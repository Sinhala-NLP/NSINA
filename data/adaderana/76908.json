{"Source": "Adaderana", "Timestamp": "August 30, 2017 08:52 pm", "Headline": "සාපෙට පෙර විද්වත් කමිටුවක් පත්කර නිර්දේශ ලබාගත යුතුයි!", "News Content": "විභාග අක‍්‍රමිකතා වැළැක්වීමට 2017 සාමාන්‍ය පෙළ විභාගයට පෙර විද්වත් කමිටුවක් පත්කර නිර්දේශ ලබාගත යුතු බව ලංකා ගුරු සංගමය පවසයි. නිවේදනයක් නිකුත් කරමින් ඔවුන් මේ බව පෙන්වා දී තිබේ. එම නිවේදනය පහත පරිදි වෙයි, ජාතික මට්ටමේ තීරණාත්මක විභාග සම්බන්ධයෙන් දිගින් දිගටම අක‍්‍රමිකතා වාර්තා විය. ආසන්නතම සිදුවීම වන්නේ 2017 උසස් පෙළ විභාගයේ දී කොළඹ රාජකීය විදුහලේ ශිෂ්‍යයෙකු අධි තාක්ෂණික උපකරණ භාවිතා කර විභාගයට පිළිතුරු ලිවීමත්, එම තාක්ෂණික උපකරණ ඔස්සේ විභාගය පැවැත්වෙන අවස්ථාවේදීම රසායන විද්‍යාව ප‍්‍රශ්න පත‍්‍රය පෞද්ගලික පන්ති ගුරුවරයෙකුට ලබාදීමත්ය. මෙම සිදුවීම වාර්තා වූයේ අදාළ පෞද්ගලික පන්ති ගුරුවරයා විසින් විභාග ප‍්‍රශ්න පත‍්‍රයේ ප‍්‍රශ්න සහිත අත්පති‍්‍රකාවක් මුද්‍රණය කොට ඒ අවස්ථාවේදීම බෙදා හැරීම හා එය මාධ්‍ය තුළින් වාර්තා වීම නිසාය. එම අහඹු වාර්තාවීම නොවූයේ නම් එම සිද්ධිය වාර්තා නොවීමට ඉඩ තිබුණි. එසේම මෙවැනි වාර්තා නොවූ විභාග අක‍්‍රමිකතා ද කොතෙකුත් පැවතිය හැකිය. 2012 වසරේ ද සාමාන්‍ය පෙළ විභාගයේ විද්‍යාව ප‍්‍රශ්න පත‍්‍රය පෞද්ගලික උපකාරක පන්ති ගුරුවරයෙකු විසින් කලින් ලබාදීම නිසා මහත් ආන්දෝලනයක් ඇති විය. එසේම මෙවර උසස් පෙළ විභාගයේ දී සාමාන්‍ය ඉංගී‍්‍රසි භාෂාව ප‍්‍රශ්න පත‍්‍රය ලබාදීමේදී මහනුවර විහාරමහාදේවි විදුහලේ විභාග මධ්‍යස්ථානයේ ප‍්‍රශ්න පත‍්‍රයේ කොටස් දෙක මාරුකර ලබාදීම ද සිදු විය. මේ සම්බන්ධයෙන් විභාග දෙපාර්තමේන්තුවට පැමිණිලි ලැබී තිබියදීත් මේ දක්වා කිසිඳු කි‍්‍රයාමාර්ගයක් ගෙන නැත. මෙවැනි විභාග අක‍්‍රමිකතා මාධ්‍යවල වාර්තා වුවහොත් පමණක් ඒ සම්බන්ධයෙන් පරීක්ෂණ පවත්වන වාතාරවණයක් දක්නට ලැබේ. එසේ නොවන අවස්ථාවල එම අක‍්‍රමිකතා යටගසා කිසිවක් සිදුනොවූවා සේ කටයුතු කිරීම විභාග දෙපාර්තමේන්තුවේ පිළිවෙත වී ඇත. දිගින් දිගටම විභාග අක‍්‍රමිකතා වාර්තා වුවත් විභාගයට සති දෙකකට පෙර සියලූ උපකාරක පන්ති, සම්මන්ත‍්‍රණ ආදිය පැවැත්වීම තහනම් කිරීමේ නිෂ්ඵල කි‍්‍රයාමාර්ගය හැර විභාග අක‍්‍රමිකතා වැළැක්වීමේ වෙනත් කිසිඳු පියවරක් ගැනීමට විභාග දෙපාර්තමේන්තුව කටයුතු කර නැත. මේ තත්වය තුළ මෙම ජාතික විභාගවලදී සිදුවන විභාග අක‍්‍රමිකතා වැලැක්වීමටත්, විභාග අපේක්ෂකයන් අධි තාක්ෂණික උපකරණ භාවිතා කරමින් විභාග අක‍්‍රමිකතාවල යෙදීම වැළැක්වීමටත් 2017 අපොස සාමාන්‍ය පෙළ විභාගයට පෙර විභාග සම්බන්ධ ප‍්‍රවීණයන් හා අධි තාක්ෂණික උපකරණ භාවිතයට පිළිබඳ ප‍්‍රවීණයන් ඇතුළත් වන පරිදි විද්වත් කමිටුවක් පත්කර ඔවුන්ගේ නිර්දේශ ලබාගෙන ඒ අනුව අවශ්‍ය පියවර ගතයුතු බවට ලංකා ගුරු සංගමය ජනාධිපතිවරයාගෙන් සහ අධ්‍යාපන අමාත්‍යවරයාගෙන් ඉල්ලා සිටී. මෙයට, ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=76908", "Category": null, "Parent URL": null}