{"Source": "Adaderana", "Timestamp": "September 12, 2019 09:04 am", "Headline": "සුළි කුණාටු ව්‍යසනයෙන් 2500ක් අතුරුදන්", "News Content": "බහමාස් රාජ්‍යයට බලපෑ ප්‍රචණ්ඩ ඩෝරියන් සුළි කුණාටුව හේතුවෙන් පුද්ගලයන් දෙදහස් පන්සීයක් තවමත් අතුරුදන්ව සිටියි. එමෙන්ම තවත් දහස් ගණනක පිරිසක් අවතැන්ව සිටින බවද එරට වාර්තා සඳහන් කළේය. ඉකුත් පළමුවන දා බහමාස් දිවයිනට ඇතුල් වූ ඩෝරියන් චණ්ඩ මාරුතය හේතුවෙන් පුද්ගලයන් 50කට පමණ දිවි අහිමි වුණි. ඉන් තවත් බොහෝ පිරිසක් තුවාල ලැබූ අතර නිවාස රථ වාහන ඇතුළු දේපළ රැසක්ද විනාශ වී තිබේ. මෙම ව්‍යසනයෙන් මේ වන විට දින ගණනාවක් ගතවී ඇතත් පුද්ගලයන් දෙදහස් පන්සීයක් පමණ තවමත් අතුරුදන්ව සිටින බවයි එරට බලධාරීන් පවසයි. අයහපත් කාලගුණයෙන් විපතට පත් වූ දහස් සංඛ්‍යාත පිරිසක් තවමත් රැඳී සිටින්නේ අවතැන් කඳවුරු තුළයි. තමා වටකර ඇත්තේ සුන්බුන් කඳු පමණක් බව පවසන ඔවුන් යෑමට ස්ථානයක් නොමැතිව අසරණ වී සිටින බවයි මාධ්‍යයට ප්‍රකාශ කළේය. කැරිබියන් හදිසි ආපදා කළමනාකරණ කාර්යාංශය පවසන අන්දමට පුද්ගලයන් පහළොස්දහසකට පමණ ආහාර හා වාසස්ථාන අවශ්‍ය වී තිබේ. අවතැන් පුද්ගලයන් සඳහා විශාල කූඩාරම් ඉදිකිරීමේ කටයුතු බහමාස් බලධාරීන් මේ වන විටත් ආරම්භ කර ඇති බව සඳහන්. මේ අතර අපාදාවෙන් බහමාස් හි සිදුවූ දේපළ හානිය අමෙරිකානු ඩොලර් බිලියන තුන ඉක්මවන බවට බලධාරීන් ගණන් බලා තිබේ.", "URL": "https://sinhala.adaderana.lk/news.php?nid=118909", "Category": null, "Parent URL": null}