{"Source": "Adaderana", "Timestamp": "March 17, 2019 02:53 pm", "Headline": "අයිඩායි සුළි කුණාටුවෙන් 31ක් මියයයි-40ක් අතුරුදන්", "News Content": "අයිඩායි සුළි කුණාටුව සිම්බාබ්වේ නැගෙනහිර ප්‍රදේශයෙන් රට තුළට ඇතුල්වී ඇත. මේ හේතුවෙන් එරටින් වාර්තා වී ඇති පුද්ගල මරණ සංඛ්‍යාව 31කි. අප්‍රිකානු කලාපයේ මලාවි සහ මොසැම්බික් යන රටවල මහත් ව්‍යසනයක් සිදුකරමින් හමාගිය ප්‍රබල අයිඩායි සුළි කුණාටුව මේ වන විට සිම්බාබ්වේහි නැගෙනහිර ප්‍රදේශයට ඇතුල්වී ඇත. පැයට කිලෝමීටර් 177ක පමණ වේගයකින් හමායන සුළි කුණාටුව හේතුවෙන් නිවාස ඇතුළු දේපළ රැසකට අලාභහානි සිදුව තිබුණි. එමෙන්ම ප්‍රදේශ රැසකම විදුලිය බිඳවැටී ඇති අතර ප්‍රවාහ සහ සන්නිවේදන සේවාවන්ද අඩාල වී ඇත.. අයහපත් කාලගුණය හේතුවෙන් පුද්ගලයන් 40දෙනෙකු පමණ අතුරුදන් වී සිටින බවද විදෙස් වාර්තා සඳහන් කළේය. පවතින වාතාවරණය හේතුවෙන් පුද්ගලයන් ආරක්ෂිත ස්ථාන වලට ගමන් කරමින් සිටින නමුත් ඊටද සැඩ සුළඟින් බාධා මතුව ඇත. කුණාටු සහිත කාලගුණය හේතුවෙන් විපතට පත්ව සිටින පිරිස් මුදාගැනීමේ මෙහෙයුම්වලටද බාධා මතුව ඇති බව සඳහන්ය. මෙම කුණාටුවට පෙර එරටේ ඇතිවූ ගංවතුර තත්ත්වයකින්ද පුද්ගලයන් 70 දෙනෙකු පමණ මියගොස් තිබුණි.", "URL": "https://sinhala.adaderana.lk/news.php?nid=106222", "Category": null, "Parent URL": null}