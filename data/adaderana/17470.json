{"Source": "Adaderana", "Timestamp": "July 18, 2011 11:25 am", "Headline": "ෆොන්සේකාගේ පෙත්සම ඉල්ලා අස්කරගනියි", "News Content": "දෙවන යුද අධිකරණයේ පත්කිරීම්වලට එරෙහිව හිටපු යුද හමුදාපති සරත් ෆොන්සේකා මහතා ඉදිරිපත් කර තිබූ විශේෂ අභියාචනා පෙත්සමක් අද(18) ඉල්ලා අස්කර ගැනීමෙන් පසුව එය ප්‍රතික්ෂේප කිරීමට ශ්‍රේෂ්ඨාධිකරණය තීන්දු කර තිබේ. මෙම කරුණට අදාළව පහළ අධිකරණයේ තවත් නඩුවක් විභාග වෙමින් පවතින බව අදාළ පෙත්සම අද කැඳවූ අවස්ථාවේදී සරත් ෆොන්සේකා මහතා වෙනුවෙන් පෙනීසිටි නීතිඥවරයා සඳහන් කළේය. එමනිසා මෙම විශේෂ අභියාචනා පෙත්සම ඉල්ලා අස්කරගැනීමට අවසර දෙන ලෙස ඔහු අධිකරණයෙන් ඉල්ලා සිටියේය. එම ඉල්ලීමට ඉඩදුන් අග්‍රවිනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල එම පෙත්සම ඉල්ලා අස්කරගැනීමට පෙත්සම්කාර පාර්ශවයේ නීතිඥවරයාට අවසර ලබා දී තිබේ. එයින් අනතුරුව එය විභාගයට නොගෙන ප්‍රතික්ෂේප කිරීමට ද අධිකරණය තීන්දු කර ඇත. දෙවන යුද අධිකරණය සඳහා විනිසුරුවරුන් පත්කර ඇති ආකාරය පක්ෂග්‍රාහී බැවින් එය අවලංගු කිරීමේ නියෝගයක් නිකුත් කරන ලෙස ඉල්ලමින් සරත් ෆොන්සේකා මහතා මෙම පෙත්සම ඉදිරිපත් කර තිබිණි.", "URL": "https://sinhala.adaderana.lk/news.php?nid=17470", "Category": null, "Parent URL": null}