{"Source": "Adaderana", "Timestamp": "June 5, 2019 11:10 am", "Headline": "ඔස්ට්‍රේලියාවේ වෙඩි තැබීම්වලින් 4ක් ජීවිතක්ෂයට", "News Content": "උතුරු දිග ඔස්ට්‍රේලියාවේ ස්ථාන කිහිපයකදී සිදුවූ වෙඩි තැබීම්වලින් පුද්ගලයන් සිව් දෙනෙකු ජීවිතක්ෂයට පත්ව ඇත. සිදුවීමෙන් තවත් පුද්ගලයෙක් තුවාල ලබා ඇතැයිද සඳහන්ය. ඔස්ට්‍රේලියාවේ ඩාවින් නගරයේ ස්ථාන පහකදී කිසියම් පුද්ගලයෙක් විසින් මෙම වෙඩි තැබීම් සිදුකර තිබුණි. වෙඩි තැබීම් සිදුවූ ස්ථාන අතරට නවාතැන්පොළක් සහ මත්පැන්හලක්ද අයත්ය. සිදුවීමෙන් මියගොස් තිබෙන්නේ පිරිමි පුද්ගලයන් සිව්දෙනෙකු වන අතර තුවාල ලැබූ කාන්තාවක් ප්‍රතිකාර සඳහා රෝහල්ගත කර ඇත. වෙඩි තැබීම සම්බන්ධයෙන් සැකපිට 45 හැවිරිදි පුද්ගලයෙක් පොලිස් බාරයට ගෙන ඇති බව විදෙස් වාර්තා සඳහන් කළේය. පළමු වෙඩි තැබීම වාර්තා වී පැයකට ආසන්න කාලයක් ඇතුළත ඔහු අත්අඩංගුවට ගැනීමට පොලිස් නිලධාරීන් සමත්ව තිබුණි. ඔහු තනිව මෙම ප්‍රහාරය සිදු කරන්නට ඇති බව පොලීසිය විශ්වාස කරයි. කෙසේ නමුත් මෙය ත්‍රස්ත ප්‍රහාරයක් නොවන බව එරට අගමැති ස්කොට් මොරිසන් ප්‍රකාශ කළේය. සිදුවීම සම්බන්ධයෙන් වැඩිදුර විමර්ශණ සිදු කෙරෙන අතර ප්‍රදේශයේ ජනතාවගේ ආරක්ෂාවට මේ වන විට කිසිදු තර්ජනයක් නොමැති බව බලධාරීන් තහවුරු කර ඇත. ‍1996 වර්ෂයේදී ඔස්ට්‍රේලියාව ගිනි අවි සම්බන්ධයෙන් නීති දැඩි කිරීමට පියවර ගත් අතර මේ හේතුවෙන් එරට තුළ වෙඩි තැබීම් වාර්තා වන්නේ ඉතාමත් කලාතුරකිනි.", "URL": "https://sinhala.adaderana.lk/news.php?nid=111360", "Category": null, "Parent URL": null}