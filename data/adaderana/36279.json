{"Source": "Adaderana", "Timestamp": "August 1, 2013 11:55 am", "Headline": " රූකාන්ත-  චන්ද්‍රලේඛා යුවළට අඬතෙට්ටම් කළවුන්ට සිර දඬුවම් ", "News Content": "ගායන ශිල්පී යුවළක් වන රූකාන්ත ගුණතිලක සහ චන්ද්‍රලේඛා පෙරේරා පදිංචිව සිටි මත්තෙගොඩ ප්‍ර දේශයේ නිවසට ආයුධ සන්නද්ධව කඩා වැදී ඔවුන්ට හිරිහැර කිරීමේ චෝදනාවන්ට වැරදිකරුවන් වූ 10 දෙනෙකුට දඩුවම් නියම කර තිබේ. හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගේ ජනාධිපති ආරක්ෂක අංශයේ සේවය කළ පොලිස් නිළධාරීන් 10 දෙනෙකුට පානදුර මහාධිකරණය විසින් මෙලෙස අද (01) දඬුවම් නියම කර ඇති බව අද දෙරණ අධිකරණ වාර්තාකරු පවසයි. ඒ අනුව ජනාධිපති ආරක්ෂක අංශයේ සේවය කළ පොලිස් නිලධාරීන් 9 දෙනෙකුට වසර හතර හමාර බැගින් බරපතළ වැඩ සහිත සිර දඬුවම් පානදුර මහාධිකරණ විනිසුරු කුසලා සරෝජිනී වීරවර්ධන මහත්මිය විසින් නියම කර තිබේ. මෙම නඩුවේ පූර්ණ ආබාධිත තත්ත්වයේ පසුවන විත්තිකරුවෙකුට වසර හතර හමාරක ලිහිල් සිර දඬුවම් නියම කර ඇති බවද සඳහන්ය. මෙම සිද්ධියෙන් අගතියට පත් රූකාන්ත ගුණතිලක මහතාට සහ චන්ද්‍රලේඛා පෙරේරා මහත්මියට රුපියල් ලක්ෂය බැගින් ලක්ෂ විස්සක වන්දි මුදලක් ගෙවන ලෙස ද විත්තිකරුවන් දස දෙනෙකුට මහාධිකරණ විනිසුරුවරිය නියම කර තිබේ. වන්දි මුදල් නොගෙවන්නේ නම් තවත් අමතර වසරක ලිහිල් සිරදඬුවමක් නියම කරන බව විනිසුරුවරිය ප්‍රකාශ කළාය. ඊට අමතරව රුපියල් 21, 000 බැගින් වන දඩ මුදලක් ද ගෙවන ලෙස විත්තිකරුවන්ට නියම කෙරුණි. නඩුවේ හත්වැනි විත්තිකරු සියලු චෝදනාවලින් නිදොස් කොට නිදහස් කිරීමට ද පානදුර මහාධිකරණ විනිසුරු කුසලා සරෝජනී විරවර්ධන මහත්මිය නියම කළාය.", "URL": "https://sinhala.adaderana.lk/news.php?nid=36279", "Category": null, "Parent URL": null}