{"Source": "Adaderana", "Timestamp": "June 6, 2019 01:45 pm", "Headline": "ෂැංග්‍රිලා බෝම්බකරු ඇතුළු 6කට එරෙහි පැමිණිල්ලකට නීතිපති උපදෙස් විමසයි", "News Content": "2013 වසරේ රුපියල් ලක්ෂ 61කට අධික වටිනාකමකින් යුත් ඇලුමිනියම් සහ තඹ අඩංගු කන්ටේනරයක් සොරකම් කළේ යැයි කියමින් ඉකුත් පාස්කු ඉරුදින කොළඹ ෂැංග්‍රිලා හෝටලයේ දී මරාගෙන මැරෙන බෝම්බකරු සහ තවත් සැකකරුවන් හයදෙනෙකුට එරෙහිව ඉදිරිපත් කර ඇති පැමිණිල්ලක් නීතිපතිවරයාගේ උපදෙස් විමසීම සඳහා සැප්තැම්බර් 10 වන දින කැඳවීමට නියමිතයි. ග්‍රෑන්ඩ්පාස් පොලීසිය මඟින් මෙම පැමිණිල්ල ඉදිරිපත් කර ඇති අතර, කොළඹ මහේස්ත්‍රාත් අධිකරණය මෙම නියෝග අද(06) ලබා දෙනු ලැබීය. මෙම නඩුව කොළඹ අතිරේක මහේස්ත්‍රාත් කාංචනා ද සිල්වා මහත්මිය ඉදිරියේ කැඳවනු ලැබීය. එහිදී පොලීසිය අධිකරණය දන්වා සිටියේ මෙම නඩුව පවත්වාගෙන යාම සම්බන්ධයෙන් නීතිපතිවරයාගෙන් උපදෙස් විමසා ඇති බවයි. ඒ අනුව පැමිණිල්ල නැවත සැප්තැම්බර් 10 වනදා කැඳවීමට නියම කළ අධිකරණය එදිනට නීතිපතිවරයාගේ උපදෙස් පිළිබඳව වාර්තා කරන්නැයි රහස් පොලිසියට නියම කළේය. 2013 වසරේ මැයි මස 30 වනදා රුපියල් ලක්ෂ 61 කට අධික වටිනාකමකින් යුත් තඹ සහ ඇලුමිනියම් ද්‍රව්‍ය අඩංගු කන්ටේනරයක් සොරකම් කිරීම සම්බන්ධයෙන් ඊබ්‍රහිම් අහමඩ් ඉන්සාබ් ඇතුළු පුද්ගලයින් හයදෙනෙකු සැකකරුවන් ලෙස නම් කරමින් ග්‍රෑන්පාස් පොලිසිය මඟින් කොළඹ මහේස්ත්‍රාත් අධිකරණය වෙත මෙම පැමිණිල්ල ඉදිරිපත් කර තිබේ.", "URL": "https://sinhala.adaderana.lk/news.php?nid=111452", "Category": null, "Parent URL": null}