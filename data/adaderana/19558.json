{"Source": "Adaderana", "Timestamp": "October 24, 2011 11:57 am", "Headline": "ජනපති ඕස්ට්‍රේලියාවට යයි", "News Content": "ජනාධිපති මහින්ද රාජපක්ෂ මහතා පොදු රාජ්‍ය මණ්ඩලයීය සමුළුවට සහභාගී වීම සඳහා ඕස්ට්‍රේලියාව බලා පිටත්ව ගොස් තිබේ. එම සමුළුව මේ මස 28 වැනිදා සිට 30 වැනි දින දක්වා ඔස්ට්‍රේලියාවේ පර්ත් නුවර දී පැවැත්වෙයි. මේ වන විට පොදු රාජ්‍ය මණ්ඩලයීය රටවල් කිහිපයක රාජ්‍ය නායකයින් පර්ත් නුවරට පැමිණ ඇති බව විදෙස් වාර්තා පවසයි. මෙවර සමුළුවේ දී මානව හිමිකම් පිළිබඳ සාකච්ඡා කිරීමට වැඩි අවධානයක් යොමු වනු ඇති බව වාර්තා වේ. ශ්‍රී ලංකාව සම්බන්ධයෙන් ඕස්ට්‍රේලියාව ,කැනඩාව ඇතුළු රටවල් කිහිපයක් මේ වන විටත් චෝදනා එල්ල කර තිබේ. මානව හිමිකම් සම්බන්ධයෙන් ශ්‍රී ලංකාව කෙරෙහි දැඩි අවධානයක් යොමු කළ යුතු බව කැනේඩියානු අග්‍රාමාත්‍ය ස්ටෙෆාන් හාපර් ප්‍රකාශ කර ඇත. කෙසේ වුවද ශ්‍රී ලංකාවට එරෙහිව එල්ල වන පදනම් විරහිත චෝදනා මෙරට නියෝජනය කරන රාජ්‍ය තාන්ත්‍රිකයන් විසින් ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=19558", "Category": null, "Parent URL": null}