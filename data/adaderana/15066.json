{"Source": "Adaderana", "Timestamp": "March 25, 2011 12:07 pm", "Headline": "විත්තියේ සාක්ෂි නොමැතිව රත්වත්තේ නිදහස් කරන්නැයි ඉල්ලයි ", "News Content": "හිටපු ආරක්ෂක නියෝජ්‍ය අමාත්‍ය අනුරුද්ධ රත්වත්තේ මහතාට එරෙහිව පවරා ඇති අල්ලස් නඩුවෙන් ඒ මහතා විත්තියේ සාක්ෂි කැඳවීමකින් තොරව නිදහස් කරන ලෙස ඉල්ලමින් මහාධිකරණය හමුවෙහි විරෝධතාවක් මතුකෙරුණි. අදාළ නඩුව අද(25) කැඳවූ අවස්ථාවේදී විත්තිකාර අනුරුද්ධ රත්වත්තේ මහතා අධිකරණය හමුවෙහි පෙනී සිටියේය. විත්තිකාර රත්වත්තේ මහතා විත්තියේ සාක්ෂි කැඳවීමකින් තොරව නිදහස් කළ යුතු බව එම අවස්ථාවේ ඔහු වෙනුවෙන් පෙනීසිටි නීතිඥවරු අධිකරණයෙන් ඉල්ලා සිටියේය. ඒ අනුව එම ඉල්ලීම තවදුරටත් සලකාබැලීමට තීන්දු කළ කොළඹ මහාධිකරණ විනිසුරු සුනිල් රාජපක්ෂ මහතා ඊට අදාළ කරුණු දැක්වීම් මැයි මස 09 වන දින සිදුකරන ලෙස නියෝග කර සිටියේය. ආරක්ෂක නියෝජ්‍ය ඇමතිවරයා වශයෙන් කටයුතු කළ කාල සීමාව තුළ රුපියල් කෝටි 03 ට අධික ආදායමක් උපයාගත් ආකාරය හෙළිකිරීමට අපොහොසත්වීම සම්බන්ධව අල්ලස් කොමිසම රත්වත්තේ මහතාට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=15066", "Category": null, "Parent URL": null}