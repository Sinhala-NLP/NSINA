{"Source": "Adaderana", "Timestamp": "May 24, 2014 10:48 am", "Headline": "රජයේ මහ පුටුවල වෙනසක් - පී.බී. ආර්ථික සංවර්ධන අමාත්‍යාංශ ලේකම් ධූරයෙන් ඉවතට?", "News Content": "ආර්ථික සංවර්ධන අමාත්‍යාංශයේ ලේකම් ආචාර්ය පී.බී. ජයසුන්දර මහතා එම ධුරයෙන් ඉවත් කිරීමේ සුදානමක් පවතින බව රජයේ ආරංචි මාර්ග සඳහන් කරයි. අමාත්‍ය විමල් වීරවංශ මහතා විසින් පසුගිය කාලයේදී ආචාර්ය පී.බී. ජයසුන්දර මහතාව දිගින් දිගටම ප්‍රසිද්ධියේ විවේචනය කළේය. ආචාර්ය පී.බී. ජයසුන්දර මහතා ආර්ථික සංවර්ධන අමාත්‍යංශයේ ලේකම්වරයා ලෙස කටයුතු කරනවාට අමතරව මුදල් හා ක්‍රම සම්පාදන අමාත්‍යංශයේ ලේකම්වරයා ලෙසද, මහා භාණ්ඩාගාරයේ ලේකම්වරයා ලෙසද කටයුතු කරයි. මේ අතර, හෙළි වන්නේ සෞඛ්‍ය ක්ෂේත්‍රයේ පසුගිය කාලයේ ඇතිවූ අර්බුද වලදී කටයුතු කළ ආකාරය සම්බන්ධයෙන් සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා පිළිබඳව සෞඛ්‍ය අමාත්‍යවරයාගේ එතරම් පැහැදීමක් නොමැති බවයි. පසුගිය කාලය තුළ සෞඛ්‍ය ක්ෂේත්‍රයේ අර්බුධ රැසක් සිදුවු අතර සූතිකාගාර පුහුණුව මුල් කරගනිමින් සෞඛ්‍ය ක්ෂේත්‍රයේ වෘත්තීය සමිති කිහිපයක් වර්ජන වල නිරත විය. මේ වර්ජන හේතුවෙන් රෝගීන් මහත් පීඩාවට පත්වූ අතර දිවයිනේ ප්‍රදේශ කිහිපයකින් මරණ කිහිපයක්ද වාර්තා වුණි. ඒ අනුව මෙම තත්ත්වයන් තුළ සෞඛ්‍ය අමාත්‍යාංශ ලේකම්වරයාට ඉන් ඉවත් වන ලෙස සෞඛ්‍ය අමාත්‍ය මෛත්‍රීපාල සිරිසේන මහතා විසින් දැනුම් දී ඇති බව ද ඉතා විශ්වාස කටයුතු ආරංචි මාර්ග අද දෙරණට අනාවරණය කළේය. එ් හේතුවෙන් සෞඛ්‍ය අමාත්‍යාංශ ලේකම් ධූරය සඳහා වැවිලි කර්මාන්ත අමාත්‍යාංශයේ ලේකම් සුධර්මා කරුණාරත්න මහත්මිය පත් කෙරෙනු ඇති බවටද වර්තා වෙයි. ඒ අනුව ඉදිරි දින කිහිපය තුළ සෞඛ්‍ය ලේකම්වරයා වැවිලි කර්මාන්ත අමාත්‍යාංශයේ ලේකම් ධූරයේ වැඩ බාරගැනීමට නියමිත බවද ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=43432", "Category": null, "Parent URL": null}