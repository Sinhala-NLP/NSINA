{"Source": "Adaderana", "Timestamp": "July 27, 2012 11:08 am", "Headline": "තමාව ඝාතනය කිරීමේ සැලසුමක් තිබුණා - 12 වසරකට පසු සෝල්හයිම් කියයි", "News Content": "2000 මැයි 22 වැනිදා ශ්‍රී ලංකාවට පැමිණිමෙන් පසු තමාව ඝාතනය කිරීමේ සැලැසුමක් හෙළි වු බව නෝර්වේ හිටපු සාම නි‍යෝජිත එරික් සෝල්හයිම් මහතා පවසයි. තමන් මෙන්ම එවකට වැඩබලන ලේකම් රේමන්ඩ් ජොහැන්සන් ඇතුළු නියෝජිතයින් පිරිසක් දින 3ක නිල සංචාරයක් සඳහා ශ්‍රී ලංකාවට පැමිණිමෙන් පසු මේ බව අනාවරණය වුයේ යැයි එරික් සෝල්හයිම් මහතා විදේශීය පුවත්පතකට පවසා තිබේ. එවකට ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය හමුවීමට පැමිණ ශ්‍රී ලංකාවේ රැඳි සිටි කාලය තුළ මේ පිළිබඳව තමා ඇතුළු පිරිසට අනාවරණය වු බවත් අන්තවාදි සිංහල කණ්ඩායමක් ඊට සම්බන්ධ යැයි සැක කළ බව සෝල්හයිම් පවසයි. තමන් ශ්‍රී ලංකාවේ සංචාරය කිරීමට දින කිහිපයකට පෙර ශ්‍රී ලංකා රජයේ පොලිස් ආරක්ෂක සේවා වෙත නෝර්වේ හි සිටින පිරිසකගෙන් මේ පිළිබඳව තොරතුරු වාර්තා වී ඇතැයි ද ඔහු පෙන්වාදෙයි. ඒ අනුව වෙනත් රටවලට සාපේක්ෂව ශ්‍රී ලංකාවේ සිටි කාලය තුළ නෝර්වේ ජාතිකයින්ට ආරක්ෂාව සම්බන්ධයෙන් ගැටලුවක් පැවැති බව තහවුරු වුයේ යැයි ද එරික් සෝල්හයිම් සඳහන් කර ඇත. නෝර්වේ ජාතිකයින්ට වෙනත් රටවල මෙවැනි තත්ත්වයක් දක්නට නොමැති බව ද ඔහු පෙන්වා දී තිබේ. එම සංචාරයේදි ශ්‍රී ලංකා රජයේ නියෝජිතයින් මෙන්ම එල්.ටී.ටී.ඊ නියෝජිතයින් ද හමුවීමට යන අවස්ථාවලදි දැඩි ආරක්ෂාවක් දෙපාර්ශවයෙන් සලසා තිබු බව ඔහු පවසා ඇත. එ‍ෙස්ම එම කාලසීමාවේදි කොළඹ නගරයේ තත්ත්වය යහපත් නොවු බව ද සෝල්හයිම් සඳහන් කරයි. සිය සංචාරය නිමවා පැමිණීමට පැය 24 ට පෙර ශ්‍රී ලංකාවේ නෝර්වේ තානාපති කාර්යාලයට අත්බෝම්බ ප්‍රහාරයක් එල්ල වු බවත් ඉන් හානියක් නොවුණ ද එහි ඉලක්කය තමා ද එසේත් නැත්නම් වෙනත් අයෙකු ද යන්න නිශ්චිතව ප්‍රකාශ කළ නොහැකි බව එරික් සෝල්හයිම් වැඩිදුරටත් පවසා තිබේ.", "URL": "https://sinhala.adaderana.lk/news.php?nid=26108", "Category": null, "Parent URL": null}