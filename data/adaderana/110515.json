{"Source": "Adaderana", "Timestamp": "May 23, 2019 12:01 pm", "Headline": "රාජකීය සී සෑමේ මංගල්‍යයක්", "News Content": "කාම්බෝජියාවේ වාර්ෂික සිසෑමේ මංගල්‍යය ඊයේ (22) පැවැත්වුණි. එම අවස්ථාවට දේශපාලනඥයන් සහ රාජ්‍ය තාන්ත්‍රික නිලධාරීන් රැසක් සහභාගි වී සිටියේය. කාම්බෝජියානු ගොවීන් සෑම වර්ෂයකම අස්වනු වගා කටයුතු ආරම්භ කරන්නේ රාජකීය සී සෑමේ මංගල්‍යය පවත්වමිනි. එක් එක් වර්ෂවලදී මෙම උත්සවය පවත්වනු ලබන්නේ විවිධ පළාත්වලදීයි. මෙවර එය පැවැත්වුණේ ටකියෝ පළාතේදී වන අතර ඒ සඳහා දේශපාලනඥයන් ඇතුළු බොහෝ පිරිසක් සහභාගි වී සිටියේය. රාජකීය ගවයන් දෙදෙනෙක්ට ධාන්‍ය අනුභව කරවීම මෙම මංගල්‍යයේදී සිදු කරන එක් චාරිත්‍රයකි. එහිදී සහල්, බඩ ඉරිඟු, තල, බෝංචි, තෘණ, වයින් සහ ජලය ගවයන් දෙදෙනාට ලබාදෙයි. ගවයන් ඒවා අනුභව කරන ප්‍රමාණය අනුව කාම්බෝජියා ගොවීන් ඉදිරි වර්ෂයේ අස්වැන්න පිළිබඳව අණාවැකි පල කරයි. මේ වසරේදී ගවයන් සහල්, බඩ ඉරිඟු හා බෝංචි වැඩිපුර අනුභව කළ බැවින් එම භෝග වගා කිරීමෙන් වඩාත් හොඳ අස්වැන්නක් ලබාගත හැකි බව ඔවුන්ගේ විශ්වාසයයි.", "URL": "https://sinhala.adaderana.lk/news.php?nid=110515", "Category": null, "Parent URL": null}