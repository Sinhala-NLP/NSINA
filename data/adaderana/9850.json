{"Source": "Adaderana", "Timestamp": "July 26, 2010 03:46 pm", "Headline": "පෝස්ටර් ඇලවීමේ වරදට ඇල්ලූ සරසවි සිසුන් 4 ට ඇප", "News Content": "රුහුණු සරසවි සිසුවාගේ මරණය සම්බන්ධ පෝස්ටර් අලවමින් සිටියදී අත්අඩංගුවට ගැනුණු සරසවි සිසුන් සිව් දෙනෙකු ඇප මත මුදා හැරීමට කොළඹ ‍මහේස්ත්‍රාත් අධිකරණය අද නියෝග කර ඇත. මොවුන් ඊයේ රාත්‍රී රාජගිරිය ඔබේසේකර පුර ප්‍රදේශයේ දී රජය අපහසුතාවට පත් වන ආකාරයේ පෝස්ටර් අලවමින් සිටිය දී අත්අඩංගුවට ගත් බව සැකකරුවන් අධිකරණයට ඉදිරිපත් කරමින් වැලිකඩ පොලිසිය සඳහන් කර ඇත. ඔවුන් සම්බන්ධයෙන් පරීක්ෂණ තවදුරටත් පැවැත්වෙන බැවින් සැකකරුවන් රිමාන්ඩ් භාරයට පත් කරන ලෙස පොලිසිය අධිකරණයෙන් ඉල්ලා තිබේ. එහෙත් විත්තියේ නීතීඥවරයා ඉදිරිපත් කළ කරුණු සලකා බැලූ කොළඹ අතිරේක මහේස්ත්‍රාත් කුමාරි අබේරත්න මහත්මිය එක් සැකකරුවෙකුට රුපියල් පනස්දහස බැගින් වන ශරීර ඇප මත මුදා හැරීමට නියෝග කළාය. වැඩිදුර නඩු විභාගය අගෝස්තු 23 වනදාට කල් තැබුණි.", "URL": "https://sinhala.adaderana.lk/news.php?nid=9850", "Category": null, "Parent URL": null}