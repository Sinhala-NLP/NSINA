{"Source": "Adaderana", "Timestamp": "December 26, 2018 06:22 pm", "Headline": "උතුරේ අවතැන් වු පිරිසට ඔබත් හැකි පමනින් උදව් වන්න", "News Content": "උතුරු පළාතට බල පෑ ආපදා තත්ත්වය හේතුවෙන් මේ වනවිට පවුල් 27,668 කට අයත් පුද්ගලයින් 86,751 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. මේ අතර ජලගැලීම් තත්ත්වයෙන් පීඩාවට පත් උතුරේ අපේම සහෝදර ජනතාවට පිළිසරණක් වන්නට මනුසත් දෙරණ ආරම්භ කළ සහන සැලසීමේ වැඩපිළිවෙලට අද(26) දිනයේත් බොහෝ දෙනෙකු සිය පරිත්‍යාග දෙරණ ප්‍රධාන කාර්යාලය වෙත භාර දෙනු ලැබුවේය. උතුරු පළාතේ යාපනය,කිලිනොච්චිය,මුලතිව්,මන්නාරම සහ වවුනියාව යන දිස්ත්‍රික්ක 5 ටම බලපෑ අයහපත් කාලගුණික තත්ත්වය හේතුවෙන් උතුරේ දෛනික ජනජීවිතයට දැඩි බලපෑමක් එල්ල වී තිබේ. ආපදාවට ලක්ව ඇති එම ප්‍රදේශවල ජනජීවිතය පිළිබඳ සොයාබැලීම සඳහා අද දෙරණ මාධ්‍ය කණ්ඩායමක් ඉකුත් දින කිහිපයේම එහි සංචාරය කරමින් තොරතුරු වාර්තා කළේය. ආපදා තත්ත්වයෙන් වැඩිම බලපෑමට ලක්වූයේ කිලිනොච්චිය දිස්ත්‍රික්කයයි. කිලිනොච්චි දිස්ත්‍රික්කයේ පමණක් පවුල් 1011 කට අයත් පුද්ගලයින් 3444 දෙනෙකු මේ වන විට අවතැන් කඳවුරු 12 ක රඳවා සිටියි. මේ අතර මුලතිව් දිස්ත්‍රික්කයේ පවුල් 1625 කට අයත් පුද්ගලයින් 5108 දෙනෙකු තවදුරටත් අවතැන් කඳවුරු 09 ක රැඳී සිටියි. මුලතිව්හි ආපදා තත්ත්වය පිළිබඳව සොයා බැලීම සඳහා අද දෙරණ කණ්ඩායම අද එහි සංචාරය කළේය. මෙලෙස ජලගැලීම්වලින් අවතැන් වූ කිලිනොච්චිය සහ මුලතිව් ප්‍රදේශවල ජනතාව වෙනුවෙන් සහන වැඩපිළිවෙළක් දියත් කිරීමට මනුසත් දෙරණ මේ වන විටත් පියවර ගෙන අවසන්. මනුසත් දෙරණ ආරම්භ කළ සහන ක්‍රියාන්විතයට දායකත්වය ලබාදෙමින් බොහෝ දෙනෙකු අදත් සිය පරිත්‍යාග දෙරණ ප්‍රධාන කාර්යාලය වෙත ගෙනැවිත් භාරදුන්නේය. අපේ රටේ අපේම සහෝදර ජනතාව විපතට පත්ව සිටින මේ මොහොතේ ඔවුන්ට අත්වැලක් වන්නට ඔබටත් දැන් අවස්ථාව උදා වී ඇත. මෙම මනුසත් දෙරණ සහන ක්‍රියාන්විතය වෙනුවෙන් ඔබේ පරිත්‍යාග කොළඹ 10, ටී.බී.ජයා මාවතේ දෙරණ ප්‍රධාන කාර්යාලයට ගෙනැවිත් භාර දීමට හැකියි. එසේ නැතිනම් ඊට දායක විය හැකි ආකාරය 078 38 38 383 යන අංකය ඔස්සේ මනුසත් දෙරණට දැන්විය හැකියි.", "URL": "https://sinhala.adaderana.lk/news.php?nid=101324", "Category": null, "Parent URL": null}