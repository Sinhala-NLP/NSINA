{"Source": "Adaderana", "Timestamp": "May 5, 2014 10:58 am", "Headline": " තද වැසි උරුමයි - සුළං වේගය පැයට කි.මී 70-80 යි", "News Content": "පවත්නා කාලගුණික තත්ත්වය අනුව සුළං වේගය ඉහළගොස් පැයට කි.මී 70-80 විය හැකි බවත්, දිවයිනේ බොහෝ ප්‍රදේශයන්ට තද වැසි ඇතිවිය හැකි බවත් කාලගුණ විද්‍යා දෙපාර්තමේන්තුව පවසයි. ඒ අනුව මි.මී 150 ට වැඩි වර්ෂාපතනයක් බලාපොරොත්තු විය හැකි බව ඉදිරි පැය 24 ට බලපැවැත්වෙන පරිදි නිවේදනයක් නිකුත් කරමින් එම දෙපාර්තමේන්තුව සඳහන් කරයි. කෙසේ වෙතත් දිවයිනේ පවතින අයහපත් කාළගුණික තත්ත්වය හේතුවෙන් පුත්තලම දිස්ත්‍රීක්කයේ අවතැන් වූ පවුල් සඳහා සහන සැලසීමේ වැඩපිළිවෙළක් ක්‍රියාත්මක වන බව ආපදා කළමනාකරණ මධ්‍යස්ථානය පවසයි. එහි සහකාර අධ්‍යක්ෂ ප්‍රදීප් කොඩිප්පිලි මහතා කියා සිටියේ නිවාස ජලයෙන් යටවීම හේතුවෙන් එම දිස්ත්‍රීක්කයේ පවුල් 90ක් පමණ සිය ඥාතීන්ගේ නිවෙස් වලට ගොස් ඇති බවයි. ඔවුන්ට අවශ්‍ය පිසු ආහාර ලබා ලබාදීම මේ වන විට සිදුකෙරෙයි. මේ අතර කුරුණෑගල දිස්ත්‍රීක්කයේ අංගමුව ජලාශයේ සහ අඹපොල වැවේ වාන් දොරටු දෙක බැගින් විවෘත කර තිබේ. රාජාංගණය ජලාශයේ වාන් දොරටු 08ක් මේ වන විට විවෘත කර ඇති බව ආපදා කළමනාකරණ මධ්‍යස්ථානය සඳහන් කරයි. බදුල්ල , නුවරඑළිය, මහනුවර සහ කෑගල්ල දිස්ත්‍රීක්කවල ප්‍රදේශ කිහිපයකට පනවා ඇති නායයෑමේ අනතුරු ඇඟවීමේ නිවේදනය තවදුරටත් වලංගු වන බව ද එම මධ්‍යස්ථානය ප්‍රකාශ කරන ලදී.", "URL": "https://sinhala.adaderana.lk/news.php?nid=42981", "Category": null, "Parent URL": null}