{"Source": "Adaderana", "Timestamp": "October 2, 2010 02:57 pm", "Headline": "දකුණු මුහුදේදී ධීවරයෙක් අතුරුදන් ", "News Content": "ශ්‍රී ලංකාවට දකුණු දෙසින් ගැඹුරු මුහුදේ ධීවර කටයුතුවල නියැලී සිටි ධීවරයෙකු අතුරුදන්ව තිබේ. ධීවර කටයුතු සඳහා තවත් බෝට්ටු 5 ක් සමග බේරුවල සිට පිටත්ව ගොස් ඇති පිරිසෙන් එක් ධීවරයෙකු මුහුදට වැටී අතුරුදන්ව ඇති බවට පැමිණිලි ලැබී ඇති බව පොලිසිය පවසයි. අදාළ ධීවරයා ගමන් ගත්‍ බෝට්ටුවේ හිමිකරු එම පැමිණිල්ල ඉදිරිපත් කර ඇති අතර ධීවර කටයුතු සඳහා පිටත්ව ගිය එම බෝට්ටු සියල්ල යළි පැමිණීමට නියමිතව ඇත්තේ තවත් දින 3කින් පසුව බව සඳහන්ය. එම පිරිස පැමිණි පසු විමර්ශන කටයුතු සිදුකෙරෙන බව පොලිසිය පවසයි. අතුරුදන්ව ඇත්තේ බේරුවල, මරදාන ප්‍රදේශයේ පදිංචිකරුවෙකු බව පොලිසිය වැඩිදුරටත් පැවසීය.", "URL": "https://sinhala.adaderana.lk/news.php?nid=11243", "Category": null, "Parent URL": null}