{"Source": "Adaderana", "Timestamp": "December 20, 2013 12:49 pm", "Headline": "උසස් පෙළ කඩඉම ඉහළින්ම ජයගත් හපන්නු මෙන්න", "News Content": "2013 උසස් පෙළ විභා‍ගයේ ගණිත අංශයේ ප්‍රතිඵල වලින් ලංකාවෙන් පළමු ස්ථානය හිමිකර ගැනීමට ගාල්ල රිච්මන්ඩ් විද්‍යාලයේ අදිත වීරසිරි ඩයස් සිසුවා සමත් ව තිබේ. එසේම 2013 උසස් ‍පෙළ විභාගයේ ජීව විද්‍යා අංශයේ ලංකාවෙන් පළමු ස්ථානය හිමිකර ගැනීමට ඇහැළියගොඩ මධ්‍ය මහා විද්‍යාලයේ අමායා මහතන්තිල ශිෂ්‍යාව සමත් වී ඇති අතර කොළඹ දේවී බාලිකා විද්‍යායේ මෙත්සරණි ලොකුගේ කලා විෂ‍ය ධාරාවෙන් ලංකාවෙන් පළමු ස්ථානය හිමිකර ගැනීමට සමත් වී තිබේ. මේ අතර ගම්පහ රත්නාවලි බාළිකා විද්‍යාලයේ එරන්දී කාංචනා සිසුවිය වාණිජ හා ගිණුම්කරණ අංශයේ ලංකාවෙන් පළමු ස්ථානය හිමිකර ගැනීමට සමත් වී ඇත. වෛකල්පිත විෂය ධාරාවෙන් ලංකාවේ පළමු තැන ගැනීමට කොළඹ මියුසියස් විද්‍යාලයේ දුනීෂා තරංගි ප්‍රනාන්දු සිසුවිය සමත්ව තිබේ. 2013 උසස් පෙළ ප්‍රතිඵල අන්තර්ජාලයට මේ වන විට මුදාහැර ඇත. පසුගිය අගොස්තු මස 05 වැනිදා ඇරඹි අධ්‍යයන පොදු සහතික පත්‍ර උසස් පෙළ විභාගය සඳහා අයදුම්කරුවන් දෙලක්ෂ අනූ දෙදහස් හත්සිය හයදෙනෙකු පෙනී සිටියහ. මේ අතර ඇහැළියගොඩ මධ්‍ය මහා විද්‍යාලයේ අමායා මහතන්තිල ශිෂ්‍යාව උසස් පෙළ ජීව විද්‍යා අංශයෙන් පළමු තැනට පත්වීම නිසා රුපියල් ලක්ෂයක මුදලක් සබරගමු පළාත් සභාවෙන් පිරිනැමීමට එහි ප්‍රධාන අමාත්‍ය මහීපාල හේරත් මහතා තීරණය කර ඇත. 2005 වසරේදී මහීපාල හේරත් මහතා සබරගමුවේ ප්‍රධාන ඇමති වීමෙන් පසු 5 වසර, සාමාන්‍ය පෙළ, හා උසස් පෙළ වැනි තරඟ විභාගවලදී, ජාතික හා ජාත්‍යන්තර මට්ටමේ ක්‍රීඩාවලදී දක්ෂතා දක්වන සබරගමුවේ ළමුන්ට රුපියල් ලක්ෂයක් හෝ ඊට වැඩි මුදලක් පරිත්‍යාග කිරීමේ වැඩපිළිවෙළක් ඇරඹීය.", "URL": "https://sinhala.adaderana.lk/news.php?nid=39734", "Category": null, "Parent URL": null}