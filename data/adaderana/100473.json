{"Source": "Adaderana", "Timestamp": "December 9, 2018 06:56 am", "Headline": "දෙතැනක රිය අනතුරු දෙකක්-තිදෙනෙක්ට දිවි අහිමි", "News Content": "ගල්කිස්ස පොලිස් වසමේ ගාල්ල කොළඹ මාර්ගයේ ගල්කිස්ස උසාවිය අසළදී සහ රත්මලාන අයි.ඕ.සී.ඉන්ධන හල අසලදී 09 වන දින මධ්‍යම රාත්‍රී12.10ට පමණ සිදුවූ රිය අනතුරු දෙකකින් පුද්ගලයින් 8දෙනෙකු තුවාල ලබා කළුබෝවිල රෝහලට ඇතුලත් කිරීමේදී 3දෙනෙකු මිය ගොස් තිබේ. කොළඹ දෙස සිට ගාල්ල දෙසට ගමන් කළ කාර් රථයක් රත්මලාන අයි.ඕ.සී.ඉන්ධන හල අසලදී ප්‍රථිවිරුද්ධ දිශාවෙන් පැමිණි කාර් රථයක සහ යතුරු පැදි දෙකක ගැටීමෙන් සිදුවූ රිය අනතුරකින් ප්‍රතිවිරුද්ධ දිශාවෙන් පැමිණි කාර් රථයේ රියදුරු හා එක් යතුරුපැදිකරුවෙකුද මියගොස් තිබේ. කාර් රථයේ සිටි දෙදෙනෙකු ,යතුරු පැදිකරුවෙකු සහ අනතුර සිදු කළ කාර් රථ රියදුරු තුවාල ලබා තිබේ. එසේම ගල්කිස්ස උසාවිය අසල සිදුවූ රිය අනතුරකින් එක් පුද්ගලයෙකු මියගොස් තවත් පුද්ගලයෙකු තුවාල ලබා ඇති අතර එම අනතුරද ඉහත අනතුරට සිදුවීමට සුළු වේලාවකට පෙර සිදුව ඇති බැවින් කොළඹ දෙස සිට ගාල්ල දෙසට ගමන් කළ ඉහත කාර් රථයම මෙම අනතුර සිදු කර පළා යන්නට ඇතැයි පොලීසිය සැක කරයි. මෙම මරණකරු හා තුවාලකරු පදිකයින් දෙදෙනෙකු බවට දැනට සිදුකළ විමර්ශන වලදී අණාවරණය වී ඇති අතර මෙම අනතුර සිදුවූ ආකාරය සම්බන්ධව හරිආකාරව මෙතෙක් තහවුරු කර ගෙන නොමැත. මෘත ශරීර කළු බෝවිල රෝහලේ මෘත ශරීරාගාරයේ තැන්පත් කර තිබේ. අනතුරට වග කිව යතු කාර් රථයේ රියදුරු පොලිස් ආරක්ෂාව යටතේ කළුබොවිල රෝහලේ ප්‍රතිකාර ලබයි. ගල්කිස්ස පොලීසිය වැඩිදුරටත් විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=100473", "Category": null, "Parent URL": null}