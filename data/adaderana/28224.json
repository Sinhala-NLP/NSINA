{"Source": "Adaderana", "Timestamp": "October 12, 2012 12:23 pm", "Headline": "ආයේ අපිව රවට්ටන්නේ නැතිනම් විතරක් එන්නම්", "News Content": "ශ්‍රී ලංකාව සම්බන්ධ ගැටලුවේ දී තමන් බෙහෙවින් ඉවසිලිවන්තව කටයුතු කරන නමුත් එහි සීමාවක් ඇති බව ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා තමාට පැවසූ බව දෙමළ ජාතික සන්ධාන සනායක ආර්.සම්බන්ධන් මහතා සඳහන් කරයි. ජනවාර්ගික අර්බුදය සඳහා දේශපාලන විසඳුමක් ඉදිරිපත් කිරීම වෙනුවෙන් රජය යෝජනා කර ඇති පාර්ලිමේන්තු තේරීම් කාරක සභාවට සහභාගීවීම කෙරෙහි අවධානය යොමුකරන බව ඉන්දීය මධ්‍යම ආණ්ඩුවේ ආරාධනය මත ඉන්දියාවේ සංචාරයේ යෙදෙන දෙමළ ජාතික සන්ධානය පවසයි. රජය යළිත් වරක් තමන් රැවටීමට ලක් නොකරන බවට සහතික වන්නේනම් පමණක් ඒ සඳහා සහභාගී වන බව එම පක්ෂයේ නායක පාර්ලිමේන්තු මන්ත්‍රී ආර්.සම්බන්ධන් මහතා ප්‍රකාශ කර ඇත. ඉන්දියාවේ සංචාරයක නිරත දෙමළ ජාතික සන්ධානයේ නියෝජිත පිරිස එරට අග්‍රාමාත්‍ය ආචාර්ය මන්මෝහන් සිං මහතා හමුවීමෙන් පසු මේ පිළිබඳ ප්‍රකාශ කළ බව \"ද හින්දු\" පුවත්පත වාර්තා කළේය. ශ්‍රී ලංකාවේ දෙමළ බස කතා කරන ජනතාවගේ ගැටලු සඳහා දේශපාලන විසඳුමක් වෙනුවෙන් කැපවන බව එම නියෝජිත පිරිස සමඟ පැවති සාකච්ඡාවේ දී ඉන්දීය අග්‍රාමාත්‍යවරයා ප්‍රකාශ කර තිබේ. සාමකාමී පරිසරයක් තුළ දෙමළ ජනතාවට ද අභිමානයෙන් සහ ගෞරවයෙන් ජීවත්වීමට ඇති අයිතිය සම්බන්ධ ස්ථාවරය වෙනස් නොකරන බව ද ඉන්දීය අග්‍රාමාත්‍යවරයා ප්‍රකාශ කර ඇති බව \"ද හින්දු\" පුවත්පත වාර්තා කළේය. දෙමළ ජාතික සන්ධානයේ නියෝජිත පිරිස පසුගිය බදාදා දිවයිනෙන් පිටත්ව ගිය අතර ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා ඇතුළු නියෝජිත පිරිසක් සමග ඔවුන් සාකච්ඡා කර ඇත. මේ අතර ශ්‍රී ලංකාවේ වෙසෙන දෙමළ ජනතාවට තමන් දෙනු ලබන සහය කිසිවිටෙකත් නතර නොකරන බව ඉන්දීය අග්‍රාමාත්‍ය මන්මෝහන් සිං මහතා ඊයේ (11) සඳහන් කළේය.", "URL": "https://sinhala.adaderana.lk/news.php?nid=28224", "Category": null, "Parent URL": null}