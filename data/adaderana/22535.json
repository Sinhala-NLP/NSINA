{"Source": "Adaderana", "Timestamp": "March 2, 2012 03:49 pm", "Headline": "කාලය ගෙවෙනවා - නිර්දේශ ක්‍රියාත්මක කරන්න ", "News Content": "කාලය ගතවෙමින් පවතින බැවින් උගත් පාඩම් හා ප්‍රතිසන්ධානය පිළිබඳ ජනාධිපති කොමිසන් සභාවේ වාර්තාව තුළින් ඉදිරිපත් කරන ලද නිර්දේශ ක්‍රියාත්මක කිරීමට කටයුතු කරන ලෙස අමෙරිකාව ශ්‍රී ලංකාවෙන් ඉල්ලා සිටියි. මීට සුළු මොහොතකට පෙර ජිනීවාහි පැවැත්වෙන එක්සත් ජාතීන්ගේ සංවිධානයේ 19 වැනි මානව හිමිකම් සැසිවාරය අමතමින් සිවිල් ජන ආරක්ෂාව, ප්‍රජාතන්ත්‍රවාදය හා මානව හිමිකම් පිළිබඳ අමෙරිකානු සහකාර ලේකම් මාරියා ඔටෙරෝ මහත්මිය මේ බව සදහන් කළාය. උගත් පාඩම් කොමිසම මගින් ඉදිරිපත් කරන ලද නිර්දේශ පිළිබඳව ප්‍රසාදය පළකරන බව ද සිය ප්‍රකාශ‍යේ දී ශ්‍රී ලංකාව පිළිබඳව කරුණු දක්වමින් සහකාර ලේකම්වරිය ප්‍රකාශ කළාය. සමගි සන්ධානයකින් තොරව ස්ථිර සාමයක් ගොඩනැගිය නොහැකි බවත්, ඒ සම්බන්ධ ක්‍රියාමාර්ග පිළිබඳව ජාත්‍යන්තර ජ්‍රජාව වසර 03 ක කාලයක් බලාපොරොත්තුව සිටි බවත් ඇය වැඩිදුරටත් පෙන්වාදුන්නාය. 2009 වසරේ සිවිල් යුද ගැටුම් අවසන් වූ අවධියේ සිටම අදාළ කරුණු සම්බන්ධව අමෙරිකාව, ශ්‍රී ලංකාව සමග කටයුතු කළ බවද මාරියා ඔටෙරෝ මහත්මිය කියා සිටියාය. කෙසේවෙතත් ජනාධිපති කොමිසන් සභාවේ වාර්තාව තුළින් ඉදිරිපත් කරන ලද නිර්දේශ ක්‍රියාත්මක කිරීම සම්බන්ධ යෝජනාවක් ඉදිරිපත් කිරීම පිළිබඳව මෙහිදී ඔටෙරෝ මහත්මිය සිය අවධානය යොමුනොකළාය. එමෙන්ම ශ්‍රී ලංකාව සමග තවදුරටත් එක්ව කටයුතු කිරීමට අමෙරිකාව සූදානම් බවත්, මානව හිමිකම් සැසිවාරයේ දී ගනුලබන ක්‍රියාමාර්ග ශ්‍රී ලංකාව තුළ ස්ථිර සාමයක් ගොඩනැගීම සඳහා ඉවහල් වනු ඇති බවත් ඇය වැඩිදුරටත් අවධාරණය කර සිටියාය.", "URL": "https://sinhala.adaderana.lk/news.php?nid=22535", "Category": null, "Parent URL": null}