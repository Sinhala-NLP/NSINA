{"Source": "Adaderana", "Timestamp": "February 15, 2016 05:01 pm", "Headline": "මහනුවර වාහන තදබදයට හෙට නව අත්හදා බැලීමක්", "News Content": "මහනුවර නගරයේ නව රථ වාහන තදබදය වැළැක්වීම සඳහා හෙට දිනයේ නව රථ වාහන සැලැස්මක් අත්හදා බලන බව පොලිසිය පවසයි.ඒ අනුව ගුඩ්ෂෙඩ් බස් නැවතුම්පළේ සිට කොළඹ, පේරාදෙණිය, ගම්පොල දෙසට ධාවනය වන සියලූම වාහන පොදු වෙළඳපළ අසල කැප්පෙටිපොල වටරවුමෙන් දකුණට හරවා බෝගම්බර වටරවුමෙන් බාලදක්ෂ මාවත ඔස්සේ විලියම් ගොපල්ලව මාවතට පිවිස ධාවනය කළ යුතුය.ගුඩ්ෂෙඩ් බස් නැවතුම් පළේ සිට පැමිණෙන රථවාහන දුම්රියපොළ අසලින් විලියම්ගොපල්ලව මාවතට ඇතුළුවීමට අවසර නොදෙන බව පොලිසිය පැවසුවේය.ඔරලෝසු කණුව දෙස සිට කොළඹ සහ පේරාදෙණිය දෙසට ගමන් කරන වාහන පොදු වෙළඳපළ පිටුපසින් කැප්පෙටිපොල හන්දියෙන් වමට හරවා බෝගම්බර වටරවුමෙන් බාලදක්ෂ මාවත හරහා විලිම්ගොපල්ලව මාවතට පිවිස ගැටඹේ දෙසට හෝ ගුඩ්ෂෙඩ් දෙසට ගමන් කළ යුතුය.හන්තාන දෙස සිට පැමිණෙන සියලු වාහන බෝගම්බර බාලදක්ෂ මාවත ඔස්සේ මහනුවර දෙසට සහ කොළඹ දෙසට ධාවනය කළ යුතු බව පොලිසිය සඳහන් කළේය. එමෙන්ම හන්තාන දෙස සිට තෙල්දෙණිය සහ තලාතුඹය දක්වා ධාවනය කළ යුතු වාහන හන්තාන සිසිල අසලින් ඇහැලේපොල කුමාරිහාමි මාවත ඔස්සේ ගමන් කළ යුතුය.ඩී.එස්. සේනානායක මාවත ඔස්සේ ටොරින්ටන් බස් නැවතුම්පළ දක්වා පැමිණෙන සියලු රථ වාහන ශ්‍රී වික්‍රමරාජසිංහ මාවතට ඇතුළු නොවී සංඝරාජ මාවත හරහා පල්ලිය පාර ඔස්සේ ගමන් කර දළදා විදියට පැමිණ ශ්‍රී වික්‍රමරාජසිංහ මාවතට ඇතුළු විය යුතු බව ද පොලිසිය පැවසීය.", "URL": "https://sinhala.adaderana.lk/news.php?nid=57248", "Category": null, "Parent URL": null}