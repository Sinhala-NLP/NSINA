{"Source": "Adaderana", "Timestamp": "January 27, 2012 03:00 pm", "Headline": "මෙම වසරේ තවත් නව ඉ- සේවාවන් 50 ක්", "News Content": "මෙම වසර තුළදී තවත් නව ඉ- සේවාවන් පනහක් ක්‍රියාත්මක කිරීමට අපේක්‍ෂා කරන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය පවසයි. මෙම නව ඉ- සේවාවන් ලබා දෙන ආයතන අතර ජනතාවට ඉතා සමීප ආයතන වන දුම්රිය දෙපාර්තමේන්තුව, ආගමන හා විගමන දෙපාර්තමේන්තුව, විභාග දෙපාර්තමේන්තුව, මෝටර් රථ ප්‍රවාහන දෙපාර්තමේන්තුව‍, මැතිවරණ දෙපාර්තමේන්තුව, ජලසම්පාදන හා ජලාපවාහන මණ්ඞලය ඇතුළු ආයතන රැසක් වන බව නියෝජිතායතනය වැඞිදුරටත් සඳහන් කරයි. වාහන ආදායම් බලපත්‍රයක් ලබා ගැනීම, දුම්රිය ධාවන කාල වේලාවන් දැන ගැනීම, අයදුම් කරන ලද තම ජාතික හැදුනුම්පත සුදානම්ද දැන ගැනීම, අයදුම් කරන ලද පොලිස් වාර්තාව සුදානම්ද දැන ගැනීම ඇතුළු ඉ- සේවාවන් ගණනාවක් අන්තර්ජාලය සහ ජංගම දුරකථනය ඔස්සේ ලබා ගැනීමේ පහසුකම් දැනටමත් ජනතාවට ලබා දී තිබෙන බව නියෝජිතායතනය පෙන්වාදෙයි. ඩබ්ලිව් ඩබ්ලිව් ඩබ්ලිව් ඩොට් ශ්‍රී ලංකා ඩොට් එල්කේ වේබ් අඩවියට පිවිසීමෙන් මේ පිළිබද වැඩි තොරතුරු දැනගත හැකි බවද නියෝජිතායතනය පවසයි.", "URL": "https://sinhala.adaderana.lk/news.php?nid=21691", "Category": null, "Parent URL": null}