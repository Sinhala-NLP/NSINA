{"Source": "Adaderana", "Timestamp": "September 20, 2012 08:43 am", "Headline": "මෙරට ජනපති හා එරට නායකයින් අතර සාකච්ඡා අද ", "News Content": "තෙදින නිල සංචාරයක් සඳහා ඉන්දියාව බලා පිටත්ව ගිය ජනාධිපති මහින්ද රාජපක්ෂ මහතා අද (20) එරට රාජ්‍ය නායකයින් සමඟ ද්වි පාර්ශවික සාකච්ඡා පැවැත්වීමට නියමිතය. ඊයේ පස්වරුවේ දිවයිනෙන් පිටත්ව ගිය ජනාධිපතිවරයා ඉන්දියාවේ දිල්ලි නුවර පලම් ගුවන්තොටුපොළ වෙත ලඟා වූ බව ජනාධිපති මාධ්‍ය අංශය සඳහන් කළේය. එහිදී එරට ක්‍රම සම්පාදන, විද්‍යා තාක්ෂණ සහ භූ විද්‍යා කටයුතු පිළිබඳ අමාත්‍ය අශ්වනි කුමාර් මහතා ඇතුළු දූත පිරිසක් විසින් ජනාධිපති මහින්ද රාජපක්ෂ මහතා ඇතුළු පිරිස මහත් හරසරින් පිළිගෙන ඇත. සාංචි ‍නුවර ජගත් බෞද්ධ විශ්ව විද්‍යාලයේ ඉදිකිරීම් සඳහා මුල්ගල තැබීමට ලැබුණු ආරාධනයකට අනුව ජනාධිපතිවරයා මෙම සංචාරයේ නිරත වේ. මෙම සංචාරයේ දී ශ්‍රී ලංකාව සහ ඉන්දියාව අතර පවතින ද්වි පාර්ශවික සබඳතා තවදුරටත් ශක්තිමත් කර ගැනීම‍ට බලාපොරොත්තු වේ. අද දිනයේ දී ජනාධිපතිවරයා ඉන්දීය ජනාධිපති ප්‍රනාම් මුඛර්ජි සහ අග්‍රාමාත්‍ය ආචාර්ය මන්මොහන් සිං යන මහත්වරුන් සමඟ සාකච්ඡා කිරීමට නියමිත අතර රාත්‍රීයේ දී ඉන්දීය අග්‍රාමාත්‍යවරයා විසින් ජනාධිපති මහින්ද රාජපක්ෂ මහතාට රාත්‍රී භෝජන සංග්‍රහයක් ද සූදානම් කර ඇති බව සඳහන්ය.", "URL": "https://sinhala.adaderana.lk/news.php?nid=27571", "Category": null, "Parent URL": null}