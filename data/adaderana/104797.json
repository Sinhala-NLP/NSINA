{"Source": "Adaderana", "Timestamp": "February 22, 2019 06:53 am", "Headline": "රන්ජන්ගේ කොකේන් කථාව ගැන හොයන කමිටුව අද රැස්වෙයි", "News Content": "පාර්ලිමේන්තු මන්ත්‍රිවරුන් මත්ද්‍රව්‍ය භාවිත කරන බවට රාජ්‍ය අමාත්‍ය රන්ජන් රාමනායක මහතා සිදු කළ ප්‍රකාශය සම්බන්ධයෙන් විමර්ශන සිදු කිරීමට පත් කළ එක්සත් ජාතික පක්ෂ පාර්ලිමේන්තු මන්ත්‍රිවරුන්ගේ කමිටුව අද රැස්වීමට නියමිතයි. ඊට අදාළව අද(22) පෙරවරු 09.30ට එම කමිටුව හමුවේ පෙනී සිටින ලෙස රන්ජන් රාමනායක රාජ්‍ය අමාත්‍යවරයාට දැනුම් දී ඇති බව වාර්තා වෙයි. එමෙන්ම කොකේන් භාවිත කරන මැතිඇමතිවරුන් පාර්ලිමේන්තුවේ සිටීනම් ඒ පිළිබඳ තමා වෙත ලිඛිතව දැනුම් දෙන ලෙස කථානායකවරයා රාජ්‍ය අමාත්‍ය රන්ජන් රාමනායක මහතාට දැනුම් දී තිබේ. එහෙත් මේ වන තෙක් ඒ සම්බන්ධයෙන් රාජ්‍ය අමාත්‍යවරයා විසින් කිසිඳු දැනුම් දීමක් සිදු කර නොමැති බව කථානායක කරු ජයසුරිය මහතා ඊයේ(21) පාර්ලිමේන්තුවේ දී ප්‍රකාශ කළේය. මේ අතර රන්ජන් රාමනායක රාජ්‍ය අමාත්‍යවරයාගේ ප්‍රකාශය සම්බන්ධයෙන් කඩිනම් පියවර ගත යුතු බවයි ,එක්සත් ජනතා නිදහස් සන්ධාන පාර්ලිමේන්තු මන්ත්‍රි රොෂාන් රණසිංහ මහතා ප්‍රකාශ කළේය. මෙන්ම කොළඹදී මාධ්‍ය වෙත අදහස් දක්වමින් එක්සත් ජාතික පක්ෂයේ කාවින්ද ජයවර්ධන මන්ත්‍රිවරයා පැවසුවේ,මත්ද්‍රව්‍ය භාවිත කරන දේශපාලඥයින් සම්බන්ධයෙන් පක්ෂ පාට භේදයකින් තොරව ක්‍රියාමාර්ග ගත යුතු බවයි.", "URL": "https://sinhala.adaderana.lk/news.php?nid=104797", "Category": null, "Parent URL": null}