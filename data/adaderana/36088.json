{"Source": "Adaderana", "Timestamp": "July 25, 2013 12:06 pm", "Headline": "යටියන්තොට ප්‍රා.සභාපති  යළි  රිමාන්ඩ් ", "News Content": "යටියන්තොට ප්‍රාදේශීය සභාවේ සභාපති යු.ඩි. වසන්ත කුමාර මහතා යළි රක්ෂිත බන්ධනාගාර ගත කර තිබේ. අල්ලස් ලබාගැනීමේ චෝදනා යටතේ අත්අඩංගුවට ගත් ඔහු අද(25) යළි කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන දෙවැනිදා දක්වා රක්ෂිත බන්ධනාගාර ගත කර ඇති බව සඳහන් වෙයි. යටියන්තොට ප්‍රදේශයේ පවත්වාගෙන යන කුකුලු ගොවිපලක ගොඩනැගිල්ලක් ඉදිකිරීම සඳහා බලපත්‍රයක් ලබාදීමට අල්ලස් මුදලක් ලබාගැනීමේ දී වසන්ත කුමාර මහතා අල්ලස් හෝ දුෂණ චෝදනා විමර්ශන කොමිෂන් සභාව මගින් අත්අඩංගුවට ගන්නා ලදී. අදාළ බලපත්‍රය ලබාදීම සඳහා රුපියල් 30,000ක මුදලක් අල්ලස් වශයෙන් ඉල්ලා ඇති අතර ඉන් රුපියල් 15,000ක මුදලක් ලබාගන්නා අවස්ථාවේ දී ඔහු අත්අඩංගුවට ගත් බව අල්ලස් හෝ දූෂණ චෝදනා විමර්ශන කොමිෂන් සභාව පැවසුවේය.", "URL": "https://sinhala.adaderana.lk/news.php?nid=36088", "Category": null, "Parent URL": null}