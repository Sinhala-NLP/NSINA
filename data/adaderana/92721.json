{"Source": "Adaderana", "Timestamp": "July 17, 2018 06:09 pm", "Headline": "වචනය දුර ගොස් ජීවිතය පිහි ඇනුමකින් කෙලවර වෙයි-දරුණු තුවාල ලැබූ තිදරු මව මරුට", "News Content": "පිහි ඇනුමකට ලක්ව දරුණු කැපුම් තුවාල ලැබූ තිදරු මවක් එම ස්ථානයේදීම මියගොස් ඇතැයි නාරම්මල පොලීසිය පවසයි. 24 හැවිරිදි එච්.එම්.ඉශාරා ගිම්හානි නැමැති තිදරු මවක් ඊයේ(16) රාත‍්‍රියේදී මෙසේ පිහි පහරට ලක්ව මියගොස් ඇති අතර, ඇයගේ බාල දරුවා තවමත් මාස තුනක වයසේ පසුවන බව ද වාර්තා වෙයි. සැමියා සමඟ ඇතිවූ බහින් බස්වීමක් දුර දිග යාමෙන් අදාළ පිහි ඇනුම සිදුව ඇති බවත් බිරිඳ ඝාතනය කළ සැමියා මේ වන විටත් ප‍්‍රදේශය හැරගොස් ඇති බවත් පැවසූ පොලිසිය සැකකරු සොයා මෙහෙයුම් ක‍්‍රියාත්මක බවද පැවසීය. අදාළ සිදුවීම වූ ස්ථානයේ සථානීය පරීක්‍ෂාව කුලියාපිටිය මහේස්ත‍්‍රාත් රුවන් ධම්මික දිසානායක මහතා විසින් සිදුකර ඇති අතර මෘත දේහය පශ්චාත් මරණ පරීෂණය සඳහා කුලියාපිටිය මූලික රෝහලට යොමුකරවන ලෙසට එහිදී නියම විය. කුරුණෑගල දිසාව බාර නියෝජ්‍ය පොලිස්පති කිත්සිරි ජයලත් මහතාගේ උපදෙස් මත කුලියාපිටිය කොට්ඨාසබාර පොලිස් අධිකාරී ඔශාන් හේවාවිතාරන, සහකාර පොලිස් අධිකාරී නිමල් බණ්ඩාර යන මහත්වරුන්ගේ මඟ පෙන්වීම මත නාරම්මල පොලිස් ස්ථානාධිපති ප‍්‍රධාන පොලිස් පරීක්‍ෂක නාමල් පෙරේරා මහතා අපරාධ ස්ථාන පරීක්‍ෂක කණඩායමේ උපපොලිස් පරීක්‍ෂක සිරිසෝම මහතා ඇතුලූ පිරිසක් පරීක්‍ෂණ සිදුකරති.", "URL": "https://sinhala.adaderana.lk/news.php?nid=92721", "Category": null, "Parent URL": null}