{"Source": "Adaderana", "Timestamp": "December 7, 2018 10:02 am", "Headline": "බලවතෙක් නික්ම ගිය මොහොතක්", "News Content": "අමෙරිකාවේ හිටපු ජනාධිපති ජෝර්ජ් එච් ඩබ්ලිව් බුෂ් ජනාධිපතිවරයාගේ දේහය ටෙක්සාස්හිදී තැන්පත් කර තිබේ. ඔහුගේ දේහය ටෙක්සාස් වෙත රැගෙන ඒම සදහා ඔහු වෙනුවෙන්ම නම්කළ දුම්රියක් යොදාගෙන තිබීමද විශේෂත්වයක්. අමෙරිකාවේ හිටපු ජනාධිපතිවරයෙකු වන ජොර්ජ් එච් ඩබ්ලිව් බුෂ් ගේ දේහය රැගත් දුම්රිය වෙත සිය ගෞරවාදරය දැක්වීම සඳහා දහස් සංඛ්‍යාත ජනතාවක් එක්ව සිටියේ මේ අකාරයටයි. කිලෝ මීටර් 130ක දුරක් ගමන් කළ මේ දුම්රියේ නවාතැන වූයේ ටෙක්සාස් ප්‍රාන්තයේ පිහිටි කොලේජ් දුම්රියපොළයි. අමෙරිකාවේ 41වැනි ජනාධිපතිවරයා ලෙසින් 1989-93 වසරවල කටයුතු කළ ජොර්ජ් එච් ඩබ්ලිව් බුෂ් පසුගිය නොවැම්බර් 29වැනිදා මියගියේය. ඒ වන විට 94වැනි වියේ පසුවූ ජනාධිපතිවරයාගේ දේහය පිළිබද නිල අවමංගල්‍ය උත්සවය ද පසුගිය බදාදා වොෂින්ටන් නුවරදී පැවැත්වුණු අතර ඊට අමෙරිකානු ජනාධිපති ඩොනල්ඩ් ට්‍රම්ප් ඇතුළු රාජ්‍යතාන්ත්‍රිකයන් රැසක්ද එක්ව සිටියේය. ඒ සඳහා හිටපු ජනාධිපතිවරුන් සිවුදෙනෙක් සහභාගිවී සිටීමද විශේෂත්වයක්. යූනියන් පැසිෆික් කොර්ප් ලොකොමෝටිව් නමැති අංක 4141 දරණ මෙම දුම්රියේ ජෝර්ජ් බුෂ් 41 ලෙසින් සටහන් කර තිබේ. එය බුෂ් ජනාධිපතිවරයාට ගෞරවයක් ලෙසින් 2005 වසරේදී සිය පළමු ගමන්වාරය සනිටුහන් කළේය. එම අවස්ථාවටද හිටපු ජනාධිපතිවරයා එක්වූ අතර ඔහු එහිදී පැවැසුවේ යම් හෙයකින් මෙම දුම්රිය සිය පාලන සමයේදීත් පැවතුනා නම් එයාර් ෆෝස් වන් නමැති සිය නිල ගුවන් යානයේ ගමන්කිරීම අත්හැර දුම්රියේම ගමන් කරන බවයි. අශ්ව බල 4300ක් බලැති දුම්රිය බුෂ් ජනාධිපතිවරයාගේ දේහය ප්‍රවාහනය සදහා යොදාගැනීමටද එය හේතුවන්නට ඇතැයි පැවසෙයි. ටෙක්සාස් වෙත රැගෙන ආ බුෂ් ජනාධිපතිවරයාගේ දේහය ඔහුගේ බිරිය වූ බාබරා බුෂ්ගේ සහ දියණිය රොබින්ගේ දේහය සමීපයේ තැන්පත් කෙරෙනු ඇති. හිටපු ජනාධිපති ආර්යා බාබරා බුෂ් පසුගිය අප්‍රේල් මාසයේදි මියගිය අතර දියණිය රොබින් 1953 වසරේදී එනම් තුන්වැනි වියේදී ලියුකේමියා රෝගයට ගොදුරු වීමෙන් මියගියේය.", "URL": "https://sinhala.adaderana.lk/news.php?nid=100392", "Category": null, "Parent URL": null}