{"Source": "Adaderana", "Timestamp": "February 17, 2011 08:18 am", "Headline": "ලක්ෂ දස දහසක් පන්නන්න හැදූ සැකකරුගේ බැංකු ගිණුම් 15 ක් තහනම්", "News Content": "රේගු පනත උල්ලංඝණය කරමින් රුපියල් ලක්ෂ දස දහසකට අධික මුදලක් විදේශගත කිරීමේ ජාවාරමක් පිළිබඳ විමර්ශන සිදුකර පොලිසිය එම ව්‍යාපාරිකයින්ගේ බැංකු ගිණුම් ගණනාවක් තහනම් කිරීමට පියවර ගෙන තිබේ. මෙම විමර්ශන අධීක්ෂණය කරන නීතිපතිවරයා කොළඹ මහේස්ත්‍රාත් අධිකරණයට දැනුම් දී ඇත්තේ මේ වන විට සැක කටයුතු බැංකු ගිණුම් 15ක් පමණ තහනම් කිරීමට පියවර ගෙන ඇති බවයි. මෙම බැංකු ගිණුම් හරහා අදාළ මුදල් සැක කටයුතු ලෙස රේගු ආඥා පනත උල්ලංඝණය කරමින් විදේශගත කර ඇති බවට මූලික පරීක්ෂණ වලදී අනාවරණය විය. ඉන් අනතුරුව එම ගිණුම් තහනම් කිරීමට ශ්‍රී ලංකා මහබැංකුවේ මුල්‍ය බුද්ධි අංශය පියවර ගත් බව නීතිපතිවරයා පවසයි. මෙම සිද්ධියට අදාළ ප්‍රධාන සැකකරු අත් අඩංගුවට ගැනීම සඳහා පරීක්ෂණ ආරම්භ කර ඇති අතර අත් අඩංගුවට ගත් තවත් සැකකරුවෙකු දැඩි කොන්දේසි සහිතව ඇප මත මුදා හැරීමට කොළඹ මහාධිකරණය තීන්දු කරන ලදී.", "URL": "https://sinhala.adaderana.lk/news.php?nid=14268", "Category": null, "Parent URL": null}