{"Source": "Adaderana", "Timestamp": "October 4, 2016 02:39 pm", "Headline": "සිංහරාසා විභාගයට ගන්නේද? නැද්ද? -  මහ උසාවියේ තීන්දුව පසුවට!", "News Content": "ශ්‍රේෂ්ඨාධිකරණ නඩු තීන්දුවක් පාර්ලිමේන්තුව මගින් අහෝසි කරගැනීමට අග්‍රාමාත්‍යවරයා දරණ උත්සාහය තුළින් මූලික අයිතිවාසිකම් කඩවන බවට ඉදිරිපත් කළ පෙත්සමක මූලික විභාගය අවසන් කළ ශ්‍රේෂ්ඨාධිකරණය එහි තීන්දුව පසුව ප්‍රකාශ කරන බව නිවේදනය කර තිබේ.නීතීඥ දර්ශන වේරදූවගේ මහතා විසින් අදාළ පෙත්සම ශ්‍රේෂ්ඨාධිකරණයට ඉදිරිපත් කර තිබුණි.එහි වගඋත්තරකරුවන් ලෙස අග්‍රාමාත්‍යවරයා සහ නීතිපතිවරයා නම් කර තිබු බව අද දෙරණ අධිකරණ වාර්තාකරු සඳහන් කළේය.පෙත්සම්කරු අධිකරණය හමුවේ ප්‍රකාශ කර ඇත්තේ ශ්‍රේෂ්ඨාධිකරණය මගින් ප්‍රකාශිත නල්ලරත්නම් සිංහරාසා නමැති නඩු තීන්දුව මගින් විදේශීය විනිශ්චය ආයතන ලබාදෙන තීන්දු ක්‍රියාත්මක කිරීමට ශ්‍රී ලංකා රජය බැඳී නොමැති බවට ප්‍රකාශ කර ඇති බවයි.එහෙත් පසුගිය ජුලි මස 07 වැනිදා අග්‍රාමාත්‍ය රනිල් වික්‍රමසිංහ මහතා පාර්ලිමේන්තුවේ දී ප්‍රකාශයක් කරමින් අදාළ නඩු තීන්දුව ප්‍රතික්ෂේප කරන මෙන් කථානායකවරයාගෙන් ඉල්ලීමක් කර ඇති බව පෙත්සම්කාර දර්ශන වේරදූවගේ මහතා අදාළ පෙත්සම මගින් පෙන්වා දී ඇත.ඒ තුළින් අධිකරණයේ ස්වාධීනත්වයට බලපැමක් වන බව පවසන පෙත්සම්කරු එමගින් සිය මුලික අයිතීන් කඩවන බවට ද තීන්දුවක් ලබාදෙන මෙන් ශ්‍රේෂ්ඨාධිකරණයෙන් ඉල්ලීමක් කර තිබේ. පෙත්සම අද කැඳවු අවස්ථාවේ මූලික විරෝධතාවක් මතු කළ නීතිපතිවරයා පාර්ලිමේන්තු බලතල හා වරප්‍රසාද පනත යටතේ පාර්ලිමේන්තුවේ අභ්‍යන්තර කටයුත්තක් සම්බන්ධයෙන් ශ්‍රේෂ්ඨාධිකරණය ඉදිරියේ ප්‍රශ්න කළ නොහැකි බව කියා සිටියේය.එම නිසා පෙත්සම විභාගයට නොගෙනම ප්‍රතික්ෂේප කරන මෙන් ඔහු අධිකරණයෙන් ඉල්ලීමක් කර ඇත.ඉදිරිපත් වු කරුණු සලකා බැලූ බුවනෙක අලුවිහාරේ, උපාලි අබේරත්න සහ කේ.ටී.චිත්‍රසිරි යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල පෙත්සම විභාගයට ගන්නේ ද නැද්ද යන්න පසුවට නිවේදනය කරන බව දැනුම්දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=64714", "Category": null, "Parent URL": null}