{"Source": "Adaderana", "Timestamp": "February 2, 2019 12:11 pm", "Headline": "ජාතික ආණ්ඩුවක් පිහිටුවීමේ යෝජනාව 07වනදා පාර්ලිමේන්තුවට ඉදිරිපත් කරනවා", "News Content": "ජාතික ආණ්ඩුවක් පිහිටුවීමේ යෝජනාව එළඹෙන 07වනදා පාර්ලිමේන්තුවේදි විවාද කොට අනුමැතිය ලබාගැනීමට කටයුතු කරන බව සභානායක අමාත්‍ය ලක්ෂ්මන් කිරිඇල්ල මහතා පවසයි. ඊට අදාළ යෝජනාව සභානායකවරයා ඊයේ (02) පාර්ලිමේන්තු මහලේකම්වරයා වෙත ඉදිරිපත් කර තිබුණි. එක්සත් ජාතික පක්ෂය විසින් ජාතික ආණ්ඩුවක් පිහිටුවා ඇති බව සඳහන් කරමින් ඊට අවශ්‍ය පරිදි අමාත්‍ය ධුර සංඛ්‍යාව 48 දක්වා වැඩිකරගැනීමේ යෝජනාව සභානායක අමාත්‍ය ලක්ෂ්මන් කිරිඇල්ල මහතාගේ අත්සනින් යුතුව පාර්ලිමේන්තුවේ මහලේකම්වරයා වෙත ඉදිරිපත් කර ඇත. මෙම යෝජනාව මගින් ඉල්ලා ඇත්තේ ආණ්ඩුක්‍රම ව්‍යවස්ථාවේ 46(4) ව්‍යවස්ථාවට අනුව ඉදිරිපත් කරන මෙම යෝජනාව පාර්ලිමේන්තුවේ අනුමැතිය සඳහා ඉදිරිපත් කිරීමට කටයුතු සලස්වන ලෙසයි. 19 වන ආණ්ඩුක්‍රම ව්‍යවස්ථා සංශෝධනයේ 46(5) වගන්තිය මගින් ජාතික ආණ්ඩුවක් යනු කුමක්දැයි නිර්වචනය කර ඇත. ඒ අනුව පාර්ලිමේන්තුවේ වැඩිම ආසන සංඛ්‍යාව ලබාගන්නා පිළිගත් දේශපාලන පක්ෂය හෝ ස්වාධීන කණ්ඩායම සහ පාර්ලිමේන්තුවේ අනෙකුත් පිළිගත් දේශපාලන පක්ෂ හෝ ස්වාධීන කණ්ඩායම් එකතුව පිහිටුවනු ලබන ආණ්ඩුවක් ජාතික ආණ්ඩුවක් බව එහි සඳහන්. පාර්ලිමේන්තුවේ පිළිගත් දේශපාලන පක්ෂ ලෙස දැනට පවතින්නේ එක්සත් ජාතික පක්ෂය,එක්සත් ජනතා නිදහස් සන්ධානය,දෙමළ ජාතික සන්ධානය, ජනතා විමුක්ති පෙරමුණ,ශ්‍රී ලංකා මුස්ලිම් කොංග්‍රසය සහ ඊ.පී.ඩී.පී. පක්ෂයයි. ඒ අතරින් එක්සත් ජාතික පක්ෂය සමග ජාතික ආණ්ඩුවක් පිහිටුවීමට තීරණය කර නොමැති පක්ෂ වන්නේ එක්සත් ජනතා නිදහස් සන්ධානය,දෙමළ ජාතික සන්ධානය, ජනතා විමුක්ති පෙරමුණ සහ ඊ.පී.ඩී.පී. පක්ෂයයි. ඒ අනුව දැනට එක්සත් ජාතික පක්ෂයට ජාතික ආණ්ඩුවක් නිර්මාණය කර ගැනීමට ඉඩප්‍රස්ථාව පවතින්නේ ශ්‍රී ලංකා මුස්ලිම් කොංග්‍රසයේ තනි මන්ත්‍රීවරයා සමඟ එක්වීමෙන් පමණයි. කෙසේ වෙතත් එක්සත් ජාතික පක්ෂය ජාතික ආණ්ඩුවක් පිහිටුවන්නේ කුමන පාර්ශ්වය සමඟ එක්ව දැයි මෙතෙක් අනාවරණය කර නොමැති අතර ජාතික ආණ්ඩුවක් පිහිටුවීමේ යෝජනාව එළඹෙන 07වනදා පාර්ලිමේන්තුවේ විවාදයට ගන්නා බව සභානායක අමාත්‍ය ලක්ෂ්මන් කිරිඇල්ල මහතා පවසයි.", "URL": "https://sinhala.adaderana.lk/news.php?nid=103576", "Category": null, "Parent URL": null}