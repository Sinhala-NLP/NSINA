{"Source": "Adaderana", "Timestamp": "November 1, 2016 02:41 pm", "Headline": "ලොකු මිනිසුන් කියා නිදහසක් දෙන්නේ නෑ", "News Content": "ලොකු ලොකු මිනිසුන් යයි කියා කිසිවෙකුටත් නිදහස දෙන්නට හැකියාවක් නැති බවත්,වරදක් කර ඇත්නම් සියලුදෙනාටම දඬුවම් හිමිවිය යුතු බවත් එජාප මහලේකම්,අමාත්‍ය කබීර් හෂීම් මහතා පවසයි.මහබැංකු බැඳුම්කර සිද්ධිය ගැන පමණක් කිය කියා සිටින උදවියට කිව යුත්තේ පසුගිය කාලයේ සිදුවූ සියලුම වංචා හා දූෂණ ගැනද සෙවීම ආරම්භ කර ඇති බව යයි අමාත්‍යවරයා සඳහන් කළේය.ඒ අනුව රජයේ මුදල් මහා පරිමාණයෙන් වංචා කළ සමාගමක් ගැන මෙන්ම මහබැංකු සේවකයන්ගේ විශ්‍රාම වැටුප් කොල්ලකෑ කෙනෙකුට අදාළව දැනටමත් පොලිස් මූල්‍ය අපරාධ කොට්ඨාසයට ලිපිගොනු බාරදී ඇතැයි අමාත්‍යවරයා කියා සිටියේ අද(01)කොළඹ පැවති මාධ්‍ය හමුවකදීය.මේ ආකාරයෙන් බැඳුම්කර සිද්ධිය මෙන් නොව ඊට වඩා දහ ගුණයකින් පමණ විශාල වංචාවන් ඉකුත් කාල පරිච්ඡේදයේදී සිදුව ඇති බවත්,එක සිද්ධියක් ගැන පමණක් කතා කරන පිරිස් ඒ සම්බන්ධයෙන්ද කතා කළ යුතුව ඇති බවත් හෂීම් මහතා කියා සිටියේය.අනෙක් අතට මෙම සිද්ධිය සම්බන්ධයෙන් මේ සා අවධානයක් දිනාගැනීමට හැකිව ඇත්තේ එජාප රජයක් යටතේ වුව විපක්ෂයේ කෙනෙකු එහි සභාපති ධූරයට පත්කොට කෝප් කමිටුවේ කටයුතු නිදහසේ කරගෙන යාමට ඉඩ ප්‍රස්ථාව ලබාදීම නිසා බව ඔහු සඳහන් කළේය.කෙසේ වෙතත් මේවන විට කෝප් කමිටුවේ නිර්දේශ නීතිපති දෙපාර්තමේන්තුවට යොමුකර ඇති බවත්,ඒ අනුව ඉදිරි ක්‍රියාමාර්ග ගනු ඇත්තේ නීතිපති දෙපාර්තමේන්තුවෙන් බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=65617", "Category": null, "Parent URL": null}