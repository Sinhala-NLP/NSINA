{"Source": "Adaderana", "Timestamp": "January 4, 2017 07:28 pm", "Headline": "ඒකාබද්ධ විපක්ෂයෙන් අල්ලස් කොමිසමට පැමිණිල්ලක්", "News Content": "හම්බන්තොට වරාය චීන සමාගමක් වෙත පැවරීමේ ගිවිසුම සම්බන්ධයෙන් ඒකාබද්ධ විපක්ෂය විසින් අල්ලස් හෝ දූෂණ චෝදනා විමර්ශන කොමිසම හා අපරාධ පරීක්ෂණ දෙපාර්තමේන්තුව වෙත පැමිණිල්ලක් ඉදිරිපත් කර තිබේ.අදාළ පැමිණිල්ල අද(04) දිනයේ සිදු කළ අතර පාර්ලිමේන්තු මන්ත‍්‍රී මහින්ද යාපා අබේවර්ධන ඇතුළු ඒකාබද්ධ විපක්ෂයේ මන්ත‍්‍රීවරුන් කිහිපදෙනෙකු මෙම අවස්ථාවට එක්ව සිටියේය.ඒ සම්බන්ධයෙන් ඒකාබද්ධ විපක්ෂය අද කැඳවා තිබූ මාධ්‍ය හමුවේදී කරුණු දැක්වූ පාර්ලිමේන්තු මන්ත‍්‍රී මහින්දානන්ද අලුත්ගමගේ මහතා සඳහන් කළේ මෙම පැවරීම හරහා ශ්‍රී ලංකා වරාය අධිකාරියට රුපියල් බිලියන 330 ක මුදලක් අහිමි කෙරෙන බවයි.එමෙන්ම මෙම ගනුදෙනුව මගින් අග‍්‍රාමාත්‍යවරයාගේ කීර්ති නාමයට ද හානි සිදුවන බව ඒ මහතා කියා සිටියේය.මේ අතර අමාත්‍ය මලික් සමරවික‍්‍රම ඇතුළු තිදෙනකුට එරෙහිවද අද දිනයේදී අල්ලස් හෝ දුෂණ චෝදනා විමර්ශන කොමිසමට පැමිණිල්ලක් ඉදිරිපත් කළ බව ඒකාබද්ධ විපක්ෂය ප්‍රකාශ කර සිටි‍යේය.ඒ අනුව අමාත්‍ය මලික් සමරවික‍්‍රම සහ ඔහුගේ උපදේශක මංගල යාපා, අග‍්‍රාමාත්‍ය උපදේශක ආර්. කස්ත‍්‍රලිංගම් යන අයට එරෙහිව අද දිනයේදී මෙලෙස අල්ලස් හෝ දූෂණ විමර්ශන කොමිසමට පැමිණිලි කළ බව වාර්තා වෙයි.වරාය අධිකාරියට රුපියල් බිලියන 330 ක මුදලක් අහිමි කිරීම සම්බන්ධයෙන් ඔවුන්ට එරෙහිව මෙලෙස පැමිණිලි කළ බව මහින්ද යාපා අබේවර්ධන මහතා සඳහන් කළේය.", "URL": "https://sinhala.adaderana.lk/news.php?nid=67716", "Category": null, "Parent URL": null}