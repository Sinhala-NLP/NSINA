{"Source": "Adaderana", "Timestamp": "August 17, 2018 03:49 pm", "Headline": "විභාග රාජකාරීවල නිරත ගුරුවරුන්ගේ දීමනා ඉහළ නැංවීමට ඇමතිගෙන් උපදෙස්", "News Content": "විභාග රාජකාරීවල නිරත ගුරුවරුන්ගේ දීමනා ඉහළ නැංවීමට කටයුතු කරන ලෙස අධ්‍යාපන අමාත්‍ය අකිල විරාජ් කාරියවසම් මහතා විභාග කොමසාරිස්වරයා වෙත උපදෙස් ලබා දී තිබේ. මාධ්‍ය වෙත විශේෂ ප්‍රකාශයක් සිදුකරමින් අමාත්‍යවරයා සඳහන් කළේ දරුවන් වෙනුවෙන් විශාල කැපකිරීමක් සිදුකරන ගුරුවරුන්ගේ පහසුකම් සහ වරප්‍රසාද ඉහළ නැංවීමට මිස ඒවා පහළ දැමීමට තමන් කිසිම විටක කටයුතු නොකරන බවයි. පාසල් නිවාඩු කාලවල දී ගුරුවරුන්ගේ වැටුප් නතර කිරීමට තමා සුදානම් වන බවට සමාජ ජාල මාධ්‍යවල සහ වෙබ් අඩවිවල පළ වී තිබු අසත්‍ය පුවත සම්බන්ධයෙන් මේ වන විට නීතිමය ක්‍රියාමාර්ග ගෙන ඇති බව අකිල විරාජ් කාරියවසම් අමාත්‍යවරයා සඳහන් කළේය. අධ්‍යාපන ක්ෂේත්‍රය වෙනුවෙන් ක්‍රියාත්මක කර ඇති දැවැන්ත ව්‍යාපෘති මෙන්ම ඒ හරහා අත්වන ප්‍රගතිය පිළිබඳ ද්වේශ සහගතව දකින කණ්ඩායම් පටු දේශපාලන න්‍යාය ක්‍රියාත්මක කරමින් තමා සහ අමාත්‍යාංශය අපහසුතාවට පත් කිරීමට කටයුතු කරමින් සිටින බව අමාත්‍යවරයා එහිදි වැඩිදුරටත් පැවසීය.", "URL": "https://sinhala.adaderana.lk/news.php?nid=94563", "Category": null, "Parent URL": null}