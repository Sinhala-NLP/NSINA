{"Source": "Adaderana", "Timestamp": "January 1, 2018 12:00 pm", "Headline": " වසරේ පළමු දිනයේම දඹුල්ලේ මැතිවරණ ප්‍රචණ්ඩ ක්‍රියාවක්", "News Content": "දඹුල්ල මහ නගර සභා බල ප්‍රදේශයේ අතුපාරයය කොට්ඨාසයේ ජනතා විමුක්ති පෙරමුණට අයත් කාර්යාලයක තිබූ බැනර් කටවුට් හා කොඩි ගිනිතබා කපා දමා විනාශ කොට ඇතැයි දඹුල්ල පොලීසියට (1 )දින පැමිණිල්ලක් ලැබී තිබේ. ජනතා විමුක්ති පෙරමුණේ මැතිවරණ සඳහා ඉදිරිපත්ව සිටින අපේක්ෂකයන් කියා සිටියේ තම කොට්ඨාස කාර්යාලය ඉදිරිපිට තිබූ මෙම දේපළවලට කවුරුන් විසින් හානි කළේ දැයි යන්න නොදන්නා බවය. එහෙත් දේශපාලන අන්තවාදීන් විසින් මෙම විනාශය සිදු කර ඇති බව ඔවුන් සඳහන් කර සිටිති . දඹුල්ල නගරයේ සිට කිලෝමීටර් එකහමාරක් පමණ දුරකින් මෙම දේශපාලන පක්ෂ මැතිවරණ කාර්යාලය ‍ ග්‍රාමීය ප්‍රදේශයක පිහිටා තිබීම විශේෂත්වයකි. මාර්ගය දෙපස සවිකොට තිබූ පතාක කොඩි කඩා බිඳ දමා ඒවාට ගිනි තබා විනාශ කොට තිබෙන බවත් මැතිවරණ කාර්යාලයේ දැන්වීම් පුවරුව කපා විනාශ කොට ඇති බව ඔවුහු දඹුල්ල පොලීසියට පැමිණිලිකොට තිබේ. සිද්ධිය සම්බන්ධයෙන් දඹුල්ල පොලීසිය වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=82336", "Category": null, "Parent URL": null}