{"Source": "Adaderana", "Timestamp": "October 2, 2015 08:39 pm", "Headline": " විදුලි පුටු නෑ-හයිබ්‍රිඩ් නෑ-ජාත්‍යන්තර මැදිහත්වීම් නෑ-දේශීය යාන්ත්‍රණයක් පමණයි", "News Content": "එක්සත් ජාතීන්ගේ මානව හිමිකම් සමුළුවේදී ශ්‍රී ලංකාව සම්බන්ධයෙන් ගෙන එනු ලැබූ යෝජනාව පිළිබඳ තමන් දරනු ලබන්නේ මධ්‍යස්ථ අදහසක් බව ජනාධිපති මෛත්‍රීපාල සිරිසේන මහතා පවසයි.එම යෝජනාව ක්‍රියාත්මක කිරීමේදී ඇතිවිය හැකි ගැටළු, එමෙන්ම කළ නොහැකි දේවල් ඇත්නම් එකී දේවල් පිළිබඳ විකල්ප සම්බන්ධයෙන් පාර්ලිමේන්තුවටත්, එක්සත් ජාතීන්ගේ මානව හිමිකම් කොමසාරිස්ටත් කරුණු දැක්වීමට සූදානම් බවද ජනාධිපතිවරයා සඳහන් කළේය.අද (02) පස්වරුවේ විශේෂ මාධ්‍ය හමුවක් කැඳවමින් ජනාධිපති මන්දිරයේදී ජනාධිපතිවරයා කියා සිටියේ රටටත් ජනතාවටත් දිගින් දිගටම එල්ලවුණු චෝදනා මෙන්ම එමගින් එල්ලවිය හැකි මහා ඛේදවාචකයක් අවසන් කිරීමට හැකිවීම පිළිබඳ සතුටට පත්වන බවයි.ඒ නිසාම මෙම ප්‍රශ්නය ඉතාම අවිහිංසාවාදීව, යුක්ති සහගතව,නීති ගරුක ලෙස ඉටුකරන බවත්, එහිදී රටට හා ජනතාවට කිසිදු හිරිහැරයක් නොවන ලෙස හා අද ජීවත්වන මෙන්ම හෙට උපදින දරුවන්ටත් යහපතක් වන පරිදි එය ඉටුකරන බවත් හෙතෙම අවධාරණය කළේය.මෙවැනි යෝජනාවන් රටකට ගෙන එනු ලැබුවේ පළවෙනි වතාවට නොවන බවත්, ඇතැම් රටවල එය වසර 25-40 ක් පමණ වූ පසු ගෙනවිත් ඇති අවස්ථා පවතින බවත්, මේ රටට බරක් ලෙස ජනතාවට බරක් ලෙස මෙම ප්‍රශ්නය දිග ඇදීමට තමන් ඉඩනොදෙන බවත් ඔහු පෙන්වා දුන්නේය.ජාත්‍යන්තර මැදිහත්වීම්, ජාත්‍යන්තර පරීක්ෂණ පිළිබඳ පැවති යෝජනා ඉවත්කර ගනිමින් දේශීය යාන්ත්‍රණයක් තුළ රටේ ආණ්ඩු ක්‍රම ව්‍යවස්ථාවට එකඟව මෙම ප්‍රශ්නය විසඳීමට හැකිවීම ජයග්‍රහණයක් බව ද ජනාධිපතිවරයා සඳහන් කළේය.එසේ ජාත්‍යන්තර මැදිහත්වීම් හෝ හයිබ්‍රිඩ් අධිකරණ නොමැතිව දේශිය යාන්ත්‍රණයක් තුළ කටයුතු කිරීමට හැකිවුණු බවත්, විදුලි පුටු මාතෘකාවෙන් අයින් කර ඇති නිසා මින් ඉදිරියට කිසිවෙකුටත් විදුලිපුටු ගැන කතා කළ නොහැකි බවත් මෛත්‍රීපාල සිරිසේන මහතා පෙන්වා දුන්නේය.කෙසේ වෙතත් මෙම යාන්ත්‍රණය චෝදනා ලබන පුද්ගලයින්ට තම නිදහසට කරුණු කීමට අයිතියක් ඇති බවත්, ඒ අනුව ඔවුන්ට කටයුතු කළ හැකි බවත්, ආරක්ෂක හමුදාවන්ට මෙන්ම එල්.ටී.ටී.ඊ සාමාජිකයින්ටත් එම අයිතිය හිමිවන බවත් ඔහු සිහිපත් කළේය.යම් පිරිසක් රටකට ජනතාවට එරෙහිව ආයුධ අතට ගෙන මරාගෙන මැරෙන බෝම්බ ප්‍රහාර එල්ල කරනවානම් ඔවුන්ගෙන් ජනතාව මුදා ගැනීමට රජයට වගකීමක් තියෙන බවත්, තමාටද අවස්ථා 5 කදී එවැනි ප්‍රහාරයන්ට ඉලක්ක වන්නට සිදුවුණු බවත් හෙතෙම සදහන් කළේය.කෙසේ වෙතත් ජිනීවා යෝජනාව මෙන්ම මෙම ක්‍රියාදාමය පිළිබඳ තමන් කිසිසේත්ම තනි ‍තීරණ නොගන්නා බවත්, අග්‍රාමාත්‍යවරයා, විදේශ අමාත්‍යවරයා, රාජ්‍ය තාන්ත්‍රික නිලධාරීන් මෙන්ම ඇමති මණ්ඩලයද සමග සාකච්ඡා කරමින් තීරණ ගැනීමට කටයුතු කරන බවත් ජනාධිපතිවරයා කියා සිටියේය.ඒ නිසාම මේ සම්බන්ධයෙන් උනන්දුවක් දක්වන සියලුදෙනාම හා සියලුම දේශපාලන පක්ෂ එක් කර ගනිමින් 'සර්ව පාර්ශ්වික දේශපාලන නායකත්ව හමුවක්\" ඉදිරි දින කිහිපය තුළ කැඳවීමට තමන් අදහස් කරන බවත්, එමෙන්ම බෞද්ධ, හින්දු,ඉස්ලාම් ආදී ආගම් නියෝජනය කරමින් 'ආගමික නායකත්ව සමුළුවක්'කැඳවීමට අපේක්ෂා කරන බවත් ඔහු අවධාරණය කළේය.රටේත් ජනතාවගේත් යහපතට ඉදිරි ක්‍රියාමාර්ග ගන්නා විට ජාතිවාදීන් හා අන්තවාදීන් විසින් තමා 'අමෙරිකන් ගැත්තෙකු' ලෙස හඳුන්වනු දුටු බවත්, ගෙවුණු මාස 9 ක කාලය තුළදී හා මින් ඉදිරියට වැඩකරන ආකාරය අනුව තමන් කවුරුන්ද යන්න ඒ අයට ඒත්තු ගැන්වෙනු ඇති බවත් ජනාධිපතිවරයා පැහැදිලි කළේය.එලෙස පහත් පෙළ් චෝදනා නඟන අයට තමන් අනුකම්පා කරන බව ද ඔහු සදහන් කළේය.සැබවින්ම මානව හිමිකම් උල්ලංඝණයවීම් හා යුද අපරාධ චෝදනා එල්ලවූයේ පසුගිය රජයට හා පාලකයින්ට වුවද, අද දවසේ වගකිව යුතු වන්නේ බල‍යේ සිටින රජය බවත් ජනාධිපතිවරයා සිහිපත් කළේය.අන්තවාදීන් කිසි විටෙකත් ප්‍රශ්නයට විසඳුම් ලබාගැනීමට සහය නොදෙන බවත්, ජිනීවා යෝජනාවට එරෙහිව බෙදුම්වාදය පෝෂණය කරන අන්තවාදී සංවිධාන 38ක් මානව හිමිකම් සමුළුවේදී කරුණු දැක්වූ බවත් හෙ‍තෙම පෙන්වා දුන්නේය.බෙදුම්වාදය හා ත්‍රස්තවාදය මුලිනුපුටා දැමූ බවට හිටපු ජනාධිපතිවරයා කියා සිටියද, එසේ කරනු ලැබුවේ යුදමය වශයෙන් පමණක් බවත්, මතවාදී වශයෙන් තාමත් බෙදුම්වාදීන් ක්‍රියාත්මක වන බවත්, බෙදුම්වාදය වෙනුවෙන් ඔවුන් විදේශයන්ගෙන් මුදල් ආධාර පවා එකතු කරන බවත් ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=54228", "Category": null, "Parent URL": null}