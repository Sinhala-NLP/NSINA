{"Source": "Adaderana", "Timestamp": "January 24, 2018 09:11 pm", "Headline": "බැඳුම්කර වංචාවට ආණ්ඩුවේ නායකයින් වගකිව යුතුයි", "News Content": "බැඳුම්කර වංචාවට ආණ්ඩුවේ නායකයින් වගකිව යුතු බව යුතුකමේ සංවාද කවය පවසයි. අද (24) කොළඹ පැවති මාධ්‍ය හමුවකට එක් වෙමින් එහි නියෝජිත ගෙවිඳු කුමාරතුංග මහතා මේ බව පැවසීය. ජනවාරි 8 න් පසු අමාත්‍යංශ වෙන් කිරීමේදී ජනාධිපතිවරයා විසින් ඒ ඒ අමාත්‍යංශ සහ අමාත්‍යංශවලට අයත් ආයතන ගැසට් කිරීමේදී මහ බැංකුව ලංකා ඉතිහාසයේ පළමු වතාවට මුදල් අමාත්‍යංශයෙන් ඉවත් කොට අගමැතිවරයා වෙත ලබාදුන් බවත් මෙහි සෘජු වගකීමක් ජනාධිපතිවරයා වෙත පැවරෙන බවද ගෙවිඳු කුමාරතුංග මහතා පැවසීය. අර්ජුන් මහේන්ද්‍රන් මහතා සම්බන්ධයෙන් ප්‍රශ්න මතුවූ සෑම අවස්ථාවකදීම අගමැතිවරයා ඔහු වෙනුවෙන් පෙනී සිටි බවත් ඒ තුළින් මුදල් පනත නැවත වරක් උල්ලංඝනය වූ බවද ඒ මහතා ප්‍රකාශ කළේය. එක්සත් ජාතික පක්ෂ රජයේ වුවමනාව මත හා ජනාධිපතිවරයාගේ අනුග්‍රහයෙන් සිදුවූ දැවැන්ත මුල්‍ය වංචාවක් බව ගෙවිඳු කුමාරතුංග මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=83485", "Category": null, "Parent URL": null}