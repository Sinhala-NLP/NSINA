{"Source": "Adaderana", "Timestamp": "November 29, 2010 02:37 pm", "Headline": "අයවැය ඉදිරිපත් කළේ ගිනි පොලියට ණය ගන්නා බැංකු වල කොන්දේසි අනුවයි  ", "News Content": "ජාත්‍යන්තර මූල්‍ය අරමුදලේ හා ආණ්ඩුව විසින් ගිනි පොලියට ණය ලබාගන්නා බැංකු වල කොන්දේසි වලට යටත්ව මෙවර අයවැය ඉදිරිපත් කර ඇති බව එක්සත් ජාතික පක්ෂයේ මාධ්‍ය ප්‍රකාශක, පාර්ලිමේන්තු මන්ත්‍රී ගයන්ත කරුණාතිලක මහතා පවසයි. අද(29) පස්වරුවේ පැවැත්වීමට නියමිත අයවැය දෙවන වර ඡන්ද විමසීමේ දී ඊට විරුද්ධව ඡන්දය ප්‍රකාශ කිරීමට ගත් තීරණයේ කිසිදු වෙනසක් නැතැයි ද ඔහු සඳහන් කරයි. කොළඹ දී අද පැවති මාධ්‍ය හමුවකට සහභාගී වෙමින් ඔහු මෙම අදහස් පළ කළේය. මෙවර අයවැය කෙරෙහි ජනතාව තැබූ විශ්වාසයන් සියල්ල අයවැය ඉදිරිපත් කිරීමත් සමඟ කඩ වූ බව ගයන්ත කරුණාතිලක මහතා එහි දී වැඩිදුරටත් සඳහන් කළේය. රජයේ මැතිඇමතිවරුන්ගේ සුඛවිහරණය සඳහා අයවැයෙන් ප්‍රතිපාදන වෙන්වූවත් මෙරට සාමාන්‍ය ජනතාව කෙරෙහි ඉන් යහපත් බලපෑමක් සිදු නොවූ බව ඔහු කියා සිටියේය.", "URL": "https://sinhala.adaderana.lk/news.php?nid=12481", "Category": null, "Parent URL": null}