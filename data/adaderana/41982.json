{"Source": "Adaderana", "Timestamp": "March 22, 2014 12:15 pm", "Headline": "මැතිවරණ රාජකාරී පැහැර හරින නිලධාරීන්ට වැඩ වරදී", "News Content": "පිළිගත හැකි සාධාරණ හේතුවකින් තොරව මැතිවරණ රාජකාරී සඳහා වාර්තා නොකරන සේවකයින්ට එරෙහිව විනයානුකූල ක්‍රියාමාර්ග ගන්නා බව මැතිවරණ මහලේකම් කාර්යාලය පවසයි. එම කාර්යාලය පවසන්නේ මැතිවරණ රාජකාරී සඳහා පත්වීමක් ලද සියලූම රාජ්‍ය නිලධාරීන් මැතිවරණ දිනයේ දී අදාළ කටයුතු සඳහා අනිවාර්යෙන්ම වාර්තා කළ යුතු බවයි. තදබල අසනීප තත්ත්වයක් හෝ හදිසි අනතුරකට ලක්වීමක් වැනි කාරණා වලදී පමණක් සේවයට වාර්තා කිරීමකින් තොරව සිටිය හැකි අතර ඒ සම්බන්ධයෙන් අදාළ තේරීම් භාර නිලධාරීන්ට දැනුම් දිය යුතු බව මැතිවරණ මහලේකම් කාර්යාලය සඳහන් කළේය. මැතිවරණ දිනයේ දී රාජකාරී සඳහා සහභාගි නොවන සියලූම සේවකයින් ඊට පසුව සිදුකරන කරුණු විමසීමේ පරීක්ෂාවට ඉදිරිපත් විය යුතු බව ද එම කාර්යාලය පැවසීය. එමෙන්ම එදිනට රාජකාරී සඳහා නොපැමිණීම සම්බන්ධයෙන් ලිඛිත සාක්ෂි ඉදිරිපත් කළ යුතු බව ද මැතිවරණ මහලේකම් කාර්යාලය දැනුම් දෙයි. තැපැල් ජන්ද සඳහා අයදුම් කර නොතිබීම හෝ අයදුම්කරන ලද තැපැල් ජන්දය ප්‍රතික්ෂේප වීම මැතිවරණ රාජකාරි සඳහා සහභාගි නොවීමට හේතුවක් නොවන බව ද මැතිවරණ මහලේකම් කාර්යාල ජ්‍යෙෂ්ඨ ප්‍රකාශකයෙකු අද දෙරණ සමඟ සඳහන් කළේය.", "URL": "https://sinhala.adaderana.lk/news.php?nid=41982", "Category": null, "Parent URL": null}