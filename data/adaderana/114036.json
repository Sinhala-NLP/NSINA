{"Source": "Adaderana", "Timestamp": "July 13, 2019 10:54 am", "Headline": "ෆේස්බුක් සමාගමට අමෙරිකානු ඩොලර් බිලියන 5ක දඩයක්", "News Content": "ෆේස්බුක් සමාගම මත අමෙරිකානු ඩොලර් බිලියන 5ක දඩයක් නියම කර තිබේ. ඒ සිය පරිශීලකයන්ගේ රහසිගත තොරතුරු බ්‍රිතාන්‍ය සමාගමක් වෙත අනාවරණය කිරීමේ චෝදනාව මතයි. රහසිගත දත්ත අනාවරණය කිරීමේ චෝදනාව සමථයකට පත්කරගැනීමට ෆේස්බුක් සමාගමට අමෙරිකානු ඩොලර් බිලියන 5ක දඩයක් නියම කිරීමට අමෙරිකානු ෆෙඩරල් වෙළෙඳ කොමිසම කටයුතු කර තිබේ. බ්‍රිතානයේ දේශපාලන උපදේශන සමාගමක් වන කේම්බ්‍රිජ් ඇනලටිකා යන සමාගම වෙත ෆේස්බුක් පරිශීලකයන් මිලියන 87කගේ තොරතුරු අනාවරණය කිරීම ඔවුන්ට එරෙහිව ඇති චෝදනාවයි. මෙම අර්බුදය මත පැනවිය හැකි දඩය ගෙවීම සදහා අමෙරිකානු ඩොලර් බිලියන 3ත් 5ත් අතර මුදලක් වෙන්කිරීමට සමාගම කටයුතු කර ඇති බව ෆේස්බුක් සමාගම මේ වර්ෂය මුලදි සඳහන් කළේය. කෙසේ නමුත් මෙම පුවත වාර්තාවීමත් සමගින් ෆෙස්බුක් සමාගමේ කොටස් මිල සියයට 1.8කින් ඉහළ ගිය බවද සඳහන්ය. සමථකිරීමේ දඩය අමෙරිකානු නීති දෙපාර්තමේන්තුවේ සිවිල් අංශය වෙත ගෙවිය යුතු වෙයි. අදාළ දඩය ලබන සතියේදී ගෙවා අවසන් කරනු ඇති බවද සඳහන්ය. කෙසේ වෙතත් සිදුවීම සම්බන්ධයෙන් මතයක් ප්‍රකාශ කිරීම අමෙරිකානු ෆෙඩරල් වෙළෙඳ කොමිසම සහ ෆේස්බුක් සමාගම ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=114036", "Category": null, "Parent URL": null}