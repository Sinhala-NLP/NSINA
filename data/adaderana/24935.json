{"Source": "Adaderana", "Timestamp": "June 11, 2012 01:20 pm", "Headline": "ආගමන විගමන දෙපාර්තමේන්තුවෙන් ජාත්‍යන්තර පොලීසිය හා සෘජු සබඳතා ", "News Content": "ජාත්‍යන්තර පොලීසියේ දත්ත සැකසුම් පද්ධති සේවය භාවිතා කිරීම හා හදිසි සහතික නිකුත් කිරීමේ සේවාවක් ආගමන හා විගමන දෙපාර්තමේන්තුවෙන් ආරම්භ කර තිබේ. රාජ්‍ය ආරක්ෂක හා නාගරික සංවර්ධන අමාත්‍යංශයේ උපදෙස් පරිදි මෙම වැඩපිළිවෙළ ආරම්භ කර ඇති අතර එහි සමාරම්භක උළෙල අද ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙන් පැවැත්විණි. ආගමන විගමන පාලක ජනරල් චූලානන්ද පෙරේරා,සංක්‍රමණය සඳහා වූ ජාත්‍යන්තර සංවිධානයේ ව්‍යාපෘති කළමනාකාර ශාන්ත කුලසේකර,එහි මෙහෙයුම් ප්‍රධානි රිචර්ඩ් බැන්ෂිගර්,ශ්‍රී ලංකාවේ කැනේඩියානු තානාපති බෲෂ් ලෙවී යන මහත්වරුද මෙම අවස්ථාවට සහභාගී වූහ. මෙමගින් ජාත්‍යන්තර පොලීසියේ දත්ත පද්ධතියට සජීවීව සම්බන්ධවීමට හැකියාව ලැබෙන බවත්,මෙම වැඩපිළිවෙළ පසුගිය මාස 15 ක පමණ කාලයක් තිස්සේ කරනු ලැබූ අත්හදා බැලීමක ප්‍රතිඵලයක් බවත් සංක්‍රමණය සඳහා වූ ජාත්‍යන්තර සංවිධානයේ ව්‍යාපෘති කළමනාකාර ශාන්ත කුලසේකර මහතා සඳහන් කළේය. මෙම සේවාව මගින් දේශසීමාවේ ආරක්ෂාව වඩා තහවුරු කරගැන්ම සඳහා ඉවහල් වන බව ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ මහතා මෙහිදී කියා සිටියේය.", "URL": "https://sinhala.adaderana.lk/news.php?nid=24935", "Category": null, "Parent URL": null}