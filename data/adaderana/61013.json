{"Source": "Adaderana", "Timestamp": "June 12, 2016 12:17 pm", "Headline": "  යළි යුද්ධයක් ඇති වෙන්නෑ", "News Content": "ශ්‍රී ලංකාව තුළ යළි යුද්ධයක් ඇති නොවන බව යාපනය ආරක්ෂක සේනා ආඥාපති මේජර් ජෙනරාල් මහේෂ් සේනාරත්න මහතා පවසයි.වර්තමානයේ යුධමය වාතාවරණයක් නොමැති වුවද උතුරු පළාතේ යුධ හමුදාව රැදීසිටීම තුළින් එම පළාතේ ජනතාවට විශාල යහපතක් සිදු වන බව මේජර් ජෙනරාල් මහේෂ් සේනාරත්න මහතා සඳහන් කළේය.යාපනය ප්‍රදේශයේදී මාධ්‍යවේදීන් හමුවේ අදහස් දක්වමින් ඔහු මේ බව කියා සිටියේය.පසුගියදා උතුරු පළාත් ප්‍රධාන අමාත්‍ය සී.වී විග්නේෂ්වරනේ මහතා සඳහන් කළේ යුද්ධ අවසන් වී වසර 07ක් ගත වුවද උතුරේ යුධ හමුදා කඳවුරු තවදුරටත් පැවතීම ගැටළුවක් වන අතර යුධ හමුදාව උතුරු පළාතෙන් ඉවත් කර ආරක්ෂාව සඳහා පොලීසිය යෙදවිය යුතු බවයි.කෙසේ වෙතත් යාපනය ආරක්ෂක සේනා ආඥාපති මේජර් ජෙනරාල් මහේෂ් සේනාරත්න මහතා පෙන්වා දෙන්නේ පැවැති යුද්ධය හේතුවෙන් උතුරු පළාතේ ජනතාව යුධ හමුදාව සමග ගණුදෙනු කිරීමට මැලිකමක් දක්වනු ඇති බවයි.එලෙස නොසිතා පවතින ඕනෑම ගැටළුවක් ළඟම පිහිටි යුධ හමුදා කඳවුරට දැනුම් දෙන ලෙස ඔහු උතුරු පළාතේ ජනතාවගෙන් ඉල්ලීමක් කරයි.ආපදා තත්ත්වයන්, උතුරු පළාතේ සිදු වන හදිසි අවස්ථාවන්හිදී මෙන්ම උතුරේ සිද්ධස්ථාන යළි නගාසිටුවීම යන කටයුතුවලදී සාමාන්‍ය ජනතාව යුධ හමුදාව සමග ඉතා සුහඳව කටයුතු කරන බව යාපනය ආරක්ෂක සේනා ආඥාපතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=61013", "Category": null, "Parent URL": null}