{"Source": "Adaderana", "Timestamp": "February 1, 2018 10:49 am", "Headline": "මහනුවරට බහුවිධ ප‍්‍රවාහන මධ්‍යස්ථානයක් ", "News Content": "මහනගර අමාත්‍යාංශයේ උපාය මාර්ගික නගර සැලසුම් ව්‍යාපෘතිය මගින් මහනුවර ගුඞ්ෂෙඞ් බස්නැවතුම ආශ‍්‍රිතව බහුවිධ ප‍්‍රවාහන මධ්‍යස්ථානයක් ඉදිකිරීම මූලික අදියරේ පවතින බව මහ නගර හා බස්නාහිර සංවර්ධන අමාත්‍යංශය පවසයි. මේ වන විට මූලික අදියරේ වැඩකටයුතු ආරම්භ කර ඇති මෙම බහුවිධ ප‍්‍රවාහන මධ්‍යස්ථානය රුපියල් මිලියන 6000 ක වියදමින් ඉදිකරන අතර මෙහි ඉදිකිරීම් කටයුතු 2020 දෙසැම්බර් මාසය වන විට නිම කිරීමට යෝජිතය. මහනගර අමාත්‍ය චම්පික රණවක මහතාගේ සංකල්පයක් මත උපාය මාර්ගික නගර සංවර්ධන ව්‍යපෘතිය, බහුවිද ප‍්‍රවාහන මධ්‍යස්ථානය ඉදිකරනු ලබයි. මෙම බහුවිධ ප‍්‍රවාහන මධ්‍යස්ථානය බස් රථ සහ දුම්රිය පර්යන්තයකින්, කඩ සාප්පු සහ වෙළඳ සංකීර්ණයකින්, පෞද්ගලික රථවාහන ඇතුළු සියළු රථවාහන නැවතුම් පහසුකම් සහිතව ඉදිකරනු ලබයි. මහනුවර පවතින දැඩි රථ වාහන තදබදයට ප‍්‍රමුඛ විසඳුමක් ලෙස මෙම බහුවිධ ප‍්‍රවාහන මධ්‍යස්ථානය ඉදිවන බව මහ නගර හා බස්නාහිර සංවර්ධන අමාත්‍යංශය වැඩිදුරටත් පවසයි.", "URL": "https://sinhala.adaderana.lk/news.php?nid=83862", "Category": null, "Parent URL": null}