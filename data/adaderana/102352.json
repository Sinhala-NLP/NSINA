{"Source": "Adaderana", "Timestamp": "January 15, 2019 07:54 am", "Headline": "මහ කන්නයේ වී අස්වැන්න වාර්තාගත ලෙස ඉහළ යන ලකුණු", "News Content": "මෙවර මහ කන්නයේ සමස්ත වී අස්වැන්න වාර්තාගත ලෙස ඉහළ යා හැකි බව හෙක්ටර් කොබ්බෑකඩුව ගොවි පර්යේෂණ පුහුණු ආයතනය පවසයි. එම ආයතනය පෙන්වා දෙන්නේ මෙරට සමස්ත කුඹුරු ප්‍රමාණයෙන් සියයට 99කට ආසන්නප්‍රමාණයක් මෙවර මහ කන්නයේ දී වගා කර ඇති බවයි. හෙක්ටයාර ලක්ෂ අට ඉක්මවා වී වගාව සිදුකර ඇති අතර පුරන්ව තිබු අක්කර 27,000ක් ද මෙවර වගා කර ඇති බව සඳහන් වෙයි. ශ්‍රී ලංකාවෙන් මෙතෙක් වාර්තා වූ ඉහළම වී අස්වැන්න 2014 වර්ෂයේ දී මෙක්ට්‍රික් ටොන් 28 ලක්ෂ 50,000ක් වාර්තා වූ අතර මෙවර වී අස්වැන්න මෙක්ට්‍රික් ටොන් ලක්ෂ 30 ඉක්මවනු ඇති බවයි හෙක්ටර් කොබ්බෑකඩුව ගොවි පුහුණු පර්යේෂණ ආයතනය පෙන්වා දෙයි. රට පුරා ඉතා යහපත් කාලගුණ තත්ත්වයක් පැවතීමත් මහ කන්නයේ වී අස්වනු ඉහළ යාමට හේතු වී තිබේ.", "URL": "https://sinhala.adaderana.lk/news.php?nid=102352", "Category": null, "Parent URL": null}