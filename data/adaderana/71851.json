{"Source": "Adaderana", "Timestamp": "April 7, 2017 06:26 pm", "Headline": " සොරොව්වේ සිරවී සෙබලා මරු දකියි", "News Content": "රිදීමාලියද්ද, මාපාකඩවැවේ සොරොව්වේ ඇති වූ දෝෂයක් පරීක්ෂා කිරීමට ගිය නාවික හමුදා සෙබලෙකු එහි සිරවීමෙන් මියගොස් තිබේ.සොරොව්වේ ක්‍රියාකාරීත්වයේ දෝෂයක් හටගෙන ඇති බවට වාරිමාර්ග දෙපාර්තමේන්තුවේ ප්‍රාදේශීය ඉංජිනේරුවරයා විසින් නාවික හමුදා මූලස්ථානයට දැනුම්දීමක් සිදු කර ඇති බව සඳහන්ය.ඒ අනුව එය පරීක්ෂා කිරීම සඳහා ඔලුවිල් නාවික හමුදා කඳවුරට අයත් නාවික හමුදා සෙබලුන් සිව් දෙනෙකු එම ස්ථානයට යොමු කිරීමට නාවික හමුදා මූලස්ථානය පියවර ගෙන තිබේ.එහිදී එක් නාවික හමුදා සෙබෙලෙකු ජලයට බැස සොරොව්ව පරීක්ෂා කරමින් සිටියදී සොරොව්වේ සිරවී ඇති බව නාවික හමුදාව පැවසුවේය.එම සෙබලා බේරාගෙන ඌරණිය රෝහලට ඇතුළත් කර ඇති අතර ඒ වන විටත් ඔහු මියගොස් සිටි බව වාර්තා වෙයි. සිද්ධිය සම්බන්ධයෙන් රිදිමාලියද්ද පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=71851", "Category": null, "Parent URL": null}