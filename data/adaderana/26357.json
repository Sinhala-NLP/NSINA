{"Source": "Adaderana", "Timestamp": "August 6, 2012 11:02 am", "Headline": "නරක් වූ සුදු ළූණු වී ගබඩාවකින් මතු‍වෙයි", "News Content": "කොළඹ වරායෙන් ඉවත් කළ පරිභෝජනයට නුසුදුසු, සුදු ළූණූ කිලෝ ග්‍රෑම් 41,000 ක් පරිභෝජනයට සුදුසු සුදු ළූණූ සමඟ කලවම් කර වෙළඳපලට නිකුත් කිරීමට සූදානම් කර තිබිය දී පාරිභෝගික අධිකාරිය භාරයට ගෙන ඇත. දඹුල්ල - කණ්ඩලම මාර්ගයේ වී ‍ගබඩාවක තිබිය දී අදාළ සුදු ළූණූ තොගය සොයා ගත් බව පාරිභෝගික අධිකාරිය සඳහන් කරයි. විදේශ රටකින් ගෙන්වන ලද මෙම සුදු ළූණූ තොගය නරක්වීම හේතුවෙන් කොළඹ වරායෙන් ඉවත දැමීමට තීරණය කර තිබිණි. එහිදී මෙම සුදු ළූණූ ඉතා අඩු මුදලකට දඹුල්ල ප්‍රදේශයේ ව්‍යාපාරිකයන් දෙදෙනෙකු විසින් ලබා ගෙන දඹුල්ල ප්‍රදේශයට රැගෙනවිත් ඇත. මේ සම්බන්ධයෙන් පාරිභෝගික අධිකාරියට ලද තොරතුරකට අනුව අදාළ සුදු ළූණූ තොගය සොයා ගෙන ඇති බව වාර්තා වේ. මෙලෙස සොයා ගත් සුදු ළූණූ තොගයේ වටිනාකම රුපියල් ලක්ෂ 35 ක් පමණ වන බව පාරිභෝගික අධිකාරිය පැවසීය.", "URL": "https://sinhala.adaderana.lk/news.php?nid=26357", "Category": null, "Parent URL": null}