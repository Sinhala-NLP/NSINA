{"Source": "Adaderana", "Timestamp": "August 18, 2017 08:36 am", "Headline": "නිදහස් වෙළෙඳ ගිවිසුමකට අත්සන් නොතබන බව ජනපති කියයි", "News Content": "දේශිය කර්මාන්තවලට සහ දේශිය ව්‍යාපාරිකයින්ට අසාධාරණයක් සිදුවන හෝ තර්ජනයක් එල්ල වන කිසිදු ආකාරයේ නිදහස් වෙළෙඳ ගිවිසුමකට රජය අත්සන් නොතබන බව ජනාධිපති මෛත්‍රීපාල සිරිසේන මහතා යළි අවධාරණය කරයි. ජනාධිපතිවරයා පවසන්නේ රජය විදේශ රටවල් සමඟ ගිවිසුම්වලට එළඹෙන්නේ දේශිය කර්මාන්තය ද රැක ගනිමින් ජාතික ආර්ථිකය ශක්තිමත් කිරිමේ ප්‍රතිපත්තිය මත පිහිටා බවයි. කොළඹ පැවති ලංකා ජාතික කර්මාන්ත මණ්ඩලයේ වාර්ෂික සැලසුම්කරණ සම්මාන උළෙල අමතමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය. එහිදී වැඩිදුරටත් අදහස් දැක්වූ ජනාධිපතිවරයා සඳහන් කළේ රටේ ආර්ථික කළමනාකරණය වඩා විධිමත් කරමින් ජාතික ආර්ථීකය ශක්තිමත් කිරිම සඳහා ජාතික ආර්ථික සභාව පිහිට වූ බවයි. අපනයන ආදායම වර්ධනය කිරිම මෙන්ම දේශිය කර්මාන්ත වර්ධනය ද ජාතික ආර්ථික සභාව පිහිටුවිමේ අපේක්ෂාව බව ජනාධිපතිවරයා එහිදී ප්‍රකාශ කළේය. දේශිය කර්මාන්ත සංවර්ධනය කරමින් සුළු හා මධ්‍ය පරිමාණ කර්මාන්තකරුවන් දිරිගැන්විම සහ ඔවුන්ට අවශ්‍ය මඟපෙන්වීම සඳහා ඉදිරි මාස කිහිපය තුළ නව වැඩපිළිවෙලක් ක්‍රියාත්මක කරන බව ජනාධිපතිවරයා එහිදි වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=76415", "Category": null, "Parent URL": null}