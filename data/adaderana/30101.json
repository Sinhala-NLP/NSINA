{"Source": "Adaderana", "Timestamp": "December 20, 2012 01:22 pm", "Headline": "ජනපති වි‍ජයදාස හමුවෙන්න යයි", "News Content": "ජනාධිපති මහින්ද රාජපක්ෂ මහතා එ.ජා.ප. පාර්ලිමේන්තු මන්ත්‍රී ලංකා නීතීඥ සංගමයේ සභාපති ජනාධිපති නීතීඥ විජයදාස රාජපක්ෂ මහතාගේ නිවසට ගොස් තිබේ. දැනට ස්වල්ප මොහොතකට පෙර නාවල පිහිටි මන්ත්‍රීවරයාගේ නිවසට ජනාධිපතිවරයා පැමිණ මන්ත්‍රීවරයා හමුවී සුහද කතාබහක නිරත වූ බව අද දෙරණ වාර්තාකරු පවසයි. ඊයේ (19) රාත්‍රියේ විජයදාස රාජපක්ෂ මහතාගේ නිවස ඉදිරිපිට කිසියම් වෙඩි තැබීමක් සිදුව ඇති බවට වාර්තා විය. අගවිනිසුරුවරියට එරෙහි දෝෂාභියෝගය සම්බන්ධයෙන් ලංකා නීතීඥ සංගමය පසුගිය දිනෙක තීරණාත්මක යෝජනා 3 ක් සම්මත කරගත් අතර එයින් පසු එම සංගමයේ ඇතැම් සාමාජිකයින්ට විවිධ තර්ජන එල්ල වූ බව කියැවේ. නීතීඥ සංගමයේ සාමාජිකයෙකු වූ ගුණරත්න වන්නිනායක මහතාගේ නිවසට මීට දින කිහිපයකට ඉහත දී කිසියම් ‍පිරිසක් විසින් ප්‍රහාරයක් එල්ල කර තිබීම ද බොහෝ දෙනාගේ අවධානයට ලක්විය. නීතීඥ සංගමයේ උප සභාපතිව සිටි අනෝමා ගුණතිලක මහත්මිය පසුගියදා පැවති නීතීඥ සංගම් සැසි වාරයේ දී සභාපති වි‍ජයදාස රාජපක්ෂ මහතාගේ ක්‍රියාකලාපය විවේචනය කරමින් සිය ධූරයෙන් ඉල්ලා අස්වූවාය. කෙසේ වෙතත් ඊයේ රාත්‍රියේ විජයදාස රාජපක්ෂ මන්ත්‍රීවරයාගේ නිවස ඉදිරිපිට කරන ලද වෙඩි තැබීම මෙම සිද්ධි දාමය හා බැඳී පවතින තවත් අතුරු සිදුවීමක් ද යන්න පිළිබඳ දේශපාලන විශ්ලේෂකයින්ගේ අවධානය යොමුව තිබේ.", "URL": "https://sinhala.adaderana.lk/news.php?nid=30101", "Category": null, "Parent URL": null}