{"Source": "Adaderana", "Timestamp": "April 3, 2015 05:04 pm", "Headline": "21 වන සියවසේ කෙටිම පුර්ණ චන්ද්‍රග්‍රහණය හෙටයි", "News Content": "මෙම වසරේ ඇතිවීමට නියමිත චන්ද්‍රග්‍රහණ දෙක අතරින් පළමුවැන්න අප්‍රේල් මස 4දා එනම් හෙට සිදුවිමට නියමිතය. අග්නි දිග ආසියාවට පූරණ චන්ද්‍රග්‍රහණයක් සේ දිස්වන වන මෙම ග්‍රහණයේ අවසන් කොටස නැගෙනහිර ක්‍ෂිතිජයෙන් සඳු උදාවන අවස්ථාවේ සිට ප.ව. 7.15 තෙක් ශ්‍රී ලංකාවට අර්ධ චන්ද්‍රග්‍රහණයක් සේ දිසවන බව කොළඹ විශ්වවිද්‍යාලයේ භෞතිකවිද්‍යා අංශයේ මහාචාර්ය චන්දන ජයරත්න පවසයි. මෙම ග්‍රහණයේ ආරම්භය ශ්‍රී ලංකාවේ සම්මත වේලාවෙන් පස්වරු 2.31 ට සිදු වේ. අපට දහවල් කාලයේදී ග්‍රහණයේ වැඩි කොටසක් සිදු වන බැවින් මෙම ග්‍රහණය ලංකාවට දිස් වනුයේ ග්‍රහණ අවසානයට ආසන්නව අර්ධ චන්ද්‍රග්‍රහණයක් ලෙසටය. නැගෙනහිර ක්‍ෂිතිජයෙන් චන්ද්‍රයා උදාවනවාත් සමගම ප.ව. 6.28 පමණ සිට ප.ව. 7.15 පමණ කාලය තුළ පෘථිවියේ වඩා අදුරු වූ පූර්ණ ඡායාවෙන් චන්ද්‍රයා වැසී එහි කොටසක් පමණක් අඳුරුව පෙනෙනු ඇත. පෘථිවියේ අඩ-අඳුරු වූ උප ඡායාව තුළින් චන්ද්‍රයා ප.ව. 7.15 සිට ගමන් කරන කාලය තුළ ග්‍රහණය නොපෙනන අතර චන්ද්‍රයාගේ දිප්තියේ සුළුඅඩුවක් පමණක් දිස්වියහැක. උප ඡායාව තුළින් චන්ද්‍රයා ඉවත් වීමත් සමග ග්‍රහණ අවසානය රාත්‍රී 8.29 ට සිදුවේ.මෙම ග්‍රහණය හොදින්ම දිස්වනුයේ උතුරු අමෙරිකාව, අග්නිදිග අසියාව, නවසීලන්තය හා ඕස්ට්‍රේලියාව ආශ්‍රිත රටවලටය. මෙම ග්‍රහණයේ පූර්ණ චන්ද්‍රග්‍රහණය අවස්ථාව විනාඩි 5 කටත් අඩු කාලයක් පවතින අතර එය මෙම 21 වන සියවසෙහි කෙටිම පුර්ණ චන්ද්‍රග්‍රහණය වශයෙන් නම් දරා ඇති බවද මහාචාර්ය චන්දන ජයරත්න පවසයි.", "URL": "https://sinhala.adaderana.lk/news.php?nid=50419", "Category": null, "Parent URL": null}