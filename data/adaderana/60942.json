{"Source": "Adaderana", "Timestamp": "June 9, 2016 04:24 pm", "Headline": "වෙල්ගමගේ පෙත්සම කල්දමයි", "News Content": "තමන්ව අත්අඩංගුවට ගැනීම වැලැක්වීමේ නියෝගයක් නිකුත් කරන ලෙස ඉල්ලා හිටපු අමාත්‍ය කුමාර වෙල්ගම මහතා ඉදිරිපත් කළ මූලික අයිතිවාසිකම් පෙත්සමක් සලකා බැලීම ශ්‍රේෂ්ඨාධිකරණය කල්දමා තිබේ. ලංකා ගමනාගමන මණ්ඩලය සඳහා අමතර කොටස් මිලදී ගැනීමේදී අක්‍රමිකතාවක් සිදුව ඇති බවට චෝදනා කර අපරාධ පරීක්ෂණ දෙපාර්තමේන්තුව තමන්ව අත්අඩංගුවට ගැනීමට සූදානම් වන බව පවසමින් කුමාර වෙල්ගම මහතා මෙම පෙත්සම ඉදිරිපත් කර ඇති බව සඳහන්ය.අදාළ චෝදනා පදනම් විරහිත බැවින් තමන්ව අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස සිය පෙත්සමෙන් හිටපු අමාත්‍යවරයා ඉල්ලා ඇත. පෙත්සම අද කැඳවූ අවස්ථාවේ මෙම ගනුදෙනුවට අදාළ වැදගත් ලේඛනයක් නීතිපතිවරයා වෙත ලබාදීමට කල් අවශ්‍ය බව පෙත්සම්කාර පාර්ශවයේ නීතීඥවරුන් සඳහන් කර තිබේ. ඒ සඳහා කල් ලබාදෙන ලෙස පෙත්සම්කාර පාර්ශවයේ නීතීඥවරුන් සිදුකළ ඉල්ලීම සැලකිල්ලට ගත් ශ්‍රේෂ්ඨාධිකරණය පෙත්සම අගෝස්තු මස 11 වන දින දක්වා කල් දැමීමට තීරණය කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=60942", "Category": null, "Parent URL": null}