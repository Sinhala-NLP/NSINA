{"Source": "Adaderana", "Timestamp": "February 6, 2014 08:08 am", "Headline": "ආනයනික ඩීසල් තුළ පිළිකා කාරක ඇත්දැයි  සැකයක්    ", "News Content": "මෙරටට ආනයනය කරන ඩීසල් තුළ පිළිකා කාරක අඩංගු ද යන්න පිළිබඳව සොයා බලන ලෙස සෞඛ්‍ය අමාත්‍ය මෛත්‍රිපාල සිරිසේන මහතා ජාතික පිළිකා මර්දන ඒකකයට දැනුම් දී තිබේ. පිළිකා රෝගය පිලිබඳව පසුගියදා පැවති විශේෂ සාකච්ඡාවක දී සෞඛ්‍ය අමාත්‍යවරයා විසින් අදාළ දැනුම්දීම සිදු කර ඇති බව සෞඛ්‍ය අමාත්‍යංශය සඳහන් කළේය. මේ වන විට පිළිකා රෝගය හේතුවෙන් දිනකට මෙරට ජීවිත තුනක් අහිමි වෙයි. පෙනහළු, මුඛ සහ ගලනාල ආශ්‍රිත පිළිකා ව්‍යාප්ත වීම මේ වන විට සීග්‍ර ලෙස වැඩි වී ඇති බව සෞඛ්‍ය අමාත්‍යංශය පවසයි. වර්තමානයේදි සංවර්ධනය වෙමින් පවතින රටවල සීග්‍ර ලෙස පිළිකා රෝගය වර්ධනය වීමක් සිදු වන අතර ඊට ඩීසල් දුම ආග්‍රාහනය වීම එක් හේතුවක් බව සිදුකල පරීක්ෂණ වලින් අනාවරණය වී තිබේ. මෙම තත්ත්වය ශ්‍රි ලංකාව තුළ පවතී ද යන්න පිළිබඳව සොයා බැලිම සඳහා කටයුතු කරන ලෙස සෞඛ්‍ය අමාත්‍යවරයා උපදෙස් ලබා දී ඇති බව වාර්තා වෙයි. අදාළ ආයතන සමඟ එක්ව ඒ පිළිබඳ පරීක්ෂණයක් පවත්වා වහාම වාර්තාවක් ලබා දෙන ලෙස සෞඛ්‍ය අමාත්‍ය මෛත්‍රිපාල සිරිසේන මහතා ජාතික පිළිකා මර්දන ඒකකයේ නිලධාරීන්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=40914", "Category": null, "Parent URL": null}