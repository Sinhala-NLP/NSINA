{"Source": "Adaderana", "Timestamp": "November 15, 2013 11:25 am", "Headline": "නීති විරෝධී ධීවර ආම්පන්න භාවිතය අඩුවෙලා ", "News Content": "නීතිය දැඩි ලෙස ක්‍රියාත්මක කිරීම හේතුවෙන් නීති විරෝධී ධීවර ආම්පන්න භාවිතය සීඝ්‍රයෙන් අඩු වී ඇති බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. මේ වසරේ පමණක් නීති විරෝධී ධීවර ආම්පන්න භාවිත කළ පුද්ගලයින්ට එරෙහිව නඩු 318ක් පවරා ඇති බව අමාත්‍යවරයා පෙන්වා දෙයි. ඉන් වැඩිම නඩු සංඛ්‍යාවක් පුත්තලම දිස්ත්‍රික්කයේ නීති විරෝධී ධීවර කර්මාන්තයේ යෙදෙන්නන්ට එරෙහිව පවරා ඇති බව රාජිත සේනාරත්න අමාත්‍යවරයා පවසයි. නීති විරෝධී ධීවර ආම්පන්න තහනම හේතුවෙන් මේ වසරේ මත්ස්‍ය අස්වැන්න ද වැඩි වී ඇති බව රාජිත සේනාරත්න අමාත්‍යවරයා පෙන්වා දෙයි. කෙසේ වෙතත් මේ ආකාරයෙන් අත්අඩංගුවට ගැනීම් හා දඬුවම් ලබාදීම් පමණක් සිදුකළ යුතු නොවන අතර අදාළ ධීවරයන්ට විකල්ප ධීවර ක්‍රමවේද පිළිබඳ අවබෝධයක් ලබාදී ඔවුන්ව නීත්‍යානූකූල මාර්ගයකට ගෙන ධීවර කටයුතු සාර්ථක කරගැනීම සඳහා අවශ්‍ය කටයුතු සිදුකිරීමට සැලසුම් කර ඇති බව ධීවර හා ජලජ සම්පත් අමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=38854", "Category": null, "Parent URL": null}