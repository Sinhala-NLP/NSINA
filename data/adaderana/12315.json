{"Source": "Adaderana", "Timestamp": "November 22, 2010 10:11 am", "Headline": "දේශපාලන විසඳුමක් මගේ හිතේ තියෙනවා -ජනපති ", "News Content": "ශ්‍රී ලංකාවේ ද්‍රවිඩ ජනතා ගැටලුව සම්බන්ධව දේශපාලන විසඳුමක් තමන් සතුව පවතින බව ඉන්දීය මාධ්‍යයක් වෙත අදහස් දක්වමින් ශ්‍රී ලංකා ජනාධිපති මහින්ද රාජපක්ෂ මහතා සඳහන් කර තිබේ. එමෙන්ම ඒ සම්බන්ධව දේශපාලන පක්ෂ හා ජනතාව සමග මේ වනවිට සාකච්ඡා සිදුවන බව ද ජනාධිපතිවරයා එහිදී පෙන්වා දී ඇති බව එම මාධ්‍ය වාර්තා කරයි. එම දේශපාලන විසඳුම සඳහා ඇතැම්විට දේශපාලන පක්ෂ වල එකඟතාවයක් ඇතිවිය නොහැකි නමුත් එම විසඳුම ජනතාව විසින් පිළිගනු ඇති බවත්, එය ජනතාවට හිතකර විසඳුමක් බව ද රාජපක්ෂ මහතා පවසා ඇත. අරලිය ගහ මන්දිරයේදී පැවති සම්මුඛ සාකච්ඡාවකදී ඔහු මෙම කරුණු පිළිබඳව අවධාරණය කර ඇති අතර එහිදී ද්‍රවිඩ ජනතාව සම්බන්ධ දේශපාලන විසඳුමක් ලබාදීම, නැගෙනහිර ප්‍රදේශයේ අවතැන් වූ ද්‍රවිඩ ජනතාව නැවත පදංචි කිරීම හා විපක්ෂ වල කාර්යයභාරය ආදී කරුණු පිළිබඳව නැඟුණු පැන වලට ද ජනාධිපතිවරයා පිළිතුරු සපයා තිබෙන බව සඳහන්ය. එමෙන්ම ත්‍රෛභාෂා ප්‍රතිපත්තිය, දැනට බන්ධනාගාරගතව සිටින හිටපු යුද හමුදාපති සරත් ෆොන්සේකා මහතා පිළිබඳවත්, වත්මන් දේශපාලන ප්‍රවණතා පිළිබඳවත් මෙහිදී ජනාධිපති මහින්ද රාජපක්ෂ මහතා අදහස් දැක්වූ බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=12315", "Category": null, "Parent URL": null}