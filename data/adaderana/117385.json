{"Source": "Adaderana", "Timestamp": "August 24, 2019 06:49 pm", "Headline": "මහජන ආරක්ෂාව වෙනුවෙන් සියලු පරිපාලන දිස්ත්‍රික්කවලට හමුදාව", "News Content": "මහජන ආරක්ෂාව සඳහා සියලු පරිපාලන දිස්ත්‍රික්ක වෙනුවෙන් සන්නද්ධ හමුදාව යෙදවීම සඳහා වන අති විශේෂ ගැසට් පත්‍රයක් ජනාධිපති ‍මෛත්‍රීපාල සිරිසේන මහතාගේ අත්සනින් නිකුත් වී ඇත. ජනාධිපතිවරයා මෙම ගැසට් නිවේදනය නිකුත් කර ඇත්තේ හදිසි නීතිය දීර්ඝ නොකිරීමට ගත් තීරණයත් සමග මහජන ආරක්ෂක බලතල අහිමි වූ සන්නද්ධ හමුදාවලට එම බලතල පැවරීමේ අරමුණින්. මේ අතර පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේ පාස්කු ඉරිදා ප්‍රහාරය සම්බන්ධයෙන් සිදුකරන විමර්ශන, අත්අඩංගුවට ගැනීම් හා රඳවාතබාගැනීම් සඳහා හදිසි නීති රෙගුලාසී දීර්ඝ නොකිරීමෙන් කිසිදු බලපෑමක් සිදුනොවන බවයි. ඉකුත් අප්‍රේල් 21 වනදා එල්ලවූ පාස්කු ඉරුදින ප්‍රහාර මාලාවෙන් පසුව රටතුළ උද්ගතවූ තත්වය පාලනය කරීම සඳහා හදිසි නීති රෙගුලාසි බලාත්මක කරනු ලැබූ අතර එය පසුගිය සෑම මාසයක් පාසාම තවදුරටත් දීර්ඝ කරනු ලැබුවේය. කෙසේවෙතත් ඊයේ දිනයේදී ආරක්ෂක ලේකම් විශ්‍රාමික ජෙනරාල් ශාන්ත කෝට්ටේගොඩ මහතා ප්‍රකාශ කළේ හදිසි නීතිය තවදුරටත් දිර්ඝ නොකරන බවයි. ඒ අනුව හදිසි නීති රෙගුලාසි යටතේ හමුදාවට හිමිව තිබූ අත්අඩංගුවට ගැනීම් සිදුකිරීම ඇතුළු යම් යම් බලතල සන්නද්ධ හමුදාවන්ට අහිමි වුණි. කෙසේවෙතත් හදිසි නීතිය ක්‍රියාත්මක වන කාලවකවානුවේ පුද්ගලයින් අත්අඩංගුවට ගනු ලැබුවේ ත්‍රස්තවාදය වැළැක්වීමේ පනත යටතේ වන බැවින් අත්අඩංගුවට පත් සැකකරුවන්ට අදාළව සහ ත්‍රස්වාදය පිළිබඳ විමර්ශනවලට හදිසි නීතිය අවලංගු වීම කිසිදු බලපෑමක් සිදුනොකරන බව පොලිස් මාධ්‍ය ප්‍රකාශකවරයා සඳහන් කළේය. මෙවැනි පසුබිමක මහජන ආරක්ෂාව සඳහා සියලු පරිපාලන දිස්ත්‍රික්ක වෙනුවෙන් සන්නද්ධ හමුදාව යෙදවීම සඳහා වන අති විශේෂ ගැසට් පත්‍රයක් ජනාධිපති මෙත්‍රීපාල සිරිසේන මහතා විසින් අද නිකුත් කර ඇත. ඒ මහජන ආරක්ෂක පනතේ 12වන වගන්තිය යටතේ ජනාධිපතිවරයාට පැවරි ඇති බල තල ප්‍රකාරවයි. හදිසි නීතිය දීර්ඝ නොකළ ද සියලු දිස්ත්‍රික්කවල මහජන ආරක්ෂාව උදෙසා සන්නද්ධ හමුදා සාමාජිකයින් රාජකාරීවල යෙදවීම එහි අරමුණයි. ඒ අනුව ශ්‍රී ලංකා යුධ හමුදාව, ශ්‍රී ලංකා නාවික හමුදාව සහ ශ්‍රී ලංකා ගුවන් හමුදාව දිවයිනේ සියලුම පරිපාලන දිස්ත්‍රික්කවල සහ ඒ ඒ දිස්ත්‍රික්කයට යාබද දේශිය මුහුදු තීරයේ ආරක්ෂාව සදහා කැඳවිමට අදාළ ගැසට් නිවේදනය මගින් නියම කර ඇත. මේ අතර ශ්‍රී ලංකාවේ සිට සංක්‍රමණය වූ ත්‍රස්ත කණ්ඩායමක් පිළිබඳව ලැබුණු බුද්ධි තොරතුරකට අනුව තමිල්නාඩු ප්‍රාන්තයේ ප්‍රධාන නගර සියල්ලේම ආරක්ෂාව තර කිරීමට පියවර ගෙන ඇති බව ඉන්දීය මාධ්‍ය වාර්තා කරයි. පාකිස්ථාන ජාතිකයෙකු සහ ශ්‍රී ලංකාවේ දෙමළ මුස්ලිම් සම්භවයක් සහිත පුද්ගලයින් 05 දෙනෙකු මුහුදු මාර්ග ඔස්සේ ශ්‍රී ලංකාවේ සිට තමිල්නාඩුවේ කොයිම්බතූර් ඇතුළු නගර කිහිපයකට ඇතුළු වී ඇති බවට අදාළ බුද්ධි අංශ මගින් තහවුරු කර ඇති බව වාර්තා වෙයි.", "URL": "https://sinhala.adaderana.lk/news.php?nid=117385", "Category": null, "Parent URL": null}