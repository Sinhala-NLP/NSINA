{"Source": "Adaderana", "Timestamp": "November 29, 2018 12:39 pm", "Headline": "ඝාතන චෝදනා ලැබූ පොලිස් නිළධාරීන් තිදෙනාට සිර දඬුවම්", "News Content": "පිලිපීන ජනාධිපති රොද්‍රිගෝ දුතෙර්තේ විසින් ක්‍රියාත්මක කළ මත්ද්‍රව්‍ය ජාවාරම් මැඩලීමේ මෙහෙයුම් අතරතුර තරුණයෙකු ඝාතනය කිරිමේ චෝදනාවට වරදකරු වූ පොලිස් නිළධාරීන් තිදෙනෙකුට එරට අධිකරණයක් මඟින් සිර දඬුවම් ලබා දී තිබේ. වසර 40 බැගින් ඔවුන්ට සිරදඩුවම් නියම කර ඇති බව විදෙස් මාධ්‍ය වාර්තා කරයි. 2017 වසරේදී 17 හැවිරිදි තරුණයෙකු පිලිපීනයේ මැනිලා අගනුවරදී වෙඩි තබා ඝාතනය කළ බවට අදාල පොලිස් නිළධාරීන්ට චෝදනා එල්ල වී තිබුණි. පිලිපිනය තුළ දරුණු ලෙස ව්‍යාප්ත වී තිබූ මත්ද්‍රව්‍ය ජාවාරම මැඩලීම සදහා ජනාධිපති දුතෙර්තේ විසින් 2016 වසරේ දී විශේෂ වැඩපිළිවෙලක් ආරම්භ කළ අතර මේ දක්වා සිදු කළ මෙහෙයුම්වලදී මත්ද්‍රව්‍ය ජාවාරම්කරුවන් සහ මත්ද්‍රව්‍ය භාවිත කරන්නන් 5000ක පමණ පිරිසක් මියගොස් ඇති බව එරට පොලිසිය පවසයි. පිලිපීන ජනාධිපතිවරයාගේ මෙම වැඩපිළිවෙල මානව හිමිකම් සංවිධානවල දැඩි ලෙස විවේචනයට ලක් වුණි.", "URL": "https://sinhala.adaderana.lk/news.php?nid=99998", "Category": null, "Parent URL": null}