{"Source": "Adaderana", "Timestamp": "July 9, 2015 04:21 pm", "Headline": "තවමත් අවසන් තීරණයක් ගෙන නෑ - මම කියුවේ බොරු නෙවෙයි", "News Content": "එක්සත් ජනතා නිදහස් සන්ධානයේ නාමයෝජනා ලැයිස්තු සම්බන්ධයෙන් තවමත් අවසන් තීරණයක් ගෙන නැති බව කැබිනට් ප්‍රකාශක සෞඛ්‍ය අමාත්‍ය රාජිත සේනාරත්න මහතා කියයි.කැබිනට් තීරණ දැනුම්දීමේ අද පැවැති මාධ්‍ය හමුවේදී හිටපු ජනාධිපතිවරයාට නාමයෝජනා ලබාදීම ගැන මාධ්‍යවේදීන් ඇසූ ප්‍රශ්නවලට පිළිතුරු ලෙස ඇමතිවරයා මේ බව පැවසීය.එජනිස ලැයිස්තුව ගැන තවමත් අවසන් තීරණයක් ගෙන නැති බවත්, එම තීරණය ගන්නේ ජනපති බවත්, පැවසූ ඇමතිවරයා නාම‍යෝජනා පත්‍රයේ අත්සන් වෙනස් කළ හැකි බවද ප්‍රකාශ කළේය.ජනාධිපතිවරයා පක්ෂය බාර ගැනීමෙන් පසු උගුලකට අසුවුණාදැයි ඇසූ ප්‍රශ්නයකට ඇමතිවරයා කියා සිටියේ “එහෙම දෙයකුත් තියෙනවා” යනුවෙනි.ජනවරම පාවාදුන්නේදැයි ඇසූ ප්‍රශ්නයකට ද ඇමතිවරයා ඉහත පිළිතුරම ලබාදුන් අතර ජනතාව එල්ල කරන චෝදනාද ජනාධිපතිවරයාට දැනී තිබෙන බව ඇමතිවරයා කියා සිටියේය.හිටපු ජනාධිපතිවරයාට නාමයෝජනා නොදෙන බවට ඔබ විසින් මෑතකදී කළ ප්‍රකාශය බොරුවක් වූවා නොවේදැයි මාධ්‍යවේදියෙකු ඇසූ පැනයකට ඇමතිවරයා කියා සිටියේ තමන් කියූ කිසිවක් බොරු නොවන බවයි.තමන් කියා සිටියේ ජනාධිපතිවරයා කියූ දේ බව ද ඇමතිවරයා පැවසීය.මේ අතර හිටපු ජනාධිපතිවරයා එක්සත් ජනතා නිදහස් සන්ධානය යටතේ කුරුණෑගලින් මැතිවරණයට ඉදිරිපත්වීමට නියමිත බවත්, නාමයෝජනා පත්‍රයට අත්සන් කළ බවත්, අද පැවති මාධ්‍ය හමුවකදී විමල් වීරවංශ හිටපු මන්ත්‍රීවරයා පවසා තිබුණි.", "URL": "https://sinhala.adaderana.lk/news.php?nid=52541", "Category": null, "Parent URL": null}