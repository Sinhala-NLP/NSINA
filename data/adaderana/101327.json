{"Source": "Adaderana", "Timestamp": "December 26, 2018 07:13 pm", "Headline": "පාරමී මාරිස්ටෙලාට කොළඹින් නිවසක්", "News Content": "රටට ගෞරවය ගෙනදෙන ක්‍රීඩක ක්‍රීඩිකාවන්ට පක්ෂ පාට භේදයකින් තොරව උපරිම ශක්තිය ලබා දීම සෑම රජයකම වගකීම බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. ඔක්තෝබර් 26 වනදා සිදුවීම සමඟ රටට සිදුවූ එක් පාඩුවක් වූයේ පාරමී ක්‍රීඩිකාවට රුපියල් ලක්ෂ 30 ක නිවස නොලැබීම බවත්, ලොව දිනූ ඇය මුළු රටටම සම්පතක් වුවද ඇයට පාටක් ගසා වෙන් කරන්නට ඇතැම් පුද්ගලයින් කටයුතු කිරීම අශීලාචාර ක්‍රීයාවක් බවත් අමාත්‍යවරයා ප්‍රකාශ කළේය. මෙරට ව්‍යාපාරික ක්ෂේත්‍රයේ විශිෂ්ට ලාභ ලබන ව්‍යාපාරිකයින් රැසක් සිටින අතර ඔවුන් ලබන ලාභයෙන් යම් මූල්‍ය ප්‍රතිලාභයක් පාරමී දැරියගේ අනාගත ක්‍රීඩා කටයුතු උදෙසා ලබා දෙන ලෙස තමන් ව්‍යාපාරික ප්‍රජාවගෙන් ඉල්ලා සිටින බවද අමාත්‍යකවරයා මෙහිදි වැඩිදුරටත් පැවැසීය. අමාත්‍යවරයා මේ බව කියා සිටියේ යොවුන් ඔලිම්පික් පදක්කම්ලාභී පාරමී වසන්ති මාරිස්ටෙලා ක්‍රීඩිකාවට නව නිවසක් පිරිනැමීම වෙනුවෙන් අද (26) දින නිවාස, ඉදිකිරීම් හා සංස්කෘතික කටයුතු අමාත්‍යාං ශ්‍රවණාගාරයේදී පැවති උත්සවයට සහභාගි වෙමිනි.", "URL": "https://sinhala.adaderana.lk/news.php?nid=101327", "Category": null, "Parent URL": null}