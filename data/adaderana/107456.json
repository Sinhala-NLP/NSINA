{"Source": "Adaderana", "Timestamp": "April 5, 2019 03:30 pm", "Headline": "G-7 සමුළුව එළඹෙන අගෝස්තු මාසයේ", "News Content": "මෙවර ජී 7 සමුළුව එළඹෙන අගෝස්තු මාසයේ ප්‍රංශයේදී පැවැත්වීමට නියමිතව ඇත. ඊට පෙරාතුව එම රටවල අභ්‍යන්තර කටයුතු අමාත්‍යවරුන් සියලු දෙනා පැරීසියේදී රැස්වුණි. මෙම හමුව පැවැත්වෙන්නේ ලොව ඇති බලවත්ම කාර්මික රටවල් හත ලෙස සැළකෙන අමෙරිකාව, මහා බ්‍රිතාන්‍යය, ප්‍රංශය, ඉතාලිය කැනඩාව ජර්මනිය හා ජපානය යන රටවල්වල අභ්‍යන්තර කටයුතු අමාත්‍යවරුගේ සහභාගීත්වයෙනි. ප්‍රංශ අභ්‍යන්තර කටයුතු අමාත්‍ය ක්‍රිස්ටෝපේ කැස්ට්නර් ඊට නායකත්වය දුන් බව විදෙස් මාධ්‍ය වාර්තා කළේය. දින දෙකක් පුරා පැවැත්වෙන එම සකච්ඡාවලදී ආරක්ෂක අභියෝග, ත්‍රස්තවාදයට එරෙහිව සටන් කිරීම වැනි කරුණු පිළිබඳව සාකච්ඡා කිරීමට නියමිතය. අනවසර සංක්‍රමණිකයින් සහ නීති විරෝධී මිනිස් ජාවාරම මෙහිදී සාකච්ඡා කෙරෙන සෙසු මාතෘකා අතරට අයත්ය. එවැනි ගැටළු වලින් පීඩාවට පත්ව සිටින අප‍්‍රිකානු සාහෙල් කලාපයේ නයිජීරියාව සහ බුකිනෝ ෆාසෝ යන රටවල් වල අභ්‍යන්තර කටයුතු අමාත්‍යවරු මේ සඳහා සහභාගී වී සිටියි. මේ අතර ෆේස්බුක් ගූගල් ට්විටර් මයික්‍රොසොෆ්ට් වැනි දැවැන්ත සමාගම් වල නියෝජිතයින් පිරිසක් ද මේ සඳහා ඇරයුම් ලබා ඇති බව එම වාර්තා සඳහන් කළේය.", "URL": "https://sinhala.adaderana.lk/news.php?nid=107456", "Category": null, "Parent URL": null}