{"Source": "Adaderana", "Timestamp": "June 28, 2012 12:32 pm", "Headline": "මැතිවරණය උතුරෙන් පටන්ගත යුතුයි", "News Content": "පළමුව මැතිවරණය පැවැත්විය යුත්තේ උතුරු පළාතේ බව විපක්ෂ නායක රනිල් වික්‍රමසිංහ මහතා පවසයි. එහෙත් අත්‍යවශ්‍යයව ඇති පළාතේ මැතිවරණය නොපවත්වා සෙසු පළාත් සභාවන්ට මැතිවරණ පැවැත්වීමට ආණ්ඩුව කටයුතු කරමින් සිටින බව වික්‍රමසිංහ මහතා කියා සිටියි. විශේෂයෙන්ම උතුරේ ද්‍රවිඩ ජනයාගේ අයිතිවාසිකම් තහවුරු කරනු පිණිස මැතිවරණය පැවත්වීම අත්‍යවශ්‍යව ඇති බව ඔහු අවධාරණය කළේය. උතුරේ මැතිවරණ නොපැවත්වූ ප්‍රභාකරන් හා ආණ්ඩුව අතර වෙනස ඇත්තේ ‍කොතැනදැයි විපක්ෂ නායකවරයා ප්‍රශ්න කර සිටියේ අද(28) විපක්ෂ නායක කාර්යාලයේ පැවති පොදු විපක්ෂයේ විරෝධය පිළිබඳ මාධ්‍ය හමුවේදීය. කේ.පී මාර්ගයෙන් ආණ්ඩුව විසින් උතුරේ ක්‍රියාත්මක කරමින් සිටින්නේ එදා ප්‍රභාකරන් විසින් කරමින් සිටි කාර්යයමදැයි සැක සිතෙන බව ඔහු පෙන්වා දුන්නේය. මේවන විට ජීවන වියදම දැඩිව භාණ්ඩ මිල ඉහළයමින් පවතින බව පෙන්වා දුන් ඔහු ජනතාවගේ බඩට තට්ටු නොකර සහන සැලසීම සඳහා වැඩපිළිවෙළක් සකස් කළ යුතුව ඇති බව අවධාරණය කළේය.", "URL": "https://sinhala.adaderana.lk/news.php?nid=25384", "Category": null, "Parent URL": null}