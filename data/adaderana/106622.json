{"Source": "Adaderana", "Timestamp": "March 23, 2019 04:12 pm", "Headline": "කරඳමුංගු-ලූණු බීජ-කෘමිනාශක තොගයක් සමඟ 2ක් රේගුවේදී කොටුවෙයි", "News Content": "කරඳමුංගු, ලූණු බීජ සහ කෘමිනාශක තොගයක් නීති විරෝධි ආකාරයෙන් මෙරටට රැගෙන ආ පුද්ගලයින් දෙදෙනෙකු කටුනායක ගුවන් තොටුපලේදී අත්අඩංගුවට ගෙන ඇත. ඉන්දියාවේ චෙන්නායි සහ ඩුබායි සිට පැමිණි මොවුන් ගුවන් තොටුපළ පර්යන්තයේදී රේගු නිළධාරීන් විසින් අත්අඩංගුවට ගෙන ඇති බව අදදෙරණ වාර්තාකරු ප්‍රකාශ කරයි. සැකකරුවන් සිය ගමන් මළු තුළ අදාළ භාණ්ඩ තොගය සඟවාගෙන පැමිණ ඇති අතර ඒවායේ වටිනාකම් රුපියල් ලක්ෂ 10ක් වන බව සඳහන්ය. ශාක නිරෝධායන පනතේ විධි විධාන උල්ලංඝනය කරමින් සහ ආනයන බලපත්‍ර නොමැතිව භාණ්ඩ මෙරටට රැගෙන ඒමේ චෝදනා මත ඔවුන්ව රේගු නිළධාරීන් විසින් අත්අඩංගුවට ගෙන ඇත. සැකකරුවන් මිනුවන්ගොඩ සහ මට්ටක්කුළිය යන ප්‍රදේශවල පදිංචි 44 සහ 39 හැවිරිදි වයස්වල පසුවන පුද්ගලයින් දෙදෙනෙක් බව වාර්තා වෙයි. මේ සම්බන්ධයෙන් ශ්‍රී ලංකා රේගුව වැඩිදුර විමර්ශන සිදුකරනු ලබයි.", "URL": "https://sinhala.adaderana.lk/news.php?nid=106622", "Category": null, "Parent URL": null}