{"Source": "Adaderana", "Timestamp": "July 19, 2018 07:41 am", "Headline": "අධිබලැති පුපුරණ ද්‍රව්‍ය තොගයක් මුලතිව්වල ළිඳකින් ගොඩ ගනියි", "News Content": "මුලතිව්, පුදුකුඩිඉරිප්පු, සුදන්දිරපුරම් ප්‍රදේශයේ ළිඳක තිබි ඉතා විශාල ප්‍රමාණයේ කාලතුවක්කු උණ්ඩ දෙකක් ඇතුළු පුපුරණ ද්‍රව්‍ය තොගයක් සොයාගත් බව පුදුකුඩිඉරිප්පු පොලීසිය පවසයි. පොලීසිය පැවසූවේ නාවික හමුදාවට ලද තොරතුරක් මත අදාළ ළිඳ ඊයේ(18) සවස පරීක්ෂා කර ඇති බවයි. පොලීසිය දැනුවත් කිරීමෙන් අනතුරුව නාවික හමුදා නිලධාරීන් හා බෝම්බ නිශ්ක්‍රීය අංශය විසින් අදාළ පුපුරණ ද්‍රව්‍ය ළිදෙන් ගොඩගත් බවද පොලිසිය සඳහන් කළේය. පොලිසිය පැවසූවේ මුලතිව් ‍මහේස්ත්‍රාත් අධිකරණ නියෝග යටතේ අද(19) දිනයේදීද අදාළ ස්ථානය පරීක්ෂා කිරීමට නියමිත බවයි. සොයාගත් පුපුරණ ද්‍රව්‍ය මුලතිව් මහේස්ත්‍රාත් අධිකරණ නියෝග යටතේ නිශ්ක්‍රීය කිරීමට නියමිත බවද පොලිසිය පැවසීය. සිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=92818", "Category": null, "Parent URL": null}