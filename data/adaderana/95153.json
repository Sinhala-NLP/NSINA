{"Source": "Adaderana", "Timestamp": "August 28, 2018 05:02 pm", "Headline": "කළණගේ බාරකරුවන්ට ඇප", "News Content": "දෙවුන්දර ශී‍්‍ර විෂ්ණු දේවාලයේ කළණ හස්තියාට වද හිංසා කිරීමේ සිද්ධියක් සම්බන්ධයෙන් අත්අඩංගුවට ගෙන අධිකරනය වෙත ඉදිරිපත් කළ සැකකරුවන් දෙදෙනා ලක්ෂ 2 ක ශරීර ඇප දෙකක් යටතේ ඇපමත මුදා හැරීමට කටයුතු කළ බව අද දෙරණ වාර්තාකරු පැවසීය. සත්ව හිංසා පනත යටතේ මෙම පුද්ගලයින් දෙදෙනාට විරුද්ධව අධිකරණය වෙත කරුණු ඉදිරිපත් කර තිබු අතර ඉදිරිපත් වු කරුණු සලකා බැලූ මාතර ප‍්‍රධාන මහේස්ත‍්‍රාත් පවිත‍්‍රා සංජීවනි පතිරණ මහත්මිය මෙම නියෝගය ලබා දී තිබේ. මේ අතර මහේස්ත‍්‍රාත්වරිය විසින් මෙම සැකකරුවන් දෙදෙනාට හස්තියාගේ පිරිසිදු කිරීම් කටයුතු හා නඩත්තු කටයුතු නිසි පරිදි සිදුකරනා ලෙසටත් හස්තියාට අවශ්‍ය ආරක්ෂාව නියමාකාරව ලබා දිය යුතු බවටත් අවවාද කරනු ලැබිය. මෙම නඩුව සැප්තැම්බර් මස 11 වන දින යළි කැදවීමට නියමිත අතර ඒදිනට ප‍්‍රථම හස්තියාගේ සෞඛ්‍ය තත්ත්වය පිළිබඳව සොයා බලා වර්තාවක් අධිකරණයට ඉදිරිපත් කරන ලෙස ජාතික සත්ව උද්‍යාන දෙපාර්තුමේන්තුවට මහේස්ත‍්‍රාත්වරිය නියෝග කළේය. මෙලෙස ඇප මත මුදා හැර ඇතිතේ දෙවුන්දර ශී‍්‍ර විෂ්ණු දේවාලයේ බස්නායක නිලමේවරයාගේ ලේකම්වරයා වන සුනිල් ශාන්ත කොළඹගේ හා ඇත්ගොව්ව වන කිරිමුදියන්සේලාගේ ධනුෂ්ක යන අය බව වාර්තා වාර්කා වෙයි. (ඡායාරූප-ප්‍රමිල රසුන් දහනායක)", "URL": "https://sinhala.adaderana.lk/news.php?nid=95153", "Category": null, "Parent URL": null}