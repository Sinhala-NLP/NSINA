{"Source": "Adaderana", "Timestamp": "August 27, 2011 11:31 am", "Headline": "නිවැරදි කිරීමක් නොකළොත් කැපකිරීම්වල‍ට සූදානම් -ග්‍රේරු", "News Content": "දෙහිවල -ගල්කිස්ස මහ නගර සභාව සඳහා එක්සත් ජාතික පක්ෂයෙන් විවෘතව තරග කිරීමට අවස්ථාව ලබාදෙන ලෙස කළ ඉල්ලීම පිළිබඳ පක්ෂ නායක රනිල් වික්‍රමසිංහ මහතා මේ දක්වා ප්‍රතිචාර දක්වා නොමැති බව එම පක්ෂ පාර්ලිමේන්තු මන්ත්‍රී මොහාන් ලාල් ග්‍රේරු මහතා පවසයි. වික්‍රමසිංහ මහතා විසින් එම නගර සභාවේ අපේක්ෂිකාව ලෙස හිටපු නගරාධිපතිනිය වන සුනේත්‍රා රණසිංහ මහත්මිය පත්කර ඇති බව අද(27) පැවති මාධ්‍ය හමුවකදී අදහස් දක්වමින් ඔහු සඳහන් කළේය. අදාළ තනතුර සඳහා අපේක්ෂකත්වය විවෘතව තබා වැඩිම මනාප හිමිකරගන්නා අපේක්ෂකයා තනතුර වෙත පත්කරන ලෙස පක්ෂ නායකයාගෙන් ඉල්ලීමක් කළ බව හෙතෙම පෙන්වාදුන්නේය. එම තීරණය නිවැරදි කිරීම සඳහා ලබන අඟහරුවාදා(30) දහවල් 12 වනතුරු පක්ෂ නායකයා වෙත කල් ලබා දී ඇති බව ද ග්‍රේරු මහතා එම මාධ්‍ය හමුවේදී ප්‍රකාශ කළේය. ඊට පෙර වික්‍රමසිංහ මහතා විසින් අදාළ තීරණය නිවැරදි කිරීමට කටයුතු නොකළහොත් ඒ සම්බන්ධව ගන්නා ඉදිරි පියවර දැනුම් දෙන බවත්, ඒ වෙනුවෙන් ඉහළම කැපකිරීම්වලට මුහුණදීමට සූදානම් බවත් මන්ත්‍රීවරයා අවධාරණය කළේය.", "URL": "https://sinhala.adaderana.lk/news.php?nid=18340", "Category": null, "Parent URL": null}