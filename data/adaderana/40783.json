{"Source": "Adaderana", "Timestamp": "January 31, 2014 11:27 am", "Headline": "ඉන්දීය ධීවරයින් අත්අඩංගුවට ගැනීම සාකච්ඡාවලට බාධාවක්", "News Content": "නැවතත් ඉන්දීය ධීවරයින් පිරිසක් ශ්‍රී ලංකා නාවික හමුදාව විසින් අත්අඩංගුවට ගැනීම ඉන්දු - ලංකා ධීවර සාකච්ඡාවට බාධාවක් බව තමිල්නාඩු ප්‍රාන්තයේ ප්‍රධාන ඇමති ජයලලිතා ජයරාම් පවසයි. එම සිද්ධිය ධීවර සාකච්ඡා පවත්වන අතරතුර සිදුවූ කඩා කප්පල්කාරි ක්‍රියාවක් බව ඇය පෙන්වාදෙයි. ඉන්දියාවේ, රාමේෂ්වරන් ධීවරයින් 38 දෙනෙකු ඊයේ (30) ඩෙල්ෆ් දූපත ප්‍රදේශයේදී ශ්‍රී ලංකා නාවික හමුදාව විසින් අත්අඩංගුවට ගන්නා ලදී. මෙය හෙළාදකිමින් ඉන්දීය අගමැතිවරයාට ලිපියක් යවමින් ඇය මේ බව පවසා ඇත. කඩිනමින් එම ධීවරයින් මුදා හැරීමට කටයුතු කරන ලෙසද ජයලලිතා ජයරාම් එම ලිපියෙන් ඉල්ලා තිබේ. මෙම ගැටලුවට දෙරටේ තානාපති කාර්යාල මැදිහත් වී විසඳුමක් ලබාගත යුතු බවද ඇය පවසා ඇත. මේ අතර දෙරටේ ධීවර ගැටලුවලට ස්ථීරසාර විසඳුමක් නොමැති වාතාවරණයක් තුළ කේරළ ප්‍රාන්තයේ තිරුවානන්ද ප්‍රදේශයේ ශ්‍රී ලංකා උප තානාපති කාර්යාලයක් ස්ථාපිත කිරීමට සැලසුම් කර තිබේ. එම කාර්යාලය පෙබරවාරී මාසයේදී විවෘත කිරීමට කටයුතු යොදා ඇතැයි ඉන්දීය මාධ්‍ය වාර්තා කරයි. ජෝමන් ජෝසප් නැමැති නිලධාරීයෙකු එම කාර්යාලයේ ප්‍රධානියා ලෙස පත්කර තිබේ. ඔහුගේ පත්වීමට ඉන්දීය ජනාධිපති ප්‍රනාබ් මුඛර්ජි අනුමැතිය ලබාදී ඇති අතර ඉන්දියාවේ ශ්‍රී ලංකා තානාපති ප්‍රසාද් කාරියවසම් විසින් එකී පත්වීම් ලිපිය ජෝමන් ජෝසප්ට භාරදී ඇත.", "URL": "https://sinhala.adaderana.lk/news.php?nid=40783", "Category": null, "Parent URL": null}