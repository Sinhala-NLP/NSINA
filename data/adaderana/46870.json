{"Source": "Adaderana", "Timestamp": "October 21, 2014 05:05 pm", "Headline": "ගව මළකුණ උදේ අතුරුදන් - මසට වික්ක කොස්තාපල් මාට්ටු", "News Content": "මියගිය එළගවයෙකු හොරෙන් ගෙනගොස් මස් කර අලෙවි කිරීම සම්බන්ධයෙන් පොලිස් කොස්තාපල්වරයෙකු ඇතුළු පුද්ගලයින් තිදෙනෙකු අත්අඩංගුවට ගෙන තිබේ. ඒ 9 ප‍්‍රධාන මාර්ගයේ තිරප්පනේ පොලිස් ස්ථානය අසලදී ලොරියක හැපී මියගිය එළ ගවයෙකු මෙලෙස මස් කර විකිණු බවට ඔවුන්ට චෝදනා එල්ල වී ඇත. ඒ අනූව තිරප්පනේ පොලිස් ස්ථානයේම සේවය කරන ගල්කුලම වැව පාරේ පදිංචි කොස්තාපල්වරයෙකු අත්අඩංගුවට ගෙන තිබේ. ලොරියක හැපීමෙන් මෙම ගවයා මියගොස් ඇත්තේ ඉකුත් 5 වනදා රාති‍්‍රයේදීය. රාත්‍රී මාර්ගය අයිනේ තිබූ ගව මළකුණ පසුදා උදෑසන වෙද්දී අතුරුදන්වීම ගැන ප‍්‍රදේශවාසියෙකු සොයා බැලීමේදී මෙම සිද්ධිය ගැන තොරතුරු හෙළි වී ඇත. ඒ අනූව එම පුද්ගලයා කළ පැමිණිල්ලක් මත මෙම සැකකරුවන් අත්අඩංගුවට ගෙන ඇති අතර ඔවුන් අනුරාධපුර මහේස්ත‍්‍රාත් අධිකරණයට ඉදිරිපත් කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=46870", "Category": null, "Parent URL": null}