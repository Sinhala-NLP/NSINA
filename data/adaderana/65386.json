{"Source": "Adaderana", "Timestamp": "October 25, 2016 01:09 pm", "Headline": " සුනිල් අපිට විශ්වාසයි - නැඟිටලා යන්න උවමනාවක් නෑ", "News Content": "කෝප් කමිටුවේ සභාපති පා.ම සුනිල් හඳුන්නෙත්ති මහතා ගැන විශ්වාසයක් ඇති බවත්, එහෙත් ඔහු ‍කෝප් කමිටු රැස්වීමෙන් නැඟිටයාම අනවශ්‍ය බවත්, මුදල් රාජ්‍ය ඇමති ලක්ෂ්මන් යාපා අබේවර්ධන මහතා පවසයි.මුදල් අමාත්‍යංශයේදී අද (25) පැවැති මාධ්‍ය හමුවකදී බැඳුම්කර සිද්ධියට අදාළව කෝප් කමිටු රැස්වීමෙන් හඳුන්නෙත්ති මහතා නැඟිටයාම ගැන මාධ්‍යවේදීන් ප්‍රශ්න කළ අවස්ථාවේදී රාජ්‍ය අමාත්‍යවරයා මේ බව පැවසීය.කෝප් සභාපතිවරයා ගැන පැහැදිලි විශ්වාසයක් ඇති බවත්, එසේම මීට අදාළව විගණකාධිපතිවරයාගේ වාර්තාව කිසිසේත් වෙනස් කළ නොහැකි බවත්, පැවසූ ඒ මහතා එසේම බැඳුම්කර සිද්ධියට අදාළව අවසන් තීරණයක් ගැනීම සඳහා ජනපතිට ද කමිටුවක් පත්කළ හැකි බවත්, ඔහු කියා සිටියේය.අදාළ වාර්තාව සැකසීමට එජාප මන්ත්‍රීන්ගෙන් තර්ජන එල්ලවීමේ සිද්ධියක් ගැන වාර්තා වී ඇති බව මාධ්‍යවේදීන් පෙන්නා දුන් අවස්ථාවේදී රාජ්‍ය අමාත්‍යවරයා කියා සිටියේ කෝප් කමිටුවේ සභාපතිවරයා ගැන සියළු පාර්ශවයන්ට විශ්වාසයක් ඇති බව හා ඔහු ඉන් නැඟිටයාම අනවශ්‍ය බවයි.එසේම ඔහුගේ වාර්තාව පිළිගැනීමට සියළුදෙනා බැඳී සිටින බවත්, කෝප් නීති රීති අනූව කටයුතු කළ බවත්, ‍එසේම මේ ගැන ජනතා සංවාදයක්ද ඇති විය හැකි බවත්, ඉදිරියේදී කුමක් සිදුවේදැයි බලා සිටිමු ලෙසත්, රාජ්‍ය අමාත්‍යවරයා අදහස් පළ කළේය.මේ අතර 2017 අය වැය ගැන විශේෂ සාකච්ඡාවක් මුදල් අමාත්‍යංශයේදී අද රාත්‍රී 7ට පැවැත්වෙන බවත්, ඊට එජාප මෙන්ම ශ්‍රීලනිප මන්ත්‍රීන්ද එක්වන බවත්, එම සාකච්ඡාවේ වාර්තාවක් ජනපතිට ඉදිරිපත් කරන බවත්, ඔහු කීවේය.තවද ලබන වසරේ අය වැයෙන් ජනපතිගේ වැය ශීර්ෂය යටතේ ඔහුට වෙන්කර ඇති මුදල රුපියල් මිලියන 351ක් පමණක් බවත් (සියයට 5.4ක්), සෙසු මුදල් ඔහු යටතේ ඇති ආයතන 25ක වියදම් සඳහා වෙන්කර ඇති බවත්,රාජ්‍ය අමාත්‍යවරයා පැවසීය.ජනපතිගේ වැය ශීර්ෂය යටතේ හිටපු ජනපතිවරුන්ගේද වියදම් ආවරණය කරන බවත්, සම්පූර්ණ මුදලින් ඔහුගේ වියදමම පමණක් ඉන් ආවරණය කෙරෙන බවට පළවන වාර්තා අසත්‍යය බවත්, ඒ මහතා වැඩිදුරටත් කීවේය.", "URL": "https://sinhala.adaderana.lk/news.php?nid=65386", "Category": null, "Parent URL": null}