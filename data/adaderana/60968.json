{"Source": "Adaderana", "Timestamp": "June 10, 2016 03:31 pm", "Headline": " ඊයේ මහින්ද ආවා නම් කියයි ඔන්න ආණ්ඩු පෙරළියක් වෙනවා කියලා", "News Content": "මුදල් අමාත්‍ය රවී කරුණානායක මහතාට එරෙහි විශ්වාසභංගයේ ඡන්දය විමසන අවස්ථාවේ හිටපු ජනපති මහින්ද රාජපක්ෂ මහතා පාර්ලිමේන්තුවේ නොසිටීම ගැන මාධ්‍යවේදීන් අද (10) ඒකාබද්ධ විපක්ෂය පාර්ලිමේන්තුවේදී පැවැත්වූ මාධ්‍ය හමුවේදී ප්‍රශ්න කළේය.එහිදී මාධ්‍ය හමුවට එක්ව සිටි දිනේෂ් ගුණවර්ධන මන්ත්‍රීවරයා පැවසුවේ මුදල් අමාත්‍යවරයාට එරෙහි විශ්වාසභංගයේදී අදහස් දැක්වීමට ඒකාබද්ධ විපක්ෂයට ලබාදුන් කාලය ප්‍රමාණවත් නොවන බවයි.කාලය සම්බන්ධයෙන් මතුවූ ගැටලුව ගැන මන්ත්‍රීවරයා කරුණු පැහැදිලි කරද්දී මාධ්‍යවේදීන් නැවතත් විමසා සිටියේ ඡන්ද විමසන අවස්ථාවේ හිටපු ජනපති නොසිටියේ ඇයි යන ප්‍රශ්නයයි.එම අවස්ථාවේ උදය ගම්මන්පිල මන්ත්‍රීවරයා තමන් ඊට පිළිතුරක් දෙන්නම් යැයි කියා ඊට මැදිහත් වුණේය.එහිදී ඔහු පැවසුවේ හිටපු ජනපති සුවිශේෂි පුද්ගලයෙකු බවයි.දශක තුනක් තිස්සේ පැවැති ත්‍රස්තවාදය තුරන් කළ රාජ්‍ය නායකයෙකු ලෙස එතුමාගේ උදාර සේවය වටිනා බව පෙන්වාදුන් මන්ත්‍රීවරයා මහින්ද රාජපක්ෂ මහතාගේ ඡන්දය මේ අවස්ථාවේදී වැදගත් වන්නේ එම ඡන්දයෙන් ජය පරාජය තීරණය වන්නේ නම් පමණක් නිසා යැයි කියා සිටියේය.එසේම හිටපු ජනාධිපතිවරයා පසුගිය අය වැය ඡන්ද විමසීමට ද සහභාගි නොවූ බව පෙන්වාදුන් උදය ගම්මන්පිල මන්ත්‍රීවරයා ඔහු පාර්ලිමේන්තුවට පැමිණ සිටියා නම් ආණ්ඩු පෙරළියකට සුදානම් වනවා යැයි මාධ්‍ය මගින් වාර්තා කරනු ඇතැයි කියා සිටියේය.කෙසේ හෝ විශ්වාසභංගයෙන් මුදල් ඇමතිවරයාගේ ක්‍රියාකලාපය රටත් ආණ්ඩු පක්ෂයේ සෙසු අයත් දැනුවත් කිරීමට හැකිවූ බව පෙන්වාදුන් මන්ත්‍රීවරයා දෙමළ සන්ධානය සැබෑ විපක්ෂය නොවන බවත්, ජවිපෙ ඒකාබද්ධ විපක්ෂය සමග සම්බන්ධ කර ගැනීමට ලැබීමත් ඒ තුළින් ලද ජයග්‍රහණ බව පෙන්වාදුන්නේය.මෙම මාධ්‍ය හමුවට දිනේෂ් ගුණවර්ධන, බන්දුල ගුණවර්ධන, මහින්ද යාපා අබේවර්ධන යන මහත්වරුන්ද එක්ව සිටි අතර ඊයේ පැවැති විශ්වාසභංග ඡන්ද විමසීම ගැන එහිදී ඔහු අදහස් දැක්වූහ.බන්දුල ගුණවර්ධන මන්ත්‍රීවරයා එහිදී කියා සිටියේ බැඳුම්කර ගනුදෙනුවලට අදාළව මහබැංකුවේ දත්ත මකා දැමීමේ සුදානමක් ගැන වාර්තා වී ඇති බවත්, එවැන්නක් සිදුවුවහොත් රජය පාර්ලිමේන්තුවට වගකිව යුතු බවයි.මුදල් අමාත්‍යංශය ඩීල් අමාත්‍යංශය ලෙසට දැන් පත්ව ඇති බව එහිදී මහින්ද යාපා අබේවර්ධන මහතා කියා සිටියේය.", "URL": "https://sinhala.adaderana.lk/news.php?nid=60968", "Category": null, "Parent URL": null}