{"Source": "Adaderana", "Timestamp": "May 6, 2013 08:29 am", "Headline": "යකඩ ඕනෑ නම්  මුරුංගා කන්න", "News Content": "පුද්ගලයෙකුගේ ශරීරයට දිනකට අවශ්‍ය යකඩ ප්‍රමාණයෙන් සියයට 80ක් මුරුංගා ආහාරයට ගැනීමෙන් ලබා ගත හැකි බව සෞඛ්‍ය අමාත්‍යංශය පවසයි. සෞඛ්‍ය අමාත්‍යංශයේ පෝෂණ අංශය විසින් සිදු කළ පරීක්ෂණයක දී මේ බව අනාවරණය වී ඇත. දෛනිකව මුරුංගා කොළ ග්‍රෑම් 10ක් ආහාරයට එක්කර ගැනීම තුළින් අදාළ යකඩ ප්‍රමාණය ශරීරයට ලැබෙන බව සෞඛ්‍ය අමාත්‍යංශය සඳහන් කළේය. ඊට අමතරව මුරුංගා ඇටවල අඩංගු තෙල් ශරීරයට හිතකර කොලොස්ටරෝල් නිපදවීමක් සිදු කරන බව ද සිදු කළ පරීක්ෂණවලින් අනාවරණය වී ඇත. මීට අමතරව මුරුංගා විශබීජ නාශකයක් මෙන්ම, අලසකම දුරුකිරීමට ද ඉවහල් වන ආහාරයක් බව සෞඛ්‍ය අමාත්‍යංශය ප්‍රකාශ කළේය. මේ හේතුවෙන් ඉදිරියේ දී මුරුංගා ශාකය වගා කිරීම පිළිබඳ ජනතාව දැනුවත් කිරීමේ ව්‍යාපෘතියක් ආරම්භ කිරීමට සෞඛ්‍ය අමාත්‍යංශය තීරණය කර තිබේ. මුරුංගා ආහාරයට ගැනීම තුළින් ශරීරයට ලැබෙන පෝෂණ ගුණය පිළිබඳවද ජනතාව දැනුවත් කිරීමට බලාපොරොත්තු වන බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=33837", "Category": null, "Parent URL": null}