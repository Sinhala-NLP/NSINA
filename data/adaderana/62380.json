{"Source": "Adaderana", "Timestamp": "July 24, 2016 01:00 pm", "Headline": " ශ්‍රී ලංකන් යානා 4ක් කුලී පදනමට පකිස්ථාන ගුවන් සමාගමට?", "News Content": "ශ්‍රී ලංකන් ගුවන් සමාගමේ ගුවන් යානා 4ක් කුලී පදනම මත ලබාගැනීමට අදාළව ශ්‍රී ලංකා බලධාරීන් සමග මේ වන විට සාකච්ඡා ආරම්භ කර ඇති බව පකිස්ථාන ගුවන් සමාගම පවසයි.පකිස්ථාන ගුවන් සමාගමේ ප්‍රධාන මෙහෙයුම් නිලධාරීවරයා ප්‍රමුඛ නිලධාරීන් කණ්ඩායමක් එම සාකච්ඡා සඳහා සහභාගී වන බව නිවේදනයක් නිකුත් කරමින් පකිස්ථාන ගුවන් සමාගම ප්‍රකාශ කර ඇත.ශ්‍රී ලංකන් ගුවන් සමාගමේ ගුවන් යානා කිහිපයක් කල්බදු පදනම මත පකිස්ථානයට ලබාදීමට රජය තීරණය කර ඇති බව රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පසුගියදා පැවති මාධ්‍ය හමුවකදී අනාවරණය කළේය.එය තහවුරු කරමින් පකිස්ථාන ගුවන් සමාගම සඳහන් කර ඇත්තේ ශ්‍රී ලංකන් ගුවන් සමාගමේ A – 330 වර්ගයේ යානා 4ක් සිය මෙහෙයුම් කටයුතු සඳහා එක් කරගැනීමට අදාළ සාකච්ඡා මේ වන විට සිදුවන බවයි.ඒ අනුව අගෝස්තු මස 14 වැනිදා සිට ලන්ඩනය මූලික කරගනිමින් සිදුවන සිය ගුවන් ගමන් සඳහා එම යානා එක් කරගැනීමට කටයුතු කරන බව පකිස්ථාන ගුවන් සමාගම නිකුත් කළ නිවේදනයේ සඳහන්ය.එමෙන්ම එම යානාවල සිටින කාර්යය මණ්ඩලයේ සේවය ද අඛණ්ඩව ලබාගැනීමට පියවර ගන්නා බව එම නිවේදනයේ සඳහන් කර ඇත.", "URL": "https://sinhala.adaderana.lk/news.php?nid=62380", "Category": null, "Parent URL": null}