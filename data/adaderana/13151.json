{"Source": "Adaderana", "Timestamp": "December 30, 2010 08:52 am", "Headline": "ලංකා, ශ්‍රී ලංකාට මාරුවෙයි", "News Content": "\"සිලෝන්\" යන නමින් ඇරඹෙන සියලුම රජයේ ආයතනවල නාමයන් වෙනස් කිරීමට රජය තීරණය කර තිබේ. ඊයේ(29) පැවති කැබිනට් මණ්ඩල රැස්වීමේ දී මෙම තීරණයට එළඹි බවයි රාජ්‍ය පරිපාලන හා ස්වදේශ කටයුතු අමාත්‍ය ඩබ්ලිව්. ඩී. ජේ. සෙනවිරත්න මහතා ප්‍රකාශ කළේය. තවමත් සිලෝන් යන නම භාවිත වීම නොගැළපෙන බවත්, ජාත්‍යන්තර සම්මේලන වලදී පවා මේ වනවිට අපේ රට හඳුන්වනු ලබන්නේ ශ්‍රී ලංකාව ලෙස බවත් ඒ පිළිබඳව අද දෙරණට අදහස් දැක්වු අමාත්‍ය ඩබ්ලිව්. ඩී. ජේ. සෙනවිරත්න මහතා සඳහන් කළේය. එම වැඩපිළිවෙල ක්‍රියාත්මක කිරීම සඳහා අවශ්‍ය සැලසුම් මේ වන විටත් ආරම්භ කර ඇති බව ද ඔහු ප්‍රකාශ කළේය. සිලොන් යන නාමය භාවිත වන අවස්ථා හා ආයතන පිළිබඳව හඳුනාගෙන එය ශ්‍රී ලංකා ලෙස වෙනස් කිරීමට බලාපොරොත්තු වන බව ද හෙතෙම කියා සිටියේය.", "URL": "https://sinhala.adaderana.lk/news.php?nid=13151", "Category": null, "Parent URL": null}