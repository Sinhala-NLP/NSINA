{"Source": "Adaderana", "Timestamp": "April 5, 2019 05:53 am", "Headline": "සීමාව ඉක්මවා ගිය ඉන්දීය ධීවරයින් 18ක් අත්අඩංගුවට", "News Content": "නීති විරෝධී ලෙස ශ්‍රී ලංකාවට අයත් උතුරු මුහු‍දේ ධීවර කටයුතුවල නිරත වූ ඉන්දීය ධීවරයින් දහඅටදෙනෙකු නාවික හමුදාව අත්අඩංගුවට ගෙන තිබේ. අදාළ ධීවරයින් පිරිස ඊයේ(04) අත්අඩංගුවට ගෙන ඇති බව නාවික හමුදාව පවසයි. ඒ අනුව පේදුරුතුඩුව ප්‍රදිපාගාරයට වයඹ දෙසින් නාවික සැතපුම් 16 පමණ දුරින් වූ මුහුදු ප්‍රදේශයේ දී නාවික හමුදාව විසින් සිදු කළ මුර සංචාරයක් අතරතුර ඔවුන් මෙලෙස අත්අඩංගුවට ගෙන ඇති අතර, එහිදී ඔවුන්ට අයත් ධීවර යාත්‍රා 03 ක් ද නාවික හමුදා භාරයට ගෙන ඇත. ඒ අනුව, ඉන්දීය ධීවරයින් සහ යාත්‍රා යාපනය, නාවික නෞකා උත්තර ආයතනය වෙත රැගෙන ඒමට කටයුතු කර ඇත. මේ අතර අදාළ ධීවරයින් පිරිස වෛද්‍ය පරීක්‍ෂණයකට භාජනය කිරීමෙන් අනතුරුව ඉදිරි නීතිමය කටයුතු සඳහා යාපනය, සහකාර ධීවර අධ්‍යක්‍ෂක වෙත බාර දීමට නියමිතය.", "URL": "https://sinhala.adaderana.lk/news.php?nid=107407", "Category": null, "Parent URL": null}