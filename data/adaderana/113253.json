{"Source": "Adaderana", "Timestamp": "July 3, 2019 09:51 am", "Headline": "කසිප්පු පෙරූ කතුන් තිදෙනෙකු ඇතුළු 5ක් අත්අඩංගුවට", "News Content": "කන්ඩලම, 37 කණුව ප්‍රදේශයේ වන ලැහැබක කසිප්පු පෙරමින් සිටි කාන්තාවන් තුන් දෙනෙකු සහ පිරිමි පුද්ගලයන් දෙදෙනක් දඹුල්ල පොලිසිය අත්අඩංගුවට ගෙන තිබේ. අදාළ සැකකරුවන් ඊයේ(02) අත්අඩංගුවට ගත් බව අද දෙරණ වාර්තාකරු පවසයි. මෙම පුද්ගලයන් සතුව තිබී පෙරන ලද කසිප්පු බෝතල් විස්සක් ගොඩා මිලිලීටර් හතලිස් නවදහස් පන්සියයක් බැරල්, පෙරීමට උපයෝගී කරගන්නා ගෑස් උදුන් සිලින්ඩර් ආදී භාණ්ඩ ද පොලිස් භාරයට ගැනිණි. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට එම ගමේ පුද්ගලයන් විසින් දුරකථනය හරහා දැනුම් දී ඇත්තේ කාන්තාවක් විසින් සේවකයන් යොදවා කසිප්පු පෙරීම මේ වන විට සිදු වෙමින් පවතින බවය. අදාළ ස්ථානය වෙත පොලිසිය ලඟා වන විටත් කාන්තාවන් දෙදෙනෙකු සහ පිරිමින් දෙදෙනෙකු කසිප්පු පෙරීමේ ක්‍රියාවලියේ නිරතව සිට තිබේ. ඔවුන්ගෙන් ප්‍රශ්න කිරීමේදී හෙළි වී ඇත්තේ තවත් කාන්තාවක් විසින් මුදල් යොදවා තිබෙන බවත් තමන් කුලියට කසිප්පු පෙරීමේ කටයුතුවල නිරත වන බවය. පසුව කසිප්පු ජාවාරමේ නිරතවන ප්‍රධාන සැකකාරිය ද පොලිස් අත්අඩංගුවට ගෙන තිබේ. මීට පෙර අවස්ථා කිහිපයකදීම මෙම කාන්තාව අනවසර නීති විරෝධී මත්පැන් පෙරීම විකිණීම ළඟ තබා ගැනීම යන චෝදනා යටතේ අත්අඩංගුවට ගෙන තිබෙන බව පොලීසිය පැවසීය. දරුවන් සිටින මවුවරුන් මෙවැනි නීති විරෝධී මත්පැන් පෙරීම සඳහා සහභාගී වීම බරපතළ ප්‍රශ්නයක් බවත් මෙම කාන්තාවන් සමාජයට ලබා දෙන්නේ වැරදි ක්‍රියා මාර්ගයක් බවත් පොලිසිය සඳහන් කළේය. දිගින් දිගටම කසිප්පු පෙරීමේ ජාවාරමට නිරතවන මෙම කාන්තාවන් සහ ඔවුන්ගේ සැමියාවරු දරුවන් දඹුල්ල පොලිසියට කැඳවා මෙහි ආදීනව දරුවන්ට ද කියා දී ඔවුන් සුමගට ගැනීමේ වැඩපිළිවෙළක් ඉදිරියේදී ආරම්භ කරන බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා සඳහන් කළේය. අත්අඩංගුවට පත් කාන්තාවන් සහ පිරිමින් දෙදෙනා කසිප්පු සහ ගොඩක් උපකරන දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබේ. සිද්ධිය සම්බන්ධයෙන් දඹුල්ල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=113253", "Category": null, "Parent URL": null}