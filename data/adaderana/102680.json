{"Source": "Adaderana", "Timestamp": "January 20, 2019 06:40 am", "Headline": "ස්වර්ණාභරණ තොගයක් නීතිවිරෝධීව මෙරටට ගෙන ආ තිදෙනෙක් හසු වෙයි", "News Content": "නීතිවිරෝධී ලෙස මෙරටට රැගෙන ඒම සඳහාම සකස් කළ , අර්ධ වශයෙන් වැඩ නිම කළ ස්වර්ණාභරණ තොගයක් සිංගප්පූරුවේ සිට රැගෙන පැමිණි ශ්‍රී ලාංකික ගුවන් මගීන් තිදෙනකු කටුනායක ගුවන් තොටුපළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොවුන් කුරුණෑගල සහ මහනුවර ප්‍රදේශ වල පදිංචි ව්‍යාපාරිකයෝ තිදෙනෙකි. ඔවුන් ඊයේ(19) දින සවස 6.00 ට පමණ සිංගප්පූරුවේ සිට පැමිණි ශ්‍රී ලන්කන් ගුවන් සේවයේ යූ.එල්.- 303 දරන ගුවන් යානයෙන් කටුනායක ගුවන් තොටුපළ වෙත පැමිණ, එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපළෙන් පිටතට යමින් සිටියදී රේගු නිලධාරීන් විසින් මෙම අත් අඩංගුවට ගැනීම සිදු කර තිබුණි. රුපියල් හතලිස් පන් ලක්ෂ අසූ හත් දහසක් (45,87,000 ) ක් වටිනා මෙම ස්වර්ණාභරණ තොගය ග්‍රෑම් 834 ක බරකින් යුතු වූ බව රේගු මාධ්‍ය ප්‍රකාශකවරයා සඳහන් කළේය. මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් සමන් රණවන මහතා, කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතා, නියෝජ්‍ය රේගු අධ්‍යක්ෂවරුන් වන තජිත් සිල්වා මහතා, එන්.ඩී.කේ.සෙනෙවිරත්න මහතා, රේගු අධිකාරීවරුන් වන ඩී.අජිත් මහතා, එරික් පෙරේරා මහතා සහ සහකාර රේගු අධිකාරී චරිත් පෙරේරා මහතා යන මහත්වරුන් විසින් සිදු කරමින් සිටියි.", "URL": "https://sinhala.adaderana.lk/news.php?nid=102680", "Category": null, "Parent URL": null}