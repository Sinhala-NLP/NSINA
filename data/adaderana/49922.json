{"Source": "Adaderana", "Timestamp": "March 12, 2015 01:25 pm", "Headline": "මෝඩි එන නිසා කොළඹ විශේෂ රථවාහන සැලැස්ම මෙහෙමයි", "News Content": "ඉන්දීය අග‍්‍රාමාත්‍ය නරේන්ද්‍ර මෝඩි මහතාගේ ශ‍්‍රී ලංකා සංචාරය හේතුවෙන් හෙට (13) සහ අනිද්දා (14) දෙදින කොළඹ සහ ඒ අවට මාර්ග රැසක විශේෂ රථ වාහන සැලැස්මක් කි‍්‍රයාත්මක කිරීමට නියමිතව තිබේ.ඒ අනුව 13 වනදින පෙ.ව 05.30 සිට ප.ව 06.30 දක්වා කටුනායක ජාත්‍යන්තර ගුවන් තොටුපලේ සිට කටුනායක අධිවේගී මාර්ගය, නව කැළණි පාලම, බේස්ලයින් පාර, බොරැල්ල, හෝර්ටන් පෙදෙස, ආනන්ද කුමාරස්වාමි මාවත, ලිබර්ටි වටරවුම, හාන්ත මයිකල් වටරවුම, ගාලු පාර, කොල්ලුපිටිය සිට ගාලු මුවදොර පිටිය දක්වා රථ වාහන ධාවනය සීමා කෙරෙනු ඇත.එමෙන්ම එදින පෙ.ව 09.15 සිට පෙ.ව 09.45 දක්වා ගාලු මුවදොර ඉදිරිපිට ගාලු පාරත්, පෙ.ව 11.30 සිට ප.ව.12.30 දක්වා ගාලු මුවදොර ඉදිරිපිට ගාලු පාර, ලෝටස් පාර, සෙරමික් හන්දිය, රීගල් වටරවුම, ගාමිණී වටරවුම, මරදාන, මාළිගාකන්ද පාර, මහබෝධි විහාරය දක්වාත් මෙම විශේෂ රථවාහන සැලැස්මක් ක්‍රියාත්මකය.තවද 13 වන දිනම ප.ව 1.00 සිට ප.ව 01.30 දක්වා පැය භාගයක කාලයක් ගාලු මුවදොර ඉදිරිපිට ගාලු පාර, ධර්මපාල මාවත, ලිබර්ටි වටරවුම, පිත්තල හන්දිය, රතු කුරුස හන්දිය, පුස්තකාල වටරවුම, හෝර්ටන් පෙදෙස, කාසල් වීදිය සිට බත්තරමුල්ල, පොල්දූව, පාර්ලිමේන්තු වටරවුම දක්වාත්, ප.ව 02.45 සිට ප.ව 03.00 දක්වා පොල්දූව පාර, ජයවර්ධනපුර පාර්ලිමේන්තුව දක්වාත්, ප.ව 04.45 සිට 05.15 දක්වා ගාලු මුවදොර පිට්ටනිය ඉදිරිපිට ගාලු පාරත්, ප.ව 07.45 සිට ප.ව 08.00 දක්වා ගාලු මුවදොර ඉදිරිපිට, ගාලු පාර ජනාධිපති මාවත සිට ජනාධිපති මන්දිරය දක්වාත් මාර්ගයේ රථවාහන ධාවනය සීමා කරනු ඇත.නැවත ප.ව 09.15 සිට ප.ව 09.40 දක්වා ජනාධිපති මන්දිරයේ සිට ජනාධිපති මාවත, ගාලු මුවදොර වටරවුම දක්වා මාර්ගයේ ද මෙම විශේෂ රථවාහන සැලැස්මක් ක්‍රියාත්මකය.නැවත පසුදින වන 14දා පෙ.ව 08.15 සිට පෙ.ව 08.45 දක්වා සහ ප.ව 03.15 සිට ප.ව 04.30 දක්වා ගාලු මුවදොර, ගාලු පාර, ලෝටස් පාර, සෙරමික් හන්දිය, රීගල් වටරවුම, කොම්පඤ්ඤ වීදිය දක්වා මාර්ගයත්, ප.ව 06.15 සිට ප.ව 06.45 දක්වා ගාලු මුවදොර ඉදිරිපිට ගාලු පාර, කොල්ලුපිටිය, ධර්මපාල මාවත, ලිබර්ටි වටරවුම, තර්ස්ටන් පාර, ඉන්දියන් නිල නිවස දක්වා මාර්ගයේත් රථ වාහන ධාවනය සීමා කරනු ඇත.එමෙන්ම එදිනම පෙ.ව 08.15 සිට ප.ව 09.00 දක්වා ඉන්දියන් නිල නිවස සිට තර්ස්ටන් පාර, ග්ලාස් හවුස් හන්දිය, හෝර්ටන් වටරවුම, බේස්ලයින් පාර, බොරැල්ල, නව කැළණි පාලම, කටුනායක අධිවේගී මාර්ගය ඔස්සේ කටුනායක ජාත්‍යන්තර ගුවන් තොටුපල දක්වා මාර්යේද රථ වාහන ධාවනය සීමා කෙරේ.මේ අතර ඉන්දිය අග්‍රාමාත්‍ය නරේන්ද්‍ර මොද් මහතාගේ ආරක්ෂාව වෙනුවෙන් සහ රථ වාහන හැසිරවීම සඳහා පොලිස් නිලධාරීන් 1000ක් පමණ යෙදවීමටද නියමිතව ඇත.", "URL": "https://sinhala.adaderana.lk/news.php?nid=49922", "Category": null, "Parent URL": null}