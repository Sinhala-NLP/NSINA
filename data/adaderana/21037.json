{"Source": "Adaderana", "Timestamp": "December 29, 2011 09:51 pm", "Headline": "සෙබළාගේ වෙඩි පහරින් සෙබළෙක් මරුට -තවත් සෙබළෙක් රෝහලේ", "News Content": "යාපනය, චාවකච්චේරි, සංගුපුඩි පාලම අසල දී යුද හමුදා සෙබළෙකු විසින් කළ වෙඩි තැබීමකින් උප ලුතිනන්වරයෙකු මරණයට පත්ව ඇති බව යුද හමුදා මාධ්‍ය ප්‍රකාශක බ්‍රිගේඩියර් නිහාල් හපුආරච්චි මහතා පවසයි. වෙඩි තැබීමෙන් තුවාල ලැබූ හමුදා ලුතිනන්වරයෙකු රෝහල්ගත කර ඇති බව ද හමුදා මාධ්‍ය ප්‍රකාශකවරයා ප්‍රකාශ කළේය. වෙඩි තැබීම සිදුකළ හමුදා සෙබළා පුනරීන් කඳවුරෙන් පලායමින් සිටියදී තවත් හමුදා නිලධාරීන් කණ්ඩායමක් ඔහුව ලුහුබැඳ ගොස් තිබේ. එම සෙබළ පිරිස විසින් නැවත ඔහු කැඳවාගෙන ඒමට උත්සාහ කිරීමේ දී එම පිරිස අතර සිටි සෙබළෙකුගේ ගිනි අවියක් උදුරාගෙන මෙම වෙඩි තැබීම සිදුකර ඇති බව නිහාල් හපුආරච්චි මහතා කියා සිටියේය. සැකකාර හමුදා සෙබළා අත්අඩංගුවට ගෙන ඇති අතර සිද්ධිය සම්බන්ධව වැඩිදුර විමර්ශන සිදුකෙරෙන බව ද ඒ මහතා සඳහන් කළේය.", "URL": "https://sinhala.adaderana.lk/news.php?nid=21037", "Category": null, "Parent URL": null}