{"Source": "Adaderana", "Timestamp": "March 31, 2014 02:51 pm", "Headline": "ජපුරේ සරසවි සිසුන් 14 ක් අත්අඩංගුවේ", "News Content": "ශ්‍රී ජයවර්ධනපුර විශ්වවිද්‍යාලයේ සිසුන් 14 දෙනෙකු මිරිහාන පොලිසිය විසින් අත්අඩංගුවට ගෙන තිබේ. මෙම සිසුන් හා ශ්‍රී ජයවර්ධනපුර විශ්වවිද්‍යාල ආරක්ෂක අංශ නිලධාරීන් පිරිසක් අතර ඉකුත් 24 දින පෙරවරු 8.00 පමණ ගැටුමක් ඇතිවී තිබිණි. ශ්‍රී ජයවර්ධනපුර විශ්වවිද්‍යාලයේ නේවාසිකාරයේ රැඳී සිටින සරසවි සිසුන් පිරිසක් විසින් විශ්වවිද්‍යාලයේ ඇති මුරකුටියට කඩා වැදී අලාභහානී සිදුකර ඇති අතර ඉන් අනතුරුව මුර කුටිය දෙසට ගල් ප්‍රහාරයක්ද එල්ල කර ඇති බවට වාර්තා විය. මෙම ගල් ප්‍රහාරයෙන් තුවලා ලැබූ විශ්වවිද්‍යාල ආරක්ෂක අංශ නිලධාරියෙකු කළුබෝවිල රෝහලට ඇතුළත් කර තිබුණි. මෙම සිදුවීමට අදාළව අද (31) මෙම සිසුන් පිරිස අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=42199", "Category": null, "Parent URL": null}