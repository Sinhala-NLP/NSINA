{"Source": "Adaderana", "Timestamp": "November 9, 2015 02:30 pm", "Headline": "සෝභිත හිමි පදවි තානාන්තර  පසුපස හඹා ගියේ නෑ", "News Content": "කෝට්ටේ නාගවිහාරාධිපති විචිත්‍ර ධර්ම කථික පූජ්‍ය මාදුළුවාවේ සෝභිත නාහිමිගේ අපවත්වීම බලවත් ශෝකයට හේතුවක් බව මල්වතු මහානායක අති පූජ්‍ය තිබ්බටුවාවේ ශ්‍රී සුමංගල නාහිමි පවසයි.ශෝක පණිවුඩයක් නිකුත් කරමින් මහනායක හිමි පවසන්නේ ජාතීන් හා ආගමිකයින් අතර සහජිවනය ගොඩනැන්වීම සඳහා ක්‍රියාකාරිව නායකත්වය ලබාදුන් සෝභිත හිමි, සාධාරණ සමාජයක් සඳහා ජනතා ව්‍යාපාරයෙක් අරඹමින් ඇප කැපවී ඉටු කළ සේවාව අනූපමේය බවයි.සත්‍යය, යුක්තිය, සාධාරණත්වය උදෙසා ජිවිතය පරදුවට තබා සටන් මඟ තෝරාගත් මාදුළුවාවේ සෝභිත හිමි, භික්ෂුව වනාහි ආත්මාර්ථකාමියෙකු නොව පරාර්ථකාමියෙකු බව පසක් කළ බව මල්වතු මහනාහිමි පෙන්වාදෙයි.පදවි තානාන්තර පසුපස හඹා නොගිය සෝභිත හිමි ජාතික, ආගමික, ශාසනික පුනරුදය සඳහා ඉදිරිපත් වී ස්වකීය මතය අභීතව ප්‍රකාශ කළ බව අතිපුජ්‍ය තිබ්බටුවාවේ ශ්‍රී සුමංගල නාහිමි පවසයි.පාලකයින්ට හෝ බලවතුන්ට සෘජුව අනුශාසනා කරනු විනා ලාභ ප්‍රයෝජන අපේක්ෂාවෙන් කටයුතු කිරීම උන්වහන්සේගේ සිරිත නොවන බව සඳහන් කරන මහ නායක හිමියන් හුදෙක් ජනතා සුභ සාධනය සහ සාධාරණ සමාජයක් ඇති කර ගැනීම පමණක් සෝභිත හිමිගේ ප්‍රර්ථනය වූ බව පෙන්වා දී ඇත.", "URL": "https://sinhala.adaderana.lk/news.php?nid=54982", "Category": null, "Parent URL": null}