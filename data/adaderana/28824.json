{"Source": "Adaderana", "Timestamp": "November 2, 2012 11:01 am", "Headline": "  ඉ-ස්වාභිමානී නිර්මාණ තරගාවලියට වාර්තාගත නිර්මාණ සංඛ්‍යාවක් ", "News Content": "තොරතුරු තාක්ෂණ අන්තර්ගතයන් දේශියව නිර්මාණය කිරීම මේවන විට බහුලව සිදු කෙරෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) පවසයි. අන්තර්ජාලය හා ජංගම දුරකතනය තුළ භාවිතා කළ හැකි විවිධ දේශිය මෘදුකාංග නිෂ්පාදනය ඉහළ යෑම මෙරට තොරතුරු තාක්ෂණ ක්ෂේත්‍රයේ අනාගත අභිවෘද්ධියට ප්‍රධාන හේතුවක් වනු ඇතැයි නියෝජිතායතනයේ සභාපති මහාචාර්ය පී.ඩබ්ලිව්.ඈපාසිංහ මහතා සදහන් කරයි. දේශීය ඉ- නිර්මාණකරුවන් ජාතික වශයෙන් ඇගයීම සදහා (ICTA) ආයතනය වාර්ෂිකව සංවිධානය කරන ඉ - ස්වාභිමානී නිර්මාණ තරගාවලිය සඳහා මෙවර වාර්තාගත නිර්මාණ සංඛ්‍යාවක් ලැබීමෙන් මේ බව තහවුරු වන බවද ඈපාසිංහ මහතා සදහන් කරයි. ඉ - ස්වාභිමානී 2012 ඉ- සමාජ විශිෂ්ටතා සම්මාන සඳහා නාම යෝජනා ඉදිරිපත් කිරීමට මෙවර දැඩි උනන්දුවක් පැවති අතර ඒ සඳහා නාමයෝජනා දෙසීයකට අධික ගණනක් ලැබී තිබෙන බවද නියෝජිතායතනය පවසයි. ඉ - රාජ්ය හා ආයතනයන්, ඉ - අධ්‍යාපන හා ඉගෙනුම්, ඉ - සංස්කෘතික හා උරුමයන්, ඉ - වානිජ්‍ය හා ව්‍යාපාර, ඉ- සෞඛ්‍යය හා පරිසරය, ඉ- විනෝදාංග හා ක්‍රීඩා, ඉ- විද්‍යා හා තාක්ෂණ, ඉ - අන්තර්ග්‍රහණය හා සහභාගිත්වය, ජංගම අන්තර්ගතයන් (M - අන්තර්ගතයන්) යන ක්ෂේත්‍ර යටතේ මෙම නාම යෝජනා ලැබී තිබේ. ඉ - වානිජ්‍ය හා ව්‍යාපාර සහ ඉ - රාජ්‍ය හා ආයතනයන් යන අංශයන් යටතේ වැඩිම නාම යෝජනා ගණනක් ලැබී තිබෙන බවත් එය 86 ක් පමණ වන බවත් නියෝජිතායතනය පවසයි. මෙම ලැබී තිබෙන නාමයෝජනා ජාතික සහ අන්තර්ජාතික වශයෙන් සැදුම්ලත් ප්‍රවීනයින් පිරිසක් විසින් විනිශ්චයට ලක් කිරීමෙන් පසු සම්මාන ප්‍රදානය සඳහා නිර්මාණ තෝරා ගැනේ. නිර්මාණශීලී තොරතුරු තාක්ෂණ අන්තර්ගතයන් හා යෙදවුම් ජාතික මට්ටමින් ඇගයීමට ලක් කිරීම මෙම සම්මාන ප්‍රදානයේ අරමුණ බවත් මෙම සම්මාන ප්‍රදානයට පාත්‍රවන නිර්මාණකරුවන්ට ජාත්‍යන්තර වශයෙන් පැවැත්වෙන විශ්ව සමුළු සම්මාන ප්‍රදානෝත්සවය නියෝජනය කිරීමේ අවස්ථාව ද උදාවන බවත් නියෝජිතායතනයේ ප්‍රධාන විධායක නිලධාරී රොෂාන් දේවපුර මහතා පවසයි. මෙම සම්මාන ප්‍රදානය මෙවර පවත්වන්නේ සිව්වන වරට වන අතර ලබන ජනවාරි මාසයේදී සම්මාන ප්‍රදානෝත්සවය කොළඹදී පැවැත්වේ. www.eswabhimani.lk වෙබ් අඩවියට පිවිසීමෙන් මේ පිළිබඳ වැඩි විස්තර දැනගත හැකිවේ.", "URL": "https://sinhala.adaderana.lk/news.php?nid=28824", "Category": null, "Parent URL": null}