{"Source": "Adaderana", "Timestamp": "December 31, 2018 03:12 pm", "Headline": "72 හැවිරිදි පුද්ගලයෙක් ඝාතනයට සැකපිට අඹුසැමි යුවලක් අත්අඩංගුවට", "News Content": "අද(31) උදෑසන 10.30ට පමණ ගන්දර පොලිස් වසමේ පහළ ගෙදර තලල්ල, ප්‍රදේශයේ දී පුද්ගලයෙක් පහර දී ඝාතනය කර තිබේ. පහර කෑමට ලක්වු පුද්ගලයා මාතර රෝහලට ඇතුළත් කිරීමෙන් පසුව මියගොස් ඇත. ගන්දර පොලීසියට ලද තොරතුරක් මත මෙම ඝාතනය සම්බන්ධයෙන් පරීක්ෂණ ක්‍රියාත්මක කර තිබේ. ඝාතනයට ලක්ව ඇත්තේ වයස අවුරුදු 72 ක් වු ගන්දර ප්‍රදේශයේ පදිංචි ජෝතිමුණි ගුණතිලක නම් පුද්ගලයෙකි. මිය ගිය පුද්ගලයා අසල්වැසි ඥාති අඹුසැමි යුවලක් සමඟ ඉඩම් ආරවුලක් හේතුවෙන් ඇති කර ගත් බහින්බස් වීමක් දුරදිග යෑමෙන් මෙම පහර දීම සිදුව ඇති බව විමර්ශනවලදී අනාවරණය වී ඇත. මෙම ඝාතනය සම්බන්ධයෙන් වයස අවුරුදු 53 ක් වු පිරිමි පුද්ගලයෙක් හා වයස අවුරුදු 46 ක් වු ඔහුගේ බිරිඳ පොලීසිය විසින් අත්අඩංගුවට ගෙන තිබේ. අත්අඩංගුවට පත් අඹුසැමි යුවල හෙට(01) දින මාතර මහේස්ත්‍රාත් අධිකරණයට ඉදිරිපත් කිරීමට නියමිතයි. මෘත ශරීරය මාතර රෝහලේ තැන්පත් කර තිබේ. ගන්දර පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=101587", "Category": null, "Parent URL": null}