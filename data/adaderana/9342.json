{"Source": "Adaderana", "Timestamp": "July 2, 2010 12:04 pm", "Headline": "සංවර්ධන මුදල් වැඩි කොටසක් ගසාකනවා -මහීපාල", "News Content": "සංවර්ධන කටයුතු සඳහා ආයෝජනය කරන මුදලින් 40% ක් පමණ අපතේ යෑම්වලට හෝ ගසාකෑම්වලට ලක්වන බව සබරගමුව පළාත් ප්‍රධාන අමාත්‍ය මහීපාල හේරත් මහතා පවසයි. සබරගමුව පළාත තුළ එම මුදල් නිසිලෙස ආයෝජනය කරන්නේ ද යන්න පිළිබඳ තමා නිරන්ත‍රයෙන් සොයාබලන බව අමාත්‍යවරයා සඳහන් කරයි. මේ අතර රත්නපුරය සහ කෑගල්ල දිස්ත්‍රික්කවල සියලු සමූපකාර සේවකයින් සඳහා මේ වසර අවසන් වීමට පෙර යෝජිත විශ්‍රාම වැටුප් ක්‍රමය අනිවාර්යයෙන් ක්‍රියාත්මක කරන බව ප්‍රධාන අමාත්‍ය මහීපාල හේරත් මහතා ප්‍රකාශ කරයි. සමූපකාර විෂය තමන් යටතට පවරා ගැනීමෙන් පසු ඈවර කිරීමට නියමිතව තිබූ ඇතැම් සමූපකාර ද ලාබ ලබන තත්ත්වයට පත්ව ඇති බව අමාත්‍යවරයා පෙන්වාදෙයි. පළාත් සමූපකාර සමිතිවල නිලධාරීන්‍ දැනුවත් කිරීමේ සම්මන්ත්‍රණයකට එක්වෙමින් ඔහු මෙම අදහස් දැක්වීය.", "URL": "https://sinhala.adaderana.lk/news.php?nid=9342", "Category": null, "Parent URL": null}