{"Source": "Adaderana", "Timestamp": "July 3, 2011 01:13 pm", "Headline": "පරිසරවේදීන්ට එපා-ආණ්ඩුවට ඕනෑ-මොකක්ද මේ ලෑන්ඩ්ෆීල්..?", "News Content": "කසළ බැහැර කිරීම සඳහා ගම්පහ , කිරිඳිවැල , නූපේ ප්‍රදේශයේ ඉදිකිරීමට සූදානම් වන ලෑන්ඩ්ෆීල් ක්‍රමය මඟින් පරිසර විනාශයන් සිදු වන බව පරිසර වේදීන් පෙන්වාදෙයි. සොබාදහම් අධ්‍යයන මධ්‍යස්ථානයේ ජාතික සම්බන්ධීකාරක පරිසරවේදී රවීන්ද්‍ර කාරියවසම් මහතා කියා සිටියේ මෙම ක්‍රමය ලෝකයේ බොහෝ රටවල් මේ වන විට ප්‍රතික්ෂේප කර ඇති ක්‍රමයක් බවයි. මේ සම්බන්ධයෙන් අද දෙරණ මධ්‍යම පරිසර අධිකාරියේ සභාපති චරිත හේරත් මහතාගෙන් විමසීමක් කිරීමේදී ඔහු කියා සිටියේ පරිසරවේදී න් ගේ චෝදනාවට කිසිදු පදනමක් නැති බව හා එකී ප්‍රකාශය නිසි දැනුවත්භාවයක් ලබා කළ ප්‍රකාශයක් නොවන බවයි. එසේම මෙම කසළ බැහැර කිරීමේ ක්‍රමවේදය ප්‍රතික්ෂේප කළ රටක් ලෝකයේ කොහේවත් දක්නට නොලැබෙන බවත්,අවසාන කසළ බැහැර කිරීමේදී දැනට පවත්නා විද්‍යාත්මක ක්‍රම අතුරින් වඩා සුදුසුම ක්‍රමය මෙය වන බවත් චරිත හේරත් මහතා වැඩිදුරටත් අවධාරණය කළේය. දැනට කිරිඳිවැල මාළිගාවත්ත ප්‍රදේශයේ අක්කර 80 ක භූමියක් තුළ අක්කර 2 ක පමණ විශාලත්වයෙන් හා අඩි 80 ක ගැඹුරින් යුතු විශාල වළක් හාරා ඒ යටට ප්ලාස්ටික් ලේයර් එකක් දමා එයට කුණු දමා ඊට උඩින් පස් දමා වසන ලෑන්ඩ්ෆීල් ක්‍රමය නමින් හඳුන්වන කුණු පිරවුම්හල් ක්‍රමය මේවන විටත් ස්ථාපිත කරන්නට පියවර ගෙන ඇති බව පරිසරවේදී රවීන්ද්‍ර කාරියවසම් මහතා සඳහන් කරයි. මෙම ක්‍රමය මගින් පරිසරයට බොහෝ හානි සිදුවන බැවින් මෙම ක්‍රමය මේවන විට ලෝකයේ රටවල ක්‍රියාත්මක නොකරන බව හෙතෙම අවධාරණය කළේය. ලෑන්ඩ්ෆීල් ක්‍රමය යනුවෙන් හඳුන්වන මෙම කුණු පිරවුම්හල් ක්‍රමයක් ස්ථාපිත කරන විට අදාළ ස්ථානයේ සිට මීටර් 250 ක් පමණ දුරක් වන තුරු නිවාස නොතිබිය යුතු බව පරිසර තත්ත්ව වාර්තාව මගින් සනාථ කර ඇතත් කිරිඳිවැල,මාලිගාවත්ත ප්‍රදේශයේ දැනට ස්ථාපිත කරමින් පවත්නා කුණු පිරවුම්හල අවට නිවාස 350 ක් පමණ දක්නට ලැබෙන බව කාරියවසම් මහතා පෙන්වාදුන්නේය. මෙවැනි කුණු පිරවුම්හල් තුළින් මීතේන් වායුව පිටවීම සිදුවන නිසා වැසි සමයකදී එය පුපුරා යාමේ අවදානමක් ඇති බවත්,එසේ වුවහොත් එයින් ජීවිත හා දේපළ හානි බොහෝ සිදුවිය හැකි බවත් රවීන්ද්‍ර කාරියවසම් ප්‍රකාශ කළේය. එසේම මෙම ප්‍රදේශයේ කැලණි ගඟේ ජල පෝෂක ප්‍රදේශයක් ලෙස පවත්නා නිසාත්,අනෙක් අතට ප්‍රදේශයේ ජනයා ප්‍රයෝජනයට ගන්නා පානීය ළිං ජලය අපිරිසිදුවීමේ අවදානමක් මතුව ඇති බවත් මෙමගින් ඉදිරියේදී සෞඛ්‍ය ගැටලු රැසක් මතුවිය හැකි බවටද ඔහු අනතුරු ඇඟවීමක් කළේය. අමරිකාව හා කොරියාව වැනි රටවල් මෙම කුණු පිරවුම්හල් ක්‍රමය භාවිතා කරනු ලබන්නේ මුඩු බිම් සහිත ජනාවාස වලින් බැහැර දුර ප්‍රදේශවල වුවද ශ්‍රී ලංකාවේ එවැනි තැන් සොයා ගැනීමට ඇති නොහැකියාව නිසාදෝ මෙවැනි අහිතකර ක්‍රියාමාර්ගයක් ගනිමින් සිටින බව කාරියවසම් මහතා වැඩිදුරටත් කියා සිටියේය. මේ පිළිබඳව අද දෙරණ කළ විමසීමක දී පරිසර අමාත්‍ය අනුර ප්‍රියදර්ශන යාපා මහතා කියා සිටියේ එවන් කිසිදු අනතුරක් මෙම නව ක්‍රමය මඟින් ඇති නොවන බව හා මෙය ලෝකයේ පවත්නා නවීනතම කසළ බැහැර කිරීමේ ක්‍රමවේදයද වන බවයි. කොරියානු ආධාර යටතේ රුපියල් ලක්ෂ 6000 ක වියදමකින් මෙම ව්‍යාපෘතිය ක්‍රියාත්මක කරන බවත්,එහිදී නවීන විද්‍යාත්මක ක්‍රමයට මීතේන් වායුව ඉවත් කරන බවත් අමාත්‍යවරයා පෙන්වාදුන්නේය. ලෑන්ඩ්ෆීල් ක්‍රමය නමින් හඳුන්වන මෙම ක්‍රමය ලෝකයේ මුඩුබිම් සහිත ප්‍රදේශවල ක්‍රියාත්මක කරන බවට ඇතැමුන් නඟන චෝදනා බැහැර කරන බව කියා සිටි අමාත්‍යවරයා ජපානයේ කඳු සහිත ප්‍රදේශවල මෙම ක්‍රමය භාවිතා කරන බවත්,දැනට යෝජිත කිරිඳිවැල ප්‍රදේශයේ මේ බිමද විශේෂඥයින් විසින් අදාළ ව්‍යාපෘතියට සුදුසු බව තහවුරු කිරීමෙන් පසුව එහි වැඩ ආරම්භ කළ බවද කියා සිටියේය.", "URL": "https://sinhala.adaderana.lk/news.php?nid=17162", "Category": null, "Parent URL": null}