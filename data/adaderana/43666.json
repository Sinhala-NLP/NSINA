{"Source": "Adaderana", "Timestamp": "June 2, 2014 12:34 pm", "Headline": "එක්දරු පියා මැරුණාද ? මැරුවාද?", "News Content": "මුහුදේ ගිළී මිය ගොස් සිටි උළු කර්මාන්ත ශාලා හිමියෙකුගේ මළ සිරුරක් වෙන්නප්පුව - කම්මල සුනාමි මෝය අසලට ගොඩ ගසා තිබියදී ප්‍රදේශයේ ධීවරයින් විසින් අද (02) වැනිදා පෙරවරුවේ සොයාගෙන තිබේ. මිය ගොස් ඇත්තේ නයිනමඩම ප්‍රදේශයේ පදිංචිකරුවෙකු වන ශ්‍රී රාජ් ෂෙරිඩන් ප්‍රනාන්දු (අවු:52) නම්වූ එක්දරු පියෙකුගේ බවට ඔහුගේ බිරිඳ විසින් හඳුනාගෙන ඇත. මිය ගොස් ඇති අය ඉකුත් 01 වැනිදා සවස සිට නිවසින් අතුරුදහන්වී සිටි බව ඔහුගේ බිරිඳ විසින් 02 වැනිදා පෙරවරුවේ වෙන්නප්පුව පොලීසියට පැමිණිලි කරමින් පවසා තිබේ. තම ස්වාමි පුරුෂයා රෝගී තත්ත්වයෙන් පසුවු බවත්,එම නිසාම ඔහු දැඩි මානසික ආතතියකින් පෙළෙමින් සිටි අයෙකු බවත් බිරිඳ පොලීසිය හමුවේ පවසා ඇත. මළ සිරුර පශ්චාත් මරණ පරීක්ෂණය සඳහා මාරවිල මූලික රෝහලට එවා තිබේ. මෙම මරණයට හේතුව සියදිවි නසා ගැනීමක්ද, එසේත් නැත්නම් ඝාතනයක් ද යන්න සම්බන්ධයෙන් වෙන්නප්පුව පොලීසිය විසින් පරීක්ෂණ ආරම්භ කර ඇත. ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=43666", "Category": null, "Parent URL": null}