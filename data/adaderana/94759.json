{"Source": "Adaderana", "Timestamp": "August 21, 2018 11:51 am", "Headline": "පළමු විශේෂ මහාධිකරණය විවෘත වෙයි", "News Content": "මූල්‍ය අක්‍රමිකතා නඩු කඩිනම් කිරීම සඳහා ස්ථාපිත කෙරෙන විශේෂ මහාධිකරණ ත්‍රිත්වයේ පළමු මහාධිකරණය අද විවෘත කෙරුණි. උපරිමාධිකරණ සංකීර්ණ පරිශ්‍රයේදී අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරල මහත්මියගේ ප්‍රධානත්වයෙන් එම මහාධිකරණය විවෘත කෙරුණු බව සඳහන් වෙයි. මෙරට අධිකරණවල විශාල වශයෙන් නඩු එක්රැස්ව පැවතීම හේතුවෙන් මූල්‍ය වංචා, දූෂණ, රජයේ වත්කම් හා රජයේ ආදායම් සම්බන්ධ වංචා සහගත ක්‍රියා පිළිබඳ නඩු කටයුතු කඩිනමින් අවසන් කිරීමේ අරමුණින් මෙම විශේෂ මහාධිකරණය ස්ථාපිත කෙරෙයි. ඊට අදාලව අධිකරණ අමාත්‍යවරිය විසින් ඉදිරිපත් කළ යෝජනාවට පසුගිය වසරේ නොවැම්බර් මාසයේදී අමාත්‍ය මණ්ඩල අනුමැතිය හිමි වූ අතර ඊට අදාල අධිකරණ සංවිධාන සංශෝධන පනත් කෙටුම්පත පසුගිය මැයි මාසයේදී සංශෝධන සහිතව පාර්ලිමේන්තුවේ දී සම්මත වුණා. ඉන් අනතුරුව විශේෂ මහාධිකරණයේ විනිසුරුවරුන් ලෙස සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන මහාධිකරණ විනිසුරුවරුන් තිදෙනා අගවිනිසුරුවරයා විසින් පත් කරනු ලැබීය. විශේෂ මහාධිකරණයේ පළමු නඩුව ලබන 24 වනදා කැඳවීමට නියමිත අතර ඊට අදාලව එම අධිකරණයේ පෙනී සිටින ලෙස දන්වා හිටපු ජනාධිපති කාර්ය මණ්ඩල ප්‍රධානී ගාමිණි සෙනරත් ඇතුළු සැකකරුවන් සිව් දෙනෙකුට සිතාසි නිකුත් කර තිබේ. ලිට්‍රෝ ගෑස් සමාගමට අයත් රුපියල් මිලියන 500 ක මුදලක් සාපරාධී සාවද්‍ය පරිහරණය කිරීම තුළින් පොදු දේපල පනත යටතේ හා දණ්ඩ නීති සංග්‍රහය යටතේ වරදක් සිදුකර ඇති බවට චෝදනා කරමින් නීතිපතිවරයා විසින් අදාල නඩුව ගොනු කර ඇති බව සඳහන් වෙයි.", "URL": "https://sinhala.adaderana.lk/news.php?nid=94759", "Category": null, "Parent URL": null}