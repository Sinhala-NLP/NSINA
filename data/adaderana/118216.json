{"Source": "Adaderana", "Timestamp": "September 4, 2019 09:03 am", "Headline": "පිපාසය සංසිඳවා ගන්නට සටන් වදින ආසිරිගම ගම් වැසියන්", "News Content": "ජල හිඟයෙන් පීඩා විදින තම ගම්වැසියන්ට කුමන ආකාරයකට හෝ ස්ථීර පානීය ජලය ලබා ගැනීමට හැකි තත්ත්වයක් උදා කර දෙන ලෙස නවගත්තේගම බුද්ධි ආසිරිගම ගම්මානයේ ජීවත් වන ජනතාව පවසයි. නවගත්තේගම ප්‍රාදේශීය ලේකම් කොට්ඨාසයේ පිහිටා ඇති බුද්ධි ආසිරි ගම්මානයේ පවුල් 20 කට ආසන්න පිරිසක් ජීවත් වේ. ගොවිතැන් කිරීමෙන් සහ එදිනෙදා කුලී වැඩක් කිරීමෙන් ඔවුන් තම ජීවිකාව කරගෙන යන අතර මේ දිනවල පවතින නියගය හේතුවෙන් ඔවුන්ට ගොවිතැන් කටයුතු සිදු කිරීමටද නොහැකි තත්ත්වයක් උදාවී ඇත. මෙම ගම්මානයේ ජීවත් වන බොහේ දෙනෙකුට තවමත් ස්ථීර නිවසක් නොමැති අතර සෑම කෙනෙකුම වාගේ ජීවත් තාවකාලිකව ඉදිකරන ලද නිවාස තුළය. විවිධ ගැටළුවලට මුහුණ දී ඇති තමන්ට ඇති ප්‍රධානතම ගැටළුව ලෙසට ඔවුන් හදුන්වා දෙන්නේ පානීය ජල ගැටළුවයි. මෙම ගම්මානයේ ජනතාවගේ පානීය ජල ගැටළුව විසදීම සදහා අවශ්‍ය ජල නල පද්ධතියක්ද මේ වන විට ගම්මානය තුළ භූගත කර ඇති නමුත් එම ජල පද්ධතියට නවගත්තේගම ප්‍රජා මූලික ජල යෝජනා ක්‍රමයෙන් ජලය සම්බන්ධ කිරීම පමණක් සිදු කළ යුතු වේ. එසේ ජලය සම්බන්ධ කිරීමට එක් පවුලකින් රුපියල් 22,500 ක මුදලක් ගෙවිය යුතු බව අදාල ප්‍රජා මූලික සංවිධානය දන්වා ඇති බව ඔවුන් පවසයි. එදිනෙදා ජීවිකාව ගෙන යාමටවත් නොහැකි තමන්ට එතරම් මුදලක් ගෙවීමට නොහැකි බව බුද්ධි ආසිරිගම වැසියන් ප්‍රකාශ කළේය. මේ සඳහා නවගත්තේගම ප්‍රාදේශීය ලේකම් කාර්යාලයද මැදිහත් වී ඇති නමුත් මෙතෙක් විසදුමක් ලැබී නැත. එයට පිළියමක් ලෙස නවගත්තේගම ප්‍රාදේශීය ලේකම් කාර්යාලය විසින් ආපදා සහන සේවය වෙත ලබා දී ඇති ජල බව්සරයකින් දින කීපයකට වතාවක් ජලය ලබා දීම සිදු කරයි.ගම තුළ ස්ථානය කර ඇති පොදු ජල ටැංකි වලට ජල බව්සරයෙන් ජලය ලබා දීම සිදු කරයි.ඒ පානීය ජල අවශ්‍යතාවය වෙනුවෙනි. තමන්ට එදිනෙදා අවශ්‍ය ජලය ලබා ගැනීම සදහා බුද්ධි ආසිරිගම ආසන්නයෙන් ගලා යන \"නරිඔය\" වෙත ගමන් කරන බව ගම්වාසීන් කියා සිටිති. මේ දිනවල පවතින නියගය හේතුවෙන් නරිඔයද සිදී ගොස් ඇත.ස්ථාන කීපයක එක් රැස්වී ඇති ජලය ඔවුන් නිවෙස් කරා රැගෙන යයි. රාත්‍රී කාලයේදී මෙම දිය කඩිති වලට වන අලින් බැස ජලය පරිහරණය කරන නිසා එම ජලයද පාවිච්චියට ගැනීම සුදුසු නොවන තත්ත්වය ඇති බව අද දෙරණ වාර්තාකරු සඳහන් කළේය. පවතින තත්ත්වයට කඩිනමින් විසදුමක් ලබා දී තමන්ගේ පානීය ජල ගැටළුව විසදා දෙන ලෙස බලධාරීන්ගෙන් ඉල්ලා සිටින බව බුද්ධි ආසිරිගම වැසියන් කියා සිටිති.", "URL": "https://sinhala.adaderana.lk/news.php?nid=118216", "Category": null, "Parent URL": null}