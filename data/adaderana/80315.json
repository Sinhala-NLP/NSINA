{"Source": "Adaderana", "Timestamp": "November 21, 2017 05:34 pm", "Headline": "ජනපතිට විරුද්ධ කුමන්ත්‍රණයක් ගැන සරත් වීරසේකර කියයි", "News Content": "ආරක්ෂක අමාත්‍යාංශය හා විදේශ කටයුතු අමාත්‍යාංශය රණවිරුවන් ගළවා ගැනීමට ඉදිරිපත් නොවන්නේ ජනාධිපතිවරයා අපහසුතාවයට පත් කිරීමට බව රියර් අද්මිරාල් සරත් වීරසේකර මහතා පවසයි. අද(21) කොළඹ පැවති එළිය සංවාද කවයේ මාධ්‍ය හමුවට එක්වෙමින් ඔහු මේ අදහස් පළ කළේය. යුද අපරාධ සිදු කළ බවට චෝදනා සඳහා අඩිතාලම දරුස්මාන් කොමිසම මඟින් ලැබුණු බවත් එහිදී රණවිරුවන් විසින් 40,000 ක් පමණ ඝාතනය කළ බවට චෝදනා එල්ල කර ඇති නමුත් නෙස් බී සාමිවරයා බ්‍රිතාන්‍ය සාම මණ්ඩලයේදී ඉතා පැහැදිලිව එය 8000 ක් පමණ බව පවසා ඇති බවත් පැවසු සරත් වීරසේකර මහාතා එම වාර්තා කිසිවක් මානව හිමිකම් කවුන්සලයට ඉදිරිපත් කර නොමැති බව ද පවසා සිටියේය. කෙසේ වෙතත් ඒ සම්බන්ධයෙන් රජය ඔහුට ස්තූතිය පළ කළ යුතු බව ද විරසේකර මහතා වැඩිදුරටත් සඳහන් කළේය. මේ සම්බන්ධයෙන් ආරක්ෂක හා විදේශ කටයුතු අමාත්‍යාංශය හිතා මතා වගකීම් පැහැර හැරීම ජනාධිපතිවරයාට එරෙහි කුමන්ත්‍රණයක් බවට තමා විශ්වාස කරන බව ද වීරසේකර මහතා පවසයි.", "URL": "https://sinhala.adaderana.lk/news.php?nid=80315", "Category": null, "Parent URL": null}