{"Source": "Adaderana", "Timestamp": "September 4, 2019 12:08 pm", "Headline": "කුලියාපිටියේ මහ පරිමාණ කසිප්පු ජාවාරමක් වටලයි", "News Content": "කුලියාපිටිය ප්‍රදේශයේ කුලී පදනම මත ලබාගත් නිවසක කලක පටන් සූක්ෂමව සිදුකරමින් පැවති මහා පරිමාණ කසිප්පු ජාවාරමක් වටලා කසිප්පු බෝතල් හයසියයකට ආසන්න ප්‍රමාණයක් සමගින් සැකකරුවන් දෙදෙනෙකු අත්අඩංගුවට ගැනීමට කුලියාපිටිය පොලිස් දූෂණ මර්ධන ඒකකයේ නිළධාරීන්ට ඊයේ(03) රාත්‍රියේදී හැකිව තිබිණ. කුලියාපිටිය පොලිස් බුද්ධි අංශයට ලද තොරතුරක් මත එසේ අත්අඩංගුවට ගැනුණේ පන්නල පරගම්මන ප්‍රදේශයේ ස්ථීර පදිංචිකරුවන් වූ අතර කුලියාපිටිය දෙළන ප්‍රදේශයේ විදෙස් ගතවූ පවුලකට අයත් නිවසක් මාස කිහිපයකට පෙර කුලීපදනම මත ලබාගන තිබූ බව පොලිස් විමර්ශන වලින් හෙළි වී ඇත. වැටලීම සිදුකරන විටත් කසිප්පු නිෂ්පාදනය කරමින් සිට ඇති අතර කසිප්පු නිෂ්පාදනය සඳහා ගනුලබන ගෑස් සිළින්ඩර 11ක් වට දහයකට වැඩි තඹ දඟර දෙකක් බැරල්, සහ කසිප්පු ප්‍රවාහණය කරන කුඩා ප්‍රමාණයේ ලොරියක් ඇතුලූ භාණ්ඩ තොගයක් එහිදී පොලිස් බාරයට ගනු ලැබීය. සැකකරුවන් කසිප්පු තොග පානීය ජල බෝතල ප්‍රවාහණය කරන මුවාවෙන් නාත්තන්ඩිය, තොඩුවාව, මහවැව ආදී ප්‍රදේශ වලට බෙදාහරින බවද පොලිසිය එහිදී කරුණු අනාවරණය වී තිබේ. සැකකරුවන් සහ අත්අඩංගුවට ගත් කසිප්පු හා අනෙකුත් සියලූ භාණ්ඩ සමගින් අධිකරණයට ඉදිරිපත් කිරීමට නියමිතයි. කුලියාපිටිය කොට්ඨාස බාර පොලිස් අධිකාරී සමන් සිගේරා, සහකාර පොලිස් අධිකාරී වසන්ත කුමාර, මූලස්ථාන ප්‍රධාන පොලිස් පරීක‍ෂක නාමල් පෙරේරා යන මහත්වරුන්ගේ උපදෙස් මත කුලියාපිටිය පොලිස් දූෂණ මර්ධන ඒකකයේ ස්ථානාධිපති උප පොලිස් පරීක‍ෂක සුදේෂ් අමරසේන මහතා ඇතුලූ පොලිස් කණ්ඩායමක් වැටලීම සිදුකර තිබිණ.", "URL": "https://sinhala.adaderana.lk/news.php?nid=118241", "Category": null, "Parent URL": null}