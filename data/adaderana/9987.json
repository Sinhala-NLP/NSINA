{"Source": "Adaderana", "Timestamp": "August 2, 2010 09:58 pm", "Headline": "පකිස්ථානයට උපරිම සහය දෙන්න ජනපති සූදානම්", "News Content": "දරුණු ගංවතුර තත්ත්වයෙන් පීඩාවට පත් පකිස්ථානයට ශ්‍රී ලංකා රජයේ උපරිම සහය ලබා දෙන බව ජනාධිපති මහින්ද රාජපක්ෂ මහතා පකිස්ථාන අගමැති යූසෆ් රාසා ගිලානි මහතාට පවසා තිබේ. අද සවස පකිස්ථාන අගමැතිවරයාට දුරකථන ඇමතුමක් ලබාදෙමින් සිදුවූ ඛේදවාචකය පිළිබඳ ශ්‍රී ලංකාවේ කනගාටුව ප්‍රකාශ කරන බව හා මේ මොහොතේ ලබාදිය හැකි උපරිම සහයෝගය ලබා දීමට තමන් පසුබට නොවන බවද ජනාධිපතිවරයා පැවසූ බව ජනාධිපති මාධ්‍ය ඒකකය සඳහන් කරයි. ඒ අනුව විශේෂඥ වෛද්‍යවරුන්ගේ සහ කාර්ය මණ්ඩල කණ්ඩායමක් පිටත් කර එවීමට කටයුතු කරන බවත්,පිරිසිදු තේ තොගයක් ලැබීමට සලස්වන බවත් ජනාධිපතිවරයා කියා සිටි බව ජනාධිපති මාධ්‍ය ඒකකය නිකුත් කළ නිවේදනයේ දැක්වේ. පකිස්ථානයට ඇති වූ හදිසි ගංවතුර තත්ත්වයෙන් මේ වන විට මිලියන දෙක හමාරකට ආසන්න සංඛ්‍යාවක් පීඩාවට පත්ව ඇති බව විදෙස් පුවත් උපුටා දක්වයි.", "URL": "https://sinhala.adaderana.lk/news.php?nid=9987", "Category": null, "Parent URL": null}