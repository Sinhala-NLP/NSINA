{"Source": "Adaderana", "Timestamp": "January 22, 2014 04:17 pm", "Headline": "කොමිසම සහ අමාත්‍යංශය ගැන කිසිදු විශ්වාසයක් නෑ", "News Content": "ජාතික ගමනාගමන කොමිෂන් සභාව සහ පෞද්ගලික ප්‍රවාහන සේවා අමාත්‍යංශය පිළිබඳව තම සංගමයට කිසිදු විශ්වාසයක් නොමැති බව සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් මහතා පවසයි.‍ එම නිසා ලංකා ගමනාගමන මණ්ඩලය සමඟ ඒකාබද්ධ විද්‍යාත්මක කාලසටහන් ක්‍රියාත්මක කිරීමට ලංකා ගමනාගමන මණ්ඩලයේ වෘත්තීය සමිති සමඟ අත්වැල් බැඳගැනීමට කටයුතු කරන බවද අද(22) කොළඹ පැවති මාධ්‍ය හමුවකදී ඔහු සඳහන් කර සිටියේය. පෞද්ගලික ප්‍රවාහන සේවා අමාත්‍යංශය සහ ජාතික ගමනා ගමන කොමිෂන් කැබිනට් තීන්දු පවා හෑල්ලුවට ලක්කර ඇති බවත්, ඔවුන් විසින් ඒකාබද්ධ විද්‍යාත්මක කාලසටහන ක්‍රියාවට නැංවීමේදී තම සංගමයට සාකච්ඡාවකට පවා ආරාධනා නොකළ බවත් සිතාමතා කරන ලද මෙම වැරැද්ද වහා නිවැරදි කළ යුතු බවද හෙතෙම අවධාරණය කළේය. නියාමන ආයතනය විසින් ඒකාබද්ද විද්‍යාත්මක කාල සටහන් ක්‍රියාවට නැංවීම සඳහා සිතාමතාම කල් දමා ඇති බවත්, තවත් අනවසර මාර්ග ගමනාගමන බලපත්‍ර නිකුත් කිරීමේ යටි අරමුණින් එම ක්‍රියාව සිදුකරන බවත් තමන්ට ඒ සම්බන්ධයෙන් දැඩි අවිශ්වාසයක් ඇති බවද ඒ මහතා එහිදී පෙන්වා දුන්නේය. එසේම ප්‍රවාහන අමාත්‍ය කුමාර වෙල්ගම මහතා සමඟ ගමනක් යෑමට තම සම්මේලනය සුදානම් බවත්,ඒ මහතා ඒකාබද්ධ විද්‍යානුකූල කාල සටහන ක්‍රියාත්මක කිරීමට සහයෝගය ලබාදීමට සුදානම් බවත් ඔහු වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=40563", "Category": null, "Parent URL": null}