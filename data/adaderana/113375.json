{"Source": "Adaderana", "Timestamp": "July 4, 2019 04:15 pm", "Headline": "මහ මැතිවරණයකට පොහොට්ටුවේ කැමැත්ත", "News Content": "ජනාධිපතිවරණය අපේක්ෂකයා සම්බන්ධයෙන් තමාට එල්ලවන පීඩනය හමුවේ අග්‍රාමාත්‍යවරයා මහමැතිවරණයක් පැවැත්වීම්‍ට පාර්ලිමේන්තුවට යෝජනාවක් ගෙන එන්නේ නම් ඒ සඳහා විපක්ෂයද සහය ලබාදෙන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී වෛද්‍ය රමේෂ් පතිරණ මහතා පවසයි. අද ශ්‍රී ලංකා පොදුජන පෙරමුණ කැඳවු මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය. \"රට තව තවත් අගාධයට ඇද දමමින් ජනපති ධූරකාලය දිගු කරගැනීමේ ප්‍රයත්නයක නිරත වන බව අපට දැන ගන්න ලැබී තියෙනවා. 19 වන සංශෝධනය සම්මත වූ දිනයේ සිට ධූරකාලය ගණන් බැලීම සදාචාරත්මක විරෝධියි අගමැතිවරයා ජනපති අපේක්ෂක පීඩනයෙන් ගැළවීමට මහ මැතිවරණයකට යොමු වීමේ සූදානමක සිටිනවා. මහ මැතිවරණයකට ගියොත් ඒකාබද්ධ විපක්ෂයේ සහය ජ.වි.පෙ හා එ.ජා.ප යේ කැමැත්තද හිමි වෙනවා. මහ මැතිවරණයේදී අගමැති බලාපොරොත්තු වන්නේ සජිත් හම්බන්තොටින් පරාජය වීම. තමන්ගේ දිස්ත්‍රික්කයවත් ජයග්‍රහණය කළ නොහැකි පුද්ගලයෙක් ජනපති අපේක්ෂකයා වෙන්නේ කොහොමද කියන මතවාදය රනිල් වික්‍රමසිංහ අගමැතිවරයාට ඉදිරියට ගෙන එන්න පුළුවන් වෙනවා.\" යනුවෙන් ඒ මහතා සිය අදහස් පල කළේය.", "URL": "https://sinhala.adaderana.lk/news.php?nid=113375", "Category": null, "Parent URL": null}