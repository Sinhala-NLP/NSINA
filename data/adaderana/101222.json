{"Source": "Adaderana", "Timestamp": "December 24, 2018 12:41 pm", "Headline": "උතුරේ විපතට පත්වූ පවුල් සංඛ්‍යාව 18500දක්වා ඉහළට", "News Content": "පළාත් කිහිපයකට අද(24) තරමක තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. එහි වැඩබලන අධ්‍යක්ෂ ජනරාල් අතුල කරුණානායක මහතා ප්‍රකාශ කළේ උතුරු සහ නැගෙනහිර පළාත් මෙන්ම බස්නාහිර, සබරගමුව සහ මධ්‍යම පළාත්වලට තරමක තද වැසි අතිවිය හැකි බවයි. මුලතිව්, කිලිනොච්චිය, මන්නාරම, වව්නියාව සහ යාපනය දිස්ත්‍රික්ක වලට අයහපත් කාලගුණික තත්ත්වයේ බලපෑම් තවදුරටත් එල්ල වී තිබේ. ජල ගැලීම් නිවාස වලට හානිවිම් ඇතුළු ආපදා හේතුවෙන් එම දිස්ත්‍රික්කවල පවුල් 18,500ක් පමණ විපතට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේය. ආරක්ෂිත ස්ථාන 38ක විපතට පත් පවුල් 3600ක පමණ පිරිසක් රඳවා තිබේ. ඔවුන්ට අවශ්‍ය පිසූ ආහාර, වියලි ආහාර සහ අනෙකුත් සහන දිස්ත්‍රික් ලේකම්වරුන්ගේ මෙහෙයවීමෙන් ලබාදීමට පියවර ගෙන ඇති බවයි වාර්තා වෙයි. අයහපත් කාලගුණ තත්ත්වය හේතුවෙන් නිවාස 10ක් පූර්ණ වශයෙන් හානි සිදුව ඇති අතර නිවාස 224කට අර්ධ හානි සිදුව තිබේ. හානි තක්සේරුවකින් අනතුරුව වන්දි මුදල් ගෙවීමට කටයුතු කරන බව ආපදා කළමනාකරණ මධ්‍යස්ථානය සඳහන් කළේය. මේ අතර ජලාශ කිහිපයක වාන් දොරටු තවදුරටත් විවෘතව පවතියි. රාජාංගණය, දැදුරුඔය සහ ඉරණමඩු ජලාශවල වාන් දොරටු විවෘත කර ඇති බවයි ආපදා කළමනාකරණ මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=101222", "Category": null, "Parent URL": null}