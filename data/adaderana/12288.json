{"Source": "Adaderana", "Timestamp": "November 20, 2010 04:17 pm", "Headline": "අතිඋතුම් මැල්කම් රංජිත් හිමිපාණන් කාදිනල් ධුරයට ඔසවා තබයි", "News Content": "අගරදගුරු අතිඋතුම් මැල්කම් රංජිත් හිමිපාණන් කාදිනල් ධුරයට ඔසවා තැබීමේ වි‍ශේෂ අභිෂේක මෙහෙය අද(20) ශුද්ධෝත්තම 16 වන බෙනඩික් පාප් වහන්සේගේ ප්‍රධානත්වයෙන් සිදුවිය. මෙම මහෝත්සවය වතිකානයේ ශාන්ත පීතර බැසිලිකාවේ දී පැවැත්වුණි. වර්ෂ 1947 නොවැම්බර් මස 15 වනදා කුරුණෑගල පොල්ගහවෙල දී උපන් මැල්කම් රංජිත් හිමිපාණන් 1975 ‍වසරේ ජුනි 29 වැනිදා පූජකවරයට පත්විය. රත්නපුර රදගුරු හිමිපාණන් ලෙස උන්වහන්සේ 1995 වසරේ දී පත්වන්නේ එම ධුරයට පත් පළමුවැන්නා ලෙස ඉතිහාසයට එක්වෙමිනි. මැල්කම් රංජිත් හිමිපාණන් අපෝස්තලික තානාපති ධුරයට පත් පළමු ශ්‍රී ලාංකික රදගුරු හිමිපාණන් ද වේ. අපෝස්තලික තානාපති වශයෙන් උන්වහන්සේ ඉන්දුනීසියාවේ නැගෙනහිර ටිමෝරයේ දී ඉටුකළ මෙහෙය වඩාත් ප්‍රශංසනීයය. ඇල්බට් මැල්කම් රංජිත් හිමිපාණන් 2009 ජුනි 16 වන දා කොළඹ අගරදගුරු ධුරයට පත්කරනු ලැබීය. අගරදගුරු හිමිපාණෝ කාදිනල් පදවිය සඳහා නම් කළ බව 16 වන බෙනඩික් පාප්වහන්සේ පසුගිය 20 වැනිදා නිවේදනය කළේය. අද දිනයේ අති උතුම් මැල්කම් රංජිත් හිමිපාණන් ශුද්ධෝත්තම පියතුමන් අතින් රතු හිස්වැසුම් පළඳිනු ලැබීය. හෙට(20) පැවැත්වෙන ක්‍රිස්තු රජාණන්ගේ මංගල්‍යය දිව්‍ය පූජා යාගයේ දී පාප් වහ‍න්සේ අතින් ශුද්ධෝත්තම මුද්‍රාව ප්‍රදානය කෙරෙයි. අතිඋතුම් අගරදගුරු මැල්කම් රංජිත් හිමිපාණන් සමග තවත් රාජගුරු උතුමන් 23 දෙනෙකු කාදිනල් හිස් වැසුම් පළඳනු ලැබීය. ඒ අනුව අති උතුම මැල්කම් රංජිත් හිමිපාණන් මෙරටින් බිහිවූ දෙවන කාදිනල් හිමිපාණන් බවට පත්වේ. අද දිනයේ කාදිනල් ධුරයට පත් මෙම රදගුරු උතුමන් 24 දෙනා සමග මීළඟ පාප්තුමා තෝරාගැනීමේ බලය හිමිවන කාදිනල්වරුන් සංඛ්‍යාව 121 දක්වා ඉහළ යයි. එවැනි කාදිනල්වරුන් \"ශුද්‍ධවූ සභාවේ කුමරුවරු\" ලෙස හඳුන්වනු ලබයි.", "URL": "https://sinhala.adaderana.lk/news.php?nid=12288", "Category": null, "Parent URL": null}