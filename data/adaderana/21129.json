{"Source": "Adaderana", "Timestamp": "January 3, 2012 03:06 pm", "Headline": "කුවේට් යන ගෘහ සේවිකාවන්ගේ වැටුප් වැඩිවෙයි", "News Content": "ගෘහ සේවිකාවන් සැපයීමේදී කුවේට් හාම්පුතුන්ගෙන් රැකියා නියෝජිත ආයතන විසින් අය කරන මුදල අඩු කර, ගෘහ සේවිකා වැටුප වැඩිකිරීම තුළින් මෙරටට වාර්ෂිකව ලැබෙන විදේශ විනිමය ප්‍රමාණය ඉහළ යන බව කුවේට්හි විදේශ රැකියා නියෝජිතයින්ගේ සුභ සාධක සමිතියේ සභාපති එස්.එන්. ක්‍රිස්ටෝපර් මහතා සඳහන් කරයි. පසුගිය වසර අවසාන වන තුරුම ගෘහ සේවිකාවන් සැපයීම සඳහා කුවේට් හාම්පුතුන්ගෙන් කුවේට් ඩිනාර් 600 ක් පමණ අය කළ අතර ගෘහ සේවිකාවන්ට වැටුප් ලෙස මාසයකට ලැබී ඇත්තේ ඩිනාර් 50 ක පමණ මුදලක් බව ඒ මහතා පෙන්වාදෙයි. මේ සම්බන්ධයෙන් කුවේට්හි විදේශ රැකියා නියෝජිත ආයතන විසින් අවස්ථා කිහිපයකදීම සිදුකරන ලද සාකච්ඡාවල ප්‍රතිඵලයක් ලෙස ගෘහ සේවිකාවන් සැපයීම සඳහා එරට හාම්පුතුන්ගෙන් අයකරන මුදල අඩු කර ඒ වෙනුවට ගෘහ සේවිකා වැටුප වැඩි කිරීමට තීරණය කර ඇති බව ද ඔහු ප්‍රකාශ කළේය. ඒ අනුව 2012 ජනවාරි මස 01 වැනි දින සිට ගෘහ සේවිකාවන් සැපයීම සඳහා හාම්පුතුන්ගෙන් අය කරන මුදල ඩිනාර් 480 ක් දක්වා අඩු කර ඇති බව සඳහන්ය. පළමුවරට ගෘහ සේවිකාවක් ලෙස කුවේට් රටට යන ශ්‍රී ලාංකික කාන්තාවක් සඳහා ඩිනාර් 65 ක් ද, දෙවැනි වරට එරටට යන ශ්‍රී ලාංකික කාන්තාවකට ඩිනාර් 75 ක් ද ලබා දීමට තීරණය කර ඇති බව ක්‍රිස්ටෝපර් මහතා කියා සිටියේය. තෙවැනිවරට කුවේට් රටට යන ශ්‍රී ලාංකික ගෘහ සේවිකාවකට වැටුප ලෙස ඩිනාර් 85 ක් හිමි වේ. ගෘහ සේවිකාවක් සැපයීම සඳහා හාම්පුතුන්ගෙන් ලබා ගන්නා මුදලින් ඩිනාර් 160 ක මුදලක් ගුවන් ටිකට් පත්, තානාපති කාර්යාල ගාස්තු, වෛද්‍ය පරීක්ෂණ, රක්ෂණ ගාස්තු සහ මුද්දර ගාස්තු ලෙස වැයවන බව හෙතෙම සඳහන් කළේය. ඩිනාර් 80 ක මුදලක් එරට පිහිටි රැකියා නියෝජිත ආයතන විසින් අය කරන අතර ඉතිරි මුදල ශ්‍රී ලංකාවේ පිහිටි විදේශ රැකියා නියෝජිත ආයතන වෙත එවනු ලබන බව ද ඒ මහතා පෙන්වා දුන්නේය. ඒ අනුව මෙතෙක් ශ්‍රී ලංකාවේ පිහිටි රැකියා නියෝජිත ආයතන වෙත එක් ගෘහ සේවිකාවක් සැපයීම වෙනුවෙන් ලැබුණු කුවේට් ඩිනාර් 360 ක මුදල ඩිනාර් 230 දක්වා අඩුවන බව සභාපතිවරයා ප්‍රකාශ කළේය. එහිදී මෙරටට එක් ගෘහ සේවිකාවක් සැපයීම වෙනුවෙන් ඩිනාර් 150 ක මුදලක් අහිමි වුවත්, ගෘහ සේවිකාවක් ලෙස පළමුවරට සේවයේ යෙදෙන කාන්තාවක් වැටුප් ලෙස වසරකට ඩිනාර් 180 ක මුදලක් වැඩිපුර ලබන බව එස්.එන්. ක්‍රිස්ටෝපර් මහතා කියා සිටියේය. එමෙන්ම දෙවැනිවරට ගෘහ සේවය සඳහා විදෙස්ගත වන කාන්තාවක් ඩිනාර් 300 ක වැඩි මුදලක්ද, තෙවැනි වරට විදෙස්ගත වන කාන්තාවක් ඩිනාර් 420 ක වැඩි මුදලක් ද ලබා ගන්නා බව එස්.එන්. ක්‍රිස්ටෝපර් මහතා සඳහන් කළේය.", "URL": "https://sinhala.adaderana.lk/news.php?nid=21129", "Category": null, "Parent URL": null}