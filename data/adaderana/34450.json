{"Source": "Adaderana", "Timestamp": "May 28, 2013 02:27 pm", "Headline": "සපුගස්කන්ද අද සවස වැඩ අරඹයි", "News Content": "සපුගස්කන්ද තෙල්පිරිපහදුවේ පිරිපහදු කටයුතු අද (28) සවස වන විට ආරම්භ කිරීමට බලාපොරොත්තු වන බව ලංකා ඛනිජ තෙල් නීතිගත සංස්ථාව පවසයි. කොළඹ වරායේ සිට සපුගස්කන්ද තෙල් පිරිපහදුව දක්වා බොරතෙල් ප්‍රවාහනය කරන නල මාර්ගයේ හදිසි අලුත්වැඩියා කටයුත්තක් හේතුවෙන් පිරිපහදු කටයුතු සඳහා අවශ්‍ය බොරතෙල් සපයා ගැනීමට අපහසු විණි. කෙසේ වෙතත් ඊයේ සවස් වන විට අදාළ නළ මාර්ගයේ අලුත්වැඩියා කටයුතු අවසන් අදියරේ පැවති බව ඛනිජ තෙල් නීතිගත සංස්ථාවේ ප්‍රකාශකයෙකු අද දෙරණට සඳහන් කළේය. ඒ අනුව අද සවස් වන විට පිරිපහදුව සඳහා අවශ්‍ය වන බොරතෙල් පොම්ප කිරීමට හැකියාව ලැබෙනු ඇති බව ද ඔහු සඳහන් කළා. මේ අතර ඊයේ පස්වරුවේ ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා අදාළ බෝයාව පරීක්ෂා කිරීම සඳහා ගොස් තිබේ. එහිදී අමාත්‍යවරයා විසින් බොරතෙල් කඩිනමින් පොම්ප කිරීමට අවශ්‍ය කටයුතු කරන මෙන් අදාළ බලධාරීන් වෙත උපදෙස් ලබාදී ඇති බව සඳහන්ය. බොරතෙල් හිඟයක් හේතුවෙන් සපුගස්කන්ද තෙල් පිරිපහදුවේ කටයුතු පසුගිය 15 වැනිදා සිට නවතා දමා තිබේ. කෙසේ වෙතත් පසුගිය සිකුරාදා දිනයේ බොරතෙල් රැගත් නෞකාවක් කොළඹ වරායට පැමිණි අතර නල මාර්ගයේ බිඳ වැටීමක් හේතුවෙන් සපුගස්කන්ද තෙල් පිරිපහදුව වෙත එම බොරතෙල් ප්‍රවාහනය කිරීමට අපහසු විණි.", "URL": "https://sinhala.adaderana.lk/news.php?nid=34450", "Category": null, "Parent URL": null}