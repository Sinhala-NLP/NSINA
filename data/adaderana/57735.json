{"Source": "Adaderana", "Timestamp": "February 29, 2016 10:08 pm", "Headline": "පොහොර සහනාධාරය නවත්වන්නේ නැහැ", "News Content": "ජනතාව වෙත ලබා දෙන පොහොර සහනාධාරය කිසි ලෙසකින්වත් නැවැත්වීමට පියවර නොගන්නා බව ප්‍රාථමික කර්මාන්ත අමාත්‍ය ගරු දයා ගමගේ මහතා පවසයි.ගොවිජනතාව වෙත පොහොර සහනාධාර ලබා දීම සඳහා පසුගිය වසරේ වෙන් කර තිබූ රුපියල් මිලියන තිස් පන් දහසක මුදල වෙනුවට මේ වසරේ දී රුපියල් මිලියන තිස් හත් දහස් පන්සියයක මුදලක් වෙන් කිරීමට රජය පියවර ගත් බව ද ඒ මහතා ප්‍රකාශ කළේය.මෙවර කන්නයේ සිට පොහොර වෙනුවට මුදල් දීමට තීරණය කළේ ගොවීන්ට තමන් කැමති ස්ථානයකින් පොහොර ලබා ගැනීමට අවස්ථාව සැළසීම සඳහායි. එහිදී තම ගොවිබිමට අවශ්‍ය පොහොර ප්‍රමාණය පමණක් යොදවා සෙසු අවශ්‍ය පොහොර අවශ්‍යතාව ගොවිබිම තුළින්ම නිෂ්පාදනය කර ගන්නා කාබනික පොහොර හරහා සම්පූර්ණ කර ගැනීමට මෙමගින් දිරිගැන්විය හැකි වෙතැයි අපේක්ෂා කෙරේ. මෙවැනි ක්‍රියාමාර්ගයක් තුළින් රජයෙන් ලබා දෙන මුදල අත ඉතිරියක් ලෙස ගොවිබිමේ සෙසු කටයුතු වෙනුවෙන් යෙදවීමට ද ගොවීන්ට අවකාශය සැළසේ.නමුත් මෙම තත්ත්වය විපක්ෂ පාර්ශවයන් හා නිසි අවබෝධයක් නොමැති අවස්ථාවාදී පිරිස් දේශපාලන වාසි ලබා ගැනීම වෙනුවෙන් භාවිත කරමින් සිටීම කණගාටුවට කරුණක් බව ද අමාත්‍ය දයා ගමගේ මහතා සඳහන් කළේය.ගොවීන් වෙනුවෙන් ප්‍රමිතියෙන් අඩු පොහොර ලබා දීමට පසුගිය කාලයේ කටයුතු කිරීම හේතුවෙන් 2001 වසර වන විට හෙක්ටයාරයකින් ලබා ගත හැකි අස්වනු ප්‍රමාණය වූ කිලෝ 4,200ක ප්‍රමාණය මේ වන විට කිලෝ 3,700 දක්වා පහත බැස තිබේ.කෙසේ නමුත් ශ්‍රී ලාංකික කෘෂිකාර්මික ක්ෂේත්‍රය වහාම කාබනික පොහොර ඇතුළු පරිසර හිතකාමී අංශයන් වෙත යොමු විය යුතු බව ද අමාත්‍යවරයා මෙහිදී අවධාරණය කළේය.රටක් ලෙස අප සතුව තිබූ පාරම්පරික වෛද්‍ය ක්‍රමයන් හා වගා ක්‍රමයන් මේ වන විට භාවිතයෙන් ඉවත්ව ගොස් තිබේ. දයා ගමගේ මැතිතුමා කියා සිටියේ දැනට වාර්තා වන වකුගඩු රෝග ඇතුළු රෝග ගණනාවකටම හේතුව ද පරිසර හා සෞඛ්‍ය හිතකාමී දේ භාවිතයට නොගැනීමේ විපාකයක් බවයි.මේ අතර 2020 වසර වන විට අම්පාර දිස්ත්‍රික්කයේ සියලූ දෙනාගේ නිවාස අවශ්‍යතාව සම්පූර්ණ කිරීමට පියවර ගන්නා බව ද දයා ගමගේ මැතිතුමා සඳහන් කළේය.", "URL": "https://sinhala.adaderana.lk/news.php?nid=57735", "Category": null, "Parent URL": null}