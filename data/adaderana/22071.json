{"Source": "Adaderana", "Timestamp": "February 13, 2012 12:14 pm", "Headline": "බස් සේවකයෝ ගැටෙති - 29 දෙනෙකු අත්අඩංගුවට", "News Content": "වර්ජනයට‍ සහභාගී නොවී ධාවනය වෙමින් තිබූ බස් රථ කිහිපයකට අද(13) දිනයේ ප්‍රහාර එල්ල වී තිබේ. නාරාහේන්පිට ප්‍රදේශයේ දී ධාවනය වෙමින් තිබූ බස් රථවලට පහරදීම සම්බන්ධයෙන් පුද්ගලයන් 29 දෙනෙකු අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ කළේය. මීට අමතරව මාතර ප්‍රදේශයේ දී ද පුද්ගලයන් සිව්දෙනෙකු අත්අඩංගුවට ගෙන ඇති බවත්, ඔවුන් අතර පුද්ගලික බස් රථ රියදුරන් තිදෙනෙකු හා කොන්දොස්තරවරයෙකු වන බවත් ඔහු කියා සිටියේය. වර්ජනයට සහභාගි නොවන සහ ගමනාගමන මණ්ඩලයට අයත් බස්රථවලට පොලිසිය උපරිම ආරක්ෂාව සපයන බව පොලිස් මාධ්‍ය ප්‍රකාශකවරයා සඳහන් කළේය. මහ ජනතාවගේ එදිනෙදා ගමනාගමනයට කිසිම ආකාරයක බාධාවක් නොවන පරිදි වර්ජනයට සහභාගි නොවන බස් රථ සඳහා උපරිම ආරක්ෂාව සැලසීමට පොලිස් නිලධාරීන් ජංගම සංචාරයේ හා යතුරු පැදි සංචාරයේ යොදවා ඇති බව ද ඔහු ප්‍රකාශ කළේය. එමෙන්ම ප්‍රචණ්ඩකාරිව හැසිරෙන පුද්ගලයින් සම්බන්ධව නීතිය දැඩිව ක්‍රියාත්මක කිරීමට බලාපොරොත්තු වන බවත් අජිත් රෝහණ මහතා අවධාරණය කළේය.", "URL": "https://sinhala.adaderana.lk/news.php?nid=22071", "Category": null, "Parent URL": null}