{"Source": "Adaderana", "Timestamp": "November 3, 2014 10:52 am", "Headline": "මේ යන විදියට මැතිවරණ ක්‍රමයේ විශ්වාසයක් ගොඩනැඟිය හැකිද?", "News Content": "මැතිවරණ ක්‍රියාවලියේ විශ්වසනීයත්වය ආරක්ෂා කිරීම මැතිවරණ ක්‍රියාවලියට සම්බන්ධ සියලු පාර්ශවයන්ගේ වගකීමක් බව කැෆේ සංවිධානය පවසයි. ඉදිරි ජනාධිපතිවරණය ගැන රට තුළ දිනෙන් දින කතා බහට ලක්වන මාතෘකා පිළිබඳව අවධානය යොමුකරමින් එම සංවිධානය විසින් නිකුත් කළ නිවේදනයක මේ බව දැක්වෙයි. එකී නිවේදනය වැඩිදුරටත් පහත පරිදිය. “මැතිවරණ පැවැත්වෙන දිනය පිළිබඳ තීරණය මැතිවරණ ක්‍රමයේ විශ්වාසනීයත්වය පිළිබඳ මිණුම් දණ්ඩකි.‘ 2015 ජනවාරි මස පළමු සතියේ දී ජනාධිපතිවරණයක් පැවැත්වෙන බවට රට තුළ මේ වන විට දැඩි විශ්වාසයක්, මතවාදයක් ගොඩ නැගී තිබේ. මෙය දේශපාලනයේ නිරත කණ්ඩායම්, ජෝතිෂ්‍යවේදීන් විසින් සමාජගත කොට ඇති අදහසක් බව කැෆේ සංවිධානයේ නීරීක්ෂණය යි. මැතිවරණයක් පැවැත්වීම පිළිබඳ කිසිදු නිල නිවේදනයක් සිදු කොට නොමැති පරිසරයක ජනවාරි මස පළමු සතියේ දී, විටෙක එයින් ඔබ්බට ගොස් 2015 ජනවාරි 7 හෝ 8 වැනි නිශ්චිත දිනෙක ජනාධිපතිවරණය පැවැත්වෙන බවට සමාජ මතයක් ගොඩ නැගීම පුදුමයට කරුණකි. නිල වශයෙන් මැතිවරණ ක්‍රියාවලියට සම්බන්ධවන පුද්ගලයින් හැර සමස්ථ සමාජයක් මැතිවරණ දිනය ගැන කතා කීරීම ද ඒ තරමටම පුදුම සහගත වේ. ජෝතිෂ්‍යය පිළිබඳ ශ්‍රී ලාංකික ජන මනසේ ඇති විශ්වාසය ද, මැතිවරණ දිනය පිළිබඳ පැතිර යන අදහස්, මතවාද සම්බන්ධයෙන් ගාමක බලයක් බවට පත්වී ඇත්තේය. ජනාධිපතිවරණයක් සඳහා වන නිල නිවේදනය සිදු කළ හැක්කේ වත්මන් අතිගරු ජනාධිපති මහින්ද රාජපක්ෂ මැතිතුමාගේ උපන් දිනයෙන් පසු දිනකය. එනම්, 2014 නොවැම්බර් මස 20 දිනයෙන් පසුවය. ජනාධිපතිවරණයක් නිවේදනය කිරීමෙන් පසුව මැතිවරණය දිනය තීරණය කිරීමේ අතීත ව්‍යවහාරයන් සැලකීමේ දී ඒ සඳහා යොදා ගෙන ඇත්තේ ආණ්ඩුක්‍රම ව්‍යවස්ථාව හා ජනාධිපති මැතිවරණ පනතේ සඳහන් අවම සහ උපරිම දිනයන් අතර මැද දිනයකි. නමුත් මේ වන විට සමාජගතවී ඇති අදහසට අනුව 2015 ජනවාරි මස පළමු සතියේ දී හෝ දෙවන සතියේ දිනයක් මැතිවරණ දිනය ලෙස ප්‍රකාශයට පත්වන්නේ නම් එය මැතිවරණය සඳහා වන අවම දින ගණනට ආසන්නතම දිනයක් වන්නේය. මේ වන විට ජනාධිපතිවරණයට තරඟ වදින එක් දේශපාලන පක්ෂයක් සිය මැතිවරණ ව්‍යාපාරය ආරම්භ කොට ප්‍රචාරක හා මෙහෙයුම් කාර්යාල පවා ස්ථාපනය කොට ඇත. එයින් අදහස් වන්නේ ද ජනාධිපතිවරණ දිනය පිළිබඳ නිශ්චිත වූ අදහසක ඔවුන් සිටිනා බවයි. ජනාධිපතිවරණය පිළිබඳ නිවේදනය ප්‍රකාශයට පත්වීමෙන් පසුව නාමයෝජනා බාර ගැනීම සහ මැතිවරණය පැවැත්වෙන දිනය පිළිබඳ තීරණය කිරීමේ බලය මැතිවරණ කොමසාරිස්වරයා වෙත පැවරී ඇත. ඔහු ඒ සඳහා ව්‍යවස්ථාප්‍රකාරව, තම අභිමත බලය යෙදීම ප්‍රායෝගික තත්ත්වයකි. මැතිවරණ කොමසාරිස්වරයාගේ “ජනාධිපතිවරණ දිනය‘ පිළිබඳ තීරණය ප්‍රශ්න කිරීමේ ප්‍රායෝගික අවස්ථාවක් ලංකා මැතිවරණ ඉතිහාසයේ මේ දක්වා මතු වී නොමැත. ජනාධිපතිවරණයක් වැනි තීරණාත්මක අවස්ථාවක දී මැතිවරණ දිනය තීරණය කිරීම පිළිබඳ සමාජ මතවාදයන් සමස්ථ මැතිවරණ ක්‍රියාවලියේ විශ්වසනීයත්වය පිළිබඳ සාධකය බවට පත්වීම වැළැක්විය නොහැකි වන්නේය. මැතිවරණ ක්‍රියාවලියේ විශ්වසනීයත්වය ආරක්ෂා කිරීම මැතිවරණ ක්‍රියාවලියට සම්බන්ධ සියලු පාර්ශවයන්ගේ වගකීමක් වන බව කැෆේ සංවිධානයේ දැඩි විශ්වාසයයි.", "URL": "https://sinhala.adaderana.lk/news.php?nid=47136", "Category": null, "Parent URL": null}