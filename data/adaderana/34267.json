{"Source": "Adaderana", "Timestamp": "May 21, 2013 01:48 pm", "Headline": "වර්ජනය සාර්ථකයි (වෘත්තීය සමිති) - වර්ජනය අසාර්ථකයි (ආණ්ඩුව)", "News Content": "ඉහළ දැමු විදුලි ගාස්තු අඩු කරන ලෙස රජයට බලකරමින් විපක්ෂයේ වෘත්තීය සමිති රැසක් එක්ව අද දිනයේ ක්‍රියාත්මක කර ඇති වැඩවර්ජනය ගැන දිවයිනේ විවිධ ප්‍රදේශවලින් අද දෙරණට තොරතුරු වාර්තා විය. වෘත්තීය සමිති 900කට අධික සංඛ්‍යාවක් සහ දේශපාලන පක්ෂ 15ක් මෙම වර්ජනය සඳහා සහභාගී වන බව වෘත්තීය සමිති ඒකාබද්ධ කිරීමේ සම්බන්ධීකරණ කමිටුව සඳහන් කරයි.. රට පුරාම ‍පාසල් හා පෞද්ගලික ආයතනවල සේවා කටයුතු අඩාල වී ඇති බව වාර්තා වී ඇතැයි මේ වන විට ක්‍රියාත්මක වර්ජනය පිළිබඳ අදහස් දක්වමින් ජාතික වෘත්තීය සමිති මධ්‍යස්ථානයේ සභාපති ජනතා විමුක්ති පෙරමුණේ හිටපු පාර්ලිමේන්තු මන්ත්‍රී කේ.ඩි.ලාල්කාන්ත මහතා පැවසීය. ජයවර්ධනපුර රෝහල උදේ සිට දවල් 12.00 දක්වා, පේරාදෙණිය සරසවියේ ඉංජිනේරු පීඨය හැර අනෙක් සියලුම පීඨ, ජයවර්ධනපුර වෛද්‍ය පීඨය හැර සෙසු පීඨ, විවෘත විශ්ව විද්‍යාලය සම්පූර්ණයෙන්, මොරටුව සරසවියේ දේශන නොපවත්වාද, වැඩවර්ජනයට සහයදී ඇති බව හෙතෙම කීවේය. එසේම අනුරාධපුර සියලු පාසල්වල කටයුතු අඩපණ වී ඇති බවත් එම නගරයේ කඩ සාප්පු සියයට 90ක්ද, හලාවත කඩ සාප්පු සියයට 85ක්ද, කොළඹ නගරයේ පෞද්ගලික ආයතන විශාල සංඛ්‍යාවක් වසා දමා මෙම වර්ජනයට සහය පළ කර ඇති බව ඔහු පැවසීය. මේ ආකාරයට රටපුරා රාජ්‍ය ආයතන හා පෞද්ගලික ආයතන විදුලිබිල වැඩි කිරීමට එරෙහිව ආණ්ඩුවට බලපෑමක් කිරීමේ වර්ජනයට සහයදී ඇති බව ඔහු කීවේය. වර්ජනය නතර කිරීමට ආණ්ඩුව චක්‍රලේඛ ගසා සේවකයින් රාජකාරීයට වාර්තාකළ යුතු බව පැවසීමෙන්ම සිය අරමුණ සාර්ථක වු නමුත් විදුලිබිල සංශෝධනය කිරීමේ ඉල්ලීම දිනා ගැනීම වෙනුවෙන් සටන අත්හැර නැතැයි ඔහු පැවසීය. මේ අතර පෙරවරුවේ පැවති මාධ්‍ය හමුවක දී එක්සත් ජාතික පක්ෂ මහලේකම් තිස්ස අත්තනායක මහතා කියා සිටියේ ආණ්ඩුව මෙම වර්ජනය කඩාකප්පල් කිරීමට විවිධ උත්සහායන් ගත් බවයි. සෞඛ්‍ය ක්ෂේත්‍රයේ ද වෘත්තීය සමිති රැසක් මෙම වර්ජනයට සහභාගී වන බව වාර්තාවීම හේතුවෙන් ඉන් රෝහල් කටයුතුවලට බලපෑමක් සිදුවීද යන්න පිළිබද අද දෙරණ ජාතික රෝහලේ අධ්‍යක්ෂ වෛද්‍ය අනිල් ජයසිංහ මහතාගෙන් විමසීමක් කළේය. වෛද්‍ය, හෙද, පරිපූරක ඇතුළු කාර්ය මණ්ඩල සාමාන්‍ය පරිදි සේවයට වාර්තාකර ඇති බැවින් ජාතික රෝහ‍ලේ කටයුතුවලට බාධා පැමිණ නැතැයි හෙතෙම පැවසීය. ඒ අනූව බාහිර හා අභ්‍යන්තර රෝගී සත්කාරක කටයුතු සාමාන්‍ය පරිදි වෙනදා මෙන් සිදුකරන බැවින් වර්ජනයෙන් බාධාවක් වී නැතැයි හෙතෙම කීවේය. ප්‍රතිකාර ලබා ගැනීම සදහා ජාතික රෝහලට පැමිණි පුද්ගලයෙකු පැවසුවේ වර්ජනයක් තිබෙන බව කියූ නමුත් එවැන්නක් ක්‍රියාත්මක වන ආකාරයක් දක්නට නැති බවයි. කෙසේ වෙතත් වර්ජනය හේතුවෙන් නුවරඑළිය වටවල නගරයේ දෛනික කටයුතුවලට බාධා එල්ල වූ බව අද දෙරණ ප්‍රාදේශීය වාර්තාකරු රංජිත් රාජපක්ෂ පැවසීය. ගාල්ල අද දෙරණ ප්‍රාදේශීය වාර්තාකරු සනත් පතිරණ පැවසුවේ රාජ්‍ය ආයතනවල කටයුතු සාමාන්‍ය පරිදි සිදුවන අතරම නිවාඩු දමා ඇති ගුරුවරුන් සේවයට වාර්තාකර නොමැති බව පමණක් වාර්තා වූ බවයි. මහනුවර ප්‍රදේශයට ද වර්ජනයෙන් සැලකියුතු බලපෑමක් එල්ල නොවූ බව පැවසූ අද දෙරණ ප්‍රාදේශීය වාර්තාකරු හේරත් ඒකකනායක, සාමාන්‍ය පරිදි ආයතනවල රාජකාරී සිදුවන බව සඳහන් කළේය. කෙසේ වෙතත් අනුරාධපුර ප්‍රදේශයේ පාසල්වලට ගුරුවරුන් පැමිණීම අඩාලවීම හේතුවෙන් පාසල්වල කටයුතුවලට යම් බලපෑමක් එල්ල වූ බව අද දෙරණ ප්‍රාදේශීය වාර්තාකරු අතුල බණ්ඩාර පැවසීය. අනුරාධපුර ව්‍යාපාරිකයින් පැය 2ක කාලයක් කඩ සාප්පූ වසා දමා තිබූ බවද හෙතෙම කීවේය. අද දිනයේ ක්‍රියාත්මක දීපව්‍යාප්ත වැඩ වර්ජනය සම්බන්ධයෙන් අද දෙරණ රාජ්‍ය පරිපාලන අමාත්‍යංශ ලේකම් පී.බී අබේකෝන් මහතාගෙන් අද දෙරණ විමසීමක් කළේය. රාජ්‍ය පරිපාලන අමාත්‍යංශය ඇතුළු රාජ්‍ය ආයතන සියල්ලම පාහේ වෙනදාට වඩා නිලධාරීන් සේවයට වාර්තාකර ඇති බවත් වර්ජනයක් ඇති බවක් පෙනෙන්නටවත් නැතැයි ලේකම්වරයා කීවේය. මේ අතර රජයේ ප්‍රවෘත්ති දෙපාර්තමේන්තුව පවසන්නේ රාජ්‍ය ආයතනවල සේවකයින්ගේ පැමිණීම සියයට 93.5ට වඩා ප්‍රතිශතයක් වාර්තා වී ඇති බවයි.", "URL": "https://sinhala.adaderana.lk/news.php?nid=34267", "Category": null, "Parent URL": null}