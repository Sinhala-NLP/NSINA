{"Source": "Adaderana", "Timestamp": "June 12, 2016 08:42 pm", "Headline": " අමෙරිකාවේ වෙඩි තැබීමකින් 50ක් මරුට-50ක් තුවාල", "News Content": "අමෙරිකාවේ ෆ්ලොරිඩා ප්‍රාන්තයේ, ඔලැන්ඩෝහි, රාත්‍රී සමාජ ශාලාවක සිදුවූ වෙඩි තැබීමකින් පුද්ගලයින් 50 දෙනකු මියගොස් ඇතැයි එරට මාධ්‍ය වාර්තා පවසයි.සිදුවීමෙන් තුවාල ලැබූ පිරිස 50ක් පමණ වන බවද එරට මාධ්‍ය වාර්තා පෙන්වා දී තිබේ.මෙය ත්‍රස්තවාදී ප්‍රහාරයක් ද, ගෘහස්ත සිදුවීමක්ද යන්න සොයා බැලීමට පරීක්ෂණ පවත්වන බව එෆ්.බී.අයි. ප්‍රකාශකයකු ප්‍රකාශ කර ඇති බව සඳහන්ය.වෙඩි තැබූ පුද්ගලයාද මිය ගොස් ඇති බවත් ඔහු මිය ගියේ කෙසේද යන්න පිළිබඳ නිශ්චිත තොරතුරක් තවමත් ලැබී නැති බව ඇමරිකා ආරක්ෂක අංශ පවසයි.පසුගියදා අමෙරිකා ජනප්‍රිය ගායිකාවක වන ක්‍රිස්ටිනා ග්‍රීමිට වෙඩි තබා ඝාතනය කෙරුණේද ඔලැන්ඩෝ ප්‍රදේශයේදීය. එමෙන්ම මෑත ඉතිහාසයේ අමෙරිකාවේ සිදුවූ දරුණුතම වෙඩි තැබීමේ සිද්ධිය ත්‍රස්ත ක්‍රියාවක් සහ වෛරී ක්‍රියාවක් බව අමෙරිකානු ජනාධිපති බැරැක් ඔබාමා පවසයි.ජනාධිපතිවරයා පෙන්වා දෙන්නේ මේ අවස්ථාවේ දී ශෝකයට සහ කෝපයට පත්ව සිටින අමෙරිකානුවන් තම ජනතාව ආරක්ෂා කරගැනීම සඳහා අධිෂ්ඨාන කරගෙන ඇති බවයි.වෙඩි තැබීම සිදුකළ බවට හඳුනාගෙන ඇති අමෙරිකානු ජාතික 29 හැවිරිදි ඕමාර් මාර්ටින් 2013 වසරේ සිට අවස්ථා දෙකකදී අමෙරිකානු රහස් ඔත්තු සේවා ආයතනයේ පරීක්ෂාවට ලක්ව ඇති බව වාර්තා වෙයි.එහෙත් ඔහු ත්‍රස්ත ක්‍රියාකාරකම් ලැයිස්තුවට ඇතුළත් කර තිබී නොමැත.ඊයේ(12) සිදුවු වෙඩි තැබීමෙන් සමරිසි රාත්‍රී සමාජ ශාලාවක සිටි පුද්ගලයන් පනස් දෙනෙකු මියගොස් ඇති අතර තවත් 53 දෙනෙකු තුවාල ලබා තිබුණි.", "URL": "https://sinhala.adaderana.lk/news.php?nid=61029", "Category": null, "Parent URL": null}