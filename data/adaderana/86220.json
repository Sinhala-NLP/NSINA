{"Source": "Adaderana", "Timestamp": "March 23, 2018 05:37 pm", "Headline": "  කසුන් පලිසේන-අර්ජුන් ඇලෝසියස්ගේ ප්‍රතිශෝධන පෙත්සම් සලකා බැලීම කල් යයි ", "News Content": "තමන් ඇප මත මුදාහරින ලෙස ඉල්ලා පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් හා එම සමාගමේ ප්‍රධාන විධායක නිලධාරී කසුන් පලිසේන යන අය ඉදිරිපත් කර ඇති ප්‍රතිශෝධන පෙත්සම් සලකා බැලීම අභියාචනාධිකරණය කල්දමා තිබේ. එම පෙත්සම් සලකා බැලීම ලබන 29 වනදා දක්වා කල්තැබීමට අභියාචනාධිකරණය තීරණය කළ බව අද දෙරණ අධිකරණ වාර්තාකරු සඳහන් කළේය. අදාළ ප්‍රතිශෝධන පෙත්සම් අභියාචනාධිකරණයේ සභාපති විනිසුරු ප්‍රතිපද්මන් සූරසේන සහ ශිරාන් ගුණරත්න යන විනිසුරු මඩුල්ල හමුවේ අද සලකා බැලීමට නියමිතව තිබුණි. කෙසේ වෙතත් අද නඩු විභාගය සඳහා ශිරාන් ගුණරත්න විනිසුරුවරයා පමණක් සහභාගීවිම හේතුවෙන් පෙත්සම් සලකා බැලීම ලබන 29 වනදා සිදු කරන බව නිවේදනය කර ඇත. මහ බැංකු ගණුදෙනුවට අදාළව රක්ෂිත බන්ධනාගාර ගතව සිටින තමන් ඇපමත මුදාහැරිම ප්‍රතික්ෂේප කිරීමට කොටුව මහේස්ත්‍රාත් අධිකරණය සහ කොළඹ මහාධිකරණය ගත් තීරණයට එරෙහිව අර්ජුන් ඇලෝසියස් හා කසුන් පලිසේන යන අය අභියාචනාධිකරණය හමුවේ මෙම ප්‍රතිශෝධන පෙත්සම් ගොණු කර තිබේ.", "URL": "https://sinhala.adaderana.lk/news.php?nid=86220", "Category": null, "Parent URL": null}