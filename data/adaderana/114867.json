{"Source": "Adaderana", "Timestamp": "July 24, 2019 10:06 am", "Headline": "ලංකාවට එන සංචාරකයින්ට නැවතත් On Arrival Visa", "News Content": "තාවකාලිකව නවතා දමා තිබූ නිදහස් පදනම මත විසා ලබා දීමේ ව්‍යාපෘතිය නැවත වතාවක් දියත් කිරීමට කැබිනට් මණ්ඩලයේ අනුමැතිය හිමිව තිබේ. සංචාරක සංවර්ධන, වනජිවි හා ක්‍රිස්තියානි ආගමික කටයුතු අමාත්‍ය ජෝන් අමරතුංග මහතා විසින් ඉදිරිපත් කර ඇති මෙම යෝජනාවට අමාත්‍ය මණ්ඩලයේ අනුමැතිය හිමිව තිබේ. ඒ අනුව මීට පෙර නිදහස් පදනම මත වීසා ලබා දී තිබුණු, තායිලන්තය, යුරෝපා සංගමය, එක්සත් රාජධානිය, අමෙරිකා එක්සත් ජනපදය, ජපානය, ඕස්ට්‍රේලියාව, ස්විට්සර්ලන්තය, කාම්බෝජය යන රටවලට අමතරව මෙවර ඩෙන්මාර්කය, ස්වීඩනය, නෝර්වේ, පින්ලන්තය, අයිස්ලන්තය, පිලිපීනය, රුසියාව, චීනය, ඉන්දියාව හා එංගලන්තය යන රටවල්වලට මෙම පහසුකම හිමි වෙනු ඇත. සංචාරකයින් වැඩි සංඛ්‍යාවක් ලංකාවට ආකර්ශනය කර ගැනීමේ අරමුණින් මෙය ක්‍රියාත්මක කළ ද පසුගිය අප්‍රේල් මස 21වන දින එල්ල කළ ප්‍රහාරයන් සමඟ සංචාරකයින්ගේ පැමිණිම සඳහා නිකුත් කර තිබු නිදහස් පදනම මත වීසා ලබා දීම තාවකාලිකව අත්හිටුවීමට අමාත්‍ය මණ්ඩලය තීරණය කළේය. කෙසේ වෙතත් මේ වන විට රටේ පවතින යහපත් වාතාවරණය හේතුවෙන් නැවතත් සංචාරකයින් පැමිණීම ප්‍රවර්ධනය කිරීමේ අරමුණින් මෙම වැඩිසටහන ක්‍රියාත්මක කිරීමට අනුමැතිය හිමිව ඇත.", "URL": "https://sinhala.adaderana.lk/news.php?nid=114867", "Category": null, "Parent URL": null}