{"Source": "Adaderana", "Timestamp": "October 28, 2013 04:30 pm", "Headline": "භූමි තෙල් දමා බිරිඳට ගිනි තියලා - සැමියාට දඬුවම මරණයයි", "News Content": "තම බිරිඳට භූමි තෙල් වත්කර ගිනි තබා ඝාතනය කළ බවට චෝදනා එල්ලවූ පුද්ගලයෙකුට නුවරඑළිය මහාධිකරණය විසින් මරණීය දණ්ඩනය නියම කර තිබේ. ඝාතන චෝදනා තහවුරුවීම හේතුවෙන් මෙලෙස අද (28) මරණ දඬුවම නියමවී ඇත්තේ හැටන්, ගාමිණීපුර පදිංචි පොන්නයියා අන්තෝනි දාස් නොහොත් ආබ්දීන් නමැති 66 හැවිරිදි පුද්ගලයෙකුටය. මොහු විසින් 2000 වසරේ අප්‍රේල් මස 17 වන දින බිරිඳ සමග සිදුවූ බහින්බස්වීමක් දුරදිග යාමෙන් බිරිඳගේ සිරුරට භූමි තෙල් දමා ගිනිතබන විට විත්තිකරුගේ වයස අවුරුදු 53කි. ජීවිතක්ෂයට පත්ව ඇත්තේ 53 හැවිරිදි රහීමා උම්මා නමැති පස් දරු මවකි. මොවුන් දෙදෙනාම මත්පැන් පානයට ඇබ්බැහිවී සිටි බවත්, අදාළ සිදුවීම වන දිනයේදීත් දෙදෙනාම මත්පැන් පානය කර සිටි බව හෙළිවී ඇති වගත් අද දෙරණ වාර්තාකරු පවසයි. පිරිමි දරුවන් දෙදෙනෙකුගේ සහ ගැහැණු දරුවන් තිදෙනෙකුගේ මව වන රහීමාට පියා විසින් භූමි තෙල් දමා ගිනි තබනු දුටු බව වැඩිමහල් පුතු විසින් අධිකරණය හමුවේ සාක්ෂි ලබාදෙමින් පවසා තිබේ. එසේම ගින්නෙන් පිළිස්සීමෙන් බරපතළ තුවාල ලැබූ රහීමා නමැති කාන්තාව දින 3 ක් රෝහලේ ප්‍රතිකාර ලබා ඇති බවත්, ඒ කාලය තුළ තමාට සැමියා විසින් ගිනි තැබූ බවට ඇය විසින් වෛද්‍යවරයාට පවසා ඇති බවත් වාර්තා වේ. මෙම නඩුවේදී පැමිණිලිකාර පාර්ශවය වෙනුවෙන් රජයේ අධිනීතිඥ තාරක ධර්මසිරි මහතා ද , විත්තිය වෙනුවෙන් නීතිඥ ඩී.බී හේරත් මහතා ද,පෙනී සිටියහ. අපරාධ චෝදනාව ඇසින් දුටු සාක්ෂියක්ද සහිතව සාධාරණ සැකයකින් තොරව තහවුරු වී ඇති බැවින් විත්තිකරුට මරණීය දණ්ඩනය නියම කරන බව නුවරඑළිය මහාධිකරණ විනිසුරු ලලිත් ඒකනායක මහතා අවසානයේ තීන්දු කළේය.", "URL": "https://sinhala.adaderana.lk/news.php?nid=38448", "Category": null, "Parent URL": null}