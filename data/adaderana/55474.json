{"Source": "Adaderana", "Timestamp": "December 2, 2015 10:57 pm", "Headline": " පවුල් පසුබිම් වාර්තාව අවලංගු කරන්නලු", "News Content": "මැදපෙරදිග රැකියා සඳහා යන කාන්තාවන්ට පවුල් පසුබිම් වාර්තාවක් ලබාගැනීම අනිවාර්යය කරමින් රජය විසින් නිකුත් කර ඇති නියෝගය අවලංගු කරන ලෙස ඉල්ලා අභියාචනාධිකරණයට පෙත්සමක් ඉදිරිපත් කර තිබේ.කාන්තා ක්‍රියාකාරිණියක වන ප්‍රියදර්ශනි ආරියරත්න නමැත්තිය විසින් අදාළ පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය.පෙත්සමේ වගඋත්තරකරුවන් ලෙස විදේශ රැකියා අමාත්‍ය තලතා අතුකෝරාල මහත්මිය, එම අමාත්‍යාංශයේ ලේකම්, ඇතුළු පිරිසක් නම් කර ඇති බව සඳහන්ය.රජය විසින් පනවා ඇති අදාළ නියෝගය හේතුවෙන් කාන්තාවන් විදේශ ගතවීමට පෙර තම ස්වාමි පුරුෂයාගෙන් අවසර ලබාගත යුතු බවත් වතුකරයේ කාන්තාවන් විදේශ ගතවීමේ දී වතුඅධිකාරීවරයාගෙන් අනුමැතිය ලබාගත යුතු බවටත් අදාළ නියෝගයේ සඳහන් බව පෙත්සම්කාරිය ප්‍රකාශ කර ඇත.මේ හේතුවෙන් පවුල් පසුබිම් වාර්තාවක් ලබාගත යුතු බවට රජය විසින් කර ඇති නියෝගය තුළින් තම මූලික අයිතීන් කඩවන බව පෙත්සම්කාරිය අධිකරණය හමුවේ කියා සිටියේය.එබැවින් අදාළ නියෝගය අවලංගු කිරීමේ රිට් ආඥාවක් නිකුත් කරන ලෙස ඇය අභියාචනාධිකරණයෙන් ඉල්ලා ඇති බව සඳහන්ය.", "URL": "https://sinhala.adaderana.lk/news.php?nid=55474", "Category": null, "Parent URL": null}