{"Source": "Adaderana", "Timestamp": "July 30, 2018 10:44 am", "Headline": "මෝටර් රථයට ගිනි තැබීමට නොදුන්නැයි පොලිස් රාළහාමිට පිහියෙන් ඇන්න සැකකරු රිමාන්ඩ්", "News Content": "රිය අනතුරක් සිදුවූ අවස්ථාවේදී පොලිස් නිලධාරියෙකුට මන්නා පිහියකින් පහර එල්ල කොට තුවාල කළ බවට සැකපිට අත්අඩංගුවට ගත් පුද්ගලයෙකු ලබන 6 වන දින දක්වා රක්ෂිත බන්ධනාගාර ගත කර තිබේ. දඹුල්ල මහේස්ත්‍රාත් කෝසල බණ්ඩාර ඉලංගසිංහ මහතා විසින් මෙම නියෝගය ලබා දී ඇත. මෙසේ බන්ධනාගාර ගතවූයේ දඹුල්ල පැල්වෙහෙර ප්‍රදේශයේ පදිංචි ප්‍රදීප් වීරරත්න නැමැති අයෙකි. පසුගියදා දඹුල්ල - හබරණ ප්‍රධාන මාර්ගයේ පැල්වෙහෙර ප්‍රදේශයේදී මෝටර් රථයක් සහ යතුරු පැදියක් ගැටීමෙන් සිදුවූ අනතුරක් අවස්ථාවේදී මෝටර් රථයට ගිනි තබා විනාශ කිරීමට උත්සාහ කිරීමේදී පුද්ගලයන් පලවා හැරීමට පොලීසිය කටයුතු කර තිබේ. එම අවස්ථාවේ දී පුද්ගලයෙකු මන්නා පිහියකින් එහි සිටි පොලිස් නිලධාරියකුට ප්‍රහාරයක් එල්ල කොට තිබිණි. ප්‍රහාරයෙන් තුවාල ලැබූ දඹුල්ල පොලිසියේ පොලිස් කොස්තාපල්වරයෙකු තුවාල ලබා දඹුල්ල රෝහලට ඇතුළත් කරනු ලැබීය. පසුව පොලිසිය මෙම සැකකරු සොයා දින ගණනාවක් තිස්සේ මෙහෙයුම් ක්‍රියාත්මක කළ ද හෙතෙම ප්‍රදේශයෙන් පලා ගොස් තිබිණි. අපරාධ අංශයේ පොලිස් පරීක්ෂක එස්.එස්.හේරත් මහතා ඇතුළු පොලිස් කණ්ඩායමක් දින ගණනාවක් පුරා ඉතා රහසිගතව සිදුකල මෙහෙයුමකින් පසුව මෙම පුද්ගලයා සැඟවී සිටි නිවසකින් අත්අඩංගුවට ගෙන අධිකරණයට ඉදිරිපත් කිරීම විශේෂත්වයකි. පසුගියදා සිදුවූ රිය අනතුරින් යතුරු පැදියේ ගමන් ගත් පැල්වෙහෙර ප්‍රදේශයේ අයෙකු ජීවිතක්ෂයට පත්වී තිබිණි. මෙම සිද්ධි සම්බන්ධයෙන් දඹුල්ල මුලස්ථාන පොලිස් පරීක්ෂක සම්පත් වික්රිමරත්න මහතාගේ උපදෙස් පරිදි අපරාධ අංශයේ ස්ථානාධිපති පොලිස් පරීක්ෂක ගයාන් සමරකෝන් පොලිස් පරීක්ෂක එස් .එස් . හේරත් යන නිලධාරීහු පරීක්ෂණ පවත්වති.", "URL": "https://sinhala.adaderana.lk/news.php?nid=93449", "Category": null, "Parent URL": null}