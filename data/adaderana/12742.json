{"Source": "Adaderana", "Timestamp": "December 10, 2010 08:40 am", "Headline": "චාල්ස් කුමරුගේ රථයට ප්‍රහාරයක්", "News Content": "බ්‍රිතාන්‍යයේ චාල්ස් කුමරු ගමන් ගත් මෝටර් රථයට ප්‍රහාරයක් එල්ල වී තිබේ. එරට විශ්ව විද්‍යාල සිසුන් පිරිසක් මෙම ප්‍රහාරය එල්ල කර ඇති බව සඳහන්ය. බ්‍රිතාන්‍යයේ පාර්ලිමේන්තු චතුරස්‍රය ඉදිරිපිට උද්ඝෝෂණයක නිරතව සිටි විශ්ව විද්‍යාල සිසුන් පිරිසක් ඒ අසලින් ගමන් ගත් චාල්ස් කුමරු රැගත් මෝටර් රථයට මෙම ප්‍රහාරය එල්ල කර ඇත. මෝටර් රථයේ කවුළුවට පහරදී ඇති සිසුන් පසුව ඊට තීන්ත ප්‍රහාරයක් ද එල්ල කර ඇති බව වාර්තා වේ. ප්‍රහාරය එල්ල වන අවස්ථාවේ මෝටර් රථය තුළ චාල්ස් කුමරු සහ ඔහුගේ බිරිඳ ගමන් කරමින් සිට ඇති අතර ඔවුන්ට කිසිදු අනතුරක් සිදුවී නොමැති බව සඳහන්ය. විශ්ව විද්‍යාල ගාස්තු ඉහළ නැංවීමට එරෙහිව මෙම උද්ඝෝෂණය පවත්වා ඇති අතර උද්ඝෝෂණකරුවන් අසල පිහිටි ශ්‍රේෂ්ඨාධිකරණය සහ භාණ්ඩාගාර ගොඩනැගිල්ලේ කවුළුවලට හානි සිදුකර ඇති බව ද වාර්තා වේ. අවට පිහිටි කඩ සාප්පු සහ දුරකතන කුටිවලට ද උද‍්ඝෝෂණකරුවන් පහරදී ඇති බව පැවසෙයි. සිද්ධියෙන් පොලිස් නිලධාරීන් 12 දෙනෙකු සහ උද්ඝෝෂණකරුවන් 43 දෙනෙකු තුවාල ලබා ඇති අතර උද්ඝෝෂණකරුවන් 22 දෙනෙකු පොලිසිය විසින් අත්අඩංගුවට ගෙන ඇති බව ද වාර්තා වේ.", "URL": "https://sinhala.adaderana.lk/news.php?nid=12742", "Category": null, "Parent URL": null}