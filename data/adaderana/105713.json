{"Source": "Adaderana", "Timestamp": "March 8, 2019 12:24 pm", "Headline": "දෑතේ වීරියෙන් මහ පොළොව සමඟ ඔට්ටුවෙන් දිරිය කතක්", "News Content": "කිසිවෙකුටත් අතනොපා ගොවිතැනින් ජීවිතය ජයගන්නට උත්සාහ දරන ආදර්ශමත් කාන්තාවක් ලොවම කාන්තාවන් ගැන කතා කරන ලෝක කාන්තා දිනය දා ගලේවෙල දේවහුව වටගල ගම්මානෙන් අපට හමුවිය. ඇය නමින් පි.පි . චම්පා රමණී පතිරණ මහත්මියයි. 46 හැවිරිදි ඇය දෙදරු මවකි. සැමියාගෙන් වෙන්ව කුඩා දියණියන් දෙදෙනා ද සමඟ දේවහුව වටගල නම්වූ ඉතා දුෂ්කර ගම්මානයක ඇය ගොවිතැන් කරමින් දරුවන් දෙදෙනාට ඉගැන්වීම් සහ නෙකුත් සියලු අවශ්‍යතාවයන් සපුරා ගෙන රටටම ආදර්ශයක් දෙමින් ජීවත් වන්නීය. රමණී පතිරණ මහත්මිය තම දියණියන් දෙදෙනාට බොහෝදුරට පිටින් මිලදී ගෙන ආහාරයට ලබාදෙන්නේ දිය ලුණු සහ කරවල පමණක් බව ඇය ආඩම්බරයෙන් පැවසීය. අනිත් සියලු නිෂ්පාදන ආහාර පලතුරු ඇයගේ අත් දෙකෙන්ම මහන්සියෙන් මහපොළොව උපයෝගී කරගෙන වගාකොට තිබීම පිළිබඳව ඇය ආඩම්බරයෙන් කතා කරයි. මේ වනවිටත් ඇයගේ වගාබිමේ වම්බටු, කැකිරි ,වට්ටක්කා ,බණ්ඩක්කා, මෑ කරල් ,ආදී එළවළු වර්ග රැසක් මෙන්ම දෙහි කහ, ඉඟුරු, දෙළුම්, කෙසෙල්, පොල් ආදී වර්ග රැසක් ද වෙයි. සැමියාගෙන් වෙන්ව සිටින චම්පා රමණී පතිරණ මහත්මිය පිරිමියෙකු මෙන් උදෑසනම අවදිව රාත්‍රී නින්දට යනතුරුම තම හේනේ සියලු වැඩකටයුතු සිදු කරයි. මේවර සාමාන්‍ය පෙළ විභාගයට පෙනී සිටීමට සිටින දියණියට ඉගැන්වීම සඳහා පාසල් යැවීම උපකාරක පන්තිවලට යැවීම මෙන්ම හත්වැනි වසරේ ඉගෙනුම ලබන දියණිය උපකාරක පන්ති යැවීම සහ පාසල් යැවීමේ කටයුතු ද ඇය සිදු කරන අතර ඔවුන්ගේ ආහාරපාන පිසිම ආදී සියලු දේ ද සිදු කරන්නීය. කුඩා යතුරුපැදිය හුරු ඇය තමන් වගා කරන එළවළු වටගල සිට කිලෝමීටර් 30ක් පමණ දුරින් පිහිටි දඹුල්ල ආර්ථික මධ්‍යස්ථානයට රැගෙන විත් අලෙවි කරන්නීය. චම්පා පතිරණ මහත්මිය අප සමඟ කියා සිටියේ ජීවිතයේ කිසිදු දවසක තමන් කණගාටුවට පත් නොවන කාන්තාවක් බවය. මේ වන විට අක්කර පහක් පමණ වීශාල ප්‍රදේශයක් තමන් තනියම වගා කරන බවත් ඇය ආඩම්බරයෙන් පැවසුවාය. ඒ අතර කුඹුරු අක්කර දෙකකට ආසන්න ප්‍රමාණයක් ඇය වී වගා කරන්නීය. කිසිදු අයෙකුගෙන් ඉල්ලාගෙන නොකා තමන්ගේ ශක්තියෙන් හම්බ කිරීම තම අරමුණ බවත් තමන් උසස් පෙළ වාණිජ විෂයන් හදාරා ඇති අතර, විවාහයෙන් පසුව ජීවිතය ජයගන්නට ගොවිතැන තෝරාගත් බව ඇය අප සමඟ පැවසුවාය. දියණියන්ට හොඳින් උගන්වා රැකියාව කුමක් වුවත් හොඳ පුරවැසියන් දෙදෙනකු රටට බිහි කිරීම තම අරමුණ බව පැවසුවාය. තවමත් කුඩා නිවසක පදිංචිව සිටින මෙම තිදෙනා ජීවිතය සතුටින් ගත කරන බවත් ඉදිරියේදී දියණියන් දෙදෙනාගේ අධ්‍යාපන කටයුතු සඳහා වැඩි වෙහෙසක් දක්වන බවත් ඇය අප සමඟ පැවසුවාය. කැත්ත ,උදැල්ල, තෙල් ඉසින යන්ත්‍රය, යතුරුපැදිය, පාපැදිය, උකුනු ගහ, පෝරු ලැල්ල, ඇයගේ දෑත දෙපාවලට හොඳට හුරු වී ගොවිතැනට මුල් තැන දෙන මෙම ආදර්ශමත් කාන්තාව ලොවක් කාන්තාවන් පිළිබඳව කතාකරන දිනයේ ඇගයීමට කිරීමට අද දෙරණ කටයුතු කරනු ලැබීය. චම්පා රමණී මහත්මිය සම්බන්ධ කර ගැනීමටත් අවශ්‍ය නම් පහත දුරකථන අංකයට අමතන්න දුරකථන-0773416157", "URL": "https://sinhala.adaderana.lk/news.php?nid=105713", "Category": null, "Parent URL": null}