{"Source": "Adaderana", "Timestamp": "February 14, 2015 12:43 pm", "Headline": "විදේශ ඇමති ජගත් මහලේකම් හමුවෙයි", "News Content": "අමෙරිකාවේ සංචාරයක නිරත වන විදේශ අමාත්‍ය මංගල සමරවීර මහතා එක්සත් ජාතින්ගේ මහලේකම් බැන් කී මුන් මහතා මුණගැසී සාකච්ඡා කර තිබේ.නිව්යෝක්හි පිහිටි එක්සත් ජාතින්ගේ මුලස්ථානයේ දී අදාළ සාකච්ඡා පැවති බව වාර්තා වෙයි.රාජ්‍ය තාන්ත්‍රික ආරංචි මාර්ග උපුටා දක්වමින් විදෙස් මාධ්‍ය වාර්තා කළේ විදේශ අමාත්‍යවරයා එක්සත් ජාතින්ගේ මානව හිමිකම් කවුන්සිලයට ශ්‍රී ලංකාව සම්බන්ධයෙන් ඉදිරිපත් කිරිමට යන යෝජනාව කල් දැමිමට ඇති හැකියාව පිළිබඳව එක්සත් ජාතින්ගේ මහලේකම්වරයා සමඟ සාකච්ඡා කර ඇති බවයි.කෙසේ වෙතත් එම සාකච්ඡා මාධ්‍යයට නිරාවරණය වී නොමැති බවද විදෙස් මාධ්‍ය වාර්තා කර සිටියේය. මේ සම්බන්ධයෙන් එක්සත් ජාතින්ගේ මහ ලේකම් බෑන් කී මූන් පවසා ඇත්තේ එම වාර්තාව ඉදිරිපත් කිරිම තමන් සතු කාර්යක් නොවන බවත්, එය එක්සත් ජාතින්ගේ මානව හිමිකම් මහකොමසාරිස්වරයා විසින් සිදුකරන කටයුත්තක් බවත්ය. මේ අතර මෙම සාකච්ඡාවේදී ශ්‍රී ලංකාවට ඉතා වැදගත් මානව හිමිකම් ප්‍රතිසන්ධාන කටයුතු සහ වගවීමේ ක්‍රියා වලිය සඳහා දීර්ඝ වශයෙන් කරුණු සාකච්ඡා වී තිබේ. මීට අමතරව දෙරටට වැදගත් වන කරුණු කිහිපයක් පිළිබඳව ද බෑන්කී මුන් සහ විදේශ අමාත්‍යවරයා අතර සාකච්ඡා පැවති බව විදෙස් මාධ්‍ය වාර්තා කළේය.මේ අතර ඊයේ පැවති අමෙරිකානු රාජ්‍ය දෙපාර්තමේන්තු දෛනික මාධ්‍ය හමුවේදී මාධ්‍යවේදින් ශ්‍රී ලංකා සම්බන්ධයෙන් ගෙන එනු ලබන යෝජනාව පිළිබඳව කරුණු විමසා තිබේ. එහිදි රාජ්‍ය දෙපාර්තුමේන්තු ප්‍රකාශිකා ජැන් සාකි ප්‍රකාශ කර ඇත්තේ මේ සම්බන්ධයෙන් ඉදිරියට සුදුසු ක්‍රියාමාර්ග ගැනිම පිළිබඳව සලකා බලමින් සිටින බවයි.", "URL": "https://sinhala.adaderana.lk/news.php?nid=49347", "Category": null, "Parent URL": null}