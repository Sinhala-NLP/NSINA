{"Source": "Adaderana", "Timestamp": "June 17, 2014 03:42 pm", "Headline": " ආණ්ඩුව නීතිය අතට ගන්නට දී නිහඬවෙලා ඉන්නවා", "News Content": "රජය විසින් විවිධ පුද්ගලයින්ට නීතිය අතට ගැනීමට ඉඩදී නිහඬව බලා සිටින පිළිවෙතක් අනුගමනය කරන බව විපක්ෂ නායක රනිල් වික්‍රමසිංහ මහතා පවසයි. විශ්ව විද්‍යාල සිසුන් නිදහස් අධ්‍යාපනය රැක ගැනීමට රැස්වීම් තබද්දී, පෙළපාලි යද්දී ඒවා මහජනයාට පීඩාවන්නේ යයි කියා උසාවි නියෝග ගෙන ඒවා නවත්වන ලෙස බලකරන ආණ්ඩුව පසුගියදා ඇතිවූ සිද්ධිය නැවැත්වීමට පියවර නොගත් බව හෙතෙම කියා සිටියි. අලුත්ගම-බේරුවල ඇති වූ සිද්ධිය සම්බන්ධයෙන් අද (17) පාර්ලිමේන්තුවේදී විශේෂ ප්‍රකාශයක් කරමින් රනිල් වික්‍රමසිංහ මහතා මේ බව කියා සිටියේය. එබඳු සිදුවීම් යළි ඇති නොවන පරිදි ක්‍රියා මාර්ග ගැනීම වෙනුවට ඒවා උසිගන්වනසුළු පරිසරයක් රජය නිර්මාණය කර ඇති බවත්,එහි ප්‍රතිඵලයක් ලෙස ජාතිවාදය ඇවිස්සී විශාල වශයෙන් දේපළ හානිද, ජීවිත හානිද සිදුව ඇති බව ඔහු පෙන්වාදුන්නේය. මෙම සිදුවීම සම්බන්ධයෙන් පූර්ණ වාර්තාවක් අපේක්ෂා කරන බවත්,අදාළ සිදුවීම ඇතිවී පැතිරීමට ඉඩදී රජය බලා සිටියේ කවර හේතු නිසාදැයි අගමැතිතුමාගෙන් විමසා සිටින බවත් වික්‍රමසිංහ මහතා මෙහිදී සඳහන් කළේය. මීට වගකිවයුතු නායකයින්, පුද්ගලයින් කවුරුන්ද යන්නත්, ඔවුන් සම්බන්ධයෙන් ගත් නීතිමය ක්‍රියාමාර්ග මොනවාද යන්නත් තමන් දැන ගැනීමට කැමති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=44027", "Category": null, "Parent URL": null}