{"Source": "Adaderana", "Timestamp": "January 15, 2013 06:19 pm", "Headline": " නව අගවිනිසුරුට එරෙහිව අල්ලස් කොමිසමට පැමිණිල්ලක්", "News Content": "නව අගවිනිසුරු මොහාන් පීරිස් මහතාට එරෙහිව අල්ලස් හෝ දූෂණ විමර්ශන කොමිසමට අද (15) පැමිණිල්ලක් කළ බව ජනතා විමුක්ති පෙරමුණේ හිටපු මන්ත්‍රී හා දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා පවසයි. එවකට මොහාන් පීරිස් මහතා පෙනී සිටි නඩු රෝයල් පර්න්වුඩ් නැමැති නඩුවෙන් රජයට රුපියල් ලක්ෂ 758 ක මුදලක් අහිමි වී ගිය බව පවසා මෙම පැමිණිල්ල කළ බව ඔහු කියයි. 2008 එෆ්.ආර්. 308 රෝයල් පර්න්වුඩ් නැමැති ආයතනය වෙනුවෙන් නීතිඥවරයා ලෙස පෙනී සිට පසුව නීතිපතිවරයා ලෙස පත්වීමෙන් පසු රජයට අය විය යුතු එකී මුදල රුපියල් ලක්ෂ 26 දක්වා අඩු කිරීමට මොහු කටයුතු කර ඇතැයි සමරසිංහ මහතා‍ පෙන්වාදෙයි. ඒ අනුව ඔහු සම්බන්ධයෙන් වහාම පරීක්ෂණ පවත්වන ලෙස අල්ලස් හෝ දූෂණ විමර්ශන කොමිසමෙන් ඉල්ලීමක් කළ බව වසන්ත සමරසිංහ මහතා පවසයි.", "URL": "https://sinhala.adaderana.lk/news.php?nid=30791", "Category": null, "Parent URL": null}