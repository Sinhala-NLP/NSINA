{"Source": "Adaderana", "Timestamp": "June 20, 2017 05:27 pm", "Headline": "මැතිවරණය කල් දැමීමට එරෙහිව පක්ෂ කිසිවක් ජනතාව රැස්කරන්නෙ නෑ", "News Content": "සබරගමුව, උතුරු මැද, නැගෙනහිර පළාත් සභා මැතිවරණ කල් දැමීම ජනමත විචාරණයකින් තොරව සිදු කළ නොහැකි බවත් යහපාලන රජය මැතිවරණ සිතියම අකුළමින් සිටින අතර පොදු විපක්ෂයේ හිටපු මන්ත්‍රීවරු මැතිවරණ කොමිසමට බනිමින් සිටින බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. අද(20) කොළඹ පදනම් ආයතනයේ දී මැතිවරණ නිරීක්ෂණ සංවිධාන 7 ක් එක්ව පවත්වන ලද සාකච්ඡාවකට එක් වෙමින් තෙන්නකෝන් මහතා මෙම අදහස් පළ කළේය. මැතිවරණ කල් දැමීම පිළිබඳ මැතිවරණ කොමිසමට හා මැතිවරණ නිරීක්ෂකයින්ට චෝදනා කර වැඩක් නොමැති බවත් අද පාර්ලිමේන්තුවේ මන්ත්‍රීවරුන් පළාත් පාලනය විතරක් නොවෙයි පළාත් සභා මැතිවරණ කල් දැමීම ගැන සාධනීය විරෝධයක් දක්වන්නේ නැති බවත් කීර්ති තෙන්නකෝන් මහතා පවසයි. කම්කරු දිනයට ලක්ෂ ගණන් පෙළපාලියට කැඳවන පක්ෂ කිසිවක් මැතිවරණ කල් දමා ගැනීමට එරෙහිව මිනිස්සු පන්සීයක් හෝ කොළඹට රැස්කිරීමට උත්සහ නොගන්නා බව ද තෙන්නකෝන් මහතා පැවසීය. මෙහිදි වැඩි දුරටත් අදහස් දැක්වු කීර්ති තෙන්නකෝන් මහතා මෙසේ ද කියා සිටියේය. “පළාත් පාලන මැතිවරණය සඳහා සීමා නිර්ණය අභියාචනා අවසන්ව ගැසට් පත්‍ර‍ය පළ කොට ඇත. පළාත් පාලන ආයතනයන් හි සාමාජික සංඛ්‍යාව ද ගැසට් කොට අවසන්. නමුත් එය බලාත්මක වන්නේ 2017 ජූලි 1 දා සිට ය. පළාත් පාලන පනතට සංශෝධන 50 කට වැඩි සංඛ්‍යාවක් ඇතුලත් පනතට යෝජිත සංශෝධන මේ වන විට සකස් කොට ඇත. නමුත්, ඒවා මීළඟ පාර්ලිමේන්තු සැසිවාරයට හෝ සභාගත වන්නේ නැත. මැතිවරණය පැවැත්වීමේ කොන්දේසි,නීති රීති නැතිව ඡන්ද විමසීමක් පැවැත්විය නොහැකිය. ඒ සඳහා බලය ඇත්තේ එජාපය, ශ්‍රීලනිප, ද්‍ර‍විඩ සන්ධානය, ජවිපෙ, මුස්ලිම් කොන්ග්‍ර‍සය යන පක්ෂවලින් සමන්විත පාර්ලිමේන්තු මන්ත්‍රීවරුන් 225 ට ය. පවත්නා නීතියේ දුබලතාව අප අවුරුදු 4 කට පෙර හෙළි කළා. විවේචණය කළා. ඒ බව පසුගිය වසර 4 කට වැඩි කලක් පළාත් පාලන මැතිවරණ කල් දැමූ මේ දේශපාලන පක්ෂ හොදින්ම දන්නවා.“", "URL": "https://sinhala.adaderana.lk/news.php?nid=74398", "Category": null, "Parent URL": null}