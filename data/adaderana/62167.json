{"Source": "Adaderana", "Timestamp": "July 17, 2016 05:22 pm", "Headline": "සරසවි ගැටුම විමලුත් හෙළාදකියි!", "News Content": "යාපනය විශ්වවිද්‍යාලයේ විද්‍යා පීඨයේ පැවැති නවක සිසුන් පිළිගැනීමේ උත්සවයකදී අන්තවාදී සිසුන් සහ බාහිරින් පැමිණි පිරිස් සිංහල සිසුන්ට පහර දී ඇති බව වාර්තාවන බවද එම සිදුවීම දැඩි පිළිකුලෙන් යුතුව හෙළා දකින බවද ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා පවසයි. වාර්තා වී ඇති ආකාරයට ඉහත උත්සවයේදී සිංහල සංස්කෘතිකාංගයක් ප‍්‍රදර්ශනය කිරීම මෙම අන්තවාදී ප‍්‍රචණ්ඩකාරී පහර දීමට හේතු වී ඇති බවත්, සිංහල අනන්‍යතාව සහිත සංස්කෘතිකාංග තම ප‍්‍රදේශය තුළ ප‍්‍රදර්ශනය නොකළ යුතු බවට තර්ජනය කරමින් ඉහත පහර දීම සිදුව ඇති බවද ඒ මහතා පෙන්වා දෙයි.මෙම අන්තවාදී සිසුන් සහ බාහිරින් පැමිණි පිරිස් සිංහල සිසුන්ට පමණක් නොව මෙහිදී නැටුම් ශිල්පීන්ට පවා පහර දී ඇති බවත්, පොලූ සහ යතුරු පැදි ආරක්‍ෂිත හිස් වැසුම් යොදාගෙන සිදුකර ඇති මෙම පහර දීමෙන් බේරී ආරක්‍ෂිත ස්ථානයක රුඳී සිටි පිරිසට ගල්මුල් ප‍්‍රහාරයක් එල්ල කිරීමටද මෙම අන්තවාදීන් කටයුතු කර ඇති බවත් ඔහු පවසයි.මෙවැනි බරපතළ තත්ත්වයක් යුද්ධය අවසන් වී ගෙවී ගිය කාලය පුරාම සිදුව නොමැති බවත්, 2015 ජනවාරි 08 වැනිදා පිහිටුවන ලද පාලන තන්ත‍්‍රය විසින් දිගින් දිගටම අන්තවාදීන්ට උඩගෙඩි ලබාදීම හේතුවෙන් උතුරේ දැඩි අන්තවාදී ප‍්‍රවණතාවක් හට ගෙන ඇති බවත් ඔහු පෙන්වා දෙයි.පසුගිය නොවැම්බර් මාසයේදී යාපනය විශ්වවිද්‍යාලය තුළ ඊළාම් සිතියම පසුබිමේ තබා ගෙන ඊනියා මහ විරු දින සමරුම් පැවැත්වූයේද ඒ බව මනාව පෙන්නුම් කරමින් බව ඔහු පවසා සිටියි.මෙම අන්තවාදීන් තුළ දැඩි සිංහල විරෝධී මානසිකත්වයක් හටගෙන ඇති අතර ඒ හේතුවෙන් යාපනය විශ්වවිද්‍යාලය තුළ සිටින සිංහල සිසුන් මෙම වෛරී සහගත ප‍්‍රහරයට ලක්ව ඇති බවද ඔහු පෙන්වා දී තිබේ. උතුරේ අන්තවාදයට ගෙවී ගිය වසර එකහමාර පුරා උඩගෙඩි දුන් මේ ආණ්ඩුව මෙවැනි පිළිකුල් සහගත ප‍්‍රහාරයක් එල්ල වීමට වගකිය යුතු බවත් එසේම උතුරේ මෙම ප‍්‍රවණතාවය වැළැක්වීමට වහා පියවර ගන්නා ලෙසද ආණ්ඩුවට බලකර කියා සිටින බවත් ඔහු පවසයි.එමෙන්ම සිසුන්ට පහර දීමෙන් නොනැවතී සිංහල ජනවාට උතුරයට යාමට බැරි වාතාවරණයක් උද්ගත වන තැනට මෙම ගැටළුව වර්ධනය විය හැකි බවද ඔහු පෙන්වා දී තිබේ.", "URL": "https://sinhala.adaderana.lk/news.php?nid=62167", "Category": null, "Parent URL": null}