{"Source": "Adaderana", "Timestamp": "August 12, 2018 11:48 am", "Headline": "විදේශිකයින් ඉලක්ක කර ගනිමින් සොරකමේ ගිය 3ක් අත්අඩංගුවට", "News Content": "දිවයින පුරා සංචාරක හෝටල්වල ලැගුම් ගෙන සිටින විදේශීය සංචාරකයන්ගේ බඩු භාණ්ඩ හා මුදල් සොරා ගන්නා සංවිධානාත්මක කල්ලියක සැකකරුවන් තිදෙනෙකු මෝටර් රථ දෙකක් සමඟ ගාල්ල ප්‍රදේශයේ දී අත්අඩංගුවට ගෙන ඇත. දඹුල්ල, සිගිරිය, හබරණ , ආදි ප්‍රදේශවල පසුගිය දින කීපයේම එක දිගටම විදේශීය සංචාරකයන් සිටින කාමර වලට ඇතුළු වී ඉතා රහසිගතව ඔවුන්ගේ මුදල් සහ බඩු බාහිරාදිය සොරා ගැනීම පිළිබඳව පැමිණිලි රැසක් ලැබුණු බව දඹුල්ල පොලීසිය පවසයි. පසුව මේ පිළිබඳව විශේෂ පොලිස් කණ්ඩායම් කිහිපයක් යොදවා සංචාරක හෝටල් වල සහ ප්‍රධාන මාර්ගවල සවිකොට තිබූ සී.සී.ටී.වී කැමරා උපයෝගී කර ගනිමින් දින ගණනාවක් තිස්සේ සිදු කළ රහසිගත පරීක්ෂණයකින් පසුව මෙම පුද්ගලයන් ගාල්ල මනෝරියවත්ත ප්‍රදේශයේ ස්ථානයක සිටින බවට ලැබුණු තොරතුරක් මත දඹුල්ල පොලිසියේ නිළධාරින් පිරිසක් විසින් මෙම පුද්ගලයා අත්අඩංගුවට ගෙන දඹුල්ල පොලිසිය වෙත රැගෙන විත් තිබේ. දඹුල්ල මහේස්ත්‍රාත් අධිකරණයෙන් ලබාගත් විශේෂ රදවාදවා ගැනීමේ නියෝගයක් මත රඳවාගෙන ප්‍රශ්න කිරීමේ දී හෙළි වී ඇත්තේ මෙම කණ්ඩායමේ තවත් සිව් දෙනෙකු සිටින බවද එමෙන්ම මෙම පුද්ගලයන් වසර ගණනාවක් තිස්සේ දඹුල්ල ,හබරණ ,සිගිරිය , තිස්සමහාරාම, මාතර ,ගාල්ල ,අරුගම්බේ ,තිරිකුණාමලය, නුවරඑළිය ආදී දිවයිනේ හික්කඩුව ආදි දිවයිනේ සංචාරක කලාපයන් බොහොමයක සංචාරක හෝටල් වලට ඇතුළු වී ලක්ෂ ගණනාවක් සොරකම් කොට ඇති බව ය. දැනට දිවයිනේ විවිධ පොලිස් ස්ථාන මඟින් මෙම පුද්ගලයන් පිළිබඳ තොරතුරු අනාවරණය වෙමින් පවතින බව පොලිසිය පවසයි. මෙම සැකරුවන් ගාල්ල ,රත්ගම මනොරියායාවත්ත යන ප්‍රදේශවල පදිංචිකරුවන් බව හෙළි වි ඇත. මේ සදහා යොදාගත් මෝටර් රථ දෙක ද ගාල්ල ප්‍රදේශයේ කුලී පදනම මත ස්ථානයකින් ලබා ගත් වාහන බව පොලිස් පරීක්ෂණවලදී අනාවරණය වී තිබේ. අදාළ සැකකරුවන් දීවයිනේ විවිධ ප්‍රදේශවල පිහිටි සංචාරක හෝටල් වල අන්තර්ජාලය හරහා කාමර ලබාගැනීම මුවාවෙන් තොරතුරු අනාවරණය කොට සම්පූර්ණ හෝටල් වල සංචාරකයන් පිරී ඇති සංචාරක හෝටල්වලට දිවා කාලයේ පැමිණ එම වටපිටාව පිළිබඳව නිරීක්ෂණය කොට අළුයම් කාලයේ ඉතා රහසිගතව කාමර වලට ඇතුළු වී මෙසේ මුදල් හා සංචාරකයන්ගේ දේපල කොල්ලකා යන බවද හෙළි වී තිබේ. බොහෝ සංචාරක හෝටල් වල ආරක්ෂිත කැමරා පද්ධති හා අක්‍රීව වූ ස්ථාන මෙම ජාවාරම්කරුවන්ගේ ඉලක්ක බවට පත්ව ඇතැයි පරීක්ෂණවලදී හෙළි වූ බව පොලිසිය කියයි.", "URL": "https://sinhala.adaderana.lk/news.php?nid=94282", "Category": null, "Parent URL": null}