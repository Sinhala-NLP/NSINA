{"Source": "Adaderana", "Timestamp": "October 18, 2012 10:54 am", "Headline": "හදවතක් නැතිව සය මසක් සිටි අය මෙලොවින් සමුගනියි", "News Content": "හෘදය වස්තුවක් නොමැතිව මාස 6 ක් ජීවත් වූ පුද්ගලයෙකු ඊයේ (17) ජීවිතක්ෂයට පත්ව තිබේ. චෙක් ජනපදයේ ජීවත් වූ 37 හැවිරිදි පුද්ගලයෙකු මෙලෙස ජීවිතක්ෂයට පත්ව ඇති බව විදෙස් මාධ්‍ය සඳහන් කළේය. මෙම පුද්ගලයා පිළිකා රෝගය‍ සඳහා ප්‍රතිකාර ලබාගනිමින් සිට ඇති අතර එහිදී ඔහුගේ හෘදය වස්තුව ඉවත් කොට තිබේ. නව හෘද වස්තුවක් බද්ධ කිරීමට පියවර ගන්නා තෙක් ජාකුබ් හලීක් නැමැති මෙම රෝගියාට බට දෙකක් සවි කො‍ට අදාළ කටයුතු සිදු කර ගෙනයෑමට අවශ්‍ය පහසුකම් සලසා තිබූ බව වෛද්‍යවරු සඳහන් කර ඇත. මෙම කාලය තුළ දී මොහු ශාරීරික ව්‍යායාමවලට පවා සහභාගී වී ඇති බව සඳහන්ය. හෘද වස්තුවක් නොමැතිව ජීවත් වූ දෙවන පුද්ගලයා මොහු වන අතර මීට පෙර හදවතක් නොමැතිව ජීවත් වූ පුද්ගලයෙකු ජීවත්ව ඇත්තේ සතියක පමණ කාලයක් බව විදෙස් මාධ්‍ය සඳහන් කළේය. කෙසේ වෙතත් ජාකුබ් හලීක් ‍මි‍යගොස් ඇත්තේ හෘද වස්තුව නොමැතිවීමෙන් නොව අක්මාව අක්‍රිය වීමෙන් බව වෛද්‍යවරුන් පවසා තිබේ.", "URL": "https://sinhala.adaderana.lk/news.php?nid=28385", "Category": null, "Parent URL": null}