{"Source": "Adaderana", "Timestamp": "August 12, 2013 03:25 pm", "Headline": "වාහනවල බලෙන් ස්ටිකර් ගහලා- කැෆේ වයඹ පොලිස් ලොක්කාට ලියයි", "News Content": "වයඹ පළාතේ පළාත් සභා මැතිවරණ අපේක්ෂකයින් දිගින් දිගටම මැතිවරණ නීති උල්ලංඝණය කරමින් නීති විරෝධී ප්‍රචාරක කටයුතුවල නිරත වෙමින් සිටින බව කැ‍ෆේ සංවිධානය පවසයි. මේ සදහා පොදු ප්‍රවාහන සේවා භාවිත කරන බවත් ඇතැම් බස් රථවල කොන්දොස්තරවරුන් හා ත්‍රී රෝද රථ රියදුරන් සඳහන් කර ඇත්තේ අපේක්ෂකයින්ගේ ආධාරකරුවන් විසින් බලහත්කාරයෙන් ඒවා සිය වාහනවල අලවන බවත් යැයි එම සංවිධානය කියයි. මේ සම්බන්ධයෙන් ඡායාරූප සාක්ෂී සහිතව මැතිවරණ කොමසාරිස්වරයා, වයඹ පළාත භාර ජ්‍යෙෂ්ඨ නියෝජ්‍ය පොලිස්පති වරයා, පුද්ගලික ප්‍රවාහන සේවා අමාත්‍යංශ ලේකම් වරයා සහ බස් හිමියන්ගේ සංගම් වෙත ලිඛිතව දැනුම් දුන් බව කැෆේ සංවිධානය පවසයි. පහත දැක්වෙන්නේ වයඹ පළාත භාර ජ්‍යෙෂ්ඨ නියෝජ්‍ය පොලිස්පතිවරයාට යැවූ ලිපිය වන අතර ඉහතින් ඊට අදාළ ඡායා රූප දක්වා ඇත. වයඹ පළාත භාර ජ්‍යෙෂ්ඨ නියෝජ්‍ය පොලිස්පති ජගත් අබේසිරිගුණවර්ධන මහතා වයඹ පළාත් භාර ජ්‍යෙෂ්ට නියෝජ්‍ය පොලිස්පති කාර්යාලය කුරුණෑගල. මහත්මාණෙනි, කුරුණෑගල දිස්ත‍්‍රික්කයේ බස් රථ, වෑන් සහ ත‍්‍රී රෝද රථ මැතිවරණ ප‍්‍රචාරක කටයුතු සදහා යොදා ගැනීම කුරුණෑගල දිස්ත‍්‍රික්කයේ ධාවනය වන බස්රථ විශාල සංඛ්‍යාවක මෙවර මැතිවරණයට තරග වදින අපේක්‍ෂකයින්ගේ නම්, අංක, ඡන්ද සලකුණු ඇතුළත් ස්ටිකර් ප‍්‍රදර්ශනය වන බව ඔබතුමන් ද දන්නා කරුණක් බව අපගේ විශ්වාසය යි. කැෆේ සංවිධානයේ නිරීක්‍ෂකයින් විසින් එවැනි ඡායා රූප ගණනාවක් අප වෙත ලබා දී ඇති අතර එයින් කිහිපයක් මේ සමග ඔබ වෙත යොමු කරමි. මෙම සියලූ ඡායාරූප කුරුණෑගල නගර සභා බල ප‍්‍රදේශයේ දී පසුගිය දින තුළ ලබා ගෙන ඇත. මෙම ස්ටිකර් සහ පෝස්ටර් පිළිබඳ විමසීමේ දී ත‍්‍රී රෝද රියදුරන් සහ බස් රථ කොන්දොස්තරවරුන් පවසන්නේ මේවා බලහත්කාරයෙන් තම බස් සහ වෙනත් රථවල අලවන බවයි. පළාත් සභා ඡන්ද විමසීමක ප‍්‍රචාරණය සඳහා වන නීති මෙම ප‍්‍රචාරක කටයුතු හේතුවෙන් උල්ලංඝණය වන බව ඔබතුමන් ද එකඟ වන්නේ යැයි සිතමි. එපමණක් ද නොව, මෙම තත්ත්වය මෝටර් රථවාහන ප‍්‍රවාහන පනතේ ප‍්‍රතිපාදන ද උල්ලංඝණය කිරීමක් වන බව කැෆේ සංවිධානයේ අදහසයි. ඔබගේ බල ප‍්‍රදේශයේ ධාවනය වන බස් සහ මෝටර් රථ හි අලවා ඇති නීති විරෝධී ස්ටිකර් සහ පෝස්ටර් ඉවත් කිරීම සම්බන්ධයෙන් සුදුසු පියවර ගන්නා මෙන් ඉතා කාරුණිකව ඉල්ලමි. මැතිවරණ නීති ආරක්‍ෂා කරමින් මෙවර පළාත් සභා මැතිවරණය පැවැත්වීමට ඔබතුමාගෙන් ලැබෙන සහය කැෆේ සංවිධානයේ පැසසුමට ලක් වන බව ද විශේෂයෙන්ම සඳහන් කරමි. මෙයට විශ්වාසී, කීර්ති තෙන්නකෝන් විධායක අධ්‍යක්‍ෂ/කැෆේ", "URL": "https://sinhala.adaderana.lk/news.php?nid=36576", "Category": null, "Parent URL": null}