{"Source": "Adaderana", "Timestamp": "December 19, 2012 02:48 pm", "Headline": " ප්‍රශ්න පත්‍ර පිටවීමේ සිද්ධිය ගැන විධිමත් පරීක්ෂණයක් ඕනෑ", "News Content": "අධ්‍යයන පොදු සහතික පත‍්‍ර සාමාන්‍ය පෙළ විභාගයේ විද්‍යා ප‍්‍රශ්න පත‍්‍රය කලින් පිටවූ බව කියන සිද්ධිය සම්බන්ධයෙන් විධිමත් පරීක්ෂණයක් සිදුකිරීමට රජය පියවර ගතයුතු බව එක්සත් ජාතික පක්ෂය පවසයි. මේ සම්බන්ධයෙන් නිලධාරීන් මත වරද පටවා ඇඟ බේරාගැනීමට අධ්‍යාපන බලධාරීන්ට හැකියාවක් නොමැති බව එ.ජා.ප මහ ලේකම් තිස්ස අත්තනායක මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. ප‍්‍රශ්න පත‍්‍ර පිටවූ ප‍්‍රථම අවස්ථාව මෙය නොවන බව පෙන්වාදෙන මහලේකම් වරයා , මෙම වසරේ පැවති ශිෂ්‍යත්ව විභාගයේ ප‍්‍රශ්න පත‍්‍ර ද පිටවීම හේතුවෙන් විශාල අර්බුදයක් ඇතිවූ බව සිහිපත් කළේය. මේ ආකාරයේ සිද්ධි රජයට හෝ අධ්‍යාපන ඇමතිවරයාට ප‍්‍රශ්නයක් නොවන බව ඔවුන්ගේ ක‍්‍රියා කලාපයෙන් ඔප්පු වන නමුත් විභාගයට පෙනී සිටින දරුවන්ට මෙය මහත් මානසික පීඩනයක් බව තිස්ස අත්තනායක මහතා පෙන්වා දෙයි. මේ හේතුවෙන් ප‍්‍රශ්න පත‍්‍ර පිටවීමේ සිද්ධිය සම්බන්ධයෙන් විධිමත් පරීක්ෂණ සිදුකර සිසු දරුවන් සඳහා සාධාරණය ඉටු කරන ලෙස එක්සත් ජාතික පක්ෂ මහ ලේකම්වරයා රජයෙන් ඉල්ලා සිටියි.", "URL": "https://sinhala.adaderana.lk/news.php?nid=30083", "Category": null, "Parent URL": null}