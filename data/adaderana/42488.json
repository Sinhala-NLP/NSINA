{"Source": "Adaderana", "Timestamp": "April 12, 2014 02:14 pm", "Headline": "පොළොන්නරුව රෝහලට ආ මව්වරු හිස්අතින් යති - වරද කාගේද?", "News Content": "පවුල් සෞඛ්‍ය සේවිකාවන්ගේ වැඩවර්ජනය හේතුවෙන් බිඳ වැටුණු ප්‍රතිශක්තිකරණ එන්නත් ලබාදීමේ කටයුතු රජයේ ‍රෝහල්වලින් කරගන්නා ලෙස සෞඛ්‍ය අමාත්‍යංශය විසින් දැනුම්දීමෙන් අනතුරුව දරුවන්ට බෙහෙත් විද ගැනීම සඳහා පොළොන්නරුව රෝහලට අද (12) පැමිණි මව්වරුන් රැසකට ආපසු හිස් අතින්ම යාමට සිදුව තිබේ. හෙදියන්ට සූතිකා පුහුණුව ලබාදීමට ගෙන ඇති තීරණයකට විරෝධය පළ කර දිවයිනපුරා පවුල් සෞඛ්‍ය සේවිකාවන් පසුගියදා වැඩවර්ජනයක් ආරම්භ කළේය. මේ හේතුවෙන් ජාතික ප්‍රතිශක්තිකරණ වැඩසටහන යටතේ දරුවන්ට එන්නත් ලබාදීමේ කටයුතු සම්පූර්ණයෙන්ම නතර විය. මෙම වාතාවරණය යටතේ සෞඛ්‍ය අමාත්‍යංශය විසින් එම එන්නත් මාත්‍රාවන් සියලුම රජයේ රෝහල්වල මාතෘ හා ළමා සායනවලදී ලබාදීමට තීරණය කළ අතර ඒ අනූව එය දිවයිනපුරා රජයේ රෝහල්වෙත දැනුම්දීමක් ද කරන ලදී. ඒ අනූව දරුවන්ට එන්නත් ලබාදීම සඳහා පොළොන්නරුව රෝහලට එම දිස්ත්‍රීක්කයේ දුර බැහැර ප්‍රදේශවලින් මව්වරුන් රැසක් පැමිණ සිටි අතර එහෙත් එකම දරුවෙකුටවත් ප්‍රතිශක්තීකරණ එන්නතක් විද ගැනීමට නොහැකිව මව්වරුන්ට සිදුව ඇත්තේ ආපසු පිටත්ව යාමටය. රෝහල් කාර්ය මණ්ඩලයේ පිරිසක් අවුරුදු නිවාඩු ගොස් ඇති අතරම ඇතැම් වෛද්‍යවරුන් මේ ගැන තමන් දැනුවත් නැති බැවින් බෙහෙත් විද ගැනීම සඳහා අදාළ ලියකියවිලි වලට අත්සන් තැබිය නොහැකි බවද මව්වරුන්ට පවසා ඇති බව අප වාර්තාකරු පැවසුවේය. රෝහල් පාලනාධිකාරියේ දුර්වලතා මෙයට ප්‍රධාන වශයෙන්ම බලපා ඇති බවත් මේ හේතුවෙන් අරලගංවිල, දෙහිඅත්තකණ්ඩිය, වැලිකන්ද, දිඹුලාගල වැනි දුර බැහැර ප්‍රදේශවල සිට පැමිණි මව්වරුන් රැසක් අද දහවල් යළි නිවෙස් බලා ගිය බවත් හෙතෙම පැවසීය. තවද ඇතැම් මව්වරුන් පෙර දින රාත්‍රියේම එහි පැමිණ සිටි බවද බෙහෙත් විද ගැනීමට නොහැකිව රෝහලේ රස්තියාදු වූ මව්වරුන් එහි පරිපාලනයට අප්‍රසාදය පළකරමින් අවසානයේ පිටව ගිය බවද හෙතෙම කියා සිටියේය. මේ අතර පවුල් සෞඛ්‍ය සේවිකාවන් විසින් ආරම්භ කර තිබූ වැඩවර්ජනය ඊයේ රාත්‍රී අවසන් කෙරුණු බවද වාර්තා විය. බෙහෙත් විදගැනීමට දරුවන් රැගෙන ආ මව්පියන් ඉහත. (ඡායා රූ - ගාමිණි ඔබේසේකර)", "URL": "https://sinhala.adaderana.lk/news.php?nid=42488", "Category": null, "Parent URL": null}