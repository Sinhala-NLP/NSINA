{"Source": "Adaderana", "Timestamp": "April 9, 2013 08:30 am", "Headline": "ඉන්දීය නියෝජිතයින් ජී.එල් හමුවෙයි", "News Content": "දිවයිනට පැමිණ සිටින ඉන්දීය පාර්ලිමේන්තු නියෝජිත පිරිස අද (09) දිනයේ විදේශ කටයුතු අමාත්‍ය මහාචාර් ජී.එල්.පීරිස් මහතා හමුවීමට නියමිතව තිබේ. මෙම ඉන්දීය නියෝජිත පිරිස ඊයේ රාත්‍රී දිවයිනට පැමිණි බව ගුවන්තොටුපල ප්‍රකාශකයෙකු සඳහන් කළේය. ව්‍යාපාරික හා දේශපාලන සාකච්ඡා සඳහා මොවුන් දිවයිනට පැමිණ තිබේ. ඔවුන් අද දිනයේ පාර්ලිමේන්තු සංකීර්ණයේ දී කතානායක චමල් රාජපක්ෂ මහතා ඇතුළු පාර්ලිමේන්තු නියෝජිතයින් හමුවීමට නියමිත බව විදේශ කටයුතු අමාත්‍යාංශය සඳහන් කළේය. දිවයිනට පැමිණි මෙම නියෝජිතයින් පිරිස හෙට දිනයේ යාපනය දිස්ත්‍රික්කයේ සංචාරයක නිරත වීමට ද තීරණය කර තිබේ. එහිදී ඔවුන් ඉන්දීය රජයේ ආධාර මත ක්‍රියාත්මක වන සංවර්ධන ව්‍යාපෘති නිරීක්ෂණය කරනු ඇති. ඊට අමතරව ඉන්දීය නියෝජිත පිරිස මෙම සංචාරය තුළ දී ආරක්ෂක ලේකම් ගෝඪාභය රාජපක්ෂ මහතා, ආර්ථික සංවර්ධන අමාත්‍ය බැසිල් රාජපක්ෂ මහතා ඇතුළු රජයේ ඉහළ පෙළේ නිලධාරීන් සමග සාකච්ඡා කිරීමට නියමිතය. කෙසේ වෙතත් ඉන්දීය නියෝජිතයින්ගේ මෙම සංචාරය අවලංගු කරන ලෙස තමිල්නාඩු දේශපාලන පක්ෂ රැසක්ම ඉල්ලීම් කර තිබිණි.", "URL": "https://sinhala.adaderana.lk/news.php?nid=33122", "Category": null, "Parent URL": null}