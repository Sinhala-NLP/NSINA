{"Source": "Adaderana", "Timestamp": "February 7, 2019 04:45 pm", "Headline": "වැවිලි කලාපය සඳහා වූ නව ගම්මාන සංවර්ධන අධිකාරිය ස්ථාපිත කෙරේ", "News Content": "වැවිලි කලාපය සඳහා වූ නව ගම්මාන සංවර්ධන අධිකාරිය පිහිටුවීමේ සමාරම්භක උත්සවය අද(07) දින බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී මුදල් හා ජනමාධ්‍ය අමාත්‍ය මංගල සමරවීර මහතාගේ ප්‍රධානත්වයෙන් සිදුකෙරිණි. කඳුරට නව ගම්මාන යටිතල පහසුකම් හා ප්‍රජා සංවර්ධන ගරු අමාත්‍ය පලනි තිගම්බරම් මහතාගේ උත්සාහයේ ප්‍රතිඵලයක් ලෙස මෙම අධිකාරිය පිහිටුවීමට හැකියාව ලැබී තිබේ. මේ සඳහා ජනාධිපති මෛත්‍රීපාල සිරිසේන මහතාගේ මාර්ගෝපදේශකත්වයත් අග්‍රාමාත්‍යවරයාගේ මඟ පෙන්වීමත් හිමිව ඇති බව පවසයි. මෙම අධිකාරිය පිහිටුවීමේ අරමුණ වන්නේ වැවිලි කලාපයේ සමාජ, ආර්ථික, සංස්කෘතික යටිතල පහසුකම් සංවර්ධනය තුළින් නම් කළ ප්‍රදේශවල වැවිලි ප්‍රජාව ප්‍රධාන සමාජ ධාරාවට ඇතුළත් කිරීම සහතික කිරීම සහ නම් කළ ප්‍රදේශවල වැවිලි ප්‍රජාව, ඔවුන්ට ජාතික සංවර්ධන ක්‍රියාවලියට දායක විය හැකි පරිදි සමාජයම හා ආර්ථිකයම වශයෙන් සවිබල ගැන්වීමයි. මුදල් හා ජනමාධ්‍ය අමාත්‍ය මංගල සමරවීර මහතා මෙහිදී අදහස් දක්වමින් කියා සිටියේ වැවිලි ප්‍රජාවට මෙම සුවිශේෂී ජයග්‍රහණය අත්කරදුන් අමාත්‍ය පලනි දිගාම්බරම් මහතාට තම ප්‍රශංසාව සහ රජයේ ප්‍රසාදය හිමිවන බවයි. එසේම මුදල් අමාත්‍යංශය මඟින් ක්‍රියාත්මක කරන එන්ටර්ප්‍රයිසස් ශ්‍රී ලංකා වැඩසටහන යටතේ වැවිලිකරයේ ජීවත්වන තරුණ තරුණියන්ටද ස්වයං රැකියා ආරම්භ කිරීම සඳහා ණය පහසුකම් ලබාදෙන බවත් මේ පිළිබඳව ඔවුන් දැනුවත් කිරීමේ ජංගම සේවාද නුදුරේම ආරම්භ කරන බවත් අමාත්‍යවරයා කියා සිටියේය. මෙම අවස්ථාවේදී අදහස් දැක්වූ අමාත්‍ය පලනි තිගාම්බරම් මහතා කියා සිටියේ මෙම අවස්ථාව වැවිලි ප්‍රජාව ලද සුවිශේෂී ජයග්‍රහහණයක් බවයි. තමන් සිදුකරන සංවර්ධන කාර්යයන් වඩාත් වේගවත්ව සිදුකිරීමට හැකියාව මේ යටතේ හිමිවන බවද අමාත්‍යවරයා කියා සිටියේය. මෙම අවස්ථාවට අමාත්‍යවරුන් වන මනෝ ගනේසන් මහතා, වී රාධක්‍රිෂ්ණන් මහතා, රාජ්‍ය අමාත්‍ය එම් හාරීස් මහතා, පාර්ලිමේන්තු මන්ත්‍රීවරුන් වන සුජිත් පෙරේරා මහතා, එම් තිලකරාජ් මහතා, අරවින්ද් කුමාර් මහතා, අමාත්‍යංශ ලේකම් ඉන්ජිනේරු අචාර්ය පී සුරේෂ් මහතා ඇතුළු විශාල පිරිසක් එක්ව තිබේ. මෙහිදී වැවිලි කාලාපය සඳහා වූ නව ගම්මාන සංවර්ධන අධිකාරියේ සභාපති ලෙස චන්ද්‍රා ෂාෆ්ටර් මහතාද , අධ්‍යක්ෂකවරුන් ලෙස එම් වාමදේවන් මහතා, ආචාර්ය එස් චන්ද්‍රබෝස් මහතා, බී ගෞතම මහතා යන අමාත්‍යවරයා අතින් පත්වීම් ලබාගනු ලැබීය.", "URL": "https://sinhala.adaderana.lk/news.php?nid=103866", "Category": null, "Parent URL": null}