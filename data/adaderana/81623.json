{"Source": "Adaderana", "Timestamp": "December 17, 2017 11:13 am", "Headline": " යාපනේ වැසියන් පොලීසිය ගැන පැහැදිලාලු", "News Content": "යාපනය තෙලිප්පලෙයි නගරයේදී රුපියල් 10000 ක් සමඟ නැතිවූ මුදල් පසුම්බියක් ඊට පසුදින තෙලිප්පලෙයි පොලිස් ස්ථානයේදීම අයිතිකරුට බාරදීමේ සිද්ධියක් යාපනයෙන් වාර්තා වෙයි. භාණ්ඩ මිලට ගැනීමට යාපනය තෙලිප්පලෙයි නගරයට පැමිණි පණස් හතර හැවිරිදි ටී.තම්බිරාසා නැමැත්තා භාණ්ඩ මිලදී ගන්නා අතරතුරදී ඔහුගේ මුදල් පසුම්බිය නැතිවී ඇත. මහ රෑ වනතුරුම මුදල් පසුම්බිය සොයන ලද නමුත් එය කිසිඳු ස්ථානයක නොතිබූ හෙයින් ඔහු ඉතා දුක්මුසුව නිවසට ගොස් තිබේ. භාණ්ඩ කිසිවක් නොමැතිව හිස් අතින් නිවසට පැමිණි තම්බිරාසාගෙන් පවුලේ උදවිය තොරතුරු විමසූ විට ඔහු පවසා ඇත්තේ මුදල් පසුම්බිය නැතිවූ වගයි. මුදල් අහිමි වීම නිසා නිදි වර්ජිතව කල්පනා කරමින් සිටි ඔහුට ඔහුගේ බෑනා පවසා ඇත්තේ මේ ගැන පොලීසියට පැමිණිලි කරණ ලෙසයි. තම්බිරාසා 14 දා උදෑසනම පොලීසිය වෙත ගොස් තමන්ගේ රුපියල් 10000ක මුදලක් නැති වූ බව පැමිණිලි කිරීමට සූදානම් වූ අවස්ථාවේදී ඔහුව තෙලිප්පලෙයි පොලිස් ස්ථානාධිපතිවරයා වෙත යොමු කොට ඇත. ස්ථානාධිපතිවරයා මුදල් නෝට්ටු පිළිබදවත්,පසුම්බියේ වර්ණය හා ඒ තුළ තිබුණු අනෙක් දේ පිළිබඳව තොරතුරු විමසා ස්වල්ප වේලාවකින් පොලිස් නිලධාරියෙකුට කතා කොට ඔහු අතින්ම තම්බිරාසාගේ මුදල් පසුම්බිය මුදල්ද සමඟ එස්.ඉරුදයරාජා නැමති පොලිස් නිලධාරියාගේ අතින් ඔහුට බාරදී තිබේ. ඉරුදයරාජා නැමති පොලිස් නිලධාරියා සවස් කාලයේදී යාපනයේ තෙලිප්පලෙයි ප්‍රදේශයේ රාජකාරී සඳහා ගොස් සිටියදී ඔහුට පාරේ වැටී තිබුණු මෙම මුදල් පසුම්බිය හමු වී තිබේ. රාජකාරී නිමවා පොලීසියට පැමිණි පසු එම මුදල් පසුම්බිය පොලිස් ස්ථානාධිපතිවරයා අතට පත් කිරීමට ඉරුදයරාජා නැමති පොලිස් නිලධාරියා කටයුතු කිරීම නිසා තම්බිරාසාගේ නැතිවූ රුපියල් 10000 ක මුදල ආපසු ලැබී තිබේ. මේ සිද්ධියත් සමගම යාපනයේ ජනතාව පොලීසිය පිළිබදව ඉතාම ගෞරවයෙන් යුතුව කතා බහ කරණ බව දැනගන්නට ලැබේ.", "URL": "https://sinhala.adaderana.lk/news.php?nid=81623", "Category": null, "Parent URL": null}