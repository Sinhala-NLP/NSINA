{"Source": "Adaderana", "Timestamp": "July 1, 2018 06:00 pm", "Headline": "වත්මන් ආණ්ඩුව අවුරුදු තුනකින් රටම විනාශ කරා ", "News Content": "රට තුළ ප්‍රජාතන්ත්‍රවාදය ආරක්ෂා කිරීමට වත්මන් රජය අපොහොසත් වී ඇති බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. මේ වනවිට රට විශාල ආර්ථික අර්බුදයකට ද මුහුණ දී සිටින බව “එළිය” සංවිධානයේ මාතලේ දිස්ත්‍රික් වැඩසටහනට සහභාගී වෙමින් ගෝඨාභය රාජපක්ෂ මහතා සදහන් කළේය. ලෝක බැංකුවෙන් සහ ජාත්‍යන්තර මූල්‍ය අරමුදලෙන් ණය ලබා නොගෙන චීනයෙන් ණය ගැනීම පිළිබඳ බොහෝ පිරිසක් චෝදනා කරන බව හිටපු ආරක්ෂක ලේකම් ගෝඨාභය රාජපක්ෂ මහතා පැවසීය. එහෙත් වත්මන් ආණ්ඩුව ලෝක බැංකුවෙන් සහ ජාත්‍යන්තර මූල්‍ය අරමුදලෙන් ණය ලබාදී ඔවුන් ඒ හා සමානව එක් කර ඇති වෙනස්කම් නිසා ඇති වී ඇති තත්ත්වය මේ වන විට පෙනෙන්නට තිබෙන බව හිටපු ආරක්ෂක ලේකම්වරයා ප්‍රකාශ කළේය. නැවත ත්‍රස්තවාදය සඳහා හිස එසවීමට දෙනවා නම් හා පාතාලයට නැඟී සිටීම සඳහා අවස්ථාව ලබා දෙන්නේ නම් ප්‍රඡාතන්ත්‍රවාදය ආරක්ෂාවන්නේ දැයි ගෝඨාභය රාජපක්ෂ මහතා ප්‍රශ්න කර සිටියේය. අවුරුදු 27 ක් පැවති යුද්ධය අවුරුදු 3 ක් තුළ අවසන් කිරීමට මහින්ද රාජපක්ෂ මහතාට හැකියාව ලැබුණු බවත් වත්මන් ආණ්ඩුවට අවුරුදු 3 ක් තුළ මුළු රටම විනාශ කිරීමට හැකියාව ලැබුණු බවද ගෝඨාභය රාජපක්ෂ මහතා කියා සිටියේය. අප වත්මන් රජය පෙරලනවා පමණක් නොව ඉදිරියේදී එන රජය මොන ආකාරයෙන් කටයුතු කළ යුතද යන්න වඩාත්ම අවධානය යොමු කළ යුතු බවද ඒ මහතා පැවසීය. රට තුළ විවිධ ගැටළු රාශියක් තිබියදීත් අස්ගිරි පාර්ශවයේ අනුනායක වෙඬරුවේ උපාලි ස්වාමින් වහන්සේ සිදුකළ ප්‍රකාශය විකුර්ති කර දක්වමින් ඒ පිළිබඳව කී දෙනෙකු කථා කළේ දැයි හිටපු ආරක්ෂක ලේකම් ගෝඨාභය රාජපක්ෂ මහතා වැඩිදුරටත් ප්‍රශ්න කර සිටියේය.", "URL": "https://sinhala.adaderana.lk/news.php?nid=91796", "Category": null, "Parent URL": null}