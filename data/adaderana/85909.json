{"Source": "Adaderana", "Timestamp": "March 18, 2018 09:23 pm", "Headline": "රිලවුන් නිසා වතු කම්කරුවන් අසරණ වෙයි", "News Content": "රිලා රංචුවක් කඩා පැනීම නිසා තලවාකැළේ හොලිරූඩ් තේ වත්තේ කම්කරු ජනතාව දැඩි අසීරූතාවටකට පත්ව තිබේ. නුවරඑළිය දිස්ත්‍රික්කයේ තලවාකැළේ පොලිස් බල ප්‍රදේශයට අයත් තලවාකැළේ හොලිරූඩ් තේ වත්ත ප්‍රදේශයට මාස කිපයක සිට රිලව් රංචුවක් සැරි සැරීම නිසා ප්‍රදේශවාසී කම්කරු ජනතාවට විවිධ අපහසුතාවයන්ට මුහුණ පෑමට සිදුවී ඇති බවට මැසිවිලි නගති. රිලවුන් විසි පහකගෙන් පමණ සමන්විත වූ මෙම රංචුව විසින් නිතර ඔවුන්ගේ ලැයින් කාමර වෙත පැමිණ වහලය සෙවිළිකර ඇති තහඩු අද දැමීම හා නිවස තුළට පැමිණ පිසු ආහාර හා නිවස තුළ තැන්පත්කර ඇති ආහාර ද්‍රව්‍ය කා දැමීමත් අනෙකුත් භාණ්ඩ ඇද දමා විනාශ කිරීම වැනි හානි සිදු කිරීම, කුඩා ළමුන්ගේ ඇඟට පැණීම නිසා දරුවන් තනිව නිවෙස් වල රඳවා යාමට නොහැකි තත්ත්වයක්ද උද්ගතව ඇති බව පවසති. එමෙන්ම මෙම සතුන් නිසා රෝග බෝවීමේ අවධානයක් සම්බන්ධව බිය පත්ව සිටිති. දිගින් දිගටම මාස කිපයක සිට පවතින මෙම ගැටළුව සම්බන්ධව නුවරඑළිය දිස්ත්‍රික් වන ජීවී කාර්යාලයට හා තලවාකැළේ පොලීසිය දැනුවත් කර ඇති බවද ඔවුන් පවසති. කිසිඳු ආයතනයකින් ක්‍රියාමාර්ගයක් නොගැනීම නිසා ඔවුන් වඩාත් අසීරූතාවයට පත්ව ඇති බැවින් විදිමත් වැඩපිළිවෙළක් තුළින් මෙම සතුන් ප්‍රදේශයෙන් ඉවත් කිරීමට කටයුතු කරන ලෙස ප්‍රදේශවාසීන් බලධාරීන්ගෙන් ඉල්ලා සිටිති.", "URL": "https://sinhala.adaderana.lk/news.php?nid=85909", "Category": null, "Parent URL": null}