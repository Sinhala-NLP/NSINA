{"Source": "Adaderana", "Timestamp": "December 28, 2017 12:39 pm", "Headline": "පිහිපාරක් කා ලේ පෙරන් පොලීසියට ගිය රියදුරු  අවසන් ගමන් ගිය හැටි ", "News Content": "මොරටුව එගොඩ උයන නිවාස සංකීර්ණයේ නිවසක් තුළ දී පුද්ගලයෙකුට පිහියෙන් ඇණ ඝාතනය කර ඇති බව එගොඩ උයන පොලීසිය පවසයි. මෙලෙස ඝාතනයට ලක්ව ඇත්තේ දික්කුඹුර ඉඳුරන්විල ත්‍රිරෝද රථ රියදුරෙකු ලෙස රැකියාව කරන විපුල් ශ්‍රි සමරරත්න නම් 37 හැවිරිදි එක් දරු පුද්ගලයෙකි. ඝාතනයට ලක්වු ත්‍රීරෝද රථ රියදුරු විසින් එගොඩ උයන නිවාස සංකීර්ණයේ පදිංචිව සිටි ඔහුගේ අනියම් බිරිඳගේ ඥාති සහෝදරයෙකු ළඟ යතුරු පැදියක් උකස් කර තබා ඇති අතර එය බලහත්කාරයෙන් රැගෙන ඒමට යෑමේදී මෙම සිදුවීමට මුහුණ දී ඇත. එම අවස්ථාවේ දී එයට සම්බන්ධ වු අනියම් බිරිඳගේ තවත් ඥාති පුතෙකු සමඟ බහින් බස් වීමක් සිදු වි ඇති අතර, ත්‍රීරෝද රථ රියදුරු නිවසෙහි කාමරයට ගිය පසු පිටු පසින් ගොස් පිහියකින් ඔහුගේ පිටට එම ඥාති පුත්‍රයා පිහියෙන් දෙවතාවක් ඇණ තිබේ. තුවාල ලැබු ත්‍රීරෝද රථ රියදුරු එම අවස්ථාවේ දී පොලීසියට ගොස් ඇති අතර පොලීසිය විසින් ඔහු පානදුර මුලික රෝහල වෙත යැවීමේදී මිය ගොස් තිබේ. පිහියෙන් ඇණ තුවාල කළ සැකකරු හා අනියම් බිරිඳ මේ වන විට පළා ගොස් ඇති බව සඳහන් වෙයි. එගොඩ උයන පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=82190", "Category": null, "Parent URL": null}