{"Source": "Adaderana", "Timestamp": "March 26, 2012 04:02 pm", "Headline": "පැරකොට් අනාරක්ෂිත භාවිතයෙන් සිදුවන මරණ ගණන ඉහළ යයි", "News Content": "පැරකොට් නැමැති කෘමි නාශකය අනාරක්ෂිතව යොදාගැනීම හේතුවෙන් සිදුවන මරණ සංඛ්‍යාව ඉහළ ගොස් ඇති බව සෞඛ්‍ය අමාත්‍යාංශය පවසයි. මේ හේතුවෙන් එම කෘමි නාශකය ගොවීන්ට නිකුත් කිරීම පිළිබඳ විධිමත් වැඩපිළිවෙලක් ක්‍රියාත්මක කිරීම කෙරෙහි අවධානය යොමු වී ඇති බවයි සෞඛ්‍ය අමාත්‍යාංශය සඳහන් කරයි. අනුරාධපුර, පොළොන්නරුව, අම්පාර, මඩකළපුව, ත්‍රිකුණාමලය සහ වව්නියාව වැනි ප්‍රදේශවලින් මෙම කෘමිනාශකය විෂ වීම හේතුවෙන් දිනපතා රෝගීන් පැමිණෙන බව සෞඛ්‍ය අමාත්‍යාංශයට අනාවරණය වී තිබේ. ඔවුන්ට ප්‍රතිකාර කිරීම සඳහා අධික මුදලක් වැයකිරීමට සිදුව ඇති අතර වෛද්‍යවරුන්ට එවැනි රෝගීන් පිළිබඳ මහත් පරිශ්‍රමයක් දැරීමට සිදුව ඇති බව ද සෞඛ්‍ය අමාත්‍යාංශය පෙන්වා දෙයි. මේ හේතුවෙන් අනවශ්‍ය ලෙස පැරකොට් කෘමිනාශකය භාවිත කිරීම වැළැක්වීම සඳහා ගොවි ජනතාව දැනුවත් කිරීම සහ එම කෘමිනාශකය නිකුත් කිරීමේ නිශ්චිත ක්‍රමවේදයක් සැකසීමට සෞඛ්‍ය අමාත්‍යාංශයේ අවධානය යොමුව ඇත.", "URL": "https://sinhala.adaderana.lk/news.php?nid=23078", "Category": null, "Parent URL": null}