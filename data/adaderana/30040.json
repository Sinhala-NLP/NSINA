{"Source": "Adaderana", "Timestamp": "December 17, 2012 04:25 pm", "Headline": "ශ්‍රී ලාංකිකයෙක් සිංගප්පූරුවෙන් පිටුවහල්", "News Content": "සිංගප්පූරුවට ඇතුළුවීමට උත්සහ කළ ලාංකීය සම්භවයක් ඇති 81 හැවිරිදි ඔස්ට්‍රේලියානු වෛද්‍යවරයෙකු සිංගප්පූරු බලධාරීන් විසින් පිටුවහල් කර තිබේ. බ්‍රයන් සෙනෙවිරත්න නැමැති මොහු වෛද්‍යවරයෙකු ලෙස කටයුතු කරන අතර එල්.ටී.ටී.ඊ. සංවිධානයේ ක්‍රියාකාරකම්වලට සහය පළ කරන අයෙකු බවද විදෙස් වාර්තා අනාවරණය කරයි. ඒ අනුව මොහු විසින් මලයාසියාවේ හා ඉන්දුනීසියාවේ සංවිධානය කර තීබූ එල්.ටී.ටී.ඊ. හිතවාදී රැස්වීම් දෙකක් ඇමතීම සඳහා සිංගප්පූරුව හරහා යාමට පැමිණි අවස්ථාවේදී එරට ගුවන් තොටුපළ ආරක්ෂක අංශ මොහුගෙන් ප්‍රශ්න කර ඇත. මලයාසියාවේ ජොහොර් බාහ්රු හි එවැනි රැස්වීමක් ඇමතීමට යාම සඳහා සිංගප්පූරුවට පසුගිය සිකුරාදා පැමිණ ඇති මෙම පුද්ගලයා එරට ගුවන් තොටුපළ ආරක්ෂක අංශ පැය 4ක කාලයක් රඳවාගෙන ප්‍රශ්න කිරීමෙන් පසු වීසා පහසුකම් නැතැයි පවසා ආපසු ඔස්ට්‍රේලියාවට හරවා යවා ඇතැයි විදෙස් වාර්තා පවසයි. මොහු 1984 වසරෙන් පසු ශ්‍රී ලංකාවේ සංචාරය කර නැතැයිද 1976 වසරේ සිට ඔස්ට්‍රේලියාවේ පුරවැසිභාවය ලබාගෙන ඇතැයිද එම වාර්තා අනාවරණය කරයි. එසේම බ්‍රයන් සෙනෙවිරත්න නැමැති මෙම වෛද්‍යවරයා එල්.ටී.ටී.ඊ. හිතවාදී සංවිධානයක සෙනෙට් සාමාජිකයෙකු බවද එම වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=30040", "Category": null, "Parent URL": null}