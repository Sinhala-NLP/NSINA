{"Source": "Adaderana", "Timestamp": "February 20, 2019 01:08 pm", "Headline": "කිසිදු යුද අපරාධයක් වුණේ නෑ", "News Content": "තිස් වසරක යුද සමයේදී ත්‍රිවිධ හමුදා නිලධාරීන් විසින් කිසිදු යුද අපරාධයක් සිදු කර නොමැති බව හිටපු යුද හමුදාපති ජෙනරල් දයා රත්නායක මහතා පවසයි. අද(20) කොළඹ පැවති මාධ්‍ය හමුවකට එක්වෙමින් දයා රත්නායක මහතා මේ බව සඳහන් කළේය. ත්‍රිවිධ හමුදා සාමාජිකයින් අත්අඩංගුවට ගැනීම පිළිබඳ ජනාධිපතිවරයාගේ විශේෂ අවධානය යොමු විය යුතු බව හිටපු ජනාධිපති ජනරාල් දයා රත්නායක මහතා පෙන්වා දුන්නේය. එමෙන්ම මෙම මාධ්‍ය හමුව සඳහා හිටපු නාවික හමුදාපති අද්මිරාල් තිසර සමරසිංහ සහ හිටපු ගුවන් හමුදාපති එයාර් චීෆ් මාෂල් රොෂාන් ගුණතිලක යන මහත්වරුන්ද එක්ව සිටියේය. ත්‍රිවිධ හමුදා සෙබලුන් සම්බන්ධයෙන් පැන නැගී ඇති තත්ත්වයන් පිළිබඳ ජනාධිපතිවරයා මැදිහත්වී විසඳුම් ලබා දියයුතු බව හිටපු යුද හමුදාපති ජෙනරාල් දයා රත්නායක මහතා පවසයි. පසුගිය වසර 3-4 අතර නිරන්තරයෙන් ත්‍රිවිධ හමුදාවේ සෙසු නිලයන් විවිධ අවස්ථාවලදී විවිධ චෝදනා මත අත්අඩංගුවට ගැනීම සිදු වු බව ද දයා රත්නායක මහතා මෙහිදී පැවසීය. ඒ අයට දඩුවම් පැමිණ වීම් ද වාර්තා වන බව පැවසු රත්නායක මහතා, පසුගිය කාලයේ ත්‍රිවිධ හමුදාවේ ඉහළ නිලධාරීන් ද අත්අඩංගුවට ගෙන නිදහස් කර ඇති බවත් ඒ අයට චෝදනාවක් හෝ නොතිබුණ අවස්ථා ද ඇති බව සඳහන් කළේය.", "URL": "https://sinhala.adaderana.lk/news.php?nid=104677", "Category": null, "Parent URL": null}