{"Source": "Adaderana", "Timestamp": "August 8, 2019 09:05 am", "Headline": "සේමමඩුව රක්ෂිතයේ සිදුකළ බුරුත දැව ජාවාරම වටලයි", "News Content": "වවුනියාව, සේමමඩු රක්ෂිතයේ සිදුකළ බුරුත දැව ජාවාරමක් වටලා බුරුත දැව කඳන් පැටවූ කැබ් රථයක් සමඟ පුද්ගලයින් තිදෙනකු අත්අඩංගුවට ගත් බව වවුනියාව,මාමඩුව පොලිසිය පවසයි. අදාළ සැකකරුවන් ඊයේ(07) අග්බෝපුර ,ඉඳිකඩුව පාලම අසලදී අත්අඩංගුවට ගෙන ඇති බව වාර්තා වෙයි. පොලිසිය පැවසූවේ බුරුත දැව ජාවාරමක් සම්බන්ධයෙන් මාමාඩුව පොලිස් ස්ථානටය ලද තොරතුරකට අනුව සිදුකළ වැටලීමකදී සැකකරුවන් බුරුත ගස් කපා දැව කඳන් කැබ්රථයක පටවා රැගෙනයමින් සිටියදී අත්අඩංගුවට ගත් බවයි. කැබ්රථයේ තිබී දැව කඳන් 15 සොයාගත් අතර එහි වටිනාකම රුපියල් ලක්ෂ හතක් පමණ වන බවද පොලීසිය සඳහන් කළේය. සැකකරුවන් තිදෙනා පොලිසිය දැක දව කඳන් පැටවූ කැබ්රථයෙන් පලායෑමට උත්සහ කිරීමේදී රථය පාලනය කරගැනීමට නොහැකිව ඉඳිකඩුව පාලමේ ගැටී අනතුරට ලක්වූ බවද පොලීසිය පැවසීය. සැකකරුවන් සම්බන්ධයෙන් සිදුකළ විමර්ශනවලදී අනාවරණයවී ඇත්තේ සේමමඩු රක්ෂිතයේ දැව කපා රහසිගත ලෙස යාපනය ප‍්‍රදේශයට ප‍්‍රවාහනය කරන බවයි. අත්අඩංගුවට ගත් සැකකරුවන් වවුනියාව, පූන්තෝට්ටම් හා සේමමඩු ප‍්‍රදේශයේ පදිංචි අවුරුදු 25ත් 33 අතර වයසේ පසුවන්නෝ වෙති. සැකකරුවන් වවුනියාව මහෙස්ත‍්‍රාත් අධිකරණයට ඉදිරිපත් කිරීමට නියමියි. සිද්ධිටය සම්බන්ධයෙන් වැඩිදුර විමර්ශන මාමඩුව පොලීසිය විසින් සිදු කරයි.", "URL": "https://sinhala.adaderana.lk/news.php?nid=116039", "Category": null, "Parent URL": null}