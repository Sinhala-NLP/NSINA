{"Source": "Adaderana", "Timestamp": "January 19, 2012 02:10 pm", "Headline": "විශ්‍රාමික විනිසුරුවරුන් තිදෙනකු අත්අඩංගුවට ගන්න සූදානම්", "News Content": "විශ්‍රාමික විනිසුරුවරුන් තිදෙනකු අත්අඩංගුවට ගැනීම සඳහා පරීක්ෂණ පවත්වන බව කොළඹ වංචා විමර්ශන අංශය අද අධිකරණයට දැනුම් දී තිබේ. අධිකරණ අමාත්‍යංශයෙන් ලබාගත් නිල වාහන මෙම විනිසුරුවරුන් විසින් විශ්‍රාමයාමේදී යළි බාරනොදුන් බවට අධිකරණ අමාත්‍යංශය විසින් ගොනුකළ පැමිණිල්ලකට ඇනුව මෙම විමර්ශන ආරම්භ කළ බව පොලීසිය අධිකරණයට පෙන්වා දී තිබේ. පොලීසිය අධිකරණයට වාර්තාවක් ඉදිරිපත් කරමින් කියා සිටියේ කරලියද්ද ගුණතිලක,ආර්.ටී විග්න රාජා,සී.එන්.ඩී.එන් සිල්වා යන විනිසුරුවරුන් තිදෙනාට මාසිකව රු.38,000 ක කුලි පදනම මත අධිකරණ අමාත්‍යංශය විසින් වාහන තුනක් ලබා දී තිබුණු බවයි. එහෙත් ඔවුන් විශ්‍රාම යාමේදී මෙම නිල වාහන යළි අමාත්‍යංශයට ලබානොදීම හේතුවෙන් මේවන විට අධිකරණ අමාත්‍යංශය විසින් අදාළ සමාගමට රු.ලක්ෂ 25 ට අධික මුදලක් ගෙවීමට සිදුව ඇති බව පොලීසිය කියා සිටියි. අධිකරණ අමාත්‍යංශයට අයත් මෙම නිල රථ යළි ලබානොදීම දණ්ඩ නීති සංග්‍රහය යටතේ දඬුවම් ලැබිය හැකි වරදක් බැවින් මේ පිළිබඳ පරීක්ෂණ පවත්වා ‍සැකකාර විනිසුරුවරුන් තිදෙනා අත්අඩංගුවට ගැනීමට කටයුතු කරන බව පොලිසිය අධිකරණයට පවසා තිබේ. ඉදිරිපත් වූ කරුණු සලකා බැලූ කොළඹ මහේස්ත්‍රාත් රශ්මි සිංගප්පුලි මහතා මේ පිළිබඳ පරික්ෂණ පවත්වා අදාළ වාර්තාව අධිකරණයට ඉදිරිපත් කරන ලෙස පොලිසියේ කොළඹ වංචා විමර්ශන අංශයට නියෝග කළේය.", "URL": "https://sinhala.adaderana.lk/news.php?nid=21500", "Category": null, "Parent URL": null}