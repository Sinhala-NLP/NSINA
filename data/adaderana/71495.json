{"Source": "Adaderana", "Timestamp": "March 29, 2017 11:30 am", "Headline": "ඉන්දීය ධීවර යාත්‍රා නිදහස් කිරීම ගැන පළවන වාර්තා අසත්‍යයි", "News Content": "ශ්‍රී ලංකා රජය බාරයේ පවතින ඉන්දීය ධීවර යාත්‍රා නිදහස් කිරීමට තීරණය කර ඇති බවට පළවන වාර්තාවල කිසිඳු සත්‍යතාවයක් නොමැති බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි. එම යාත්‍රා නිදහස් කිරීමට ධීවර හා ජලජ සම්පත් සංවර්ධන අමාත්‍යාංශය මෙතෙක් කිසිඳු තීරණයක් ගෙන නොමැති බව අමාත්‍යවරයා අවධාරණය කරයි. 2015 වසරේ සිට මෙරට මුහුදු සීමාවට ඇතුළු වූ ඉන්දීය ධීවර යාත්‍රා රජය බාරයට ගැනුණු අතර මේ වන විට යාත්‍රා 130 කට ආසන්න සංඛ්‍යාවක් පවතින බව අමාත්‍යවරයා පෙන්වා දෙයි. තමිල්නාඩු දේශපාලනඥයින් විසින් එම ධීවර යාත්‍රා නිදහස් කරන ලෙස ඉන්දීය මධ්‍යම රජයට වරින් වර බලපෑම් එල්ල කළද ශ්‍රී ලංකා රජය එම යාත්‍රා නිදහස් කිරීමට කිසිඳු තීරණයක් ගෙන නොමැති බව පවසන මහින්ද අමරවීර අමාත්‍යවරයා ශ්‍රී ලංකා මුහුදු සීමාවට ඇතුළු වන ධීවර යාත්‍රා රජය බාරයට ගැනීම අඛණ්ඩව සිදු කරන බව පෙන්වා දෙයි.", "URL": "https://sinhala.adaderana.lk/news.php?nid=71495", "Category": null, "Parent URL": null}