{"Source": "Adaderana", "Timestamp": "March 23, 2013 02:48 pm", "Headline": "දින තුනක් වයස දරුවා 35,000ට විකුණලා ", "News Content": "දින තුනක් වයසැති බිළිදෙකු රුපියල් 35,000 ක මුදලකට විකිණිමේ සිද්ධියක් සම්බන්ධයෙන් කාන්තාවන් තිදෙනෙකු ඇතුළු පුද්ගලයින් සිව්දෙනෙකු පුස්සැල්ලාව පොලීසිය විසින් අත්අඩංගුවට ගෙන තිබේ. සැකකරුවන් අතර එම බිළිඳාගේ මව සහ පියා මෙන්ම බිළිඳා මිලදී ගත් කාන්තාව සහ මේ සඳහා අතරමැදියෙකු ලෙස කටයුතු කළ කාන්තාවක් ද වන බව පොලීසිය පැවසුවේය. නුවරඑළිය, ලබුකැළේ ප්‍රදේශයේ පදිංචි මෙම බිළිඳාගේ මව පුස්සැල්ලාව වහුගපිටිය රෝහලේ දී පසුගිය 15 වැනි දින මෙම දරුවා ප්‍රසූත කර ඇත. ඉන් දින තුනකට පසු තැරැව්කාර කාන්තාව හරහා මෙම දරුවා මිගමුව නයින මඩුව ප්‍රදේශයේ පදිංචි 53 හැවිරිදි කාන්තාවකට විකුණා ඇති බව පොලීසිය සිදු කළ පරීක්ෂණවල දී අනාවරණය වී ඇත. සිද්ධිය සම්බන්ධයෙන් අත්අඩංගුවට ගත් සැකකරුවන් ගම්පොළ මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=32669", "Category": null, "Parent URL": null}