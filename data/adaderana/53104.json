{"Source": "Adaderana", "Timestamp": "August 7, 2015 04:49 pm", "Headline": "පෞද්ගලික සෞඛ්‍ය ආයතන සඳහා විශේෂ ගැසට් නිවේදනයක්", "News Content": "පෞද්ගලික සෞඛ්‍ය සේවා ආයතන විසින් එහි අභ්‍යන්තර ප්‍රතිකාර ලබාගන්නා සියලු රෝගීන් වෙත නිකුත් කරනු ලබන බිල්පත්වල අන්තර්ගත කළ යුතු තොරතුරු ඇතුළත් ගැසට් නිවේදනයක් නිකුත් කර තිබේ. එම ආයතනවලින් සේවාවන් ලබා ගන්නා පුද්ගලයින් විසින් ඉදිරිපත් කරන ලද පැමිණිලි සහ යෝජනා සැලකිල්ලට ගනිමින් පාරිභෝගික කටයුතු පිළිබඳ අධිකාරිය විසින් මෙම ගැසට් නිවේදනය නිකුත් කර ඇති බව සඳහන්ය.ඒ අනුව රෝගියා වෙත ලබාදුන් ඖෂධ හා විටමින් වර්ගවල වර්ගීය නාමය, භාවිත කළ ප්‍රමාණය, සම්පූර්ණ පිරිවැය සහ රෝගීයාට ප්‍රතිකාර කිරීමට භාවිත කළ වෛද්‍ය උපකරණ, ඒවා භාවිත කළ ප්‍රමාණය හා භාවිත කළ එක් එක් වෛද්‍ය උපකරණ සඳහා වන පිරිවැය බිල්පතේ ඇතුළත් කළ යුතුය.ජුලි මස 01 වන දින සිට බල පැවැත්වෙන පරිදි නිකුත් කර ඇති අදාළ ගැසට් නිවේදනයට අනුව කටයුතු නොකරන සෞඛ්‍ය සේවා සපයන ආයතනවලට එරෙහිව නීතිමය පියවර ගන්නා බව පාරිභෝගික අධිකාරිය සඳහන් කළේය.", "URL": "https://sinhala.adaderana.lk/news.php?nid=53104", "Category": null, "Parent URL": null}