{"Source": "Adaderana", "Timestamp": "February 4, 2011 09:23 am", "Headline": "අසුන අතහැරීමට අකමැත්තක් නෑ -ඊජීප්තු ජනපති", "News Content": "සිය ධුරයෙන් ඉවත්වීමට තමාගේ අකමැත්තක් නොමැති බව ඊජීප්තු ජනාධිපති හොස්නි මුබාරක් පවසයි. එසේ වුව ද තමා ඉවත්වුවහොත් රට තුළ දැඩි අර්බුදකාරී තත්ත්වයක් නිර්මාණය වනු ඇති බව ඊජීප්තු ජනාධිපතිවරයා‍ පෙන්වාදෙයි. රජයට එරෙහිව විරෝධතා ආරම්භ වීමෙන් පසු පළමු වරට විදෙස් මාධ්‍යයක් සමග සම්මුඛ සාකච්ඡාවකට එක්වෙමින් හොස්නි මුබාරක් මෙම අදහස් පළ කර තිබේ. තමා ඉවත්වීමෙන් පසු ඉස්ලාමීය මුස්ලිම් සහෝදරත්ව පක්ෂයට බලය අත්විය හැකි බව ඔහු එහිදී අනතුරු අඟවා ඇත. එය සුබදායී තත්ත්වයක් නොවන බව ඊජීප්තු ජනාධිපතිවරයා පවසයි. කෙසේවුවද ඊජීප්තු ආණ්ඩු හිතවාදී සහ ආණ්ඩු විරෝධී කණ්ඩායම් අතර ගැටුම් තවදු‍රටත් පවතින බව වාර්තා වේ. මේ අතර ඇලෙක්සැන්ඩ්‍රියා නගරයේ ඇති වූ ගැටුම් සම්බන්ධයෙන් සමාව අයදින බව ඊජීප්තු අග්‍රාමාත්‍යවරයා පවසයි. ඊයේ(03) ඇති වූ ගැටුම්වලින් පුද්ගලයින් කිහිපදෙනෙකු මියගිය අතර ඒ පිළිබඳ පරීක්ෂණ ආරම්භ කරන බව අග්‍රාමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=13975", "Category": null, "Parent URL": null}