{"Source": "Adaderana", "Timestamp": "May 11, 2019 07:24 pm", "Headline": "තර්ජන ගැන හෙළිකරන කාදිනල් හිමිපාණන්", "News Content": "පාස්කු ඉරිදා ප්‍රහාරය වැළැක්වීමේ වගකීම පැහැර හැරි සියලු දේශපාලනඥයින් බලයෙන් පහ කළ යුතු බව අගරදගුරු අතිඋතුම් මැල්කම් කාදිනල් රංජිත් හිමිපාණන් පවසයි. පාස්කු ඉරිදා ප්‍රහාරයෙන් මිය ගිය සහ තුවාල ලැබූවන් වෙනුවෙන් කොටහේන ශාන්ත ලුසියා දේවස්ථානයේ අද (11) පැවති විශේෂ දිව්‍ය පූජාවේදී උන්වහන්සේ වැඩිදුරටත් පැවසුවේ, තමන්ටද මේ වන විට ජීවිත තර්ජන එල්ල වී ඇති බවයි. පාස්කු ඉරිදා කොච්චිකඩේ ශාන්ත අන්තෝනි දේවස්ථානයට එල්ල වූ ත්‍රස්ත ප්‍රහාරයෙන් මිය ගිය පුද්ගලයින් සහ තුවාල ලැබූවන් වෙනුවෙන් විශේෂ දිව්‍ය පූජාවක් කොටහේන ශාන්ත ලුසියා දේවස්ථානයේදී අද පැවැත් විය. කොච්චිකඩේ දේවස්ථානයට එල්ල වූ ප්‍රහාරයෙන් මිය ගිය අයගේ පවුල්වල ඥාතීන් හා තුවාල ලැබූවන් සහභාගී වූ මෙම විශේෂ දිව්‍ය පූජාව පැවැත්වුණේ, අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්. ත්‍රස්ත ප්‍රහාරයෙන් මිය ගිය අය සහ තුවාල ලැබූවන් වෙනුවෙන් මූල්‍යාධාර පිරිනැමීමද මෙහිදී සිදුකෙරුණි.", "URL": "https://sinhala.adaderana.lk/news.php?nid=109767", "Category": null, "Parent URL": null}