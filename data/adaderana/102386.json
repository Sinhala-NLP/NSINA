{"Source": "Adaderana", "Timestamp": "January 15, 2019 05:43 pm", "Headline": "සඳ මත පැළවුණ කපු බීජ", "News Content": "පසුගිය ජනවාරි තුන් වැනිදා සඳේ අඳුරු පැතිකඩ මතට පළමුවරට ගවේෂණ යානාවක් ගොඩබස්වනු ලැබීය. සඳ මත ජනාවාස ඉදිකිරීම පිළිබඳ වන , මිනිසාගේ සිහින අලුත් කරමින් මෙම යානාව මගින් සඳ වෙත ගෙන ගිය කපු බීජ එහි ඇති යානාව තුළදී පැළවී ඇති බව චීන අභ්‍යවකාශ ආයතනය අද අනාවරණය කළේය. සඳ ගවේෂණ ඉතිහාසයේ නව සංධිස්ථානයක් සනිටුහන් කරමින් චැන්ග් ඊ 04 නම් වූ සඳ ගවේෂණ යානාවක් සඳේ අඳුරැ පැතිකඩ වෙත ගොඩබැස්සවීමට චීනය පසුගියදා සමත් වූ අතර කපු, අර්තාපල ඇතුළු බීජ වර්ග විශාල ප්‍රමාණයක් සහ පට පණු බිත්තරද එමගින් සඳ වෙත රැගෙන යනු ලැබීය. සඳේ ජීවී සාධක පරීක්ෂා කිරීම සදහා එම බීජ සඳ මත ගොඩබස්වා ඇති චැන්ග් ඊ 04 යානාව තුළ ඇති මුද්‍රාතබනු ලැබූ කුටීරයක රෝපණය කිරීමටද කටයුතු කර තිබුණි. අද මානව අභ්‍යවකාශ ඉතිහාසයේ සුවිශේෂීතම හඳුනාගැනීමක් සටහන් කරමින් එම කපු බීජ පැළවී ඇති බව චීන ජාතික අභ්‍යවකාශ ආයතනය අනාවරණය කරයි. මීට පෙර ජාත්‍යන්තර අභ්‍යවකාශ මධ්‍යස්ථානයේදී මෙලෙස බීජ පැළවී ඇතත්, සඳ මත පවතින පරිසර පද්ධතිය තුළදී බීජ පැළවූ පළමු අවස්ථාව මෙයයි. ඒ අනුව සඳ ගවේෂණ චාරිකා සදහා යන අභ්‍යවකාශගාමීන් වෙනුවෙන් අවශ්‍ය ආහාර, සඳ මත වගාකර ලබාගන්නා අස්වැන්නෙන්ම සපයා ගැනීමට හැකිවනු ඇති බවත් විදෙස් මාධ්‍ය මත පළකර තිබුණි.", "URL": "https://sinhala.adaderana.lk/news.php?nid=102386", "Category": null, "Parent URL": null}