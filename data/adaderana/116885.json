{"Source": "Adaderana", "Timestamp": "August 19, 2019 09:53 am", "Headline": "ඉන්දියාවට එරෙහි වු වැස්ස ජීවිත 28 ක් බිලි ගනී", "News Content": "ඉන්දියාවේ උතුරුදිග ප්‍රදේශ කිහිපයකට අධික වැසි ඇද හැලී තිබේ. විදෙස් මාධ්‍ය වාර්තා කළේ අයහපත් කාලගුණයේ බලපෑමෙන් හිමාචල් ප්‍රදේශ්, උත්තර්කාන්ද් සහ පන්ජාබ් ප්‍රාන්තවල පුද්ගලයින් 28 දෙනෙකු මියගොස් තවත් විසි දෙදෙනෙකු අතුරුදන් වී ඇති බවයි. ඉන්දියාවේ උතුරුදිග ප්‍රදේශයට ඇදහැලුණු අධික වැසි හේතුවෙන් දිල්ලි පාලන ප්‍රදේශයට සහ හර්යානා, පන්ජාබ්, උත්තර් ප්‍රදේශ් ප්‍රාන්තවල ප්‍රදේශ රැසකට ගංවතුර අනතුරු ඇඟවීම් නිකුත් කර තිබේ. ඒ ආශ්‍රිතව පිහිටි යමුනා ගංගාව ඇතුළුව සෙසු ගංගාවල ජල මට්ටම ඉහළ යාම ඊට හේතුවයි. මේ අතර ගංවතුර ආපදාවෙන් පීඩා විඳි කේරල ප්‍රාන්තයෙන් තවත් මළසිරුරු රැසක් සොයාගෙන ඇති අතර ඒ අනුව එහි මරණ 121 දක්වා ඉහළ ගියේය. එමෙන්ම ගංවතුරෙන් බලපෑම් එල්ල වූ කර්ණාටක ප්‍රාන්තයේ මරණ 76 දක්වා ඉහළ ගොස් ඇති අතර තවමත් 10 දෙනෙකු අතුරුදන්ව සිටියි.", "URL": "https://sinhala.adaderana.lk/news.php?nid=116885", "Category": null, "Parent URL": null}