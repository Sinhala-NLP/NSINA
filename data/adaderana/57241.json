{"Source": "Adaderana", "Timestamp": "February 15, 2016 03:14 pm", "Headline": "පක්ෂ වුණත් විපක්ෂ වුණත් ජනතාවට සේවය කිරීමයි වැදගත්", "News Content": "ශ්‍රී ලංකා පාර්ලිමේන්තුව තවදුරටත් ශක්තිමත් කළ යුතු බව අග්‍රාමාත්‍ය රනිල් වික්‍රමසිංහ මහතා පවසයි.පාර්ලිමේන්තුවේ ආණ්ඩු පක්ෂය විපක්ෂය වශයෙන් දෙපිළක සිටියද රට ගොඩනැඟීමේ ක්‍රියාවලියේදී දෙපාර්ශවයේම දායකත්වය ඉතා වැදගත් බව ඒ මහතා පෙන්වාදෙයි.ආණ්ඩු පක්ෂයේ වුවද පසුපෙළ ආසන වල සිටින මහජන නි‍යෝජිතයින්ට බලය අඩු බවත්, එසේ වුවද ජනතාවට සේවය කිරීමේදී සියලුදෙනාගේ දායකත්වය වෙනසකින් තොරව අවශ්‍ය වන බවත්, අග්‍රාමාත්‍යවරයා කියයි.අගමැතිවරයා මේ බව කියා සිටියේ අද පාර්ලිමේන්තුවේදී ආරම්භ වූ මැති ඇමතිවරුන් වෙනුවෙන් පැවැත්වෙන විශේෂ තෙදින වැඩමුළුවට සහභාගි වෙමිනි.ආංශික අධීක්ෂණ කාරක සභා ක්‍රමය පිළිබඳ පාර්ලිමේන්තු මන්ත්‍රීවරුන් දැනුම්ත් කිරීමේ එම තෙදින වැඩමුළුවේ අරමුණයි.අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද පෙරවරුවේ ආරම්භ වූ එම වැඩමුළුවට කතානායක කරු ජයසුරිය, විපක්ෂනායක ආර්.සම්බන්ධන් යන මහත්වරුන් සහ පාර්ලිමේන්තු මහලේකම්වරයා ඇතුළු මන්ත්‍රීවරු ද එක්ව සිටියහ.අදාළ කරක සභා ක්‍රමය පිළිබඳ මන්ත්‍රීවරුන් දැනුම්වත් කිරීම සඳහා බ්‍රිතාන්‍ය පාර්ලිමේන්තු මන්ත්‍රීවරුන් පිරිසක් සහභාගීවි තිබුණි.පාර්ලිමේන්තුව ආණ්ඩුවක් බවට පෙරළීමට අවශ්‍ය පියවර ගෙන ඇති බවත්, ඇමති - නියෝජ්‍ය ඇමති කියා විශේෂයක් සලකා ක්‍රියා නොකළ යුතු බවත්, හෙතෙම එහිදී පැවසීය.ශ්‍රී ලංකාවේ පාර්ලිමේන්තු ක්‍රමය ශක්තිමත් කිරීමේදී බ්‍රිතාන්‍ය, අමෙරිකාව, ජර්මනිය හා යුරෝපීය සංගමයේ පාර්ලිමේන්තුවල අත්දැකීම් රැගෙන අ‍පගේ ව්‍යවස්ථාව සංශෝධනය කළ යුතු බවද අගමැතිවරයා එහිදී පෙන්වාදුන්නේය.එහි එක් පියවරක් ලෙස අගමැතිවරයාගේ ප්‍රශ්න ඇසීමේ ක්‍රමයක් වත්මන් පාර්ලිමේන්තුව තුළ ඇති කළ බවද පැවසූ අගමැතිවරයා රාජ්‍ය මූල්‍ය කමිටුව හා කෝප් කමිටුවට ආධාර කිරීම සඳහා ස්වාධීන පාර්ලිමේන්තු අය වැය කාර්යාලයක් ස්ථාපිත කළ යුතු බවද කීවේය.මේ සම්බන්ධයෙන් පනත් කෙටුම්පතක් සකසා ඇති බවත්, පක්ෂ නායකයින් එකඟ වූ පසු පාර්ලිමේන්තුවට එය ඉදිරිපත් කරන බවත්, ඔහු පැවසීය.නීති සම්මත කිරීම පාර්ලිමේන්තුවේ වැඩක් බවත්, පනත් සම්මත කළ පසු පාර්ලිමේන්තුවට එහි වගකීමක් නැති බවත්, ඇතැම් අවස්ථාවල පනත් සම්මත කිරීමේදී උණුසුම් අවස්ථාද ඇති වන බවත්, අගමැතිවරයා එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=57241", "Category": null, "Parent URL": null}