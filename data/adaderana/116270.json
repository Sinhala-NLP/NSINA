{"Source": "Adaderana", "Timestamp": "August 11, 2019 08:45 am", "Headline": "ලෙකීමා සුළි කුණාටුවෙන් මිය ගිය ගණන ඉහළට", "News Content": "චීනයට බලපා තිබෙන ප්‍රබල ලෙකීමා සුළි කුණාටුව හේතුවෙන් මියගිය ගණන විසි දෙකක් දක්වා ඉහළ ගොස් ඇත. මේ හේතුවෙන් මිලියනයකට අධික පිරිසක් අවතැන්ව සිටින බව සඳහන්. ලෙකීමා සුළි කුණාටුව හේතුවෙන් චීනයේ නැගෙනහිර වෙරළාසන්න ප්‍රදේශයට දැඩි බලපෑම් එල්ල වී ඇත. කුණාටුවත් සමඟ ඇතිවූ අධික වර්ෂාව හේතුවෙන් ඇතැම් ප්‍රදේශවලට ගංවතුර තත්ත්වයක්ද බලපා ඇත. කුණාටුවේ බලපෑමෙන් සීජියැන් පළාතේ වේල්ලක් කැඩී ගොස් තිබූ අතර ඉන් පුද්ගලයන් රැසකට දිවි අහිමි වී තිබුණි. සැඩ සුළඟ හා ගංවතුරින් ප්‍රදේශයේ දේපළ රැසක් මුළුමණින් හෝ අර්ධ වශයෙන් විනාශ වී ඇති බව විදෙස් වාර්තාවල සඳහන්. අයහපත් කාලගුණය හේතුවෙන් විනාශ වූ ගොඩනැගිලි සංඛ්‍යාව 700කට අධිකයි. මේ අතර තවත් ප්‍රදේශ රැසක විදුලි හා සන්නිවේදන සබඳතා ඇනහිට ඇති බව විදෙස් වාර්තාවල දැක්වෙයි. අයහපත් කාලගුණය හේතුවෙන් අවතැන්ව සිටින මිලියනයකට අධික පුද්ගලයන් වෙනුවෙන් විශේෂ සහන සේවා මෙහෙයුමක් ක්‍රියාත්මක කර ඇත. එමෙන්ම අතුරුදන්ව සිටින පිරිසක් සොයා තවදුරටත් සෝදිසි මෙහෙයුම් ක්‍රියාත්මකයි. සුපිරි ගණයේ සුළි කුණාටුවක් ලෙස වර්ගීකරණය කර තිබූ ලෙකීමා සුළි කුණාටුවේ ප්‍රබලත්වය ගොඩබිමට ඇතුල්වීමත් සමඟ පහත බැස ඇත. එමෙන්ම එය මේ දිනවල බටහිර පැසිෆික් කලාපයේ හටගෙන තිබෙන සුළි කුණාටු දෙකෙන් එකක් බවද අනෙක් සුළි කුණාටුව ක්‍රමයෙන් වයඹදිග ප්‍රදේශයට ගමන් කරමින් ඇති බවද විදෙස් වාර්තාවල වැඩිදුරටත් සඳහන්.", "URL": "https://sinhala.adaderana.lk/news.php?nid=116270", "Category": null, "Parent URL": null}