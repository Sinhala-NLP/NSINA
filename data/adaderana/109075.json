{"Source": "Adaderana", "Timestamp": "May 2, 2019 10:52 am", "Headline": "වෙනිසියුලාවේ විපක්ෂ ආධාරකරුවන් තවදුරටත් විරෝධතාවයේ", "News Content": "වෙනිසියුලාවේ විපක්ෂ ආධාරකරුවන් තවදුරටත් විරෝධතා වල නිරත වන බව වාර්තා වෙයි. ඒ වත්මන් රජය පෙරළා දැමීම සඳහා එක්වන්නැයි එරට විපක්ෂ නායකයා කළ ඉල්ලීම පිළිගනිමිනි. වෙනිසියුලානු ජනාධිපතිවරයාට එරෙහිව එරට විපක්ෂ නායක ජුවාන් ගුවයිඩෝ සහ ඔහුගේ ආධාරකරුවන් නැවතත් වීථි බැස ඇත. මදුරෝ පාලනය පෙරළා දැමීම සඳහා එක්වන ලෙස විපක්ෂ නායකයා සිදු කළ ඉල්ලීම පිළිගනිමින් මේ වන විට දහස් සංඛ්‍යාත පිරිසක් විරෝධතාවට එක්ව සිටියි. පෙරට වඩා ශක්තිමත් ලෙසින් තම සටන ඉදිරියටම කරගෙන යන බව විපක්ෂ නායක ජුවාන් ගුවයිඩෝ පවසා සිටියි. එමෙන්ම රට පුරා ක්‍රියාත්මක වන පරිදි දැවැන්ත වැඩවර්ජනයක් ක්‍රියාත්මක කරන ලෙසත් ඔහු ජනතාවගෙන් ඉල්ලා සිටියි. මදුරෝගේ පාලනයට එරෙහිව පසුගියදා ද එරටදී දැවැන්ත විරෝධතාවක් පැවැත්වුණු අතර ඊට ආරක්ෂක අංශ මැදහත්වීමත් සමඟ ප්‍රචණ්ඩකාරී වාතාවරණයක් උද්ගත වුණි. ඉන් දිනකට පසුව ගුවයිඩෝගේ ආධාරකරුවන් මෙලෙස නැවතත් වීථී බැස සිටියි. කෙසේ නමුත් මෙය තමා බලයෙන් පහ කිරීම සඳහා සිදු කරන කුමන්ත්‍රණයක් බව පවසන ජනාධිපති මදුරෝ විරෝධතාකරුවන් බරපතළ අපරාධ සිදු කරන බවටත් චෝදනා කරන සිටියි.", "URL": "https://sinhala.adaderana.lk/news.php?nid=109075", "Category": null, "Parent URL": null}