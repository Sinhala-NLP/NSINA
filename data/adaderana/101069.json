{"Source": "Adaderana", "Timestamp": "December 21, 2018 06:47 am", "Headline": "අතුරු සම්මත ගිණුම අද පාර්ලිමේන්තුවට", "News Content": "ඉදිරි මාස 04 සඳහා නව රජයේ අතුරු සම්මත ගිණුම අද(21) පාර්ලිමේන්තුවට ඉදිරිපත් කිරීමට නියමිතයි. මුදල් හා ජනමාධ්‍ය අමාත්‍ය මංගල සමරවීර මහතා විසින් එය පාර්ලිමේන්තුවට ඉදිරිපත් කිරීමට නියමිත අතර ඊයේ(20) ඒ සඳහා කැබිනට් අනුමැතිය හිමි වුණි. ලබන වසරේ පළමු මාස 04 සදහා රජයේ වියදම් වෙනුවෙන් රුපියල් බිලියන 1765ක් වෙන් කර ඇති අතර ඉන් රුපියල් බිලියන 970ක් ණය සේවාකරණය හෙවත් පොලී සහ වාරික ගෙවීම වෙනුවෙන් වෙන් කර තිබේ. එය සමස්ථ මුදලින් ප්‍රතිශතයක් ලෙස සියයට 55ක් පමණ වෙයි. “ගම්පෙරලිය” , “ව්‍යවසායකත්ව ශ්‍රි ලංකා” සහ “ එක් ගමකට එක් වැඩක්” යන ව්‍යාපෘති සඳහා මෙමඟින් මුදල් වෙන් කර ඇති බව වාර්තා වෙයි. මීට අමතරව ජනවාරි මාසයේ සිට රාජ්‍ය සේවයේ වැටුප් සහ පඩි ගෙවීම , පොහොර සහනාධාරය, සමෘද්ධි සහනාධාරය , පාසල් නිළ ඇඳුම් ලබාදීම ඇතුළු සුබසාධන කටයුතු සඳහා මුදල් වෙන් කර තිබේ. එම අතුරු සම්මත ගිණුම මගින් පුනරාවර්තන වියදම් සඳහා රුපියල්බිලියන 480ක් ද, ප්‍රාග්ධන වියදම් සඳහා රුපියල් බිලියන 310ක් ද වෙන් කර ඇති බවයි මුදල් අමාත්‍යංශය සඳහන් කළේය. 2019 වසර සඳහා වන සම්පූර්ණ අයවැය ලේඛනයක් ජනවාරි මාසයේදී ඉදිරිපත් කරන බව මුදල් හා ජනමාධ්‍ය අමාත්‍ය මංගල සමරවීර මහතා ඊයේ ප්‍රකාශ කළේය. මේ අතර අද දිනයේ ඉන්ධන මිල සූත්‍රය යළි ක්‍රියාත්මක කරමින් ඉන්ධන මිල පහත හෙළනු ඇති බවට ද ඉඟි පළ වී තිබේ.", "URL": "https://sinhala.adaderana.lk/news.php?nid=101069", "Category": null, "Parent URL": null}