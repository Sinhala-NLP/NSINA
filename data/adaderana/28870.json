{"Source": "Adaderana", "Timestamp": "November 4, 2012 07:09 am", "Headline": "දෝෂාභියෝගයේ තේරීම් කාරක සභාව අඟහරුවාදා පත්කෙරෙයි", "News Content": "අගවිනිසුරු ශිරාණි බණ්ඩාරනායක මහත්මියට එරෙහිව ඉදිරිපත්ව ඇති දෝෂාභියෝග යෝජනාව සම්බන්ධයෙන් වන තේරීම් කාරක සභාව ලබන අඟහරුවාදා නම් කරනු ඇතැයි පාර්ලිමේන්තු ආරංචි මාර්ග පවසයි. එය පාර්ලිමේන්තු න්‍යාය පත්‍රයට ඇතුළත් කර එදිනට කතානායකවරයාගේ ප්‍රධානත්වයෙන් පක්ෂ නායකවරුන්ගේ රැස්වීමක් පැවැත්වීමට නියමිතය. එහිදී අදාළ කාරක සභාව සඳහා සාමාජිකයින් පත් කිරීම පිළිබඳ තීරණයක් ගනු ඇති. ස්ථාවර නියෝග යටතේ එම තේරීම් කමිටුව සාමාජිකයන් හත් දෙනෙකුට නොඅඩු සංඛ්‍යාවකින් සමන්විත විය යුතුය. ඒ සඳහා ආණ්ඩු පක්ෂයේ නියෝජිතයන් සිව් දෙනෙකු ඇතුළත් වනු ඇති බව වාර්තා වේ. එක්සත් ජාතික පක්ෂය එම තේරීම් කාරක සභාව සඳහා සහභාගී වන බව විපක්ෂ නායක රනිල් වික්‍රමසිංහ මහතා ප්‍රකාශ කර තිබිණි. අගවිනිසුරුවරියට එරෙහි දෝෂාභියෝග යෝජනාව මන්ත්‍රීවරුන් 117 දෙනෙකුගේ අත්සනින් යුතුව කතානායක චමල් රාජපක්ෂ මහතා වෙත පසුගියදා බාරදිණි.", "URL": "https://sinhala.adaderana.lk/news.php?nid=28870", "Category": null, "Parent URL": null}