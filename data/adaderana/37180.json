{"Source": "Adaderana", "Timestamp": "September 6, 2013 11:13 am", "Headline": " ලසන්ත වික්‍රමතුංග ඝාතනයට චෝදනා ලැබු බුද්ධි අංශ නිලධාරියා නිදහස්", "News Content": "සන්ඩේ ලීඩර් පුවත්පතේ හිටපු ප්‍රධාන කතෘ ලසන්ත වික්‍රමතුංග මහතා ඝාතනය කිරීමේ සිද්ධිය සම්බන්ධයෙන් චෝදනා එල්ල වී සිටි හමුදා බුද්ධි අංශ සාමාජිකයා සියලු චෝදනාවලින් නිදොස් කොට නිදහස් කිරීමට ගල්කිස්ස ප්‍රධාන මහේස්ත්‍රාත්වරයා නියෝග කර තිබේ. අදාළ නඩුව අද (06) විභාගයට ගත් අවස්ථාවේදී ගල්කිස්ස ප්‍රධාන මහේස්ත්‍රාත් රංග විමලසේන මහතා මෙම නියෝග ලබාදුන් බව අද දෙරණ අධිකරණ වාර්තාකරු සඳහන් කරයි. 2009 වසරේ පෙබරවාරි 8 වන දින අත්තිඩිය ප්‍රදේශයේ දී සන්ඩේ ලීඩර් පුවත්පතේ ප්‍රධාන කර්තෘ ලසන්ත වික්‍රමතුංග මහතා සහසිකයින් පිරිසක් විසින් ඝාතනය කරනු ලැබුණි. ඝාතන සිද්ධිය සම්බන්ධයෙන් විමර්ශන සිදුකළ කොළඹ ත්‍රස්ත විමර්ශන අංශය නුවරඑළිය ගරාජ් හිමිකරුවෙකු සහ හමුදා බුද්ධි අංශ සාමාජිකයෙකු අත්අඩංගුවට ගන්නා ලදී. අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගතව සිටි ගරාජ් හිමිකරු බන්ධනාගාරය තුළම මිය ගියේය. සිද්ධියට අදාළ හමුදා බුද්ධි අංශ සාමාජිකයා ඇප මත නිදහස්ව සිටි අතර ඔහු පමණක් මෙම නඩුවට පෙනී සිටියහ. ඒ අනුව නීතිපතිවරයාගේ උපදෙස් අනුව අදාළ හමුදා බුද්ධි අංශ සාමාජිකයා සියලු චෝදනාවලින් නිදොස් කොට නිදහස් කිරීමට ගල්කිස්ස ප්‍රධාන මහේස්ත්‍රාත්වරයා පියවර ගෙන ඇති බව සඳහන් වෙයි.", "URL": "https://sinhala.adaderana.lk/news.php?nid=37180", "Category": null, "Parent URL": null}