{"Source": "Adaderana", "Timestamp": "June 8, 2010 08:02 am", "Headline": "දෙසැම්බර් වන විට උතුරේ ගැටලුවලට විසඳුම්", "News Content": "දෙසැම්බර් මාසය වන විට උතුරේ ජනතාවගේ ගැටලුවලට විසඳුම් ලබාදෙන බව ජනාධිපති මහින්ද රාජපක්ෂ මහතා පවසයි. උතුරේ ජනතාවගේ ගැටලුවලට විසඳුම් ලබාදීම හදිසියේ කළ හැකි දෙයක් නොවන බව ඔහු පෙන්වාදෙයි. ඊට ක්‍රමානුකූලව සැලසුම් සහගතව විසඳුම් ලබාදිය යුතු බව ජනාධිපතිවරයා කියා සිටියි. දෙමළ ජාතික සන්ධාන මන්ත්‍රීවරුන් පිරිසක් ඊයේ හමුවූ අවස්ථාවේ දී ජනාධිපති මහින්ද රාජපක්ෂ මහතා මේ බව පැවසුවේය. යුදමය වාතාවරණය පැවති සමයේ සාමාන්‍ය ජනතාව විසින් අත්හැර දැමූ පාපැදි හා යතුරුපැදිවල නිසි අයිතිය තහවුරු කර අදාළ අයිතිකරුවන්ට ලබාදීමේ වැඩපිළිවෙළක් ද ක්‍රියාත්මක කර ඇති බව ජනාධිපතිවරයා එහිදී කියා සිටියේය. නැවත පදිංචි කිරීමේ ක්‍රියාවලිය කඩිනම් කළ යුතු බව දෙමළ ජාතික සන්ධාන නායක ආර්. සම්බන්ධන් මහතා එහිදී පැවසුවේය. ද්‍රවිඩ ජනතාවට සමානතාවයක් ලබාදීමත් සමෘද්ධිමත් රටක් බිහිකිරීමත් තම අරමුණ බැවින් ඒ සඳහා රජයට සම්පූර්ණ සහයෝගය ලබා‍දෙන බව ආර්. සම්බන්ධන් මහතා ප්‍රකාශ කළේය.", "URL": "https://sinhala.adaderana.lk/news.php?nid=8874", "Category": null, "Parent URL": null}