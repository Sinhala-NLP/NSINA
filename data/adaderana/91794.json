{"Source": "Adaderana", "Timestamp": "July 1, 2018 04:39 pm", "Headline": "හොරට ප්‍රවාහනය කළ දැව තොගයක් වලස්මුල්ලේදී අත්අඩංගුවට", "News Content": "නීතිවිරෝධී ලෙස ප්‍රවාහනය කල දැව තොගයක් වලස්මුල්ල අඩවි වන කාර්යාල නිලධාරීන් විසින් අත්අඩංගුවට ගෙන තිබේ. ලද රහසිගත තොරතුරකට අනුව සිදු කල වැටලීමේදී මෙම දැව තොගය සමග සැකකරුවෙක්ද අත්අඩංගුවට ගත් බවයි වලස්මුල්ල අඩවි වන කාර්යාල නිලධාරීන් සදහන් කලේ. මිද්දෙණිය දිවුලපිටිය ප්‍රදේශයේ සිට මාතර දක්වා බලපත්‍ර රහිතව ප්‍රවාහනය කරමින් තිබු මෙම දැව තොගය වලස්මුල්ල අඩවි වන කාර්යාල නිලධාරීන් හා වලස්මුල්ල පොලිසිය විසින් වටලනු ලැබීය. වැටලීම සිදුකල අවස්ථාවේදී රුපියල් ලක්ෂ 3ක් වටිනා දැව එහි තිබි ඇති අතර දැව තොගය, ටිපර් රථය හා එක් සැකකරුවෙක් එම අවස්ථාවේදීම පොලිස් අත්අඩංගුවට පත් විය. අත්අඩංගුවට ගනු ලැබු සකකරු අද (01) වලස්මුල්ල මහේස්ත්‍රාත්වරයා වෙත ඉදිරිපත් කිරීමට නියමිතය. මේ අතර මිද්දෙණිය සිට කටුවන ප්‍රදේශය දක්වා බලපත්‍ර රහිතව ප්‍රවාහනය කල මෙරට නිෂ්පාදිත මත්පැන් බෝතල් තොගයක් මිද්දෙණිය පොලිසිය වටලා තිබේ. ලද තොරතුරකට අනුව මිද්දෙණිය වලිපිටිය ප්‍රදේශයේදී මෙම වැටලීම සිදුකර ඇති අතර එහිදි දේශීය මත්පැන් බෝතල් 84ක් හා බීර කෑන් 144ක් පොලිස් පොලිසිය විසින් සිය භාරයට ගෙන තිබිණි. මෙහිදි සැකකරුවෙක් පොලිසිය විසින් අත්අඩංගුවට ගෙන ඇති අතර ඔහු අද වලස්මුල්ල මහේස්ත්‍රාත්වරයා වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=91794", "Category": null, "Parent URL": null}