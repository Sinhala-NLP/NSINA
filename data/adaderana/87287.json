{"Source": "Adaderana", "Timestamp": "April 11, 2018 12:34 pm", "Headline": "ඉදිරි දින දෙක තුළ නව කැබිනට් මණ්ඩලයක්-අගමැතිට විරුද්ධ වුණ අයට කැබිනට් මණ්ඩලයේ ඉඩක් නෑ", "News Content": "ඉදිරි දින දෙක තුළ දී නව කැබිනට් මණ්ඩලයක් දිවුරුම් දෙන බව සම කැබිනට් ප්‍රකාශක අමාත්‍ය රාජිත සේනාරත්න මහතා පවසයි. මෙය කැබිනට් සංශෝධනයක් නොවන බවත් නව කැබිනට් මණ්ඩලයක් ලෙස ප්‍රකාශයට පත් කරන බවත් අමාත්‍යවරයා සඳහන් කළේය. අද(11) පැවැත් වු කැබිනට් තීරණ දැනුම් දීමේ මාධ්‍ය හමුවට එක් වෙමින් අමාත්‍යරවයා මේ බව පැවසීය. නව කැබිනට් මණ්ඩලයක් ලෙස මෙය පත් කරනු ලැබූවද බොහෝ අමාත්‍යාංශ වෙනස් නොවන බවත්, එහෙත් නව කැබිනට් මණ්ඩලයක් ලෙස දිවුරුම් දීමට බලාපොරොත්තු වන බවත් අමාත්‍යවරයා මෙහිදි සඳහන් කළේය. කැබිනට් මණ්ඩලයෙන් කිහිප දෙනෙකු ඉවත් විමට බලාපොරොත්තු වන බව ජනාධිපතිවරයා පැවසූ බවත් ඔවුන් ඉවත් වූ පසු නව කැබිනට් මණ්ඩලයක් දිවුරුම් දෙන බව පැවසු බවත් අමාත්‍යවරයා පවසයි. කෙසේ වෙතත් අග්‍රාමාත්‍යවරයාට විරුද්ධව කටයුතු කළ කිසිවෙකුටත් අමාත්‍ය මණ්ඩලයේ රැඳි සිටිය නොහැකි බව තම ස්ථාවරය වන බව ද අමාත්‍යවරයා සඳහන් කළේය. අද දිනයේ දී ශ්‍රි ලංකා නිදහස් පක්ෂයේ මධ්‍යම කාරක සභාවේ අවසන් තීරණය ලබා දෙන බව පවසා ඇති බවත් ඉන් අනතුරුව නව කැබිනට් මණ්ඩලය පත් කරන බව ද රාජිත සේනාරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=87287", "Category": null, "Parent URL": null}