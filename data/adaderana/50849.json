{"Source": "Adaderana", "Timestamp": "April 23, 2015 03:14 pm", "Headline": " දින 100 ඉවරයි - ඉතිං ඊට පස්සේ!", "News Content": "හිටපු ජනාධිපති මහින්ද රාජපක්ෂ මහතාගේ දෙවන ධූර කාලයේ නිල කාලය නිසි පරිදි ගෙවීමට වසර දෙකකට පෙරාතුව හදිසියේම ජනාධිපතිවරණයක් පවත්වන ලදී.රෙජිමය ක්‍රම ක්‍රමයෙන් ජනතා අප්‍රසාදයට පත්වන බැවින් යම් ප්‍රසාදයක් පවත්නා මොහොතක හදිසි තත්ත්වයන් යටතේ මැතිවරණය පවත්වා නිල කාලය දිර්ඝ කර ගැනීම හිටපු ජනාධිපතිවරයාගේ අභිප්‍රාය වූවාට සැකයක් නැති.එහෙත් ඒ වන විට පෙළගැසුණු සාධක ගණනාවක් හේතුවෙන් 2015 ජනවාරි 08 දින පවත්වන ලද ජනාධිපතිවරණයෙන් ජයග්‍රහණය කරනු ලැබූ මෛත්‍රීපාල සිරිසේන මහතාය. රටේ යහපාලනය ඇති කරනු වස් ආරම්භයක් සැලසීම සඳහා දින 100 ක වැඩපිළිවෙළක් ඔහු විසින් මැතිවරණ පොරොන්දුවක් ලෙස ඉදිරිපත් කරන ලදී. ජනාධිපතිවරයා විසින් ඉදිරිපත් කරනු ලැබූ මෙම වැඩපිළිවෙළ තුළ විධායක ජනාධිපති ධූරය අහෝසි කිරීම,මැතිවරණ ක්‍රමය සංශෝධනය කිරීම,ස්වාධීන කොමිෂන් සභා බලාත්මක කිරීම,ජාතික ඖෂධ පනත ගෙන ඒම,තොරතුරු දැන ගැනීමේ පනත ගෙන ඒම ආදී වැදගත් යෝජනා ගණනාවක් විය. එකී යෝජනාවන් සැලසුම් කරන ලද නිශ්චිත දිනවල ඉටුකරලීමට හැකියාව ලැබේද?නොලැබේද යන්න පිළිබඳ විවිධ මතිමතාන්තර දක්නට ලැබුණද අද(23)වන විට එකී දින සියයේ වැඩපිළිවෙලේ නියමිත දින ගෙවී අවසන්ය. දින සියය වැඩපිළිවෙලට අනුව නව ජනාධිපති මෛත්‍රීපාල සිරිසේන මහතා දිවුරුම්දිය යුතුව තිබුණේ ජනවාරි මස 10 දාය.එහෙත් එය වැඩසටහනේ සඳහන් දිනට දිනකට පෙරාතුව ජනවාරි 09 වන දින ක්‍රියාත්මක විය. එදිනම අග්‍රාමාත්‍යවරයා ලෙස රනිල් වික්‍රමසිංහ මහතා ද දිවුරුම්දෙන ලදී.වැඩපිළිවෙලට අනුව නියමිත දිනටද පෙරාතුව සිදුවූ යමක් වෙත්නම් එය පමණි.2015 ජනවාරි 11-ඉරිදාට යෙදී තිබුණේ එවක පාර්ලිමේන්තුවේ විපක්ෂ නායක රනිල් වික්‍රමසිංහ මහතා අග්‍රාමාත්‍යවරයා වශයෙන් ඇතුළත් වන පරිදි පාර්ලිමේන්තුවේ අනෙකුත් දේශපාලන පක්ෂවල මන්ත්‍රීවරුන්ගෙන් සමන්විත සර්ව පාර්ශ්වික කැබිනට් මණ්ඩලයක් පත්කිරීමයි. එහෙත් මීට අදාළව කැබිනට් මණ්ඩය පත්කිරීම දිනක් ප්‍රමාදවිය. එනම් එය ජනවාරි මස 12වන දින සිදුවිය. ඒ අනුව කැබිනට් 28 දෙනෙකුගෙන්ද ,රාජ්‍ය ඇමතිවරුන් 11 දෙනෙකුගෙන්ද ,නියෝජ්‍ය අමාත්‍යවරුන් 09 දෙනෙකු ලෙසද සමන්විත වන පරිදි පත්කිරීම හා දිවුරුම්දීම සිදුවිය.එහෙත් සතියකට පසු එනම් ජනවාරි 21 සහ 22 වන දිනවල තවත් පිරිසක් පත්කිරීම සහ දිවුරුම්දීම සිදුවිය.ඒ අනුව මේ වන විට අමාත්‍ය මණ්ඩලය 77 කි.එහෙත් ෆයිසර් මුස්තාපා,මහාචාර්ය රජීව් විජේසිංහ,ටී.බී ඒකනායක යන අමාත්‍යවරුන් කැබිනට් අමාත්‍යවරුන්ව සිට පසුව ඉල්ලා අස්වීමද සිදුවිය. දින සියයට අනුව ජනවාරි 12-සඳුදා නියමිතව තිබුණේ ශ්‍රී ලංකාවේ ප්‍රජාතන්ත්‍රවාදය ස්ථාපිත කිරීම වෙනුවෙන් යෝජිත ව්‍යවස්ථා ප්‍රතිසංස්කරණ සඳහා පාර්ලිමේන්තුව නියෝජනය කරන සියළුම දේශපාලන පක්ෂ හා අනෙකුත් පුරවැසි සංවිධානවල නියෝජිතත්වයෙන් යුතු ජාතික උපදේශක සභාව පත් කිරීමය.එය සිදුවිය.2015 ජනවාරි 19 සඳුදා දිනයේ ජනාධිපතිවරණයෙන් පසු පළමු පාර්ලිමේන්තුව කැඳවීම සිදුකළ යුතුව තිබුණද එය දිනක් ප්‍රමාද විය.එනම් පාර්ලිමේන්තුව කැඳවන ලද්දේ 20 වන දින යි.2015 ජනවාරි 20 අඟහරුවාදා දිනයේ ස්ථාවර නියෝග සංශෝධනය කොට පාර්ලිමේන්තු න්‍යාය පුස්තකයෙහි ඇතුළත්ව තිබෙන පා.67/10 අංක දරණ යෝජනාවේ සඳහන් පරිදි අධීක්ෂණ කාරක සභා සඳහා සර්ව පාර්ශ්වික කැබිනට් මණ්ඩලය නියෝජනය නොකරන පාර්ලිමේන්තු මන්ත්‍රීවරුන් පත්කිරීම හා පක්ෂ නායකයන්ගේ එකඟත්වය ඇතිව සෑම පක්ෂයක්ම නියෝජනය වන පරිදි ඒවායේ සභාපතිවරුන් පත්කිරීමට පියවර ගැනීම සිදුකළ යුතුව තිබිණි. ජනවාරි 22 දින මන්ත්‍රී රජීව් විජේසිංහ විසින් ස්ථාවර නියෝග සංශෝධනය සඳහා නිර්දේශ ඉදිරිපත් කළ අතර ජනවාරි 29 වන දින එකී සංශෝධන හා කමිටුව පත්කිරීම පාර්ලිමේන්තු න්‍යායපත්‍රයට ඇතුළත් කරන ලදී.19 වන ආණ්ඩුක්‍රම ව්‍යවස්ථා සංශෝධනය ට අදාළ ක්‍රියාමාර්ග ආරම්භ කිරීම 2015 ජනවාරි 21 බදාදා දිනයට නියමිතව තිබිණි. ඒ අනුව දැනට පවතින අත්තනෝමතික විධායක ජනාධිපති ක්‍රමය වෙනුවට කැබිනට් මණ්ඩලය හරහා පාර්ලිමේන්තුව හා සම්බන්ධවූ විධායකයක් සහිත ආණ්ඩුක්‍රම ව්‍යුහයක් ස්ථාපිත කිරීම සහ 18 වන ආණ්ඩුක්‍රම ව්‍යවස්ථා සංශෝධනය අහෝසි කරමින් ස්වාධීන අධිකරණ සේවා කොමිසම,ස්වාධීන පොලිස් කොමිසම,ස්වාධීන රාජ්‍ය සේවා කොමිසම,ස්වාධීන මැතිවරණ කොමිසම,ස්වාධීන අල්ලස් හා දූෂණ කොමිසම, හා මානව හිමිකම් කොමිසම බලාත්මක කිරීම ඇතුළත් 19 වන ආණ්ඩුක්‍රම ව්‍යවස්ථා සංශෝධනය කෙටුම්පතක් ලෙස පාර්ලිමේන්තුවට ඉදිරිපත් කොට ව්‍යවස්ථා සංශෝධන ක්‍රියාවලිය ආරම්භ විය.එය ගැසට් කිරීමෙන් පසු එහි ඇතැම් විධිවිධාන පිළිබඳ තමන් ආණ්ඩු පක්ෂ නායකයින්ගේ රැස්වීමේදී විරෝධය ප්‍රකාශ කළ බවත්,අනතුරුව ඒවා සංශෝධනය වූ බැවින් ව්‍යවස්ථා සංශෝධනයට එකඟ බවත් හෙළ උරුමය නියෝජනය කරන විදුලිබල හා බලශක්ති අමාත්‍ය පාඨලී චම්පික රණවක මහතා මාධ්‍ය හමුවක් කැඳවා ප්‍රකාශ කළේය.අනතුරුව මාර්තු 15 වන දින මෙම 19 වන ව්‍යවස්ථා සංශෝධන පනත් කෙටුම්පත පාර්ලිමේන්තුවට ඉදිරිපත් කෙරුණු අතර එය ආණ්ඩුක්‍රම ව්‍යවස්ථාවට එකඟදැයි පරීක්ෂා කිරීම සඳහා ඒවන විටත් ශ්‍රේෂ්ඨාධිකරණයට යොමුකර තිබිණි.මෙහිදී ශ්‍රේෂ්ඨාධිකරණයට යොමුකරන ලද්දේ ව්‍යවස්ථා සංශෝධනයේ ව්‍යාජ පිටපතක් බවටත්,තම පක්ෂය මූලාරම්භයේ සිටම විධායක ජනාධිපති ධූරය අහෝසි කිරීමට කැමැත්තක් නොදැක්වූ බවත් චම්පික රණවක අමාත්‍යවරයා තවත් මාධ්‍ය හමවුක් කැඳවමින් ප්‍රකාශ කළේය.කෙසේ වෙතත් පසුව ශ්‍රේෂ්ඨාධිකරණ තීන්දුව කථානායකවරයාට ලැබීමෙන් පසුව ප්‍රකාශ කෙරුණේ පවත්නා ව්‍යවස්ථාවේ ජනාධිපතිවරයාගේ ධූරකාලය හා එහි බලතල වලට අදාළව විධිවිධාන කිහිපයක් සඳහා ජනමත විචාරණයක් පැවැත්විය යුතු බවයි.මෙම තීන්දුවෙන් පසුව අග්‍රාමාත්‍ය රනිල් වික්‍රමසිංහ මහතා ප්‍රකාශ කරනු ලැබුවේ ජනමත විචාරණයට යායුතු බවට අධිකරණයෙන් නියම කරනු ලැබූ විධිවිධාන ව්‍යවස්ථා සංශෝධනයෙන් ඉවත්කොට එය සම්මත කර ගැනීමට කටයුතු කරන බවයි.ඒ අනුව විධායක ජනාධිපති ධූරය තවදුරටත් පවතින අතර ස්වාධීන කොමිෂන් සභා පිහිටුවීම,ඇතුළු වෙනත් ප්‍රගතිශීලි විධිවිධාන කිහිපයක් සහිතව 19 වන ව්‍යවස්ථා සංශෝධනය යළි සංශෝධනය කොට යළි පාර්ලිමේන්තුවට ඉදිරිපත් කෙරුණු අතර ඉකුත් අප්‍රේල් මස 20-21 යන දෙදින තුළ එය දෙවෙනි වර කියැවීමේ විවාදය පැවැත්වීමට නියමිතව තිබුණි.එසේ වුවද හිටපු ජනාධිපති මහින්ද රාජපක්ෂ මහතා අල්ලස් හෝ දූෂණ චෝදනා විමර්ශන කොමිෂන් සභාවට කැඳවීමට අදාළව ලිපියක් යොමුකිරීමේ සිදුවීමක් හේතුවෙන් පාර්ලිමේන්තුව තුළත් ඉන් පිටතත් දැවැන්ත විරෝධතාවක් එල්ලවීම හේතුවෙන් අදාළ පනත් කෙටුම්පත විවාදයට ගැනීමට නොහැකිවිය. ඒ අනුව එය දෙවෙනිවර කියවීම 27-28 යන දෙදිනට කල්තැබිණි.19 වන ව්‍යවස්ථා සංශෝධනයට පක්ෂව ඡන්දය ප්‍රකාශ කරනු ලබන්නේද නැද්ද යන්න පිළිබඳ තම පක්ෂය අවසන් තීරණයකට එළඹ නොමැති බව ජාතික හෙළ උරුමය නියෝජනය කරන අමාත්‍ය පාඨලී චම්පික රණවක මහතා පවසන ලද අතර විපක්ෂ නායක නිමල් සිරිපාල ද සිල්වා මහතා කියා සිටියේ 19ට තමන් පක්ෂවන්නේ ඊට මැතිවරණ ක්‍රමය සංශෝධනයට අදාළ විධිවිධානයන්ද ඇතුළත් වන්නේනම් පමණක් බවයි. එහෙත් මැතිවරණ ක්‍රමය සංශෝධනයට අදාළ විධිවිධාන ඇතුළත් 20 වන සංශෝධනයක් පසුව වෙනම ගෙන එන බව ආණ්ඩු පක්ෂය පවසයි.එබැවින් ව්‍යවස්ථා සංශෝධන ක්‍රියාවලිය පිළිබඳ හෙට දවසේ කුමන ක්‍රියාමාර්ගයක් අනුගමනය කරනු ඇත්දැයි කිසිවක් පැහැදිලි නොවේ.ඇතැම්විට ව්‍යවස්ථා සංශෝධන ක්‍රියාවලිය පසෙක තිබියදී අද(23) පාර්ලිමේන්තුව විසුරුවා හැරීමට වුවද ජනාධිපතිවරයා විසින් ක්‍රියාකිරීමට පවත්නා ඉඩප්‍රස්ථා වැඩිය.බොහෝ දෙනෙකුගේ අවධානයට ලක්වුණු දින සියය වැඩසටහන යටතේ ජනවාරි 29-බ්‍රහස්ප්‍රතින්දාට යෙදී තිබුණේ කඩිනම් සහන ලබාදී ජන ජීවිතය යළි නඟා සිටුවීම සඳහා විශේෂ පියවර ඇතුළත් අතුරු අයවැයක් පාර්ලිමේන්තුවට ඉදිරිපත් කිරීමයි. ඒ අනුව 2015 අතුරු අයවැයක් මුදල් අමාත්‍ය රවී කරුණානායක මහතා විසින් පාර්ලිමේන්තුවට ඉදිරිපත් කරන ලදී.30 වන සිකුරාදා දිනයේ අත්‍යවශ්‍ය භාණ්ඩ හා සේවාවන් රාශියක සෘජු හා වක්‍ර බදු අඩු කිරීම හා වැටුප් වැඩිකිරීමක් ‍යෝජනා කර තිබිණි.එහෙත් ඊට පෙර පෙර දිනයේ ඉදිරිපත් කරන ලද අතුරු අයවැයේ රාජ්‍ය සේවකයින්ට වැටුප් වැඩිකිරීම සිදුවිය.එහෙත් එහිදී පුද්ගලික අංශයේ සෙවක/සේවිකාවන් නොසලකා හැර තිබීම පිළිබඳ වෘත්තීය සමිති නියෝජිතයින් දැඩි ලෙස විරෝධය පළකරන ලදී.රු.2500 න් වැටුප් වැඩිකරන ලෙස පුද්ගලික අංශයේ හාම්පුතුන්ගෙන් ඉල්ලා සිටියද එසේ ඉල්ලූ පමණින් කිසිදු හාම්පුතෙකු වැටුප් වැඩිකිරීමට කටයුතු කරනු ලැබූ බවක් දැනගන්නට නැත.ඒ අනුව පුද්ගලික අංශයේ වැටුප් වැඩිකිරීමට අදාළව නීතිමය විධිවිධාන සකසන ලෙස ඉල්ලා වෘත්තීය සමිති ව්‍යාපාරය විසින් දිගින් දිගටම උද්ඝෝෂණ කරනු ලැබුවත් දින සියයේ වැඩසටහන නිමාවන තෙක් එකී ඉල්ලීම් වලට යහපාලන ආණ්ඩුව කන් නොදුන් බව කිව හැකිය.සියලුම මහජන නියෝජිතයින් විසින් පිළිපැදිය යුතු චර්යා ධර්ම සංග්‍රහයක් නීතිගත කිරීමක් සම්බන්ධයෙන්ද දින සියය වැඩපිළිවෙලට ඇතුළත් වුවද එයද ක්‍රියාත්මක නොවිණි.පසුගිය කාලයේ සිදුව ඇති මහා පරිමාණ දූෂණ වංචා පිළිබඳ සොයා බැලීම සඳහා විශේෂ විනිශ්චය සභා පත්කිරීම ද ඊට ඇතුළත් විය.'විශේෂ විනිශ්චය සභාව'නොවුවද දූෂණ විරෝධී කමිටුවක් ඉකුත් ජනවාරි 22 වන දින අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පත්කෙරිණි. හෙළඋරුමයේ බස්නාහිර පළාත් සභා මන්ත්‍රී නිශාන්ත ශ්‍රී වර්ණසිංහ හා සුජීව සෙනරත් යන අයගේ සම්බන්ධීකාරකත්වයෙන්'දූෂණ විරෝධී පෙරමුණක්\"ද ස්ථාපිත කර තිබුණි. ඊට දුෂණ හා අක්‍රමිකතා සම්බන්ධයෙන් සිය ගණනක පැමිණිලි ලැබුණද ඒවා සම්බන්ධයෙන් කුමන ක්‍රියාමාර්ගයක් අනුගමනය කරනු ලැබුවේද යන්න පිළිබඳ කිසිවන් අනාවරණය නොවීම විශේෂත්වයකි.දින සියයේ වැඩපිළිවෙලට අනුව ජාතික ඖෂධ ප්‍රතිපත්තිය කැබිනට් මණ්ඩලයේ අනුමත කොට පනත් කෙටුම්පත පාර්ලිමේන්තුවට ඉදිරිපත් කිරීමට යෝජිතව පැවතියේ 2015 එදිනට කළ නොහැකි වුවද ‍ මාර්තු මස 03 වන දින මෙම පනත සභාගත කළ අතර මාර්තු මස 4 වන දින සිට අදාළ පනත විවාදයට ගන්නා ලදී.එය මාර්තු මස 06 වන දින වැඩි ඡන්ද 67න් සම්මත වු අතර විපක්ෂව එක් ඡන්දයක් භාවිතා කරන ලදී.එය පාර්ලිමේන්තු මන්ත්‍රී අජිත් කුමාරගේ ඡන්දයයි.මහාචාර්ය සේනක බිබිලේ ඖෂධ ප්‍රතිපත්තිය ගෙන එන බව රජය විසින් ඉකුත් ජනාධිපතිවරණ සමයේ පුන පුනා සඳහන් කළද පනතේ අඩුපාඩු රැසක් පවතින බව පෙරටුගාමී සමාජවාදී පක්ෂයේ පාර්ලිමේන්තු මන්ත්‍රී අජිත් කුමාර මහතා විසින් දිගින් දිගටම චෝදනා කළේය.විශේෂයෙන්ම ඖෂධ මාෆියාවෙන් රෝගියා බේරාගැනීම සඳහා යම් යම් විධිවිධාන ඇතුළත් වුවද ඖෂධ නාමයෙන් පමණක් ඖෂධ නිකුත් කිරීම ආදිය බලාත්මක කිරීමට මෙම පනතට ඒ ආකාරයෙන්ම හැකි නොවුණි.කෙසේ වෙතත් ජාතික සෞඛ්‍ය ප්‍රතිපත්තියක් නැති රටකට යම් යම් අඩුලුහුඬුකම් මධ්‍යයේ වුව ජාතික ඖෂධ ප්‍රතිපත්තියක් හඳුන්වාදීම සුබවාදීය. එහෙත් සාමාන්‍ය ජනයාට මෙමගින් ලැබෙන ප්‍රතිලාභ සම්බන්ධයෙන් දැනුවත්භාවයක් නොමැති හෙයින් හා ඒ පිළිබඳව දැනුවත් කිරීමේ වැඩපිළිවෙලක් රජයටද නොතිබුණු බැවින් එය මහජන සංවාදයට ලක්නොවිණ.එමගින් රජයට යම් ජනප්‍රසාදයක් අත්පත් කරගැනීමට පැවති ඉඩප්‍රස්ථාව මගහැරී ගිය බව කිව හැකිය.ස්වාධීන කොමිෂන් සභා ස්ථාපති කිරීම හා ඊට අදාළ පත්වීම් සිදුකිරීම දින සියය වැඩපිළිවෙලට අදාළව නියමිතව තිබුණේ පෙබරවාරි මස 18 වන බදාදාටය.එහෙත් එය අන්තර්ගතව පවතිනුයේ 19 වන ආණ්ඩුක්‍රම ව්‍යවස්ථා සංශෝධන තුළ බැවින් එහි ඉරණම තීන්දුවනු ඇත්තේ එළඹෙන සඳුදා දිනය.මීට අමතරව පෙබරවාරි 19දාට ජාතික විගණන පනත ඉදිරිපත් කිරීමට යොජිතව පැවති අතර 20 වන දිනට තොරතුරු දැන ගැනීමේ පනත ඉදිරිපත් කිරීමට යෝජනා කර තිබුණි.දින ඉක්ම ගියද අද(අප්‍රේල් මස 23)වන දින රජයේ කැබිනට් ප්‍රකාශක,දොස්තර රාජිත සේනාරත්න කියා සිටියේ මෙම පනත් දෙකටම පෙරදිනයේ කැබිනට් අනුමැතිය ලැබුණු බවයි.ඒ අනුව එම පනත් දෙක ඉදිරියේදී පාර්ලිමේන්තුවට ඉදිරිපත් කරන බව හෙතෙම සඳහන් කළේය.දින සියය වැඩපිළිවෙලට අනුව නව මැතිවරණ ක්‍රමය පිළිබඳ කමිටු යෝජනා ලබාගෙන ඒ අනුව අදාළ නීති රීති සකස් කිරීම යෙදී තිබුණේ මාර්තු මස 02 වන දාටය.එය 19 වන ආණ්ඩුක්‍රම ව්‍යවස්ථාවට ඇතුළු කර නොතිබුණු බැවින් 20 වන සංශෝධනයක් ලෙස ගෙන එන බව රජය විසින් පවසා තිබුණු අතර එය එකම ව්‍යවස්ථා සංශෝධනයට ඇතුළත්විය යුතු බව ශ්‍රීලනිපයේ මතය විය. ඒ පිළිබඳ මත ගැටුම් නොවිසඳී තිබියදීම නව මැතිවරණ ක්‍රමයක් සඳහා වන යෝජනාවට කැබිනට් අනුමැතිය හිමිවී තිබේ. ජනමාධ්‍ය අමාත්‍ය ගයන්ත කරුණාතිලක මහතා විසින් සඳහන් කරනු ලැබුවේ ජනාධිපති මෛත්‍රීපාල සිරිසේන මහතා විසින් අදාළ යෝජනාව ඊයේ(22) පස්වරුවේ කැබිනට් මණ්ඩලය වෙත ඉදිරිපත් කළ බවයි.ඒ අනුව අදාළ යෝජනාවට කැබිනට් මණ්ඩලයේ අනුමැතිය හිමිවි ඇති අතර ඉදිරියේදී එය පාර්ලිමේන්තුවට ඉදිරිපත් කිරිමටද නියමිත බව අමාත්‍ය ගයන්ත කරුණාතිලක මහතා වැඩිදුරටත් සඳහන් කළේය.ඉකුත් ජනාධිපතිවරණ සමයේ බෙහෙවින් ආන්දෝලනයට තුඩුදුන් පොරොන්දුව වූයේ විධායක ජනාධිපති ක්‍රමය අහෝසි කිරීමයි.ඒ අනුව අත්තනෝමතික විධායක ජනාධිපති ක්‍රමය වෙනුවට කැබිනට් මණ්ඩලය හරහා පාර්ලිමේන්තුවට සම්බන්ධවූ විධායකයක් සහිත ආණ්ඩුක්‍රම ව්‍යුහය ක්‍රියාත්මකවීම දින සියයට අනුව යෙදී තිබුණේ අප්‍රේල්20 වන සඳුදා දිනටය.එදින ගෙවී ගොස් ඇති බව අමුතුවෙන් කිවයුතු නොවේ.19 වන ව්‍යවස්ථා සංශෝධනයෙන් මෙකී නොකී සියලු බලාපොරොත්තු ඉටුවේදැයි දන්නේ උඩ සිටිනා දෙවියන් පමණි.කෙසේ වෙතත් අද (23) අප්‍රේල් 23 වන බ්‍රහස්ප්‍රතින්දාය.මෙදින ඉකුත්වූ පසු පාර්ලිමේන්තුව විසුරුවා හැර භාරකාර රජයක් යටතේ නිදහස් හා සාධාරණ මැතිවරණයක් පැවැත්වීමට කටයුතු කිරීම කරන බව දින සියයේ සියවැනි දිනයේ සටහන් කර තිබේ.එසේම පවත්වනු ලබන එම මහමැතිවරණයෙන් වැඩි මන්ත්‍රී ආසන ප්‍රමාණයක් ලබාගන්නා පක්ෂයට අග්‍රාමාත්‍ය ධූරයත්,ඊළඟ පක්ෂයට නියෝජ්‍ය අග්‍රාමාත්‍ය ධූරයක් ලබාදීමත්, පාර්ලිමේන්තුවේ සියලුම පක්ෂ නියෝජනය වන කැබිනට් මණ්ඩලයකින් සමන්විත සර්ව පාර්ශ්වික ආණ්ඩුවක් පිහිටුවීමත්,එම සර්ව පාර්ශ්වික ආණ්ඩුව යටතේ රටේ ප්‍රධාන අභියෝගවලට මුහුණදීම සඳහා ජාතික ප්‍රතිපත්ති රාමුවක් සකස්කොට ඒ අනුව ක්‍රියාකරන නව දේශපාලන සංස්කෘතියක් බිහිකිරීම තම අරමුණ බවත් මෛත්‍රීපාල සිරිසේන ජනාධිපතිවරයා දින සියය වැඩපිළිවෙල අවසානයේ සනිටුහන් කර තිබේ. කෙසේ වෙතත් මේවන විට දින සියය නිමාවී තිබේ.දින සියය වැඩ සටහන තුළින් පොරොන්දු වූ වැඩ සියයෙන් අසූ පහක්ම අද වන විට අවසන් කර ඇති බව රජය අවධාරණය කරයි. අනෙකුත් යෝජනා පහළොව මේ වන වි‍ට ක්‍රියාත්මක අදියරේ පවති‍. දින සියය තුළදි සාමාන්‍ය ගෘහස්ථයක ජීවන වියදම රුපියල් 3,700 කින් අඩු වී ඇතැයි ජන හා සංඛ්‍යාලේඛණ දෙපාර්තමේන්තුවේ සංඛ්‍යා‍ ලේඛණ පෙන්වාදෙයි. රාජ්‍ය සේවකයින්ගේ වැටුප් රුපියල් පන්දහසකින් වැඩි කිරීම,විශ්‍රාමිකයින්ට රුපියල් තුන්දහස් පන්සියයක දීමනාවක් ලබා දිම,සමෘද්ධි දිමනාව සියයට දෙසියකින් වැඩි කිරිම, වී කි‍ලෝවකට රුපියල් පනහක,අර්ථාපල් සඳහා රුපියල් අසුවක,අමු තේ දළු සඳහා රුපියල් අසුවක සහතික මිලක් පවත්වා ගෙන යාම සහ සමෘද්ධි දීමනාව සියයට දෙසියකින් වැඩි කිරිම තුළින් ජනතාවගේ ආදායම වැඩි කිරිමට හැකි වූ අතර පෙට්‍රල් ඩීසල් සහ ගෑස් මිළ පහත හෙළීම සහ අත්‍යාවශ්‍ය භාණ්ඩ දහතුනක මිල අඩු කිරිමෙන් ජනතාවගේ ජීවන වියදමද යම් පමණකින් අඩුකර ඇති බව කිව හැකිය.අඩු බර දරු උපත් අවම කිරිම සඳහා දිර්ඝ කාලින සැලසුමක් වශයෙන් ගැබිණි මව්වරුන්ට රුපියල් විසි දහසක පෝෂණ මල්ලක් ලබා දීමේ ව්‍යාපෘතිය ආරම්භ කර ඇති අතර විශ්ව විද්‍යාල සිසුන් වෙනුවෙන් ලබා දෙන මහපොල ශිෂ්‍යාධාර රුපියල් පන්දහස දක්වා වැඩි කෙරිණි.එහෙත් ඒවා ලබාදීමේදී තාමත් ප්‍රමාදය.දුම්වැටි අසුරණවල රූපමය අවවාද සියයට 80 දක්වා වැඩි කිරිම සඳහා වූ විධිවිධාන , වින්දිතයින් සහ සාක්කිකරුවන් ආරක්ෂා කිරිමේ පනත සහ ‍ජාතික ඖෂධ නියාමන අධිකාරි පනත දින සියය තුළදි පාර්ලිමේන්තුව තුළදි සම්මත විය.එසේම ජනාධිපතිවරණයේදී පොරොන්දුවූ පරිදි අධි ආරක්ෂිත කලාප බවට පත්කොට පවරාගනු ලැබූ උතුරේ ජනයාගෙ ඉඩම් වලින් අක්කර 1000 ක ප්‍රමාණයක් නැවත එකී මුල්හිමිකරුවන්ට පරිත්‍යාග කිරීමද මෙහිලා සිහිපත් කළ යුතුය. නියමිත අරමුණු කරා ළඟාවීමට නොහැකි වුවද දින සියය නිමාවන මොහොත් පවත්නා සාධනීය හා නිෂේධනීය ලක්ෂණ පිළිබඳ අවධානය යොමු කළ යුතුය.අනෙක් පසින් රටේ පවත්නා දේශපාලන සංක්‍රාන්ති සමය හේතුවෙන් හෙට දවසේ කුමකින් කුමක් සිදුවේදැයි පැවසිය නොහැකි තරමට දේශපාලන වාතාවරණය සංකීර්ණය.පොරොන්දුවූ පරිදි දින සියය නිමාවෙද්දී අද දිනයෙන් පසුව පාර්ලිමේන්තුව නියත වශයෙන්ම විසුරවිය යුතු බව එක්සත් ජාතික පක්ෂය,ජවිපෙ මෙන්ම ශ්‍රීලනිපයේ ඇතැම් පිරිස්වල අදහසය.ඊට වෙනස්ව ශ්‍රීලනිපයේ බහුතර පිරිසක් මෙන්ම ජාතික හෙළඋරුමයද මේ මොහොතේ අවධාරණය කරනු ලබන්නේ පාර්ලිමේන්තුව විසුරවීමට හදිසි නොවිය යුතු බවයි. 'දින සියය'කෘතිමව නිර්මාණය කරන ලද්දක් මිස ජනතාවගේ ඉල්ලීමක් නොවන බැවින් 'දින සියය'ඉක්ම ගියද ලබාදුන් පොරොන්දු ඉටුකර තවදුරටත් කාලය රැ‍ගෙන මහමැතිවරණයට යාම වඩා සුදුසු බව ඔවුන්ගේ අදහසයි.එහෙත් හිටපු ජනාධිපති මහින්ද රාජපක්ෂ මහතා අවස්ථා කිහිපයකදීම අදහස් දක්වමින් මතු කරතිබුණේ රටේ දේශපාලන අස්ථාවරත්වය නිමාකිරීමට වහා මැතිවරණය පැවැත්විය යුතු බවයි. මෙහෙව් තත්ත්වයක් තුළදී ජනාධිපති මෛත්‍රීපාල සිරිසේන මහතා අද රාත්‍රී 9.00 ට සියලුම මාධ්‍යය හරහා විශේෂ ප්‍රකාශයක් කිරීමට සූදානම්ය.ඇතැම්විට එය මෙම දේශපාලන උණුසුම වඩාත් උණුසුම් කරන හෝ සීතල කරන තීන්දුවක් වනු නොඅනුමානය.", "URL": "https://sinhala.adaderana.lk/news.php?nid=50849", "Category": null, "Parent URL": null}