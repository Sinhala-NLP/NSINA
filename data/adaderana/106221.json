{"Source": "Adaderana", "Timestamp": "March 17, 2019 02:44 pm", "Headline": "කහ කබාකරුවන් යළිත් විරෝධතා", "News Content": "ප්‍රංශයේ කහ කබාකරුවන්ගේ විරෝධතා යළිත් ආරම්භ වී ඇත. එම විරෝධතා මේ වන විට දැඩි ප්‍රචණ්ඩකාරී ස්වරූපයක් ගෙන ඇති බව විදෙස් වාර්තා සඳහන් කළේය. කහකබා විරෝධතාකරුවන් විසින් ඊයේ (17) දිනයේදී ප්‍රංශයේ පැරිස් අගනුවර පිහිටි කඩසාප්පු රැසක් කොල්ලකා ඇත. එමෙන්ම ඔවුන් තවත් කඩසාප්පු රැසක් කඩා බිඳදමමින් ඒවාට ගිනිතබා ඇති බව විදෙස් වාර්තා සඳහන් කළේය. මෙම විරෝධතාවට දසදහසක පමණ පිරිසක් එක්ව සිටි බව ප්‍රංශ පොලීසිය ප්‍රකාශ කළේය. ප්‍රචණ්ඩකාරී ලෙස හැසිරුණු පිරිස පාලනය කිරීම සඳහා පොලීසිය විසින් ජල සහ කඳුළු ගෑස් ප්‍රහාර එල්ල කර තිබුණි. එහිදී විරෝධතාකරුවන් 120ක පමණ පිරිසක් අත්අඩංගුවට ගෙන ඇති බවත් සඳහන්ය. ඉන්ධන මිල ඉහළ යෑමට විරෝධය පල කරමින් ප්‍රංශයේ කහ කබාකරුවන්ගේ විරෝධතා මුල්වරට ආරම්භවුණේ මීට මාස 4කට පමණ පෙරය. පසුව එම විරෝධතා ප්‍රභූවාදයට එරෙහි පුළුල් කැරැල්ලක් දක්වා වර්ධනය වුණි.", "URL": "https://sinhala.adaderana.lk/news.php?nid=106221", "Category": null, "Parent URL": null}