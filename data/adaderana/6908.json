{"Source": "Adaderana", "Timestamp": "February 24, 2010 10:50 am", "Headline": "ධනුන අල්ලන්න පොලිස් දැල එළයි", "News Content": "ජෙනරාල් සරත් ෆොන්සේකා මහතාගේ බෑනා වන ධනුන තිලකරත්න මහතා අත්අඩංගුවට ගැනීම සඳහා පොලිස් කණ්ඩායම් දෙකක් පරීක්ෂණ මෙහෙය වන බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා පවසයි. ශ්‍රි ලංකා යුද හමුදාවට අවි ආයුධ ගෙන්වීමේදී සිදුව ඇතැයි කියන අක්‍රමිකතාවක් සම්බන්ධයෙන් පරීක්ෂණයක් පැවැත්වීම සඳහා ලැබුණු අධිකරණ නියෝගයක් මත මෙම මොහු අත්අඩංගුවට ගැනීමට කටයුතු කෙරෙයි. පසුගිය 15 වැනිදා කොළඹ කොටුව මහේස්ත්‍රාත් හා අතිරේක දිසා විනිසුරු ලංකා ජයරත්න මෙනවිය විසින් ධනුන තිලකරත්න මහතා අත්අඩංගුවට ගන්නා ලෙස වරෙන්තු නිකුත් කරනු ලැබිණි. අපරාධ පරීක්ෂණ දෙපාර්තමේන්තුව එහිදි අධිකරණයට දන්වා සිටියේ සාක්ෂි විභාගයක් සඳහා තම දෙපාර්තමේන්තුවට වාර්තා කරන ලෙස ධනුන තිලකරත්න මහතාට දන්වා සිටිය ද ඔහු ඊට සහභාගි නොවු බවයි.", "URL": "https://sinhala.adaderana.lk/news.php?nid=6908", "Category": null, "Parent URL": null}