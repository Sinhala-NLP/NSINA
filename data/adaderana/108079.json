{"Source": "Adaderana", "Timestamp": "April 17, 2019 08:42 am", "Headline": "නෝර්වේ ජාතිකයෙකුට රුසියානු අධිකරණයකින් වසර 14ක සිර දඬුවමක්", "News Content": "නෝර්වේ ජාතිකයෙකුට රුසියානු අධිකරණයක් මඟින් වසර 14ක සිර දඬුවමක් නියම කර තිබේ. 63 හැවිරිදි නොර්වේ ජාතිකයෙකුට රුසියාවේ මොස්කව් හි පිහිටි අධිකරණයක් මෙලෙස සිරදඩුවම් නියම කර ඇති බව විදෙස් මාධ්‍ය වාර්තා කරයි. රුසියාවේ නාවික හමුදාවට අයත් සබ්මැරීන පිළිබඳ ඔත්තු බලා ඇති බවට මොහුට එරෙහි චෝදනා එල්ල වී තිබූ බව සඳහන් වෙයි. අදාළ චෝදනා සම්බන්ධයෙන් ෆ්‍රෝඩ් බ්‍රෙග් නැමති මොහු 2017 වසරේදී අත්අඩංගුවට ගෙන තිබුණි. ෆ්‍රෝඩ් තමාට එරෙහිව එල්ලවී තිබූ චෝදනා ප්‍රතික්ෂේප කළ අතර පැවති නඩු විභාගයෙන් අනතුරුව ඔහුට මෙම දඩුවම නියම වී තිබේ. කෙසේවෙතත් ෆ්‍රෝඩ් බ්‍රෙග් වෙනුවෙන් පෙනී සිටි ඔහුගේ නීතීඥවරයා පැවසා ඇත්තේ අදාළ දඩුවමට එරෙහිව ඇපෑලක් ඉදිරිපත් කිරීමට සූදානමක් නොමැති අතර රුසියානු ජනාධිපතිවරයාගේ සමාවක් අපේක්ෂා කරන බවයි. මෙම දඩුවම 63 හැවිරිදි තම සේවා දායකයාට ලැබුණු ජීවිතාන්තය දක්වා වූ සිර දඬුවමක් ලෙස සැලකිය හැකි බවද නීතීඥවරයා පවසයි.", "URL": "https://sinhala.adaderana.lk/news.php?nid=108079", "Category": null, "Parent URL": null}