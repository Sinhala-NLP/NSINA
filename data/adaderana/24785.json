{"Source": "Adaderana", "Timestamp": "June 5, 2012 04:50 pm", "Headline": "සෑම විනාඩි 90 ට වරක් ස්ත්‍රී  දුෂණයක් සිදුවනවා", "News Content": "දේශපාලන මැදිහත්වීම් සහ පොලීසිය නිසි පරිදි නීතිය ක්‍රියාත්මක නොකිරීම නිසා කාන්තාවන් සහ ළමුන් බරපතළ අපරාධවලට ගොදුරු වී ඇති බව සමාජවාදී කාන්තා සංගමය පවසයි. සෑම විනාඩි 90 ට වරක්ම රටේ කොතැනක හෝ ස්ත්‍රී දූෂණයක් සිදුවෙන බවත්, විවෘත ආර්ථිකය හඳුන්වා දීමත් සමඟ මානව සබඳතා බිඳදමා මුදල් මත සියල්ල තීරණය කරන සමාජයක් නිර්මාණය වීම නිසා මෙසේ සිදුවී ඇති බවත්, එම සංගමය පෙන්වාදෙයි. ජනතා විමුක්ති පෙරමුණ ප්‍රධාන කාර්යාලයේදී අද (05) පෙරවරුවේ පවත්වන ලද විශේෂ මාධ්‍ය හමුවකදී සමාජවාදී කාන්තා සංගමයේ ජාතික සංවිධායිකා සමන්මලී ගුණසිංහ මහත්මිය මෙම අදහස් පළ කළාය. අපේ රටේ දිනකට ස්ත්‍රී දුෂණ 5 ක් සිදුවන බව පොලිස් හා අධිකරණ නිල සංඛ්‍යා ලේඛනවලින් හෙළිවන නමුත් සැබැවින්ම ස්ත්‍රී දුෂණ සංඛ්‍යාව එම සංඛ්‍යාව මෙන් තුන් ගුණයක් වන බවත්, ඒ අනුව දිනකට ස්ත්‍රී දූෂණ 15 ක් සිදුවන බවත් සමන්මලී ගුණසිංහ මහත්මිය ප්‍රකාශ කරයි . මීට ප්‍රධාන හේතුව බල්ලෝ මරා හෝ සල්ලි හෙවීමේ අරමුණින් ක්‍රියාකරන සමාජයක් බිහිකළ විවෘත ආර්ථික ප්‍රතිපත්තියේ ප්‍රතිඵලයක් බවද ඇය සදහන් කරයි. එමෙන්ම කවර ආකාරයක හෝ අපරාධයක් හිංසනයක් තමන්ට සිදුවන තුරු නොසිට මේ තත්වය පරාජයට පත්කිරීමට ඒකරාශී වන ලෙස ඇය සියලු කාන්තාවන්ගෙන් වැඩිදුරටත් ඉල්ලා සිටියි", "URL": "https://sinhala.adaderana.lk/news.php?nid=24785", "Category": null, "Parent URL": null}