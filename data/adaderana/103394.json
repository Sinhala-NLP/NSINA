{"Source": "Adaderana", "Timestamp": "January 30, 2019 07:05 pm", "Headline": "මැයි 31 ට කලින් පළාත් සභා මැතිවරණය තියන්න ජනපතිගෙන් කැබිනට් පත්‍රිකාවක්", "News Content": "එළඹෙන මැයි 31 වැනිදාට පෙර පළාත් සභා මැතිවරණය පැවැත්වීම සඳහා යෝජනා කරමින් ජනාධිපති මෛත්‍රීපාල සිරිසේන මහතා ඊයේ(29) කැබිනට් පත්‍රිකාවක් ඉදිරිපත් කර තිබේ. ජනාධිපතිවරයා ඉන් යෝජනා කර ඇත්තේ පළාත් නවයේම මැතිවරණය එකම දිනකදී පැවැත්වීමටයි. මෙරට ස්ථාපිත පළාත් සභා නවයෙන් හයකම නිල කාලය මේ වන විට අවසන් වී තිබේ. එයින් සබරගමුව , උතුරු මැද සහ නැගෙනහිර යන පළාත් සභා තුනේ නිල කාලය අවසන් වී අද වන විට වසරකුත් මාස 4 ක් ගත වී ගිහින්ය. මධ්‍යම , වයඹ සහ උතුරු පළාත් සභාවේ නිල කාලය නිමා වී මාස තුනක කාලයකුත් මේ වන විට ගත වී තිබේ. මෙවන් පසුබිමක පළාත් සභා මැතිවරණ පැවැත්වීම සඳහා වන ක්‍රියාදාමය පවතින්නේ කුමන අදියරකද ? පැවති 'සමානුපාතික ක්‍රමය' වෙනුවට 'මිශ්‍ර සමානුපාතික ක්‍රමයට' පළාත් සභා ඡන්දය පැවැත්වීම සඳහා වන ක්‍රියාදාමය පාර්ලිමේන්තුවේදී සම්මත නොවීම නිසා ඒ සම්බන්ධයෙන් ඉදිරි පියවර ගැනීම මේ වන විට අගමැතිගේ ප්‍රධානත්වයෙන් යුත් ,පක්ෂ නායකයන්ගෙන් සැදුම්ලත් කමිටුවක් හමුවේ පවතියි. එවන් පසුබිමක පළාත් නවයේම මැතිවරණය මේ වසරේ මැයි 31 ට පෙර එකම දිනයක පැවැත්වීම සඳහා වන කැබිනට් පත්‍රිකාවක් ජනාධිපති මෛත්‍රීපාල සිරිසේන මහතා විසින් ඊයේ ඉදිරිපත් කරනු ලැබීය. පැවති සමානුපාතික නියෝජනය ක්‍රමයට අනුව මැතිවරණය පැවැත්වීමට ජනාධිපතිවරයා එම පත්‍රිකාව ඉදිරිපත් කර ඊට කාන්තා නියෝජනය සියයට විසිපහක් කිරීමේ යෝජනාවක්ද ඇතුළත් කර තිබේ. සාමාන්‍ය ක්‍රමවේදය අනුව එම කැබිනට් ප්‍රතිකාවට අමාත්‍ය නිර්දේශ ලබාගැනීම සඳහා සතියක කාලයක් ලබාදී ඇති අතර එම නිර්දේශ ලැබුණු පසු එය මීළඟ කැබිනට් මණ්ඩලයේදී සලකා බැලීමට නියමිතයි. මේ අතර පවතින ව්‍යාකූල තත්ත්වය හමුවේ , යෝජිත මැතිවරණ ක්‍රමයට එක් සංශෝධනයක් එක්කිරීම මඟින්ද පළාත් සභා මැතිවරණය කඩිනමින් පැවැත්විය හැකි බව පැෆ්රල් සංවිධානය පෙන්වා දෙයි.", "URL": "https://sinhala.adaderana.lk/news.php?nid=103394", "Category": null, "Parent URL": null}