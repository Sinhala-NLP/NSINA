{"Source": "Adaderana", "Timestamp": "August 25, 2011 04:19 pm", "Headline": "හදිසි නීතිය ඉවතට දැම්මේ බයේ නෙවෙයි", "News Content": "මේ රජය කිසිදු බලපෑමකට යටත්වන රජයක් නොවන බව පරිසර අමාත්‍ය අනුර ප්‍රියදර්ශන යාපා මහතා පවසයි. අද රජයේ ප්‍රවෘත්ති දෙපාර්තමේන්තුවේදී කැබිනට් තීරණ දැනුම්දීමේ විශේෂ මාධ්‍ය හමුවට එක්වෙමින් අමාත්‍යවරයා මේ බව කියා සිටියේ මාධ්‍යවේදියෙකු ඇසූ ප්‍රශ්නයකට පිළිතුරු දෙමිනි. රජය හදිසියේ හදිසි නීතිය ඉවත් කිරීමට තීරණය කරනු ලැබුවේ ලිබියාවේ නායකයාට මුහුණ දෙන්නට සිදුවූ ඉරණමට මුහුණ දෙන්නට සිදුවේයයි බියට පත්වීදැයි මාධ්‍යවේදියෙකු විසින් මෙහිදී ප්‍රශ්න කරනු ලැබුවේය. යුද්ධය නිමාවී මේවන විට රටේ ජන ජීවිතය සාමාන්‍ය තත්ත්වයට පත්ව ඇති බැවින් හදිසි නීතිය ඉවත් කිරීමට රජය තීරණය කළ බව අනුර ප්‍රියදර්ශන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18305", "Category": null, "Parent URL": null}