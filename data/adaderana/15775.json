{"Source": "Adaderana", "Timestamp": "April 29, 2011 09:44 am", "Headline": "ශ්‍රී ලංකාව ගැන විමර්ශනයකට බැංකි මූන් විමසීමක් කර නෑ", "News Content": "එක්සත් ජාතීන්ගේ කමිටු වාර්තාවට අනුව ශ්‍රී ලංකාව සම්බන්ධව විමර්ශනයක් පැවැත්වීමට පියවර ගැනීම සම්බන්ධව එක්සත් ජාතීන්ගේ මහ ලේකම් බැංකි මූන් මහතා විසින් ආරක්ෂක මණ්ඩලයෙන් හෝ මහා මණ්ඩල සැසියෙන් විමසීමක් කර නොමැති බව වාර්තා වේ. මේ සම්බන්ධව බැංකි මූන් මහතා විසින් විමසීමක් සිදුකර ඇද්දැයි ආරක්ෂක මණ්ඩල සභාපති කොළොම්බියාවේ නෙස්ටො ඔසරියෝගෙන් ඉනර් සිටි ප්‍රෙස් විමසීමක් සිදුකර තිබේ. නමුත් මහ ලේකම්වරයා එවැනි විමසීමක් සිදුකර නොමැති බවත්, සාමාන්‍ය ක්‍රමවේදය අනුව ඒ සම්බන්ධව සටහන් කරගැනීමක් පමණක් සිදුකරගෙන ඇති බව එහිදී ඔහු ප්‍රකාශ කර ඇති බව සඳහන්ය. එක්සත් ජාතීන්ගේ ත්‍රිපුද්ගල වාර්තාව මගින් හෙළි වී ඇති කරුණු සම්බන්ධව ජාත්‍යන්තර තලයේ විමර්ශනයක් පැවැත්වීම සඳහා ශ්‍රී ලංකාවේ කැමැත්ත ඊට අවශ්‍ය බව එක්සත් ජාතීන්ගේ මහලේකම් බැන්කි මූන් මහතා සඳහන් කර තිබිණි. එසේ නොමැති නම් එවැනි විමර්ශනයක් පැවැත්වීම සඳහා ආරක්ෂක මණ්ඩලයෙන් හෝ මහා මණ්ඩල සැසියෙන් විමසීමක් සිදුකිරීම අවශ්‍ය බව ද හෙතෙම පෙන්වාදෙනු ලැබීය. මහලේකම්වරයා පත්කළ ත්‍රිපුද්ගල කමිටුවේ වාර්තාව පසුගිය 25 වන දින නිල වශයෙන් ප්‍රසිද්ධියට පත් කෙරුණි.", "URL": "https://sinhala.adaderana.lk/news.php?nid=15775", "Category": null, "Parent URL": null}