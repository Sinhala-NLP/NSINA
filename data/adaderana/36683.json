{"Source": "Adaderana", "Timestamp": "August 16, 2013 05:34 pm", "Headline": "තවදුරටත් නරක විදියට හැසිරෙන්න එපා - අධිකරණ තීන්දුවට ගරු කරන්න", "News Content": "අධිකරණ තීන්දුවට ගරු කරමින් මිනිසුන්ගේ ජීවිත ආරක්ෂා කිරීමට කැපවන ලෙස ෆොන්ටේරා සමාගමෙන් ඉල්ලා සිටින බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පවසයි. එම තීන්දුවට ගරු නොකර තවදුරටත් සිය නිෂ්පාදන අලෙවි කර ගැනීමට ප්‍රචාරණ කටයුතු කරන්නේ නම් එය අධිකරණයට කරන අපහාසයක් බවද ඔහු කියයි. ෆොන්ටේරා සමාගම විසින් ආනයනය කරනු ලබන කිරිපිටි මෙරට තුළ බෙදාහැරීම, විකිණීම, ප්‍රචාරණය තහනම් කරමින් ගම්පහ දිසා අධිකරණය විසින් අද දින 14 ක තහනම් නියෝගයක් ලබාදෙන ලදී. මේ පිළිබඳව පැහැදිලි කිරීම සඳහා අද පස්වරුවේ පැවැත්වූ මාධ්‍ය හමුවකදී සමන් රත්නප්‍රිය මහතා කියා සිටියේ ෆොන්ටේරා නවසීලන්ත සමාගමේ ඉහළ නිලධාරීන් ඉල්ලා අස්වන්නේ නම් ඒ පිළිබඳව කවර කතාද යන්නයි. අයි.ටී.අයි ආයතනය ආනයනික කිරිපිටිවල ඩී.සී.ඩී. ඇති බව පැහැදිලිව ප්‍රකාශ කර ඇති බවත් ෆොන්ටේරා නවසීලන්ත සමාගමේ නිලධාරීන් එම වැරැද්ද පිළිගෙන ඉල්ලා අස්වී තිබියදීත් තායිලන්තයේ රසායනාගාර වාර්තා මත පදනම්ව කිරිපිටිවල අදාළ රසායනික ද්‍රව්‍ය නැතැයි කීම පිළිගත හැකිදැයි ඔහු ප්‍රශ්න කළේය. ඒ අනුව මෙරට ෆොන්ටේරා සමාගමෙන් ඉල්ලා සිටින්නේ මෙය තේරුම්ගෙන තවදුරටත් නරක විදියට හැසිරීමෙන් වළකින ලෙස යැයිද රත්නප්‍රිය මහතා පැවසීය. අධිකරණ තීන්දුවට අනුව සෞඛ්‍ය අමාත්‍යංශයෙන් මෙන්ම පොලීසියෙන් ද ඉල්ලා සිටින්නේ අදාළ නියෝගයට පටහැනිව එම සමාගමට කටයුතු කිරීමට ඉඩ නොදෙන ලෙස යැයිද ඔහු කීවේය. අද ෆොන්ටේරා සමාගමේ කිසිවෙකුත් නඩුව පවරන අවස්ථාවේ පැමිණ නොසිටි බවද ලබන 30 වැනිදා මීළඟ නඩු දිනය පැවැත්වෙන බවද එම මාධ්‍ය හමුවේදී හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=36683", "Category": null, "Parent URL": null}