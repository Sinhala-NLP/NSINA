{"Source": "Adaderana", "Timestamp": "August 27, 2018 05:20 pm", "Headline": "දරු සෙනෙහස තුරුලු කරන් දියණිය සමඟ අවසන් ගමන් ගිය මවක්", "News Content": "සිය දියණියගේ හදිසි වියෝව දරා ගත නොහැකි වීමෙන් ඇති වු හෘදයාබාධයක් හේතුවෙන් ජීවිතක්ෂයට පත් වූ මවක් පිළිබඳ, මැල්සිරිපුර, බෝගහපිටිය ප්‍රදේශයෙන් වාර්තා වෙයි. මෙලෙස එක්ව අවසන් ගමන් ගියේ එච්.ඩී.අනූෂා දමයන්ති කුමාරි නැමති 34 හැවිරිදි දෙදරු මවකි. ඇයගේ දියණිය වන 14 හැවිරිදි නෙත්මි නිෂාදී පෙරේරා මිය ගොස් ඇත්තේ පෙණහලු ආශ්‍රිත රෝගයකින් කලක පටන් පෙලෙමින් සිට ඇති නිසාවෙනි. පසුගිය 24 වන දින දහවල් ඇගේ නිවසේ දී හදිසියේම නෙත්මි ජීවිතක්ෂයට පත්ව තිබේ. ඇඟලුම් සේවිකාවක වන අනූෂා දමයන්ති ඒ වන විට ඉබ්බාගමුවේ පිහිටි ඇගේ නිවසට පැමිණ තිබේ. ඒ අවස්ථාවේ පටන් දියණියගේ මරණය පිළිබඳ අතිශය වේදනාවෙන් යුතුව ඇය කාලය ගත කළ බව ඥාතීන් පවසයි. දියණියගේ පශ්චාත් මරණ පරීක්ෂණ කටයුතුවලින් අනතුරුව 25 වන දින දහවල් ඇඟේ සිරුර නිවසට රැගෙන විත තිබේ. ඒ අවස්ථාවේ දී මහත් ශෝකයට පත් අනූෂා දමයන්ති එක්වරම සිහිය නොමැතිව බිම ඇඳ වැටී තිබේ. පසුව ඇගේ ඥාතීන් විසින් ඇයව ගොකරැල්ල දිසා රෝහල වෙත ගෙන ගොස් තිබේ. හදිසි හෘදයාබාධයක් හේතුවෙන් ඇය ජීවිතක්ෂයට පත්ව ඇති බව වෛද්‍යවරුන් පවසා තිබේ. අනූෂා දමයන්ති මහත්මියට දියවැඩියාව, අධික රුධිර පීඩනය වැනි කිසිදු නිධන් ගත රෝගයකින් නොපෙලුණු බවත්, දියණියගේ හදිසි මරණය පිළිබව හට ගත් කම්පනය මරණයට හේතුවන්ට ඇති බවත් ඥාතීන් පවසයි. මැල්සිරිපුර, බෝගහපිටිය ප්‍රදේශයේ පිහිටි ඔවුන්ගේ නිවසේ තැන්පත් කර තිබු මවගේ සහ දියණියගේ දේහයන් අද(27) පස්වරුවේ මැල්සිරිපුර, දිසාකුඹුර පොදු සුසාන භූමියෙහි එකම වලක මිහිදන් කර තිබේ.", "URL": "https://sinhala.adaderana.lk/news.php?nid=95111", "Category": null, "Parent URL": null}