{"Source": "Adaderana", "Timestamp": "May 27, 2013 08:37 am", "Headline": "අපවත් වූ හිමිනමගේ අවසන් කටයුතු අනිද්දා", "News Content": "සිරුරට ගිනි තබා ගැනීම නිසා අපවත් වූ පූජ්‍ය බෝවත්තේ ඉන්ද්‍රරතන හිමියන්ගේ දේහය පිළිබද අවසන් කටයුතු ලබන 29 වන දින සිදු කිරීමට නියමිතව තිබේ. උන්වහන්සේගේ දේහය ඊයේ රාත්‍රී 08 ට පමණ කහවත්ත ශ්‍රී සුගත විහාරය වෙත වැඩම කරවනු ලැබීය. අද දෙරණ වාර්තාකරු සදහන් කළේ ඊයේ රාත්‍රීයේ සිටම උන්වහන්සේගේ දේහයට ගෞරව කිරීම සදහා විශාල පිරිසක් සහභාගී වී සිටි බවයි. ගව ඝාතනය ඇතුළු කරුණු කිහිපයකට විරෝධය පළ කරමින් පසුගිය වෙසක් පොහොය දින පූජ්‍ය බෝවත්තේ ඉන්දරතන හිමියන් සිරුරට ගිනි තබා ගත්තේය‍. මහනුවර රෝහලට ඇතුළත් කිරීමෙන් පසු කොළඹ ජාතික රෝහල වෙත මාරු කෙරුණු උන්වහන්සේ 25 වන දින රාත්‍රී අපවත් විය. මෙම සිද්ධිය ගැන ගම්වැසියන් කිහිප දෙනෙකු දැක්වූ අදහස් ඔවුන්ගේ වචනවලින්ම පහත දැක්වෙයි. “අපේ බෝවත්තේ ඉන්ද්‍රරතන හාමුදුරුවෝ කියන්නේ රටටම වටින ශ්‍රේෂ්ඨ හාමුදුරුවෝ ‍කෙනෙක්. අපේ කනගාටුව උන්වහන්සේ ගමට විශාල සේවයක් කළා. මේ පන්සල ගොඩනගන්න විශාල ශක්තියක් ධෛර්යක් කළා. ගමේ ගමේ ජනතාව වෙනුවෙන් කැපවෙලා වැඩ රාශියක් කළ භික්ෂුන් වහන්සේ නමක්.\" \"උන්වහන්සේ අනතුරට පත්වූණු අවස්ථාවේදී අපිට කියන්න කණගාටුයි. මොකද ගොඩාක් මාධ්‍ය වටේ කැමරා අල්ලගෙන හිටියා. නමුත් අල්ලගෙන හිටියට උන්වහන්සේව වළක්වා ගන්න කවුරුත් උත්සහා කළේ නෑ. මොකද අපිට ගොඩාක් දුක හිතෙනවා එක්තරා මාධ්‍ය ආයතනයක පෙන්නුවා. පෙන්නුවාට අපි බල‍ාගෙන ඉඳිද්දි අපිට තේරෙන දෙයක් තමයි උන්වහන්සේ මේක ඔක්කොම ටික වක්කර ගන්නකම් මිනිස්සු ඔක්කොම වටේ බලාගෙන ඉන්නවා. මේක බෞද්ධ රටක්ද කියලා අපිට ගොඩාක් කණගාටුයි.\"", "URL": "https://sinhala.adaderana.lk/news.php?nid=34417", "Category": null, "Parent URL": null}