{"Source": "Adaderana", "Timestamp": "April 2, 2013 06:33 pm", "Headline": "මගේ ගමන වළක්වන්න කාටවත් බෑ", "News Content": "තමාගේ ගමන කිසිවෙකුටත් වැළැක්විය නොහැකි බව ප්‍රජාතන්ත්‍රවාදී පක්ෂයේ නායක සරත් ෆොන්සේකා මහතා පවසයි. යුද ජයග්‍රහණයේදී සතුටුවූවාට පසු තමා ඒ ආකාරයෙන් යළිත් වඩාත් සතුටට පත්වූයේ ඊයේ දිනයේ බව හෙතෙම කියා සිටියේ අද (02)කොළඹ පැවති මාධ්‍ය හමුවකදීය. ඉදිරියේදී එළඹෙන ඕනෑම මැතිවරණයකට මුහුණදීම සඳහා තමාත්, තම පක්ෂයත් සූදානම් බව ෆොන්සේකා මහතා එහිදී පෙන්වා දුන්නේය. හිටපු හමුදාපති මෙන්ම ආරක්ෂක මාණ්ඩලික ප්‍රධානි සරත් ෆොන්සේකා නායකයා ලෙසද, මේජර් ජෙනරාල් සුනිල් සිල්වා සභාපතිවරයා ලෙසද, ආනන්ද මානවඩු ලේකම් ලෙසද ගයා‍ පෙරේරා බස්නායක භාණ්ඩාගාරික වශයෙන්ද සඳහන් ගිනිසිළුව ලාංඡනය සහිතව ප්‍රජාතන්ත්‍රවාදී පක්ෂය පිළිගත් දේශපාලන පක්ෂයක් ලෙස මැතිවරණ කොමසාරිස්වරයා විසින් ඊයේ (01) දිනයේ පිළිගන්නා ලදී. සරත් ෆොන්සේකා මහතා විසින් ගිනිසිළුව ලාංඡනය සහිතව පිළිගත් දේශපාලන පක්ෂයක් ලෙස සිය පක්ෂයේ ලියාපදිංචිය තහවුරු කරන ලෙස ඉල්ලා මැතිවරණ කොමසාරිස්වරයාගෙන් ඉල්ලීමක් කර තිබුණි. 2010 වසරෙන් පසු නව දේශපාලන පක්ෂයක් ලියාපදිංචි කළ පළමු අවස්ථාවද මෙය වීම විශේෂත්වයකි.", "URL": "https://sinhala.adaderana.lk/news.php?nid=32954", "Category": null, "Parent URL": null}