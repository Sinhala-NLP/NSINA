{"Source": "Adaderana", "Timestamp": "May 31, 2012 06:59 am", "Headline": "රෝහලේ අත්වැසුම් ෆාමසියෙන් හමුවෙලා-ඇමති මෛත්‍රී කියයි", "News Content": "සෞඛ්‍ය අමාත්‍යංශය විසින් මහනුවර මහ රෝහලට නිකුත් කරනු ලැබූ අත්වැසුම් තොගයක් අවට ෆාමසි කිහිපයක් තුළින් සොයාගැනීමට හැකිවී තිබේ. මෙම අත්වැසුම් ෆාමසිවලට ලබාදුන්නේ කවුරුන්ද යන්න නිසි පරීක්ෂණයක් සිදුකොට ඊට අදාළ නීතිමය පියවර ගන්නා බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. රජයේ රෝහල්වලට ලබාදෙන ඖෂධ හා විවිධ ද්‍රව්‍ය මේ ආකාරයෙන් පුද්ගලික ඔසුසැල් හා වෙළඳසැල් වලට විකිණීමේ ජාවාරම් පිළිබඳ මීට පෙරද අවස්ථාවන් කිහිපයකදී වාර්තා වූ බව මෛත්‍රීපාල සිරිසේන අමාත්‍යවරයා අද දෙරණට කියා සිටියේය. මෙම ජාවාරම සිදුකරනු ලබන නිලධාරීන් හෝ සේවකයින් කවුරුන් වුවද ඔවුනට එරෙහිව දැඩි දඬුවම් පමුණුවන බව හෙ‍තෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24636", "Category": null, "Parent URL": null}