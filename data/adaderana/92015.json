{"Source": "Adaderana", "Timestamp": "July 5, 2018 09:17 am", "Headline": " හමුදාවෙන් පැන ගිය සෙබලා අත්අඩංගුවට ගෙන රැගෙන එද්දි කැබ් රථය කන්දක හැපී 7ක් රෝහලට", "News Content": "යුද හමුදාවෙන් පළාගිය සෙබලෙකු අත්අඩංගුවට ගැනීමේ මෙහෙයුමකට සහභාගී වු ආරක්ෂක අංශවලට අයත් පිරිසක් ගමන්කළ කැබ් රථයක් බදුල්ල-මහියංගණය මාර්ගයේ දුන්හිද, තිඹිරිගස්පිටිය ශ්‍රී සේනානන්ද බෞද්ධ මධ්‍යස්ථානය ඉදිරියේ දි මාර්ගයෙන් ඉවතට පැන ගල් ඇන්දක ගැටී අනතුරට ලක්ව තිබේ. මෙම අනතුරින් තුවාල ලැබූ 7 දෙනෙක් බදුල්ල මහ රෝහලට ඇතුළත් කර තිබේ. තුවාලකරුවන් අතර යුද හමුදා පොලිසියේ 3 දෙනෙක් යුද හමුදාවේ දෙදෙනක්, පොලිස් නිලධාරියෙක් හා යුද හමුදා වෙන් පළාගිය සෙබලාද වන බව පොලීසිය සඳහන් කරයි. යුද හමුදා වෙන් පළාගිය සෙබළෙකු සොරණාතොට, මීගහවෙල ප්‍රදේශයේදි අත්අඩංගුවට ගෙන දියතලාව යුද හමුදා කඳවුර වෙත රැගෙන යමින් සිටියදී මෙම අනතුර සිදුව තිබේ. යුද හමුදා පොලිසියේ සැරයන් නුවන් තිලකරත්න ,කෝපරල් සමන් මුතුකුමාරණ, සමාන්‍ය සෙබල සාරංග,යුද හමුදාවේ (සිංහ) රෙජමේන්තුවේ ලාන්ස් කෝප්ර‍ල් බණ්ඩාර , 4 වන සංඥා බළකායේ සැරයන් හේරත්, බදුල්ල පොලීසියේ සැරයන් එම් .එම් රත්නායක හා අත්අඩංගුවට ගත් හමුදාවෙන් පළාගිය සෙබලා යන අය මෙසේ තුවාල ලබා තිබේ. ටයරයක සිදුවු පිපිරීමක් නිසා රථය පාලනය කර ගත නොහැකිව මෙම අනතුර සිදුවන්නට ඇතැයි පොලීසිය විශ්වාස කරයි. බදුල්ල පොලිස් අධිකාරි ධම්මික වීරසේකර මහතාගේ උපදෙස් මත බදුල්ල මූලස්ථාන ප්‍රධාන පොලිස් පරීක්ෂක විපුල තෙන්නකෝන් මහතාගේ මෙහෙයවීම යටතේ බදුල්ල පොලිසියේ රථවාහන අංශය පරික්ෂණ පවත්වයි.", "URL": "https://sinhala.adaderana.lk/news.php?nid=92015", "Category": null, "Parent URL": null}