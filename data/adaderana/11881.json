{"Source": "Adaderana", "Timestamp": "November 2, 2010 08:21 am", "Headline": "ගෑස් මිල අද අලුත්වෙයි", "News Content": "ගෑස් මිල සංශෝධනය අද(02) දිනයේ සිදු කිරීමට නියමිත බව පාරිභෝගික අධිකාරිය පවසයි. අද පෙරවරුවේ රැස් වන පාරිභෝගික අධිකාරියේ මිල කමිටුව විසින් එම ගෑස් මිල සංශෝධන සම්බන්ධයෙන් අවසන් තීරණයක් ගන්නා බව පාරිභෝගික අධිකාරියේ සභාපති රූමි මර්ෂුක් මහතා ප්‍රකාශ කළේය. පසුගිය සතියේ ද ගෑස් මිල කමිටුව රැස් වූ අතර එහි දී අවසන් තීරණයක් ගැනීමට නොහැකි වූ බැවින් අද දිනයේ යළි රැස් වීමට තීරණය කළ බව රූමි මර්ෂුක් මහතා ප්‍රකාශ කළේය. ගෑස් මිල සූත්‍රයට අනුව මාස 2කට වරක් සිදු වන ගෑස් මිල සංශෝධනය නොවැම්බර් මස පළමුවැනි දින සිට ක්‍රියාත්මක කිරීමට නියමිතව තිබුණි. මීට පෙර සිදු වූ ගෑස් මිල සංශෝධනයේ දී ලාෆ් ගෑස් මිල අඩු වූ අතර ෂෙල් ගැස් මිල සංශෝධනයක් සිදු වූයේ නැත. ලෝක වෙළඳපළේ පසුගිය මාස දෙක තුළ පැවති ගෑස් මිල ගණන් අනුව මෙවර මිල තීරණය කරනු ඇති බව සඳහන් වේ.", "URL": "https://sinhala.adaderana.lk/news.php?nid=11881", "Category": null, "Parent URL": null}