{"Source": "Adaderana", "Timestamp": "April 9, 2019 01:05 pm", "Headline": "මැදපෙරදිග සේවයේ නියුතු අමෙරිකානු හමුදා ත්‍රස්ථ සංවිධානයක් ලෙස ඉරානය නම් කරයි", "News Content": "ඉරාන විප්ලවීය ආරක්ෂක හමුදාව ත්‍රස්ථවාදී කණ්ඩායමක් ලෙස නිල වශයෙන් නම් කිරීමට අමෙරිකාව ඊයේ(08) කටයුතු කළේය. විදෙස් රටක හමුදාවක් ත්‍රස්ථවාදී කණ්ඩායමක් ලෙස අමෙරිකාව විසින් නම් කළ පළමු අවස්ථාව මෙයයි. ඉරානය හුදෙක් ත්‍රස්තවාදය සඳහා අනුග්‍රහය දක්වන්නෙකු පමණක් නොව ඉරාන විප්ලවීය ආරක්ෂක හමුදාව ඔස්සේ ඍජුවම ත්‍රස්තවාදී ක්‍රියාවලට දායක වන්නෙක් ලෙස සලකා මෙම පියවරට එලඹුණු බව අමෙරිකානු ජනාධිපති ඩොනල්ඩ් ට්‍රම්ප් පැවසුවේ. ඒ සමඟ ඉරානයට එරෙහි පීඩනය සැලකියයුතු මට්ටමකින් පුළුල් වනු ඇති බවද ඔහු පවසා තිබුණි. මෙම පියවරත් සමඟ ඉරානයට එරෙහිව අමෙරිකාව තවත් සම්බාධක පනවනු ඇති බව විදෙස් වාර්තා සඳහන් කරයි. ඉරානය සමඟ පැවති න්‍යෂ්ටික ගිවිසුමෙන් පසුගිය කාලයේදී අමෙරිකාව ඉවත් වීමත් සමඟ දෙරට අතර මතබේදය උත්සන්න විය. ඒ සමඟ ඉරානයට එරෙහිව නව සම්බාධක පැනවීමටත් ට්‍රම්ප් පරිපාලනය පියවර ගත් අතර ඒ හේතුවෙන් අර්බුදය තවදුරටත් දරුණු අතට පත්වී තිබේ. ඉරාන විප්ලවීය ආරක්ෂක හමුදාව ත්‍රස්තවාදී කණ්ඩායමක් ලෙසට අමෙරිකාව නම් කළේ මෙවන් පසුබිමකයි. ඊට ප්‍රතිචාර ලෙස මැදපෙරදිග කලාපයේ සේවයේ නියුතු අමෙරිකානු හමුදාවද ත්‍රස්තවාදී සංවිධානයක් ලෙස සලකන බවට ඉරානය නිවේදනය කර තිබේ.", "URL": "https://sinhala.adaderana.lk/news.php?nid=107690", "Category": null, "Parent URL": null}