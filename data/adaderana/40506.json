{"Source": "Adaderana", "Timestamp": "January 20, 2014 09:52 pm", "Headline": "කුකුළන් කෙටවූ 6ක් දැලේ ", "News Content": "මුදල් ඔට්ටුවට කුකුළන් කෙටවූ සැකකරුවන් 06 දෙනෙකු හලාවත පොලීසිය විසින් අත්අඩංගුවට ගෙන තිබේ. අද(20) වැනිදා සවස හලාවත ,එළිවිටිය ප්‍රදේශයේ ඉඩමක මුර කුටියක් පිටුපසදී මෙම පිරිස සමඟ පොර කුකුළන් දෙදෙනෙකුද අත්අඩංගුවට ගත් බව අද දෙරණ වාර්තාකරු සඳහන් කළේය. වැටලීම සිදු කරන විට එම ස්ථානයේ සිටි පිරිසක් පළා ගොස් තිබේ. නමුත් ඔවුන් සූදු කෙලීම සඳහා පැමිණ සිටි බව කියන යතුරු පැදි 13 ක්, පා පැදි 05 ක්,වෑන් රථයක් සහ ත්‍රී රෝද රථයක්ද පොලිස් බාරයට ගෙන තිබුණි. අත්අඩංගුවට ගත් සැකකරුවන් 6 දෙනා නාත්තන්ඩිය, වෙන්නප්පුව, කුලියාපිටිය,මුන්නේෂ්වරම, කුමාරකට්ටුව ආදී ප්‍රදේශ වල පදිංචිකරුවන් බව වාර්තාවෙයි. මෙම ස්ථානයේ කාලයක පටන් මුදල් ඔට්ටුවට කුකුළන් කෙටවීම සිදු කර ඇති බවට පොලීසියට තොරතුරු ලැබී ඇත.ඒ අනුව සිදු කරන ලද විමර්ශනයකින් පසුව වැටලීම සිදු කර ඇත. අත්අඩංගුවට ගෙන ඇති සැකකරුවන් 6 දෙනා හලාවත දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40506", "Category": null, "Parent URL": null}