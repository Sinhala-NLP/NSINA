{"Source": "Adaderana", "Timestamp": "October 3, 2014 08:58 pm", "Headline": " ක්‍රිස් නෝනිස්ට ගැහුවයි කියන කතාව ඇත්තක්ද? - ජනපති අණින් විමර්ශනයක් ", "News Content": "ජනපති මහින්ද රාජපක්ෂ මහතාගේ ඉකුත් අමෙරිකානු සංචාරය අතරතුරදී බි‍්‍රතාන්‍යයේ ශ‍්‍රී ලංකා මහකොමසාරිස් වෛද්‍ය කි‍්‍රස් නෝනිස් මහතාට විදේශ අමාත්‍යංශයේ අධීක්ෂණ මන්ත්‍රී සජින් ද වාස් ගුණවර්ධන මහතා විසින් සිදුකළැයි කියන පහරදීම ගැනත් ක්‍රිස් නෝනිස්ට එරෙහිව විදේශ අමාත්‍යංශයේ ලේකම් ක්ෂේණුකා සෙනෙවිරත්න විසින් කර ඇති පැමිණිල්ලක් ගැනත් විමර්ශනයක් කරන ලෙසට ජනාධිපති මහින්ද රාජපක්‍ෂ මහතා උපදෙස් දී තිබේ. ජනපතිගේ අමෙරිකානු සංචාරය අතරතුර සිදුවූ බව කියන මෙම පහරදීමේ සිද්ධිය නිසා බ්‍රිතාන්‍යයේ මහකොමසාරිස් වෛද්‍ය ක්‍රිස් නෝනිස් මහතා ඉල්ලා අස්වීමේ ලිපිය ද බාරදුන් බව ඉකුත් දින වල වාර්තා විය. කෙසේ වෙතත් මේ ගැන පසුගියදා පැවැති මාධ්‍ය හමුවකදී මාධ්‍යවේදීන් ඇමති කෙහෙළිය රඹුක්වැල්ල මහතාගෙන් කළ විමසීමකදී ක්‍රිස් නෝනිස් මහතා ඉල්ලා අස්වීමේ ලිපියක් බාරදී නැතැයි පැවසීය. කෙසේ හෝ මාධ්‍ය ලෝකය තුළ පසුගිය දින කිහිපයේදී වැඩිලෙස කතා බහට ලක්වූ මෙම මාතෘකාව සම්බන්ධයෙන් ජනාධිපතිවරයා වහා විමර්ශනයක් කරන ලෙසට දැනුම්දී ඇතැයි රජයේ ප්‍රවෘත්ති දෙපාර්තමේන්තුව කියයි. මේ ගැන විමර්ශනයක් කරන ලෙසට විදේශ අමාත්‍යංශයට ජනාධිපතිවරයා එසේ උපදෙස් දී ඇත්තේ පාප් වහන්සේගේ ශ්‍රී ලංකා සංචාරය සඳහා ආරාධනා කිරීමට වතිකානුවට ගොස් සිටින අතරතුරය. එක්සත් ජාතීන්ගේ මහ මණ්ඩල සමුළුව ඇමතීම සඳහා ජනාධිපති මහින්ද රාජපක්ෂ මහතා ඇතුළු ධූත පිරිසක් අමෙරිකාවට ගිය අවස්ථාවේදී මෙම සිද්ධිය වාර්තා විණ.", "URL": "https://sinhala.adaderana.lk/news.php?nid=46495", "Category": null, "Parent URL": null}