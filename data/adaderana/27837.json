{"Source": "Adaderana", "Timestamp": "September 28, 2012 06:18 pm", "Headline": "හයිඩ් පිටියට විශාල පිරිසක්", "News Content": "විශ්ව විද්‍යාල ආචාර්යවරුන්ගේ සමිති සම්මේලනය ඇතුළු වෘත්තීය සමිති කිහිපයක් සහ අන්තර් විශ්ව විද්‍යාලයීය ශිෂ්‍ය බලමණ්ඩලය සංවිධානය කරන රැස්වීමක් මේ වන විට කොළඹ හයිඩ් පිටියේ දී පැවැත්වෙයි. රාජ්‍ය අධ්‍යාපනය සුරකිමු යන තේමාව යටතේ විශ්ව විද්‍යාල ආචාර්යවරුන්ගේ සමිති සම්මේලනය පසුගිය 24 වෙනිදා ගාල්ලෙන් පා ගමන ආරම්භ කළ අතර අන්තර් විශ්ව විද්‍යාල ශිෂ්‍ය බල මණ්ඩලය පේරාදෙණිය විශ්ව විද්‍යාලය ඉදිරිපිටින් පා ගමන ආරම්භ කරන ලදී. දේශපාලන පක්ෂ, විවිධ ස්වාධීන කණ්ඩායම් මෙම පා ගමනට සහයෝගය දැක්වු අතර අද (28) පැවැත්වෙන විරෝධතා රැලියට ද විශාල පිරිසක් සහභාගී වී සිටින බව අද දෙරණ වාර්තාකරු පැවසුවේය. මෙම විරෝධතා පා ගමන් හේතුවෙන් අද (28) කොළඹ නගරයේ රථවාහන ධාවනයට බාධා සිදුවිය. එසේම පසුගිය 24 වැනිදා සිට කොළඹ - ගාල්ල මාර්ගයේ මෙන්ම කොළඹ - මහනුවර අතර මාර්ගවල ද මේ හේතුවෙන් දැඩි රථවාහන තදබදයක් ද පැවැතිණ. මේ අතර විශ්ව විද්‍යාල ආචාර්යවරුන්ගේ ගැටලූව සම්බන්ධයෙන් දැයේ දරුවන්ගේ අධ්‍යාපනය සුරැකීමේ විශ්ව විද්‍යාල ආචාර්ය සන්ධාන එකමුතුව ද අද (28) මාධ්‍ය හමුවක් පවත්වන ලදී. මෙම ගැටලූවට පා ගමන් යාමෙන් විසඳුම් සොයාගත නොහැකි බව එහිදි අදහස් දැක්වු පේරාදෙණිය විශ්ව විද්‍යාලයේ නියෝජ්‍ය උපකුලපති මහාචාර්ය ශාන්ත හෙන්නායක මහතා සඳහන් කළේය.", "URL": "https://sinhala.adaderana.lk/news.php?nid=27837", "Category": null, "Parent URL": null}