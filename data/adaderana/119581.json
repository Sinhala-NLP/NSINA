{"Source": "Adaderana", "Timestamp": "September 20, 2019 01:46 pm", "Headline": "අගමැති අද නැවත හුදකලා වෙලා-ලක්ෂ්මන් යාපා", "News Content": "විධායක ජනාධිපති ක්‍රමය අහෝසි කිරීමේ යෝජනාවක් ඊයේ පැවති හදිසි කැබිනට් මණ්ඩලයට අග්‍රාමාත්‍යවරයා විසින් ඉදිරිපත් කර තිබුණේ සිය ධුරය රැකගැනීමේ අපේක්ෂාවෙන් බවට ශ්‍රී ලංකා පොදුජන පෙරමුණ චෝදනා කරයි. අද(20) පෙරවරුවේ එම පක්ෂ මූලස්ථානයේදී පැවති මාධ්‍ය හමුවකදී පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතා මේ බව සඳහන් කළේය. මෙහිදී වැඩිදුරටත් අදහස් දක්වමින් ඒ මහතා පවසා සිටියේ, 19 වන ආණ්ඩුක්‍රම ව්‍යවස්ථාව වෙනස් කරන විට ජනපති, අගමැති ඇතුළු සියලු දෙනා පාර්ලිමේන්තු කණ්ඩායම් රැස්වීමක් කැඳවා එය සිදු කිරීමට සහය ඉල්ලු බවයි. එයට පොරොන්දුවක් ලෙස 20 වන සංශෝධනය ගෙන එන බවද පැවසු බව සඳහන් කර සිටි ලක්ෂ්මන් යාපා මන්ත්‍රීවරයා, නමුත් 20 වන සංශෝධනය නොගෙන 19 වන සංශෝධනය ගෙනැවිත් රට අරාජික කළ බවත් පැවසීය. 21 වන දා සිදුවු පාස්කු ප්‍රහාරයට හදිසි කැබිනට් රැස්වීමක් කැඳවිය නොහැකි ආණ්ඩුවක් හදිසියේ රැස්වීමක් කැඳවා විධායක ජනාධිපතිධූරය අහෝසි කරන්න උත්සහ ගන්නා බවත් පැවසු මන්ත්‍රිවරයා, මෙය අගමැතිවරයා ආරක්ෂා වීමට ගත් පියවරක් බවද කියා සිටියේය. ඊයේ දිනයේ දි එක්සත් ජාතික පක්ෂ මහලේකම්වරයා, මෙය අගමැතිවරයා විසින් ඉදිරිපත් නොකළ බවත් පැවසු බව කියාසිටි මන්ත්‍රීවරයා, නමුත් රවුෆ් හකීම් අමාත්‍යවරයා ඉතා පිළිකුල් ලෙස අගමැතිවරයා මෙය ඉදිරිපත් කිරීම ගැන පැවසීම සම්බන්ධයෙන් ස්තූති වන්ත වන බවත් පැවසීය. අගමැතිවරයා මේ තුළින් ආරක්ෂාවක් ලබා ගැනීමට බලාපොරොත්තු වු බවත් එය අද වන විට නැති වී ගොස් ඇති බවත් පැවසු මන්ත්‍රීවරයා, එතුමා අද නැවත හුදකලා වී ඇතැයි සඳහන් කළේය. මේ අතර මෙම මාධ්‍ය හමුවට එක්වෙමින් එක්සත් ජනතා නිදහස් සන්ධානයේ පාර්ලිමේන්තු මන්ත්‍රී අනුර ප්‍රියදර්ශන යාපා මහතා පවසා සිටියේ, ආණ්ඩුව ප්‍රජාතන්ත්‍රවාදී බව පවසමින් බොහෝ පුරසාරම් දොඩනා බවයි. නමුත් මෙයින් අන්ත දක්ෂිණාඅංශයේ ඇති ඒකාධිපති ස්වරූපය පෙනී යන බවත් කියා සිටි මන්ත්‍රීවරයා, හුඟ දෙනෙක් මෙය තේරුම් නොගන්නා බවත් පැවසු මන්ත්‍රීවරයා, ප්‍රජාතන්ත්‍රවාදී යන නාමයෙන් මෙම ඒකාධිපතීත්වය ඇති කරන බවත් පැවසීය.", "URL": "https://sinhala.adaderana.lk/news.php?nid=119581", "Category": null, "Parent URL": null}