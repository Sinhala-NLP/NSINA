{"Source": "Adaderana", "Timestamp": "December 31, 2012 05:41 pm", "Headline": "අපිට පිටකොන්දක් තියෙනවා", "News Content": "ජාතික උරුමයන් පිළිබඳ අමාත්‍යවරයා ලෙස තමාට හා පුරාවිද්‍යා අධ්‍යක්ෂ ජනරාල්වරයාට පිට කොන්දක් නැතැයි යනුවෙන් ශ්‍රී ලංකා ගණකාධිකාරිවරුන්ගේ සංගමයේ මහා ලේකම් ඇන්ටන් පෙරේරා මහතා ද්වේශ සහගතව කළ ප්‍රකාශය හෙළාදකින බව විෂයභාර අමාත්‍ය ජගත් බාලසූරිය මහතා පවසයි. එකී ප්‍රකාශය සදාචාර සම්පන්න නොමැති බවත් අදාළ නිලධාරියා අවුරුදු 7ක් පුරාවිද්‍යා දෙපාර්තමේන්තුවේ ගණකාධිකාරිවරයා ලෙස ඔහු සේවය කර ඇති බවත් අමාත්‍යවරයා කියයි. පුරා විද්‍යා දෙපාර්තමේන්තුවේ සිදුව ඇතැයි කියන වංචා දුෂණ සිදුකළ පුද්ගලයින්ට එරෙහිව ක්‍රියාමාර්ග නොගත් බවට අදාළ ගණකාධිකාරිවරයා පසුගියදා මාධ්‍ය හමුවක් පවත්වමින් කරුණු අනාවරණය කර තිබිණ. 2004-2012 වන තුරු එවැනි සිද්ධීන් කිසිවක් ‍සිදුව නැතැයි අමාත්‍යවරයා කොළඹදී අද (31) පස්වරුවේ පැවැති මාධ්‍ය හමුවකදී පැවසුවේය. කෙසේ වෙතත් පිටකොන්දක් ඇති අමාත්‍යවරයෙකු ලෙස යම් යම් අක්‍රමිකතාවයන්ට සම්බන්ධ නිලධාරීන් 6 දෙනෙකුට එරෙහිව පියවර ගත් බව ඔහු අවධාරණය කරන ලදී. මධ්‍යම පළාතේ පුරාවිද්‍යා ස්ථාන ප්‍රතිසංස්කරණයට ගත් දැව හා උළු සම්බන්ධ විධිමත් ක්‍රමවේදයක් නොතිබු බවට අදාළ ගණකාධිකාරිවරයා විසින් මාධ්‍ය හමුවක් පවත්වමින් කළ ප්‍රකාශයෙන් ජනතාවට ‍විශාල හානියක් සිදුවු බව එම අවස්ථාවට සහභාගි වූ පුරාවිද්‍ය අධ්‍යක්ෂ ජනරාල් ආචාර්ය සෙනරත් දිසානායක මහතා පැවසුවේය. එවැනි කරුණක් මාධ්‍ය හමුවක් නොපවත්වා පෙන්වාදීමේ යුතුකම ඔහු පැහැර හැරීම කණගාටුවට කරුණක් බව අධ්‍යක්ෂ ජනරාල්වරයා කියා සිටියේය. පුරාවිද්‍යා ‍විද්‍යා දෙපාර්තමේන්තුවේ වංචා දූෂණ තිබේ නම් එහි ප්‍රධානියාට අල්ලස් හෝ දුෂණ ‍වංචා විමර්ශන කොමිෂන් සභාවට පැමිණිලි කිරීමේ හැකියාව තිබියදී අදාළ නිලධාරියා ආයතන සංග්‍රහ පටිපාටිය ද උල්ලංඝණය කරමින් කටයුතු කර ඇති බවත් ඒ අනුව ඔහුට එරෙහිව විනය ක්‍රියාමාර්ග ගන්නා බවත් එම මාධ්‍ය හමුවේදී අවධාරණය කෙරිණ.", "URL": "https://sinhala.adaderana.lk/news.php?nid=30399", "Category": null, "Parent URL": null}