{"Source": "Adaderana", "Timestamp": "March 22, 2012 03:50 pm", "Headline": " මානව හිමිකම් ක්‍රියාකාරීන්ට එල්ල වන තර්ජන ගැන යුරෝපා සංගමය අවදියෙන්", "News Content": "අමෙරිකා එක්සත් ජනපදය මේවන විට ශ්‍රී ලංකාවට අදාළව ගෙන ආ යෝජනාවට රටවල් ගණනාවක සහය ලබාගෙන ඇති බව යුරෝපා සංගමය පවසයි. උගත් පාඩම් කොමිසමේ නිර්දේශ මුළුමනින් හැකි ඉක්මනින් ක්‍රියාවට නංවන ලෙස යුරෝපා සංගමය ශ්‍රී ලංකාවෙන් ඉල්ලා සිටින බව යුරෝපා සංගමයේ නියෝජිතයා මීට ස්වල්ප මොහොතකට පෙර 19 වන ජගත් මානව හිමිකම් සමුළුව අමතමින් ප්‍රකාශ කළේය. මීට පෙරාතුව ජගත් මහ ලේකම්වරයා විසින් ශ්‍රී ලංකාවේ යුද අපරාධ චෝදනා පිළිබඳ විමර්ශනය කිරීම සඳහා පත් කරන ලද කමිටුවේ වාර්තාවේ සඳහන් ඇතැම් කරුණු උගත් පාඩම් කොමිසමේ වාර්තාවේ අන්තර්ගත නොවන බව හෙතෙම පෙන්වා දුන්නේය. ශ්‍රී ලංකාවේ මෙන්ම ශ්‍රී ලංකාවෙන් පිටත සිටින ශ්‍රී ලාංකික සිවිල් සමාජ ක්‍රියාකාරීන්ට එල්ලවන තර්ජන දැඩි සේ හෙලාදකින බව ඔහු කියා සිටියේය. එසේම මේවන විට ශ්‍රී ලංකාවෙන් පිටමං වී සිටින මානව හිමිකම් හා සිවිල් සමාජ ක්‍රියාකාරීන්ට යළි සිය රට බලා පැමිණිමට හා සිය කටයුතු කරගෙන යාමට සුදුසු පසුබිමක් නිර්මාණය කරන ලෙසත්,විශේෂයෙන්ම එක්සත් ජාතීන්ගේ සංවිධානය හා සහයෝගයෙන් කටයුතු කරන ශ්‍රී ලාංකික සමාජ ක්‍රියාකාරීන්ට පවා දැවැන්ත තර්ජන එල්ලවී ඇති බව ඔහු අවධාරණය කළේය. අද දින සමුළුවේදී යුරෝපා සංගමයේ නියෝජිතයා අදහස් දැක්වීමෙන් අනතුරුව ජගත් මානව හිමකම් සමුළුව ඇමතූ චෙක් ජනරජයේ නියෝජතයාද යුරෝපා සංගමයේ අදහස මුළුමනින්ම අනුමත කරමින් සිය මතය තහවුරු කළේය.", "URL": "https://sinhala.adaderana.lk/news.php?nid=22978", "Category": null, "Parent URL": null}