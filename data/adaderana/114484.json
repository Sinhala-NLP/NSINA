{"Source": "Adaderana", "Timestamp": "July 19, 2019 11:07 am", "Headline": "ආණ්ඩුවට දෙන්න ඕන උත්තරය ඊළඟ මැතිවරණයේ දී ජනතාව දෙයි-චන්ද්‍රසේන", "News Content": "පාස්කු ප්‍රහාරය පිළිබඳව සැබවින්ම වගකිවය යුතු කිසිවෙකු මෙතක් අත්අඩංගුවට ගැනීමට ආණ්ඩුව අසමත්වී ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී එස්.එම් චන්ද්‍රසේන මහතා පවසයි. වව්නියාව ප්‍රදේශයේ පැවති වැඩසටහනකින් අනතුරුව මාධ්‍යයට අදහස් දක්වමින් මනත්‍රීවරයා මේ බව සඳහන් කළේය. මෙම ප්‍රහාරයට වගකිව යුතු බලධාරීන් තවමත් නිදහසේ සිටින බව කාදිනල් හිමිපාණන් පැවසු බව ද කියා සිටි මන්ත්‍රීවරයා, සියලු දෙනා නිදොස් කොට නිදහස් කර නැවත ගිලිහිණු ඇමතිකම ලබා දීමට සුදානම් වන බවද පැවසීය. මෙය පාරා වළල්ලක් මෙන් නැවත අගමැතිවරයාට හා ආණ්ඩුවට පැමිණෙන බව ද සඳහන් කර සිටි මන්ත්‍රීවරයා, ජනතාවගේ ඇස්වලට වැලි ගසා මෙවැනි දේ සිදු කල නොහැකි බව ද කියා සිටියේය. තේරීම් කාරක සභාව තුළින් සාධාරණයක් සිදු වුවා යැයි කිසිවෙකුත් සතුටු නොවන බව ද පැවසු මන්ත්‍රීවරයා, ආණ්ඩුව ජනතාව රවට්ටන එක වහාම නවත්වා මිය ගිය හා තුවාල වු අයට සාධාරණයක් ඉටු කල යුතු බව ද පැවසීය. එසේ නොවුනහොත් ආණ්ඩුවට දෙන්න ඕන උත්තරය මීළඟ මැතිවරණයේ දී ජනතාව ලබා දෙනු ඇතැයි ද මන්ත්‍රිවරයා කියා සිටියේය.", "URL": "https://sinhala.adaderana.lk/news.php?nid=114484", "Category": null, "Parent URL": null}