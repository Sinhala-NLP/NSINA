{"Source": "Adaderana", "Timestamp": "December 23, 2013 04:34 pm", "Headline": "දමන ප්‍රාදේශීය සභාවේ අය වැයත් පරාදයි ", "News Content": "අම්පාර - දමන ප්‍රාදේශීය සභාවේ අයවැය වැඩි ඡන්ද 4කින් පරාජයට පත්ව තිබේ. ප්‍රාදේශීය සභාවේ සභාපති මහින්ද මංගල ගුණවර්ධන මහතා විසින් අයවැය සභාවට ඉදිරිපත් කළ අතර ඊට විපක්ෂව ඡන්ද 5ක් ලැබී තිබේ. අයවැයට පක්ෂව ඡන්දය ප්‍රකාශ කර ඇත්තේ සභාපතිවරයා පමණි. උප සභාපතිවරයා සහ එක්සත් ජනතා නිදහස් සන්ධාන මන්ත්‍රීවරු සිව් දෙනෙක් අයවැයට විපක්ෂව ඡන්දය භාවිත කර තිබීම විශේෂත්වයකි. එක්සත් ජාතික පක්ෂයේ මන්ත්‍රීවරුන් දෙදෙනා සහ එක්සත් ජනතා නිදහස් සන්ධානයේ එක් මන්ත්‍රීවරයෙක් ඡන්දය භාවිතයෙන් වැළකී සිට ඇති බව වාර්තා වෙයි. දමන ප්‍රාදේශීය සභාව එක්සත් ජනතා නිදහස් සන්ධාන මන්ත්‍රීවරුන් 7 දෙනෙකුගෙන් සහ එක්සත් ජාතික පක්ෂ මන්ත්‍රීවරුන් දෙදෙනෙකුගෙන් සමන්විතය.", "URL": "https://sinhala.adaderana.lk/news.php?nid=39808", "Category": null, "Parent URL": null}