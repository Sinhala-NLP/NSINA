{"Source": "Adaderana", "Timestamp": "April 26, 2011 12:57 pm", "Headline": "ජාත්‍යන්තර විමර්ශනයකට ශ්‍රී ලංකාවේ කැමැත්ත අවශ්‍යයි", "News Content": "ත්‍රිපුද්ගල වාර්තාව මගින් හෙළි වී ඇති කරුණු සම්බන්ධව ජාත්‍යන්තර තලයේ විමර්ශනයක් පැවැත්වීම සඳහා ශ්‍රී ලංකාවේ කැමැත්ත ඊට අවශ්‍ය බව එක්සත් ජාතීන්ගේ මහලේකම් බැන්කි මූන් මහතා පවසයි. එසේ නොමැති නම් එවැනි විමර්ශනයක් පැවැත්වීම සඳහා එක්සත් ජාතීන්ගේ සංවිධානයට අනුබද්ධ සෙසු සාමාජික රටවල එකඟතාව අවශ්‍ය බව ඔහු සඳහන් කරයි‍. මහලේකම්වරයා පත්කළ ත්‍රිපුද්ගල කමිටුවේ වාර්තාව ඊයේ(25) නිල වශයෙන් ප්‍රසිද්ධියට පත් කෙරුණු අතර ඊට සමගාමීව නිවේදනයක් නිකුත් කරමින් එක්සත් ජාතීන්ගේ මහලේකම්වරයා මේ බව ප්‍රකාශ කර තිබේ. එම වාර්තාව ප්‍රසිද්ධියට පත්කිරීම, ශ්‍රී ලංකා රජයට හා රටේ ජනතාවට ජාතික සංහිඳියාව වෙනුවෙන් ඉදිරි කටයුතු සඳහා වැදගත් වනු ඇති බව ඔහු පවසයි. අදාළ වාර්තාව සම්බන්ධයෙන් ක්‍රියාමාර්ගයක් ගැනීම සඳහා තමන්ට පෞද්ගලිකව බලතල නොමැති බව ඔහු වැඩිදුරටත් ප්‍රකාශ කර තිබේ. මේ අතර එක්සත් ජාතීන්ගේ මහලේකම්වරයාගේ ත්‍රිපුද්ගල කමිටු වාර්තාවට විරෝධය පළකරමින් අත්සන් දස ලක්ෂයක් ලබාගැනීමේ වැඩපිළිවෙළ ‍තවදුරටත් ක්‍රියාත්මක බව පෞද්ගලික ප්‍රවාහන සේවා අමාත්‍ය සී.බී. රත්නායක මහතා පවසයි.", "URL": "https://sinhala.adaderana.lk/news.php?nid=15716", "Category": null, "Parent URL": null}