{"Source": "Adaderana", "Timestamp": "January 29, 2019 06:55 pm", "Headline": "නිදහස දා ඥානසාර හිමිට ජනපති සමාව?", "News Content": "රක්ෂිත බන්ධනාගාර ගතකර සිටින බොදුබලසේනා සංවිධානයේ මහ ලේකම් පුජ්‍ය ගලගොඩඅත්තේ ඥානසාර හිමියන්ට පෙබරවාරි 4 වෙනිදා ජනාධිපති සමාව ලැබෙනු ඇතැයි තමන් විශ්වාස කරන බව සිංහල රාවය සංවිධානයේ මහලේකම් පුජ්‍ය මාගල්කන්දේ සුදත්ත හිමියන් පවසයි. අද(29) කොළඹ පැවති මාධ්‍ය හමුවකට එක්වෙමින් රාවය සංවිධානයේ මහ ලේකම්, පුජ්‍ය මාගල්කන්දේ සුදත්ත හිමියන් කියා සිටියේ, ඥානසාර හිමියන් මේ මොහොතේ රටට අත්‍යවශ්‍ය වී ඇති බවයි. මේ වන විට ඥානසාර හිමියන්ට නිදහස ලබා දීමේ යම් වැඩපිළිවෙලක් ජනාධිපති ලේකම් කාර්යාලයේ ක්‍රියාත්මක වන බවට තොරතුරු අනාවරණය වන බව ද උන්වහන්සේ සඳහන් කළේය. පසුගිය සතියේ ජනාධිපතිවරයා හමුවී මහානායක ස්වාමීන් වහන්සේලා හා දියවඩන නිලමේවරයා විසින් ලිඛිතව කරන ලද ඉල්ලීමක පිටපත් බාර දුන් බව ද සුදත්ත හිමියන් වැඩිදුරටත් සඳහන් කළේය. ඒ අවස්ථාවේ දී ජනාධිපතිවරයා ඉතා සන්වේදී වු බව ද පැවසු සුදත්ත හිමියන්, කෙසේ හෝ ජනාධිපති සමාව ලබා දීමට තමා කටයුතු කරන බව ද එම අවස්ථාවේ දී ජනාධිපතිවරයා පැවසු බව ද කියා සිටියේය. එම අවස්ථාවේ දී දින පිළිබඳ සාකච්ඡාවකට පැමිණීමට නොහැකි වීම ගැටළුවක් බව ද සඳහන් කළේය. කෙසේ නමුත් ඥානසාර හිමියන්ට ජනාධිපති සමාවක් ලබා නොදෙන ලෙස විශ්‍රාමික මේජර් අජිත් ප්‍රසන්න මහතා ජනාධිපතිවරයාගෙන් ඉල්ලා සිටියි. කොළඹ පැවති මාධ්‍ය හමුවකට එක්වෙමින් ඒ මහතා කියා සිටියේ, අද වන විට ඥානසාර හිමියන් වීරයෙක් කර ඇති බවයි. ජාතීන් අතර පොඩි පොඩි අවුල් සහගත තත්ත්වයන් ඇති වුවත්, ඒවා එතරම් විශාල නොවන බව ද කියා සිටියේය. ජනාධිපතිවරණ පැමිණෙන මොහොතක හරි ලේසියෙන් ඥානසාර හිමියන් එදා කළ දේම සිදු කරන බව ද අජිත් ප්‍රසන්න මහතා පවසයි. අන්‍ය ආගම්කරණයට විරුද්ධව මේ රට බේරා ගැනීමට ඉන්නේ ගෝඨාභය රාජපක්ෂ තමයි අපේ වීරයා අපි ඔහු දිනවමු යන වචනය පමණක් ඥානසාර හිමිගේ මුවින් පැවසිය යුතුව ඇතැයි ද කියා සිටි අජිත් ප්‍රසන්න මහතා, සුළුජන ඡන්ද සියල්ල අහිමි වී යා හැකි බව ද පැවසීය. එනිසා ගෝඨාභය රාජපක්ෂ මහතා පැරදවීම සඳහා ඇති හොඳම මාර්ගය මෙය වන බව ද එනිසා රටේ සාමය පවත්වා ගෙන යෑම සඳහා ඥානසාර හිමිට සමාවක් නොදෙන්නැයි ඉල්ලා සිටියේය.", "URL": "https://sinhala.adaderana.lk/news.php?nid=103302", "Category": null, "Parent URL": null}