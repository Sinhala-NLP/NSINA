{"Source": "Adaderana", "Timestamp": "April 1, 2019 03:34 pm", "Headline": " ජීවිතය බේරා ගන්න ඉක්මන් වුණ දෙදරු පියා ඇළට වැටී ජීවිතක්ෂයට", "News Content": "අධික වේගයෙන් ධාවනය වු ත්‍රීරෝද රථයක ගැටි දෙදරු පියෙක් ජිවිතක්ෂයට පත් වී ඇති බව මස්කෙලිය පොලීසිය පැවසිය. අද (01) දහවල් 12 ට පමණ මෙම අනතුර සිදු වි ඇත්තේ හැටන් මස්කෙලිය ප්‍රධාන මාර්ගයේ මස්කෙලිය රෝහල අසලදිය. අනතුරෙන් මිය ගොස් ඇත්තේ නොර්වුඩ් දියසිරිගම ප්‍රදේශයේ පදිංචි ආර්.එම් රණ්බණ්ඩා නැමති 59 හැවිරිදි දෙදරු පියෙකි. ජිවිතක්ෂයට පත් අය දික්ඔය මුලික රෝහලේ උපස්ථාදායෙකු වශයෙන් සේවය කරන අතර ඔහු මස්කෙලිය සෞඛ්‍ය වෛද්‍ය අධිකාරි කාර්යයාලයට ගොස් ආපසු නිවස කරා පැමිණිමට ප්‍රධාන මාර්ගය ඔස්සේ මස්කෙලිය නගරය දක්වා ගමන් කරන අතරතුර පසු පසින් අධික වේගයෙන් පැමිණි ත්‍රීරෝද රථය පෙරළී යෑමට යන අවස්ථාවේ දී මරණකරු එම අනතුරින් බේරීමට උත්සහ දැරීමේ දී අඩි කිහිපයක් ඉදිරියට විසි වී ප්‍රධාන මාර්ගය අභියස පිහිටි ඇළ මාර්ගයකට වැටි ජිවිතක්ෂයට පත්ව ඇතැයි මස්කෙලිය පොලීසිය සැක කරයි. අනතුරෙන් ත්‍රීරෝද රථයේ ගමන් ගත් එක් අයෙක්ද තුවාල ලබා මස්කෙලිය ප්‍රාදේශිය රෝහල වෙත ඇතුළත් කර ඇත. ත්‍රීරෝද රථයේ රියදුරා මස්කෙලිය පොලීසිය මඟින් සැකපිට අත්අඩංගුවට ගෙන ඇත. අනතුර පිළිබඳව මස්කෙලිය පොලීසිය අංශ කිහිපයක් ඔස්සේ පරික්ෂණ පවත්වයි. අනතුරට හේතුව ත්‍රීරෝද රථයේ අධික වේගය බව මස්කෙලිය පොලීසිය පවසයි.", "URL": "https://sinhala.adaderana.lk/news.php?nid=107154", "Category": null, "Parent URL": null}