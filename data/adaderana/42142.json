{"Source": "Adaderana", "Timestamp": "March 28, 2014 02:39 pm", "Headline": "ආණ්ඩුවේ කිඹුල් කඳුළුවලට රැවටෙන්න එපා - සිතාමතා ලංකාව පරාජයට පත්කළා", "News Content": "මෙම ආණ්ඩුවේ කිඹුල් කඳුළුවලට නොරැවටෙන ලෙසත්, මානව හිමිකම් කවුන්සිලයේදී ආණ්ඩුව සිතාමතා ලංකාව පරාජයට පත්කර පළාත් සභා මැතිවරණය ජයග්‍රහණය කරගැනීමේ උත්සහයක නිරත වෙමින් සිටින බවත් ජ.වි.පෙ. ප්‍රධාන ලේකම් ටිල්වින් සිල්වා මහතා පවසයි. ඒ මහතා මේ බව ප්‍රකාශ කර සිටියේ අද(28) පැවති මාධ්‍ය හමුවකදීය. එම මාධ්‍ය හමුවේදී ටිල්වින් සිල්වා මහතා පහත පරිදි අදහස් දැක්විය. ජිනීවා සමුළුවේදී ලංකාවට එරෙහිව ඇමරිකාව විසින් ගෙන ආ යෝජනාව ඇමරිකාව විසින් ජයග‍්‍රහණය කොට තිබෙනවා. ශී‍්‍ර ලංකාව පරාජයට පත්වෙලා තිබෙනවා. ඇමරිකාව ඇතුළු අධිරාජ්‍යවාදී රටවල් හැසිරෙන ආකාරය සම්බන්ධයෙන් අපිට විවේචනයක් තිබෙනවා. ඒ වගේම එම හැසිරීම් අනුමත කරන්න බැහැ. එම රටවල්වල ප‍්‍රධාන අරමුණ මානව හිමිකම් ආරක්‍ෂා කිරීම නොවෙයි. මානව හිමිකම්වලට මුවාවී රටවල්වලට ඇතුල්වීමට ඔවුන් උත්සාහ කරනවා. එම උත්සාහයන් පරාජයට පත්කළ යුතුයි. එම අධිරාජ්‍යවාදී රටවල මැදිහත්වීම වැරදියි වගේම වත්මන් ආණ්ඩුවේ හැසිරීමත් අනුමත කරන්න බැහැ. ඒ නිසා මෙම දෙපිළම එක පැත්තක තබා විග‍්‍රහකහ කරගත යුතුයි. ලංකාවට එරෙහි යෝජනාවේදී අපේ රට ජයග‍්‍රහණය කරවීමට ආණ්ඩුව අසමත් වුණා. ජාත්‍යන්තර තලයේදී ජයග‍්‍රහණයක් ලබාගන්න ආණ්ඩුව අසමත් වුණා. අපේ රට ජාත්‍යන්තර තලයේදී අපහසුතාවයට පත්කොට තිබෙනවා. මෙය පළමු අවස්ථාව නොවෙයි. මීට කලින් ජිනීවා සමුළුවේදී ලංකාවට එරෙහි යෝජනාවේදී අපේ රට පරාජයට පත්වුණා. මෙම කි‍්‍රයාවලිය පරාජයට පත්කරනවා වෙනුවට ආණ්ඩුව ඉතා බාල, ලාභ විදියට එය තමන්ගේ දේශපාලනයට යොදා ගත්තා. එම යෝජනාව පරාජයට පත්කරන්න උපක‍්‍රම තෝරාගත්තේ නැහැ. ආණ්ඩුව මුලදී කිව්වා, එම යෝජනා ඉතා ලෙහෙසියෙන් පරාජයට පත්කළ හැකියි කියලා. ඒ සඳහා ආණ්ඩුව ගණන් හැදීමට නොහැකි ආකාරයේ කෝටි ගණනක මුදලක් වියදම් කළා. ඇමරිකාවේ නිළධාරීන් සම්බන්ධ කරගැනීම සඳහා පාටි දැම්මා. පසුගියදා පැවැත්වුණු චෝගම් සමුළුව ජිනීවා යෝජනා පරාජයට පත්කරන්න වාසි ලබාගන්න පුළුවන් එකක් කියලා ආණ්ඩුව කිව්වා. ඒ සමුළුවටත් ඉතා විශාල මුදලක් වැයකළා. සභාපතිකම ගත්තට පොදුරාජ්‍ය මණ්ඩල රටවල්වල සහාය දිනාගන්න ආණ්ඩුවට බැරිවුණා. මේ ආණ්ඩුව ජිනීවා ඡන්දෙදිත් පළාත් සභා ඡන්දෙදිත් අනුගමනය කරන්නේ එකම ප‍්‍රතිපත්තියක්. එහෙදිත් මෙහෙදිත් පාටි දාලා, අල්ලස් දීලා, ඡන්ද ගන්න උත්සාහ කරනවා. නමුත් වෙනස තිබෙන්නේ මේ රටේ ඡන්දෙදි වගේ ජිනීවා ඡන්දේ හොරාගන්න බැරිවුණ එකයි. මෙම පරාජය රටට ඉතා බරපතළ අනතුරක්. ආණ්ඩුව තමයි අපේ රට ඒ අනතුරට ඇදලා දැම්මේ. යෝජනාවට ඡන්දය විමසීමේදී එක්සත් ජනපදයට පක්‍ෂව ඡන්ද 23කුත් ලංකාවට පක්‍ෂව ඡන්ද 12කුත් ප‍්‍රකාශයට පත්වුණු අතර රටවල් 12ක් ඡන්දය දීමෙන් වැළකී හිටියා. පහුගිය වසරේ එක්සත් ජනපදයට පක්‍ෂව රටවල් 25ක් ඡන්දය ලබාදුන්නා. ලංකාවට පක්‍ෂව රටවල් 14ක් ඡන්දය ප‍්‍රකාශ කළා. රටවල් 8ක් මධ්‍යස්ථව හිටියා. ගියවර ඡන්දේ ලබාදුන් ඉන්දුනීසියාව, කුවේටය මෙවර ලංකාවට ඡන්දය ලබාදී නැහැ. දැන් ආණ්ඩුව හදනවා මේ ප‍්‍රතිඵලය අරගෙන ජනතාව නොමග යවන විදියේ ඉලක්කම් විජ්ජා පෙන්වන්න. ඡන්දෙ නොදී සිටි 12 දෙනා එකතු කරලා තමන්ට පක්‍ෂව 24 දෙනෙක් ඉන්නවා කියලා ආණ්ඩුව ජනතාවට පෙන්වන්න හදනවා. ආණ්ඩුවට මේ ඉලක්කම් හරඹවලින් තත්වය වහන්න පුළුවන්කමක් නැහැ. මෙවර ඡන්දෙදි ඡන්දය ප‍්‍රකාශ නොකළ රටවල් 12ක් තිබෙනවා. එම රවටල් අමෙරිකාවට තම විරෝධය ප්‍රකාශයට පත්කරලා තිබෙනවා. නමුත් ලංකාවට සහාය දීලත් නැහැ. එම රටවල් 12න් කිහිපයක් හෝ ලංකාවට දිනාගන්න ආණ්ඩුව සමත්වෙලා නැහැ. එම රටවල් එක්සත් ජනපදයට පක්‍ෂපාතී රූකඩ රටවල් නොවේ. එම රටවල්වලට පවා ලංකාවට පක්‍ෂ වෙන්න බැරිවෙලා තිබෙන්නේ ලංකාවේ මානවහිමිකම් පිළිබඳ ප‍්‍රජාතන්ත‍්‍රවාදය පිළිබඳව එම රටවල්වලට ප‍්‍රශ්න තිබෙන නිසයි. මාධ්‍ය මර්දනය, රතුපස්වල වෙඩිතැබීම් පිළිබඳ කමිටු වාර්තා ප‍්‍රමාදවීම, මිනිස් ඝාතන, පැහැරගෙනයෑම්, ප‍්‍රජාතන්ත‍්‍රවාදය උල්ලංඝණය කිරීම්, ශ්‍රේෂ්ඨාධිකරණයට සිදුකළ බලපෑම, පිළිබඳ විශාල චෝදනාවක් ලංකාවට එරෙහිව තිබෙන නිසා එම රටවල්වලට පවා ලංකාවට පක්‍ෂවීමට පුළුවන්කමක් නැහැ. එම කි‍්‍රයාමාර්ගවලින් මිතුරන් ඈත් කරගත්තා. පහුගිය ජිනීවා සමුළු වාරයේදී ඡන්ද ලබාදුන් රටවල් 14න් රටවල් දෙකක් මෙවර ඡන්දය ලබාදී නැහැ. ආණ්ඩුවට එම යෝජනාව පරද්දා ගන්න බැරිවුණේ ඇයි? යුද්ධය අවසන් වූ විගස ලංකාවට එරෙහිව අමෙරිකාව ගෙනා යෝජනාව දිනන්න පුළුවන්කම තිබුණා. යුද්ධය ගැන විතරක් කල්පනා කරනවානම් ලංකාවට දිනන්න තිබුණා. නමුත් මේ ආණ්ඩුව යුද්ධෙන් පසුව කළ දේවල්වලින් රටවල් ඈත්කරගෙන තිබෙනවා. ප‍්‍රජාතන්ත‍්‍රවාදය, මානව හිමිකම්, රකින්න ආණ්ඩුව කටයුතු කළේ නැහැ. ඒ නිසා අනෙක් රටවල්වලට ලංකාව වෙනුවෙන් පෙනී ඉන්න පුළුවන්කමක් නැහැ. ශ්‍රේෂ්ඨාධිකරණ අගවිනිසුරුවරිය ඉවත්කර තමන්ගේ හිතවතෙක් පත්කරන කොට ඒක ලෝකයම දැනගත්තා. හලාවතදී ධීවරයෙකු ඝාතනය කරද්දී, කටුනායකදී කම්කරුවෙකු ඝාතනය කරද්දී, රතුපස්වලදී තිදෙනෙකු වෙඩිතියලා මරද්දී ඒ දේවල් මුළු ලෝකයම දැනගත්තා. ඒ සම්බන්ධයෙන් පරීක්‍ෂණ නොකර ඉන්නකොට වාර්තා එළිදක්වන්නේ නැතිකොට එම පරීක්‍ෂණ ආණ්ඩුවට පක්‍ෂපාතී වෙනකොට එය ඉතා බරපතළ තත්ත්වයක්. මේවා සම්බන්ධයෙන් ආණ්ඩුවට වගවීමක් නැතිකම ගැන ලෝකයේ අනෙක් රටවල් හොඳින් දන්නවා. ඒ නිසා එම රටවල්වලට ලංකාවට පක්‍ෂවෙන්න පුළුවන්කමක් නැහැ. මේ සඳහා හොඳම උදාහරණයක් තිබෙනවා. කියුබාව සමාජවාදී රටක්. කියුබාවට එරෙහිව අමෙරිකානු සම්බාධක පරාජය කරන්න කියුබාව විසින් එක්සත් ජාතීන්ගේ මහා මණ්ඩලයට යෝජනාවක් ගෙනාවා. ඒ සම්බන්ධයෙන් පැහැදිළි කරලා සම්මන්ත‍්‍රණ තියලා ලෝකයේ රටවල් විශාල ගණනක සහාය කියුබාවට දිනාගන්න පුළුවන් වුණා. එහිදී අමෙරිකාවට ලැබුණේ ඡන්ද දෙකක් වැනි සුළු ප‍්‍රමාණයක්. ලංකාව ධනවාදී රටක් වෙලත් රටවල් කිහිපයක හෝ සහාය දිනාගන්න අසමත් වුණා. ලංකා ආණ්ඩුව තමන්ට තිබෙන ප‍්‍රශ්නය හඳුනාගෙන එය විසඳන්න දිගුකාලීන උපායමාර්ගික වැඩපිළිවෙළක් කි‍්‍රයාත්මක කළේ නැහැ. ආණ්ඩුව අනුගමනය කළේ එදාවේල කි‍්‍රයාමාර්ග පමණයි. අපේ රටේ විදේශ අමාත්‍යාංශය ශක්තිමත් කළේ නැහැ. යෝජනාව පරාජය කිරීම වෙනුවෙන් මෙහෙයවූයේ නැහැ. විදේශ කටයුතු අමාත්‍යාංශයේ තත්ත්වය ඉතාම ඛේදජනකයි. විදේශ කටයුතු අමාත්‍යංශය ආණ්ඩුවේ යාළුවන්ට රස්සා දෙන තැනක් බවට පත්වෙලා. ආණ්ඩුව තමන්ගේ යාළුවෝ, නෑදෑයෝ තානාපතිවරුන් ලෙස පත්කළා. ඔවුන් එම තානාපති වරප‍්‍රසාද බුක්ති විඳමින් පාටි දමමින් විනෝද වෙමින් සිටිනවා පමණයි. ඒ වගේම ආණ්ඩුව සමහර රටවල්වලට හමුදා නිලධාරීන්, පොලිස් නිළධාරීන් තානාපතිවරු ලෙස පත්කර හැරියා. කටුනායක කම්කරුවන්ට වෙඩි තියපු සිද්ධියේ වගකීම භාරගෙන ඉල්ලා අස්වුණු පොලිස්පතිවරයාත් තානාපතිවරයෙකු ලෙස පත්කරලා. ඔවුන්ට රටේ මානව හිමිකම් හෝ ප‍්‍රජාතන්ත‍්‍රවාදය ගැන කතාකිරීමට පුළුවන්කමක් නැහැ. රාජපක්‍ෂ රට පාලනය කරන්නේ තමන්ගේ පවුලට ඕනෑ විදියටයි. එහි බලපෑම දැන් රටට එල්ලවී තිබෙනවා. ආණ්ඩුව මේ සිදුවීම්වල වගකීම බාරගත යුතුයි. දැන් ඇමතිවරු කෑගහන්න පටන් ගන්නවා. ඒත් අපි ඇහුවොත් යෝජනාව පරද්දන්න තිබුණු දිගුකාලීන යෝජනාව මොකක්ද කියලා ආණ්ඩුවේ ඇමතිවරුන්ට දෙන්න උත්තරයක් නැහැ. ආණ්ඩුව කළේ ජිනීවා යෝජනා අස්සේ 29වෙනිදාට මැතිවරණය යොදාගත්ත එකයි. ආණ්ඩුවට ඕනෑ මානව හිමිකම් පිළිබඳ යෝජනාව දිනන්න නොවේ. ඡන්දය දිනන්නයි. දැන් ආණ්ඩුව මෙම පරාජය පාවිච්චි කරලා වාසිගන්න හදනවා. ඇත්තටම මේ ආණ්ඩුව හිටියේ දෙබිඩි පිළිවෙතක. ඇමතිවරු මෙම ජිනීවා යෝජනා රටට ඉතා බරපතළ බලපෑමක් වෙනවා කියද්දී ජනාධිපතිවරයා කියනවා ජිනීවා සමුළුවේදී අපට එරෙහිව එල්ල කරන චෝදනා කව්රු ගණන් ගත්තත් මම නම් තුට්ටුවකට ගණන් ගන්නේ නැහැ කියලා. මේ කියන්නේ විමල් වීරවංශ ගැනයි, චම්පික ගැනයිද? මේක තමයි බරපතළ තත්වය. ජනාධිපතිවරයා ඒවා තුට්ටුවකට ගණන් ගන්නේ නැහැ කියනකොට ජිනීවාවලදී ලංකාව පරදිනවා. අපේ රටේ ඉන්නේ මොන තරම් වගකීම් විරහිත නායකයෙක්ද? ඔහු ඉතා සැහැල්ලූවෙන් කියනවා අමෙරිකාව ජිනීවා දිනාගන්නවා අපි මෙහේ ඡන්දේ දිනනවා කියලා. මේ ඡන්ද දෙක මේ අය බෙදාගෙනයි හිටියේ. ආණ්ඩුව අමෙරිකාවට දිනන්න ඇරලා මෙහෙ ඡන්දේ දිනාගන්න කටයුතු කළා. මේ ඡන්දෙදි ජිනීවා යෝජනාවලට බලපෑම් කරන්න ඕනනම් ඡන්දය පවත්වන්න තිබුණේ මීට දින කිහිපයකට කලින්. නමුත් දැන් ඡන්දෙ තියන්නේ ජිනීවා ඡන්දෙට පසුවයි. ආණ්ඩුව කළේ ජිනීවා පෙන්නලා මෙහෙ ඡන්දෙ දිනන්න හදපු එකයි. රට විනාශ වුණත් තමන්ගේ බලය තහවුරු කරගන්නයි උත්සාහ කළේ. මේ විදියට කටයුතු කරන්න පුළුවන් තක්කඩි පාලනයකටත් තක්කඩි නායකයෙකුටත් පමණයි. ඒ නිසා ජනතාව කළ යුත්තේ රටට එල්ලවී තිබෙන අනතුර ගැන අවධියෙන්, අවබෝධයෙන් ඉන්න එකයි. රටකට අධිරාජ්‍යවාදීන්ගෙන් බලපෑම් එල්ල වෙන්නේ ඒ රටේ ඒකාධිපති අත්තනෝමතික පවුල් පාලනයක් තිබෙන විටයි. ඉරාකයට ඇතුලුවීමට අමෙරිකාවට උදව් කළේ එහි තිබුණු ඒකාධිපති පාලනයයි. ලංකාවට එන අමෙරිකානු බලපෑම් වළක්වන්න නම් රටේ ජනතාවගේ අයිතිවාසිකම් මානව හිමිකම් ප‍්‍රජානත්ත‍්‍රවාදය, සාධාරණත්වය, යුක්තිගරුකභාවය, ආරක්‍ෂා කරන්න ඕනෑ. ඒවා ආරක්‍ෂා කරන රටවල්වලට දිනාගන්න පුළුවන් තවත් රටවල් තිබෙනවා. එක්සත් ජනපදය තනි රටක්. බි‍්‍රතාන්‍ය, ජර්මනිය අමෙරිකාවට දිනාගන්න පුළුවන් වුණාට අනෙකුත් රටවල් ලංකාවට දිනාගන්න පුළුවන්කම තිබෙනවා. මීට පෙර ඡන්ද විමසීමේදී ලංකාවට ඡන්දය ප‍්‍රකාශ කළ ඉන්දුනීසියාව, කුවේටය වැනි රටවල්, පොදුරාජ්‍ය මණ්ඩලීය රටවල් ලංකාවට දිනාගන්න බැරි වුණේ අපේ රටේ බරපතළ ලෙස මානව හිමිකම් උල්ලංඝණය වන නිසයි. සමහරු ආණ්ඩුව රකින ගමන් පාර්ලිමේන්තුවේදී, ඡන්ද වේදිකාවල අමෙරිකාව පතුරු ගහනවා. එතකොට ඡන්දෙ ගන්න, තමන්ගේ දේශපේ‍්‍රමය පුම්බාගන්න පුළුවන්. නමුත් ලංකාවට එරෙහිව එන යෝජනා පරාජයට පත්කරන්න පුළුවන්කමක් නැහැ. ආණ්ඩුව යුද්දෙන් පසුව මානව හිමිකම් උල්ලංඝණය කළා. ප‍්‍රජාතන්ත‍්‍රවාදය උල්ලංඝණය කළා. අධිකරණයට අත තිබ්බා. එවැනි පාලනයකට රට බේරාගන්න පුළුවන්කමක් නැහැ. රට බේරාගන්න පුළුවන්කම තිබෙන්නේ රට වෙනුවෙන් කැපවී වැඩකරන, මානව හිමිකම්, ප‍්‍රජාතන්ත‍්‍රවාදය, නීතිය ආරක්‍ෂා කරන දීර්ඝ කාලීන වැඩපිළිවෙළක් තිබෙන ජනතාවාදී පාලනයකට විතරයි. මේ ආණ්ඩුව රට රකින්න වැඩකරන්නේ නැහැ. ඔවුන්ගේ එකම අරමුණ පවුලට දේපොළ එකතු කරන එක පමණයි. දැන් ආණ්ඩුව කිඹුල් කඳුළු හෙළලා අනුකම්පාව දිනාගෙන ජනතාව රවට්ටලා ඡන්ද ටික මංකොල්ල කන්න හදනවා. අපි ජනතාවට කියනවා, ජිනීවා යෝජනා සහ පළාත් සභා පටලවා ගන්න එපා කියලා. මේ ඡන්දෙදී ලංකාව ඇතුළේ තිබෙන ප‍්‍රශ්න ගැන හිතන්න. ජිනීවාවලදී ලංකාවේ ගෞරවය රැකගන්න බැරිවුණු, අමෙරිකාව ඉදිරියේ අපේ රට හෑල්ලූ කරපු පාලකයින්ට පාඩමක් උගන්වන්න මේ ඡන්දය යොදාගත යුතුයි. මේ ආණ්ඩුව ජනතාවට වැඩකරන ආණ්ඩුවක් නෙවෙයි. ඒ නිසා ආණ්ඩුව කිඹුල් කඳුළුවලට රැවටෙන්න එපා. ආණ්ඩුව ජිනීවාවලදී හිතාමතා අපේ රට පරද්දලා පළාත් සභා දිනාගන්න කටයුතු කරනවා. ඒ වගේම මෙම පළාත් සභා මැතිවරණයත් ඉතාම තීරණාත්මකයි. මේ පළාත් සභා පිටිපස්සේ ඉතාම වැදගත් දේශපාලන අරමුණක් තිබෙනවා. ආණ්ඩුවේ ඒකාධිපති පවුල් බලය වැඩිකරගන්න අරමුණක් ඔවුන්ට තිබෙනවා. ඔවුන් වෙනුවෙන් මැතිවරණ නීති කඩමින් සිදුකරන කි‍්‍රයාමාර්ගවලට එරෙහිව පාඩමක් උගන්වන්න ඕනෑ. අපි ජනතාවගෙන් ඉල්ලනවා ආණ්ඩුවට විරෝධය පළකරමින් ඡන්දය දීමෙන් වළකින්න එපා. ඔබේ ඡන්දයෙන් ඉතා විශාල වෙනසක් කරන්න පුළුවන්. ඡන්දය විකුණන්න එපා. අවසන් පැයේ ජනතාව නොමග යවන්න රාජ්‍ය මාධ්‍ය යොදාගෙන ආණ්ඩුව බොරු ප‍්‍රචාර, බොරු ප‍්‍රවෘත්ති නිර්මාණය කරන්න පුළුවන්. ඒවාට නොරැවටී සියලූ දෙනා ඡන්ද පොළට යන්න කියලා අපි ඉල්ලනවා. ඒ වගේම සාමකාමී වෙන්න. ප‍්‍රචණ්ඩ කි‍්‍රයාවලට සහාය දෙන්න එපා. සාමකාමීව මැතිවරණය පවත්වන්න උත්සාහ කරන නිලධාරීන්ට දේශපාලන පක්‍ෂවලට ඔබේ සහාය ලබාදෙන්න. සිහි බුද්ධියෙන්, කල්පනාකාරීව මේ මොහොතේදී ඡන්දය පාවිච්චි කරන්න කියලා ජනතාවගෙන් ඉතා ඕනෑකමින් ඉල්ලනවා.", "URL": "https://sinhala.adaderana.lk/news.php?nid=42142", "Category": null, "Parent URL": null}