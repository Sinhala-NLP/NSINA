{"Source": "Adaderana", "Timestamp": "April 8, 2013 01:02 pm", "Headline": "ගල්කටස් තුවක්කුවක් හා උණ්ඩ සමග අයෙක් දැලේ", "News Content": "මෙරට නිෂ්පාදිත ගල්කටස් වර්ගයේ ගිනි අවියක් සහ එම උණ්ඩ ළඟ තබාගෙන සිටි පුද්ගලයින් දෙදෙනෙකු වීරකැටිය ඕමල්පේ ප්‍රදේශයේ දී අත්අඩංගුවට ගෙන තිබේ. සැකකරුවන්ගෙන් සිදුකළ ප්‍රශ්න කිරීම්වල දී ඔවුන් විසින් සිදු කරන ලද කොල්ලකෑම් කිහිපයක් පිළිබඳ තොරතුරු අනාවරණය වූ බව වීරකැටිය පොලීසිය සඳහන් කළේය. ඒ අතර ගිනි අවි පෙන්වා බියගන්වා වීරකැටිය ප්‍රදේශයේ නිවසකින් රුපියල් ලක්ෂයක් පමණ වටිනා රන් ආභරණ, මුදල් සහ ජංගම දුරකථන කොල්ලකෑම ඇතුළු සිද්ධි කිහිපයක් වේ. කොල්ලකන ලද ජංගම දුරකථන, මුදල්, රන් භාණ්ඩ උකස් කරන ලද රිසිට්පත් කිහිපයක් සහ කොල්ලකෑම්වලට උපයෝගී කර ගත් යතුරුපැදියක් ද සොයාගත් බව පොලීසිය පැවසුවේය. සැකකරුවන් අද (08) වලස්මුල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=33104", "Category": null, "Parent URL": null}