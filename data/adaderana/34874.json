{"Source": "Adaderana", "Timestamp": "June 13, 2013 07:17 am", "Headline": "පළාත් සභා ගැන සාකච්ඡාවකට ශ්‍රීල.නි.ප රැස්වෙයි", "News Content": "ඉදිරි පළාත් සභා මැතිවරණ පැවැත්වීම සම්බන්ධයෙන් ශ්‍රී ලංකා නිදහස් පක්ෂයේ විශේෂ සාකච්ඡාවක් අද දිනයේ පැවැත්වීමට නියමිතව තිබේ. ශ්‍රී ලංකා නිදහස් පක්ෂයේ ජ්‍යෙෂ්ඨ සාමාජිකයෙකු කියා සිටියේ ජනාධිපති මහින්ද රාජපක්ෂ මහතාගේ ප්‍රධානත්වයෙන් ශ්‍රී ලංකා නිදහස් පක්ෂයේ මධ්‍යම කාරක සභාව අද පස්වරුවේ රැස්වන බවයි. එහිදී ඉදිරියේදී පැවැත්වීමට නියමිත උතුරු පළාත් සභා මැතිවරණය ඇතුළු පළාත් සභා මැතිවරණ සම්බන්ධයෙන් සාකච්ඡා කිරීමට නියමිත බව හෙතෙම සඳහන් කළේය. උතුරු පළාත් සභා මැතිවරණය වෙනමම පවත්වන්නේ ද එසේ නොමැතිනම් තවත් පළාත් සභා කිහිපයක් සමඟ ඒකාබද්ධව පවත්වන්නේ ද යන්න පිළිබඳව මෙහිදී සාකච්ඡා කිරීමට නියමිතව තිබේ. මේ අතර පළාත් සභා බලතල සංශෝධනය කිරීම සම්බන්ධයෙන් වන යෝජනාව අද දිනයේ යළිත් කැබිනට් මණ්ඩලය වෙත ඉදිරිපත් කිරීමට නියමිතය. පසුගිය අමාත්‍ය මණ්ඩල රැස්වීමේදී අදාළ යෝජනාව ඉදිරිපත් කළ ද එහිදී අමාත්‍යවරුන් කිහිප දෙනෙකුගේ ඉල්ලීම පිට එම සංශෝධන සඳහා අදහස් ලබා ගැනීමට සතියක කාලයක් ලබා දෙනු ලැබිණි. ඒ අනුව අද පෙරවරුවේ රැස්වන අමාත්‍ය මණ්ඩලය වෙත අදාළ යෝජනාව ඉදිරිපත් කිරීමට නියමිතය. කෙසේ වෙතත් අදාළ සංශෝධන වලට සිය පක්ෂය විරෝධය පළ කරන බව ශ්‍රී ලංකා මුස්ලිම් කොංග්‍රසය පවසයි. ඒ පිළිබඳව වාචිකව හා ලිඛිතව ජනාධිපතිවරයා දැනුවත් කිරීමට කටයුතු කර ඇති බව ශ්‍රී ලංකා මුස්ලිම් කොංග්‍රසයේ ජ්‍යෙෂ්ඨ ප්‍රකාශකයෙක් සඳහන් කළේය.", "URL": "https://sinhala.adaderana.lk/news.php?nid=34874", "Category": null, "Parent URL": null}