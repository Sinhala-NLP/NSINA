{"Source": "Adaderana", "Timestamp": "February 5, 2019 08:38 am", "Headline": "පින් කැටයෙන් මුදල් සොරකම් කළ පාසල් සිසුවා අත්අඩංගුවට", "News Content": "වලස්මුල්ල නගරයේ බස්නැවැතුම්පළ ආසන්නයේ බෝධිය අසල සවිකර තිබූ පින්කැටය කඩා මුදල් සොරකම් කළ බවට සැකපිට පාසල් සිසුවෙකු අද (05) අළුයම අත්අඩංගුවට ගෙන ඇත. අද දෙරණ වාර්තාකරු සඳහන් කළේ මෙම සිසුවා එම ප්‍රදේශයේම ප්‍රසිද්ධ පාසලක අධ්‍යාපනය ලබමින් සිටි සිසුවකු බවයි. මෙලෙස පොලිස් අත්අඩංගුවට ගෙන ඇත්තේ වලස්මුල්ල විජේසිරිපුර ප්‍රදේශයේ පදිංචි උසස්පෙළ හදාරමින් සිටි දහඅට හැවිරිදි සිසුවෙක්. වලස්මුල්ල බස්නැවතුම්පළ අසල බෝධිය අසල සවිකර තිබූ පින්කැටයෙන් අළුයම 12.45ට පමණ මුදල් සොරකම් කරමින් සිටියදී රාත්‍රී මුරසංචාරයේ යෙදුණු පොලිස් නිලධාරීන් මෙම තරුණයා අත්අඩංගුවට ගෙන තිබිණි. පින් කැටයෙන් සොරකම් කරන ලද්දේ යැයි කියන රුපියල් දෙදහස්නවසිය දහයක්ද තරුණයා සන්තකයේ තිබියදී පොලිස් බාරයට ගෙන තිබේ.", "URL": "https://sinhala.adaderana.lk/news.php?nid=103699", "Category": null, "Parent URL": null}