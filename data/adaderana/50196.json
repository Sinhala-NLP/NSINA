{"Source": "Adaderana", "Timestamp": "March 24, 2015 04:02 pm", "Headline": "මාලකට පැනවූ ඇප කොන්දේසී ඉවත් කරන්නැයි ඉල්ලයි", "News Content": "බ්‍රිතාන්‍ය ජාතික යුවළකට පහරදීමේ සිද්ධිය සම්බන්ධයෙන් අත්අඩංගුවට ගෙන ඇප මත මුදාහැර සිටින මාලක සිල්වාගේ ඇප කොන්දේසී ලිහිල් කිරීමට අදාළ නියෝගය ලබන 27 වැනිදා ප්‍රකාශයට පත්කරන බව කොළඹ මහේස්ත්‍රාත් අධිකරණය දැනුම් දී තිබේ.සිද්ධියට අදාළ නඩුව අද කැඳවු අවස්ථාවේ කොළඹ මහේස්ත්‍රාත් අධිකරණය මේ බව දැනුම්දුන් බව අද දෙරණ අධිකරණ වාර්තාකරු සඳහන් කළේය. මාලක සිල්වාට ඇප ලබාදීමේ දී ඔහුට රාත්‍රී සමාජ ශාලාවලට ඇතුළුවීම තහනම් කරමින් අධිකරණය ඇප කොන්දේසියක් පනවා තිබුණි.එමෙන්ම ප්‍රසිද්ධ ස්ථානවල මහජනයා බිය ගන්වන ආකාරයෙන් හැසිරීම වළක්වාලමින් තවත් කොන්දේසියක් ද පනවා ඇති බව සඳහන්ය.එහෙත් මාලක සිල්වා වෙනුවෙන් පෙනී සිටි නීතීඥවරුන් අධිකරණය හමුවේ කියා සිටියේ එම ඇප කොන්දේසී මගින් මූලික අයිතිවාසිකම් කඩවීමක් සිදුවන බවයි. මේ හේතුවෙන් එම කොන්දේසි ඉවත් කරන ලෙස නීතීඥවරුන් අධිකරණයෙන් ඉල්ලීමක් කර තිබුණි.", "URL": "https://sinhala.adaderana.lk/news.php?nid=50196", "Category": null, "Parent URL": null}