{"Source": "Adaderana", "Timestamp": "January 7, 2014 02:54 pm", "Headline": "මම ආණ්ඩුවට යන්නේ නෑ -  මට එ.ජා.ප. හොඳයි", "News Content": "පසුගිය කාලයේ එ.ජා.පයෙන් ආණ්ඩුවට තෝරු මෝරු ලබාගත් බවත්, මේ වන විට කුඩා හාල් මැස්සන් ආණ්ඩුවට ලබාගනිමින් සිටින බවත් එ.ජා.ප. මාධ්‍ය ප්‍රකාශක, පාර්ලිමේන්තු මන්ත්‍රී ගයන්ත කරුණාතිලක මහතා පවසයි. එසේම ඒ සම්බන්ධයෙන් විශාල ප්‍රසිද්ධියක් මාධ්‍ය හරහා ලබා දෙන බවද අද(07) කොළඹ පැවති මාධ්‍ය හමුවකදී ඔහු සඳහන් කර සිටියේය. තමන්ට දකුණේ මහ ඇමතිකම දෙන්නේ නම් තමා ආණ්ඩුවට යන බවට සන්ධානයේ ඇමතිවරයෙකු තමා ගැන අසත්‍යය ප්‍රචාරයක නිරතව සිටින බවද හෙතෙම අවධාරණය කළේය. එසේම තමන් කිසිදු දිනක ආණ්ඩුවට නොයන බවත්, එවන් දූෂීත ආණ්ඩුවකට යනවාට වඩා එ.ජා.ප. සාමාජිකත්වය වටින බවත්, ඒ මහතා එහිදී පෙන්වා දුන්නේය. මේ වන විටත් පොදු රාජ්‍ය මණ්ඩලයීය සමුළුව සඳහා වියදම් වූ මුදල ආණ්ඩුව රටට හෙළි නොකර ඇති බවත්, ඒ සඳහා ආනයනය කළ වාහන වලට කුමක් වුයේද යන්න තමන් විසින් ආණ්ඩුවෙන් ප්‍රශ්න කරන බවද කරුණාතිලක මහතා එහිදී කියා සිටියේය. එසේම විශාල මුදලක් වැය කර පවත්වන ලද පොදු රාජ්‍ය මණ්ඩලයීය සමුළුවෙන් ලබාගන්නා ලද ජයග්‍රහණ කුමක්ද යන්න රටට හෙළි කරන ලෙසද ඔහු එහිදී පෙන්වා දුන්නේය. එම මාධ්‍ය හමුව ඇමතූ එ.ජා.ප. බස්නාහිර පළාත් සභා මන්ත්‍රී හර්ෂණ රාජකරුණා මහතා පවසා සිටියේ එළඹෙන මාර්තු මස පැවැත්වීමට නියමිත ජීනීවා සමුළුව පිළිබඳව ආණ්ඩුව කිසිදු කතාබහක් නොමැති බවයි. එසේම එක එක රටවලින් තරු ලබා ගත්තාට කිසිදු ඵලක් නොමැති බවද ඒ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=40165", "Category": null, "Parent URL": null}