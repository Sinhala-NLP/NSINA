{"Source": "Adaderana", "Timestamp": "November 4, 2017 09:49 am", "Headline": "පෙට්‍රල් තෙල් සංචිත සියයට 80ක් අද සම්පූර්ණ කරනවා-ඩීසල් සැපයුමට කිසිම බාධාවක් නෑ", "News Content": "රට තුළ බරපතළ ලෙස පෙට්‍රල් හිඟයක් නොමැති බව ඛනිජ තෙල් සම්පත් සංවර්ධන අමාත්‍යාංශය පවසයි. සිපෙට්කෝ ඉන්ධන පිරවුම්හල්වල 80% ක් පෙට්‍රල් තෙල් සංචිත අද දිනයේ සම්පූර්ණ කරන බවත්, ඩීසල් සැපයුම සඳහා කිසිඳු බාධාවක් නොමැති බවත් අමාත්‍යවරයා කියා සිටියි. මේ අතර දැනට පවතින පෙට්‍රල් හිඟය තවත් දින 04ක පමණ කාලයක් පවතිනු ඇති බව ලංකා ඛනිජ තෙල් නීතිගත සංස්ථාව පවසයි. එහි අලෙවි නියෝජ්‍ය සාමාන්‍යාධිකාරීවරයා පැවසුවේ ලංකා අයි ඕ සී සමාගම වෙත පැමිණි ඉන්ධන නෞකාවක් ප්‍රතික්ෂේප කර යැවීම හේතුවෙන් ඛනිජ තෙල් නීතිගත සංස්ථාව සඳහා ගෙන එන ලද ඉන්ධන නෞකාවක් ලංකා අයි.ඕ.සී සමාගම වෙත ලබාදීමට පියවර ගත් බවයි. ඒ හේතුවෙන් මෙම පෙට්‍රල් හිඟය ඛනිජ තෙල් සංස්ථා ඉන්ධන හල්වල හටගත් බව හෙතෙම කියා සිටියි. කෙසේවෙතත් ඉන්ධන රැගත් මීළඟ නෞකාව එලඹෙන සඳුදා දිනය වන විට දිවයිනට පැමිණීමට නියමිත බව ඛනිජ තෙල් සංස්ථාවේ නියෝජ්‍ය සාමාන්‍යාධිකාරීවරයා පැවසුවේය. ඒ වන තෙක් ලංකාව තුළ නිෂ්පාදනය කෙරෙන මෙට්ට්‍රික් ටොන් 500ක පෙට්‍රල් ප්‍රමාණය දිවයිනේ ඉන්ධන පිරවුම් හල් වෙත බෙදාහැරීමට කටයුතු කරන බව ඔහු පැවසුවේය. එහෙත් ලංකාවේ දෛනික පෙට්‍රල් අවශ්‍යතාව මෙට්ට්‍රික් ටොන් 2000ක් පමණ වන බව ඔහු පෙන්වා දෙයි. කෙසේ වෙතත් ඛනිජ තෙල් හා පෙට්ට්‍රෝලියම් වායු පිළිබඳ නියෝජ්‍ය අමාත්‍ය අනෝමා ගමගේ මහත්මිය පවසන්නේ රට තුළ පෙට්‍රල් හිඟයක් නොමැති බවයි.", "URL": "https://sinhala.adaderana.lk/news.php?nid=79492", "Category": null, "Parent URL": null}