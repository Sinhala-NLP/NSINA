{"Source": "Adaderana", "Timestamp": "August 29, 2013 07:27 am", "Headline": "උතුරේ මැතිවරණය ගැන ඡන්ද දායකයින් දැනුවත් කෙරෙයි ", "News Content": "උතුරු පළාත් සභා මැතිවරණය සම්බන්ධයෙන් ඡන්ද දායකයින් දැනුවත් කිරීමේ විශේෂ වැඩපිළිවෙළක් ක්‍රියාත්මක කිරීමට මැතිවරණ මහලේකම් කාර්යාලය තීරණය කර තිබේ. නියෝජ්‍ය මැතිවරණ කොමසාරිස් එම්.එම්. මොහොමඩ් මහතා සඳහන් කළේ සැප්තැම්බර් මස පළමු වැනි දින සිට මෙම වැඩසටහන ආරම්භ කරන බවයි. විශේෂයෙන් 1988 වසරේ පළාත් සභා පිහිටුවීමෙන් අනතුරුව උතුරු පළාතේ පළාත් සභා මැතිවරණයක් පවත්වන ප්‍රථම අවස්ථාව මෙය බැවින් ඒ පිළිබඳව ජනතාව දැනුවත් කිරීම ඉතා වැදගත් බව ඔහු සඳහන් කළා. පළාත් සභා මැතිවරණය පිළිබඳව, එහි අව්‍යශතාවය සහ ඡන්දය ප්‍රකාශය කිරීමේ ඇති වැදගත්කම පිළිබඳව මෙහිදී ඡන්ද දායකයින් දැනුවත් කිරීමට නියමිතයි. මැතිවරණ කොමසාරිස් මහින්ද දේශප්‍රිය මහතා උපදෙස් අනුව දිස්ත්‍රික් ලේකම්වරුන්ගේ මෙහෙයවීමට යටතේ මෙම වැඩසටහන ක්‍රියාත්මක වනු ඇත. උතුරු පළාතේ දිස්ත්‍රික් පහම ආවරණය වන පරිදි මෙම වැඩසටහන ක්‍රියාත්මක කිරීමට නියමිතයි. මේ අතර උතුරු පළාත් සභාව සඳහා එක්සත් ජාතික පක්ෂය යටතේ ඉදිරිපත්ව සිටින ත්‍යාගරාජා තුවර්ගේෂ්වරම් සිය ආරක්ෂාව සම්බන්ධයෙන් මැතිවරණ කොමසාරිස්වරයා දැනුවත් කර තිබේ. මැතිවරණ මහලේකම් කාර්යාලය සඳහන් කළේ ඇයට ප්‍රමාණවත් ආරක්ෂාවක් සපයන ලෙස මැතිවරණ කොමසාරිස්වරයාගෙන් ඉල්ලිමක් කර ඇති බවයි.", "URL": "https://sinhala.adaderana.lk/news.php?nid=36970", "Category": null, "Parent URL": null}