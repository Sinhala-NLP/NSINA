{"Source": "Adaderana", "Timestamp": "September 11, 2018 02:05 pm", "Headline": "හොර පාරෙන් ඕස්ට්‍රේලියාවේ ගිය ලාංකිකයන් 9කට වැඩ වරදියි", "News Content": "නීතිවිරෝධී ලෙස ඕස්ට්‍රේලියාවට සංක්‍රමණය වී සිටි ශ්‍රී ලාංකිකයන් 09 දෙනෙකු , එරටින් පිටුවහල් කර අද(11) උදෑසන යළිත් ශ්‍රී ලංකාව වෙත එවා තිබුණි. මොවුන් සියලු දෙනා යාපනය, වව්නියාව ඇතුළු උතුරු-නැගෙනහිර ප්‍රදේශවල පදිංචි පිරිමි පුද්ගලයෝ වෙති. මෙම පිරිස ඕස්ට්‍රේලියාවට අයත් විශේෂ ගුවන් යානයකින් අද දින උදෑසන 8.00 ට පමණ කටුනායක බණ්ඩාරනායක ජාත්‍යන්තර ගුවන් තොටුපොළ එවා තිබුණි. මොවුන් සමඟ එරට ආරක්ෂක නිලධාරීහු විශාල පිරිසක් ද එම ගුවන් යානයෙන් පැමිණ සිටියහ. කටුනායක ගුවන් තොටුපොළ ආගමන - විගමන දෙපාර්තමේන්තු නිලධාරීන් වෙත මෙම පිරිස භාර දී ඇති අතර , ඔවුන් මෙම පිරිස ජාතික රහස් තොරතුරු ඒකකයට සහ ගුවන් තොටුපොළ අපරාධ පරීක්ෂණ දෙපාර්තමේන්තු නිලධාරීන් වෙත වැඩිදුර පරීක්ෂණ සඳහා භාර දී තිබේ.", "URL": "https://sinhala.adaderana.lk/news.php?nid=95922", "Category": null, "Parent URL": null}