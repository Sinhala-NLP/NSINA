{"Source": "Adaderana", "Timestamp": "January 26, 2011 12:26 pm", "Headline": "ආරක්ෂක අමාත්‍යංශය මාරු වෙන්නේ විදෙස් ව්‍යාපෘති දෙකකට ඉඩ ගන්නයි", "News Content": "දැනට ආරක්ෂක අමාත්‍යාංශය පිහිටි කොළඹ ගාලු මුවදොර පරිශ්‍රය විදේශ ආයෝජන ව්‍යාපෘති 2ක් සදහා ලබා දීමට රජය තීරණය කර තිබේ. ඒ සඳහා කැබිනට් අනුමැතිය හිමි වී ඇති බව රජයේ ප්‍රවෘත්ති දෙපාර්තමේන්තුව ප්‍රකාශ කරයි. ඒ අනුව එම පරිශ්‍රයේ පිහිටි ආරක්ෂක අමාත්‍යාංශය , ආරක්ෂක මාණ්ඩලික ප්‍රධානී කාර්යාලය සහ යුද හමුදා මූලස්ථානය මෙන්ම නිල නිවාස පහසුකම් සහිත සියලු ආරක්ෂක හමුදා මූලස්ථාන බත්තරමුල්ල අකුරේගොඩ ප්‍රදේශයේ ඉදි කිරීමට තීරණය කර තිබේ. ඩොලර් මිලියන 1000ක සෘජු ව්‍යාපෘති 2ක් සඳහා ගාලු මුවදොර පිහිටි ආරක්ෂක අමාත්‍යාංශ පරිශ්‍රය ලබා දී ඇති අතර ඉන් ලැබෙන ප්‍රතිපාදන මෙහි ඉදිකිරීම් කටයුතු සඳහා යොදා ගැනීමට නියමිතය. ජනාධිපති මහින්ද රාජපක්ෂ මහතාගේ යෝජනාවකට අනුව මෙම වැඩසටහන ක්‍රියාත්මක කෙරේ.", "URL": "https://sinhala.adaderana.lk/news.php?nid=13765", "Category": null, "Parent URL": null}