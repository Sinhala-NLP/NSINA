{"Source": "Adaderana", "Timestamp": "June 23, 2019 10:58 am", "Headline": "මත්ද්‍රව්‍ය නිවාරණය වෙනුවෙන් ත්‍රිවිධ හමුදාවේ සේවාවට ජනපතිගෙන් පැසසුම්", "News Content": "ජාතික ව්‍යසනයක්ව පවතින නීති විරෝධි මත්ද්‍රව්‍ය මර්දනය සහ නිවාරණය වෙනුවෙන් ත්‍රිවිධ හමුදාව ඇතුළු ආරක්ෂක අංශ ඉටුකරන විශිෂ්ඨ සේවාව ජනාධිපති මෛත්‍රීපාල සිරිසේන මහතාගේ ඇගැයීමට ලක්ව ඇත. ත්‍රිකුණාමලය නාවික හා සාගරික විද්‍යා පීඨයේ පුහුණුව ලැබූ නිලධාරින් අධිකාරියට පත් කිරීමේ උලෙළ මෛත්‍රීපාල මහතාගේ ප්‍රධානත්වයෙන් ඊයේ (22) පස්වරුවේ ත්‍රිකුණාමලය නාවික හා සාගරික විද්‍යාපීඨයේ දී පැවැත්වුණු අතර එහිදී ජනාධිපතිවරයා මේ බව ප්‍රකාශ කර තිබේ. රටේ ආර්ථීක සංවර්ධනය සේම යහපත් විනයගරුක සමාජයක් ගොඩනැගීමට සහ සෞඛ්‍ය සම්පන්න ජනතාවක් බිහිකිරීමේ දී ත්‍රිවිධ හමුදාව ලබාදෙන පුළුල් දායකත්වය ද මෙහිදී ජනාධිපතිවරයාගේ ඇගැයීමට ලක් කෙරිණි. පාස්කු ඉරිදා ප්‍රහාරය හමුවේ රටේ සාමය සහ ජාතික ආරක්ෂාව තහවුරු කිරීම වෙනුවෙන් ශ්‍රී ලංකා නාවික හමුදාව ඇතුළු ත්‍රිවිධ හමුදාව ඉටුකළ අනුපමේය මෙහෙවර ද ජනාධිපතිවරයාගේ පැසසුමට ලක්ව ඇත. මාතෘ භූමිය වෙනුවෙන් දිවි පිදු සහ ආබාධිත වූ සියලූ විරුවන් ද ජනපතිවරයා කෘතවේදීව සිහිපත් කර ඇත. ත්‍රිකුණාමලය, නාවික හා සාගරික විද්‍යා පීඨයේ පුහුණුව නිම කළ 32 (තාක්ෂණික) සහ 33 වන ශ්‍රීමත් ජොන් කොතලාවල ආරක්ෂක විශ්වවිද්‍යාලයීය සහ 59 වන ශිෂ්‍යභටයන් බඳවා ගැනීම්වලට අයත් මධ්‍ය නිලධාරීන් 89 දෙනෙකු සිය මූලික පුහුණුව අවසන් කිරීමෙන් පසු මෙලෙස අධිකාරියට පත් කරන ලදී.", "URL": "https://sinhala.adaderana.lk/news.php?nid=112582", "Category": null, "Parent URL": null}