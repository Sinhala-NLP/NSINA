{"Source": "Adaderana", "Timestamp": "February 9, 2015 10:23 pm", "Headline": " මහින්දට ඡන්දය දුන් ලක්ෂ 58ක ජනතාව එ.ජා.පයේ ගොදුරක් විය යුතු නෑ ", "News Content": "මහින්ද රාජපක්ෂ මහතාගේ ජයග‍්‍රහණය වෙනුවෙන් ඡන්දය ලබාදුන් ලක්‍ෂ 58ක ජනතාව ආණ්ඩුක‍්‍රම ව්‍යවස්ථාවට පටහැනිව අගමැතිධුරය ලබාගත් ජාතික ආණ්ඩුවක ස්වරූපයෙන් ක‍්‍රියාත්මක වන එක්සත් ජාතික පක්‍ෂ ආණ්ඩුවක ගොදුරක් බවට පත් නොකළ යුතු බව ජාතික නිදහස් පෙරමුණේ නායක පාර්ලිමේන්තු මන්ත‍්‍රී විමල් වීරවංශ මහතා පවසයි. අද(09) කොළඹ 07, ජාතික පුස්තකාල හා ප‍්‍රලේඛන සේවා මණ්ඩල ශ‍්‍රවණාගාරයේදී ‘මහින්දාගමනයට ඔබ සූදානම්ද?’ යන මැයෙන් පැවති මාධ්‍ය හමුවේදී ඒ මහතා මේ බව පැවසුවේය. එහිදී විමල් වීරවංශ මහතා පහත පරිදි අදහස් දැක්විය.‘‘පසුගිය ජනාධිපතිවරණ ජනවරම පදනම් කරගෙන ජනාධිපතිධුරයේ පමණක් වෙනසක් නොවී පාර්ලිමේන්තුවේද, අධිකරණයේද ඇතුළු රාජ්‍ය බලයට අයත් සෑම අංශයකම සම්පූර්ණ පරිවර්තනයක් සිදු වුණා. ඒක මොනතරම් විකෘති ක‍්‍රියාදාමයක්ද කියා අද වන විට පැහැදිළි වී තිබෙනවා. පාර්ලිමේන්තුවේ අගමැති ධුරය රනිල් වික‍්‍රමසිංහ මහතාට ලබාදී තිබියදී මහජන සාමය පිළිබඳ අමාත්‍ය ජෝන් අමරතුංග මහතාට එරෙහිව අත්සන් 114ක් සහිත විශ්වාසභංගයක් අද කථානායකතුමන්ට භාරදී තිබෙනවා. එසේ මන්ත‍්‍රීවරුන් 114ක් එකී විශ්වාසභංගයට අත්සන් කර තිබීමෙන්ම පැහැදිලි වෙනවා, පාර්ලිමේන්තුවේ බහුතරය නොමැති බව. අගවිනිසුරුවරයා ඉවත් කිරීමට අනුගමනය කළ ක‍්‍රියාමාර්ගය පිළිබඳවත් සඳහන් කළ යුතුයි. වත්මන් ආණ්ඩුව පවසන්නේ ගෙවීගිය කාලය තුළ අගවිනිසුරුවරයකු නොසිටිය බවයි. ඒ ආකාරයට තමන්ට වාසි සහගත අර්ථකථන සිදු කරමින් විධායකය, ව්‍යවස්ථාදායකය හා අධිකරණය යන බලකේන්ද්‍ර තුනම අත්පත්කර ගැනීමට වත්මන් පාලකයන් කටයුතු කර තිබෙනවා. ඒ තුළින් විරුද්ධ පක්‍ෂය ඉතා ව්‍යාකූල තත්වයකට ඇද වට්ටවා තිබෙනවා. ශ‍්‍රී ලංකා නිදහස් පක්‍ෂයේ සභාපතිවරයා වර්තමාන ජනාධිපතිවරයා වුණාම, එම පක්‍ෂයේම ජ්‍යෙෂ්ඨ උප සභාපතිවරයකු විපක්ෂ නායක වුණාම එක්තරා ආකාරයක නිල නොවන ජාතික ආණ්ඩුවක් ගොඩනැගී තිබෙනවා. මේක අප‍්‍රකාශිත ජාතික ආණ්ඩුවක්. ඒ අනුව තමයි, අය - වැයෙදි ශ‍්‍රී ලංකා නිදහස් පක්‍ෂ මන්ත‍්‍රීවරුන්ට පක්‍ෂව ඡන්දය දීමට සිදුව තිබෙන්නේ, දෙමළ ජාතික සන්ධානයේ මන්ත‍්‍රීවරුන් පක්‍ෂව ඡන්දය දෙන්නේ, ජවිපෙ මන්ත‍්‍රීවරුන් පක්‍ෂව කතා කරලා ඡන්දය දීම මග හැර යන්නේ.ඒ අනුව අද අප ඇතුළු පාරිලිමේන්තුව නියෝජනය කරන පක්‍ෂ කිහිපයක් හැරුනාම අනෙක් අය අප‍්‍රකාශිත ජාතික ආණ්ඩුවක කොටස්කරුවන් වී සිටිනවා. විධායක බලය අණ්ඩුක‍්‍රම ව්‍යවස්ථාව අනුව ජනාධිපතිවරයාටයි හිමි වන්නේ. ඔහු විසින් එම බලය අමාත්‍ය මණ්ඩලය මගින් ක‍්‍රියාත්මක කිරීමයි සිදු වන්නේ. නමුත් අද කැබිනට් මණ්ඩලයටත් ඉහළින් ජාතික විධායක සභාව නැමති ව්‍යුහයක් පිහිටුවා තිබෙනවා. එහි අනුර දිසානායක, ආර්. සම්බන්ධන් වැනි අයත් සිටිනවා. ආණ්ඩුක‍්‍රම ව්‍යවස්ථාවේ නැති එවැනි ව්‍යුහයක් අද හදාගෙන තිබෙනවා. මේ අප‍්‍රකාශිත ජාතික ආණ්ඩුව අද කුමක් කරනවාද? නොකරනවාද? කියා කාටවත් පැහැදිලි නැහැ. මේ තත්වය ඉතා භයානකයි. ලක්‍ෂ 58කට ආසන්න ජනතාවක් පසුගිය ජනාධිපතිරණයේදී මහින්ද රාජපක්‍ෂ මැතිතුමා වෙනුවෙන් ඡන්දය පාවිච්චි කළේ ජනවාරි 09 වැනිදා සිට ජාතික ආණ්ඩුවක සිරකරුවන් වීමට නොවෙයි. ඒ ලක්‍ෂ 58ක ජනතාවට කුමක්ද අද ලැබී ඇති නියෝජනය? ඊනියා ජාතික ආණ්ඩුවක හවුල්කරුවන් වීමට ඒ ලක්‍ෂ 58 සූදානම්ද? ඒ ලක්‍ෂ 58 ඉල්ලන්නේ තමන් එරෙහි වූ දේශපාලන බලවේග සමග එකට දීග කන්න කියලද? මේ බරපතළ ප‍්‍රශ්න ටික අද ඒ ලක්‍ෂ 58ක ජනතාවට වගේම අපටත් තිබෙනවා. මේ ප‍්‍රශ්න පටලවා ගෙන කොහොමද ඉදිරි දේශපාලන අභියෝග ජයගන්නේ? ඉදිරියේදී මහ මැතිවරණයක් එනවා. එජාපය කියන්නේ තමන් අලියාගෙන් තරග වදින බවයි. සන්ධානයත් වෙනම තරග කරන බව කියනවා. ඒ අනුව වැඩි මන්ත‍්‍රීධුර සංඛ්‍යාවක් ගන්නා පක්‍ෂයට අගමැතිකමත්, දෙවැනියට මන්ත‍්‍රීධුර සංඛ්‍යාවක් ගන්නා පක්‍ෂයට උප අගමැතිකමත් දෙන බව පැවසෙනවා. කැබිනට් මණ්ඩලයත් බෙද හදාගෙන එකට ආණ්ඩුවක් පිහිටුවනවලූ. ඒකට දෙමළ ජාතික සන්ධානය වැනි පක්‍ෂ එකතු වෙනවාද කීමට බැහැ. කොහොම හරි ආයෙත් මහ මැතිවරණයක් පවත්වලාත් හදන්න යන්නේ ජාතික ආණ්ඩුවක්. ජාතික ආණ්ඩුවක් හදන්න නම් ඇයි වෙන වෙනම ඡන්දය ඉල්ලන්නේ? එහෙමනම් එකටම ඡන්දය ඉල්ලලා එකටම ජාතික ආණ්ඩුවක් පිහිටුවා ගන්න පුළුවන්නේ. මෙතැන තියෙන්නේ පැහැදිලිවම මේ රට අස්ථාවර කිරිමේ උවමනාවක්. එහෙම නැතිනම් බටහිර රටවල උවමනාව අනුව මේ රට යන ගමන කණපිට හැරවීමේ උත්සාහයක්. ඒ වගේම දෙමළ ඩයස්පෝරාවේ උවමනාවට අනුව මේ රට යන ගමන වෙනස් කිරිමේ, ඔවුන්ට අවශ්‍ය දේවල් ලබාදීමේ උත්සාහයක්. මේ සියලූ උවමනාවන් ඉටු කරන ජාතික ආණ්ඩුවක් තමයි හදන්න යන්නේ. ඒකත් එක්ක එකඟ වෙන්න අපට බැහැ. ඒ නිසා අපි විශ්වාස කරනවා, ශ‍්‍රී ලංකා නිදහස් පක්‍ෂය ප‍්‍රමුඛ එක්සත් ජනතා නිදහස් සන්ධානය ජනවාරි 08 වැනිදා වනතෙක් දරපු දේශපාලන ස්ථාවරයට, ලක්‍ෂ 58 ජනතාව සහභාගී වූ ගමනට නැවත පණ පොවන්න ඕනෙ කියලා. ඒ ගමන නැවත ආරම්භ කරන්න ඕනෙ. ඒ බලවේගය ජයග‍්‍රාහී මාවතට අරගෙන එන්න ඕනෙ. ඒ බලවේගය අසරණ කිරීම වැරදියි.ඔවුන් උත්තර නැති ප‍්‍රශ්න ගොඩක හිරකරුවෝ කරන එක වැරදියි. ඒ ලක්‍ෂ 58ක ජනතාව මේ ජාතික ආණ්ඩුවක ස්වරූපයෙන් ක‍්‍රියාත්මක වන බලෙන් අගමැතිකම ගත්තු එක්සත් ජාතික පක්‍ෂ ආණ්ඩුවක ගොදුරක් බවට පත් කළ යුතු නැහැ. අද වෙලා තියෙන්නේ ඒක. ඒ නිසා අපි නුදුරේදීම ලැබෙන දේශපාලන අභියෝගය ජයගත යුතුයි. ලක්‍ෂ 58ක ජනතාවගේ අභිලාෂය තමයි ‘මහින්ද රාජපක්ෂ මැතිතුමා අගමැති අපේක්ෂකයා ලෙස පැමිණීම’ ඒක බිම් මට්ටමෙන් පැමිණ තිබෙන මතයක්. සිල්ලරට, තොග ගණනට කොපමණ මඩ ගැහුවත් ඒ ලක්‍ෂ 58ක ජනතාව තමන්ගේ ඒ අභිලාෂය අත්හැර නැහැ. මේ ජනතා අභිලාෂයට ඇහුම්කන් දීලා, ඒ පිරිස අතරමං නොකර ඔවුන්ගේ අභිලාෂය ජයග‍්‍රහණය කරවිය හැකි දේශපාලන ගමනකට විපක්ෂය දැන් සූදානම් විය යුතුයි. එහෙම නොවුණොත් ඒ ලක්‍ෂ 58ක ජනතාව විශාල දේශපාලන ඛේදවාචකයක ගොදුරු බවට පත් වෙනවා.", "URL": "https://sinhala.adaderana.lk/news.php?nid=49239", "Category": null, "Parent URL": null}