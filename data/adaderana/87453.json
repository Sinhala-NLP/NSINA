{"Source": "Adaderana", "Timestamp": "April 15, 2018 09:38 am", "Headline": "උඩවලව ජලාශයේ වාන් දොරටු විවෘත කරයි", "News Content": "උඩවලව ජලාශයේ වාන් දොරටු අද (15) උදෑසන 10.00 විවෘත කිරීමට පියවර ගෙන තිබේ. මහවැලි අධිකාරියේ කාර්යය භාර ඉංජිනේරු සහ ජලාශභාර නියෝජ්‍ය අධ්‍යක්ෂ සූජීව ගුණසේකර මහතා සඳහන් කළේ ජලාශයේ ජල මට්ටම ඉහළ යාම හේතුවෙන් වාන් දොරටු විවෘත කිරීමට පියවර ගෙන ඇති බවයි. උඩවලව ජලාශයේ වාන් දොරටු පහක් අඟල් හය බැගින් විවෘත කිරීමට පියවර ගෙන තිබේ. වාන් දොරටු විවෘත කිරීම හේතුවෙන් උඩවලව ජලාශයේ වේල්ලට බර වාහන ඇතුළු කිරීම ද තාවකාලිකව තහනම් කර ඇති අතර විකල්ප මාර්ග භාවිතා කරන ලෙස සූජීව ගුණසේකර මහතා සඳහන් කළේය. ජලාශයේ වාන් දොරටු විවෘත කිරීමත් සමඟ එම ජලය වලවේ ගඟට මුදාහරින බැවින් වලවේ ගඟ දෙපස ජනතාව ඒ පිළිබඳ අවධානයේ සිටිය යුතු බව මහවැලි අධිකාරිය දැනුම් දී සිටියි.", "URL": "https://sinhala.adaderana.lk/news.php?nid=87453", "Category": null, "Parent URL": null}