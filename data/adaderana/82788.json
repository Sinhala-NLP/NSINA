{"Source": "Adaderana", "Timestamp": "January 11, 2018 06:36 am", "Headline": "සිංගප්පූරු ජාතිකයෙකුට පහර දුන් චීන ජාතිකයෙක් අත්අඩංගුවට", "News Content": "සිංගප්පූරු ජාතිකයෙකුට පහර දුන් බව කියක චීන ජාතිකයෙකුව අත්අඩංගුවට ගෙන ඇති බව හලාවත පොලීසිය කියයි. ඊයේ 10 වැනිදා සවස හලාවත - අඹකදවිල ප‍්‍රදේශයේදී මෙම පහර දීම සිදුවී ඇත. පහර දීම සම්බන්ධයෙන් පොලීසිය විසින් අත්අඩංගුවට ගෙන ඇත්තේ චීන ජාතිකයෙකු වන \"Zoo Licai\" නම්වූ වයස අවුරුද 57 ක පුද්ගලයෙකුවයි. පහර කෑමට ලක්ව ඇත්තේ සිංගප්පූරු ජාතිකයෙකු වන \"Eagrian Zoo\" නම්වූ අයෙකි. පහර කෑමට ලක්ව ඇති සිංගප්පූරු ජාතිකයා හලාවත - අඹකදවිල ප‍්‍රදේශයේ මුහුදු කූඩැල්ලන් අභිජනනය කිරීමේ මධ්‍ය ස්ථානයක් පවත්වා යන අයෙකි. පහර දීම සම්බන්ධයෙන් අත්අඩංගුවට ගෙන ඇති චීන ජාතිකයා එම අභිජනන මධ්‍යස්ථානයේ සේවය කළ අයෙකු බව පොලීසිය කියයි. 10 වැනිදා සවස දෙදෙනා අතර ඇතිවූ බහින් බස් වීමකින් පසුව පහර දීම සිදුවී ඇති බව විමර්ශනවලදී හෙලිවී ඇත. පහර කෑමට ලක්ව ඇති සිංගප්පූරු ජාතිකයා පොලිස් හදිසි ඇමතුම් අංශයට ලබා දුන් තොරතුරක් අනුව ක‍්‍රියාත්මක වී ඇති පොලීසිය චීන ජාතිකයා අත්අඩංගුවට ගැනීමට කටයුතු කර ඇත. පහර දීමෙන් තමන්ට තුවාල සිදුවී නොමැති නමුත් ඇතිවූ මරණ බය නිසා පොලීසියට පැමිණිළි කිරීමට කටයුතු කළ බව සිංගප්පූරු ජාතිකයා පවසා ඇත. හලාවත පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=82788", "Category": null, "Parent URL": null}