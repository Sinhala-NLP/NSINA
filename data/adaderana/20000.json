{"Source": "Adaderana", "Timestamp": "November 14, 2011 01:06 pm", "Headline": "මිරිහානේ දී පැහැරගත් පොත් සාප්පු හිමියා කැලණිමුල්ලේ දමා ගිහින්", "News Content": "මිරිහාන, ජුබිලි කණුව ප්‍රදේශයේ දී පසුගියදා පැහැරගැනීමට ලක්වූ පුද්ගලයා නිදහස් කර ඇති බව පොලිස් මාධ්‍ය ප්‍රකාශක කාර්යාලය පවසයි. ඊයේ(13) රාත්‍රියේ කිසියම් පිරිසක් විසින් දෑස් හා අත්පය බැඳ දමා මෙම පුද්ගලයා කැලණිමුල්ල ප්‍රදේශයේ මාර්ගයක් අසල දමා ගොස් තිබියදී මිරිහාන පොලිසියට හමුවී තිබේ. එම පුද්ගලයාගෙන් කටඋත්තරයක් ලබාගෙන ඇති බවත්, ඔහු වෛද්‍ය පරීක්ෂණයකට යොමුකිරීමට මිරිහාන පොලිසිය කටයුතු කරන බවත් පොලිස් මාධ්‍ය ප්‍රකාශක කාර්යාලය සඳහන් කරයි. පසුගිය 11 වනදා රාත්‍රි 8.30 ට පමණ ජුබිලි කණුව මංසන්ධිය අසල දී වෑන් රථයකින් පැමිණි පිරිසක් විසින් අදාළ පුද්ගලයා පැහැරගෙන ගොස් ඇති බව පොලිස් මාධ්‍ය ප්‍රකාශක කාර්යාලය පැවසීය. එම ප්‍රදේශයේ පොත්හලක් පවත්වාගෙන ගිය අදාළ පුද්ගලයා සිය පොත්හල වසා දමා නිවසට යාමට සූදානම් වන අවස්ථාවේ දී මෙම පැහැර ගැනීම සිදුව ඇති බව පොලිසිය සඳහන් කරයි. ජුබිලි කණුව ප්‍රදේශයේ පොත් සාප්පු හිමියකු වන ඊ.එම් තුෂාර චමින්ද බණ්ඩාර නමැති අයෙකු මෙසේ පැහැරගැනීමට ලක්ව තිබිණි.", "URL": "https://sinhala.adaderana.lk/news.php?nid=20000", "Category": null, "Parent URL": null}