{"Source": "Adaderana", "Timestamp": "November 25, 2017 01:41 pm", "Headline": "පොලීසියේ විශේෂ මෙහෙයුමක්", "News Content": "දිවයිනේ සියලු පොලිස් බල ප්‍රදේශ ආවරණය වන පරිදි පොලීසිය විසින් විශේෂ මෙහෙයුමක් සිදු කර තිබේ. පොලිස්පති පූජිත් ජයසුන්දර මහතාගේ උපදෙස් පරිදි ඊයේ (24) රාත්‍රී 10.00 සිට අද(25) දින අළුයම 02.00 දක්වා කාලය තුළ එම විශේෂ මෙහෙයුම සිදු කළ බව පොලිස් මුලස්ථානය සඳහන් කළේය. එම මෙහෙයුම සඳහා පොලිස් නිලධාරීන් 18,127 දෙනෙකු සහ පොලිස් නිල සුනඛයින් 26 දෙනෙකු සහභාගී වී තිබේ. ඒ අනුව විවිධ රථ වාහන වැරදි සම්බන්ධයෙන් පුද්ගලයින් 5,807 දෙනෙකු සඳහා නඩු පැවරීම් සිදු කර ඇති බව පොලිස් මූලස්ථානය සඳහන් කළේය. බීමත්ව රිය පැදවීම් සම්බන්ධයෙන් පුද්ගලයින් 999 දෙනෙකු, වරෙන්තුකරුවන් 788 දෙනෙකු, සැකපිට පුද්ගලයින් 905 දෙනෙකු, විවිධ අපරාධ සඳහා අවශ්‍ය කරන පුද්ගලයින් 95 දෙනෙකු සහ නීති විරෝධී ගිනි අවි අත්අඩංගුවට ගැනීම් 09ක් සිදුකර ඇති බව සඳහන්ය. එමෙන්ම විෂ මත්ද්‍රව්‍ය සහ නීතිවිරෝධී මද්‍යසාර වැටලීම් 982ක් සිදු කර ඇති අතර එහිදී හෙරොයින් ග්‍රෑම් 48යි මිලිග්‍රෑම් 244ක්, ගංජා කිලෝග්‍රෑම් 12යි ග්‍රෑම් 738ක්, නීති විරෝධී මද්‍යසාර ලීටර් 8234ක්ද අත්අඩංගුවට ගත් බව පොලීසිය සඳහන් කළේය.", "URL": "https://sinhala.adaderana.lk/news.php?nid=80511", "Category": null, "Parent URL": null}