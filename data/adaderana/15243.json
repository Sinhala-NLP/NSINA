{"Source": "Adaderana", "Timestamp": "April 3, 2011 11:52 am", "Headline": "කුසලානය උස්සනතුරු සිටි අය දැන් කණ්ඩායම අතහැර දමලා", "News Content": "ක‍්‍රිකට් ලෝක කුසලානය ලබා ගන්නා තුරු බලා සිටි ඇතැමුන් තරගාවලියේ අනුශූරයන් වීම හේතුවෙන් ශ‍්‍රී ලංකා ක‍්‍රිකට් කණ්ඩායම අතහැර දමා ඇති බව ජනතා විමුක්ති පෙරමුණ පවසයි. ජයග‍්‍රහණය මෙන්ම පරාජයද දරා ගැනීමේ ශක්තිය අප සියලූ දෙනාට තිබිය යුතු බව ජනතා විමුක්ති පෙරමුණේ නායක සෝමවංශ අමරසිංහ මහතා සඳහන් කරයි. ජ.වි.පෙ නායක සෝමවංශ අමරසිංහ මහතාගේ අත්සනින් යුතුව ශ්‍රී ලංකා ක්‍රිකට් කණ්ඩායමට සුබපතා නිකුත් කළ නිවේදනයක මේ බව සඳහන් වේ. එකී සම්පූර්ණ නිවේදනය මෙපරිදිය. 2011 ලෝක කුසලාන ක‍්‍රිකට් තරගාවලියේ අනුශූරයන් වූ ශ‍්‍රී ලංකා ක‍්‍රිකට් කණ්ඩායමට ජනතා විමුක්ති පෙරමුණේ උණුසුම් සුබපැතුම් පළමුකොටම පිරිනමමු. කිසියම් කණ්ඩායමක් අවසන් මහා තරගයට සුදුසුකම් ලබන්නේ එතෙක් මුහුණ දුන් සියලූ තරගවලදී ඉහළම දක්ෂතා දැක්වීම හේතුවෙනි. ඒ නිසා අවසාන මහා තරගයක ලබන පරාජයද ජයග‍්‍රහණයක් බව මේ මොහොතේ සිහිපත් කළ යුතුය. ක‍්‍රිකට් ලෝක කුසලානය ලබා ගන්නා තුරු බලා සිටි ඇතැමුන් තරගාවලියේ අනුශූරයන් වීම හේතුවෙන් ශ‍්‍රී ලංකා ක‍්‍රිකට් කණ්ඩායම අතහැර දමා ඇති බව පෙනෙන්නට තිබේ. ජයග‍්‍රහණය මෙන්ම පරාජයද දරා ගැනීමේ ශක්තිය අප සියලූ දෙනාට තිබිය යුතුය.ලෝක කුසලාන ක‍්‍රිකට් තරගාවලිය හේතුවෙන් උන්මාදයට පත්ව සිටින ක‍්‍රීඩා ලෝලීන්ටද සිහිපත් කළ යුතු දෙයක් ඇත. ජයග‍්‍රහණයේදී මෙන්ම පරාජයේදීත් කණ්ඩායම දිරිමත් කරමින් ඔවුන්ට ජයග‍්‍රහණය ලැබීමට ශක්තිය දීම මිස උන්මාදයට පත්වීම සුදුසු නැත. පරාජයන් දරා ගැනීමට නොහැකි වන්නේ එවිටයි. ලෝක කුසලාන ක‍්‍රිකට් තරගාවලියේ අනුශූරයන් වූ ශ‍්‍රී ලංකා ක‍්‍රිකට් කණ්ඩායමට නැවත වරක් සුබ පතන අතරම ඉදිරියේදී මීටත් වඩා දක්ෂතා දැක්වීමට ශක්තිය හා ධෛර්යය ප‍්‍රාර්ථනා කරමු.", "URL": "https://sinhala.adaderana.lk/news.php?nid=15243", "Category": null, "Parent URL": null}