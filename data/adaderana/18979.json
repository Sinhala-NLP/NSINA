{"Source": "Adaderana", "Timestamp": "September 26, 2011 03:11 pm", "Headline": "නැණසල හිමිකරුවන්ටත් ක්‍රියාකරුවන්ටත් වෘත්තීය මට්ටමේ පුහුණුවක්", "News Content": "නැණසල හිමිකරුවන් සහ ක්‍රියාකරුවන් සඳහා පරිගණක තාක්‍ෂණය පිළිබද වෘත්තීය මට්ටමේ පුහුණුවක් ලබා දීමට ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය පියවර ගෙන තිබේ. පරිගණක ජාලකරණය , පරිගණක එක්ලස් කිරීම සහ තොරතුරු තාක්‍ෂණ යෙදවුම් හා අන්තර්ගතයන් යන විෂයන් යටතේ මෙම පුහුණුව ලබා දෙන බව නියෝජිතායතනය පවසයි. දින තුනක් පැවැත්වෙන මෙම පුහුණුව සඳහා දිවයිනේ සියලු නැණසල නියෝජනය වන පරිදි නැණසල හිමිකරුවන් සහ ක්‍රියාකරුවන් පන්සියයක් තොරාගෙන තිබේ. නැණසල මගින් ලබා දෙන සේවාවන් තව දුරටත් කාර්යක්‍ෂම කිරීමට සහ පරිගණක ආශ්‍රිතව නව රැකියා උත්පාදනයට මෙවැනි පුහුණු වැඩසටහන් පැවැත්වීම වැදගත් වන බව නියෝජිතායතනයේ ප්‍රධාන විධායක නිලධාරී රෙෂාන් දේවපුර මහතා සඳහන් කරයි.", "URL": "https://sinhala.adaderana.lk/news.php?nid=18979", "Category": null, "Parent URL": null}