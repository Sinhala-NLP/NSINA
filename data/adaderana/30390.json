{"Source": "Adaderana", "Timestamp": "December 31, 2012 02:39 pm", "Headline": "ගංවතුර ආධාර ඉල්ලා උද්ඝෝෂණ", "News Content": "ජල ගැලීම්වලින් විපතට පත් තමන්ට මෙතෙක් ලැබුණු සහනාධාර ප්‍රමාණවත් නොවන බව පවසමින් ගොවීන් පිරිසක් පොළොන්නරුව දිස්ත්‍රික් ලේකම් කාර්යාලය ඉදිරිපිට උද්ඝෝෂණයක නිරත ‍වී තිබේ. සහනාධාර ලබාදීම සඳහා විධිමත් වැඩපිළිවෙළක් සකස් කළ යුතු බව ගොවීන් එහිදී පෙන්වාදී ඇත. නියඟයෙන් පීඩාවට පත් වු ගොවීන්ට ගංවතුරෙන් ද පීඩා සිදුවු බව ගොවීන් පවසා තිබේ. මේ අතර අම්පාර, දමන ප්‍රාදේශීය ලේකම් කොට්ඨාශයේ මොරගහපල්ලම, තුන්වෙනි පාලම ප්‍රදේශයේ ජනතාවද අද උද්ඝෝෂණයක නිරත විය. ගල්ඔය ගඟ මාර්ගය වැලි ප්‍රවාහනය සඳහා භාවිත කිරීම හේතුවෙන් අබලන් වී ඇති බව ඔවුහූ පැවසූහ. මේ අතර අයහපත් කාලගුණික තත්ත්වය හේතුවෙන් පුද්ගලයන් හාර ලක්ෂයකට වැඩි පිරිසක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. සුබ සාධන කඳවුරු 240ක් තවදුරටත් ක්‍රියාත්මකය. එම මධ්‍යස්ථාන තුළ පවුල් 11,000කට පමණ අයත් පුද්ගලයන් 38,681 දෙනෙකු රැඳී සිටින බව ආපදා කළමනාකරණ මධ්‍යස්ථානය සඳහන් කළේය. පසුගිය සති කිහිපය තුළ පැවති අයහපත් කාලගුණික තත්ත්වය හේතුවෙන් නිවාස 25000කට පමණ අර්ධ හා පූර්ණ හානී සිදුව ඇත.", "URL": "https://sinhala.adaderana.lk/news.php?nid=30390", "Category": null, "Parent URL": null}