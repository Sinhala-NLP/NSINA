{"Source": "Adaderana", "Timestamp": "May 25, 2018 02:55 pm", "Headline": "ආපදාවට ලක්වු පවුල් 36ක් යුද හමුදාවෙන් මුදා ගත් හැටි", "News Content": "අයහපත් කාලගුණය හේතුවෙන් ආපදාවට පත් වු පවුල් 36 කට අයත් සිවිල් වැසියන් 123 ක් බේරා ගැනීමට 16 වන ගජබා රෙජිමේන්තුව සමත්ව තිබේ. පවතින අධික වර්ෂාපතනය හේතුවෙන් අද (25) උදෑසන පුත්තලම දිස්ත්‍රික්කයේ තබ්බෝව ජලාශයේ වාන් දොරටු විවෘත කරන ලද අතර ඒ හේතුවෙන් ඇතිවු ගංවතුර තත්ත්වයෙන් ආපදාවට පත් වු මෙම පිරිස බටහිර ආරක්‍ෂක සේනා මුලස්ථානය යටතේ ස්ථාපිත 14 වන සේනාංකයේ 143 වන බලසේනාවේ 16 වන ගජබා රෙජිමේන්තු භට පිරිස් විසින් බේරා ගෙන ඇති බව යුද හමුදාව පවසයි. මෙහිදී, 143 වන බලසේනාවේ භට පිරිස් ක්‍ෂණිකව ක්‍රියාත්මක වු අතර බෝට්ටු හා වෙනත් ක්‍රමෝපායන් භාවිතා කරමින් ආපදාවට ලක්වු ජනතාව තබ්බෝව විහාරස්ථාන පරිශ්‍රයේ තාවකාලිකව නවාතැන් ගන්වා ඇත. මෙම ගලවාගැනිමේ මෙහෙයුම සඳහා යුද්ධ හමුදා භට පිරිස් වෙත ආපදා කළමණාකරන මධ්‍යස්ථානයේ නිලධාරින්ගේ සහ ප්‍රාදේශීය ලේකම් කාර්යාලීය කාර්ය මණ්ඩලයේ සහාය ද ලබා දී තිබේ.", "URL": "https://sinhala.adaderana.lk/news.php?nid=89810", "Category": null, "Parent URL": null}