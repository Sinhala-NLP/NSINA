{"Source": "Adaderana", "Timestamp": "June 17, 2011 04:07 pm", "Headline": "දිවයින පුරා රුධිර බැංකු 50ක් පිහිටුවයි", "News Content": "දිවයිනේ සෑම ප‍්‍රදේශයක්ම ආවරණය වන පරිදි රුධිර බැංකු 50ක් ස්ථාපිත කිරීමට සෞඛ්‍ය අමාත්‍යාංශය තීරණය කර තිබේ. ජාතික රුධිර පාරවිලයන සේවාව ශක්තිමත් කිරීම මෙහි අරමුණ බව සෞඛ්‍ය අමාත්‍යාංශය පවසයි. මේ අතර රුධිරය ආශ්‍රිත නිෂ්පාදන රැසක් ඉදිරි කාලයේ දී ජාතික රුධිර මධ්‍යස්ථානයේ නිපදවීම සඳහා අවශ්‍ය භෞතික පහසුකම් ලබාදීමට පියවර ගන්නා බව සෞඛ්‍ය අමාත්‍ය මෛත්‍රිපාල සිරිසේන මහතා සඳහන් කරයි. අදට(17) යෙදී තිබෙන ලෝක රුධිර පරිත්‍යාගශීලීන්ගේ දිනය වෙනුවෙන් පැවති ජාතික උත්සවයට සහභාගී වෙමින් අමාත්‍යවරයා මේ අදහස් පළ කළේය. නාරාහේන්පිට ජාතික රුධිර මධ්‍යස්ථාන ශ්‍රවනාගාරයේ දී පැවති එම උත්සවයේ දී මෙරට රුධිර පරිත්‍යාගශීලීන් විසින් සිදුකරන ලද සේවාව අගයමින් ඔවුන් වෙත නව ඉලෙක්ට්‍රොනික් කාඩ්පතක් හඳුන්වාදීම ද සිදුවිය. රුධිරය පරිත්‍යාග කිරීමේ දී ලබාදුන් රතු පැහැති පොත වෙනුවට ලබාදෙන අදාළ කාඩ් පත රුධිරය පරිත්‍යාග කළ වාර ගණන අනුව ඛාණ්ඩ තුනක් යටතේ වෙන්කර තිබේ. ඒ අනුව පළමු වාරයේ සිට 20 වන වාරය තෙක් රීදි කාඩ්පතක් ද 20 වන වාරයේ සිට 60 වන වාරය දක්වා රන් කාඩ්පතක් සහ 60 වන වාරයෙන් ඉදිරියට පැලැටිනම් කාඩ් පතක් ද ලබා දෙනු ඇත. වාර සියයක් රුධිරය පරිත්‍යාග කළ පුද්ගලයෙකු වන අතුල විජේසේකර මහතාට අමාත්‍ය මෛත්‍රීපාල සිරිසේන මහතා අතින් මෙහිදි ප්ලැටිනම් කාඩ්පතක් ලබාදුන් බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=16825", "Category": null, "Parent URL": null}