{"Source": "Adaderana", "Timestamp": "December 1, 2013 12:55 pm", "Headline": "අපේ ජනතාව මන්දපෝෂණයෙන් පෙළෙද්දී හාල් මෙට්‍රික් ටොන් 50,000ක් දෙනවා", "News Content": "මේ ආණ්ඩුව යන්නේ ලංකාවට වැදගත් රටවල් පස්සේ නොව අවැදගත් රටවල් පස්සේ බවත් මෙරට ජනතාවගෙන් කොටසක් මන්ද පෝෂණයෙන් පෙළෙද්දී ලෝක ආහාර සංවිධානයට සහල් මෙට්‍රික් ‍ටොන් 50,000ක් පරිත්‍යාග කිරීමට ප්‍රතිපත්තිමය තීරණයක් ගෙන ඇති බවත් එජාප මන්ත්‍රී සජිත් ප්‍රේමදාස මහතා පවසයි. මේ ආණ්ඩුව බලයට පත් කිරීමට ඡන්දය දුන්නේ පිටරට මිනිස්සු නොව මේ රටේ මිනිස්සු යැයිද ඔහු පෙන්වාදෙයි. එසේ අවැදගත් රටවල් පස්සේ ගොස් මෙරට සල්ලි එම රටවලට දෙන බවද මේවන විට ශ්‍රී ලාංකියෙකු රුපියල් 376,495ක් විදේශයට ණය කරුවෙක් කර ඇති බවද හෙතෙම කියයි. මෙවර අය වැය පුස්සක් බවත් ඉදිරි වසරවලදී අය වැය පරතරය අඩු කර ගැනීම ගැන ඉන් කීවත් සමෘද්ධිය ඇතුළු සහනාධාර කප්පාදු කර ඕනෑම රජයකට අය වැය හිඟය අඩු කර ගත හැකි බවත් මන්ත්‍රීවරයා අද (01) කොළඹදී මාධ්‍ය හමුවක් පවත්වමින් කීවේය. යුද්ධය අවසන් වී වසර ගණනක් ගත වී ඇති නමුත් සාමයේ ප්‍රතිලාභ ලෙස ලැබී ඇත්තේ පාරවල් කොන්ක්‍රීට් කිරීමේ සංවර්ධනය පමණක් බවත් ඔහු පෙන්වාදුන්නේය. අය වැය වූ කලී රටේ පොහොසතුන්ට සැකසූ අධිපෝෂිත එකක් බවද මෙරට ජනතාවගෙන් සියයට 23ක් තවමත් දිනකට ලබන්නේ අමෙරිකානු ඩොලර් 2ට අඩු ආදායමක් ලබන බවද මන්ත්‍රීවරයා පැවසීය. මෙරට සමස්ත අපනයනයෙන් සියයට 54ක් එනම් (අමෙරිකාවට සියයට 21ක්), (සියයට 33ක් යුරෝපා කලාපයට) යැවෙන බවත් බැරිවෙලාවත් එම රටවල් ආර්ථික සම්බාධක පනවා අපේ නිෂ්පාදන ප්‍රතික්ෂේප කළොත් වෙනත් රටවලට යැවීමට සැලසුමක් ආණ්ඩුවට නැති බවත් ඔහු කීවේය. අපනයන විවිධාංගීකරණයක් ඇති කරන ලෙසට ආණ්ඩුවට යෝජනා කළත් අය වැයෙන් හෝ එවැනි සැලසුමක් සකස් කර නැති බව සජිත් ප්‍රේමදාස මහතා පැවසිය. 2013 මැයි සිට නොවැම්බර් දක්වා ධීවරයින්ට ඉන්ධන සහනාධාර දී නැති බවත් මහින්ද චින්තනයෙන් ධීවර ජනතාවට මුකුත්ම ලැබී නැති බවත් ඔහු කීවේය. අය වැය කතාවේදී රාජ්‍ය ආයතන 54න් 47ක් ලාබ ලබන බව පැවසුවත් රාජ්‍ය මූල්‍ය කළමනාකරණ වාර්තාවට අනූව ආයතන 13ක් පාඩු ලබන බව එහි සඳහන් යැයිද මන්ත්‍රීවරයා පැවසී‍ය. ඇල්කඩුව වැවිලි සංස්ථාව, ජනතා වතු සංවර්ධන, රාජ්‍ය වැවිලි සංස්ථාව යන ආයතනවල සේවකයින්ගේ අර්ථ සාධක අරමුදල් ගෙවීම සඳහා වතුවල ඇති ගස් කපා විකුණා ඉන් ලැබෙන මුදල් යොදන බව කීවත් සිදුව ඇත්තේ ගස් කපා පරිසරයක් විනාශයකැයිද හෙතෙම පෙන්වාදුන්නේය. “අපි වවමු රට නඟමු නොව ගස් කපමු පාරිතෝෂික ගෙවමු” යනුවෙන් කීමට සිදුවන බවද ඔහු වැඩිදුරටත් කීවේය.", "URL": "https://sinhala.adaderana.lk/news.php?nid=39242", "Category": null, "Parent URL": null}