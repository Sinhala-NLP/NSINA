{"Source": "Adaderana", "Timestamp": "March 7, 2012 01:00 pm", "Headline": "කිරිපිටි ඇනවුම් නවතයි-ලබන මාසයට කිරිපිටි නෑ..!", "News Content": "ලබන මාසය සඳහා අවශ්‍ය කිරිපිටි ඇනවුම් කිරීම තාවකාලිකව නවතා දැමූ බව කිරිපිටි සමාගම් පවසයි. අද දෙරණ කළ විමසීමක දී කිරිපිටි සමාගම් කිහිපයක නියෝජිතයින් කියා සිටියේ රජය දිගින් දිගටම කිරිපිටි මිල සංශෝධනය සම්බන්ධයෙන් තීරණයක් නොගැනීම හේතුවෙන් මෙම පියවර ගැනීමට සිදුවූ බවයි. කෙසේවුවත් ආනයනය කර ඇති කිරිපිටි තොග මෙම මාසයට ප්‍රමාණවත් බව ද එම නියෝජිතයින් සඳහන් කරයි. කිරිපිටි කිලෝග්‍රෑමයක් ආනයනය කිරීමේ දී රුපියල් 37 ක පාඩුවක් දැරීමට කිරිපිටි සමාගම්වලට මේ වන විට සිදුව ඇති බව ඔවුන් සඳහන් කරයි. පවත්නා වාතාවරණය තුළ කිසිසේත් කිරිපිටි ආනයනය කිරීමේ හැකියාවක් ‍නොමැති බව ද එම සමාගම් අවධාරණය කර සිටියි. මේ සම්බන්ධයෙන් පාරිභෝගික සේවා අධිකාරියෙන් අද දෙරණ කළ විමසීමකදී එම අධිකාරි‍යේ සභාපති රූමි මර්ෂුක් මහතා කියා සිටියේ කිරිපිටි සමාගම් පවසන ආකාරයෙන් මිල සංශෝධනයක් සිදුකර පාරිභෝගිකයා අපහසුතාවට පත්කිරීමට නොහැකි බවයි. කෙසේවුවත් කිරිපිටි සමාගම්වල ඉල්ලීම් සලකා බලා පූර්ණ අධ්‍යයනයක් කිරීමෙන් අනතුරුව මිල සංශෝධනය සම්බන්ධයෙන් තීරණයක් ගන්නා බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22646", "Category": null, "Parent URL": null}