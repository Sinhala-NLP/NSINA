{"Source": "Adaderana", "Timestamp": "December 28, 2018 11:54 am", "Headline": "දේවස්ථානයක් අසළ පිපිරීමකින් පිරිසකට තුවාල", "News Content": "ග්‍රීසියේ සිදුවූ පිපිරීමකින් පුද්ගලයින් කිහිපදෙනෙක් තුවාල ලබා තිබේ. පිපිරීම සිදුව ඇත්තේ නිරන්තර රාජ්‍ය විරෝධී ගැටුම් උද්ගතවන ප්‍රදේශයකදී වීම විශේෂත්වයකි. ග්‍රීසියේ මධ්‍යම ඇතෑන්ස්හි සිදු වූ පිපිරීමකින් පුද්ගලයින් කිහිප දෙනෙකු තුවාල ලබා ඇත. කතෝලික දේවස්ථානයක් අසළ සවිකර තිබූ පිපිරුම් උපකරණයක් ඊට හේතු වී ඇති බව වාර්තා වෙයි. කෙසේ වෙතත් එහිදී තුවාල ලැබූවන්ගේ තත්ත්වය බරපතළ නොවන බව රෝහල් ආරංචි මාර්ග සඳහන් කර ඇත. ශාන්ත ඩියොන්සියෝ කතෝලික දේවස්ථානය අසළ මෙම පිපිරීම සිදුව ඇත්තේ එරට වේලාවෙන් ඊයේ උදෑසන කාලයේදී පමණ බව දැක්වෙයි. එම අවස්ථාවේ දේවස්ථානය ජනතාවට විවෘත කර නොතිබීම හේතුවෙන් සිදු වූ හානිය අවම කරගැනීමට හැකි බව එරට පුවත් සේවා පවසයි. දේවස්ථානය පිහිටා ඇත්තේ පොලීසිය සහ රාජ්‍ය විරෝධීන් අතර නිතර ගැටුම් ඇතිවන ප්‍රදේශයකය. මේ හේතුවෙන් පිපිරීම සිදුවන අවස්ථාව වනවිටත් එහි දැඩි පොලිස් ආරක්ෂාවක් යොදවා තිබූ බව සඳහන්ය. ප්‍රහාරයේ වගකීම මෙතෙක් කිසිවෙක් භාරගෙන නොමැති අතර සිදුවීම සම්බන්ධ වැඩිදුර විමර්ශන ක්‍රියාත්මක බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=101420", "Category": null, "Parent URL": null}