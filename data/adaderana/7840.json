{"Source": "Adaderana", "Timestamp": "April 17, 2010 08:18 am", "Headline": "රථ වාහන අංශයට විශේෂ පුහුණුවක්", "News Content": "දිවයිනේ සියලුම පොලිස් ස්ථාන වල රථ වාහන අංශයේ පොලිස් නිලධාරීන් දැනුවත් කිරීමේ එක් දින පුහුණු වැඩමුළුවක් පැවැත්වීමට පොලිස්පතිවරයා තීරණය කර තිබේ. මෙම වැඩමුළුවේ දී රථ වාහන අනතුරු පිළිබඳව විශේෂ විශ්ලේෂණයක් ද, රිය අනතුරු වැළැක්වීම පිළිබඳ පුහුණු සැසියක් ද පැවැත්වීමට නියමිතය. කොළඹ නියෝජ්‍ය පොලිස්පති කාර්යාල ශ්‍රවණාගාරයේ දී පොලිස්පති මහින්ද බාලසූරිය මහතාගේ ප්‍රධානත්වයෙන් මෙම වැඩමුළුව අද පෙරවරු 9 ට ආරම්භ වීමට නියමිතව තිබේ. මේ සඳහා දිවයිනේ සියලුම පොලිස් ස්ථානයන්හි ස්ථානාධිපතිවරුන් රථ වාහන පාලන සම්බන්ධ අනෙක් සියලුම පොලිස් නිලධාරීන් සම්බන්ධ වන බව පොලිස් මාධ්‍ය ‍ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=7840", "Category": null, "Parent URL": null}