{"Source": "Adaderana", "Timestamp": "March 10, 2014 03:55 pm", "Headline": "සියලුම පොලිස් නිලධාරීන්ට පිස්තෝලයක් හෝ රිවෝල්වරයක් රැගෙනයා හැකියි", "News Content": "සියලුම පොලිස් නිලධාරීන්ට නිල රාජකාරී අවස්ථාවන්වලදී රිවෝල්වරයක් හෝ පිස්තෝලයක් රැගෙන යා යුතු බවට උපදෙස් ලබාදී ඇති බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. මෑත කාලයේ පොලීසියේ රාජකාරීවලට දිගින් දිගටම බාධා එල්ලවුණු බවත්, පොලිස් නිලධාරීන් පහරකෑම්වලට ලක්වූ අවස්ථාවන් ගණනාවක් වාර්තාවූ බවත් අජිත් රෝහණ මහතා කියා සිටියේ අද(10) කොළඹ පැවති මාධ්‍ය හමුවකදීය. මේ හේතුවෙන් පොලිස් නිලධාරීන්ගේ ආරක්ෂාව හා ගෞරවය පිළිබඳ සලකා මෙම තීරණය ගත් බව පොලිස් මාධ්‍ය ප්‍රකාශකවරයා පෙන්වාදුන්නේය. මෙමගින් මහජන ආරක්ෂාවට හා නිදහසට අයුතු බලපෑම් එල්ලවිය හැකිනොවේදැයි මාධ්‍යවේදියෙකු ඇසූ පැනයකට පිළිතුරු දෙමින් අජිත් රෝහණ මහතා කියා සිටියේ එසේ අනර්ථයක් සිදුවීමට ඉඩක් නොමැති බවයි. පොලිස් නිලධාරීන්ට වුව ස්වකීය ගිනි අවිය හිතු මනාපෙට භාවිතා කළ නොහැකි බවත්, එය අත්‍යවශ්‍ය මොහොතකදී පමණක් ස්වකීය ආත්මආරක්ෂාව වෙනුවෙන් ක්‍රියාත්මක කළ හැකි බවත් ඔහු සඳහන් කළේය. ලෝකයේ සෑම රටකම පාහේ පොලිස් නිලධාරීන් ස්වකීය රාජකාරී කටයුතුවලදී එවැනි අවියක් තමා සන්තකයේ තබාගන්නා බවත්, එය අලුත් තත්ත්වයක් නොවන බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=41687", "Category": null, "Parent URL": null}