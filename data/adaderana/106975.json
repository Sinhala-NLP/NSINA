{"Source": "Adaderana", "Timestamp": "March 29, 2019 02:28 pm", "Headline": "හෙරොයින් රැගත් නෞකාව සමඟ අත්අඩංගුවට ගත් ඉරාන ජාතිකයින් යළි රිමාන්ඩ්", "News Content": "හෙරොයින් ප්‍රවාහනය කළ නෞකාවක් සමඟ මෙරට මුහුදු සීමාවේදී අත්අඩංගුවට ගත් ඉරාන ජාතිකයින් 09 දෙනා යළි රක්ෂිත බන්ධානාගාර ගත කර ඇත. ඔවුන් ලබන 05 වනදා දක්වා රක්ෂිත බන්ධානාගාර ගත කීරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය නියෝග කළ බව අද දෙරණ අධිකරණ වාර්තාකරු ප්‍රකාශ කර සිටියි. සැකකරුවන් අද (29) අධිකරණයට ඉදිරිපත් කරමින් පොලිස් මත්ද්‍රව්‍ය නාශක කාර්යාංශය ප්‍රකාශ කළේ අදාළ නෞකාව රස පරීක්ෂක දෙපාර්තමේන්තුව විසින් පරීක්ෂාවට ලක් කළ බවයි. නෞකාවේ තිබු හෙරොයින් තොගයේ සාම්පල ද එම දෙපාර්තමේන්තුව වෙත යොමු කර ඇති බව පොලීසිය අධිකරණය හමුවේ සඳහන් කර ඇත. අදාළ ඉරාන ජාතිකයින් කිසිඳු ධීවර කටයුත්තක් සිදුකර නොමැති බවටද සිදුකළ විමර්ශනවලදී අනාවරණය වී ඇති බව පොලීසිය අධිකරණය හමුවේ කරුණු දක්වමින් ප්‍රකාශ කර ඇත. නෞකාවේ ඇති ජි.පී .එස් යන්ත්‍රය පොලිස් මත්ද්‍රව්‍ය නාශක කාර්යාංශයේ නිළධාරීන්ට වැඩිදුර පරීක්ෂණ සඳහා බාරදීමට සහ නෞකාව නාවික හමුදාව බාරයේ රදවා තබා ගන්නා ලෙස මහේස්ත්‍රාත්වරිය එහිදී නියෝග කර ඇත.", "URL": "https://sinhala.adaderana.lk/news.php?nid=106975", "Category": null, "Parent URL": null}