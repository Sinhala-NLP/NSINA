{"Source": "Adaderana", "Timestamp": "February 10, 2015 11:59 am", "Headline": "ධීවර යාත්‍රා මුදාගන්න කඩිනමින් මැදිහත්වන්න", "News Content": "මෙරට බලධාරීන් බාරයේ පවතින ඉන්දීය ධීවර යාත්‍රා කඩිනමින් මුදා ගැනීමට අවශ්‍ය නීතිමය පියවර ගන්නා ලෙස තමිල්නාඩු රජය ඉන්දීය මහ කොමසාරිස් කාර්යාලයෙන් ඉල්ලීමක් කර තිබේ.මෙරට ඉන්දීය මහකොමසාරිස් වයි.කේ.සිංහා වෙත ලිපියක් යොමුකරමින් තමිල්නාඩු රජයේ ධීවර කටයුතු පිළිබඳ ලේකම් එස්. විජයකුමාර් මෙම ඉල්ලීම සිදු කර ඇති බව සඳහන්ය.ශ්‍රී ලංකා බලධාරීන් බාරයේ පවතින ඉන්දීය ධීවර යාත්‍රා කඩිනමින් නිදහස් කිරීම සඳහා මැදිහත් වන ලෙස පසුගිය 5 වෙනිදා තමිල්නාඩු රජය විසින් ඉල්ලීමක් සිදුකර තිබුණි.එම ලිපියට මහකොමසාරිස්වරයා ප්‍රතිචාර දැක්වීමෙන් පසු යළිත් වරක් එස්. විජයකුමාර් විසින් මෙම ලිපිය යොමු කර ඇති බව ඉන්දීය මාධ්‍ය වාර්තා කළේය.ධීවර යාත්‍රා නිදහස් කරගැනීම සඳහා එම යාත්‍රා අයිති ධීවරයින්, නීතීඥයෙකු මාර්ගයෙන් මෝසමක් ඉදිරිපත් කළ යුතු බවට අදාළ ලිපියෙහි සඳහන්ව තිබුණි.එමෙන්ම එම යාත්‍රා නිදහස් කරගැනීම සඳහා අවශ්‍ය නීතිමය වියදම් තමිල්නාඩු ප්‍රාන්ත රජය විසින් ගෙවීමට සූදානම් බව තමිල්නාඩු රජයේ ධීවර කටයුතු පිළිබඳ ලේකම් එස්. විජයකුමාර් යොමු කළ ලිපියේ සඳහන්ව තිබූ බව ඉන්දීය මාධ්‍ය වාර්තා කර තිබිණ.", "URL": "https://sinhala.adaderana.lk/news.php?nid=49248", "Category": null, "Parent URL": null}