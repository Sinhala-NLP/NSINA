{"Source": "Adaderana", "Timestamp": "June 28, 2012 09:04 am", "Headline": "ශ්‍රි ලංකාවේ ජනගහනය 2 2,707,597 යි", "News Content": "මෙවර ජන සංගණනයට අනුව මෙරට ජනගහන 22,707,597 (දෙකෝටි විසි හත් ලක්ෂ හත්දහස් පන්සිය අනූහතයික්) බව ජනලේඛන හා සංඛ්‍යාලේඛන දෙපාර්තමේන්තුව පවසයි. ශ්‍රි ලංකාවේ පසුගිය පෙබරවාරි 27 වැනි දින සිට මාර්තු 21 වන දින දක්වා කාලය තුළ මුළු දිවයිනම ආවරණය වන පරිදි මෙම සංගණනය පවත්වනු ලැබීය. 1981 වසරේ සංගණ‍නයෙන් වසර 30 කට පසුව මුළු දිවයිනම ආවරණය වන පරිදි පවත්වනු ලැබූ පළමු සංගණනය මෙය වේ. අවසන් වරට 2001 වසරේ පැවති ජන සංගණනයේ දී වාර්තා වූ දිවයිනේ මුළු ජනගහනයට වඩා මෙවර ජනගහනය (දාහතර ලක්ෂ අසූදහස් තුන්සිය හතලිහක) 1 ,480,340 ක 7.9% ක වැඩිවීමක් පෙන්නුම් කර තිබේ. ඒ අනුව 2001 වසරේ සිට 2012 වසර දක්වා සංගණන කාලපරිච්ඡේදය සැලකූ විට ජනගහනයේ සාමාන්‍ය වාර්ෂික වර්ධන අනුපාතිකය 0.7% ක් බව ජනලේඛන හා සංඛ්‍යාලේඛන දෙපාර්තමේන්තුව පෙන්වාදෙයි. ශ්‍රී ලංකාවේ පළාත් අනුව මුළු ජනගහනයෙන් 28.8% ක වැඩිම ජනගහනයක් ‍බස්නාහිර පළාතේ සිටින අතර 5.2% ක් වූ අඩුම ජනගහනයක් පදිංචිව සිටින්නේ උතුරු පළාතේය. දිස්ත්‍රික් මට්ටමින් ජනගහන ව්‍යාප්තිය සැලකුවහොත් වැඩිම ජනගහණයක් කොළඹ දිස්ත්‍රික්කයේ පදිංචිව සිටින අතර එය (විසි තුන් ලක්ෂ විසි තුන් දහස් අටසිය විසි හයයි) 2 ,323, 826කි. ජනගහනය අඩුම දිස්ත්‍රික්කය මුලතිවු වන අතර එම සංඛ්‍යාව 92,228 ක් වේ.", "URL": "https://sinhala.adaderana.lk/news.php?nid=25374", "Category": null, "Parent URL": null}