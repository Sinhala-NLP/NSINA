{"Source": "Adaderana", "Timestamp": "May 10, 2012 08:56 am", "Headline": "ශ්‍රී ලංකාවට තවදුරටත් ආසියානු සංවර්ධන බැංකුවේ සහය", "News Content": "ශ්‍රී ලංකාවේ යටිතල පහසුකම් සංවර්ධනය ඇතුළු ව්‍යාපෘති සඳහා තවදුරටත් ආසියානු සංවර්ධන බැංකුවේ සහය පළ වී තිබේ. 45 වැනි ආසියානු සංවර්ධන සමුළුව පිලිපීනයේ මැනිලා නුවර දී පසුගියදා නිමාවට පත්වූ අතර ඒ සඳහා ශ්‍රී ලංකාව නියෝජනය කරමින් ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා සහභාගීවිය. එහිදී කරුණු කිහිපයක් සම්බන්ධයෙන් ශ්‍රී ලංකාව ආසියානු සංවර්ධන බැංකු නියෝජිතයන්ගේ අවධානය යොමු කර තිබේ. මේ අතර ගෝලීය ආර්ථික අර්බුදය, ආසියාව තුළ නැගී සිටිය හැකි බව ආසියානු සංවර්ධන බැංකුවේ සභාපති හරුහිකෝ කුරෝඩා මහතා පවසයි. ආසියා පැසිෆික් කලාපය කෙටි කාලීන සහ දිගුකාලීන වශයෙන් ආර්ථික අවධානමකට ලක්විය හැකි බව සමුළුවට එක්වෙමින් ඔහු සඳහන් කළේ ය. කෙසේවුවද ඒ සඳහා ප්‍රතිපත්ති සහ සැලසුම් සකස් කළ යුතු බව ද කුරෝඩා මහතා පෙන්වාදී තිබේ. මේ අතර සමුළුවට සහභාගී වූ ආචාර්ය සරත් අමුණුගම අමාත්‍යවරයා ඇතුළු නියෝජිත පිරිස ඊයේ රාත්‍රී දිවයිනට පැමිණියහ.", "URL": "https://sinhala.adaderana.lk/news.php?nid=24135", "Category": null, "Parent URL": null}