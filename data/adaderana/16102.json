{"Source": "Adaderana", "Timestamp": "May 14, 2011 04:39 pm", "Headline": "එක්සත් ජාතීන්ගේ වෙසක් සැමරුම්  බැංකොක් නුවරදී", "News Content": "තායිලන්තයේ සංචාරයක නිරතව සිටින අග්‍රාමාත්‍ය දි.මු.ජයරත්න මහතා අද(14) දහවල් බැංකොක් නුවර අයුධ්‍යා නගරයේ පැවැත්වෙන එක්සත් ජාතීන්ගේ වෙසක් දින සැමරුම් උත්සවයට සහභාගී වී තිබේ. සියවස් ගණනාවක් පුරා තායිලන්තය සහ ශ්‍රී ලංකාව අතර පවත්නා ආගමික හා සංස්කෘතික සබදතාව ඉතා වැදගත් බව එම උත්සව සභාව අමතමින් අග්‍රාමාත්‍යවරයා සඳහන් කළේය. ලෝකයේ බිහිවු ශ්‍රේෂ්ඨතම ආගමික නායකයෙකු වු ගෞතම බුදුන් වහන්සේගේ තෙමඟුල සිහි කරන වෙසක් දිනය එක්සත් ජාතීන්ගේ සැමරුම් දිනයක් ලෙස සම්මත කර ගැනීමට ලැබීම ලෝකය පුරා සිටින බෞද්ධ ජනතාව ලැබු භාග්‍යයක් බව දිමු.ජයරත්න මහතා එහිදි කියා සිටියේය. ඒ සඳහා කැපවී ක්‍රියාකළ හිටපු විදේශ අමාත්‍යවරයෙකු වන ලක්ෂ්මන් කදිරගාමර් මහතාට මෙන්ම බෞද්ධ රටවල නියෝජිතයින්ටත් සිය ගෞරවය හිමිවන බව අග්‍රාමාත්‍යවරයා පැවසුවේය. තායිලන්තයේ මහාචූලාලොන්කොන්රාජා විද්‍යාලයේ උපකුලපති මහාචාර්ය අති පූජ්‍ය ධර්මකෝසා ජි ආම් ස්වාමීන් වහන්සේගේ ආරාධනයකට අනුව අග්‍රාමාත්‍ය දිමු.ජයරත්න මහතා මෙම එක්සත් ජාතීන්ගේ වෙසක් දින සැමරුම් උත්සවයට සහභාගී විය.", "URL": "https://sinhala.adaderana.lk/news.php?nid=16102", "Category": null, "Parent URL": null}