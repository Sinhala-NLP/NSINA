{"Source": "Adaderana", "Timestamp": "May 30, 2017 10:27 am", "Headline": " නායයාම් හා ජලගැලීම්-මරණ සංඛ්‍යාව තවත් ඉහළ යයි!", "News Content": "නායයාම් සහ ජල ගැලීම් තත්ත්වය හේතුවෙන් මියගිය සංඛ්‍යාව 194 ක් දක්වා ඉහළ ගොස් ඇති බව ආපදා කළමනාකරණ මධ්‍යස්ථානය පවසයි. එම මධ්‍යස්ථානය කියා සිටියේ ආපදා තත්ත්වය හේතුවෙන් පුද්ගලයින් 99 දෙනෙකු අතුරුදන්ව ඇති අතර 63 දෙනෙකු තුවාල ලබා ඇති බවය.මේ වන විට වර්ෂාපතනයත් සමඟ ඇති වූ ජල ගැලීම් සහ නායයාම් හේතුවෙන් පවුල් 157,177 ට අයත් පුද්ගලයින් 604,713 දෙනෙකු පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි.රත්නපුර දිස්ත්‍රීක්කයේ වාර්තා වූ මරණ සංඛ්‍යාව 79 ක් දක්වා ඉහළ ගොස් ඇති අතර එම දිස්ත්‍රීක්කයේ පුද්ගලයින් 26 දෙනෙකු තවදුරටත් අතුරුදන්ව ඇති බව ආපදා කලමනාකරණ මධ්‍යස්ථානය සඳහන් කළේය.කළුතර දිස්ත්‍රීක්කයෙන් පුද්ගල මරණ 62 ක් සහ පුද්ගල අතුරුදන් වීම් 52ක් වාර්තා වී තිබේ.මාතර දිස්ත්‍රීක්කයේ සිදුවූ මරණ සංඛ්‍යාව 27 ක් දක්වා ඉහළ ගොස් ඇති අතර තවත් පුද්ගලයින් 16 දෙනෙකු අතුරුදන්ව ඇති බව සඳහන්වේ.පැවති ආපදා තත්ත්වය හේතුවෙන් ගාල්ල දිස්ත්‍රීක්කයේ මරණ 13ක් සහ අතුරුදන්වීම් 5ක්, හම්බන්තොට දිස්ත්‍රීක්කයේ මරණ 5ක්, කෑගල්ල දිස්ත්‍රීක්කයේ මරණ 4ක් සහ ගම්පහ දිස්ත්‍රීක්කයේ මරණ 4ක් වාර්තා වී ඇති බව ආපදා කලමනාකරණ මධ්‍යස්ථානය පැවසුවේය.", "URL": "https://sinhala.adaderana.lk/news.php?nid=73734", "Category": null, "Parent URL": null}