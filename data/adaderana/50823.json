{"Source": "Adaderana", "Timestamp": "April 22, 2015 05:05 pm", "Headline": "හෙටත් අපි උද්ඝෝෂණයක් කරනවා", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා අල්ලස් හෝ දූෂණ විමර්ශන කොමිසම හමුවට පැමිණෙන ලෙසට කර ඇති දැනුම්දීමට අනූව හෙට පෙරවරු 8.30 සිට 9.30 දක්වා එම කොමිසම ඉදිරිපිට විරෝධතාවයක් පවත්වන බව පිවිතුරු හෙළ උරුමය කියයි.එහි නායක උදය ගම්මන්පිල මහතා අද (22) පස්වර‍ැවේ කොළඹදී මාධ්‍ය හමුවක් පවත්වමින් කියා සිටි‍යේ අල්ලස් කොමිසම දැන් එජාපයේ අතකොළුවක් වී ඇති බවයි.ප්‍රකාශයක් ලබාදීම සඳහා ගෝඨාභය රාජපක්ෂ මහතාට හෙට (23) සහ (27) දිනවල අල්ලස් කොමිසමට පැමිණෙන ලෙස දැනුම්දී තිබේ.අදාළ තීරණයට විරෝධය පළ කර මෙලෙස විරෝධතාවයක නිරත වන බව ඒ මහතා මාධ්‍ය හමුවේදී අවධාරණය කළේය.හිටපු ජනාධිපතිවරයා අල්ලස් කොමිසම හමුවට කැඳවීමට විරෝධය පළ කර පාර්ලිමේන්තු පිවිසුම් මාර්ගයේ ඊයේ පැවැති විරෝධතාවයටද උදය ගම්මන්පිල මහතා ඇතුළු දේශපාලන ක්‍රියාකාරීන් පිරිසක් එක්ව සිටියහ.මහින්ද රාජපක්ෂ මහතා විසින් තිස්ස අත්තනායක මහතාට ඇමතිධූරයක් ලබාදීම ගැන ප්‍රශ්න කිරීම සඳහා අල්ලස් කොමිසම හමුවට පැමිණෙන ලෙස කළ දැනුම්දීම ගැන ද අදහස් දක්වමින් උදය ගම්මන්පිල මහතා ප්‍රශ්න කර සිටියේ මෛත්‍රිපාල සිරිසේන මහතා ජනපති වීමෙන් පසු පාර්ලිමේන්තුවේ බහුතර බලයක් නැතිව සිටි විපක්ෂනායක රනිල් වික්‍රමසිංහ මහතාට අගමැති තනතුර ලබාදුන්නේ කෙසේද යන්නයි.19 සම්මත කර ගැනීම සඳහා ශ්‍රී ලංකා නිදහස් පක්ෂයේ මන්ත්‍රීන් 26ට ඇමති තනතුරු ලබාදීම අල්ලසක් නොවේද යන්නත් ඔහු එහිදී ප්‍රශ්න කළේය.", "URL": "https://sinhala.adaderana.lk/news.php?nid=50823", "Category": null, "Parent URL": null}