{"Source": "Adaderana", "Timestamp": "August 17, 2016 03:12 pm", "Headline": " ඉරිනා බොකෝවාගෙන් ජනපතිට පැසසුම්!", "News Content": "පරිසරය සුරැකීම වෙනුවෙන් ජනාධිපති මෛත්‍රීපාල සිරිසේන මහතාගේ කැපවීම යුනෙස්කෝ සංවිධානයේ අධ්‍යක්ෂ ජනරාල් ඉරිනා බොකෝවා මහත්මියගේ පැසසුමට ලක්ව තිබේ.කාලගුණ විපර්යාස අවම කිරීම සහ පරිසරය සුරැකීමේ ප්‍රඥප්තීන් නිසිලෙස ක්‍රියාත්මක කිරීම සඳහා ශ්‍රී ලංකා ජනාධිපතිවරයා වැනි අවංක දේශපාලන නායකත්වයක් අවශ්‍ය බව ඇය ප්‍රකාශ කර ඇත.ජනාධිපති මෛත්‍රීපාල සිරිසේන මහතාගේ ආරාධනයක් මත දිවයිනට පැමිණි යුනෙස්කෝ අධ්‍යක්ෂ ජනරාල්වරිය අද(17) පෙරවරුවේ ජනාධිපතිවරයා හමුවූ අවස්ථාවේ මෙම අදහස් පළ කළ බව ජනාධිපති මාධ්‍ය අංශය සඳහන් කළේය.තමන් පසුගිය දින කිහිපය තුළ මෙරට විවිධ පළාත්වල සංචාරය කළ බව සඳහන් කර ඇති ඇය ස්වභාවික සුන්දරත්වයෙන් හෙබි ශ්‍රී ලංකාවේ සංස්කෘතික උරුමයන් සංරක්ෂණය කිරීම සඳහා යුනෙස්කෝ සංවිධානයේ ආධාර ලබාදීමට හැකිවීම පිළිබඳ සතුටට පත්වන බව ප්‍රකාශ කර තිබේ. එමෙන්ම ශ්‍රී ලංකාව තුළ සංහිඳියාව ගොඩනගමින් ආර්ථික වර්ධනය ඇතිකිරීමට වත්මන් රජය ගෙන ඇති පියවර අගය කරන බව ද යුනෙස්කෝ සංවිධානයේ අධ්‍යක්ෂ ජනරාල්වරිය ප්‍රකාශ කර ඇති බව සඳහන්ය.මෙහිදී මෙරට සංස්කෘතික හා අධ්‍යාපන කටයුතු සඳහා යුනෙස්කෝ සංවිධානය දීර්ඝ කාලයක් පුරා ලබාදෙන ආධාර වෙනුවෙන් ස්තූතිය පළ කර ඇති ජනාධිපති මෛත්‍රීපාල සිරිසේන මහතා ඉදිරියටත් එම සහය අපේක්ෂා කරන බව ප්‍රකාශ කර තිබේ.", "URL": "https://sinhala.adaderana.lk/news.php?nid=63157", "Category": null, "Parent URL": null}