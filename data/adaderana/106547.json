{"Source": "Adaderana", "Timestamp": "March 22, 2019 01:08 pm", "Headline": "මෙක්සිකෝවේ සිර කඳවුරක් වසා දැමෙයි", "News Content": "කුප්‍රකට සිරකඳවුරක් වසා දැමීමට මෙක්සිකෝව කටයුතු කර ඇත. මෙසේ වසා දමා ඇත්තේ අයිලාස් මාරියාස් රජයේ සිරකඳවුරයි. මෙක්සිකෝවෙන් කිලෝ මීටර් 110ක් පමණ දුරින් පිහිටි පැසිෆික් දූපතක අයිලාස් මාරියාස් සිරකඳවුර පිහිටුවා ඇත. වසා දමන අවස්ථාව වනවිට එහි රැඳවූවන් 500කට ආසන්න පිරිස් සිටි අතර ඔවුන්ගෙන් පිරිසක් වෙනත් සිරකඳවුරු වෙත මාරුකර යවා ඇති බවට වාර්තා වුණි. අනෙක් පිරිස වෙත සමාව දී මුදාහැර ඇත. 1905 වසරේදී ඉදිකෙරුණු එම දූපත් කඳවුර සැළකෙන්නේ හුදෙකලා කඳවුරක් ලෙසටය. දරුණු වැරැදි සම්බන්ධයෙන් වැරැදිකරුවන් වූ පිරිස් එහි රඳවා සිටි අතර එම කඳවුර වෙත පැමිණීමට පිටස්තරයන්ට කිසිදු විටෙක අවස්ථාවක් ලබා දී නැත. දශක ගණනාවක් තිස්සේ එම සිරකඳවුර වෙත යැවූ පිරිස අතරට දේශපාලන සිරකරුවන් ද අයත් බව වාර්තා වෙයි. ජනප්‍රිය ලේඛක ජොසේ රෙවොල්ටා එහි රදවා සිටි එක් ප්‍රසිද්ධ සිරකරුවෙකි. ඔහු එම සිරකඳවුරේ සිට රචනා කළ වෝල්ස් ඔෆ් වොටර්ස් පොත අතිශය ජනප්‍රියත්වයක් අත් කරගත්තේය. සිරකදවුර වසාදැමීමට තීරණය කර ඇත්තේ මෙක්සිකානු ජනාධිපති ඇන්ද්‍රෙස් මැනුවෙල් ලෝපෙස් මැතිවරණ පොරොන්දුවකට අනුවය. එය රටේ සමාජ සාධාරණත්වය සහතික කිරීමේ සංකේතාත්මක ක්‍රියාවක් කිරීම ජනාධිපතිවරයාගේ අපේක්ෂාවයි. අත්හැර දැමූ අයිලාස් මාරියාස් රජයේ සිරකදවුර ඉදිරියේදී සංස්කෘතික සහ පාරිසරික අධ්‍යාපන මධ්‍යස්ථානයක් ලෙසට යොදාගැනීම රජයේ අපේක්ෂාව බවත් විදෙස් වාර්තා සඳහන් කර සිටියි.", "URL": "https://sinhala.adaderana.lk/news.php?nid=106547", "Category": null, "Parent URL": null}