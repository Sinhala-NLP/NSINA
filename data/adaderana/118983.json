{"Source": "Adaderana", "Timestamp": "September 12, 2019 11:09 pm", "Headline": "සැකකරුවෙකු සොයන්න පොලීසිය මහජන සහය පතයි", "News Content": "කිරින්ද පොලිස් වසමේදී වෑන් රථයක් පැහැරගෙන යාමේ සිද්ධියක් සම්බන්ධයෙන් කිරින්ද පොලිස් ස්ථානයට ලැබී ඇති පැමිණිල්ලක් සම්බන්ධයෙන් සැකකරුවෙකු අත්අඩංගුවට ගැනීම සඳහා පොලීසිය මහජන සහාය අපේක්ෂා කරයි. අදාළ සැකකරු විසින් පසුගිය ජනි මස 13 වන දින මෙම වෑන් රථය පැහැරගෙන ගොස් ඇති බව වාර්තා වෙයි. අදාළ සැකකරු අම්බලන්තොට ප්‍රදේශයේ සිට කිරින්ද ප්‍රදේශයට කුලී ගමනක් යන මුවාවෙන් මෙම වෑන් රථයෙන් කිරින්ද ප්‍රදේශයට පැමිණ කිරින්ද රජමහා විහාරස්ථානය පිටුපස ගල්තලාව වෙත ගොස් සිටියදී වෑන් රථයේ රියදුරුට පහරදී සැකකරුගේ ගමන් මල්ලේ තිබූ වයරයකින් රියදුරුගේ අත් පා බැඳ දමා රියදුරුගේ සාක්කුවේ තිබූ වෑන් රථයේ යතුරද ගෙන වෑන් රථයෙන් පලාගොස් ඇති බව පොලීසිය පවසයි. මේ සම්බන්ධයෙන් වෑන් රථයේ රියදුරු විසින් කිරින්ද පොලිස් ස්ථානයට පැමිණිලි කර ඇති අතර, කිරින්ද පොලිස් ස්ථානය මඟින් අපරාධය සිදු වූ ප්‍රදේශයේ සී.සී.ටී.වි කැමරා පරීක්ෂා කර සැකකරුගේ ඡායාරූප කිහිපයක්ද සොයාගෙන ඇත. ඉහත සැකකරු සම්බන්ධයෙන් යම් තොරතුරක් වෙතොත් පහත දුරකථන අංක වලට දැනුම් දෙන ලෙස පොලීසිය මහජනතාවගෙන් ඉල්ලා සිටී. ස්ථානාධිපති කිරින්ද 071-859 22 40 කිරින්ද පොලිස් ස්ථානය 047-348 97 22", "URL": "https://sinhala.adaderana.lk/news.php?nid=118983", "Category": null, "Parent URL": null}