{"Source": "Adaderana", "Timestamp": "September 2, 2011 08:18 am", "Headline": "මානව හිමිකම් කවුන්සිල නියෝජිතයින් 8 වැනිදා පිටත්ව යයි", "News Content": "එක්සත් ජාතීන්ගේ මානව හිමිකම් කවුන්සිල සැසියට සහභාගි වන ශ්‍රි ලංකා නියෝජිත පිරිස ලබන 8 වැනිදා දිවයිනෙන් පිටත්ව යාමට නියමිතව තිබේ. නිමල් සිරිපාල ද සිල්වා, අනුර ප්‍රියදර්ශන යාපා, මහින්ද සමරසිංහ යන අමාත්‍යවරුන්, පාර්ලිමේන්තු මන්ත්‍රී සජින් වාස් ගුණවර්ධන, නීතිපති මොහාන් පීරිස් යන මහත්වරුන් ඇතුළු පිරිසක් ඊට සහභාගි වේ. විදේශ අමාත්‍ය මහාචාර්ය ජී.එල්. පීරිස් මහතා ද ජිනීවා නුවරට පැමිණීමට නියමිතය. එක්සත් ජාතීන්ගේ මානව හිමිකම් කවුන්සිලයේ 18 වන සැසිය මේ මස 12 වැනිදා සිට 30 වැනිදා දක්වා ජිනීවා හිදී පැවැත්වෙයි. අමාත්‍ය මහින්ද සමරසිංහ මහතා මේ මස 12 වැනි දින සැසිය අමතන අතර එහිදී ශ්‍රි ලංකාවට එරෙහිව එල්ල වී ඇති චෝදනා සම්බන්ධයෙන් ද ප්‍රතිචාර දක්වනු ඇති බව වාර්තා වේ.", "URL": "https://sinhala.adaderana.lk/news.php?nid=18462", "Category": null, "Parent URL": null}