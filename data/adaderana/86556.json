{"Source": "Adaderana", "Timestamp": "March 29, 2018 10:58 am", "Headline": " සාමාන්‍ය පෙළ සමත්වීමේ ප්‍රතිශතය ඉහළට-ගණන් තවත් වැඩි වෙලා", "News Content": "2017 වසරේ අ.පො.ස සාමාන්‍ය පෙළ විභාගයේ ප්‍රතිඵලවලට අනුව උසස් පෙළ සඳහා සුදුසුකම් ලැබූ ශිෂ්‍ය ප්‍රතිශතයේ හි ඉහළ යාමක් සිදුව ඇති බව අධ්‍යාපන අමාත්‍යාංශය පවසයි. 2016 වසරේදී 69.94 % උසස් පෙළ හැදෑරීමට සුදුසුකම් ලබාගත් අතර 2017 වසරේ දී එම ප්‍රතිශතය 73.05 % දක්වා 3.11 % කින් ඉහළ ගොස් තිබේ. 2016 ප්‍රතිඵල සමඟ සැසඳීමේදී ගණිතය විෂය සමත් වීමේ ප්‍රතිශතය ද 4.43 % කින් ඉහළ ගොස් ඇති බව විභාග කොමසාරිස් ජනරාල් සනත් පූජිත මහතා පෙන්වා දෙයි. 2016 වසරේ දී ගණිතය විෂයය සමත් ශිෂ්‍ය ප්‍රතිශතය 62.81 % ලෙස දැක් විය. 2017 වසරේ දී එය 67.24 % දක්වා ඉහළ ගොස් ඇත. මීට අමතර ව සියලු විෂයන් සඳහා A (A 9) සාමාර්ථ ලබා ගත් ශිෂ්‍ය සංඛ්‍යාවෙහිද ඉහළ යාමක් සිදුව ඇති බව අමාත්‍යාංශය පවසයි. පසුගිය වසරේ (2016) සියලු විෂයන් සඳහා Aසාමාර්ථ ලබා ගත් ශිෂ්‍ය සංඛ්‍යාව 8224 ලෙස දැක්විය. මේ වසරේ දී (2017) එම සංඛ්‍යාව 9960 දක්වා ඉහළ ගොස් ඇති බව විභාග කොමසාරිස් ජනරාල් සනත් පූජිත මහතා පෙන්වා දෙයි.", "URL": "https://sinhala.adaderana.lk/news.php?nid=86556", "Category": null, "Parent URL": null}