{"Source": "Adaderana", "Timestamp": "July 8, 2013 10:54 pm", "Headline": "ශ්‍රී ලංකාව 219/8 යි - ඉලක්කය 230යි", "News Content": "තුන්කොන් ක්‍රිකට් තරගාවලියේ කොදෙව්වන්ට එරෙහි තරගයේදී ශ්‍රී ලංකා කණ්ඩායම මීට ටික වේලාවකට පෙර කඩුලු 8ක් දැවී ලකුණු 219ක් ලබා ගැනීමට සමත් විය. ඊයේ ආරම්භ වූ මෙම තරගයට වර්ෂාවෙන් බාධා වූ නිසා එහි ඉතිරි කොටස අද පැවැත්විණ. ඊයේ තරගය නතර කරන විට ශ්‍රී ලංකාව කඩුලු 3ක් දැවී ලකුණු 60ක් ලබා සිටියේය. කෙසේ වුවද අදත් තරගයට වර්ෂාවෙන් බාධා සිදුවු බැවින් නියමිත වේලාවට තරගය ආරම්භ කිරීමට නොහැකි වූ නිසා එය පන්දුවාර 45ට සීමා කරන ලදී. එහෙත් තරගය ආරම්භ කර යළිත් වර්ෂාවෙන් බාධාවීම නිසා පන්දුවාර 41 දක්වා තරගය සීමා කෙරිණ. ඒ අනුව ඊයේ දිනය නිමාවන විට කඩුල්ලේ රැඳි සිටි කුමාර් සංගක්කාර අද පන්දුවාර 41 නිමවන තුරු කඩුල්ලේ රැඳී සිටිමින් නොදැවී ලකුණු 90ක් ලබාගත් ඊට පන්දු 95ක් වැය කළේය. ඇන්ජලෝ මැතිව්ස් වේගවත් ලකුණු 30ක් ලබාගත් අතර ඊයේ දිනය නිමවන විට කඩුල්ලේ රැඳී සිටි ලහිරු තිරිමාන්න ලකුණු 23ට දැවී ගියේ පන්දු 73ට මුහුණදීමෙනි. පන්දුවෙන් දස්කම් පෑ කෙමාර් රොච් පන්දුවාර 8දී ලකුණු 27ට කඩුලු 4ක් දවා ගත්තේය. අවස්ථා කිහිපයකදී තරගයට වර්ෂාවෙන් බාධා සිදුවීම නිසා ඩක්වත් ලුවිස් න්‍යායට අනූව කොදෙව්වන් පන්දුවාර 41දී ලකුණු 230ක් ලබා ගත යුතුය. ට්‍රිනිඩෑඩ් හි ක්වින්ස් පාක් ඕවල් ක‍්‍රීඩාංගණයේදී තරගය පැවැත්වෙයි.", "URL": "https://sinhala.adaderana.lk/news.php?nid=35606", "Category": null, "Parent URL": null}