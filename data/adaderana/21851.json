{"Source": "Adaderana", "Timestamp": "February 3, 2012 11:33 am", "Headline": "ඇමති කෙහෙළිය, යුද හමුදාපති හා පොලිස්පතිට නොතීසි", "News Content": "දැනට අතුරුදහන්ව සිටින ජන අරගල ව්‍යාපාරයේ ලලිත් කුමාර් සහ කුගන් මුරුගානන්දන් යන ක්‍රියාකාරීන් දෙදෙනා අධිකරණය හමුවට ඉදිරිපත් කරන ලෙස ඉල්ලා ‍ගොනුකළ පෙත්සමක් විභාග කිරීමට අභියාචනාධිකරණය අවසර ලබා දී තිබේ. අතුරුදහන්ව සිටින පුද්ගලයින්ගේ ඥාතීන් විසින් මෙම පෙත්සම ඉදිරිපත් කර තිබිණි. මෙම පෙත්සම අද සලකා බැලුණේ රංජිත් ද සිල්වා සහ නලින් පෙරේරා යන අභියාචනාධිකරණ විනිසුරු මඬුල්ල හමුවේය. මෙම පුද්ගලයින් දෙදෙනා පසුගිය දෙසැම්බර් මස 09 වන දින යාපනයේ දී අතුරුදහන් වී ඇතැයි පෙත්සම්කරුවන් වෙනුවෙන් සිටි නීතිඥවරයා කරුණු දක්වමින් සඳහන් කළේය. මේ පිළිබඳව ජනමාධ්‍ය ඇමති කෙහෙළිය රඹුක්වැල්ල මහතා මාධ්‍ය වෙත අදහස් පළකරමින් අතුරුදහන් වූ පුද්ගලයින් දෙදෙනා අත්අඩංගුවේ සිටින බවත්, ඔවුන් සිටින ස්ථානය ප්‍රකාශ කළ නොහැකි බවත් සඳහන් කර තිබූ බව පෙත්සම්කරුවන් වෙනුවෙන් පෙනී සිටි නීතිඥවරයා ප්‍රකාශ කළේය. එමෙන්ම අතුරුදහන් වූ පුද්ගලයින් ගමන්ගත් යතුරු පැදිය කච්චවේලි පොලිස් ස්ථානයේ තිබී සොයාගෙන ඇති බව ද පෙත්සම්කාර පාර්ශවයේ නීතිථවරයා කියා සිටියේය. එබැවින් මෙම අතුරුදහන්වීම සම්බන්ධව රජය වගකිව යුතු බව එම නීතිඥවරයා චෝදනා කළේය. ඉදිරිපත් වූ කරුණු සලකා බැලූ අභියාචනාධිකරණ විනිසුරුවරයා මේ සම්බන්ධව ලබන 15 වන දින කරුණු දක්වන මෙන් දන්වා යුද හමුදාපතිවරයා, යාපනය ආඥාපතිවරයා, පොලිස්පති සහ අමාත්‍ය කෙහෙළිය රඹුක්වැල්ල මහතා වෙත නොතීසි නිකුත් කළේය.", "URL": "https://sinhala.adaderana.lk/news.php?nid=21851", "Category": null, "Parent URL": null}