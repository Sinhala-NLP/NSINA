{"Source": "Adaderana", "Timestamp": "March 6, 2017 03:51 pm", "Headline": "  හමුදා විනය පාසලට ගේන්න මේ රජයත් උත්සහ කරනවා ", "News Content": "පාසල්වල විදුහල්පතිවරුන් හමුදා පුහුණු පාසල් වෙත කැඳවා පුහුණූ වැඩමුළුවක් පැවැත්වීම සම්බන්ධයෙන් ලංකා ගුරු සංගමය විරෝධය පළ කර තිබේ. එම සංගමයේ ලේකම් ජෝෂප් ස්ටාලින් මහතා සඳහන් කළේ දකුණු පළාත් අධ්‍යාපන දෙපාර්තමේන්තුව මඟින් නායකත්ව හා කණ්ඩායම් හැගීම වර්ධනය කිරීමේ තෙදින නේවාසික වැඩමුළුව නමින් පුහුණු වැඩමුළුවක් ලබන 22 වනදා සිට පැවැත්වීමට කටයුතු යොදා ඇති බවයි. අදාළ පුහුණු වැඩමුළුව සඳහා මාතර කලාපයේ සියලු විදුහල්පතිවරු ඌව කුඩාඔය කමාන්ඩෝ රෙජිමේන්තු පුහුණු පාසල වෙත කැඳවා ඇති බව ජෝෂප් ස්ටාලින් මහතා සඳහන් කළේය. මාතර සහකාර කලාප අධ්‍යක්ෂවරියගේ අත්සනින් යුත් ලිපියක් මඟින් එම පුහුණු වැඩමුළුව සඳහා සහභාගීවීම අනිවාර්ය බවට දැනුම්දීමක්ද කර ඇති බව වාර්තා වෙයි. පසුගිය රජය සමයේ ද විදුහල්පතිවරුන්ට හමුදා පුහුණූව ලබාදීමේ අත්තනෝමතික වැඩපිළිවෙළක් ක්‍රියාත්මක වූ අතර එවැනි පුහුණුවක් අතරතුරදී රද්දොළුගම ජාතික පාසලේ විදුහල්පති ලෙස එවකට කටයුතු ගාමිණී වික්‍රමසිංහ මහතා ජීවිතක්ෂයට පත් වු බව ජෝෂප් ස්ටාලින් මහතා පෙන්වා දෙයි. අධ්‍යාපන අමාතංශය සතුව පුහුණු ආයතන තිබියදී කමාන්ඩෝ රෙජිමේන්තු පුහුණූ පාසල් තුළදී විදුහල්පතිවරු පුහුණූ කිරීමෙන් පැහැදිලි වන්නේ හමුදා විනය පාසල් තුළට ගෙන ඒමට පසුගිය රජය මෙන්ම වත්මන් රජය ද උත්සහ කිරීමක් බව ඔහු පවසයි.", "URL": "https://sinhala.adaderana.lk/news.php?nid=70509", "Category": null, "Parent URL": null}