{"Source": "Adaderana", "Timestamp": "August 27, 2010 04:38 pm", "Headline": "සතුන් බිලිදීම හින්දු ආගමේත් නෑ-යූ.ඇන්.පියත් විරුද්ධයි", "News Content": "හලාවත ප්‍රදේශයේ හින්දු කෝවිලක සතුන් බිලි දී පුද පූජා පැවැත්වීමේ ක්‍රියාදාමයට එක්සත් ජාතික පක්ෂය බලවත් අප්‍රසාදය පළ කර සිටියි. එකී සිදුවීම සම්බන්ධයෙන් හින්දු භක්තිකයෙකු ලෙස තමාගෙත් තම පක්ෂයේත් කනස්සල්ල හා දැඩි අප්‍රසාදය පළ කරන බව අද පැවති එ.ජා.ප මාධ්‍ය හමුවට එක්වෙමින් පාර්ලිමේන්තු මන්ත්‍රී ඩී.එම් ස්වාමිනාදන් මහතා සඳහන් කළේය. පුද පූජා සඳහා සතුන් බිලිදීමක් හින්දු ආගමේ කොතැනක හෝ සඳහන් නොවන බවත්,ආගමික වතාවත් වෙනුවෙන් සතුන් බිලිදීම ඉන්දියාවේ මධ්‍යම රජය මෙන්ම තමිල්නාඩු,ගුජරාටි,ආන්ද්‍ර ප්‍රදේශ්,කර්ණාටක,කේරළ,රාජස්ථාන්,සහ පොන්ඩිජේරි, වැනි ප්‍රාන්ත ආණ්ඩු විසින්ද තහනම් කර ඇති බවත් ඔහු කියා සිටියේය. එකී නීති රීති අදාළ ආණ්ඩුක්‍රම ව්‍යවස්ථා මගින් තහවුරු කර ඇති බවත්,ඒ සඳහා ආධාර අනුබල දෙන පුද්ගලයින්ට පවා දඬුවම් ලබාදීමට කටයුතු කර ඇති බවත් හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=10476", "Category": null, "Parent URL": null}