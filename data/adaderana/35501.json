{"Source": "Adaderana", "Timestamp": "July 5, 2013 11:13 am", "Headline": "විශේෂ සරම්ප ප්‍රතිශක්තීකරණ වැඩසටහන සාර්ථකව සිදුවෙයි", "News Content": "දිවයින පුරා මාතෘ හා ළමා සායන 600 කදී සරම්ප විශේෂ එන්නත් මාත්‍රාව ලබාදීම මේ වන විට සිදුකෙරෙන බව සෞඛ්‍ය අමාත්‍යාංශය පවසයි. අද(05) පෙරවරුව වන විටත් මව්පියන් විශාල සංඛ්‍යාවක් තම කුඩා දරුවන්ට එන්නත් ලබාදීමට කටයුතු කර ඇති බව එම අමාත්‍යාංශය සඳහන් කරයි. පසුගිය දින කිහිපය තුළ සරම්ප රෝගීන් විශාල වශයෙන් වාර්තා වීමත් සමඟ රෝගයෙන් වැඩි බලපෑමක් එල්ල වන මාස 6ත් 12ත් අතර වයස් කාණ්ඩයේ ළදරුවන් සඳහා සරම්ප අමතර එන්නත් මාත්‍රාවක් ලබාදීමට සෞඛ්‍ය අමාත්‍යාංශය තීරණය කර තිබුණි. පසුගිය මාස 06 තුළ දිවයින පුරා මාස 6ත් 12ත් අතර ළදරුවන් 625 දෙනෙකු පමණ සරම්ප රෝගයට ගොදුරු වී තිබේ. ඉන් වැඩිම සංඛ්‍යාවක් බස්නාහිර සහ මධ්‍යම පළාතෙන් වාර්තා වු බව සෞඛ්‍ය අමාත්‍යාංශය පවසයි. කිසියම් කාරණයක් හේතුවෙන් අද දිනයේ සරම්ප එන්නත් විශේෂ මාත්‍රාව ලබාගැනීමට නොහැකි වුවහොත් 6 , 13, 20 හෝ 27 යන දිනවල දිවයිනේ සියලුම මාතෘ හා ළමා සායන මධ්‍යස්ථානවල දී එම එන්නත ලබාගත හැකි බව ද සෞඛ්‍ය අමාත්‍යාංශය දැනුම් දෙයි.", "URL": "https://sinhala.adaderana.lk/news.php?nid=35501", "Category": null, "Parent URL": null}