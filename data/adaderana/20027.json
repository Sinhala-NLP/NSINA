{"Source": "Adaderana", "Timestamp": "November 15, 2011 04:48 pm", "Headline": "ක්‍රිකට් ආයතනයේ නිසි බලධාරයා ලෙස අමාත්‍යාංශ ලේකම් ", "News Content": "ශ්‍රී ලංකා ක්‍රිකට් ආයතනයේ නිසි බලධාරියා ලෙස වහාම ක්‍රියාත්මක වන පරිදි ක්‍රීඩා අමාත්‍යාංශයේ ලේකම් උදය රංජිත් සෙනෙවිරත්න මහතා පත් කර තිබේ. 1973 අංක 25 දරණ ක්‍රීඩා පනතේ අංක 32 , 33 සහ 34 යන වගන්ති වලින් ක්‍රීඩා අමාත්‍යවරයාට පැවරී ඇති බලතල යටතේ මෙම පත් කිරීම සිදු කර ඇති බව ක්‍රීඩා අමාත්‍යාංශය සඳහන් කරයි. ශ්‍රී ලංකා ක්‍රිකට් ආයතනය සඳහා ඉකුත් ජුලි මස 1 වැනිදා සිට ක්‍රියාත්මක වන පරිදි පත් කර තිබූ ක්‍රිකට් අතුරු පාලක කමිටුව අද දින සිට අවලංගු කිරීමට ද ක්‍රීඩා අමාත්‍යවරයා තීරණය කර තිබේ. ඒ අනුව නැවත දැනුම් දෙන තුරු හෝ ‍ක්‍රිකට් ආයතනයේ නිලවරණය පැවැත්වෙන තුරු හෝ තාවකාලික වැඩපිළිවෙලක් ලෙස අමාත්‍යාංශ ලේකම්වරයා ක්‍රිකට් ආයතනයේ නිසි බලධාරියා ලෙස පත් කර ඇති බව ක්‍රීඩා අමාත්‍යාංශය පවසන්නේ. මේ අතර ක්‍රිකට් අතුරු පාලක කමිටුවේ හිටපු සභාපති උපාලි ධර්මදාස මහතා අද දෙරණ වෙත කියා සිටියේ නිලවරණයක් පැවැත්වුනහොත් ඊට ඉදිරිපත් වීම සදහා තමන් සූදානම් බවයි.", "URL": "https://sinhala.adaderana.lk/news.php?nid=20027", "Category": null, "Parent URL": null}