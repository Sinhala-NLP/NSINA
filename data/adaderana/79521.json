{"Source": "Adaderana", "Timestamp": "November 5, 2017 09:22 am", "Headline": "සෞදියට මිසයිල ප්‍රහාරයක්", "News Content": "සෞදි අරාබියේ රියාද් ගුවන්තොටුපල ආසන්නයට මිසයිල ප්‍රහාරයක් එල්ල වී ඇත. යේමනයේ හවුති සටන්කරුවන් විසින් අදාළ මිසයිලය එල්ල කළ බවට ප්‍රකාශ කර ඇති අතර එය පහරදී විනාශ කළ බව සෞදි බලධාරින් පවසයි. ගුවන්තොටුපලට ආසන්න ප්‍රදේශයකදී මිසයිලය විනාශයට පත් වී තිබේ. පසුගිය මැයි මාසයේ දී අමෙරිකානු ජනාධිපති ඩොනල්ඩ් ට්‍රම්ප් රියාද් නගරයට පැමිණීමට දිනකට පෙර ද හවුති සටන්කරුවන් රියාද් නගරයට එල්ල කළ මිසයිල ප්‍රහාරයක් වැළැක්වීමට ද සෞදි ආරක්ෂක අංශ සමත් විය. මේ අතර ඝාතනයට ලක්විය හැකි බවට ඇති වු බියක් හේතුවෙන් ලෙබනන අග්‍රාමාත්‍ය සාද් අල් හරීරි සිය ධුරයෙන් ඉල්ලා අස්වී ඇත. ඉල්ලා අස්වීමට පෙර අවස්ථා කිහිපයකදී සෞදි අරාබියේ සංචාරයක නිරත වු ඔහු එරට සිට රූපවාහිනිය ඔස්සේ ඉල්ලා අස්වීම ප්‍රකාශයට පත් කර ඇති බව වාර්තා වේ අග්‍රාමාත්‍යවරයාගේ පියා වන රෆීක් අල් හරිරි ද ලෙබනන අග්‍රාමාත්‍යවරයා ලෙස කටයුතු කරමින් සිටියදී 2005 වසරේ දී ඝාතනයට ලක් විය.", "URL": "https://sinhala.adaderana.lk/news.php?nid=79521", "Category": null, "Parent URL": null}