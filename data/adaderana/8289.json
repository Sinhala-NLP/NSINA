{"Source": "Adaderana", "Timestamp": "May 10, 2010 08:19 am", "Headline": "තේ ආදායම ඉහළට", "News Content": "තේ නිෂ්පාදනයෙන් ශ්‍රි ලංකාව මේ වසරේ වාර්තාගත ආදායමක් උපයනු ඇති බවට වාර්තා වේ. මේ වසර තුළ පමණක් තේ අපනයනයෙන් අමෙරිකානු ඩොලර් බිලියන 1 .5ක මුදලක් අපේක්ෂා කරන බව තේ මණ්ඩලයේ සභාපති ලලිත් හෙට්ටිආරච්චි මහතා සඳහන් කරයි. මේ වසරේ පළමු කාර්තුව තුළ තේ නිෂ්පාදන අපනයනය ඉහළ ගොස් ඇති බව ඔහු පෙන්වා දෙයි. ‍ලෝක ආර්ථිකයේ යහපත් තත්ත්වය සහ නව වෙළඳපළ හඳුනා ගැනීම මීට හේතුව බව ඔහු සඳහන් කරයි. තේ මණ්ඩලය මගින් ග්‍රාමීය තේ නිෂ්පාදනය ඉහළ නැංවීම කෙරෙහි රජය අවධානයක් යොමු කර ඇති බව සභාපතිවරයා පවසයි. ශ්‍රි ලංකාව නිෂ්පාදනය කරන තේ 58%ක් තොග වශයෙන්ද ඉතිරි 42% අගය එකතු කළ නිෂ්පාදන වශයෙන්ද අපනයනය කෙරේ. තේ නිෂ්පාදන වැඩි වශයෙන් අගය එකතු කළ නිෂ්පාදන ලෙස අපනයනය සඳහා වැඩි අවධානය යොමු කිරීමට තීරණය කර ඇති බවද තේ මණ්ඩලය සඳහන් කළේය.", "URL": "https://sinhala.adaderana.lk/news.php?nid=8289", "Category": null, "Parent URL": null}