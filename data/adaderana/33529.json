{"Source": "Adaderana", "Timestamp": "April 24, 2013 09:26 am", "Headline": "දීමනා අනූහත් ලක්ෂයක් ගෙවන්නැයි නියෝගයක්", "News Content": "වසර 03 ක කාලයක් තුළ නොගෙවා පැහැර හරින ලද බව කියන රුපියල් 97,30,536.75 (අනුහත් ලක්ෂ තිස් දහස් පන්සිය තිස් හයයි ශත හැත්තෑපහක) හිඟ අතිකාල දීමනාව අදාළ කම්කරුවන් වෙත ලබාදෙන ලෙස මාදම්පේ, සුදුවැල්ලේ පිහිටි කර්මාන්ත ශාලාවක පාලනාධිකාරිය වෙත හලාවත අතිරේක දිසා විනිසුරු හා මහේස්ත්‍රාත් ඩී.එම්.ජේ.දිසානායක මහතා විසින් නියෝග කර තිබේ. මාදම්පේ, සුදුවැල්ලේ පිහිටි බොල්කා ස්ටීල් ඉන්ඩස්ට්‍රීස් නම් ආයතනයක පාලනාධිකාරිය වෙත මෙම නියෝගය ඊයේ නිකුත් කළ බව අද දෙරණ වාර්තාකරු පවසයි. පරණ යකඩ ගෙනවිත් උණු කර නැවත යකඩ නිෂ්පාදනය කිරීම මෙම කර්මාන්ත ශාලාවේ සිදු කරයි. ඉන්දීය ජාතිකයෙකුට අයත් මෙම කර්මාන්ත ශාලාවේ ඉන්දීය ජාතික කම්කරුවන් මෙන්ම මෙරට කම්කරුවන්ද සේවය කරයි. 2008 ජුලි මස 04 වැනි දින සිට 2011 අගෝස්තු මස 31 වැනිදා දක්වා තමන්ට නියමිත අතිකාල දීමනා පාලනාධිකාරිය විසින් ලබා දී නොමැති බව මෙම කර්මාන්ත ශාලාවේ සේවය කරන සේවකයින් 67 දෙනෙකු විසින් හලාවත කම්කරු කාර්යාලය වෙත පැමිණිලි කර ඇත. ඒ අනුව අදාල විමර්ශනය සිදු කර ඇති කම්කරු නිලධාරීන් නියමිත අතිකාල දීමනාවන් පැමිණිලිකාර කම්කරුවන් වෙත ගෙවන ලෙස බොල්කා ස්ටීල් ඉන්ඩස්ට්‍රීස් නම් ආයතනයේ පාලනාධිකාරිය වෙත පවසා තිබේ. නමුත් කම්කරු නිලධාරීන්ගේ නියෝගය මෙම කර්මාන්ත ශාලාවේ පාලනාධිකාරිය විසින් පැහැර හැරීම නිසා සහකාර කම්කරු කොමසාරිස් බන්දුල මොහොට්ටි මහතා විසින් හලාවත මහේස්ත්‍රාත් අධිකරණය හමුවේ අදාල නඩුව ගොනු කර ඇත. මෙම නඩුව විභාගයට ගන්නා අවස්ථාවේදී බොල්කා ස්ටිල් ඉන්ඩස්ට්‍රීස් නම් ආයතනයක පාලනාධිකාරිය අධිකරණය හමුවේ පෙනී නොසිටි අතර නීතිඥයෙකු පමණක් පෙනී සිටියේය. නඩු විභාගයකින් අනතුරුව අතිකාල දීමනා අහිමි වී ඇති කම්කරුවන් වෙත අදාල දීමනාවන් වහාම ගෙවන ලෙස හලාවත අතිරේක දිසා විනිසුරුවරයා නියෝග කළේය. ජ්‍යෙෂ්ඨ කම්කරු නිලධාරී සනත් ලංකා මහතා අගතියට පත්ව ඇති කම්කරුවන් වෙනුවෙන් අධිකරණය හමුවේ පෙනී සිටි බව ද අප වාර්තාකරු පවසයි.", "URL": "https://sinhala.adaderana.lk/news.php?nid=33529", "Category": null, "Parent URL": null}