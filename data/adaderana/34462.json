{"Source": "Adaderana", "Timestamp": "May 29, 2013 09:02 am", "Headline": " සපුගස්කන්ද යළි වැඩ අරඹයි", "News Content": "සපුගස්කන්ද තෙල් පිරිපහදුවේ කටයුතු යළි ආරම්භ කර තිබේ. සපුගස්කන්ද තෙල් පිරිපහදුවේ පිරිපහදු කළමනාකරු නීල් ජයසේකර මහතා කියා සිටියේ ඊයේ පස්වරුවේ සිට පිරිපහදුවට බොරතෙල් ලැබෙන හෙයින් එහි කටයුතු ආරම්භ කළ බවයි. බොරතෙල් නෞකාවක ප්‍රමාදයක් සහ නඩත්තු කටයුතු හේතුවෙන් පසුගිය 16 වන දා සිට තෙල් පිරිපහදුව තාවකාලිකව වසා දමන බව ඛණිජතෙල් නීතිගත සංස්ථාව නිවේදනය කර තිබුණි. ඇනවුම් කරන ලද බොරතෙල් නෞකාව නියමිත දිනට නොපැමිණීම හේතුවෙන් එම ඇනවුම අවලංගු කළ බව ඛණිජ තෙල් බලධාරීන් ප්‍රකාශ කරන ලදී. කෙසේ වෙතත් පිරිපහදුවේ කටයුතු පසුගිය වසරේ මෙන් තාවකාලිකව නවතා දමා හදිසි ඉන්ධන මිලදීගැනීම් හරහා දූෂිත ගනුදෙනුවකට බලධාරීන් උත්සාහ දරන බවට ඛනිජ තෙල් වෘත්තීය සමිති චෝදනා කරයි. එම චෝදනා ප්‍රතික්ෂේප කළ ඛනිජ තෙල් සංස්ථා බලධාරීහු හැකි ඉක්මනින් ඕමානයෙන් සහ ඩුබායි සිට බොරතෙල් රැගෙන ඒමට කටයුතු කරන බව කියා සිටියහ.", "URL": "https://sinhala.adaderana.lk/news.php?nid=34462", "Category": null, "Parent URL": null}