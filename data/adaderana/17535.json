{"Source": "Adaderana", "Timestamp": "July 21, 2011 09:41 am", "Headline": "දකුණු අධිවේගී මග කඩිනමින් ජනතා අයිතියට", "News Content": "දක්ෂිණ අධිවේගී මාර්ගයේ කොට්ටාව සිට ගාල්ල දක්වා වූ කොටසේ ඉදිකිරීම් කටයුතු මේ මස අවසාන වන විට බොහෝ දුරට අවසන් කිරීමට හැකි බව වරාය හා මහාමාර්ග නියෝජ්‍ය අමාත්‍ය නිර්මල කොතලාවල මහතා පවසයි. එම මාර්ගයේ ධාවනය කෙරෙන වාහනයකින් රුපියල් 250ත් 300ත් අතර මුදලක් අය කර ගැනීම සම්බන්ධයෙන් මේ වන විට තීරණයකට එළඹ ඇති බව ඔහු සඳහන් කළේය. මීට අමතරව එම මාර්ගයේ රථවාහන ධාවනය පැයට කිලෝමීටර 60ත් 120ත් අතර වේගයක පවත්වාගෙන යාම සම්බන්ධයෙන් සැලසුමක් ඇති බව ද නියෝජ්‍ය අමාත්‍ය නිර්මල කොතලාවල මහතා කියා සිටියේය. එම මාර්ගයේ ඉදිකිරීම් කටයුතු මේ වන විට අවසන් අදියරට පැමිණ ඇති හෙයින් තවත් දින කිහිපයකින් එය ජනතා අයිතියට පත් කිරීමට හැකි බවට නියෝජ්‍ය අම්‍යවරයා විශ්වාසය පළ කළේය. දක්ෂිණ අ‍ධිවේගී මාර්ගය ශ්‍රී ලංකාවේ ප්‍රථම අධිවේගී මාර්ගය වේ.", "URL": "https://sinhala.adaderana.lk/news.php?nid=17535", "Category": null, "Parent URL": null}