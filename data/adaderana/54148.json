{"Source": "Adaderana", "Timestamp": "September 29, 2015 10:49 am", "Headline": "පළාත් පාලන මැතිවරණය මාර්තුවේ - ගැටුම් බලාගත හැකියි", "News Content": "එළඹෙන මාර්තු මස පැවැත්වීමට නියමිත පළාත් පාලන මැතිවරණය කල් දැමීමට කිසිදු හේතුවන් නොමැති බව අග්‍රාමාත්‍ය රනිල් වික්‍රමසිංහ මහතා පවසයි.අද (29) කොළඹ ගලධාරී හෝටලයේ පැවති ජාතික කළමනාකරණ සමුළුවට එක්වෙමින් අගමැතිවරයා කියා සිටියේ නොවැම්බර් මස අයවැය ඉදිරිපත් කොට ජනවාරි පෙබරවාරි මාස වන විට ක්‍රියාවලිය අවසන් කොට මාර්තු මස මැතිවරණය පවත්වන බවයි.පළාත් පාලන ආයතන සඳහා නව ජවයකින් යුතු පිරිසක් අවශ්‍යව ඇති බවත්, දේශපාලන පක්ෂවලට ස්වාධීනව තරඟ කිරීමට ඉඩදිය යුතුව ඇති බවත් හෙතෙම සඳහන් කළේය.වසර දෙකක කාලයකට රටේ ප්‍රධාන දේශපාලන පක්ෂ දෙක එක්ව කටයුතු කරමින් සිටින බවත්, එමගින් ගැටුම් අවමවී ඇති නමුත් ගැටුම් මුළුමනින්ම නොමැති බවක් එයින් නොහැඟවෙන බව ඔහු පෙන්වා දුන්නේය.ඒ අනුව පළාත් පාලන මැතිවරණයේදී ගැටුම් සහගත තත්ත්වයන් යළි දැකගත හැකිවෙනු ඇතැයි අග්‍රාමාත්‍යවරයා අවධාරණය කළේය.කෙසේ වෙතත් අපේක්ෂාව වන්නේ ඉදිරි වසර දෙකක කාලය තුළ පූර්ණ ප්‍රජාතන්ත්‍රවාදී රටක් ස්ථාපිත කිරීම බව රනිල් වික්‍රමසිංහ මහතා මෙහිදී සඳහන් කළේය.ඉතාමත් තරඟකාරී සමාජයට වගකියන පුද්ගලික අංශයක් කෙරෙහි විශ්වාසය තබා ඇති බවත්, අපේ ව්‍යවසායක ක්ෂේත්‍රය සමාජයේ සහ සේවකයින්ගේ බලාපොරොත්තු ඉටුවන ආකාරයෙන් පුළුල් කළ යුතුව ඇති බවත් වික්‍රමසිංහ මහතා පැහැදිලි කළේය.ව්‍යවසායක ක්ෂේත්‍රයට පමණක් සීමානොවන ප්‍රජාතන්ත්‍රවාදී සමාජයක් වෙනුවෙන් යහපාලනය නැවත ස්ථාපිත කිරීම අද දවසේ අභියෝගය බවද අග්‍රාමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=54148", "Category": null, "Parent URL": null}