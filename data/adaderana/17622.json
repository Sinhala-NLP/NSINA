{"Source": "Adaderana", "Timestamp": "July 25, 2011 01:34 pm", "Headline": "විශේෂිත අවස්ථාවක හැර මුල් පුටු වැඩිම මනාපයටයි", "News Content": "විශේෂිත අවස්ථාවක හැර පළාත් පාලන ආයතන වල ප්‍රධානීන් තෝරා ගැනීම මනාප අනුපිළිවෙල අනුව සිදු කරන බව එක්සත් ජනතා නිදහස් සන්ධානයේ මහලේකම් සුසිල් ප්‍රේමජයන්ත් මහතා පවසයි. පැවති පළාත් පාලන ආයතන සඳහා වන ඡන්ද විමසීමට අදාලව රජය ‍ජයග්‍රහණය කළ පළාත් පාලන ආයතන වල මනාප ඡන්ද ප්‍රතිඵල ලබන 27 වැනිදා තමා වෙත ලැබීමට නියමිත බව ඔහු සඳහන් කළේය. එම ප්‍රතිඵල ලැබුණු විගස අදාළ පළාත් පාලන ආයතන වල නගරාධිපතිවරුන් , උපනගරාධිපතිවරුන් , ප්‍රාදේශීය සභා සභාපතිවරුන් සහ උප සභාපතිවරුන් නම් කරන බව සුසිල් ප්‍රේමජයන්ත් අමාත්‍යවරයා කියා සිටියි. මැතිවරණ කොමසාරිස්වරයා නම් කරන දිනට ප්‍රථම අදාළ පක්ෂ වල තනතුරු නම් කර යැවීමට ඒ ඒ දේශපාලන පක්ෂ වල ලේකම්වරුන් විසින් කටයුතු කළ යුතුය.. ඒ සඳහා ඡන්ද විමසීමට අදාළ ප්‍රතිඵල නිකුත් වීමෙන් අනතුරුව දින 14ක කාලයක් දේශපාලන පක්ෂ වල ලේකම්වරුන් වෙත ලැබේ. එම දින 14ක කාලය තුළ යම් පළාත් පාලන ආයතනයකට අදාළ නිලධාරීන් තෝරා පත් කර ගැනීමට පක්ෂ ලේකම්වරුන් අපොහොසත් වුවහොත් මැතිවරණ කොමසාරිස්වරයාට එම තනතුරු පත් කිරීමට මැතිවරණ නීතීයට අනුව බලය පැවරී තිබේ. ඒ අනුව ලබා ඇති මනාප අනුපිළිවෙළ අනුව මැතිවරණ කොමසාරිස්වරයා විසින් අදාළ නිලධාරීන් පත් කරනු ඇත. පළාත් පාලන 65ක් සදහා පැවති ඡන්ද විමසීමෙන් එක්සත් ජනතා නිදහස් සන්ධානය පළාත් පාලන ආයතන 45ක බලය හිමි කර ගත් අතර ඉලංගෙයි තමිල් අරසු කච්චි පක්ෂය පළාත් පාලන ආයතන 18ක බලය හිමි කර ගන්නා ලදී. ඊට අමතරව දෙමළ එක්සත් විමුක්ති පෙරමුණ බලය ලබා ගත් පළාත් පාලන ආයතන සංඛ්‍යාව 2කි.", "URL": "https://sinhala.adaderana.lk/news.php?nid=17622", "Category": null, "Parent URL": null}