{"Source": "Adaderana", "Timestamp": "August 13, 2018 10:35 pm", "Headline": "විශේෂ මෙහෙයුමකින් ලක්ෂ ගණනක ගංජා සහ කසිප්පු අත්අඩංගුවට", "News Content": "මොණරාගල කොට්ඨාශ දූෂණ මර්දන ඒකකය විසින් තණමල්විල හම්බෙගමුව පොලිස් බල ප්‍රදේශයේ දී සිදු කල වැටලීමකදී නීති විරෝධී ගංජා හේනක් සහ කසිප්පු ජාවාරමක් වටලා තිබේ. ගංජා හේන හම්බෙගමුව කරකොටේ ප්‍රදේශයේ වගා කර තිබී ඇති අතර එහි අක්කර කාල ප්‍රමාණයෙ බිම් කොටසක අඩි තුනකට ආසන්න උසකින් සරුවට වගා කර තිබූ ගංජා පැල එක්දහස් දෙසීයක් පමන තිබී ඇත. එහි වටිනාකම රුපියල් ලක්ෂ හය ඉක්මවන බව පොලිසිය පවසයි. එම ගංජා හේන වගා කල සැකකරු පොලීසිය විසින් අත්අඩංගුවට ගෙන ඇති අතර ඔහු මිද්දෙණිය ප්‍රදේශයේ පදිංචි හතලිස් අට හැවිරිදි පුද්ගලයකු බව පොලීසිය පවසයි. ඊට අමතරව එම ප්‍රදේශයේදීම කසිප්පු අලෙවි කල ජාවාරමක් වටලා කසිප්පු මිලිලීටර් එකොලොස් දහසක්ද පොලිසිය විසින් සොයාගෙන තිබේ. එම කසිප්පු අලෙවි කල සැකකරු එම ප්‍රදේශයේම පදිංචි වයස අවුරුදු විසිඅටක පුද්ගලයකු බව පොලීසිය පවසයි. අත්අඩංගුවට ගත් සැකකරුවන් දෙදෙනා අද(13)වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර කොට්ඨාශ දූෂණ මර්දන ඒකකය විමර්ශන සිදු කරයි.", "URL": "https://sinhala.adaderana.lk/news.php?nid=94354", "Category": null, "Parent URL": null}