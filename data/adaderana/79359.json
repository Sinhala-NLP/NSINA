{"Source": "Adaderana", "Timestamp": "October 31, 2017 03:45 pm", "Headline": "යාපනය සරසවියේ පීඨ 3ක් වැසෙයි-නේවාසිකාගාරවලින් පිට වෙන්න නියෝගයක්", "News Content": "යාපනය විශ්වවිද්‍යාලයේ පීඨ 3ක් වසා දමා ඇති බව එහි උපකුලපති ආර්.විග්නේෂ්වරන් මහතා පවසයි. ඒ අනුව කලා පීඨය, විද්‍යා පීඨය හ කළමණාකරණ අධ්‍යනය හා වාණිජ යන පීඨ තුන මෙලෙස වසා දමා තිබේ. යාපනය විශ්වවිද්‍යාල නේවාසිකාගාරයන්ගේ රැඳී සිටින සියලූම සිසුන්ට හෙට01 සවස 4.00 වන විට නේවාසිකාගාරයන්ගෙන් ඉවත්විය යුතු බවට ද උපකුලපති ආර්.විග්නේශ්වරන් මහතා ඒ අනුව නියෝග කර ඇත. යාපනය විශ්වවිද්‍යාල සිසුන් දෙමළ දේශපාලන සිරකරුවන් නිදහස් කරන ලෙසට ඉල්ලීම් කරමින් පන්ති වර්ජනය ආරම්භ කිරීම හේතුවෙන් විශ්වවිද්‍යාලය වසා දැමීමට විශ්ව විද්‍යාල පාලක සභාව අද(31) දින මෙම තීරණය ගත් බව අද දෙරණ වාර්තාකරු පවසයි. විශ්ව විද්‍යාල දින නියමයක් නොමැතිව වසා දැමීම හේතුවෙන් තමන්ට පැවැත්වීමට නියමිතව තිබු අර්ධ වාර්ෂික පරීක්ෂණයද දින නියමයක් නොමැතිව කල් දමා ඇති බවද විශ්වවිද්‍යාල විද්‍යා පීඨ සිසුන් පවසයි. රජය දේශපාලන සිරකරුවන් නිදහස් කරන බවට පැවසුවද අදාළ පොරොන්දු ඉටු නොකිරීමට විරුද්ධත්වය පළ කරමින් සිසුන් මෙලෙස පන්ති වර්ජනය කොට විරෝධතා වැඩසටහනක් ආරම්භ කළ බව සඳහන් වෙයි. කෙසේ වෙතත් දේශපාලන සිරකරුවන් සම්බන්ධයෙන් යහපත් ප‍්‍රතිචාරයක් ලබාදෙන තෙක් තමන් පන්ති වර්ජනය කරමින් අඛණ්ඩ විරෝධතාවයක් ක‍්‍රියාත්මක කරන බවද ශිෂ්‍ය සංගම් නියෝජිතයින් පැවසූ බව අද දෙරණ වාර්තාකරු පවසයි. වර්ෂාව මධ්‍යයේ විශ්වවිද්‍යාල සිසුන් දේශපාලන සිරකරුවන් නිදහස් කරන ලෙසට ඉල්ලීම් කරමින් විරෝධතාවයේ ද නිරත වී තිබේ.", "URL": "https://sinhala.adaderana.lk/news.php?nid=79359", "Category": null, "Parent URL": null}