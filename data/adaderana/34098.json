{"Source": "Adaderana", "Timestamp": "May 15, 2013 07:25 am", "Headline": "බිල වැඩිකිරීමට එරෙහි විරෝධතා පාගමන අද", "News Content": "විදුලි බිල වැඩි කිරීමට එරෙහි මහජන ව්‍යාපාරය සංවිධානය කරන විරෝධතා පාගමන අද (15) පස්වරුවේ පැවැත්වෙයි. අද පස්වරු 2.00 ට බොරැල්ල කැම්බල් පිටියෙන් විරෝධතා පාගමන ආරම්භ වන බව එම ව්‍යාපාරයේ කැඳවුම්කරු සමන් රත්නප්‍රිය මහතා පවසයි. මෙම විරෝධතා පාගමන සඳහා තම සංගමයේ සහයෝගය ද ලබා දෙන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. එම විරෝධතාවට තම පක්ෂයේ සහයෝගය ද ලබා දෙන බව එක්සත් ජාතික පක්ෂයේ මහලේකම් තිස්ස අත්තනායක මහතා කියා සිටියේය. අද පස්වරුවේ පැවැත්වෙන විරෝධතා පාගමනට ශ්‍රී ලංකා මුස්ලිම් කොන්ග්‍රසය ද සහය ලබා දීමට තීරණය කර ඇති බව එම පක්ෂය නිකුත් කළ නිවේදනයක සඳහන්ය. පක්ෂ නායක රවුෆ් හකීම් අමාත්‍යවරයා සමග වෘත්තීය සමිති නියෝජිතයින් පැවැත්වූ සාකච්ජාවක දී ඊට සහය දැක්වීමට තීරණය කළ බව එම නිවේදනයේ දැක්වෙයි. මෙම විරෝධතා පාගමනට තම සංවිධානය ද සහභාගී වන බව වෘත්තීය සමිති ඒකාබද්ධ කිරීමේ කමිටුවේ කැඳවුම්කරු වසන්ත සමරසිංහ මහතා පවසයි. කෙසේ වෙතත් ලබන 21 වැනිදා සංවිධානය කරන වැඩවර්ජනයට සහභාගී වන්නේ ද යන්න තීරණය කර නොමැති බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. විදුලි බිල වැඩි කිරීමට එරෙහි මහජන ව්‍යාපාරය ද 21 වැනිදා වර්ජනයට සහභාගී වීම පිළිබද තීරණය කර නොමැති බව එහි කැඳවුම්කරු සමන් රත්නප්‍රිය මහතා පවසයි. මේ අතර දේශීය හා ජාත්‍යන්තර බලවේගවලට එරෙහිව රජයට සහය දැක්වීමේ පාගමනක් ද අද පස්වරුවේ සංවිධානය කර තිබේ. පස්වරු 3.00 ට ලේක්හවුස් වටරවුම සිට පිටකොටුව දක්වා මෙම පාගමන සංවිධානය කර ඇති බව වෘත්තීය සමිති ඒකාබද්ධ සන්ධානයේ සභාපති බස්නාහිර පලාත් ආණ්ඩුකාර අලෙවි මව්ලානා මහතා පැවසීය.", "URL": "https://sinhala.adaderana.lk/news.php?nid=34098", "Category": null, "Parent URL": null}