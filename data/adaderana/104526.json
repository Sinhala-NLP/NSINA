{"Source": "Adaderana", "Timestamp": "February 17, 2019 10:48 pm", "Headline": "කවුරු කුමන නැටුම් නැටුවත් මගේ නැටුම වෙන්නේ උදා ගම්මාන 20,000 ක් හදන එක", "News Content": "මීළඟට ජනාධිපති වන්නේ කවුරුන්ද ලෙස පවසමින් පවුල් පොර විකට රංගනයක් අද ඇති වී තිබෙන බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. රටේ ජනතාවගේ පැතුම මෙයද කියා තමන් අසන බවත්, කවුරු කුමන නැටුම් නැටුවද තමන්ගේ නැටුම වන්නේ රටේ උදා ගම්මාන 20,000 ක් ජනතාව ළගට ගොස් පූජා කිරීම බවද අමාත්‍යවරයා පවසයි. සජිත් ප්‍රේමදාස අමාත්‍යවරයා මෙම අදහස් පළ කළේ අම්පාර දිස්ත්‍රික්කයේ දමන ඉදිවූ “සුනිලදියගම” උදා ගම්මානය ජනතා අයිතියට පත්කිරීමේ අවස්ථාවට අද (17) දින සහභාගී වෙමිණි. සජිත් ප්‍රේමදාස අමාත්‍යවරයා මෙම අදහස් පළ කළේ අම්පාර දිස්ත්‍රික්කයේ දමන ඉදිවූ “සුනිලදියගම” උදා ගම්මානය ජනතා අයිතියට පත්කිරීමේ අවස්ථාවට අද (17) දින සහභාගී වෙමිණි. මෙරට ලක්ෂ 210 ක් වූ ජනතාවගේ හද ගැස්ම හා අපේක්ෂාව වන්නේ කිසිවකුගේ වහලෙකු නොවී කිසිවකු ළග වැඳ නොවැටී උසස් ජන ජීවිතයක් ගත කිරීම බවත්, එවැනි ශක්තිමත් ජන ජීවිතයක් ගත කිරීමට නම් මෙරට සෑම පුද්ගලයෙකුටම තමන්ගේ කියා බිම් අඟලක් තිබිය යුතු බවද අමාත්‍යවරයා ප්‍රකාශ කළේය. යහපාලන රජයේ පැතුම ජනතාවට තෘප්තිමත් ජීවිතයක් ගත කිරීමට හැකි රටක් බිහි කිරීම වන අතර ඒ සඳහා ජනාධිපතිතුමන්ගේ සහ අගමැතිතුමන්ගේ ශක්තිය තමන්ට හිමිවන බවත් සඳහන් කළේය. පසුගිය පාලන සමයේ ඇමතිවරුන්ට සංවර්ධන කටයුතු සඳහා මුදල් වෙන් නොකර රජ පවුලේ සාමාජිකයින්ගේ පැවැත්මට පමණක් මුදල් වෙන් කළ බවත්, වත්මන් නායකයින් තමාගේ කකුලෙන් නොඇද රිසි සේ නිවාස වැඩසටහන සිදු කිරීමට තමන්ට ඉඩ ලබා දී ඇති බවත්, පසුගිය පාලන කාලය මෙන් රජ පවුල විසින් ඇමතිවරුන් නැටවූ පාලනයක් යහපාලන රජය සතුව නොමැති බවත් අමාත්‍යවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=104526", "Category": null, "Parent URL": null}