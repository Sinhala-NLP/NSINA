{"Source": "Adaderana", "Timestamp": "October 26, 2011 12:02 pm", "Headline": "සරසවි සිසුන්ට එල්ලවන මැර ප්‍රහාරයන්ට ආරක්ෂක අංශ වගකිව යුතුයි", "News Content": "යාපනය විශ්ව විද්‍යාල සිසුන්ට එල්ලවන මැර ප්‍රහාරයන්ගේ වගකීම රජයේ ආරක්ෂක අංශ විසින් භාරගත යුතු බව අන්තර් විශ්ව විද්‍යාල බලමණ්ඩලය පවසයි. එහි කැඳවුම්කරු සංජීව බණ්ඩාර මහතාගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහතපරිදිය. පසුගිය 16 වන දින යාපනයේ විශ්වවිද්‍යාලයේ මහා ශිෂ්‍ය සංගමයේ සභාපති සුබ‍්‍රමනියම් තවපාලසිංහම් සහෝදරයාට එල්ල කළ මැර ප‍්‍රහාරයේ උණුසුම පහව යාමටත් පෙර එම ප‍්‍රහාරයට සම්බන්ධ කිසිවෙකුත් අත්අඩංගුවට ගැනීමට යාපනය ප‍්‍රදේශයේ රඳවා ඇති 55,000 ක් වන ආරක්‍ෂක අංශ අසමත්ව තිබියදී යාපනය විශ්වවිද්‍යාලයේ සිසුන් ඉලක්ක කළ දෙවන ප‍්‍රහාරයත් ඉතාමත් සාහසික අයුරින් එල්ල වී ඇත. ශාස්ත‍්‍ර පීඨයේ අවසන් වසරේ ඉගෙනුම ලබන පරමජෝසිවන් කවිරාජ් පරන්තන් පුනරීන් පාරේදී පෙරේදා රාති‍්‍ර 7.30 ට පමණ මෙම ප‍්‍රහාරයට ලක්විය. එහිදී බරපතළ ලෙස තුවාල ලැබූ ඔහු යාපනය මහරෝහලේ 28 වන වාට්ටුවේ ප‍්‍රතිකාර ලබමින් සිටියි. අන්තර් විශ්වවිද්‍යාල ශිෂ්‍ය බලමණ්ඩලය ලෙස අප මෙම ප‍්‍රහාරය දැඩි පිළිකුලෙන් යුතුව හෙළා දකින අතරම මෙම ප‍්‍රහාරයේ වගකීම මුළුමනින්ම රජයේ ආරක්‍ෂක අංශ භාරගත යුතු බවට අවධාරණය කර සිටිමු. තවපාලසිංහම් සහෝදරයාට එල්ල කළ ප‍්‍රහාරයට එරෙහිව 17 වන දින යාපනය විශ්වවිද්‍යාල ඉදිරිපිට පැවැත්වු උද්ඝෝෂණයේ කි‍්‍රයාකාරීව කටයුතු කළ නිසා මෙම ප‍්‍රහාරය එල්ල කර ඇති බවට සිසුහු සැක කරති. ඒ අනුව පෙනී යන්නේ උතුරු නැගෙනහිර පළාත් වලදී අඩුම තරමේ සාමකමී උද්ඝෝෂණයක නිරතවීමට වුවද නිදහස් වාතාවරණයක් තවමත් ගොඩනැගී නොමැති බවයි. 55,000 ක් තරම් වන හමුදාවක් සිවිල් පුරවැසියන් 10 දෙනෙකුට එක් ආරක්‍ෂක නිළධාරියෙකු බැගින් වන සේ රඳවා ඇත්තේ ජනතාවගේ ආරක්‍ෂාවට නොව සිවිල් ජනතා අයිතීන් පාගා දැමීමට බව මෙම ප‍්‍රහාර හරහා මැනවින් විද්‍යාමාන වේ. නොඑසේනම් මෙවැනි ප‍්‍රහාර එල්ලවීමට හෝ එම ප‍්‍රහාරයන්ට වගකිව යුත්තන් නීතියෙන් රැකවරණ ලැබීමට හේතුවක් නැත. ඒ අනුව උතුර නැගෙනහිර පළාත් තුළ අද ක‍්‍රියාත්මක වන්නේ ප‍්‍රජාතන්ත‍්‍රවාදී සිවිල් පාලනයක් නොව බියගැන්වීම් හරහා ජනතා අයිතීන් යටකළ රාජ්‍ය ත‍්‍රස්තවාදයකි. එයට එරෙහිව සිංහල, දෙමළ, මුස්ලිම් ජනතාව කවුරුත් විරෝධය පළ කළ යුතුය. මෙය උතුරේ පමණක් කි‍්‍රයාත්මක වන හෝ දෙමළ ජනතාවට එරෙහි ප‍්‍රහාරයක් ලෙස සිතන සිංහල හෝ මුස්ලිම් පුරවැසියෙක් වේ නම් එය ඔහු ඓතිහාසිකව සිදුකරන වරදකි. උතුරේ දිගහැරෙන ප‍්‍රචණ්ඩත්වය වේගයෙන් මිලිටරිකරණයට ලක්වන දකුණේද හෙට දින කි‍්‍රයාත්මක වන බවට කිසිදු සැකයක් නැත. ඒ නිසා උතුරෙන් ඇරඹි රට පුරා ව්‍යාප්තවන රාජ්‍ය ත‍්‍රස්තවාදයට එරෙහිව ජාතික සමගිය අගයන හා ප‍්‍රජාතන්ත‍්‍රවාදයට ගරු කරන සියලූ පුරවැසියන් ඉදිරියට පැමිණිය යුතුය.", "URL": "https://sinhala.adaderana.lk/news.php?nid=19599", "Category": null, "Parent URL": null}