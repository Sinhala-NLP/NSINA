{"Source": "Adaderana", "Timestamp": "March 25, 2017 10:25 am", "Headline": "ඔබාමා කෙයා ගැන ට්‍රම්ප්ගේ යෝජනාව ඉවත් කරයි", "News Content": "හිටපු ජනාධිපති බැරක් ඔබාමාගේ, ඔබාමා කෙයා හෙවත් ඔබාමා සත්කාරය සෞඛ්‍ය රක්ෂණ වැඩපිළිවෙළ නතර කිරීම සඳහා වත්මන් ජනාධිපති ඩොනල්ඩ් ට්‍රම්ප් ගෙන ආ යෝජනාව ඇමරිකානු කොංග්‍රස් මණ්ඩලයෙන් ඉවත් කරගෙන තිබේ. ජනපති ට්‍රම්ප්ගේ නව ඇමරිකානු සෞඛ්‍ය ප්‍රතිපත්ති පනත් කෙටුම්පත පිළිබද ඡන්ද විමසීම පැවැත්වීමට නියමිතව තිබුණේ ඊයේ(24) දිනයේදීය. එහෙත් එය සම්මත කර ගැනීම සඳහා අවශ්‍ය අවම ඡන්ද සංඛ්‍යාව වූ මහජන නියෝජිතයන් 215 දෙනෙකුගේ සහාය නොමැතිවීමෙන් කෙටුම්පත ඡන්ද විමසීමට ඉදිරිපත් නොකරම ඉවත් කර ගැනීමට සිදුවිය. ඇමරිකානු කොංග්‍රස් මණ්ඩලයේ මෙන්ම සෙනෙට් මණ්ඩලයේ බලය හිමිව ඇත්තේ ජනපති ට්‍රම්ප්ගේ රිපබ්ලිකන් පක්ෂයටය. එහෙත් ඔහුගේ නව සෞඛ්‍ය පනතට ඇතැම් රිපබ්ලිකන් පාක්ෂික මහජන නියෝජිතයන් විරෝධය දක්වා තිබේ. ඇතැමුන් එය ජනතා සහන කපා හැරීමක් ලෙස හඳුන්වන අතර, ඇතැමුන් ප්‍රකාශ කර ඇත්තේ ප්‍රමාණවත් අන්දමින් ඔබාමාගේ සෞඛ්‍ය ප්‍රතිපත්තිය සංශෝධනය කර නොමැති බවය. ඔබාමා සත්කාරය අවසන් කිරීම ජනපති ට්‍රම්ප්ගේ මැතිවරණ පොරොන්දුවකි.", "URL": "https://sinhala.adaderana.lk/news.php?nid=71327", "Category": null, "Parent URL": null}