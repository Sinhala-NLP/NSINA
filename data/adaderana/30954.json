{"Source": "Adaderana", "Timestamp": "January 21, 2013 07:12 pm", "Headline": "එජාප තනතුරු අලුත් නොවෙයි - සජිත් ගැන තීරණයක් නෑ", "News Content": "එක්සත් ජාතික පක්ෂයේ ප්‍රධාන තනතුරු අතරින් උප නායක ධුරයට ජෝෂප් මයිකල් පෙරේරා සහ ජාතික සංවිධායක ධූරය සඳහා දයා ගමගේ යන මහත්වරුන් අද (21) යළිත් පත්කර ඇතැයි එම පක්ෂයේ මහ ලේකම් තිස්ස අත්තනායක මහතා පවසයි. කෙසේ වෙතත් නියෝජ්‍ය නායක තනතුර සඳහා සජිත් ප්‍රේමදාස මහතා යළිත් පත්කිරීම සම්බන්ධයෙන් අද රැස්වු කෘත්‍යාධිකාරී මණ්ඩල රැස්වීමේදී තීරණයක් ගෙන නැතැයි සඳහන්ය. පාර්ලිමේන්තුවේ දෝෂාභියෝග විවාදයේදී සජිත් ප්‍රේමදාස මහතා එක්සත් ජාතික පක්ෂයේ සහ නායකත්වයේ අවසරයකින් තොරව ද්‍රවිඩ ජාතික සන්ධානයේ කාලය ගෙන කතා කිරිමේ සිද්ධිය මීට හේතුවී ඇතැයි අභ්‍යන්තර ආරංචි මාර්ග අනාවරණය කරයි. සිරිකොත පක්ෂ මුලස්ථානයේයේදී එක්සත් ජාතික පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් අද පස්වරුවේ කෘත්‍යාධිකාරි මණ්ඩලය රැස්විණ. එජාප නව ව්‍යවස්ථාවට අනුව පක්ෂ නායක රනිල් වික්‍රමසිංහ මහතාට පැවරී ඇති බලතල යටතේ, තිස්ස අත්තනායක මහලේකම් ලෙසත්, සභාපති ලෙස ගාමිණි ජයවික්‍රම පෙරේරා මහතාත්, භාණ්ඩාගාරික ලෙස සෙනරත් කපුකොටුව මහතාත් එජාප නායක රනිල් වික්‍රමසිංහ මහතා විසින් පසුගියදා පත්කරනු ලැබිය.", "URL": "https://sinhala.adaderana.lk/news.php?nid=30954", "Category": null, "Parent URL": null}