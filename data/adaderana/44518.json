{"Source": "Adaderana", "Timestamp": "July 8, 2014 05:05 pm", "Headline": "අධිකරණය ගැන විශ්වාසයක් නෑ - විග්නේෂ්වරන් රමපෝෂාට කියලා", "News Content": "උතුරු පළාත් සභාවට හිමිවිය යුතු බලතල රජය විසින් ලබානොදෙන බව එම පළාත් සභාවේ මහඇමති සී.වී විග්නේෂ්වරන් මහතා අද (08) යාපනයේදී දකුණු අප්‍රිකානු උප ජනාධිපති සිරිල් රමපෝෂා මහතාට පවසා තිබේ. ඊයේ දිවයිනට පැමිණි දකුණු අප්‍රිකානු උප ජනාධිපතිවරයා රජයේ හා විපක්ෂයේ නියෝජිතයින් හමුවීමෙන් පසු ද්‍රවිඩ ජාතික සන්ධානයේ නියෝජිතයින් ද හමුවීමෙන් අනතුරුව අද උතුරේ සංචාරයකට එක්විය. එම සංචාර‍ෙය්දී උතුරේ මහඅමැතිවරයා සමග සාකච්ඡාවක් පැවැත්විණ. එහිදී මහඇමතිවරයා පවසා ඇත්තේ උතුරු පළාත් සභාවට හිමිවිය යුතු බලතල රජය‍ නොදෙන බවයි. රජය බලතල නොදෙන්නේ නම් හිටපු විනිසුරුවරයෙකු ලෙස ඒ සඳහා නීති මගින් කටයුතු කළ හැකි බව රමපෝෂා මහතා එහිදී මහඇමතිවරයාට පවසා ඇත. එහිදී විග්නේෂ්වරන් මහඇමතිවරයා කියා ඇත්තේ තමන් සේවය කරන කාලයේ තිබූ අධිකරණ ක්‍රියාවලියක් දැන් නැති බවය. 18 වැනි සංශෝධනය මගින් අගවිනිසුරුවරයා පත්කර ඇත්තේ ජනාධිපතිවරයා බවත් අධිකරණ ක්‍රියාවලිය ගැන පැහැදීමක් නැති බවත් මහඇමතිවරයා පවසා තිබේ. එසේම උතුරු පළාතේ හමුදාව ව්‍යාප්ත කර තිබීම නිසා එය දෙමළ ජනතාවගේ දෛනික කටයුතුවලට ද බාධාවක් වී ඇති බව මහඇමතිවරයා වැඩිදුරටත් කියා ඇත. එම සාකච්ඡාව සඳහා උතුරු පළාත් සභාවේ නියෝජිතයින් ද සහභාගි වී තිබේ. මේ අතර දකුණු අප්‍රිකානු උපජනාධිපති සිරිල් රමෆෝසා මහතා අද පස්වරු 5.40 ට පමණ දිවයිනෙන් පිටත්ව ගොස් තිබේ.", "URL": "https://sinhala.adaderana.lk/news.php?nid=44518", "Category": null, "Parent URL": null}