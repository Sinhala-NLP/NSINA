{"Source": "Adaderana", "Timestamp": "February 7, 2012 01:24 pm", "Headline": " මාලේ ජනපති ඉල්ලා අස්වෙයි", "News Content": "මාලදිවයින ජනාධිපති මොහොමඩ් නෂීඩ් මහතා ජනාධිපති ධූරයෙන් ඉල්ලා අස්වූ බව එරට හමුදාව පවසයි. විපක්ෂය හා එරට පොලීසිය එක්ව සිදුකළ විරෝධතා ව්‍යාපාර නිසා ජනාධිපතිවරයා සිය ධූරයෙන් ඉවත්වී උප ජනාධිපති ආචාර්ය මොහොමඩ් වහීද් හසන් ට පාලනය භාරදීමට එකඟවී ඇතැයි බ්‍රිගේඩයර් අහමද් ශියාම් විදෙස් මාධ්‍යට පවසා ඇත. තම පාලනයට එරෙහිව නැඟී එන විරෝධතා හා නොසන්සුන්කාරී තත්ත්වයන් වහා සමථයකට පත්කරන බවත්,ඉන් අනතුරුව ජනාධිපතිවරයා රාජ්‍ය මාධ්‍ය හරහා ජාතිය අමතන බවටත් ජනාධිපති කාර්යාලය විසින් නිවේදනය කර තිබී ඇත. එහෙත් පොලීසිය ප්‍රමුඛ එරට විරෝධතාකරුවන් රාජ්‍ය මාධ්‍ය ආයතන මේවන විට සිය පාලනයට ගෙන ඇතැයි එරටින් ලැබෙන අලුත්ම වාර්තාවන් සනාථ කරයි. හිටපු ජනාධිපතිවරයකු වූ අබ්දුල් ගයුම් මහතා‍ගේ ආධාරකරුවන් හා පොලීසිය එක්ව සිදුකරන විරෝධතා ව්‍යාපාරයන්ට මේවන විට හමුදා විසින් කඳුළු ගෑස් ප්‍රහාර එල්ල කරමින් සිටින බවද වාර්තා වේ. මලයාසියානු රජය විවේචනය කළ වරදට අත්අඩංගුවට ගනු ලැබූ පුද්ගලයකු නිදහස් කිරීම‍ට ප්‍රධාන පෙළේ විනිසුරුවරයකු විසින් ලබාදුන් තීන්දුවක් හේතුවෙන් අදාළ විනිසුරුවරයා අත්අඩංගුවට ගන්නා ලෙස ජනාධිපති මොහොමඩ් නෂීඩ් විසින් සති 3 ට ඉහතදී නියෝග කර තිබේ. එකී නියෝගයට විරෝධය පාමින් දහස් ගණන් ජනයා විරෝධතා ව්‍යාපාරයන්හි නිරතවී ඇති අතර අදාළ විනිසුරුවරයා අත්අඩංගුවට ගත නොහැකි බව පවසමින් පොලීසියද එකී විරෝධතාකරුවන්ට එක්ව ඇත.", "URL": "https://sinhala.adaderana.lk/news.php?nid=21931", "Category": null, "Parent URL": null}