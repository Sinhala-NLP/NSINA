{"Source": "Adaderana", "Timestamp": "December 26, 2016 07:42 pm", "Headline": "මිලිනා සුමතිපාල කළුරිය කරයි", "News Content": "සමස්ත ලංකා බෞද්ධ මහා සම්මේලනයේ හිටපු සභාපතිනිය හා සුමති සමූහ ව්‍යාපාරයේ සභාපතිනි මිලිනා සුමතිපාල මහත්මිය අභාවප්‍රාප්ත වී තිබේ.කොළඹ පුද්ගලික රෝහලක ප්‍රතිකාර ලබමින් සිටියදී අද පස්වරුවේ ඇය අභාවප්‍රාප්ත වී ඇත.සමස්ත ලංකා බෞද්ධ මහා සම්මේලනයේ හිටපු සභාපතිනියක ද වන ආචාර්ය මිලීනා සුමතිපාල මහත්මිය මෙරට සිනමා කර්මාන්තය වෙනුවෙන් විශිෂ්ට දායකත්වයක් සැපයූ කාන්තාවක ලෙස සැලකෙයි. මෙරට චිත්‍රපට කර්මාන්තයේ මං සලකුණක් වන ගඟ අද්දර චිත්‍රපටය මෙන්ම මෑතකදී තිරගත වුණු උප්පලවන්නා, පත්තිනි ආදී චිත්‍රපට ද ඇය විසින් නිෂ්පාදනය කර ඇත.නියෝජ්‍ය කතානායක පාර්ලිමේන්තු මන්ත්‍රී තිලංග සුමතිපාල මහතා ඇතුළු දරුවන් සත් දෙනෙකුගේ මවක වු මිලීනා සුමතිපාල මහත්මිය මෙරට ප්‍රමුඛ පෙළේ ව්‍යාපාරිකයෙකු වු අභාවප්‍රාප්ත යු.ඩබ්ලිව්.සුමතිපාල මහතාගේ බිරිඳය.අභාවප්‍රාප්ත වන විට ඇය 81 වන වියේ පසුවුණි.", "URL": "https://sinhala.adaderana.lk/news.php?nid=67396", "Category": null, "Parent URL": null}