{"Source": "Adaderana", "Timestamp": "December 17, 2010 12:20 pm", "Headline": "පියසේනගේ පෙත්සම විභාගයට අවසර ලැබෙයි", "News Content": "දෙමළ ජාතික සන්ධානය මගින් තම පක්ෂ සාමාජිකත්වය අහෝසි කිරීම නීති විරෝධී යැයි ප්‍රකාශ කරන ලෙස ඉල්ලා දිගාමඩුලු දිස්ත්‍රික් පාර්ලිමේන්තු මන්ත්‍රී පී. එච්. පියසේන මහතා විසින් ගොනුකළ පෙත්සම විභාගයට ගැනීමට ශ්‍රේෂ්ඨාධිකරණය අද(17) අවසර ලබා දී තිබේ. ඒ අනුව අදාළ පෙත්සම ජනවාරි මස 18 වන දින විභාග කිරීමට තීන්දු කළ අධිකරණය එදිනට පෙර විරෝධතා ඇත්නම් ඉදිරිපත් කරන ලෙස ද්‍රවිඩ ජනතා සන්ධානය වෙත නියෝග කර ඇත. පසුගිය 18 වන ව්‍යවස්ථා සංශෝධනයට තමන් රජය සමග එක්ව ඡන්දය ප්‍රකාශ කිරීම නිසා නිසි විනය පරීක්ෂණයකින් තොරව සිය පක්ෂ සාමාජිකත්වය අහෝසි කිරීමට ද්‍රවිඩ ජාතික සන්ධානය තීරණය කර ඇති බව පෙත්සම මගින් පියසේන මහතා සඳහන් කර තිබේ. එය නීති විරෝධී බව ප්‍රකාශ කරන ලෙස ඉල්ලා පාර්ලිමේන්තු මන්ත්‍රීවරයා අදාළ පෙත්සම ගොනුකර ඇත.", "URL": "https://sinhala.adaderana.lk/news.php?nid=12919", "Category": null, "Parent URL": null}