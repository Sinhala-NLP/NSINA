{"Source": "Adaderana", "Timestamp": "April 20, 2019 10:39 am", "Headline": "වසන්තය...", "News Content": "වසරකට එක් වතාවක් පමණක් මල් හට ගන්නා ඉඹුල් ශාඛයේ මල් පිපි ඇති අයුරු මේ දිනවල වැලිමඩ-බදුල්ල ප්‍රධාන මාර්ගයේ ගමන් ගන්නා අයට දක්නට ලැබෙයි. වැලිමඩ-බදුල්ල ප්‍රධාන මාර්ගය අසලින් ගලා බසිනා උමා ඔය දෙපස විශාල වශයෙන් ඉඹුල් ගස් දක්නට ලැබෙන බව අද දෙරණ වාර්තාකරු පවසයි. සෑම වර්ෂයකම අප්‍රේල් මාසය උදාවෙත්ම මෙම ගස්වල අලංකාර ලෙස මල් පිපී ඇති අයුරු අද දෙරණ කැමරා කාචයේ මෙසේ සනිටුහන් විය. ඉඹුල් ගස්වල රත් පැහැයෙන් මෙම මල් හට ගන්නා අතර මෙම මල් නිසා රතු පැහැති වියනක් ගස් මත ඇති අයුරු ගස් දෙස බලන ඕනෑම අයෙකුට පෙනී යයි. ඉඹුල් ගසක් සාමාන්‍යයෙන් අඩි 40 ත් 50ක් පමණ උසකින් යුක්ත වන අතර, මෙම මල් පිපි පරවුණ පසු ගෙඩි හට ගන්නා අතර, එම ගෙඩි පසුව පුපුරා පුළුන් වැනි ආකාරයට පරිසරයට එක්වන බව ප්‍රදේශවාසීන් පවසයි. පසුව නැවත ඉඹුල් ගස්වල නැවත මල් හට ගන්නේ ඊළඟ වර්ෂයේ අප්‍රේල් මාසයේ බව ද ඔවුන් සඳහන් කරයි. මේ දිනවල අවුරුදු නිවාඩු සමයත් සමඟ විනෝද චාරිකා යන දෙස් විදෙස් සංචාරකයින් මෙම සුන්දරත්වය නිතැතින්ම විඳින ආකාරය අපට දක්නට ලැබිණි. ඡායාරූප - මංජුල සමින්ද කුමාරගේ", "URL": "https://sinhala.adaderana.lk/news.php?nid=108283", "Category": null, "Parent URL": null}