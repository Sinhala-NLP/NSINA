{"Source": "Adaderana", "Timestamp": "September 19, 2019 08:27 am", "Headline": "ලයිබීරියාවේ පාසැලක ගින්නකින් සිසුන් 27ක් මරුට", "News Content": "ලයිබීරියාවේ පාසැලක හටගත් ගින්නකින් සිසුන් 27දෙනෙක් මියගොස් තිබේ. තුවාල ලැබූ තවත් කිහිදෙනෙක් ප්‍රතිකාර සඳහා රෝහල්ගත කර ඇති බවයි විදෙස් වාර්තා පවසයි. ලයිබීරියාවේ මොන්රෝවියා අගනුවර ආසන්නයේ පිහිටා තිබූ නේවාසික පාසැලක ගින්න හටගෙන තිබුණි. අළුයම් කාලයේ ගින්න හටගෙන ඇති අතර එම අවස්ථාවේදී සිසුන් නින්දට ගොස් සිටි බවයි එරට වාර්තා සඳහන් කළේය. සිදුවීමෙන් මියගිය සිසුන් පිරිස වයස අවුරුදු 10 හා ඊට වැඩි වයස්වල පසුවන්නන් බව අනාවරණ කරගෙන තිබේ. ගොඩනැගිල්ල තුළ තවත් මළ සිරුරු තිබේදැයි සොයා තවදුරටත් මෙහෙයුම් ක්‍රියාත්මකයි. මේ අතර ලයිබීරියා ජනාධිපතිවරයාද අනතුර සිදුවූ ස්ථානය පැමිණ සිටි අතර විපතට පත් අයගේ පවුල්වල සාමාජිකයන් වෙත ඔහු සිය ශෝකය පල කළේය. විදුලි කාන්දුවක් හේතුවෙන් ගින්න හටගෙන ඇති බවයි මූලික විමර්ශන වලින් අනාවරණ වී තිබේ. එමෙන්ම ගොඩනැගිලි කඩා වැටීම් හා ගිනි ගැනීම් ලයිබීරියාවේ ප්‍රධාන නගරවලින් නිරන්තරයෙන් වාර්තා වන බව විදෙස් වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=119453", "Category": null, "Parent URL": null}