{"Source": "Adaderana", "Timestamp": "August 28, 2012 02:01 pm", "Headline": "ඔස්ට්‍රේලියා යන්න හැදු තවත් 147ක් මාට්ටු", "News Content": "නීති විරෝධි අයුරින් ඔස්ට්‍රේලියාවට යාමට තැත් කළ තවත් ශ්‍රී ලාංකිකයින් 147 දෙනෙකු නාවික හමුදාව විසින් අද (28) අත්අඩංගුවට ගෙන තිබේ. බේරුවල හා හලාවත ප්‍රදේශවලින් මොවුන් ඔස්ට්‍රේලියාව බලා පිටත්ව යන අවස්ථාවේදි නාවික හමුදාව විසින් අත්අඩංගුවට ගෙන ඇත. ජෙත්සමනි නැමැති බහුදින ධීවර යාත්‍රාවෙන් ඔස්ට්‍රේලියාව බලා යමින් සිටි පුද්ගලයින් 66 දෙනෙකු බේරුවල මුහුදු ප්‍රදේශයේදී අත්අඩංගුවට ගෙන ඇති අතර ඔවුන්ගෙන් 64 දෙනෙකුම ද්‍රවිඩ ජාතිකයින්ය. එසේම පංචලි දුව නැමැති යාත්‍රාවෙන් ගමන් කරමින් සිටි පුද්ගලයින් 81 දෙනෙකු ද හලාවත මුහුදු ප්‍රදේශයේදි අත්අඩංගුවට ගෙන ඇත. ඔවුන්ගෙන් 59 දෙනෙකුම ද්‍රවිඩ ජාතිකයින් වන අතර 22 දෙනෙකු සිංහල ජාතිකයින්ය. අත්අඩංගුවට පත්වු පුද්ගලයින් යාපනය, මුලතිව්, ත්‍රිකුණාමලය, වව්නියාව, මඩකළපුව, කිලිනොච්චිය, හලාවත, පුත්තලම, කොළඹ, මීගමුව, කුරුණෑගල, හා මන්නාරම යන ප්‍රදේශවල පදිංචිකරුවන් වේ. වැඩිදුර විමර්ශන කටයුතු සඳහා ඔවුන් අපරාධ පරීක්ෂණ දෙපාර්තමේන්තුවට භාරදීමට පියවර ගෙන තිබේ.", "URL": "https://sinhala.adaderana.lk/news.php?nid=26956", "Category": null, "Parent URL": null}