{"Source": "Adaderana", "Timestamp": "May 20, 2014 06:56 am", "Headline": " රත්‍රං පන්නන්න ගිය තිදෙනෙක් මාට්ටු", "News Content": "ලක්ෂ 120කට අධික වටිනාකමකින් යුත් රත්‍රං තොගයක් සමඟ පුද්ගලයින් තිදෙනෙකු කටුනායක ජාත්‍යනන්තර ගුවන්තොටුපළේ දී අත්අඩංගුවට ගෙන තිබේ. රේගු මාධ්‍ය ප්‍රකාශක ලෙස්ලි ගාමිණි මහතා කියා සිටියේ ඊයේ රාත්‍රීයේ ඉන්දියාවේ මුම්බායි බලා යාමට පැමිණි ශ්‍රී ලාංකිකයින් තිදෙනෙකු මෙලෙස අත්අඩංගුවට ගත් බවයි. අත්අඩංගුවට ගත් සැකකරුවන් අතර කාන්තාවන් දෙදෙනෙකු ද සිටින බව සඳහන්ය. ඔවුන් සතුව තිබී කිලෝ ග්රෑ ම් දෙකයි ග්රෑම් 400ක් පමණ බරින් යුත් රත්‍රං කැබලි 24ක් සොයාගෙන තිබේ. පාවහන් තුළ සඟවා මෙම රත්‍රං කැබලි රැගෙන යාමට උත්සාහ කර ඇති බව ගුවන්තොටුපළ රේගුව සඳහන් කරයි. මේ අතර නීති විරෝධී ලෙස රන් භාණ්ඩ තොගයක් ඉන්දියාවේ චෙන්නායි බලා රැගෙන යාමට උත්සාහ කළ ශ්‍රී ලාංකිකයෙකු කටුනායක ජාත්‍යන්තර ගුවන්තොටුපළේ දී අත්අඩංගුවට ගෙන තිබේ. ඉතා සූක්ෂම ලෙස සිරුර තුළ සඟවා මෙම සැකකරු විසින් අදාළ රන් භාණ්ඩ තොගය රැගෙන යාමට උත්සාහ කර ඇති බව රේගු මාධ්‍ය ප්‍රකාශක ලෙස්ලි ගාමිණි මහතා ප්‍රකාශ කළේය. ඔහු සතුව තිබී පහලොස් ලක්ෂ 20,000කට අධික වටිනාකමින් යුත් රත්‍රං වළළු 4ක් සහ මාල තුනක් සොයාගෙන තිබේ.", "URL": "https://sinhala.adaderana.lk/news.php?nid=43313", "Category": null, "Parent URL": null}