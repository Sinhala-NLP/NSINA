{"Source": "Adaderana", "Timestamp": "October 3, 2016 03:26 pm", "Headline": "ලාංකේය සිනමාවට නවසීලන්ත රජයේ සහය ලැබෙයි", "News Content": "ශ්‍රී ලංකාවේ චිත්‍රපට කර්මාන්තය සඳහා නවසීලන්ත රජයේ සහය ලබා දෙන බව නවසීලන්ත අග්‍රාණ්ඩුකාරවරිය වන ශ්‍රීමතී පැට්සි රෙඩ්ඩි මහත්මිය පවසා තිබේ.අග්‍රමාත්‍ය රනිල් වික්‍රමසිංහ මහතා ප්‍රමුඛ ශ්‍රී ලංකා දූත පිරිස නවසීලන්ත අග්‍රාණ්ඩුකාරවරිය හමු වූ අවස්ථාවේ දී ඇය මේ බව පැවසූ බව අග්‍රමාත්‍ය කාර්යාලය සඳහන් කළේය.ශ්‍රී ලංකාවේ චිත්‍රපට කර්මාන්තය නවීකරණය කිරීම සහ ජාතික චිත්‍රපට සංවර්ධන මණ්ඩලයක් ස්ථාපිත කිරීම සම්බන්ධයෙන් නවසීලන්තයේ අත්දැකීම් , දැනුම සහ සහයෝගය පමණක් නොව තමාගේ පුද්ගලික සහය ද ලබා දෙන බව ඇය මෙහිදී වැඩි දුරටත් සඳහන් කර ඇත.නවසීලන්තයේ 21 වන අග්‍රාණ්ඩුකාරවරිය ලෙස දිවුරුම් දුන් රෙඩ්ඩි මහත්මිය අග්‍රාණ්ඩුකාරවරිය ලෙස පත් වීමෙන් අනතුරුව සාකච්ඡා පැවැත් වූ පළමු රාජ්‍ය තාන්ත්‍රිකයා අග්‍රමාත්‍ය රනිල් වික්‍රමසිංහ මහතා බව සඳහන්ය.මෙහි දී පොදු රාජ්‍ය මණ්ඩලීය සබඳතා, ජාත්‍යන්තර සමාජ සහ ආර්ථික ප්‍රවණතා මෙන්ම ශ්‍රී ලංකාවේ නව සංවර්ධන ප්‍රවේශ සම්බන්ධයෙන්ද සාකච්ඡා කර තිබේ.", "URL": "https://sinhala.adaderana.lk/news.php?nid=64689", "Category": null, "Parent URL": null}