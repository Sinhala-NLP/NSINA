{"Source": "Adaderana", "Timestamp": "November 20, 2013 12:01 pm", "Headline": "සූදු ක්‍රීඩාවේ නිරත වූ පුද්ගයින් 138ක් අත්අඩංගුවට ", "News Content": "මෙම වසරේ ගත වු කාලසීමාව තුළ කොළඹ අවට ප්‍රසිද්ධ ස්ථාන වල සුදු ක්‍රීඩාවේ නිරතවු ප්‍රද්ගලයින් 138 දෙනෙකු අත්අඩංගුවට ගෙන ඇති බව පොලිස් මුලස්ථානය පවසයි. සුදු ක්‍රීඩාවේ නිරත වන පුද්ගලයින් අත්අඩංගුවට ගැනිම සඳහා පොලිස්පතිවරයාගේ උපදෙස් මත මෙම වැටලීම් සිදුකරන බව පොලීසිය සඳහන් කරයි. සංවිධානාත්මක අපරාධ හා දුෂණ මර්ධන කොට්ඨාශය විසින් මෙම වැටලීම් සිදුකර ඇති අතර ඒ සඳහා කොළඹ අවට පොලිස් ස්ථානවල සහය ද හිමිව තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතාගේ අත්සනින් යුතුව නිකුත් කළ නිවේදනයක සඳහන් වන්නේ සුදුපොළ වැටලීම් සිදුකරන කිසිදු නිලධාරියෙකු ස්ථාන මාරු කර නොමැති බවයි . සුදුපොළ වැටලීම් සිදුකරන නිලධාරීන් ස්ථාන මාරුවීම් සිදුකරන බවට පසුගිය දා චෝදනාවක් ද එල්ල වුණි. මේ අතර සුදුපොළ පවත්වාගෙන යන ස්ථාන ආසන්නයේ පැය 24 පුරාම පොලිස් නිලධාරීන් රාජකාරියේ යොදවන ලෙස පොලිස්පතිවරයා විසින් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා වෙත උපදෙස් ලබා දී ඇත. එමෙන්ම එම ස්ථානයේ සුදු ක්‍රීඩාවේ යෙදුනහොත් වැටලීම් සිදුකරන ලෙසට ද උපදෙස් ලබා දී ඇති බව අදාළ නිවේදනයේ සඳහන් වෙයි.", "URL": "https://sinhala.adaderana.lk/news.php?nid=38977", "Category": null, "Parent URL": null}