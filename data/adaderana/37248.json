{"Source": "Adaderana", "Timestamp": "September 8, 2013 04:09 pm", "Headline": "පොදුරද සමුළුව ගැන සිසුන්ගේ දැනුම මැනීමට තරඟයක්", "News Content": "පොදු රාජ්‍ය මණ්ඩල රාජ්‍ය නායක සමුළුව සම්බන්ධයෙන් පාසල් ළමුන් කොතෙක් දුරට දැනුවත්ව ඇත් ද යන්න පිළිබඳව ඇගයීමක් සිදුකිරීමට රජයේ ප්‍රවෘත්ති දෙපාර්තමේන්තුව කටයුතු යොදා තිබේ. ඒ අනුව දීප ව්‍යාප්ත මට්ටමින් පාසල් පද්ධති සම්බන්ධ කරගනිමින්, පොදුරාජ්‍ය මණ්ඩල රාජ්‍ය නායක සමුළුවේ ඉතිහාසය, ප්‍රතිලාභ හා එහි පොදු වටිනාකම පිළිබඳ තරගාවලියක් පැවැත්වීමට කටයුතු යොදා ඇත. කොළඹ විශ්වවිද්‍යාලය සහ අධ්‍යාපන අමාත්‍යාංශයේ සහයෝගය ඇතිව මෙම වැඩසටහන ක්‍රියාත්මක කරන බව රජයේ ප්‍රවෘත්ති දෙපාර්තමේන්තුව පවසයි. දුරස්ථ අධ්‍යාපන ආයතන ආසන්නයේ ඇති පාසල් පහක් නියෝජනය වන පරිදි තරගාවලිය සඳහා පාසල් තෝරාගැනෙන අතර අදාළ දුරස්ථ අධ්‍යාපන ආයතනයේ දී මෙම විභාගය පැවැත්වීමට කටයුතු යොදා තිබේ. ජාතික පාසල් හා පළාත් පාසල් වල සිංහල සහ දෙමළ මාධ්‍ය අධ්‍යයන පොදු සහතික පත්‍ර සාමාන්‍ය පෙළ සහ උසස් පෙළ හදාරණ සිසුන්ට පමණක් මේ සඳහා ඉදිරිපත් විය හැකි අතර පාසල් තෝරා ගැනීම අධ්‍යාපන අමාත්‍යාංශය මගින් සිදුකිරීමට නියමිතය. මෙම තරගයෙන් උපරිම ලකුණු ලබාගන්නා පාසල් සිසුන් සඳහා අවසන් මහා තරගය කොළඹ දී පැවැත්වීමට කටයුතු යොදා ඇති බව රජයේ ප්‍රවෘත්ති දෙපාර්තමේන්තුව පවසයි.", "URL": "https://sinhala.adaderana.lk/news.php?nid=37248", "Category": null, "Parent URL": null}