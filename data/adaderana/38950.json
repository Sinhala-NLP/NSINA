{"Source": "Adaderana", "Timestamp": "November 19, 2013 07:17 am", "Headline": " වැලිකඩ ගැටුමේ වාර්තාව හෙළිදරව් කරන්න සූදානම්", "News Content": "වැලිකඩ ගැටුමේ ත්‍රිපුද්ගල කමිටු වාර්තාවේ නිර්දේශ ලබන සතියේ දී මාධ්‍යයට හෙළි කරන බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යශය පවසයි. එම අමාත්‍යංශ ලේකම් එස්.විතානගේ මහතා කියා සිටියේ අදාළ වාර්තාව සම්බන්ධයෙන් පැන නැඟී තිබු ගැටලුකාරී තත්ත්වය එකඟතාවකින් විසඳා ගැනීමට හැකි වු බවයි. පසුගිය වසරේ නොවැම්බර් මාසයේ සිදුවු මෙම ගැටුමෙන් රැඳවියන් 27 දෙනෙකු ජීවිතක්ෂයට පත්විය. අදාළ සිද්ධිය සම්බන්ධයෙන් පරීක්ෂණයක් පැවැත්වීමට විශ්‍රාමික මහාධිකරණ විනිසුරු බන්දුල අතපත්තු මහතාගේ ප්‍රධානත්වයෙන් ත්‍රිපුද්ගල කමිටුවක් පත් කළ අතර එහි වාර්තාව පසුගිය මාසයේ පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශයට භාරදෙන ලදී. කෙසේ වෙතත් එම ත්‍රිපුද්ගල වාර්තාවේ ඇතැම් කරුණු වලට එකඟ විය නොහැකි බව කමිටු සාමාජිකයෙකු ප්‍රකාශ කිරීමත් සමඟ එම වාර්තාව සංශෝධනය කිරීමට අමාත්‍යංශය උපදෙස් ලබාදෙනු ලැබිණි. ඒ අනුව පසුගිය 12 වන දින පුනරුත්ථාපන හා බන්ධනාගාර ප්‍රතිසංස්කරණ අමාත්‍යවරයාගේ ප්‍රධානත්වයෙන් රැස් වු අදාළ ත්‍රිපුද්ගල කමිටුව පොදු එකඟතාවට පැමිණ තිබේ. එබැවින් එම වාර්තාවේ අඩංගු නිර්දේශ ලබන සතිය තුළ මාධ්‍යයට ඉදිරිපත් කරන බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශයේ ලේකම් එස්.විතානගේ මහතා සඳහන් කළේය.", "URL": "https://sinhala.adaderana.lk/news.php?nid=38950", "Category": null, "Parent URL": null}