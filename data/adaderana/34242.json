{"Source": "Adaderana", "Timestamp": "May 20, 2013 03:51 pm", "Headline": "කොසොල් රජු දුටු හීන 16න් එකක් තමයි මෙයලා දකින්නේ", "News Content": "හෙට වර්ජනයට ආර්ථික සංවර්ධන අමාත්‍යංශයේ කිසිවෙකුත් සහභාගි නොවන බව ආර්ථික සංවර්ධන නියෝජ්‍ය අමාත්‍ය එස්.එම්. චන්ද්‍රසේන මහතා පවසයි. කෘෂි පර්යේෂණ නිලධාරීන් 10,000ක්, සමෘද්ධි නිලධාරීන් 30,000 හා සංවර්ධන නිලධාරීන් 20,000ක් පමණ ආර්ථික සංවර්ධන අමාත්‍යංශය‍ යටතේ සේවය කරන බවද ඔවුන් කිසිවෙකුත් වර්ජනයට සම්බන්ධ නොවන බවද ඔහු සඳහන් කරයි. එජාපයත් ජවිපෙත් 88 හා 89 කාලයේදී කළ කී දෑ මිනිසුන්ට හොඳ හැටි මතක බවත් ඔවුන් විසින් සංවිධානය කරන වැඩවර්ජනය කොසොල් රජු දුටු හීනෙන් 16න් එකක් දැකීම හා සමාන බවත් හෙතෙම කියයි. කොළඹදී අද (20) ‍පැවැති මාධ්‍ය හමුවකදී ඔහු මේ බව පැවසීය. බස් වර්ජනයක් ආරම්භ කර ඇති නමුත් එය අසාර්ථක බවද නි‍‍යෝජ්‍ය ඇමතිවරයා කීවේය. එජාප සමයේ විදුලිය කැපූ බවත්, ජවිපෙ ට්‍රාන්ස් ෆෝමර ගිනි තැබූ බවත් එහෙත් වත්මන් ආණ්ඩුව ජනතාව අඳුරේ නොතැබූ බවද ඔහු පෙන්‍වාදුන්නේය. ජනපතිවරයා මැයි දිනයදා දුන් පොරොන්දුව ඒ ආකාරයෙන්ම ක්‍රියාත්මක බවද නියෝජ්‍ය අමාත්‍යවරයා එම මාධ්‍ය හමුවේදී වැඩිදුරටත් පැවසීය.", "URL": "https://sinhala.adaderana.lk/news.php?nid=34242", "Category": null, "Parent URL": null}