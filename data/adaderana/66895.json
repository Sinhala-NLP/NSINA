{"Source": "Adaderana", "Timestamp": "December 9, 2016 09:24 pm", "Headline": " සංවිධානාත්මක අල්ලස සහ දුෂණය ඇතැම් ආයතනවල තවමත් ක්‍රියාත්මකයි", "News Content": "අල්ලස්, දුෂණය සහ අක්‍රමිකතාව වැළැක්වීමේදී සහ නිවාරණයේදී වඩා වැදගත් වන්නේ දෙන දඬුවමට වඩා එම වැරැද්ද සිදු කිරීමට ඇති ඉඩකඩ ඇහිරීම බව ජනාධිපති මෛත්‍රිපාල සිරිසේන මහතා පවසයි.ජනාධිපතිවරයා පෙන්වාදෙන්නේ සියලු අමාත්‍යංශ, දෙපාර්තමේන්තු, සංස්ථා සහ ව්‍යවස්ථාපිත මණ්ඩල මාස 03කට වරක් ඇමතිවරයාගේ හෝ ආයතන ප්‍රධානියාගේ නායකත්වයෙන් රැස්ව තම ආයතනය තුළ අල්ලස, දුෂණය සහ අක්‍රමිකතාව වැළැක්වීමට ගත යුතු පියවර සහ අනුගමනය කළ යුතු ක්‍රමවේදයන් පිළිබඳ සාකච්ඡා කළ යුතු බවයි.අන්තර් ජාතික දුෂණ විරෝධි දිනයට සමගාමිව අද පෙරවරුවේ පැවැත් වූ දුෂණ විරෝධි ජාතික සමුළුව අමතමින් ජනාධිපති මෛත්‍රිපාල සිරිසේන මහතා මේ බව ප්‍රකාශ කර තිබේ.සංවිධානාත්මක අල්ලස සහ දුෂණය තවමත් ඇතැම් දෙපාර්තමේන්තු සහ ආයතන තුළ සිදුවන බව පෙන්වාදුන් ජනාධිපතිවරයා ප්‍රකාශ කර ඇත්තේ ඊට එරෙහිව කටයුතු කිරීම සියලු ආයතන ප්‍රධානීන්ගේ වගකීම බවයි.රාජ්‍ය ආදායම් දුෂණයෙන් අක්‍රමිකතාවයෙන් තොරව මහා භාණ්ඩාගාරය වෙත ලබාදීම රජයට ආදායම් උපයා දෙන සියලු ආයතනවල ප්‍රධානීන්ගේ වගකීම බව ද ජනාධිපතිවරයා එහිදී පෙන්වා දී ඇත.ඇතැම් රාජ්‍ය ප්‍රධානීන් මෙන්ම ඇතැම් දේශපාලනඥයින් ද පොලිස් මූල්‍ය අපරාධ කොට්ඨාසයට යාමට සිදු වනු ඇතැයි බියෙන් ඇතැම් ලිපිගොනු අත්සන් තැබීමෙන් වැළකී සිටින බව පැවසු ජනාධිපතිවරයා තමාගේ වගකීම් නිසි ලෙස ඉටුවනවානම් එසේ බිය නොවිය යුතු බව ද වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=66895", "Category": null, "Parent URL": null}