{"Source": "Adaderana", "Timestamp": "May 8, 2018 03:08 pm", "Headline": " භාරත ලක්ෂ්මන් ප්‍රේමචන්ද්‍ර ඝාතනය-දුමින්ද ඇතුළු 4 දෙනා ඉදිරිපත් කළ අභියාචනය යළි විභාගයට", "News Content": "භාරත ලක්ෂ්මන් ප්‍රේමචන්ද්‍ර ඝාතනය සම්බන්ධයෙන් වරදකරු වී මරණීය දණ්ඩනය ලබා සිටින හිටපු පාර්ලිමේන්තු මන්ත්‍රී දුමින්ද සිල්වා ඇතුළු විත්තිකරුවන් හතර දෙනෙකු විසින් ඉදිරිපත් කර තිබෙන අභියාචනා අද(08) ශ්‍රේෂ්ඨාධිකරණය හමුවේ යළි විභාගයට ගනු ලැබීය. අග විනිසුරු ප්‍රියසාද් ඩෙප් මහතා ප්‍රමුඛ පංච පුද්ගල විනිසුරු මඩුල්ලක් හමුවේ විභාගයට පැවැත් වෙයි. මෙහිදී විත්ති පාර්ශවයේ නීතිඥවරුන් විසින් කරුණු ඉදිරිපත් කිරීම් සිදු කළේය. මෙහිදී විත්තියේ නීතිඥවරු සඳහන් කර සිටියේ විත්තිකරුවන් වරදකරුවන් බවට තීන්දු කළ ත්‍රිපුද්ගල විනිසුරු මඬුල්ලේ බහුතර විනිසුරුවරුන් දෙදෙනාගෙන් එක් විනිසුරුවරයෙකු විත්තිකරුවන් වරදකරුවන් කරන්නේ කවර හේතුවක් මතද යන්න පිළිබඳව කරුණු පැහැදිලි කිරීමට අපොහොසත් වී ඇති බවයි. මේ හේතුවෙන් විත්තිකරුවන් වරදකරුවන් කිරීමේ නඩු තීන්දුව අවිධිමත් නඩු තීන්දුවක් ලෙස අර්ථකථනය කළ විත්තියේ නීතිඥවරු එය නීතිමය වශයෙන් දෝෂ සහිත බව අධිකරණය හමුවේ තර්ක කර සිටියේය. අනතුරුව වැඩි දුර විභාගය මේ මස 10 දාට කල් තබා තිබේ. හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතා වෙඩි තබා ඝාතනය කිරීම සම්බන්ධයෙන් වරදකරුවන් කෙරුණු හිටපු පාර්ලිමේන්තු මන්ත්‍රී දුමින්ද සිල්වා ඇතුළු විත්තිකරුවන්ට කොළඹ ත්‍රිපුද්ගල මහාධිකරණ විනිසුරු මඩුල්ල බහුතරයක් විනිසුරුවරු විසින් එම චෝදනාවලට වරදකරුවන් කොට මරණීය දණ්ඩනය පනවනු ලැබීය. තමන්ට දඬුවම් පනවා ඇති ආකාරය නීති විරෝධී යයි පෙන්වා දෙන විත්තිකරුවන් එම චෝදනාවලින් තමන්ව නිදොස්කට නිදහස් කරන මෙන් ඉල්ලා එම අභියාචනය ඉදිරිපත් කර තිබේ.", "URL": "https://sinhala.adaderana.lk/news.php?nid=88736", "Category": null, "Parent URL": null}