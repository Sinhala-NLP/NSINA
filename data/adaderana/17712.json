{"Source": "Adaderana", "Timestamp": "July 29, 2011 09:16 am", "Headline": "උ/පෙළ සිසුන් නොමිලේ ප්‍රවාහනය ගැන කිසිදු තීරණයක් ගෙන නෑ", "News Content": "අධ්‍යයන පොදු සහතික පත්‍ර උසස් පෙළ විභාගය පැවැත්වෙන දිනවල අදාළ සිසුන්ට නොමිලේ ප්‍රවාහන පහසුකම් සැපයීම සම්බන්ධයෙන් මෙතෙක් කිසිදු තීරණයක් ගෙන නොමැති බව ප්‍රවාහන අමාත්‍ය කුමාර වෙල්ගම මහතා පවසයි. පෞද්ගලික බස් සංගම් ද මෙතෙක් ඊට එකඟතාවක් පළ කර නොමැති බව අමාත්‍යවරයා පෙන්වාදෙයි. අදාළ දිනවල පාසල් සිසුන්ට නොමිලේ බස්රථවලින් ගමන් කිරීමට අවස්ථාව හිමිවන බව අධ්‍යාපන අමාත්‍ය බන්දුල ගුණවර්ධන මහතා පසුගියදා ප්‍රකාශ කළේය. 138 මාර්ග‍යේ ධාවනය සඳහා නව සුඛෝපභෝගී බස්රථයක් එක් කිරීමේ අවස්ථාවේ දී මාධ්‍යවේදියෙකු නැගූ පැනයකට පිළිතුරු දෙමින් කුමාර වෙල්ගම අමාත්‍යවරයා මේ බව පැවසුවේය. අධ්‍යාපන අමාත්‍යාංශය ඒ සම්බන්ධව තවමත් සාකච්ඡාවක් සඳහා කැඳවා නොමැති බව ද හෙතෙම පෙන්වාදුන්නේය. මේ අතර ඉදිරියේ දී දුරගමන් බස් රථවල රූපවාහිනී සහ ගුවන්විදුලි යන්ත්‍ර භාවිතය අනිවාර්ය කරන බව ද ප්‍රවාහන අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=17712", "Category": null, "Parent URL": null}