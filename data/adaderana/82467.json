{"Source": "Adaderana", "Timestamp": "January 3, 2018 06:42 pm", "Headline": "ණය ගෙවාගන්න බැරුව වයසක අඹුසැමි යුවල සියදිවි නසා ගනියි", "News Content": "යාපනයේ තෙන්මරච්චි ප්‍රදේශයේ වයෝවෘද්ධ අඹුසැමි යුවලක් ළිදකට පැන සියදිවි හානි කරගෙන සිටියදී ඔවුන්ගේ මළ සිරුරු දෙක අද (3) දින දහවල් ප්‍රදේශවාසීන් විසින් සොයාගෙන තිබේ. ප්‍රදේශවාසීන් පොලීසියට පවසා ඇත්තේ මේ යුවල විසින් ලබාගත් ණය මුදලක් ගෙවා ගැනීමට නොහැකිව ඔවුන් ඉතා කනස්සල්ලේන් කාලය ගෙවූ බවයි. මේ දෙදෙනා ළිඳට පැන සියදිවි හානි කරගන්නට ඇත්තේ ඔවුන් විසින් ලබාගත් ණය මුදල් ගෙවීමට නොහැකි වීම නිසා යැයි පොලීසිය විශ්වාස කරණ අතර ඒ පිළිබදව කට උත්තරද ලබාගෙන තිබේ. මියගිය දෙදෙනා සින්නයියා වේලායුදම් (67) හා වේලායුදම් නාගම්මා(63) වශයෙන් හදුනාගෙන තිබේ. අඹු සැමි යුවල ඊයේ (2) දින සවස් කාලයේදීත් නිවසේ සිටි බව අසල්වාසීන් පොලීසියට පවසා ඇති අතර අද (03) දා දහවල් වනතුරු ඔවුන් දක්නට නොලැබුණු බැවින් අසල්වාසීන් ඒ පිළිබඳව සොයා බැලූ අවස්ථාවේදී ඔවුන්ගේ මළ සිරුරු ඔවුන් ජීවත් වූ නිවස අසල ළිදේ තිබෙනු දැක ඒ පිළිබදව පළාතේ ග්‍රාම නිලධාරීවරයාට දැණුම් දී තිබේ. චාවාකච්චේරි පොලීසියේ නිලධාරීන් සිද්ධිය වූ ස්ථානයට පැමිණ පරීක්ෂණ පවත්වා වැඩිදුර පරීක්ෂණ කටයුතු සඳහා මළ සිරුරු දෙක චාවකච්චෙරි රෝහලට බාර දී තිබේ. චාවකච්චේරි පොලීසිය සිද්ධිය පිළිබදව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=82467", "Category": null, "Parent URL": null}