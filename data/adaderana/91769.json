{"Source": "Adaderana", "Timestamp": "July 1, 2018 08:25 am", "Headline": "උරුගුවේ රාජ්‍ය රොනාල්ඩෝගේ පාපන්දු සිහිනය බොඳකරයි", "News Content": "වත්මන් ලෝක පාපන්දු පිටියේ තවත් සුපිරි ක්‍රීඩකයෙක් වන ක්‍රිස්ටියානෝ රොනාල්ඩෝ ඇතුළු පෘතුගාල කණ්ඩායමට ලෝක කුසලාන පාපන්දු තරඟාවලියෙන් ඉවත් වීමට සිදුවුණි. ඒ අවසන් 16 දෙනාගේ වටය යටතේ උරුගුවේ කණ්ඩායම සමග ඊයේ(30) පැවති තරඟය ගෝල 2ට 1ක් ලෙස පරාජය වීමත් සමගයි. තරඟයේ 7 වැනි මිනිත්තුවේදීම ක්‍රියාත්මක වූ එඩින්සන් කවානි උරුගුවේ කණ්ඩායම වෙනුවෙන් පලමු ගෝලය වාර්තා කළේය. පෘතුගාල කණ්ඩායම පලමු අර්ධයේ අවස්තා කිහිපයකදීම උරුගුවේ ගෝල සීමාව ආක්‍රමණය කළද ඔවුන්ට ගෝල රැස් කිරීමට හැකි වූයේ නැත. ඒ අනුව පලමු අර්ධය නිමා වුයේ ගෝල 1ට 0ක් ලෙසයි. දෙවන අර්ධයේ 55 වැනි මිනිත්තුවේදී ක්‍රියාත්මක වූ පෘතුගාල ක්‍රීඩක පෙපේ ගෝලයක් රැස් කරමින් තරගයේ ගෝල සංක්‍යාව සම කිරීමට සමත් වුණි. ඉන් මිනිත්තු 5ක් ඉක්ම යාමටත් මත්තෙන් නැවතත් ක්‍රියාත්මක වූ එඩින්සන් කවානි උරුගුවේ කණ්ඩායම වෙනුවෙන් දෙවන ගෝලයත් රැස්කලේ පෘතුගාලයේ ලෝක කුසලාන සිහිනයට තිත තබමින්ය. පෘතුගාල බලාපොරොත්තු සුන්කළ එඩින්සන් කවානි තරගයේ 74 වැනි මිනිත්තුවේදී පාදයේ ආබාධයකට ලක්වූ අවස්තාවේ තම ප්‍රතිවාදී ක්‍රීඩකයාට ක්‍රීඩා පිටියෙන් ඉවත් වීමට ක්‍රිස්ටියානෝ රොනාල්ඩෝ උපකාර කළේය ක්‍රීඩාවේ මහත්මා ගුණය මනාව පසක් කරමින්ය. කෙසේ වෙතත් අවසන් මොහොත දක්වාම තරගය පිළිබඳ බලපොරොත්තු තබමින් පෘතුගාලය ක්‍රීඩා කළද අවසානයේ ඔවුන්ට ගෝල 2ට 1ක් ලෙස තරගයේ පරාජය වැලඳ ගනිමින් තරගාවලියෙන් ඉවත් වීමට සිදු වුණි. ඒ අනුව තම ක්‍රීඩා දිවිය තුලදී ලෝක කුසලානයක පහස විඳීමට නොහැකි වූ වත්මන් ලෝක පාපන්දු පිටියේ සුපිරිතම ක්‍රීඩකයින් දෙදෙනාට එකම දිනයකදී මෙවර පාපන්දු ලෝක කුසලානයෙන් ඉවත් වීමට සිදු වුණි.", "URL": "https://sinhala.adaderana.lk/news.php?nid=91769", "Category": null, "Parent URL": null}