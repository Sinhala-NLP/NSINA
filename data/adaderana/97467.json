{"Source": "Adaderana", "Timestamp": "October 10, 2018 11:36 am", "Headline": "ජනපති-අගමැති යළි දිවයිනට", "News Content": "ජනාධිපති මෛත්‍රීපාල සිරිසේන මැතිතුමා ඇතුළු දූත පිරිස සිය සිසෙල්ස් රාජ්‍යයේ නිල සංචාරය නිමා කරමින් යළි දිවයිනට පැමිණ තිබේ. අද(10) උදෑසන 11.20 පමණ ශ්‍රී ලන්කන් ගුවන් සේවයේ යූ.එල්.- 708 දරන ගුවන් යානයෙන් කටුනායක ගුවන් තොටුපොළ වෙත ලඟාවූ බව අද දෙරණ ගුවන් තොටුපල වාර්තාකරු සඳහන් කළේය. මේ අතර නොර්වේ සහ එංගලන්තයේ නිල සංචාරයක නිරත වු අග්‍රාමාත්‍ය රනිල් වික්‍රමසිංහ මහතා යළි දිවයිනට පැමිණ තිබේ. අග්‍රාමාත්‍යවරයා සහ දූත පිරිස අද(10) පෙරවරු 08.30 ට පමණ එමිරේට්ස් ගුවන් සේවයේ ඊ.කේ.- 650 දරන ගුවන් යානයකින් කටුනායක ජාත්‍යන්තර ගුවන් තොටුපලට ලඟාවූ බව අද දෙරණ ගුවන් තොටුපල වාර්තාකරු සඳහන් කළේය. නෝර්වේ රාජ්‍යයේ සහ එංගලන්තයේ නිල සංචාරයක් සඳහා අග්‍රාමාත්‍ය රනිල් වික්‍රමසිංහ මහතා පසුගිය 03 වනදා දිවයිනෙන් පිටත්ව ගියේය. නෝර්වේ රාජ්‍යයේ දින 03 ක සංචාරයකින් අනතුරුව අග්‍රාමාත්‍යවරයා පසුගිය 08 වනදා එංගලන්තයේ ලන්ඩන් නුවරට පිටත්ව ගොස් තිබුණි.", "URL": "https://sinhala.adaderana.lk/news.php?nid=97467", "Category": null, "Parent URL": null}