{"Source": "Adaderana", "Timestamp": "January 10, 2011 08:41 am", "Headline": "අදත් වැසි-අවතැන්වූවන්ට කඳවුරු 138 ක් ස්ථාපිතයි", "News Content": "දිවයින ආශ්‍රිතව පවතින වැසි සහිත කාලගුණ තත්ත්වය අද(10) දිනය තුළ ද බලාපොරොත්තු වන බව කාලගුණ විද්‍යා දෙපාර්තමේන්තුව පවසයි. උතුර, උතුරු නැගෙනහිර, උතුරු මැද, ඌව සහ මධ්‍යම පළාත්වලට වැඩි වශයෙන් වැසි ඇති විය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ දමයන්ති ඉඳිකැටිහේවගේ මහත්මිය ප්‍රකාශ ‍කළාය. එසේම අද දිනය තුළ ද දිවයිනේ ප්‍රදේශ රැසක ශීත කාලගුණ තත්ත්වයක් පවතින බව කාලගුණ විද්‍යා දෙපාර්තමේන්තුව පවසයි. මේ අතර ජලගැලීම් හේතුවෙන් අවතැන් වූ පුද්ගලයින් සඳහා කඳවුරු 138 ක් පිහිටුවා ඇති බව ආපදා කළමනාකරණ මධ්‍යස්ථානය පවසයි. එහි සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කර සිටියේ අයහපත් කාලගුණ තත්ත්වය හේතුවෙන් ජීවිත හානි 9ක් මේ වන විට වාර්තා වන බවයි. මේ අතර නායයෑම් අවදානමක් පවතින ප්‍රදේශවල ජනතාව ඒ පිළිබඳ දැඩි අවධානයෙන් සිටින ලෙස ජාතික ගොඩනැගිලි පර්යේෂණ ආයතනය පවසයි. ජාතික ගොඩනැගිලි පර්යේෂණ ආයතනයේ නායයෑම් සේවා අධ්‍යක්ෂ ආර්.එම්.එස්. බණ්ඩාර මහතා ප්‍රකාශ කර සිටියේ ඉදිරි දින කිහිපය තුළ ද කඳුකර ප්‍රදේශවල නායයෑම් ඇතිවිය හැකි බවයි.", "URL": "https://sinhala.adaderana.lk/news.php?nid=13385", "Category": null, "Parent URL": null}