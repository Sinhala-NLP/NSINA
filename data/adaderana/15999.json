{"Source": "Adaderana", "Timestamp": "May 10, 2011 08:43 am", "Headline": "බින් ලාඩ්න් පකිස්ථානයේ රැඳී සිටීම ගැන විශේෂ පරීක්ෂණයක්", "News Content": "රහසිගත අයුරින් ඔසාමා බින් ලාඩ්න් පකිස්ථානයේ රැඳී සිටීම පිළිබඳව විශේෂ පරීක්ෂණයක් ආරම්භ කිරීමට පාකිස්ථාන රජය තීරණය කර තිබේ. පකිස්ථාන අග්‍රාමාත්‍ය යූසුෆ් රාසා ගිලානි ඊයේ(09) පාර්ලිමේන්තුවේ දී මේ බව ප්‍රකාශ කර ඇති බව විදෙස් මාධ්‍ය වාර්තා කරයි. පකිස්ථාන ආරක්ෂක බලකොටුව ආසන්නයේ ඔසාමා බින් ලාඩ්න් රැදී සිටීම ගැටලු සහගත බව අග්‍රාමාත්‍යවරයා පවසයි. කෙසේ වෙතත් පකිස්ථානය දැනුවත්ව ඔසාමා බින් ලාඩ්න් එම ස්ථානයේ රැඳී සිටි බවට ඇතැම් පුද්ගලයින් සිදු කරන ප්‍රකාශ හාස්‍යජනක බව ද යූසූෆ් රාසා ගිලානි පවසා තිබේ. කිසිදු ලෙසකින්වත් ත්‍රස්තවාදයට සහයෝගය ලබා දීම පකිස්ථානු රජයේ ප්‍රතිපත්තිය නොවන බව අග්‍රමාත්‍යවරයා පවසයි. ඔසාමා බින් ලාඩ්න් පාකිස්ථානයේ දී අමෙරිකානු හමුදාව විසින් ඝාතනය කිරීමෙන් අනතුරුව එරට ප්‍රධානියෙකු ඒ සම්බන්ධයෙන් ප්‍රකාශයක් සිදු කළ ප්‍රථම අවස්ථාව මෙය වේ.", "URL": "https://sinhala.adaderana.lk/news.php?nid=15999", "Category": null, "Parent URL": null}