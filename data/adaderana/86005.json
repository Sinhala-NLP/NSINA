{"Source": "Adaderana", "Timestamp": "March 20, 2018 04:07 pm", "Headline": "රට සල්ලි තොගයක් රේගු අත්අඩංගුවට ", "News Content": "රුපියල් එක් කෝටි තුන් ලක්ෂ අසූ පන් දහසක් (103,85,000)වටිනා අමෙරිකානු ඩොලර් තොගයක් ශ්‍රී ලංකාවේ 2017 අංක 12 දරණ විදේශ විනිමය පනතේ නීතිමය විධිවිධාන උල්ලංඝනය කරමින් තායිලන්තයේ බැංකොක් වෙත රැගෙන යෑමට තැත් කළ කැෂිනෝ ක්‍රීඩකයෙකු අද(20) දින උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව සහකාර රේගු මාධ්‍ය ප්‍රකාශක විපුල මිනුවන්පිටිය මහතා ප්‍රකාශ කළේය. මොහු තායිලන්තයේ බැංකොක් නුවර ව්‍යාපාර කටයුතු සිදු කරන, 50 හැවිරිදි ඉන්දීය ජාතිකයෙකි. ඔහු ශ්‍රී ලංකාවට පැමිණ ඇත්තේ කැෂිනෝ ක්‍රීඩා කිරීම සදහා යැයි රේගුව හමුවේ ප්‍රකාශ කර තිබේ. ඔහු අද දින උදෑසන 7.10 ට තායිලන්තයේ බැංකොක් බලා පිටත්ව යන ශ්‍රී ලන්කන් ගුවන් සේවයේ යූ.එල්. - 404 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ ගමන් මල්ලේ ඇමෙරිකානු ඩොලර් 67,000 ක මුදලක් තිබූ අතර , ඔහු ඒ බැව් රේගු නිලධාරීන් හමුවේ ප්‍රකාශ කර තිබුණි. එහෙත් 2017 අංක 12 දරන විදේශ විනිමය පනතට අනුව විදේශයන් වෙත මෙසේ විදේශ මුදල් රේගුවට ප්‍රකාශ කර අවශ්‍ය තරමක් ගෙන යා හැකි වුවත් , ඒවා ශ්‍රී ලංකාවේ දී ඉපැයූ ආකාරය ඔවුන් රේගුව හමුවේ ප්‍රකාශ කළ යුතු බව එම පනතේ සඳහන් වේ. ඒ අනුව මෙම මුදල් තොගය අත් අඩංගුවට ගත් රේගු නිලධාරීන් , මෙම ව්‍යාපාරිකයා පුද්ගල ඇප මත නිදහස් කර තිබේ. කටුනායක ගුවන් තොටුපොළ රේගු අධ්‍යක්ෂ ඕ.එම්.ජබීර් මහතාගේ උපදෙස් මත, නියෝජ්‍ය රේගු අධ්‍යක්ෂ ඕ.ජේ.ඔබේසේකර සහ රේගු අධිකාරී රවි කුමාරන් යන මහත්වරුන් මේ පිළිබඳව වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=86005", "Category": null, "Parent URL": null}