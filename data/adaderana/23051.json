{"Source": "Adaderana", "Timestamp": "March 25, 2012 04:47 pm", "Headline": "සෞදියේදී මිය ගිය මවගේ සිරුර ගෙන්වා ගන්න තාමත් බැරිවුණා-බලංගොඩින් දුක්ගැනවිල්ලක්", "News Content": "සෞදි අරාබියේ රැකියාවකට ගොස් සිටියදී ජීවිතක්ෂයට පත්වූ තම මෑණියන්ගේ දේහය ශ්‍රී ලංකාවට ගෙන්වා ගැනීමට සහයදෙන ලෙස බලංගොඩ පදිංචි පුද්ගලයකු ඉල්ලීමක් කරයි. එච්.ජී සීලවතී නමැති තම මව පසුගිය වසරේ ජූනි මස 18 වන දින කොළඹ මැලේවීදියේ රැකියා නියෝජිත ආයතනයක් හරහා සෞදි අරාබියේ ගෘහ සේවිකාවක ලෙස රැකියාවට ගිය බව සඳගල,කොටවෙහෙරමංකඩ,බලංගොඩ පදිංචි ක්‍රිසාන්ත පීරිස් මහතා පවසයි. පසුව ගිය වසරේම නොවැම්බර් මාසය පමණ වන විට එම නිවැසියන් විසින් තමන්ට නිතර හිංසා පීඩා කරන බව දන්වා කෙසේ හෝ ලංකාවට යළි ගෙන්වා ගන්නැයි අම්මා තමන්ට ඇවිටිලි කළ බව ඔහු අද දෙරණට කියා සිටියේය. ඉන් පසු ඇය නැවත ලංකාවට ගෙන්වාගැනීම සඳහා මැලේ වීදියේ රැකියා නියෝජිතායතනයටත්,විදේශ සේවා නියුක්ති කාර්යාංශයටත් අවස්ථා ගණනාවකදී යාම් ඊම් කළත්,පැමිණිලි කළත් කිසිදු ක්‍රියා මාර්ගයක් නොගත් බව පීරිස් මහතා අවධාරණය කරයි. ඒසේ රැකියා නියෝජිතායතනයට පැමිණි එක් අවස්ථාවක තම මෑණියන් සේවය කළ නිවසින් පැන ගොස් ඇතැයිද ඒ නිසාම ඇය ගෙන්වා ගැනීම සඳහා තමාට කිසිවක් කළ නොහැකි යයි ඔවුන් දැන්වූ බවත් පීරිස් මහතා පෙන්වාදෙයි. එයින් ඉක්බිතිව මව‍ පිළිබඳ කිසිදු හෝඩුවාවක් නොමැතිව ටික කලක් ගෙවී ගිය බව සිහිපත් කළ ක්‍රිසාන්ත පීරිස් මහතා මේ මස (මාර්තු)08 වන දින තම මව ජීවිතක්ෂයට පත්ව ඇති බව එරට නිවැසියන් විසින් දැනුම් දුන් බව කියා සිටියාය. මාර්තු මස 08 වන දින එසේ දැනුම් දුන් ලැබුවත්,දැනුම් දුන් පුද්ගලයන් විසින් සඳහන් කර ඇත්තේ එච්.ජී සීලවතී මිය මියගොස් ඇත්තේ මාර්තු මස 02 වන දින බවයි. කෙසේ වුවද මේවන විට තම මව මිය ගොස් මසකට ආසන්න කාලයක් ගත වී ඇතත් ඇගේ මෘත ශරීරය ගෙන්වා ගැනීමට කිසිදු බලධාරියකු සහය නොදුන් බවත්,තම මෑණියන් කල්තියා ගෙන්වා ගැනීමට සහය දුන්නේනම් ඇගේ ජීවිතය බේරාගත හැකිව තිබුණා වුවත්,දැන් ඒ සියල්ල නිමවී තිබියදී ඇයට අවසන් ගෞරව දැක්වීමේ අවස්ථාව හෝ උදාකර දෙන ලෙසත් හෙතෙම බලධාරීන්ගෙන් ඉල්ලා සිටියි.‍ තම මෑණයන් මිය ගොස් ඇති පුවත තමන්ට එරටින් දැනුම් දුන්නේ මාර්තු මස 08 වන දින බැවින් මාර්තු මස 09 වන දිනම තමන් ඒ පිළිබඳ විදේශ සේවා නියුක්ති කාර්යාංශයට දැනුම්දුන් බවත්,එතැන් සිට මේවන තෙක් පස් වතාවක් බලං‍ගොඩ සිට කොළඹ විදේශ සේවා නියුක්ති කා‍ර්යාංශයට තමා පැමිණි නමුත් මේ වන තෙක් සාධාරණයක් ඉටුනොවුණු බව පීරිස් මහතා අවධාරණය කරයි.", "URL": "https://sinhala.adaderana.lk/news.php?nid=23051", "Category": null, "Parent URL": null}