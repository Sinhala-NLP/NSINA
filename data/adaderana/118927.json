{"Source": "Adaderana", "Timestamp": "September 12, 2019 11:46 am", "Headline": "අස්වනු නෙලීමේ මංගල්‍යයක්", "News Content": "දකුණු ඉන්දියාවේ කේරළ ප්‍රාන්ත වැසියන් මේ දිනවලදී අස්වනු නෙලීමේ මංගල්‍යය සමරයි. එම උත්සවය හඳුන්වන්නේ ඕනම් යන නමින්. මලයාලම් දින දසුනට අනුව පළමු මාසය ලෙසින් සැලකෙන චින්ගම් මාසයේදී කේරළ වැසියන් ඕනම් උත්සවය සමරනු ලබයි. ඕනම් උත්සවය ආරම්භ වන්නේ අතම් යනුවෙන් හඳුන්වන දිනයෙන් වන අතර එතැන් සිට දින 10ක් පුරා උත්සවය පැවැත්වෙයි. අස්වනු නෙලීමේ අවසානයද සනිටුහන් කරමින් මහාබාලි රජු අනුස්මරණය කිරීම උදෙසා මෙම උත්සවය පවත්වන බවත් සඳහන්. ඕනම් උත්සව සමයේදී කේරළ වැසියන් මල් වලින් සකසන \" පූ කෝලම්\" රටා නිර්මාණය කරන ආකාරයත් දක්නට ලැබෙයි. එමෙන්ම කෝවිලට ගොස් ආශිර්වාද ලබා ගැනීමටත් ඔවුන් මේ දිනවලදී අමතක කරන්නේ නැහැ. ඕනම් උත්සවය සමයේදී කේරළ වැසියන්ගේ අලංකාර නර්තන, වාදන වැනි සංස්කෘතිකාංගද දැකගත හැකියි. ඥාතී හිත මිතුරන් හා අසල්වැසියන් සමග එක්ව කාලය ගත කිරීමටත් ඕනම් උත්සවය මහඟු අවස්ථාවක් බව ජනතාවගේ හැඟීමයි.", "URL": "https://sinhala.adaderana.lk/news.php?nid=118927", "Category": null, "Parent URL": null}