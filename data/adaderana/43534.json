{"Source": "Adaderana", "Timestamp": "May 28, 2014 10:06 am", "Headline": "නාරාහෙන්පිටදී දුම්රිය මගියාට මොකද වුණේ?", "News Content": "ප්‍රවේශපත්‍රයක් නොමැතිව පැමිණි මගියෙකු අල්ලාගත්තේ යැයි නාරාහෙන්පිට දුම්රිය ස්ථානයේ නිලධාරීන් පැවසීමත් සමග අද පෙරවරුවේ එහි නොසන්සුන් තත්ත්වයක් ඇති විය. අද උදෑසන අවිස්සාවේල්ලේ සිට කොටුව බලා පැමිණෙන කාර්යාල දුම්රිය නරාහේන්පිට දුම්රිය ස්ථානයේ පෙරවරු 8.45ට පමණ නතර කෙරිණ. දුම්රිය නතර වී සුළු මොහොතකින් පිරිමි ළමයෙකුගේ කමීසයකින් අල්ලාගත් එම දුම්රිය ස්ථානයේ නිලධාරියෙකු දුම්රිය ස්ථානාධිපතිගේ කාර්යාලය වෙත යන අයුරු දුම්රියේ සිටි මගීන් බොහො දෙනාගේ අවධානයට ලක්විය. දුම්රිය ස්ථානාධිපතිගේ කාර්යාල පරිශ්‍රයේදී මෙම සිද්ධිය ගැන වචන හුවමාරුක් ද සිදුවූ අතර ඒත් සමග ඉදිරිපස මැදිරියේ සිටි මගීන් බොහෝමයක්ද දුම්රියෙන් බැස සිදුවන්නේ කුමක්දැයි කාර්යාල දොර අසළට රැස්වී සොයා බලන ලදී. තමන් ටිකට් ගැනීමට කවුන්ටරයට ගියත් කවුන්ටරයේ නිලධාරියෙකු නැති නිසා දුම්රියට ගොඩවූ බවට දුම්රිය නිලධාරීන් හමුවේ, එකී තරුණයා කියනු ඇසුණි. පොලිස් නිලධාරියෙකු ද එම ස්ථානයේ සිටිමින් සිදුවන්නේ කුමක්දැයි බලා සිටින අයුරු දැක ගත හැකි විය. කෙසේ වුවද ප්‍රවේශපත්‍රයක් නොමැතිව සිටි ළමයෙකුට පහරදීමට දුම්රිය නිලධාරීන්ට අවසරයක් නැති බවට මගීන් කිහිප දෙනෙකු පැවසීමත් සමග නිලධාරීන් හා මගීන් අතර වචන හුවමාරුවක් සිදුවිය. මීටත් වඩා වංචා සිදුනොවන්නේදැයි මගීන් අසද්දී දෙපාර්ශවයේ වචන හුවමාරුවද දැඩි වූ අතර එම අවස්ථාවේදී දුම්රිය යළි ගමන් ආරම්භ කිරීමේ සංඥාව දුන් නිසා මගීන් යළි දුම්රියට ගොඩවිය. මෙම සිද්ධිය ගැන කළ විමසීමකදී අදහස් දැක්වු නාරාහේන්පිට දුම්රිය ස්ථානයේ උසස් නිලධාරියෙකු පැවසුවේ එම ළමයා කොට්ටාවේ සිට දුම්රියට ගොඩවී ඇතැයි ප්‍රශ්න කිරීමේදී හෙළි කළ බවයි. නාරාහෙන්පිටදී මෙම තරුණයා දුම්රියෙන් බැස්ස අවස්ථාවේ තම නිලධාරියෙකු ප්‍රවේශපත්‍රය ඉල්ලුවිට පලායාමට තැත් කිරීම නිසා එම තරුණයා අල්ලාගත් බවත් අනතුරුව ඔහු නාරාහෙන්පිට පොලීසියට බාරදුන් බවත් එම නිලධාරියා කීවේය. තරුණයාට කිසිදු පහරදීමක් සිදුව නැති බවත්, මගීන් ද මෙම සිද්ධියට මැදිහත්වීම නිසා වචන හුවමාරුවක් වූ බවත්, ප්‍රවේශපත්‍රයක් නොමැතිව දුම්රිය තුළ සිටීමත්, දුම්රිය වේදිකාවේ සිටීමත්, දඬුවම් ලැබිය හැකි වරදක් නිසා එකී තරුණයාට රුපියල් 2620ක දඩ මුදලක් නියම කෙරුණු බවද එම නිලධාරියා පැවසුවේය. ප්‍රවේශ පත්‍රයක් ගැනීමට යද්දී කවුන්ටරයේ කිසිවෙකු නොසිටි බවට එම තරුණයා කීම පිළිගත නොහැකි බවද මොහු මීට පෙරත් මේ ආකාරයට ප්‍ර වේශපත්‍ර නොමැතිව දුම්රියේ ගමන් කර අසු වූ අයෙකු බවද හෙතෙම වැඩිදුරටත් කීවේය.", "URL": "https://sinhala.adaderana.lk/news.php?nid=43534", "Category": null, "Parent URL": null}