{"Source": "Adaderana", "Timestamp": "July 9, 2013 02:59 pm", "Headline": "බුද්ධගයා ‍බෝම්බ ප්‍රහාරය ගැන රනිල් වාර්තාවක් ඉල්ලයි - අපිට ප්‍රශ්නයක් නෑ ජී.එල් කියයි", "News Content": "ඉන්දියාවේ බුද්ධගයාවට එල්ල වූ බෝම්බ ප්‍රහාරය ගැන ඉන්දියාවෙන් කරුණු විමසා වාර්තාවක් ඉදිරිපත් කළ යුතු බව විපක්ෂනායක රනිල් වික්‍රමසිංහ මහතා පවසයි. අද (09) පාර්ලිමේන්තුවේදී විපක්ෂනායකවරයා ඒ පිළිබඳව ආණ්ඩු පක්ෂයේ අවධානය යොමු කරමින් කියා සිටියේ මෙම සිද්ධිය ගැන බෝම්බ ප්‍රහාරය එල්ල වූ ප්‍ර්‍රදේශයේ වගකිව යුතු අයගෙන් ශ්‍රී ලංකා රජය කරුණු විමසිය යුතු බවයි. ඒ අනුව ඒ ගැන වාර්තාවක් ඉදිරිපත් කරන ලෙස ද විපක්ෂනායකවරයා එහිදී ඉල්ලීමක් කළ බව අද දෙරණ පාර්ලිමේන්තු වාර්තාකරු පැවසීය. ඊට ප්‍රතිචාර දක්වමින් විදේශ කටයුතු අමාත්‍ය මහාචාර්ය ජී.එල් පීරිස් මහතා පැවසුවේ මෙම සිද්ධිය ගැන ඉන්දීය රජයෙන් කරුණු විමසා ඇති බවයි. ඔවුන් විසින් ලබාදුන් තොරතුරුවලට අනූව මෙම සිද්ධියට ශ්‍රී ලංකාවේ කිසිදු සම්බන්ධයක් නැති බවත් ඒ ගැන පරීක්ෂණ ආරම්භ කර ඇති බවත් දැනුම් දී ඇතැයි හෙතෙම කීවේය. එසේම මෙම සිද්ධියට සම්බන්ධ‍ වගකිව යුතු පුද්ගලයින්ට දැඩි දඬුවම් ලබාදෙන බව ඉන්දීය රජය සහතික වී ඇතැයිද අමාත්‍යවරයා පැවසීය.", "URL": "https://sinhala.adaderana.lk/news.php?nid=35629", "Category": null, "Parent URL": null}