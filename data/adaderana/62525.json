{"Source": "Adaderana", "Timestamp": "July 28, 2016 05:03 pm", "Headline": "රෝග වැළැක්වීමයි වැදගත්", "News Content": "නීරෝගී ජනතාවක් බිහි කිරීමේ කාර්යයේදී රෝග වැළැක්වීමේ සේවා වඩාත් ශක්තිමත් කිරීම අත්‍යවශ්‍ය බව ජනාධිපති මෛත්‍රිපාල සිරිසේන මහතා පවසයි.මහජනතාවට වඩාත් සමීපව කටයුතු කරන පිරිසක් ලෙස මහජන සෞඛ්‍ය පරීක්ෂකවරුන්ට එහිදී ප්‍රමුඛ වගකීමක් පැවරෙන බව ජනාධිපතිවරයා කියයි.මහජන සෞඛ්‍ය පරීක්ෂකවරුන්ගේ 81 වෙනි මහා සභා රැස්වීම අමතමින් මෛත්‍රිපාල සිරිසේන මහතා මෙම අදහස් පළ කළේය.මහජන සෞඛ්‍ය සේවාවේ ගුණාත්මක භාවය සහ ප්‍රමිතිය උසස් කිරීම සඳහා පසුගිය අයවැයෙන් වැඩි මුදලක් වෙන් කළ බව පවසන ජනාධිපතිවරයා වැඩිදුරටත් සඳහන් කළේ ඔවුන්ගේ වරප්‍රසාද හා අයිතීන් දිනාදීම වෙනුවෙන් රජයෙන් ඉටු විය යුතු සෑම වගකීමක්ම ඉටු කරන බවයි.", "URL": "https://sinhala.adaderana.lk/news.php?nid=62525", "Category": null, "Parent URL": null}