{"Source": "Adaderana", "Timestamp": "August 3, 2016 03:10 pm", "Headline": "වකුගඩු ජාවාරම - සැත්කම් ගැන වාර්තාවක් ඉල්ලයි", "News Content": "ඉන්දියාව හා ශ්‍රී ලංකාව අතර ක්‍රියාත්මක වූ බව කියන නීති විරෝධී වකුගඩු ජාවාරම සම්බන්ධයෙන් අත්අඩංගුවට ගත් ඉන්දීය ජාතිකයින් හත්දෙනා තවදුරටත් රක්ෂිත බන්ධනාගාර ගත කර තිබේ.අද කොළඹ මහේස්ත්‍රාත් අධිකරණය වෙත ඉදිරිපත් කළ ඔවුන් ලබන 16 වැනි දින දක්වා රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළේය.එහිදී කොළඹ අපරාධ කොට්ඨාසය අධිකරණයට දන්වා සිටියේ ඉදිරි විමර්ශන කටයුතු සඳහා වකුගඩු ජාවාරමට සම්බන්ධ බව කියන පෞද්ගලික රෝහලෙන්, සිදුකළ වකුගඩු සැත්කම් පිළිබඳ වාර්තාවක් අවශ්‍ය වී ඇති බවයි. ඒ අනුව එම වාර්තා ලබාදෙන ලෙස නියෝගයක් නිකුත් කරන මෙන් පොලීසිය අධිකරණයෙන් ඉල්ලීමක් කළේය. එම ඉල්ලීම පිළිගත් කොළඹ ප්‍රධාන මහේස්ත්‍රාත් ගිහාන් පිලපිටිය මහතා පොලීසියට අවශ්‍ය කරන වාර්තාව ලබාදෙන ලෙස අදාළ පෞද්ගලික රෝහලට නියම කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=62728", "Category": null, "Parent URL": null}