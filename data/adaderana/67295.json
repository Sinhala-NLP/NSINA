{"Source": "Adaderana", "Timestamp": "December 23, 2016 06:17 pm", "Headline": "විශේෂ සංවර්ධන පනතින් පළාත් සභාවන්ට කිසිදු බලපෑමක් නෑ", "News Content": "පළාත් සභාවන්ට අයත් කිසිදු විෂයකට කිසිදු බලපෑමක්\"විශේෂ සංවර්ධන පනත\" මගින් සිදු නොවන බව අග්‍රාමාත්‍ය කාර්යාලය පවසයි.අග්‍රාමාත්‍ය රනිල් වික්‍රමසිංහ හා පළාත් ප්‍රධාන අමාත්‍යවරුන් අතර අද (23) පැවති සාකච්ඡාවෙන් අනතුරුව මාධ්‍ය‍ වෙත නිවේදනයක් නිකුත් කරමින් අග්‍රමාත්‍ය කාර්යාලය මේ බව සඳහන් කර තිබේ.එකී නිවේදනය පහත පරිදිය.අග්‍රාමාත්‍ය රනිල් වික්‍රමසිංහ මහතා සහ පළාත් සභා ප්‍රධාන අමාත්‍යවරුන් අතර විශේෂ සාකච්ඡාවක් අද (23) සවස අරලියගහ මන්දිරයේදී පැවති අතර, දකුණ, බස්නාහිර, නැගෙනහිර, ඌව යන පළාත් ප්‍රධාන අමාත්‍යවරු ඊට සහභාගී වූහ.සංවර්ධන විශේෂ විධිවිධාන පනත් කෙටුම් පත මගින් සිදුකිරීමට අපේක්ෂිත කාර්ය භාරය පිළිබදව මෙහිදී කරුණු පැහැදිලි කෙරිණි. මෙමගින් අරමුණු කෙරෙනුයේ පළාත් සභා විෂයයන් මධ්‍යම ආණ්ඩුව යටතට ගැනීමක් නොව, ජාතික සංවර්ධනය සඳහා පළාත් සභා ක්‍රියාකාරී ලෙස සහභාගී කර ගැනීමක් බව අග්‍රාමාත්‍යවරයා පෙන්වා දුන්නේය.පළාත් සභාවන්ට අයත් කිසිදු විෂයකට කිසිදු බලපෑමක් මේ පනත මගින් සිදු නොවන බව මෙහිදී අවධාරණය කෙරිණි. ජාතික සංවර්ධන කාර්යයන් සඳහා පළාත් සභා සම්බන්ධ කරගැනීම ප්‍රතිපත්තිමය වශයෙන් අගය කරන බව මෙහිදී ප්‍රධාන ඇමතිවරු පැවසූහ. අනෙකුත් ප්‍රධාන ඇමතිවරුන් සමග ද සාකච්ඡා කොට මේ පිළිබද යෝජනාවලියක් කඩිනමින් ඉදිරිපත් කරන බව ද ඔවුහු පැවසූහ.ඒ යෝජනාවලියට අදාළ සංශෝධන පාර්ලිමේන්තුවේ කාරක සභා අවස්ථාවේදී ඉදිරිපත් කිරීමට අවකාශ ඇති බවද මෙහිදී අග්‍රාමාත්‍යවරයා පෙන්වා දුන්නේය.", "URL": "https://sinhala.adaderana.lk/news.php?nid=67295", "Category": null, "Parent URL": null}