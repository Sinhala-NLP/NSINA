{"Source": "Adaderana", "Timestamp": "October 21, 2011 08:16 am", "Headline": "ගඩාෆි මියයයි", "News Content": "කැරලිකරුවන්ගේ ග්‍රහණයට හසුවූ අවස්ථාවේ ඇතිවූ ගැටුම්වලදී තුවාල ලැබීම හේතුවෙන් හිටපු ලිබියානු නායක මුවමර් ගඩාෆි මරණයට පත්ව ඇති බව ජ්‍යොෂ්ඨ හමුදා නිලධාරියෙකු සඳහන් කර තිබේ. මුවම්මර් ගඩාෆි ඔහුගේ උපන්ගම වන සර්ට් හිදී එරට කැරලිකාර හමුදා විසින් අල්ලාගනු ලැබීය. මුලින් පළවූ වාර්තාවලට අනුව ඔහුගේ පාදවලට තුවාල සිදුව තිබුණි. 1942 වසරේ ජුනි මස 7 වැනිදා උපත ලැබූ මුවම්මර් ගඩාෆි 1969 වසරේ දී සන්නද්ධ අරගලයකින් පසුව ලිබියානු පාලනය අත්පත් කරගත්තේය. වසර 41 ට අධික කාලයක් අරාබික‍රයේ ශක්තිමත් රාජ්‍යයකට නායකත්වය සැපයූ මුවම්මර් ගඩාෆි එම කලාපයේ වැඩිම කාලයක් පාලනය හෙබ වූ නායකයා ලෙස සැලකෙයි. එම කාලය තුළ බටහිර රටවලට ඍජුවම අභි‍යෝග කරමින් එම රටවල ක්‍රියාකලාපය දැඩිව විවේචනය කිරීම ලිබියානු නායකයාගේ කැපී පෙනෙන ලක්ෂණයක් විය. වරෙක එක්සත් ජාතීන්ගේ සංවිධානයේ වාර්ෂික සමුළුව අමතමින් බටහිර නායකයින් හමුවේ එක්සත් ජාතීන්ගේ ප්‍රඥප්තිය නිර්දය ලෙස විවේචනය කිරීම සුවි‍ශේෂත්වයකි. අමෙරිකාවේදී පවා නිර්භය ලෙස එහි ක්‍රියාකලාපය විවේචනය කිරීම බටහිර රටවලට දැඩි හිසරදයක්ව පැවතුණි. මෙම දැඩි මතධාරී මුවම්මර් ගඩාෆි නම් ලිබියානු නායකයා මෙල්ල කිරීමට බටහිර රටවල් විවිධ උත්සාහයන් දැරුව ද එය ව්‍යර්ථ විය. ඊජීප්තුවෙන් ඇරඹි ජනතා නැගිටීම් හමුවේ එරට පාලකයා ඉවත් කිරීමේ ආදර්ශය සෙසු අරාබිකරයේ රටවලට ද පැතිර ගිය අතර මෙම වසරේ පෙබරවාරි 17 වැනිදා ලිබියානු ජනතාව ද එහි ප්‍රතිඵලයක් ගඩාෆිගේ පාලනයට එරෙහිව විවිධ උද්ඝෝෂණවලට යොමුවිය. එම උද්ඝෝෂණ ව්‍යර්ථ කිරීම සඳහා මුවම්මර් ගඩාෆි දැඩි මර්දනයක් දියත් කළේය. කෙසේවෙතත් අමෙරිකාව ප්‍රමුඛ බටහිර රටවල මූලිකත්වයෙන් ගොඩනැගුණු නේටෝ හමුදා ක්‍රියාත්මක වූයේ ඉන් අනතුරුවය. මුවම්මර් ගඩාෆි පාලනය අවසන් කිරීම සඳහා දැවැන්ත නේටෝ හමුදා මෙහෙයුමක් මෙම වසරේ මාර්තු මාසයේ දී ආරම්භ කෙ‍රුණි. ලිබියාවේ සෑම මරමස්ථානයක්ම විනාශයට පත්කරමින් නේටෝ ගුවන් හමුදා බලඇණි ක්‍රියාත්මක වූ අතර එහිදී අසරණ සිවිල් වැසියන් විශාල පිරිසක් ද ඝාතනයට ලක්විය. කෙසේවෙතත් කැරලිකාර හමුදා ලිබියාවේ පාලනය ක්‍රමයෙන් සියතට ගැනීමත් සමග එරට පාලනය නව අන්තර්වාර රජයකට බාරදීමට බටහිර රටවල් ප්‍රමුඛත්වය ගත්තේය. දරුණු පරාජයන් හමුවේ කුමන අවස්ථාවක හෝ ලිබියාව වෙනුවෙන් තමා නැගී සිටින බව ලිබියානු නායක මුවම්මර් ගඩාෆි ප්‍රකාශ කළේය.", "URL": "https://sinhala.adaderana.lk/news.php?nid=19491", "Category": null, "Parent URL": null}