{"Source": "Adaderana", "Timestamp": "November 15, 2011 06:09 am", "Headline": "විශ්ව විද්‍යාලයට පොලීසි ගෙන්න ඉඩදෙන්නේ නෑ", "News Content": "විශ්ව විද්‍යාල තුළ පොලීසි ස්ථාපිත කිරීමට කිසිසේත්ම ඉඩනොදෙන බව අන්තර් විශ්ව විද්‍යාල ශිෂ්‍ය බලමණ්ඩලය පවසයි. \"සරසවි පොලීසි\"ස්ථාපිත කිරීමට උසස් අධ්‍යාපන අමාත්‍යවරයා කර ඇති ප්‍රකාශයක් උපුටා දක්වමින් අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාරගේ අත්සනින් යුතුව නිකුත් කර ඇති නිවේදනයක මේ බව සඳහන් වේ. එකී නිවේදනය මෙපරිදිය. විශ්වවිද්‍යාලවල අභ්‍යන්තර ගැටුම් ඇතිවීම වැළැක්වීම පිණිස විශ්වවිද්‍යාල භූමිය තුළ පොලිස් මුරපොළවල් ආරම්භ කරන බවට උසස් අධ්‍යාපන අමාත්‍යවරයා ප‍්‍රකාශ කර තිබුණි.\"විශ්වද්‍යාල පොලීසි\" නමින් මෙම වැඩපිළිවෙළ ආරම්භ කරන බවත්, දැනටමත් ඒ සඳහා අවශ්‍ය මූලික පියවර ගනිමින් තිබෙන බවත් එහි වැඩිදුරටත් සඳහන්ව ඇත. මීට පෙර විශ්වවිද්‍යාල තුළ පොලිසි ස්ථාපිත කිරීමක් සිදුවූයේ 1984 වර්ෂයේ දී වන අතර එසේ පොලිසි ස්ථාපිත කිරීමෙන් අනතුරුව, සරසවි තුළ ධවල භීෂණයක් කි‍්‍රියාත්මක කිරීමට එවකට එජාප ආණ්ඩුව කටයුතු කළේය. එහිදී මුළුමනින්ම ශිෂ්‍ය නිදහසට වැටබඳිමින් සිසුන් දෙදෙනකුට වඩා රැස්වීම, පෝස්ටර් කටවුට් ප‍්‍රදර්ශනය කිරීම, දැන්වීම් ඇළවීම පමණක් නොව, කවියක් ලිවීම පවා වාරණයට ලක් කෙරිණ. සිසුන් සියදහස් ගණනක් අත්අඩංගුවට ගැනීම හා මරා දැමීම සිදුවිය. පසුගිය කාලය තුළ සරසවිවලට ආණ්ඩුව විසින් කරන ලද මැදිහත්වීම් සලකා බැලීමේ දී මේ සූදානම ද එවැනිම වූ භීෂණකාරී වටපිටාවක් නිර්මාණය කර, ශිෂ්‍ය ව්‍යාපාරය මර්දනය කිරීම බවට කිසිදු සැකයක් නැත. විශ්වවිද්‍යාල තුළ ගැටුම් ඇති කිරීම ආණ්ඩුව හිතාමතාම මෙවැනි මැදිහත්වීමක් සාධාරණීකරණය කිරීම සඳහා සිය හෙන්චයියන් යොදා ගනිමින් සිදු කරයි. කැලණිය විශ්වවිද්‍යාලයේ විද්‍යා පීඨයේ පසුගියදා ඇති වූ ගැටුම ද, ඊට පෙර පිරිමි නේවාසිකාගාරය තුළ සිදුවූ ගැටුම් ද, ජයවර්ධනපුර විශ්වවිද්‍යාලයේ ඇතිකරන ලද ගැටුම් ද ආණ්ඩුවට සම්බන්ධ වී\"නිදහස් සිසුන්\"යැයි කියාගන්නා හෙන්චයියන් කිහිප දෙනකු විසින් ඇති කළ ඒවා බවට 99% ත් වඩා බහුතර සිසුන් පමණක් නොව ආචාර්යවරුන් පවා සාක්ෂි දරනු ඇත. පොලිසි ඇති කිරීම හරහා අති බිහිසුණු මර්දනයක් සරසවි තුළ කි‍්‍රියාත්මක කරනු ඇති අතර, සරසවි තුළට භීෂණය කැඳවන එයට එරෙහිව අපි අපගේ බලවත් විරෝධය ප‍්‍රකාශකර සිටිමු. එසේම මෙකී උත්සාහයට එරෙහිව විශ්වද්‍යාලයේ සියලූම පාර්ශවයන් සමග ඒකාබද්ධව සටන් වැදීමටත්, මෙකී වියරු මර්දනයට එරෙහිව ජනතාව පෙළගැස්වීමටත් කටයුතු කරමු. එසේම කුමක දුෂ්කර තත්ත්වයක් යටතේ වුවද, සරසවි තුළ පොලිසි ස්ථාපිත කිරීමට ආණ්ඩුවට ඉඩ නොදෙන බවට අවධාරණය කරමු. මෙයට, කැඳවුම්කරු, සංජීව බණ්ඩාර", "URL": "https://sinhala.adaderana.lk/news.php?nid=20013", "Category": null, "Parent URL": null}