{"Source": "Adaderana", "Timestamp": "September 18, 2019 10:01 am", "Headline": "සජිත් වැඩි ඡන්දෙන් 7 වෙනි විධායක ජනාධිපති-අශෝක් අබේසිංහ", "News Content": "එක්සත් ජාතික පක්ෂයේ ජනාධිපති අපේක්ෂකයා නිසැකවම අමාත්‍ය සජිත් ප්‍රේමදාස මහතා බව ප්‍රවාහන හා සිවිල් ගුවන්සේවා රාජ්‍ය අමාත්‍ය අශෝක් අබේසිංහ මහතා පවසයි. ඊයේ(17) කොළඹදී පැවති වැඩසටහනකින් අනතුරුව මාධ්‍ය වෙත අදහස් පළ කරමින් අමාත්‍යවරයා මේ බව ප්‍රකාශ කළේය. මෙහිදී මාධ්‍යවේදීන් විසින් එක්සත් ජාතික පක්ෂයේ සන්ධාන ගත වීම ගැන සාකච්ඡා අසාර්ථක වී ඇත්දැයි විමසා සිටියේය. එයට පිළිතුරු දෙමින් රාජ්‍ය අමාත්‍යවරයා පවසා සිටියේ, මේ වන විට සාකච්ඡා අවසන් වී ඇති බවයි. එක්සත් ජාතික පෙරමුණ සමඟ ඇති සියලු පක්ෂ ජාතික ප්‍රජාතන්ත්‍රවාදී පෙරමුණ සෑඳීමට හා එහි ලේකම් ධූරයත් එජාපයට ලබා දීමට කැමැත්ත පළ වී ඇතැයි ද පැවසු අමාත්‍යවරයා, ජනතාව ඉල්ලා සිටින්නේ සජිත් බවත් ඔහු අනිවාර්යයෙන්ම ජනාධිපති අපේක්ෂකයා වන බවත්ය. එය තමා වගකීමෙන් පවසන බවත්, එතුමා ලිඛිතව අගමැතිවරයාට මේ බව පැවසු බවත්, වෙනත් අයෙක් පක්ෂයෙන් ඉදිරිපත් වී නොමැති බවත්, ඉදිරි ජනාධිපතිවරණයේ දී ඡන්ද 65 ලක්ෂයකට වඩා රැගෙන සජිත් ප්‍රේමදාස මහතා ලංකාවේ 7 වන විධායක ජනාධිපතිවරයා බවට පත් වෙන බවත් කියා සිටියේය. පක්ෂ නායකත්වයට මෙය ලබා දීමට සිදු වන බවත් පැවසු අමාත්‍යවරයා, එක්සත් ජාතික පෙරමුණ සමඟ ඇති සියලු පක්ෂ සජිත් ප්‍රේමදාස මහතාට කැමැත්ත පළ කර ඇති බවත්, පාඨලී, රාජිත හා අනෙක් සියලු දෙනා සජිත් ප්‍රේමදාස මහතාට උදව් කරනු ඇති බවත් පැවසීය. එසේ සිදු නොකර ඔවුන් ගෝඨාභයට සහය පළ කරන්න යන්නදැයි මෙහිදි රාජ්‍ය අමාත්‍යවරයා ප්‍රශ්න කර සිටියේය.", "URL": "https://sinhala.adaderana.lk/news.php?nid=119372", "Category": null, "Parent URL": null}