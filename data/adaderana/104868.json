{"Source": "Adaderana", "Timestamp": "February 23, 2019 09:27 am", "Headline": "ව්‍යාපාරිකයින් ඝාතනය කර පිළිස්සු ස්ථානයේ තිබී මිනිස් ඇටසැකිලි හා කෙස් සොයා ගනී", "News Content": "රත්ගම, බුස්ස ප්‍රදේශයේදී පසුගිය ජනවාරි මස 23 වනදා ව්‍යාපාරිකයින් දෙදෙනෙකු පැහැරගෙන ගොස් ඝාතනය කර පිළිස්සු ස්ථානයේ තිබී මිනිස් ඇටසැකිලි හා කෙස් සොයා ගැනීමට හැකිව තිබේ. අතුරුදන් වූ ව්‍යාපාරිකයන් දෙදෙනා පැහැරගෙන ගොස් ඝාතනය කර ඇති බව පරික්ෂණවලදී අනාවරණය වූ බව ඊයේ(22) පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. මෙම ඝාතන සිද්ධිය පිළිබඳ අපරාධ පරික්ෂණ දෙපාර්තමේන්තුව විසින් ඊයේ(21) දකුණු පළාත් විශේෂ ඒකකයට අනුයුක්ත උප පොලිස් පරීක්ෂකවරයෙකු ද අත්අඩංගුවට ගනු ලැබුවේය. ඔහුගෙන් කරන ලද ප්‍රශ්න කිරීම්වලදී ව්‍යාපාරිකයින් දෙදෙනාගේ මළ සිරුරු පුළුස්සා දමන ලද ස්ථානයද ඊයේ අපරාධ පරික්ෂණ දෙපාර්තමේන්තුව සොයා ගනු ලැබීය. ගාල්ල බූස්ස රත්නඋදාගම ප්‍රදේශයේ පදිංචි 33 හැවිරිදි මංජුල අසේල හා 31 හැවිරිදි රසේන් චින්තක නම් ව්‍යාපාරිකයින් දෙදෙනෙක් පසුගිය ජනවාරි 23 වැනිදා පෙරවරු 10ට පමණ මෝටර් රථයකින් හා වෑන් රථයකින් පැමිණි පොලිස් නිල ඇඳුමින් සැරසි පිරිසක් විසින් රැගෙන ගිය බවට ඥාතීන් පවසයි. එහෙත් මොවුන් දෙදෙනා නැවත නිවෙස් වෙත නොපැමිණිම හේතුවෙන් ඥාතින් පොලිස් ස්ථාන කිහිපයකටම පැමිණිලි කර තිබු පසුබිමක ව්‍යාපාරිකයින්ගේ ඥාතින්ට පසුගිය 6 වැනිදා ලියාපදිංචි තැපෑලෙන් ලිපියක් ලැබී තිබූණි. එහි සඳහන්ව තිබුණේ දකුණු පළාත් විශේෂ ඒකකයේ ස්ථානාධිපති රෝහණ හා පොලිස් පරීක්ෂක නිශාන්ත ඇතුලු කණ්ඩායමක් මොවුන් රැගෙන ගිය බවයි. මංජුල අසේල නමැත්තා වෘත්තියෙන් මස් වෙළඳාමේ නිරත වන අතර රසේන් චින්තක නැමැත්තා වෘත්තියෙන් මත්ස්‍ය වෙළඳාමේ නිතර වෙයි. එහෙත් මොවුන් දෙදෙනා කලක පටන් ගිනි අවි කුලියට සැපයීමේ ජාවාරමකද නිරතව සිට ඇති අතර ඒ සම්බන්ධයෙන් ප්‍රශ්න කිරීම සඳහා ජනවාරි 23 වැනිදා දකුණු පළාත් විශේෂ ඒකකයේ නිලධාරින් විසින් මොවුන් අත්අඩංගුවට ගෙන ඇති බව වාර්තා වෙයි. මොවුන් සතුව ටී-56 වර්ගයේ ගිනි අවි 4 ක් හා පිස්තෝල 3 ක් තිබි ඇති අතර පසුගිය කාලයේ දකුණු පළාතේ සිදු වු අපරාධ රැසකට යොදා ගෙන ඇත්තේ ද මෙම ගිනි අවි බව වාර්තා වෙයි. ව්‍යාපාරිකයින් දෙදෙනාගෙන් ප්‍රකාශ ලබා ගන්නා අතරතුරදි සිදු කළ පහරදිම්වලින් එක් අයෙක් ජීවිතක්ෂයට පත් වි ඇති අතර සාක්ෂි වසන් කිරිමේ අමුණින් අනෙක් පුද්ගලයා ද පොලිස් නිලධාරින් විසින් ඝාතනය කර ඇති බව වාර්තා වෙයි. එමෙන්ම ඔවුන්ගේ මෘත දේහ පුළුස්සා විනාශ කර ඇති බවට ද සාක්ෂි ලැබී ඇත. මෙවන් පසුබිමක පොලිස්පතිවරයාගේ නියෝග මත ඉකුත් 13 වැනිදා සිට මෙම සිද්ධිය සම්බන්ධයෙන් වන පරික්ෂණ අපරාධ පරික්ෂණ දෙපාර්තමේන්තුව වෙත පැවරුණි. මෙලෙස පරීක්ෂණ සිදු කෙරෙන අතරතුරදි දකුණු පළාත් භාර ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන මහතා වහාම ක්‍රියාත්මක වන පරිදි පොලිස් මූලස්ථානය වෙත තාවකාලිකව මාරු කර යැවීමට පොලිසිය පියවරගත්තේය. එමෙන්ම ඉකුත් 18 වැනිදා පස්වරුවේ දකුණු පළාත් විශේෂ ඒකකයේ පොලිස් පරීක්ෂක කපිල නිශාන්ත ද සිල්වා ගාල්ලේදි අත්අඩංගුවට ගත් අතර ඊයේ දිනයේදිත් දකුණු පළාත් විශේෂ ඒකකයට අනියුක්ත උප පොලිස් පරීක්ෂකවරයෙකු වන විරාජ් මදුසංක නමැති අයෙක් අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබුවේය. මෙවන් පසුබිමක මෙම ව්‍යාපාරිකයින් දෙදෙනා රඳවා තබා ගෙන සිට පසුව ඝාතනය කළ බවට සැකකෙරෙන ගාල්ල අක්මීමන ගොනාමුල්ල ප්‍රෙද්ශයේ කුඩා කඳුගැටයක පිහිටි අත්හැර දැමු නිවසක් අද ගාල්ල ප්‍රධාන මහේස්ත්‍රාත් හර්ෂණ කැකුලවෙල මහතා විසින් පරික්ෂා කරනු ලැබුවේය. එහිදි මෙම ව්‍යාපරිකයින් දෙදෙනා එම ස්ථානයේ රඳවා සිටි බවට සාක්ෂි හමුවි ඇති බව වාර්තා වෙයි. මේ අතර මෙම ව්‍යාපාරිකයින් දෙදෙනාගේ යැයි සැක කෙරන ගිනි තබා පුළුස්සන ලද අස්ථි කොටස් වලස්මුල්ල මැදගංගොඩ උඩදෙණිය රක්ෂිතයේ තිබි සොයා ගෙන තිබේ. අදාළ අස්ථි කොටස් ඊයේ පස්වරුවේ වලස්මුල්ල ප්‍රධාන මහේස්ත්‍රාත් , රජයේ රස පරික්ෂක හා මාතර අධිකරණ වෛද්‍ය නිලධාරිවරයා පැමිණ පරික්ෂාවට ලක් කළේය.", "URL": "https://sinhala.adaderana.lk/news.php?nid=104868", "Category": null, "Parent URL": null}