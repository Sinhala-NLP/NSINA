{"Source": "Adaderana", "Timestamp": "May 11, 2011 10:12 pm", "Headline": "පුටුව හිස් වෙන්නට නියමිත පුස්සන්ට ලක්ෂ 110 ක වියදමින් චාරිකාවක් ", "News Content": "විධිමත් ලෙස පත්වීම් නොලැබූ බහුතරයකගෙන් යුතු උතුරුමැද පළාත් අධ්‍යාපන අධ්‍යක්ෂ ඇතුළු 19 දෙනෙකු ලක්ෂ 110 ක වියදමක් දරමින් තායිලන්තයේ අධ්‍යාපන චාරිකාවකට සහභාගී කරවීමට සූදානමක් පවතින බව ලංකා ගුරු සංගමය පවසයි. මෙම පිරිසෙන් 06 දෙනෙකු හැර සෙසු අය විධිමත් ලෙස පත්වීම් නොලැබූවන් වන අතරම ඉදිරිදිනවල ඔවුනගේ පත්වීම් අවලංගු වීමට නියමිත බව ලංකා ගුරු සංගමයේ ලේකම් ජෝශප් ස්ටාලින් මහතා සඳහන් කරයි. ලංකා ගුරු සංගමයෙන් කරන ලද පැමිණිල්ලක් හේතුවෙන් මානව හිමිකම් කොමිසමෙන් දෙන ලද තීන්දුවකට අනුව උතුරුමැද පළාතේ විධිමත් පත්වීම් නොලැබූ පළාත් අධ්‍යාපන අධ්‍යක්ෂ(තනතුරු01),අතිරේක අධ්‍යාපන අධ්‍යක්ෂ(තනතුරු02),කලාප අධ්‍යාපන අධ්‍යක්ෂ(තනතුරු08) ආදී ලෙස තනතුරු 11 ට අදාළ නව පත්වීම් සිදුකරන්නට නියෝග කර ඇති බව හෙතෙම අද දෙරණට කියා සිටියේය. මෙම තනතුරු 11 ට අදාළ පත්වීම් ලබාදීම සඳහා මේ වන විට පුවත්පත් දැන්වීම් මගින් අයදුම්පත් කැඳවා ඇති බවත්,එම පුරප්පාඩු ජූනි මස 01 වන දිනට පෙර පිරවිය යුතු බවට නියෝග කර ඇති බවත් ඔහු සඳහන් කළේය. එබැවින් ඉතා කෙටි කලකින් පත්වීම් අවලංගුව යෑමට නියමිත නුසුදුස්සන් මේ සා වියදමක් දරමින් විදෙස් සංචාරයකට සහභාගී කරවීම මහජන මුදල් කාබාසිනියා කිරීමක් විනා අන් යමක් නොවන බව ලංකා ගුරු සංගමයේ ලේකම් ජෝශප් ස්ටාලින් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16036", "Category": null, "Parent URL": null}