{"Source": "Adaderana", "Timestamp": "June 14, 2012 07:24 am", "Headline": "වෛද්‍යවරයාගේ නිවසට ගැහුවාට යාපනයේ සංකේත වැඩවර්ජනයක්", "News Content": "යාපනය ශික්ෂණ රෝහලේ විශේෂඥ වෛද්‍යවරයකුගේ නිවසට ප්‍රහාරයක් එල්ලවීමට විරෝධය දක්වමින් අද දිනයේ යාපනය දිස්ත්‍රික්කයේ සියලුම රෝහල්වල සංකේත වැඩවර්ජනයක් දියත් කරන බව රජයේ වෛද්‍යවරුන්ගේ සංගමය පවසයි. ඒ අනුව අද පෙ.ව 8.00 සිට එම වැඩවර්ජනය ක්‍රියාත්මක කරන බව රජයේ වෛද්‍ය නිලධාරීන්ගේ සංගමයේ ලේකම් චන්දික එපිටකඩුව මහතා සඳහන් කරයි. අදාළ විශේෂඥ වෛද්‍යවරයා විසින් පසුගිය දිනෙක රෝහලේ පැවති අක්‍රමිකතාවන් රැසක් හෙළිදරව් කළ බැවින් ඊට උරණවූ කිසිවෙක් මෙම පහරදීම සිදුකරන්නට ඇතැයි සැක පළකරන බවද එපිටකඩුව මහතා අද දෙරණට කියා සිටියේය. කෙසේ වෙතත් ඊයේ රාත්‍රීයේ වෛද්‍යවරයාගේ නිවසට එල්ලවුණු ප්‍රහාරයෙන් බොහෝ අලාභහානි සිදුව ඇති බවත්,එබැවින් මේ පිළිබඳ නිතිය නිසි ලෙස ක්‍රියාත්මක කෙරී වැරදිකරුවන්ට දඬුවම් ලබාදිය යුතු බවත් හෙතෙම පෙන්වා දුන්නේය. පොලීසිය විසින් මෙහිදී නීතිය නිසි ලෙස ක්‍රියාත්මක කරනු ඇතැයි තමන් විශ්වාස කරන බවද එපිටකඩුව මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25007", "Category": null, "Parent URL": null}