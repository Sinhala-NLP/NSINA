{"Source": "Adaderana", "Timestamp": "January 19, 2018 02:28 pm", "Headline": "පාසල් සිසුන් 11 කට කිළිනොච්චිය දිසා විනිසුරු තරයේ අවවාද කරයි", "News Content": "කිළිනොච්චිය ශාන්තිපුරම් ප්‍රදේශයේ පාසලක සිසුන් 11 දෙනෙකු පාසල් නොගොස් මත්පැන් පානය කිරීම ඇතුළු සමාජ විරෝධී ක්‍රියාවල නිරත වෙමින් සිටියදී ළමා ආරක්ෂක අධිකාරියේ නිලධාරීන් පිරිසක් විසින් ඔවුන්ව අත්අඩංගුවට ගෙන අද (19) දින කිළිනොච්චිය දිසා විනිසුරුවරයා වෙත ඉදිරිපත් කොට තිබේ. ළමා ආරක්ෂක අධිකාරියේ නිලධාරීන්ට ලැබුණු තොරතුරක් මත ඔවුන්ව අත්අඩංගුවට ගෙන කිළිනොච්චිය දිසා අධිකරණය වෙත ඉදිරිපත් කල අවස්ථාවේදී එම සිසුන්ගේ දෙමව්පියන් කැඳවන මෙන් වැඩ බලන දිසා විනිසුරු එස්.ශිවපාලසුබ්රනමනියම් මහතා නියෝග කොට තිබේ. සිසුන් 11 දෙනාගෙන් 8 දෙනෙකුගේ දෙමව්පියන් අධිකරණය වෙත පැමිණි පසුව ඔවුන්ට හා සිසුන්ට තරයේ අවවාද කළ විනිසුරුවරයා එම සිසුන් දෙමව්පියන් වෙත බාරදී තිබේ. දෙමව්පියන් නොපැමිණි සිසුන් තිදෙනාගේ දෙමව්පියන් අධිකරණයට පැමිණෙන තුරු ඔවුන්ව ළමා ආරක්ෂණ අධිකාරියේ නිලධාරීන් බාරයේ තබා ගන්නා ලෙසද විනිසුරුවරයා නියෝග කොට ඇත.", "URL": "https://sinhala.adaderana.lk/news.php?nid=83227", "Category": null, "Parent URL": null}