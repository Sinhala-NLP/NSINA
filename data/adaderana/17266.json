{"Source": "Adaderana", "Timestamp": "July 8, 2011 12:38 pm", "Headline": "දරුස්මාන් වාර්තාව ගැන ඉදිරි පියවර කෙරෙහි මූන්ගේ අවධානය", "News Content": "දරුස්මාන් වාර්තාව සම්බන්ධයෙන් ගත යුතු ඉදිරි ක්‍රියාමාර්ග පිළිබඳව එක්සත් ජාතීන්ගේ මහලේකම් බැන්කි මූන් මහතා අවධානය යොමු කරමින් සිටින බව මහලේකම්වරයාගේ වැඩබලන නියෝජ්‍ය මාධ්‍ය ප්‍රකාශක ෆර්හාන් හක් පවසයි. එක්සත් ජාතීන්ගේ මූලස්ථානයේ පැවැත්වෙන දෛනික මාධ්‍ය හමුවේ දී මාධ්‍යවේදියෙකු නැගූ පැනයක‍‍ට පිළිතුරු දෙමින් ෆර්හාන් හක් මේ බව ප්‍රකාශ කර තිබේ. අදාළ වාර්තාව ප්‍රසිද්ධියට පත්කිරීමට බැන්කි මූන් මහතා කටයුතු කර තිබෙන බව පැවසූ ෆර්හාන් හක් ඒ අනුව ඉදිරියට ගත යුතු ක්‍රියාමාර්ග මොනවාද යන්න මහලේකම්වරයා සලකා බලමින් සිටින බව සඳහන් කළේය. විපක්ෂ නායක රනිල් වික්‍රමසිංහ මහතා පසුගිය අඟහරුවාදා මූන් මහතා හමුවූ අවස්ථාවේ දී මෙම වාර්තාව සම්බන්ධයෙන් ද සාකච්ඡා කළ බව ෆර්හාන් හක් වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=17266", "Category": null, "Parent URL": null}