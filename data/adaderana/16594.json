{"Source": "Adaderana", "Timestamp": "June 7, 2011 08:40 am", "Headline": "සමාජයට ගැළපෙන උපාධිධාරියෙකු බිහි කිරීම අරමුණයි", "News Content": "වර්තමාන සමාජයට ගැළපෙන උපාධිධාරියෙකු බිහි කිරීම දේශීය වෛද්‍ය විද්‍යායතනයේ අරමුණ බව එහි අධ්‍යක්ෂ වෛද්‍ය ආර්.ඒ ජයසිංහ මහතා පවසයි. දේශීය වෛද්‍ය විද්‍යාව මෙරට තුළ මෙන්ම ජාත්‍යන්තර තුළ ද ප්‍රචලිත කිරීමට ඉදිරියේ දී බලාපොරොත්තු වන බව ඔහු සඳහන් කරයි. ජුනි මස 10 වැනි දිනට යෙදෙන කොළඹ විශ්ව විද්‍යාලයීය දේශීය වෛද්‍ය විද්‍යායතන දිනයේ දී ඒ සඳහා විශේෂ වැඩසටහන් රැසක් ආරම්භ කිරීමට නියමිත බව ජයසිංහ මහතා ප්‍රකාශ කළේය. එම උත්සවයේදී ආයතනයේ තීරකාභිමාන පර්යේෂණ වාර ප්‍රකාශනය එළදැක්වීම, 2011/2012 පශ්චාත් උපාධි ඩිප්ලෝමා පාඨමාලාව ආරම්භ කිරීම, 2011/2012 භෛෂජ්‍යක ඩිප්ලෝමා පාඨමාලාව ආරම්භ කිරීම වැනි කටයුතු සිදුවන බව ඔහු සඳහන් කළේය. එමෙන්ම ආචාර්යවරුන් වෙත පුහුණු පාඨමාලාව සඳහා චීනයට යාමට නිල ලිපි බාරදීම, පෙරදිග වෛද්‍ය විද්‍යා අරමුදල මගින් ශිෂ්‍යාධාර ප්‍රදානය කිරීම සහ ආයතනික සෞඛ්‍ය ප්‍රවර්ධන ඒකකය (ආයුර්වේද ස්පා) විවෘත කිරීම වැනි කටයුතු ද එදින වැඩපිළිවෙළට අයත්ය.", "URL": "https://sinhala.adaderana.lk/news.php?nid=16594", "Category": null, "Parent URL": null}