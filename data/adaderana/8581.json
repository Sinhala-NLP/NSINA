{"Source": "Adaderana", "Timestamp": "May 24, 2010 08:05 am", "Headline": "ලංකාව හා නවසීලන්තය සම ශූරතා දිනයි", "News Content": "අමෙරිකාවේ පැවති පර්ල්ස් කුසලාන පන්දුවාර 20/20 ක්‍රිකට් තරගාවලියේ සම ශූරතාව දිනාගැනීමට ශ්‍රී ලංකාව සහ නවසීලන්ත කණ්ඩායම් සමත්විය. ඒ ඊයේ පැවති තරගයෙන් නවසීලන්ත කණ්ඩායම පරදවා කඩුළු 7 ක ජයක් ලැබීමට ශ්‍රී ලංකා කණ්ඩායම සමත්වීම හේතුවෙනි. පළමු තරග‍යේ ජය හිමිකරගත්තේ නවසීලන්ත කණ්ඩායමයි. ඊයේ තරග‍යේ දී ප්‍රථමයෙන් පන්දුවට පහරදුන් නවසීලන්ත කණ්ඩායමේ සියලු දෙනා ලකුණු 81 කට දවා ගැනීමට ශ්‍රී ලංකා කණ්ඩායමට හැකිවිය. පන්දුයැවීමේ දී නුවන් කුලසේකර ලකුණු 4 කට කඩුළු 3 ක් දවාගත් අතර ලසිත් මාලිංග ලකුණු 12 කට කඩුළු 3ක් ලබාගත්තේය. පිළිතුරු වශයෙන් ශ්‍රී ලංකා කණ්ඩායම කඩුළු 3 ක් පමණක් දැවී ජයග්‍රාහී සීමාව පසුකළ අතර එහිදී ටී.එම්. ඩිල්ෂාන් නොදැවී ලකුණු 33 ක් රැස් කළේය. තරගයේ වීරයා ලෙස නුවන් කුලසේකර සම්මාන ලැබීය. තරගාවලියේ වීරයා වූයේ නවසීලන්ත කණ්ඩායමේ නායක ඩැ‍නියෙල් විටෝරිය.", "URL": "https://sinhala.adaderana.lk/news.php?nid=8581", "Category": null, "Parent URL": null}