{"Source": "Adaderana", "Timestamp": "March 21, 2013 09:29 am", "Headline": "පොළොන්නරු වෙද වර්ජනය කල්යයි", "News Content": "පොළොන්නරුව දිස්ත්‍රික්කය තුළ අද දිනයේ ක්‍රියාත්මක කිරීමට නියමිතව තිබූ වැඩ වර්ජනය නතර කිරීමට රජයේ වෛද්‍ය නිලධාරීන්ගේ සංගමය තීරණය කර තිබේ. හිගුරක්ගොඩ මහජන සෞඛ්‍ය පරීක්ෂකවරයා සම්බන්ධයෙන් පැන නැගුණු ගැටලුවක් මුල්කර ගනිමින් පොළොන්නරුව දිස්ත්‍රික්කයේ සියලූම වෛද්‍යවරුන් අද දිනයේ වර්ජන ක්‍රියාමාර්ගයක නිරත වීමට තීරණය කර තිබුණි‍. එකී මහජන සෞඛ්‍ය පරීක්ෂවරයා සම්බන්ධයෙන් විනය පරීක්ෂණයක් කරන බවට උතුරු මැද සෞඛ්‍ය ලේකම් ලබාදුන් ලිඛිත පොරොන්දුව නිසා වර්ජනය සති දෙකකට කල්දැමූ බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද සොයිසා මහතා සඳහන් කළේය. කෙසේ වෙතත් මෙම සිද්ධිය සම්බන්ධයෙන් හෙට දිනයේ පොළොන්නරුව දිස්ත්‍රික්කය තුළ වැඩ වර්ජනයක නිරත වන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පැවසුවේය. හිගුරක්ගොඩ මහජන සෞඛ්‍ය පරීක්ෂකවරයා අනුරාධපුරයට මාරුකර යැවීමට උතුරුමැද සෞඛ්‍ය ලේකම් ගත් තීරණය වහා අහෝසි කරන ලෙස ඉල්ලීමත්, වෛද්‍යවරුන් කිහිප දෙනෙකුගේ උවමනාවට මහජන සෞඛ්‍ය පරීක්ෂකරුවන්ට සිදුකරන අකටයුතුකම්වලට එරෙහිවත් මෙම වර්ජනය ක්‍රියාත්මක කරන බව හෙතෙම කීවේය.", "URL": "https://sinhala.adaderana.lk/news.php?nid=32601", "Category": null, "Parent URL": null}