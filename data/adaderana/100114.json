{"Source": "Adaderana", "Timestamp": "December 1, 2018 04:39 pm", "Headline": "මහවැලි ගඟේ  දිය නෑමේදී ප්‍රවේශම් වන්න", "News Content": "පේරාදෙණිය හල්ඔළුව මාර්ගයේ ගන්නෝරුව වරාතැන්න ප්‍රදේශයේ මහවැලි ගඟෙන් දිය නෑමේදී වඩාත් ප්‍රවේශම් වන ලෙස පොලීසිය මහජනතාවගෙන් ඉල්ලීමක් කරයි. දෙසැම්බර් මාසයේ නිවාඩු කාලයේ මෙන්ම සිරිපා වන්දනා සමයේ විනෝද සහ වන්දනා ගමන් යන විශාල පිරිසක් විවේක ගැනීම සඳහා සහ දිය නෑම සඳහා මෙම ස්ථානය තෝරා ගන්නා බවත් මෙම ස්ථානය දිය සුළි සහිත ඉතා අවදානම් ස්ථානයක් බැවින් මෙම ස්ථානයේ දිය නෑමේදී වඩාත් ප්‍රවේශම් වන ලෙසත් පොලීසිය ජනතාවගෙන් මෙම ඉල්ලීම් කරයි. මෙතෙක් ලැබී ඇති තොරතුරු අනුව මෙම ස්ථානයේ දිය නෑමට ගොස් අවම වශයෙන් 200 කට වැඩි පිරිසක් ජීවිතක්ෂයට පත්ව ඇති බවත් ඒ අතර තරුණ පිරිස් වැඩි වශයෙන් සිටින බවත් වාර්තා වෙයි. අවසන් වරට මෙම ස්ථානයේ දිය පහරකට හසුවී බෝට්ටුවක් පෙරළී යාමෙන් අරාබි ජාතික විශ්ව විද්‍යාල සිසුවියක් ජීවිතක්ෂයට පත් වූවාය. මෙම ස්ථානයේ දිය නෑම අනතුරුදායක බව සඳහන් කරමින් දැන්වීම් පුවරු කිහිපයක් ගඟ ආසන්නයේ ප්‍රදර්ශණය කර තිබුණද එම දැන්වීම් පුවරු යම් පිරිසක් විසින් ගලවා දමා ඇති බැවින් පිටතින් පැමිණෙන පිරිස්වලට මෙම ස්ථානයේ පවතින අනතුර පිළිබඳව අවබෝධයක් නොමැති වීම නිසා ඉතා ඉක්මනින් අනතුර සඳහන් කරමින් දැන්වීම් පුවරු ප්‍රදර්ශණය කළ යතු බව ප්‍රදේශවාසීහූ කියති.", "URL": "https://sinhala.adaderana.lk/news.php?nid=100114", "Category": null, "Parent URL": null}