{"Source": "Adaderana", "Timestamp": "April 20, 2013 02:49 pm", "Headline": "මඩකළපුව යොවුන්ගලට අලි කරදර", "News Content": "මඩකළපුව වෙල්ලාවලි ප්‍රාදේශීය ලේකම් කොට්ඨාසයේ යොවුන්ගල ගම්මානයට පවතින වනඅලි තර්ජන හේතුවෙන් ජනතාව දැඩි අපහසුතාවයට පත්ව සිටින බව අප වාර්තාකරු පවසයි. සවස් කාලයේ ගම් වදින වනඅලි රාත්‍රිය පුරා සැරිසරමින් ජනතාවගේ නිවාස වලටත්, බවභෝග වලටත් හානි සිදුකරන බව ජනතාව පවසයි. මේ වනවිට නිවාස කිහිපයක් වනඅලි ප්‍රහාරවලින් සම්පූර්ණයෙන්ම විනාශයට පත්ව ඇති අතර පුද්ගලයින් කිහිප දෙනෙකුද වනඅලි ප්‍රහාරවලින් තුවාල ලබා රෝහල් ගත කර ඇත. පසුගිය දින කිහිපයේ වනජීවි නිලධාරීන් විසින් වනඅලි පළවා හැරීමට කටයුතු කළ ද නැවත වරක් වනඅලි ගම් වැදීමට පටන් ගෙන ඇති බව ප්‍රදේශයේ අප වාර්තාකරු සදහන් කළේය.", "URL": "https://sinhala.adaderana.lk/news.php?nid=33422", "Category": null, "Parent URL": null}