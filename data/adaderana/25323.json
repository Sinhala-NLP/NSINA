{"Source": "Adaderana", "Timestamp": "June 26, 2012 09:03 am", "Headline": "පී. එච්. අයි හා පවුල් සෞඛ්‍ය සේවා ඒකාබද්ධ වෘත්තීය ක්‍රියාමාර්ගයක්", "News Content": "තම සංගමය ආරම්භ කර ඇති වෘත්තීය සමිති ක්‍රියාමර්ගයට හෙට(27) දිනයේ සිට පවුල් සෞඛ්‍ය සේවා නිලධාරීන්ගේ සංගමය ද එක්වන බව මහජන සෞඛ්‍ය පරීක්ෂකවරුන්ගේ සංගමය පවසයි. නිල ඇඳුම් දීමනාව ඇතුළු ඉල්ලීම් කිහිපයක් මුල් කරගනිමින් මහජන සෞඛ්‍ය පරීක්ෂකවරුන්ගේ සංගමය මේ දිනවල වෘත්තීය සමිති ක්‍රියාමාර්ගයක නිරත වේ. හෙට දිනයේ ලෙඩ නිවාඩු වාර්තා කිරීමට තීරණය කර ඇති බව එම සංගමයේ ප්‍රධාන ලේකම් සෙනරත් බණ්ඩාර මහතා සඳහන් කළේය. මහජන සෞඛ්‍ය පරීක්ෂකවරුන්ගේ සංගමය හා පවුල් සෞඛ්‍ය සේවා නිලධාරීන්ගේ සංගමය ඒකාබද්ධව සිදුකරන මෙම වෘත්තීය සමිති ක්‍රියාමාර්ගයේ ආරම්භයක් ව‍ශයෙන් මෙසේ ලෙඩ නිවාඩු වාර්තා කරන බව ද ඒ මහතා පෙන්වාදුන්නේය. මේ අතර හෙට(27) දිනයේ ක්‍රියාත්මක කිරීමට නියමිතව තිබූ වෘත්තීය සමිති ක්‍රියාමාර්ගය තාවකාලිකව අත්හිටවූ බව පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩලය පවසයි. පරිපූරක වෛද්‍ය සේවාවන්ට අයත් වෘත්තීය සමිති 05 ක් ඊයේ දිනයේ සෞඛ්‍ය ලේකම්වරයා සමග විශේෂ සාකච්ඡාවක් පවත්වනු ලැබී බව ඒ පිළිබඳව අදහස් දැක්වූ එම බල මණ්ඩලයේ ප්‍රධාන ලේකම් සමන් ජයසේකර මහතා කියා සිටියේය. දීමනා සම්බන්ධ ගැටලු නිරාකරණය කරගැනීම සඳහා හදිසි සාකච්ඡාවක් මුදල් අමාත්‍යාංශය සමග පැවැත්වීම, මේ වනවිට නිකුත් කර ඇති ගැසට් නිවේදනයේ අඩුපාඩු සංශෝධනය ඇතුළු කිරීම ඉල්ලීම් සඳහා මෙහිදී සෞඛ්‍ය ලේකම්වරයා එකඟත්වය පළ කළ බව ඒ මහතා පෙන්වා දුන්නේය. මේ අනුව පරිපූරක වෛද්‍ය සේවාවට අයත් වෘත්තීය සමිති 05 ඊයේ රැස්ව එහි විධායක සභාව විසින් වැඩ වර්ජනය සතියකින් කල්දැමීමට තීරණය කළ බව ද හෙතෙම සඳහන් කළේය. ‍මෙම එකඟතාවයන් ඉටුනොවුවහොත් දැඩි වෘත්තීය සමිති ක්‍රියාමාර්ගයක් ගැනීමට ද තීරණය වූ බව ඔහු කියා සිටියේය.", "URL": "https://sinhala.adaderana.lk/news.php?nid=25323", "Category": null, "Parent URL": null}