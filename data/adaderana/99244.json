{"Source": "Adaderana", "Timestamp": "November 15, 2018 11:54 am", "Headline": "කරූගෙන් ජනපතිට පිළිතුරු ලිපියක්", "News Content": "ජනාධිපති විසින් පත් කළ නව අග්‍රාමාත්‍යවරයා සහ කැබිනට් මණ්ඩලය ව්‍යවස්ථා විරෝධි බවට සඳහන් කරමින් මන්ත්‍රීවරු 122 දෙනෙකුගේ අත්සන් තබන ලද ලිපියේ පිටපතක් කථානායක කරූ ජයසූරිය මහතා විසින් ජනාධිපතිවරයා වෙත යොමු කරනු ලැබීය. එයට පිළිතුරු ලිපියක් යොමු කරමින් ජනාධිපතිවරයා ඊයේ(14) රාත්‍රියේ සඳහන් කර තිබුණේ, පාර්ලිමේන්තුව සම්බන්ධයෙන් නීතිය ඉදිරියේදී විනිශ්චයට භාජනය වී ඇති අවස්ථාවක කථානායකවරයා ගත් ක්‍රියාමාර්ග එකී නඩුවේ හරයට අගතිදායක බවයි. විශ්වාසභංග යෝජනාවක් ඉදිරිපත් කළ යුතු ආකාරය සහ එය සම්මත කර ගැනීමට අනුගමනය කළ යුතු ක්‍රියාපටිපාටය ආණ්ඩුක්‍රම ව්‍යවස්ථාවේ සහ ස්ථාවර නියෝගවල සඳහන්ව ඇති නමුත් ඒ සියල්ල නොසලකා කථානායකවරයා ක්‍රියාකර ඇති බව ජනාධිපතිවරයා පෙන්වා දී තිබේ. කථානායකවරයා ආණ්ඩුක්‍රම ව්‍යවස්ථාවත් ස්ථාවර නියෝග හා පාර්ලිමේන්තු සම්ප්‍රදායන් සියල්ල නොසලකා හැර ඇති අතර පාර්ලිමේන්තුව විසින් නිසි ලෙස සහතික නොකළ අත්සන් ලේඛනයක් තමා වෙත යොමු කිරීම තුළින් අදාළ යෝජනාව සම්මත වූ බවට කරුණු තහවුරු කිරීමට ගත් උත්සහ ගැන ද කණගාටුවට පත් වන බව ජනාධිපතිවරයා පවසයි. කෙසේ වෙතත් ජනාධිපතිවරයාගේ ලිපියට පිළිතුරු ලිපියක් යොමු කරමින් අද දිනයේ දී කථානායක කරූ ජයසූරිය මහතා සඳහන් කර ඇත්තේ, 2015 ජනවාරී මස 8 වන දින ජනාධිපති පදවියට පත්වීමත් රනිල් වික්‍රමසිංහ මහතා අග්‍රාමාත්‍ය පදවියට පත්වීමත් සිදුවුයේ, එදා ජනතාව ලබා දුන් ජනවරම පදනම් කොට ගෙන බව ජනාධිපතිවරයාට අමතක වීම කණගාටුවට කරුණක් බවයි. ජනාධිපතිවරයා වෙත යවන ලද සම්පූර්ණ ලිපිය පහතින් දැක්වෙයි.", "URL": "https://sinhala.adaderana.lk/news.php?nid=99244", "Category": null, "Parent URL": null}