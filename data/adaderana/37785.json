{"Source": "Adaderana", "Timestamp": "September 29, 2013 02:02 pm", "Headline": "කාමරවල මිල වැඩි කිරීම විශාල බාධාවක් ", "News Content": "මෙරට සංචාරක ව්‍යාපාරයට විශාල බාධාවක් වී ඇත්තේ යුද්ධයෙන් පසු හෝටල් කාමරවල මිල ඉහළ දැමීම බව ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා පවසයි. සංචාරක ව්‍යාපාරය නංවාලීමට විශේෂ වැඩපිළිවෙළ රැසක් ඉදිරියේ දී ක්‍රියාත්මක කරන බව ඔහු පෙන්වා කියයි. මාතර වණිජ මණ්ඩල කාර්යාලයේ දී පැවති උත්සවයකට එක්වෙමින් ලක්ෂ්මන් යාපා අබේවර්ධන අමාත්‍යවරයා මේ බව පැවසීය. චීනය, රුසියාව වැනි රටවලින් වැඩිපුර සංචාරකයින් ගෙන්වා ගැනීමට ඉදිරියේ දී කටයුතු කරන බව ඔහු සඳහන් කළේය. පොදුරාජ්‍ය මණ්ඩලයීය සමුළුව මෙරට පැවැත්වීම තුළින් ද සංචාරක ව්‍යාපාරයට විශාල අත්වැලක් සැපයෙන බව අමාත්‍යවරයා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=37785", "Category": null, "Parent URL": null}