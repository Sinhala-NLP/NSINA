{"Source": "Adaderana", "Timestamp": "March 15, 2018 04:18 pm", "Headline": "ජාතික බුද්ධි බලකා නිලධාරීන් දඩයමත් අලුත් වටයකින් අරඹලා -ජානිපෙ", "News Content": "ජාතික බුද්ධි බලකායේ නිලධාරීන් රැසක් දඩයම් කිරීමේ මෙහෙයුමක් අපරාධ පරීක්‍ෂණ දෙපාර්තමේන්තුව හරහා අරඹා ඇති බව ජාතික නිදහස් පෙරමුණේ ජාතික සංවිධායක පාර්ලිමේන්තු මන්ත්‍රී ජයන්ත සමරවීර මහතා අනාවරණය කරයි. අද(15) කොළඹ මාධ්‍ය හමුවකට එක්වෙමින් ඔහු මෙම අදහස් පළ කළේය. මෙහිදී වැඩිදුරටත් අදහස් දැක්වු ජයන්ත සමරවීර මහතා මෙසේ පැවසීය. “මේ ආණ්ඩුව 2018 මාර්තු 07 වැනිදා වන විට රණවිරු දඩයම වෙනුවන්ම නීති දෙකක් හදලා තිබෙනවා. එක නීතියක් තමයි, ‘අතුරුදහන් වූවන් පිළිබඳ කාර්යාලය පිහිටුවීමේ පනත’ ඒ නීතිය යටතේ දැන් කොළඹ අතුරුදහන් වූවන් පිළිබඳ කාර්යාලයක් පිහිටුවා තිබෙනවා. එහි කොමසාරිස්වරුන් ලෙස කොටි ධේනුවක් වන නිමල්කා ප්‍රනාන්දු ඇතුළු බෙදුම්වාදී එන්ජීඕ නඩයක් පත් කර අවසන්. තෙල්දෙණියේ ගින්න මැද්දේ පාර්ලිමේන්තු ස්ථාවර නියෝග සහ මන්ත්‍රීවරුන්ගේ වරප්‍රසාද නොතකා පසුගියදා සම්මත කර ගත් ‘බලහත්කාරයෙන් අතුරුදහන් කිරිම්වලින් සියලු තැනැත්තන් ආරක්‍ෂා කිරීම සඳහා වූ ජාත්‍යන්තර සම්මුතිය පනත’ රණවිරු දඩයම සඳහා හදපු අනෙක් නීතියයි. ඒ පනත් දෙක මගින් ‘ශ්‍රී ලංකාවේ ආරක්‍ෂක හමුදා යුද අපරාධ සිදුකර ඇත’ යන ජිනීවා මිථ්‍යාව සනාථ කර ගත හැකියි. එසේ තිබියදී තමයි තවත් වටයකින් බුද්ධි අංශ නිලධාරීන් දඩයම ආරම්භ කර ඇත්තේ. මේ කනගාටුදායක තත්වයට එරෙහිව මේ රටේ කෘතගුණ දත් ජනතාව පෙළගැස්වීමට ජාතික නිදහස් පෙරමුණ සහ ඒකබද්ධ විපක්‍ෂය ලෙස අප කටයුතු කරනවා. රණවිරු දඩයමට එරෙහිව පෙරට එන ලෙස ලක්මාතාවගේ කෘතගුණ දත් සියලු දූ පුතුන්ගෙන් ඉල්ලා සිටිනවා”", "URL": "https://sinhala.adaderana.lk/news.php?nid=85753", "Category": null, "Parent URL": null}