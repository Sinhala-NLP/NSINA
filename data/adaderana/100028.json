{"Source": "Adaderana", "Timestamp": "November 29, 2018 09:10 pm", "Headline": "පනස් ලක්ෂයක අත්සන් ලබාගැනීම අරඹයි", "News Content": "මහ මැතිවරණයක් පවත්වන ලෙස බලකරමින් ජනතාවගේ පනස් ලක්ෂයක අත්සන් ලබාගැනීමේ වැඩසටහනක් නාරාහේන්පිට අභයාරාම විහාරස්ථානයෙන් අද ආරම්භ කෙරුණි. එය ක්‍රියාත්මක කරනු ලබන්නේ පැවදි හඩ සංවිධානය විසින්ය. මහමැතිවරණයක් පවත්වන ලෙස බලකරමින් ජනතා අත්සන් පනස් ලක්ෂයක් ලබා ගැනීම වෙනුවෙන් වන මෙම වැඩසටහන අද(29) උදෑසන නවයට ආරම්භ වුණි. මේ අතර කොටුව දුම්රියපොල ඉදිරිපිටදීද ඊට ජනතා අත්සන් ලබා ගැනීම සිදු කෙරුණි. එමෙන්ම මහ මැතිවරණයක් පවත්වන ලෙස බලකරමින් ඊයේ පස්වරුවේ ඇල්පිටිය නගරයේ උද්ඝෝෂණයක් පැවති අතර ඉන් පසුව ගාල්ල බස් නැවතුම්පොල ඉදිරිපිටදී ජනතා අත්සන් දස ලක්ෂයක් ලබා ගැනීම ආරම්භ කෙරුණි. මේ අතර මෙරට පවතින දේශපාලපන අරාජිකත්වය නැති කරමින් ස්ථිර දේශපාලන ස්ථාවරත්වයක් ඇති කිරීම සඳහා පාර්ලිමේන්තු මැතිවරණයක් ලබා දෙන ලෙස ඉල්ලමින් අත්සන් දස ලක්ෂයක් ලබා ගැනීමේ ජාතික වැඩසටහනට සමගාමීව ගිනිගත්හේන නගරයේ අත්සන් ලබා ගැනීම අද ගිනිගත්හේන ප්‍රධාන බස් නැවතුම්පොළ පරිශ්‍රයේදී සිදු කෙරුණි. මේ අතර යටියන්තොට ආසනයේ පොදුජන පෙරමුණේ සාමාජිකයින් විසින් මහ මැතිවරණයක් ඉල්ලා අද කොළඹ - හැටන් ප්‍රධාන මාර්ගයේ යටියන්තොට ඔරලෝසු කණුව ආසන්නයේ උද්ඝෝෂණයක නිරත වුණි. මේ අතර මහ මැතිවරණයක් පවත්වන්නැයි බලකරමින් තඹුත්තේගම නගරයේ සතිපොළ අසල පොදුජන පෙරමුණ විසින් ජනතා පෙත්සමකට අත්සන් ලබා ගැනීම සිදු කෙරුණි. මේ අතර මහ මැතිවරණයක් පවත්වන ලෙස බලකරමින් නිදහස් කලා සන්ධානය අද කොටුව දුම්රියපළ ඉදිරිපිට නිහඬ විරෝධතාවක නිරත වූ අතර ජනතාව දැනුවත් කිරීමට අත්පත්‍රිකා බෙදාහැරීමද එහිදී සිදු කළේය.", "URL": "https://sinhala.adaderana.lk/news.php?nid=100028", "Category": null, "Parent URL": null}