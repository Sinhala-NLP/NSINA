{"Source": "Adaderana", "Timestamp": "August 17, 2011 10:37 am", "Headline": "සිරිකොත ඉස්සරහ පාට්දාන්න බෑ", "News Content": "කුමන ආකාරයක හෝ පෙළපාලි , උද‍්ඝෝෂණ , සත්‍යග්‍රහ සහ විරෝධතා පැවැත්වීමට එරෙහිව එක්සත් ජාතික පක්ෂ මන්ත්‍රීවරුන් පිරිසකට ගංගොඩවිල මහේස්ත්‍රාත් අධිකරණය විසින් වාරණ නියෝගයක් නිකුත් කර තිබේ. පොලිසිය කළ ඉල්ලීමකට අනුව එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතාට හා ශිරාල් ලක්තිලක මහතාට එරෙහිව එම නියෝගය නිකුත් කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කරයි. ඒ අනුව කෝට්ටේ බංගලා මන්සන්ධියේ සිට ජුබිලි කණුව මන්සන්ධිය දක්වාත් පාගොඩ පාරේ ආනන්ද බාලිකා විද්‍යාලය අසළ සිට තලවතුගොඩ පාරේ බැද්දගාන මන්සන්ධිය දක්වා අදාළ විරෝධතා දැක්වීම තහනම් කර ඇත. අද උදෑසන 8.00 සිට රාත්‍රී 12.00 දක්වා ක්‍රියාත්මක වන පරිදි එම නියෝගය නිකුත් කර ඇති බව පොලිස් මාධ්‍ය ප්‍රකාශකවරයා සඳහන් කළේය. මේ අතර අද පස්වරු 4.00ට පැවැත්වීමට නියමිත එක්සත් ජාතික පක්ෂ කෘත්‍යාධිකාරි මණ්ඩල රැස්වීම සඳහා සහභාගී වන නියෝජිතයන්ට කිසිදු බාධාවක් සිදු නොකරන ලෙස ද මහේස්ත්‍රාත්වරයා විසින් නියෝග කර තිබේ.. එම සාමාජිකයන් ගමන් ගන්නා රථ වාහන වලට හෝ බාධාවන් සිදු නොකළ යුතු බවට ගංගොඩවිල මහේස්ත්‍රාත්වරයා නිකුත් කර ඇති නියෝගයේ සඳහන් වේ. එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතාට හිතවත් මන්ත්‍රී කණ්ඩායමක් විසින් අද සිරිකොත මන්දිරය ඉදිරිපිට විරෝධතා පාගමන සහ සත්‍යග්‍රහයක් පැවැත්වීමට සැලසුම් කර තිබුණි.", "URL": "https://sinhala.adaderana.lk/news.php?nid=18129", "Category": null, "Parent URL": null}