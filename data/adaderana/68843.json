{"Source": "Adaderana", "Timestamp": "January 30, 2017 01:10 pm", "Headline": "රංජන්ට එරෙහි විරෝධතා - රාජ්‍ය නිලධාරීන් කොළඹට කැඳවයි", "News Content": "ගම්පහ දිස්ත්‍රික් ලේකම්, දිවුලපිටිය ප්‍රාදේශීය ලේකම්වරිය ඇතුළු නිලධාරීන් සහ ශ්‍රී ලංකා පරිපාලන සේවා සංගමයේ නියෝජිතයන් පිරිසක් සාකච්ඡාවක් සඳහා රාජ්‍ය පරිපාලන අමාත්‍යංශය වෙත කැඳවා ඇති බව වාර්තා වෙයි. නියෝජ්‍ය අමාත්‍ය රංජන් රාමනායක මහතා විසින් ප්‍රාදේශීය ලේකම්වරියට බැණ වැදිමේ සිද්ධිය පිළිබඳ සාකච්ඡා කිරීම හා සඳහා රාජ්‍ය පරිපාලන අමාත්‍ය රංජිත් මද්දුමබණ්ඩාර මහතා එම කැඳවීම සිදු කර ඇති බව ස‍ඳහන් වෙයි. අද (30) පස්වරුවේ අමාත්‍යංශයේදී එම සාකච්ඡාව පැවැත්වීමට නියමිතය. මේ අතර ගම්පහ දිස්ත්‍රික්කයේ සියලු ප්‍රාදේශීය ලේකම් කාර්යාලවල නිලධාරීන් අද උදෑසන සිට සංකේත වැඩ වර්ජනයක නිරත වී ඇත. මාර්ගයේ එක් මංතීරුවක් අවහිර කරමින් ඔවුහු විරෝධතාවයේ යෙදී සිටින අතර නියෝජ්‍ය අමාත්‍ය රන්ජන් රාමනායක මහතා දිවුලපිටිය ප්‍රාදේශීය ලේකම්වරියට බැන වැදීමේ සිදුවීමට විරෝධය දක්වමින් ඔවුහු මෙම විරෝධතාව සංවිධානය කර තිබේ. අමාත්‍යවරයාගේ ක්‍රියාකලාපයට විරෝධය පළ කිරීම එහි අරමුණ වන අතර නියෝජ්‍ය අමාත්‍යවරයාගේ ප්‍රකාශය සම්බන්ධයෙන් සමාව ගත යුතු බව ද නිලධාරීන් පවසයි. වර්ජනයට සමගාමීව අද ප්‍රදේශ කිහිපයක රජයේ නිලධාරීන්ගේ සහභාගීත්වයෙන් උද්ඝෝෂණ ද සංවිධානය කර තිබුණි. ප්‍රාදේශීය ලේකම් කාර්යාලවල සිදුවන මෙම වර්ජනය හේතුවෙන් රාජකාරී කටයුතු සිදු කර ගැනීම සඳහා පැමිණි බොහෝ පිරිසක් දුෂ්කරතාවට ලක්ව ඇති බව ද වාර්තා වෙයි.", "URL": "https://sinhala.adaderana.lk/news.php?nid=68843", "Category": null, "Parent URL": null}