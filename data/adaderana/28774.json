{"Source": "Adaderana", "Timestamp": "October 31, 2012 01:06 pm", "Headline": "හොර 1000 නෝට්ටු 550 ක් ", "News Content": "ව්‍යාජ රුපියල් දහසේ මුදල් නෝට්ටු 550 ක් සමග සැකකරුවන් 6 දෙනෙකු අත්අඩංගුවට ගෙන තිබේ. හුංගම පොලීසියට ලද තොරතුරක් අනුව රන්න, කට්ටකඩුව ජලාශය අසල දී ව්‍යාජ රුපියල් දහසේ මුදල් නොට්ටු 100 ක් සමග පුද්ගලයෙකු අත්අඩංගුවට ගනු ලැබීය. මොහුගෙන් සිදුකළ වැඩිදුර ප‍්‍රශ්න කිරීම්වල දී මෙම ජාවාරමට සම්බන්ධ හෝමාගම, වටරැක ප‍්‍රදේශයේ පදිංචි ප‍්‍රධාන සැකකරු අත්අඩංගුවට ගෙන තිබේ. මීට අමතරව තවත් සැකකරුවන් තිදෙනෙකු ද රන්න නගරයේ දී හුංගම පොලීසිය මගින් අත්අඩංගුවට ගෙන ඇති බව සඳහන්ය. අත්අඩංගුවට ගත් සෙසු සැකකරුවන් ළඟ තිබී තවත් ව්‍යාජ රුපියල් දහසේ නෝට්ටු 425 ක් සොයා ගෙන ඇති බව පොලීසිය සඳහන් කළේය. මීට අමතරව තංගල්ල ප‍්‍රදේශයේ දී තවත් රුපියල් දහසේ ව්‍යාජ නෝට්ටු 25 ක් සමග කාන්තාවක් ද අත්අඩංගුවට ගෙන ඇත. මීට අමතරව ව්‍යාජ නෝට්ටු මුද්‍රණය කිරීම සඳහා යොදාගත් පරිගණක යන්ත‍්‍ර සහ උපකරණ කිහිපයක් ද පොලීසිය විසින් මොරගහහේන, වැල්මිල්ල ප‍්‍රදේශයේ තිබී සොයාගෙන ඇති බව වාර්තා වේ. අත්අඩංගුවට ගත් සැකකරුවන් සහ සැකකාරිය අධිකරණයට ඉදිරිපත් කිරීමට නියමිත අතර හුංගම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=28774", "Category": null, "Parent URL": null}