{"Source": "Adaderana", "Timestamp": "April 20, 2011 08:10 am", "Headline": "වෛද්‍ය නිර්දේශ නොමැතිව ඖෂධ අලෙවි කළොත් ලක්ෂ 3 ක් දඩ-වසරක සිරදඬුවම්", "News Content": "වෛද්‍ය නිර්දේශ නොමැතිව ඖෂධ නිකුත් කරන පෞද්ගලික ඖෂධසැල් හිමියන්ට එරෙහිව පැනවෙන දඬුවම් දැඩි කිරීමට සෞඛ්‍ය අමාත්‍යාංශය තීරණය කර තිබේ. වෛද්‍ය නිර්දේශ නොමැතිව ඖෂධ නිකුත් කරන හෝ නිර්දේශීත ඖෂධ වෙනුවට අධික මිල ගණන් වලින් යුත් ඖෂධ ලබා දෙන ඖෂධ සැල් වලට එරෙහිව රුපියල් ලක්ෂ 3ක සහ වසරක සිරදඬුවම් ලබා දීමට තීරණය කර ඇති බව එම අමාත්‍යාංශය සඳහන් කරයි. මීට අදාළ නීතී දැඩිව ක්‍රියාත්මක කිරීමට සෞඛ්‍ය අමාත්‍යවරයා ජාතික විලවුන් උපකරණ හා ඖෂධ නියාමන අධිකාරියට උපදෙස් ලබා දී තිබේ. පසුගිය දෙවසරක කාලය තුළ පෞද්ගලික ඖෂධසැල් සොයා බැලීම සඳහා වැටලීම් 400ක් ක්‍රියාත්මක කළ බව සෞඛ්‍ය අමාත්‍යාංශය පවසයි. එසේම පසුගිය කාලය තුළ සිදු කළ වැටලීම් වල දී අනාවරණ වූ කරුණු මත මෙම නීතී දැඩි කිරීමට පියවර ගත් බව ද අමාත්‍යාංශය නිවේදනය කරයි. සුදුසුකම් නොමැති ඖෂධවේදීන් ඖෂධ අළෙවිය සඳහා යෙදවීම මෙන්ම නියමිත පරිදි ඖෂධ ගබඩා නොකිරීම සම්බන්ධයෙන් ද මෙම වැටලීම් වලදී සොයා බලන බව සෞඛ්‍ය අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=15577", "Category": null, "Parent URL": null}