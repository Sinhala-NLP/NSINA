{"Source": "Adaderana", "Timestamp": "November 29, 2018 07:17 am", "Headline": "මාස 11ට අල්ලස් පැමිණිලි 2956ක්", "News Content": "2018 වසරේ ගත වූ කාලය තුළ අල්ලස් හෝ දුෂණ චෝදනා විමර්ශන කොමිෂන් සභාවට පැමිණිලි 2956ක් ලැබී තිබේ. අල්ලස් හෝ දුෂණ චෝදනා විමර්ශන කොමිෂන් සභාවේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරි ප්‍රියන්ත චන්ද්‍රසිරි මහතා සඳහන් කළේ ඉන් පැමිණිලි 1848ක් විමර්ශනය කිරීමට තීරණය කර ඇති බවයි. ඒ අතර අල්ලස් ලබා ගැනීමේ සිද්ධීන් 411ක්, දුෂණ සිද්ධීන් 1286ක් සහ අයුතු වත්කම් සිද්ධින් 88ක් වන බව සඳහන්ය. ප්‍රියන්ත චන්ද්‍රසිරි මහතා සඳහන් කළේ මේ වන විට අල්ලස් කොමිසම විසින් අධිකරණවල නඩු 338ක් පවරා ඇති අතර නඩු 95ක් අවසන් කර ඇති බවයි. එහිදී පුද්ගලයින් 61 දෙනෙකු වැරදිකරුවන් කරමින් අධිකරණය විසින් නියෝග ලබාදී තිබේ. මේ වසරේ ගත වූ කාලය තුළ අල්ලස් හෝ දුෂණ චෝදනා විමර්ශන කොමිෂන් සභාව විසින් වැටලීම් 33ක් සිදු කර ඇති අතර ප්‍රියන්ත චන්ද්‍රසිරි මහතා සඳහන් කළේ එහිදී පුද්ගලයින් 38 දෙනෙකු අත්අඩංගුවට ගෙන ඇති බවයි. ඒ අතර සිවිල් වැසියන් 03 දෙනෙකු සහ රාජ්‍ය නිළධාරින් 35 දෙනෙකු වන බව සඳහන්ය.", "URL": "https://sinhala.adaderana.lk/news.php?nid=99969", "Category": null, "Parent URL": null}