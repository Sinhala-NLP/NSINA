{"Source": "Adaderana", "Timestamp": "April 17, 2013 08:24 am", "Headline": "විදුලිබිල වැඩි කරන නිර්දේශ අද එළිදකියි", "News Content": "නව විදුලි ගාස්තු සංශෝධනය පිළිබඳ මහජන උපයෝගිතා කොමිසමේ නිර්දේශ අද (17) විදුලිබල අමාත්‍යංශයට ලබාදීමට නියමිතව තිබේ. විදුලි ගාස්තු සංශෝධනය සම්බන්ධයෙන් අමාත්‍යංශය විසින් ඉල්ලිමක් කිරීමෙන් පසු ඒ පිළිබඳ මහජන අදහස් විමසීමට කොමිසම තීරණය කළේය. ඒ අනුව පසුගිය කාලයේ දී ගාස්තු සංශෝධනය පිළිබඳ ලිඛිත හා වාචික අදහස් ලබා ගන්නා ලදී. එම අදහස් ද පදනම් කර ගනිමින් මහජන උපයෝගිතා කොමිසම විසින් නව ගාස්තු සංශෝධනය පිළිබඳ නිර්ණායක සකස් කර ඇත. එහිදී ඒකක 90ට වැඩි විදුලි පරිභෝජනය සිදුකරන ගෘහස්ථ පාරිභෝගිකයන් සඳහා ලබාදීමට යෝජිත සහනය ද කපා හැරීමට තීරණය කර ඇති බව වාර්තා වේ. ගාස්තු සංශෝධනයේ දී ලංකා විදුලිබල මණ්ඩලයට මහජන උපයෝගිතා කොමිසම මගින් කොන්දේසි කිහිපයක් ද ඉදිරිපත් කරනු ඇත. ඒ අනුව විදුලිබල අමාත්‍යංශය විසින් ඉදිරි සතියේ දී නව ගාස්තු ප්‍රකාශයට පත් කිරීමට නියමිතය.", "URL": "https://sinhala.adaderana.lk/news.php?nid=33324", "Category": null, "Parent URL": null}