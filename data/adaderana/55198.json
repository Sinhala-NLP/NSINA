{"Source": "Adaderana", "Timestamp": "November 19, 2015 03:11 pm", "Headline": "සා.පෙළ අයදුම්කරුවන්ගේ ප්‍රවේශපත්‍ර තැපෑලට", "News Content": "මෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින අයදුම්කරුවන්ගේ ප්‍රවේශපත්‍ර මේ වන විට තැපෑලට යොමු කර ඇති බව විභාග දෙපාර්තමේන්තුව පවසයි.පාසල් අයදුම්කරුවන්ගේ ප්‍රවේශපත්‍ර විදුහල්පතිවරුන් වෙතද, පෞද්ගලික අයදුම්කරුවන්ගේ ප්‍රවේශපත්‍ර ඔවුන්ගේ පෞද්ගලික ලිපිනයන් වෙතද ඊයේ දිනයේ තැපැල් කළ බව විභාග කොමසාරිස් ජනරාල් ඩබ්ලිව්. එම්. එන්.ජේ පුෂ්පකුමාර මහතා සඳහන් කළේය.පාසල් අයදුම්කරුවන්ගේ ප්‍රවේශ පත්‍ර ලැබුණු වහාම ඒවා අයදුම්කරුවන් වෙත ලබාදීම සිදුකළ යුතු අතර කිසිදු හේතුවක් මත ඒවා ලඟ තබාගැනීම සිදුනොකළ යුතු බව විභාග කොමසාරිස්වරයා විදුහල්පතිවරුන්ට දැනුම්දෙයි.ප්‍රවේශපත්‍රයන් හි සංශෝධන සිදුකිරීමට අවශ්‍ය පෞද්ගලික අයදුම්කරුවන්ට දෙසැම්බර් මස පළමු වන දිනට පෙර පාසල් විභාග සංවිධාන ශාඛාව හරහා ඊට අදාළ සංශෝධනයක් සිදුකරගත හැකි බව විභාග කොමසාරිස්වරයා පෙන්වාදෙයි.ඒ පිළිබඳ 0112 78 42 08 යන දුරකථන අංකයෙන් විමසීම් සිදුකළ හැකිය.අධ්‍යයන පොදු සහතික පත්‍ර සාමාන්‍ය පෙළ විභාගය ලබන දෙසැම්බර් මස 08 වන දින සිට 17 වන දින දක්වා පැවැත්වීමට නියමිත අතර අයදුම්කරුවන් 664,537 දෙනෙකු මෙවර විභාගය සඳහා සුදුසුකම් ලබා තිබේ.", "URL": "https://sinhala.adaderana.lk/news.php?nid=55198", "Category": null, "Parent URL": null}