{"Source": "Adaderana", "Timestamp": "November 30, 2012 12:41 pm", "Headline": "එ.ජා.ප. 54 වැනි සම්මේලනය හෙට", "News Content": "එක්සත් ජාතික පක්ෂයේ 54 වැනි වාර්ෂික ජාතික මහා සම්මේලනය හෙට (01) ශ්‍රී ජයවර්ධනපුර කෝට්ටේ සිරිකොත පක්ෂ මූලස්ථානයේ දී පැවැත්වේ. එම පක්ෂයේ නායක රනිල් වික්‍රමසිංහ මහතාගේ ප්‍රධානත්වයෙන් සම්මේලනය පෙරවරු 9.30 ට ආරම්භවීමට නියමිතය. මෙහිදී පක්ෂ ව්‍යවස්ථා සංශෝධනය හා ඉදිරි වැඩ පිළිවෙල ඇතුළත් දේශපාලන ප්‍රකාශනය පිළිබඳ යෝජනාව සම්මත කර ගැනීමට ද අපේක්ෂිතයි. එක්සත් ජාතික පක්ෂයේ නායකයා පත් කර ගැනීමෙන් පසු වසර 6 ක කාලයක් සඳහා ධූරය දැරිය හැකි වන පරිදි යෝජනාවක් සම්මත කර ගැනීමට සූදානම්වීම ‍හේතුවෙන් පක්ෂ සම්මේලනය පිළිබඳ දැඩි අවධානය යොමුව ඇත. මෙම සම්මේලනය සඳහා නියෝජිතයන් 5800 දෙනෙකු පමණ සහභාගී වන බව එම පක්ෂයේ මහලේකම් තිස්ස අත්තනායක මහතා සඳහන් කළේය. ආරාධනා පත්‍ර ලැබුණු පුද්ගලයන්ට පමණක් ඒ සඳහා සහභාගීවීමට අවස්ථාව ලබා දී ඇති අතර මේ සඳහා දැඩි ආරක්ෂක විධිවිධාන යොදවා ඇති බව පක්ෂ මහලේකම්වරයා සඳහන් කළේය. පසුගිය වසරේ පැවති පක්ෂ සම්මේලනයේ දී සිරිකොත පක්ෂ මූලස්ථානයට ප්‍රහාරයක් එල්ල විණි.", "URL": "https://sinhala.adaderana.lk/news.php?nid=29608", "Category": null, "Parent URL": null}