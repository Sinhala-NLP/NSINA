{"Source": "Adaderana", "Timestamp": "November 18, 2016 10:26 am", "Headline": " අනතුරු 4යි-මරණ 4යි ", "News Content": "දිවයිනේ ප්‍රදේශ කිහිපයක සිදු වූ අනතුරුවලින් පුද්ගලයින් සිව් දෙනෙකු මියගොස් තිබේ.අනුරාධපුර - පුත්තලම මාර්ගයේ කරුවලගස්වැව, බුද්ධිදසුන්ගම ප්‍රදේශයේදී ලොරි රථයක් කැබ් රථයක පිටුපස ගැටීමෙන් අද(18) අළුයම සිදු වූ අනතුරකින් පුද්ගලයෙකු මියගොස් ඇති බව වාර්තා වෙයි.මියගිය පුද්ගලයා කැබ් රථයේ රියදුරු වන අතර ඔහු ආගරපතන ප්‍රදේශයේ පදිංචිව සිටි 21 හැවිරිදි අයෙකු බව පොලීසිය පැවසුවේය.මේ අතර හොරණ, බුලත්සිංහල මාර්ගයේ බැල්ලපිටිය ප්‍රදේශයේදී යතුරුපැදියක්, නවතා තිබූ මෝටර් රථයක සහ තවත් යතුරුපැදියක ගැටීමෙන් පළමු යතුරුපැදියේ පැදිකරු මියගොස් තිබේ.මියගිය පුද්ගලයා බුලත්සිංහල, දෙල්මෑලල ප්‍රදේශයේ පදිංචිව සිටි 31 හැවිරිදි අයෙකි.ගල්ගමුව මොරගොල්ල මාර්ගයේ ගල්වංගුව ප්‍රදේශයේදී ඩිෆෙන්ඩර් රථයක් මාර්ගයෙන් ඉවතට පැන පෙරළීමෙන් එහි රියදුරු මියගොස් තිබේ.පොලීසිය පැවසුවේ මියගිය පුද්ගලයා තිරිවත්තුඩුව, ඉරිදාපොල ප්‍රදේශයේ පදිංචිව සිටි 20 හැවිරිදි අයෙකු බවයි.මේ අතර බම්බලපිටිය ප්‍රදේශයේදී දුම්රියට පැන පේරාදෙණිය ප්‍රදේශයේ පදිංචිව සිටි 64 හැවිරිදි අයෙකු සියදිවි හානිකරගෙන තිබේ.", "URL": "https://sinhala.adaderana.lk/news.php?nid=66142", "Category": null, "Parent URL": null}