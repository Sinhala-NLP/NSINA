{"Source": "Adaderana", "Timestamp": "February 23, 2019 12:21 pm", "Headline": "සමූහ මිනීවලේ කාබන් පරීක්ෂණ වාර්තාව කුරියර් සේවාවක් මඟින් ගෙන්වා ගන්න සුදානමක්", "News Content": "මන්නාර සමූහ මිනීවලේ අස්ථි කොටස් සාම්පල සම්බන්ධයෙන් සිදුකළ කාබන් පරීක්ෂාවේ වාර්තාව කුරියර් සේවාව ඔස්සේ මෙරටට එවීමට කටයුතු කරන ලෙස අමෙරිකාවේ ෆ්ලෝරීඩා හි රසායනාගාරය වෙත දැනුම් දී තිබේ. මීට පෙර එම රසායනාගාරය මගින් එවන ලද පිටපත් පසුගිය බදාදා මන්නාරම මහේස්ත්‍රාත් අධිකරණයට ඉදිරිපත් කළේය. කෙසේවෙතත් මන්නාරම සමූහ මීනිවලේ ප්‍රධාන කැනීම් භාර නිලධාරි අධිකරණ වෛද්‍ය සමින්ද රාජපක්ෂ මහතා වෙත අධිකරණය එහිදී දැනුම්දුන්නේ වාර්තාවේ දෘඩ පිටපතක් ඉදිරිපත් කිරීමට කටයුතු කරන ලෙසයි. ඒ අනුව අදාල පරීක්ෂණවල පිටපත් කුරියර් මාර්ගය ඔස්සේ මෙරටට එවීමට කටයුතු කරන ලෙස ෆ්ලෝරීඩා හි රසායානාගාරය වෙත දැනුම්දීමට කටයුතු කල බව වෛද්‍ය සමින්ද රාජපක්ෂ මහතා පැවසුවේය. මිනිස් අස්ථි කොටස්වල කාබන් පරීක්ෂාවේ වාර්තාව පිටපත් දෙකක් ලෙස තමන්ට සහ මන්නාරම මහේස්ත්‍රාත් අධිකරණයට එවීමට පියවර ගන්නා ලෙස අදාල රසායනාගාරය වෙත දැනුම් දිමට කටයුතු කල බව ඔහු සදහන් කළේය. එම වාර්තා ගෙන්වා ගැනීමේදී වැයවන සියළුම වියදම් දැරීමට මන්නාරම සමූහ මීනිවල සම්බන්ධයෙන් පරීක්ෂණ සිදුකරන පාර්ශවවලට දැරීමට සිදුවන අතර එම වියදම් අතුරුදන්වූවන්ගේ කාර්යාලය විසින් දැරිමට පසුගියදා පැවති සාකච්ඡාවකදි තීරණය කර තිබේ. මේ අතර අමෙරිකාවේ ෆ්ලෝරීඩාහි රසායනාගාරය වෙත යැවූ මිනිස් අස්ථි කොටස්වල සාම්පල 06 න් 05 ක වාර්තාව පමණක් මීට පෙර ලැබී තිබුණී. ඒ අනුව අනෙක් සාම්පල වාර්තාව අද (23) දිනයේ දි ලැබෙනු ඇති බව අධිකරණ වෛද්‍ය නිලධාරී සමින්ද රාජපක්ෂ මහතා සදහන් කළේය. රසායානාගාරය වෙත යැවූ සියළු සාම්පලවල වාර්තාව දෘඩ පිටපතක් ලෙස ලැබුණු වහාම එය මන්නාරම මහේස්ත්‍රාත් අධිකරණයට ඉදිරිපත් කිරීමට කටයුතු කරන බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=104881", "Category": null, "Parent URL": null}