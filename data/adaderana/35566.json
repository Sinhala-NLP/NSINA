{"Source": "Adaderana", "Timestamp": "July 7, 2013 02:44 pm", "Headline": "ප්‍රා.සභා මන්ත්‍රී රිමාන්ඩ්", "News Content": "සිද්ධියට සම්බන්ධ මන්ත්‍රීවරයා. ඡායා රූ - ජූඩ් සමන්ත ආණමඩුව ප්‍රාදේශීය සභාවේ එක්සත් ජාතික පක්ෂ මන්ත්‍රී අනුෂ්ක ප්‍රියදර්ශන මහතා ලබන 11 වැනිදා දක්වා රක්ෂිත බන්ධනාගාර ගතකරන ලෙස පුත්තලම වැඩ බලන මහේස්ත්‍රාත් මොහොමඩ් ඉක්බාල් මහතා අද (07) නියෝග කර තිබේ. ඉකුත් 04වැනිදා සවස පල්ලම නගරයේදී තවත් පිරිසක් සමග එක්ව සැකකාර ප්‍රාදේශීය සභා මන්ත්‍රීවරයා තමන්ට පහර දුන් බවට පල්ලම රෝහලේ සේවය කරණ සේවකයෙකු වු චන්දික අමල් මායාදුන්න අය පල්ලම පොලීසියට පැමිණිල්ලක් කරමින් පවසා තිබුණි. පහර කෑමට ලක්ව ඇත්තේ වයඹ පළාත් සභාවේ හිටපු පොදු පෙරමුණු මන්ත්‍රීවරයෙකු වන අමල් චින්තක මායාදුන්න මහතාගේ සොහොයුරෙකු බව පොලීසිය කියයි. මෙම සිද්ධියෙන් පසුව සැකකාර මන්ත්‍රීවරයා ප්‍රදේශයෙන් අතුරුදහන්වී ඇති බව පොලීසිය කියා සිටියේය. නමුත් සැකකාර මන්ත්‍රීවරයා ඊයේ සවස පල්ලම පොලීසියට බාර වී ඇත. පසුව සැකකරුගෙන් ප්‍රකාශ සටහන් කර ගැනීමෙන් පසුව ඔහුව බී වාර්තාවක් මගින් පුත්තලම වැඩ බලන මහේස්ත්‍රාත්වරයා වෙත ඉදිරිපත් කිරීමෙන් පසු මෙම නියෝගය ලබාදී ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=35566", "Category": null, "Parent URL": null}