{"Source": "Adaderana", "Timestamp": "May 26, 2011 05:05 pm", "Headline": "ස්වාධීන අධිකරණයකින් දෙන තීන්දු පිළිගැනීමට සූදානම් ", "News Content": "ත්‍රස්තවා‍දයෙන් රට බේරාගත් තමා දූෂණයෙන් ද රට බේරාගැනීම සඳහා මේ වන විටත් සටන් වදිමින් සිටින බව සරත් ෆොන්සේකා මහතා කොළඹ මහාධිකරණය හමුවේ අද(26) පැවසීය. සුදුකොඩි ප්‍රකාශය පිළිබඳ නඩුවේ විත්ති කූඩුවේ සිට හතරවන දිනටත් සිය ප්‍රකාශය කරමින් ඔහු මේ බව කියා සිටියේය. රටක අධිකරණ පද්ධතිය දේශපාලන ඇඟිලි ගැසීමකින් තොරව ස්වාධීනව ක්‍රියාත්මක විය යුතු බව හෙතෙම ප්‍රකාශ කළේය. ස්වාධීන අධිකරණයකින් ලබාදෙන තීන්දු පිළිගැනීමට තමා සූදානම් බවද සරත් ෆොන්සේකා මහතා සඳහන් කළේය. නීතිපති දෙපාර්තමේන්තුව ද රජයට පක්ෂපාතී අයුරින් ක්‍රියාත්මක වන බව ප්‍රකාශ කළ ෆොන්සේකා මහතා රජයට එරෙහිවන පුද්ගලයින්ට එරෙහිව නඩු පැවරීමටත් රජයට සහය ලබාදෙන දූෂිතයින්ට එරෙහිව පවතින නඩුවලින් ඔවුන් නිදහස් කිරීමටත් පියවර ගෙන ඇති බව අධිකරණය හමුවේ පැවසුවේය. වැඩිදුර නඩු විභාගය ලබන 31 වැනිදා දක්වා කල් දැමුණු අතර එදින සරත් ෆොන්සේකා මහතා තම ප්‍රකාශය වැඩිදුරටත් ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=16352", "Category": null, "Parent URL": null}