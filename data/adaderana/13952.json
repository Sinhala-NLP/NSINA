{"Source": "Adaderana", "Timestamp": "February 3, 2011 12:26 pm", "Headline": "පැන්ෂන් නැතිව හමුදාවේ 60,000 ක් දොට්ට -දයාසිරි කියයි", "News Content": "විශ්‍රාම වැටුප් රහිතව හමුදා නිලධාරීන් 60, 000 ක් සේවයෙන් ඉවත්කිරීමට රජය උත්සාහ කරන බව එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා පවසයි. එළවළු විකුණන, කාණු සුද්ධ කිරීමේ තත්ත්වයට හමුදාව පත්කරනු ලැබුවේද ආණ්ඩුව විසින්ම බව ද මන්ත්‍රීවරයා පෙන්වාදෙයි. එමෙන්ම පෙබරවාරි මස 04 වන දින සරත්ෆොන්සේකා මහතා නිදහස් කරන ලෙස ඉල්ලමින් බොරැල්ල නගරයේදී \"නිදහසේ විලාපය\" නමින් උද්ඝෝෂණයක් පවත්වන බව අද(03) කොළඹ පැවති මාධ්‍ය හමුවකදී අදහස් දක්වමින් ඔහු සඳහන් කළේය. කේ.පී විසින් රන් ආභරණ පැළඳ යාපනය නගරයෙහි ගමන් නොකරන ලෙසට ජනතාවට පවසා ඇති බවත් ඒ තුළින් යාපනය නගරයෙහි ආරක්ෂාව නොමැති බවට ඔහු විසින්ම පිළිගෙන ඇති බවත් ජයසේකර මහතා ප්‍රකාශ කළේය. එම රන් ආභරණ බැංකු වල තැන්පත් කරන ලෙස කේපී ඉල්ලා සිටින බවත්, ඒ තුළින් අවශ්‍ය තොරතුරු ලබාගෙන එම රන් භාණ්ඩ කොල්ලකෑමට ඔවුන් උත්සාහ දරන බවටත් මන්ත්‍රීවරයා චෝදනා කරයි. 2011 වර්ෂය ඒකාධිපතිත්වයට නරක කල දසාවක් බවත්, රජය පරදවන ගාමක බලවේගය බවට රජය බලයට පත්කළ ජනතාවම පත්ව ඇති බවත් මෙම මාධ්‍ය හමුවේදී වැඩිදුරටත් අදහස් දැක්වූ මන්ත්‍රීවරයා අවධාරණය කර සිටියේය. රට තුළ සිදුවන මාධ්‍යයන්ට එල්ලවන ප්‍රහාර පිළිබඳව රජය කිසිදු පියවරක් අනුගමනය නොකරන බවත්, ඒවා පෞද්ගලික ප්‍රශ්න බව සඳහන් කරමින් රජය ඇඟ බේරාගැනීමට උත්සාහ දරන බවටත් ඔහු චෝදනා කරයි.", "URL": "https://sinhala.adaderana.lk/news.php?nid=13952", "Category": null, "Parent URL": null}