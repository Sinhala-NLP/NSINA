{"Source": "Adaderana", "Timestamp": "April 18, 2018 09:48 am", "Headline": "ගුවන් යානයක එන්ජිමක ඇති වු දෝෂයකින් සිදුවු අනතුරකින් කාන්තාවක් මියයයි", "News Content": "අමෙරිකානු මඟී ගුවන් යානයක එන්ජිමක ඇති වූ දෝෂයක් හේතුවෙන් සිදු වූ අනතුරකින් කාන්තාවක් මියගොස් තිබේ. මේ හේතුවෙන් තවත් 7 දෙනෙකුට පමණ වෛද්‍ය ප්‍රතිකාර අවශ්‍ය බව වාර්තා වෙයි. සවුත්වෙස්ට් ගුවන් සමාගමට අයත් බෝයිං වර්ගයේ යානය අනතුරට ලක්වන අවස්ථාවේදී නිව් යෝර්ක් නගරයේ සිට ටෙක්සාස් ප්‍රාන්තයේ ඩලස් නගරය දක්වා පියාසර කරමින් සිට ඇති අතර එම අවස්ථාවේදී එහි කාර්ය මණ්ඩලයද ඇතුළුව ගුවන් මඟින් සංඛ්‍යාව143ක් සිට තිබේ. එන්ජිමක ඇති වූ දෝෂය හේතුවෙන් යානයට උඩු ගුවනේදී අලාභ හානි සිදුවීමෙන් අනතුරුව එය අමෙරිකාවේ පෙනිසිල්වේනියා ප්‍රාන්තයේ ෆිලඩෙල්ෆියා නගරයට ගොඩබස්වා තිබුණි. ගුවන් යානයේ එන්ජිමක පිපිරීමක් අනතුරට හේතු වී ඇති අයුරු පෙනී යන බව විදෙස් මාධ්‍ය වාර්තා කරයි. මේ අතර යානයේ හටගත් සිදුරකින් පුද්ගලයෙක් වැටුණු බව ගුවන් මඟියෙක් නියමුවෙකුට ප්‍රකාශ කරන අයුරුද ගුවන් ගමන් පාලක මධ්‍යස්ථානයේ පටිගත වී තිබේ. අමෙරිකානු ගුවන් යානයක ගමන් ගත් මඟියෙක් මරණයට පත් වූ සිදුවීමක් අවසන් වරට වාර්තා වී ඇත්තේ 2009 වර්ෂයේදී බව විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=87614", "Category": null, "Parent URL": null}