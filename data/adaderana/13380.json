{"Source": "Adaderana", "Timestamp": "January 9, 2011 04:36 pm", "Headline": "අවතැන් වූ නැගෙනහිර ජනයාට සහන සලසන්න හමුදාව මැදිහත්වෙයි", "News Content": "අධික වර්ෂාපතනය හේතුවෙන් අවතැන් වූ නැගෙනහිර පළාතේ ජනතාව වෙනුවෙන් කඩිනම් සහන සැලසීම සඳහා යුද හමුදා භට පිරිස් ඉදිරිපත් වී ඇතැයි යුද හමුදා මාධ්‍ය ප්‍රකාශක,මේජර් ජෙනරාල් උභය මැදවල මහතා පවසයි. ඒ අනුව පීඩාවට පත් ජනයාට ආහාර සැලයීම,ජනතාව ආරක්ෂිත ස්ථාන වලට ඉවත්කරවීම,අවතැන් වූ ජනයාට නවාතැන් පහසුකම් සැපයීම ආදිය සිදුකරන බව හමුදා මාධ්‍ය ප්‍රකාශකවරයා අද දෙරණට කියා සිටියේය. ජලයෙන් යටවී ඇති වෙල්ලාවලි,මාදුරුඔය,දූපත්ගම යන ප්‍රදේශ වලත්,දෙහිඅත්ත කණ්ඩිය,වාලච්චේන දකුණු දිග ප්‍රදේශ වලත් මේ අයුරින් යුද හමුදා භට පිරිස් සේවයේ යොදවා ඇති බව හෙතෙම සඳහන් කළේය. මීට අමතරව අම්පාර හා කොණ්ඩුවටවාන වැව් වලින් ජලය කාන්දුවන තත්ත්වයක් දක්නට ලැබෙන බවත්,ප්‍රදේශයේ ජනතාව ආරක්ෂිත ස්ථාන වලට පිටත් කොට ආරක්ෂිත පියවරක් ලෙස වැලිගෝනි ආදී විකල්ප භාවිතා කරමින් ජලය කාන්දුවීම අවම කරලීමටත්,හානි අවම කරලීමටත් කටයුතු කරමින් සිටින බව යුද හමුදා මාධ්‍ය ප්‍රකාශකවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=13380", "Category": null, "Parent URL": null}