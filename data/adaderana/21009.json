{"Source": "Adaderana", "Timestamp": "December 28, 2011 04:04 pm", "Headline": " අනුරාධපුර රෝහලෙන් කෝටි හය හමාරක ණය පොල්ලක්", "News Content": "රුපියල් කෝටි හය හමාරක් වන විදුලිබිල නොගෙවීම හේතුවෙන් අනුරාධපුර රෝහලට සැපයෙන විදුලිය අත්හිටුවීමට සිදුවන බව ලංකා විදුලි බල මණ්ඩලය එම රෝහල වෙත දැනුම් දී තිබේ. හිඟ බිල්පත් ‍පිළිබඳ අවස්ථා කිහිපයක දීම රෝහල වෙත දැනුම් දී තිබුණ ද මෙතෙක් අදාළ බිල්පත් ගෙවා නොමැති බව අනුරාධපුර ප්‍රාදේශීය විදුලි ඉංජිනේරු බී.පී. හෙට්ටිආරච්චි මහතා පවසයි. ඒ අනුව රෝහල වෙත විදුලිය සැපයෙන ට්‍රාන්‍ස්ෆෝමර් 5 න් එකක විදුලිය සැපයීම අත්හිටවූ බව හෙට්ටිආරච්චි මහතා කියා සිටියි. රෝහලේ කටයුතුවලට බාධාවක් නොවන අයුරින් වෛද්‍යවරුන්ගේ සහ රෝහල් නිලධාරීන්ගේ කාර්යාලවල වායුසමනයකරණ පද්ධති සඳහා සැපයෙන විදුලිය මෙලෙස අත්හිටුවා ඇති බව සඳහන්වේ. අද දෙරණ කළ විමසිමක දී රෝහල් අධ්‍යක්ෂ වෛද්‍ය ඩබ්ලිව්.එම්.පී.බී.විජයකෝන් මහතා කියා සිටියේ මෙම ගැටලුව පිළිබඳ වගකිව යුතු අංශ දැනුවත් කර තිබුණ ද හිඟ බිල්පත් ගෙවීම සඳහා අවශ්‍ය මුදල් මෙතෙක් ලැබී නොමැති බවයි.", "URL": "https://sinhala.adaderana.lk/news.php?nid=21009", "Category": null, "Parent URL": null}