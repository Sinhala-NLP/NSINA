{"Source": "Adaderana", "Timestamp": "January 2, 2019 07:58 am", "Headline": "දිලිප්ගේ සිහිනය සැබෑ  කරන්න අපිත් සහය වුණා", "News Content": "ප්‍රවීනයන්ගේ මලල ක්‍රීඩා තරගාවලිවලදී ශ්‍රී ලංකාව වෙනුවෙන් ජයග්‍රහණ රැසක් ගෙන ආ දිලිප් කුමාර එළඹෙන මාර්තු මස 3 වැනිදා තායිලන්ත විවෘත ප්‍රවීනයන්ගේ මලල ක්‍රීඩා උළෙලේ මීටර් 5000 සහ 10000 ඉසව් නියෝජනය කිරීමට නියමිතයි. එහෙත් පොල් කැඩීමෙන් සහ කුලී වැඩක නිරතවීමෙන් දිවි සරිකරගන්නා දිලිප් කුමාරට එම සංචාරය සිහිනයක් වී ඇති අයුරු අද දෙරණ පසුගියදා අනාවරණ කළේය. ඒ අනුව අප කළ අනාවරණයට ප්‍රතිචාර දක්වමින් මෙරට ක්‍රීඩාවට හිතැති පිරිස් මෙන්ම විදෙස්ගතව සිටින ශ්‍රී ලාංකිකයන්ද දිලිප් කුමාරට උපකාර කිරීම සඳහා ඉදිරිපත් විය. එමෙන්ම අද දෙරණ අපද දිලිප් කුමාරට තායිලන්ත විවෘත ප්‍රවීනයන්ගේ මලල ක්‍රීඩා උළෙලට සහභාගි වීම සඳහා මූල්‍යමය අනුග්‍රහය දැක්වීමට කටයුතු කළේ ඔහුගේ සිහිනය සැබෑ කර ගැනීමට තවත් දිරියක් වෙමින්ය. ඒ අනුව දිලිප් කුමාරට එම අනුග්‍රාහක චෙක්පත ප්‍රදානය කළේ අපගේ ආරාදිතයා වන ශ්‍රී ලංකා හිටපු ක්‍රිකට් නායක මහේල ජයවර්ධන මහතායි.", "URL": "https://sinhala.adaderana.lk/news.php?nid=101663", "Category": null, "Parent URL": null}