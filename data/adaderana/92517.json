{"Source": "Adaderana", "Timestamp": "July 13, 2018 08:09 pm", "Headline": "සංචාරකයන්ගේ ආකර්ශණය දිනාගත් මෙක්සිකානු වෘකයන්", "News Content": "මෙක්සිකෝ සිටී සත්වෝද්‍යානයේ ජීවත්වන මෙක්සිකානු වෘකයන්, දැඩි සංචාරක ආකර්ෂණයක් දිනාගැනීමට සමත්ව තිබේ. ඒ සත්වෝද්‍යානයේ ජීවත්වන මෙක්සිකානු වෘක ධේනුවක් පැටවුන් 8දෙනකු බිහිකිරීමේ පුවතත් සමඟින්. මෙලෙස පැටවුන් බිහිකර ඇත්තේ පර්ල් නමැති වෘක ධේනුවයි. පැටවුන් 8දෙනාගෙන් හයදෙනකු පිරිමි සතුන් වන අතර ඉතිරි දෙදෙනා ගැහැණු සතුන් බව වාර්තා වේ. මෙක්සිකානු වෘකයන් සාමාන්‍යයෙන් එක්වර පැටවුන් සිවුදෙනකුට වඩා බිහි නොකිරීම නිසා මේ පුවත විශේෂ වේ. මෙක්සිකානු වෘක විශේෂය සැලකෙන්නේ නුදුරේදීම වදවී යා හැකි සත්ත්ව කාණ්ඩයක් ලෙසයි. දැනට මේ විශේෂයේ සතුන් 367ක් ‍මිහිමත වෙසෙන අතර උන් සියලුමදෙනා ජීවත්වන්නේ රක්ෂිත ප්‍රදේශවලයි. මෙක්සිකානු වෘක විශේෂය වදවීමේ තර්ජනයට ලක්වූයේ අනවසර දඩයම, වාසස්ථාන අහිමිවීම සහ රේබීස් රෝගය පාලනය සදහා මරා දැමීම හේතුවෙන් බව වාර්තා වේ.", "URL": "https://sinhala.adaderana.lk/news.php?nid=92517", "Category": null, "Parent URL": null}