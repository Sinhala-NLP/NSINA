{"Source": "Adaderana", "Timestamp": "December 27, 2012 08:53 am", "Headline": "ගිනි අවියත් ගෙන අතවරත් කරලා", "News Content": "වත්තකට බලහත්කාරයෙන් ඇතුළු වී එම වත්තේ මුරට සිටි පවුලක 52 හැවිරිදි කාන්තාවකට අතවර කර බෝර 12 ගිනි අවියක් කොල්ල කා පලාගිය බව කියන දෙදෙනෙකු අත්අඩංගුවට ගැනීම සඳහා පරීක්ෂණ පවත්වන බව පල්ලම පොලීසිය පවසයි. පල්ලම - කළුකැලේ ප්‍රදේශයේ පිහිටා ඇති වත්තක තම ස්වාමි පුරුෂයා මුරකරු වශයෙන් සේවය කරන බවත් තමා ඔහු සමග එම වත්තේ පදිංචි වී සිටින බවත් එකී කාන්තාව පල්ලම පොලීසියට කළ පැමිණිල්ලේ සඳහන් යැයි අප වාර්තාකරු කියයි. ඉකුත් 25 වැනි දින රාත්‍රියේ වත්තට කඩුවක් සහ පිහියක්ද රැගෙන පැමිණි දෙදෙනෙකු තමන්ව සහ තම ස්වාමි පුරුෂයා බිය කර වත්තේ ආරක්ෂාව සඳහා ලබා දී තිබු ගිනි අවිය බලහත්කාරයෙන් ලබාගෙන පසුව එක් අයෙකු විසින් තමාව දුෂණය කර පලා ගිය බව එම පැමිණිලිකාරිය වැඩිදුරටත් තම පැමිණිල්ලේ සඳහන් කර ඇත. මෙම කොල්ලය සහ ස්ත්‍රී දුෂණය සිදු කළ අය කවුරුන්ද යන්න මෙතෙක් හඳුනාගෙන නැති බව පවසන අප වාර්තාකරු සිද්ධිය සම්බන්ධයෙන් පල්ලම පොලීසිය වැඩිදුර පරීක්ෂණ කරගෙන යන බවද කියයි.", "URL": "https://sinhala.adaderana.lk/news.php?nid=30279", "Category": null, "Parent URL": null}