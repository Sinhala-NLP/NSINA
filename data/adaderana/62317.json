{"Source": "Adaderana", "Timestamp": "July 22, 2016 01:26 pm", "Headline": "  සමාජ ආරක්ෂණ දත්ත පද්ධතිය 80%න් නිමයි", "News Content": "ජාතික ප්‍රතිපත්ති හා ආර්ථික කටයුතු අමාත්‍යංශයේ මෙහෙයවීම යටතේ ව්‍යපෘති හා කළමනාකරණ අධීක්ෂණ දෙපාර්තමේන්තුව විසින් තොරතුරු හා සන්නිවේදන තාක්ෂණ ආයතනයේ සහාය ඇතිව ඒකාබද්ධ සමාජ ආරක්ෂණ දත්ත පද්ධතියක් සැකසීමට පියවර ගෙන තිබේ. මෙමගින් දැනට අමාත්‍යංශ, පළාත් සභා සහ පළාත් පාලන ආයතන මට්ටමින් ක්‍රියාත්මක වන රජයේ සමාජ සුභසාධන වැඩසටහන්වල ප්‍රතිලාභීන්ගේ තොරතුරු ඔවුන්ගේ අනන්‍යතාවය තහවුරු කෙරෙන ජාතික හැඳුනුම්පත් අංකය පාදක කර එක් රැස් කෙරෙමින් පවතින බව සඳහන්ය. මේ වනවිට මෙම තොරතුරු ජාලයෙහි කාර්යයන් 80% පමණ නිම කර ඇති අතර පද්ධතියට දත්ත ඇතුළත් කිරීම සහ එම දත්ත ශෝධනය සිදු කෙරෙමින් පවතින බව නිවේදනයක් නිකුත්කරමින් අග්‍රමාත්‍ය කාර්යාලය පෙන්වා දෙයි.මෙම වැඩසටහන තුළින් රජයේ සමාජ සුභසාධන වැඩසටහන්වල ව්‍යාජ ප්‍රතිලාභීන් ඇත්නම් ඔවුන් හඳුනාගැනීමට හැකි වනු ඇති බවත් සඳහන්ය. මෙයට සමාන ව්‍යාපෘතියක් වන ඉන්දියාවේ \"ආධාර්\" වැඩසටහන සිය සමාජ සුභසාධන වැඩසටහන් සඳහා අනන්‍ය අංකයක් යොදාගැනීම මගින් ව්‍යාජ ප්‍රතිලාභින් සැළකිය යුතු සංඛ්‍යාවක් හඳුනා ගැනීමට සමත් වී ඇති බවද වාර්තා වෙයි.", "URL": "https://sinhala.adaderana.lk/news.php?nid=62317", "Category": null, "Parent URL": null}