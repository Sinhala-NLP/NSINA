{"Source": "Adaderana", "Timestamp": "April 6, 2016 01:33 pm", "Headline": "දේශපාලන දඩයමට මුහුණදෙනවා-ආණ්ඩුවට විරුද්ධව වැඩකරනවා", "News Content": "මේ දිනවල දේශපාලන දඩයමට මුහුණපාමින් සිටින බව හිටපු ආර්ථික සංවර්ධන අමාත්‍ය බැසිල් රාජපක්ෂ මහතා පවසයි.එබැවින් තමන් සී.අයි.ඩී එකට යන එන බවත්,උසාවි යන එන බවත්,කොමිෂන් සභාවලට යන එන බවත් රාජපක්ෂ මහතා කියා සිටියේ අද(06)හිටපු අමාත්‍ය ජෙයරාජ් ප්‍රනාන්දුපුල්ලේ මහතාගේ 8වන ගුණානුස්මරණය නිමිත්තෙන් වැලිවේරිය ප්‍රදේශයේ පැවති වැඩසටහනකට එක්ව සිටියදී මාධ්‍යවේදීන් ඇසූ ප්‍රශ්නවලට ප්‍රතිචාර දක්වමිනි.වත්මන් රජය ජනතා විරෝධීව කටයුතු කරන බැවින් ජනතාවගේ පාර්ශවයේ සිට ආණ්ඩු විරෝධීව කටයුතු කරන බව ඔහු අවධාරණය කළේය.මැයි දිනය යනු කම්කරු ජනතාවගේ දිනය වන බැවින් වැඩකරන ජනයාට එරෙහිව මේ රජය නොයෙකුත් තාඩන පීඩන එල්ල කර ඇති මොහොතක අනිවාර්යයෙන්ම ආණ්ඩු විරෝධී රැළියක් පවත්වන බවද රාජපක්ෂ මහතා සඳහන් කළේය.රටේ සංවර්ධනය සිදුවන්නේ කුමන ආකාරයටදැයි වඩා හොඳින් දන්නේ ජනතාව බවත්,හැදූ මං තීරු පමණක් නොව ජනජීවිතය මුළුමනින්ම කඩාබිඳදමා ඇති බව බැසිල් රාජපක්ෂ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=58990", "Category": null, "Parent URL": null}