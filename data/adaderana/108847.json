{"Source": "Adaderana", "Timestamp": "April 28, 2019 02:33 pm", "Headline": "දයාවේ ඉරුදින මංගල්‍යය", "News Content": "කතෝලික ජනතාව වෙනුවෙන් විශේෂ ඉරුදින දේව මෙහෙයක් අගරදගුරු අති උතුම් මැල්කම් රංජිත් කාදිනල් හිමිපාණන්ගේ ප්‍රධානත්වයෙන් අද (28) පෙරවරුවේ පැවැත් විය. රට තුළ පවතින තත්ත්වය හේතුවෙන් සියලු දේවස්ථානවල දේව මෙහෙයන් නොපැවැත්වුණ අතර මෙම විශේෂ දේව මෙහෙය කොළඹ අගරදගුරු නිල නිවසේ සිට පවත්වනු ලැබුවේය. ඉකුත් පාස්කු ඉරුදින දේවස්ථාන තුනක , කොළඹ හෝටල් තුනක ඇතුළු ස්ථාන 8 ක සිදුවූ පිපිරීම් මාලාවෙන් මිනිස්ජීවිත 250 කට අධික සංඛ්‍යාවක් අහිමිවූයේ ශ්‍රී ලංකාව පමණක් නොව , සමස්ත ලෝකයම කම්පාවට පත්කරවමින්. එම ඛේදවාචකයට සතියක් සපිරෙන අද දින විශේෂ දේව මෙහෙය කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් කොළඹ අගරදගුරු නිල නිවසේදී පැවැත් විය. එය නම් කර තිබුණේ දයාවේ ඉරුදින මංගල්‍යය ලෙසයි. ආරක්ෂක තත්වය සැලකිල්ලට ගනිමින් ඉරුදින දේව මෙහෙයන් අද දේවස්ථානවල නොපැවති අතර කාදිනල් හිමිපාණන්ගේ ප්‍රධානත්වයෙන් පැවති දේවමෙහෙය සියලුම රූපවාහිනී නාලිකා ඔස්සේ සජීවීව විකාශය කෙරුණේය. මෙම දේවමෙහෙය අවස්ථාවට ජනාධිපති මෛත්‍රීපාල සිරිසේන , අග්‍රාමාත්‍ය රනිල් වික්‍රමසිංහ සහ විපක්ෂ නායක මහින්ද රාජපක්ෂ යන මහත්වරුන්ද එක්ව සිටියේ.", "URL": "https://sinhala.adaderana.lk/news.php?nid=108847", "Category": null, "Parent URL": null}