{"Source": "Adaderana", "Timestamp": "April 4, 2017 01:20 pm", "Headline": "අගමැතිගෙන් පැහැදිලි පිළිතුරක් ඉල්ලයි", "News Content": "මහින්ද රාජපක්ෂ මහතා විසින් ගන්නා ලද ණය මුදල් හේතුවෙන් රට තුළ දැවැන්ත ආර්ථික අර්බූදයක් නිර්මාණය වී ඇතැයි ප්‍රකාශ කිරීම සම්බන්ධයෙන් රටේ වගකිව යුතු අයෙක් වශයෙන් සංඛ්‍යා දත්ත සහිතව අගමැතිවරයා රටට පිළිතුරක් ලබා දිය යුතු බව පාර්ලිමේන්තු මන්තු බන්දුල ගුණවර්ධන මහතා පවසයි. අද (04) පැවති ආර්ථික පර්යේෂණ ඒකකයේ මාධ්‍ය හමුවකට එක් වෙමින් මන්ත්‍රීවරයා මේ බව පැවසීය. අද වන විට රාජ්‍ය සේවකයන්ට පමණක් වසරක් සඳහා වැටුප් වශයෙන් රුපියල් බිලියන 658 ක මුදල් වෙන් කිරීමට රජයට සිදුව ඇති අතර හම්බන්තොට වරායෙහි වසර 20 ක් සඳහා කොටස් වශයෙන් ගෙවිය යුතු ණය ප්‍රමාණය බිලියන 155 ක් වන බවත් පවතින තත්ත්වය තුළ රජයට රාජ්‍ය සේවකයින්ට වැටුප් ගෙවීම පවා අසීරු වනු ඇතැයි බන්දුල ගුණවර්ධන මහතා වැඩි දුරටත් කියා සිටියේ ය. එනිසා මහින්ද ආණ්ඩුවට දොස් නගමින් නොසිට පවතින තත්ත්වය පිළිබඳ පැහැදිලි කිරීමක් අග්‍රාමාත්‍යවරයා විසින් රටට ඉදිරිපත් කළ යුතු බවත් ණය ගෙවා දැමීමේ අරමුණින් හම්බන්තොට වරාය විකුණා දැමීම යෝග්‍ය නොවන බවත් මන්ත්‍රීවරයා තව දුරටත් පැවසුවේ ය. මෙම මාධ්‍ය හමුව සඳහා පාර්ලිමේන්තු මන්ත්‍රී ජි.එල්.පීරිස් මහතා ද එක්ව සිටියේ ය.", "URL": "https://sinhala.adaderana.lk/news.php?nid=71714", "Category": null, "Parent URL": null}