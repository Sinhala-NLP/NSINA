{"Source": "Adaderana", "Timestamp": "December 5, 2013 11:26 am", "Headline": "ලංකා නාවික හමුදාව නිසා තමිල්නාඩු ජනතාවට කුඩම්මාගේ සැලකිලි ", "News Content": "ශ්‍රී ලංකාව සහ ඉන්දියාව අතර ඇති වු එකඟතාවන්ට තම විරෝධය පලකරන බව ඉන්දීය ඩී.එම්.කේ. පක්ෂ නායක එම් කරුණානිධි පවසයි. ඉන්දියන් සාගර ආශ්‍රීත කලාපය තුළ තමිල්නාඩු ජනතාව ගැටලු රැසකට මුහුණ දෙමින් සිටින බව ඔහු කියයි. ඉන්දීය ධීවරයින් ද දකුණු ඉන්දීය සාගර කලාපයේ ශ්‍රී ලංකා නාවුක අංශය මඟින් පීඩාවට පත්වන බවද කරුණානිධි පවසයි. පසුගියදා ඉන්දීය නාවික හමුදා ප්‍රධානී අද්මිරාල් ඩී.කේ ජෝෂි මහතා සහ ශ්‍රී ලංකා නාවික හමුදාව සමඟ ඇති කරගත් එකඟතා මඟින් ඉන්දීය රජය තමිල්නාඩු ජනතාව නොසලකා හැර ඇති තත්ත්වයක් පෙන්නුම් කරන බව කරුණානිධි කියයි. ඒ පිළිබඳ අද දෙරණ කළ විමසීමකදී නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසුරිය මහතා පැවසුවේ ඉන්දීය නාවික හමුදාව සමඟ කිසිදු ගිවිසුමකට මෙරට නාවික හමුදාව එළඹ නොමැති බවයි. ඉන්දියාවේ පුහුණුව ලබා දෙන මෙරට නාවික හමුදා නිලධාරින් සංඛ්‍යාව ඉහළ නංවන ලෙස කරන ලද ඉල්ලීමට එරට නාවික හමුදාපතිවරයාගේ යහපත් ප්‍රතිචාරයක් ලැබුණු බව කමාන්ඩර් කෝසල වර්ණකුලසුරිය මහතා කීවේය.", "URL": "https://sinhala.adaderana.lk/news.php?nid=39342", "Category": null, "Parent URL": null}