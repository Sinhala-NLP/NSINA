{"Source": "Adaderana", "Timestamp": "July 28, 2015 04:43 pm", "Headline": " මහින්ද චින්තනය ගෝත්‍රික චින්තනයක්", "News Content": "මහින්ද චින්තනය යනු වර්ගවාදී චින්තනයක් බවත්, ඔහු දෙපස සිටගෙන ඇත්තේ ද එවැනිම මනසකින් ක්‍රියාකරන පිරිසක් බවත් වැවිලි කර්මාන්ත අමාත්‍ය ලක්ෂ්මන් කිරිඇල්ල මහතා පවසයි.අමාත්‍යවරයාගේ අත්සනින් යුතුව නිකුත් කළ නිවේදනයක ඒ බව දැක්වෙයි.එකී නිවේදනයේ මෙසේද සඳහන්ය.නියම ත්‍රස්තවාදය නම් ජාතිවාදය බව වොන් ෆෙප්ලර් නම් විද්වතා ප්‍රකාශ කොට තිබේ. ත්‍රස්තවාදය පරාජය කොට රට මුදවාගත් බවට වහසි බස් දොඩන මහින්ද රාජපක්ෂ් ඇතුළු නඩය රට තුළ සැබෑ ත්‍රස්තවාදය දැන් ආරම්භ කොට තිබේ. සිය දේශපාලනය තුළ වෛරී සහගත බව සැම විටම ප්‍රකට කළ මහින්ද රාජපක්ෂා ඒ සඳහා උපයෝගී කරගත හැකි ඕනෑම ක්‍රියාදාමයක් අනුගමනය කිරීමට පැකිළෙන්නේ නැති බව පෙන්වා දී ඇත්තේ වරක් දෙවරක් නොවේ. එම ක්‍රියාදාමයේ අළුත්ම සිදුවීම වාර්තා වනුයේ යටිනුවර පැවැති සන්ධාන රැළියේ ඔසවා තැබූ සිංහ ධජය තුළිනුයි. ශ්‍රී ලංකාවේ ජාතික කොඩිය නිර්මාණය කර ඇත්තේ ශ්‍රී ලාංකේය ජාතියක් නිර්මාණය කිරීමේ අදිටන ඇතිවයි. ඒ තුළ සිංහල, දෙමළ, මුස්ලිම්, බර්ගර් සියලූ ජන කොටස් නියෝජනය කිරීමට, විධි විධාන සැලසුවේ රට පිළිබඳ වූ දීර්ඝ දැක්මක් ඇතිවයි. ජාතික කොඩිය නිර්මාණය කළ කමිටුවේ සභාපති ධූරය දැරුවේ දිවංගත අගමැති එස්. ඩබ්. ආර්. ඩී. බණ්ඩාරනායක මහතායි. කමිටුවේ ලේකම් ලෙස කටයුතු කළේ දිවංගත ජනාධිපති ජේ. ආර්. ජයවර්ධන මහතායි. එක්සත් ජාතික පක්ෂය සහ ශ්‍රී ලංකා නිදහස් පක්ෂයේ නිර්මාතෘවරයා සභාපතීත්වය දැරූ කමිටුවේ අනෙකුත් ජාතීන් නියෝජනය කරන සාමාජිකයින්ද ක්‍රියා කළ අතර, සියලූ ජනතාව වෙනුවෙන් ජාතික කොඩිය නිර්මාණය වූයේ ජාතික සමගියේ සංකේතයක් ලෙසයි. සිය දේශපාලන අභිමතාර්ථය සඳහා මහින්ද රාජපක්ෂගේ කේවට්ටයින් විසින් විකෘති කර ඔසවනු ලබන්නේ එසේ ජාතික සමගිය සඳහා සකස් කළ සංකේතය යි. එය ශ්‍රී ලංකා නිදහස් පක්ෂයේ නිර්මාතෘවරයාට කරනු ලබන බරපතළම අවමානයයි. පක්ෂය විනාශ මුඛයට ගෙන යන මහින්ද රාජපක්ෂෘ සිය දේශපාලනය තුළ ශ්‍රී ලංකා නිදහස් පක්ෂවයේ දර්ශනය විනාශ කරන්නට දැන් උත්සාහ දරමින් සිටි. අල්ලස් හා දූෂණ චෝදනාවන්ට ලක්ව ගෝඨාභය රාජපක්ෂ‍ මහතා අල්ලස් කොමිසමට කැඳවූ මොහොතේ පුහු විරෝධයකට එක් වූ මරාවාදීන්ගේ අතේ ලෙල දුන්නේ ද මෙම විකෘති කොඩිය යි. දිගින් දිගටම මෙම විකෘතිය ඉදිරියට ගෙනයාමෙන් පැහැදිලි වන්නේ මහින්ද රාජපක්ෂම සහ ඔහුගේ සහචරයින්ගේ යටි අරමුණයි. රට තුළ වර්ගවාදී හැඟීම් ඉස්මතු කරමින් යලිත් ජාතිවාදී ගිනි පුපුරු අවුළුවා දකුණ දිනා ගැනීමට දරන පහත් දේශපාලනය යි.පරාජයට පත් කළා යැයි උදම් අනන කොටි ත්‍රස්තවාදය යළි නැගිට ඇතැයි කරනු ලබන මුසාවාද, ජිනීවා කොමිසම සහ විදුලි පුටුව, දෙමළ ඩයස් පෝරාව, තිස්ස අත්තනායක පන්නයෙන් යළිත් එළි දක්වන්නට උත්සාහ දරන හොර ගිවිසුම් පිළිබඳ ප්‍රකාශ සියල්ල තුළින් ඔවුන් උත්සාහ දරණුයේ වර්ගවාදී හැඟීම් අවුස්සා යළිත් රට විනාශ කරන්නටයි. තමා පාලන බලය මෙහෙයවන අවධියේ කළ ක්‍රියාදාමයන් තවමත් ඔවුන් සිදු කරන බව කඩුගන්නාවේ කොඩිය ඡායාරූප ගත කළ මාධ්‍යවේදීයා රඳවා ගනිමින් කළ තර්ජනය තුළින් මනාව පිළිඹිබු වේ. මහින්ද රාජපක්ෂ සහ ඔහුගේ කේවට්ටයින්ගේ මෙම හැසිරීම් තුළින් පසුගිය පාලන සමයේ අපට අහිමි වූ දේ බොහෝය. ජාත්‍යන්තර මිත්‍රත්වය සහ පිළිගැනීම පවා නැති කරමින් ගෝත්‍රික ම්ලේච්ඡත්වයකට අප ඇද දැමුවේ මෙවැනි විකාරරූපී අදහස් සහ ක්‍රියාදාමයන් බව සිහිපත් කළ යුතුය.මේ රටේ බුද්ධිමත් ජනතාව තේරුම්ගත යුතුව ඇත්තේ එයයි. බුදුදහම, හින්දු දහම, ඉස්ලාම් දහම හා කතෝලික දහමෙන් පෝෂිත අප බහු ආගමික බහු භාෂාමය සහ බහු වාර්ගික සමාජය සුරක්ෂි ත කිරීමට කැපවිය යුතුයි. ජාතියක් සුරක්ෂියත කිරීම යනු එම ක්‍රියාදාමය මිස පටු වර්ගවාදී චින්තනයකින් ක්‍රියා කිරීම නොවෙයි. මහින්ද චින්තනය යනු වර්ගවාදී චින්තනයකි. ඔහු දෙපස සිටගෙන ඇත්තේ ද එවැනිම මනසකින් ක්‍රියාකරන පිරිසකි. රොනල්ඩ් රේගන් ජනාධිපතිවරයා වරෙක කියා ඇත්තේ ජාතියක් නසන්නේ ජාතිවාදීන් බවයි. 2015 ජනවාරී 8 දින අප පරාජය කළේ, එම නස්පැත්තියේ දොරටුව අභියසට පැමිණි මොහොතයි. අගෝස්තු 17 ඔබ කළ යුත්තේ යළි එළඹ ඇති මේ නස්පැත්තිය අතුගා දැමීමට පෙළ ගැසීමයි.", "URL": "https://sinhala.adaderana.lk/news.php?nid=52905", "Category": null, "Parent URL": null}