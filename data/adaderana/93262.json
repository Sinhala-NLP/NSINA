{"Source": "Adaderana", "Timestamp": "July 26, 2018 05:10 pm", "Headline": "ලංකාවට හිමිවෙන විශාලතම යුද නෞකාව", "News Content": "‘රිම් ඔෆ් ද පැසිෆික් 2018’ ලොව විශාලතම නාවික යුද අභ්‍යාසයට සමගාමීව ඇමෙරිකා එක්සත් ජනපද නාවික හමුදාව විසින් විශාල යුද නෞකාවක් ශ්‍රී ලංකාවට ලබාදීමට තීරණය කර තිබේ. එය ශ්‍රී ලංකාවට මෙතෙක් හිමි වූ විශාලතම යුද නෞකාව වන අතර ඇමරිකාවේ හවායි නුවර සිට ඒ පිළිබඳව තොරතුරු ගෙන එන්නට සූදානම් අද දෙරණට හැකි විය. දිගින් මීටර් 115ක් වන ෂර්මන් නම් මෙම යුද නෞකාව විශාල නාවික යුද අවි ආයුධ ඇතුළුව නවීන තාක්ෂණික පහසුකම් රැසකින් සමන්විතයි. ඇමරිකානු නාවික හමුදාව විසින් එහි කපිතාන්වරයාගේ අධීක්ෂණය යටතේ මෙරටට ගැලපෙන අයුරින් නෞකාවේ අලුත්වැඩියා කිරීමේ කටයුතු ද මේ දිනවල සිදුකරමින් පවතියි. ශර්මන් නෞකාවේ කපිතාන්වරයාගෙන් අප මෙහිදී ප්‍රශ්න කිහිපයක් අසන්නට විය. එහිදී අදහස් දැක්වු අදහස් පහතින් දැක්වෙයි. විශේෂ හේතුවක් තියනවද මෙම නෞකාව ශ්‍රී ලංකාවට ලබාදීමට ? ශර්මන් නිර්මාණය කළේ 1968 දී දැන් වසර 50ක කාලයක් වුණත් එය සැහෙන්න දුරට වෙරළ ආරක්ෂක කටයුතු වලට මෙන්ම සාගරික නීතිය ආරක්ෂා කිරීමට සහ විශේෂ මුදවා ගැනීමේ මෙහෙයුම් සඳහා භාවිත කෙරුණා. ඉතිං අපි මෙය ලබාදෙන්නේ විශාල උද්යෝගයකින් මොකද අපි දන්නවා මේ නෞකාවෙන් කොතරම් සේවයක් වුණාද කියලා වගේම තවමත් එය කොතරම් හැකියාවන්ගෙන් සමන්විතද කියලා. ශ්‍රී ලාංකික නාවිකයින් සඳහා මෙහි පුහුණූ කිරීමේ කටයුතු කොයි ආකාරයෙන්ද සිද්ධ වෙන්නේ ? පුහුණු කිරීමේ කටයුතු ඉතාම හොඳින් සිද්ධ වෙනවා මේ වෙනකොට. මගේ කණ්ඩායම ඔවුන්ට සියලුම දේවල් පිළිබඳ ඉගැන්වීම සිදුකරනවා. කෙටි කාලයක් තුළ ඒය සිදුකිරීම පහසු කටයුත්තක් නෙමෙයි. නෞකාව ක්‍රියාකරවන අකාරය පිළිබඳ ඇමරිකානු නාවික හමුදාව විසින් ශ්‍රී ලාංකික නැවියන් පුහුණු කිරීම සිදුකෙරෙමින් පවතින අකාරයද අපට මෙලෙස දැකගත හැකි විය.", "URL": "https://sinhala.adaderana.lk/news.php?nid=93262", "Category": null, "Parent URL": null}