{"Source": "Adaderana", "Timestamp": "May 3, 2012 08:13 am", "Headline": "වන ජීවි නිලධාරීන්ට පහරදීම - සැකකරුවෙකු අත්අඩංගුවට", "News Content": "ගල්ගමුව, අඹන්පොල ප්‍රදේශයට රාජකාරී කටයුතු සඳහා ගිය වන ජීවි නිලධාරීන්ට පහරදීමේ සිද්ධියට සම්බන්ධ සැකකරුවෙකු පොලිසිය විසින් අත්අඩංගුවට ගෙන තිබේ. වගා ළිඳකට වැටී සිටි වන අලියෙකු ගොඩට ගැනීම සඳහා පසුගියදා අඹන්පොල, උඩදිවුල්වැව ප්‍රදේශයට ගිය වන ජීවි නිලධාරීන් පිරිසකට ප්‍රදේශවාසීන් විසින් පහරදෙනු ලැබීය. මෙහිදි වන ජීවි දෙපාර්තමේන්තු නිලධාරියෙකු තුවාල ලැබු අතර ඔවුන්ගේ වාහන කිහිපයකට ද අලාභ හානී සිදුවිය. මෙම සිද්ධිය සම්බන්ධයෙන් පරීක්ෂණ ආරම්භ කළ පොලිසිය සිද්ධියට සම්බන්ධ එක් සැකකරුවෙකු ඊයේ(02) පස්වරුවේ දී කොළඹ ප්‍රදේශයේ දී අත්අඩංගුවට ගෙන තිබේ. මෙලෙස අත්අඩංගුවට ගෙන ඇත්තේ තිස් දෙහැවිරිදි උඩදිවුල්වැව ප්‍රදේශයේ පදිංචිකරුවෙකු බව වාර්තා වේ. අත්අඩංගුවට ගත් සැකකරු අද(03) මහව අධිකරණයට ඉදිරිපත් කිරීමට නියමිත බව පොලිසිය සඳහන් කරයි. මේ අතර පහරදීමට විරෝධය පළකරමින් සහ සිද්ධියට සම්බන්ධ සැකකරුවන් අත්අඩංගුවට ගන්නා ලෙස බලකරමින් වන ජීවි නිලධාරීන් මේ වන විට වෘත්තීය සමිති ක්‍රියාමාර්ගයක නිරත වේ. මෙම සිද්ධියට පුද්ගලයින් කිහිපදෙනෙකු සම්බන්ධ බැවින් ඔවුන් ද අත්අඩංගුවට ගන්නා තෙක් තමන් වාත්තීය සමිති ක්‍රියාමාර්ගයේ නිරත වන බව මේ සම්බන්ධයෙන් අද දෙරණ සිදුකළ විමසීමක දී වැඩ වර්ජනයේ නිරත වන ජීවි නිලධාරීන් සඳහන් කළේය.", "URL": "https://sinhala.adaderana.lk/news.php?nid=23975", "Category": null, "Parent URL": null}