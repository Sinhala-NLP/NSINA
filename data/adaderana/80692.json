{"Source": "Adaderana", "Timestamp": "November 28, 2017 08:57 pm", "Headline": "ඩෙංගු යළි හිස ඔසවයි..?", "News Content": "ඩෙංගුවලින් තොර පරිසරයක් ගොනැඟීමට කොපමණ උත්සාහ කළද, ජනතාව ඒ වෙනුවෙන් උනන්දු නොවීම හේතුවෙන් වැසි සහිත කාලගුණය සමඟ ඩෙංගු රෝගීන් වාර්තාවීම ඉහළ යා හැකි බව අරණායක සෞඛ්‍ය වෛද්‍ය නිලධාරී වෛද්‍ය ගැමුණු වික‍්‍රමසිංහ මහතා පවසයි. අද (28) දිනයේ පැවති මාධ්‍ය හමුවකට එක්වෙමින් ඒ මහතා මේ බව කියා සිටියේය. අරණායක සෞඛ්‍ය වෛද්‍ය කාර්යාලයේදී වැඩිදුරටත් අදහස් දැක්වු ඒ මහතා මෙසේද පැවසීය, “ ගිය සතිය වන විට අපිට අරණායක ප‍්‍රාදේශීය බල ප‍්‍රදේශයෙන් ඩෙංගු රෝගීන් 4 දෙනෙක් වාර්තා වුණා. ඒ වාගේම මේ වසරේ මේ වන විට වාර්තා වී ඇති මුළු ඩෙංගු රෝගීන් ප‍්‍රමාණය 962 ක්, සහ මරණ 3 වෙනවා. අපේ පැත්තෙන් විය යුතු සියල්ල අපි සෑම දිනකම සිදු කරනවා. දුම් ආයන කටයුතු මෙන්ම විමර්ශන මෙහෙයුම්, දැනුවත් කිරීම් යන ආදිය සිදු කරනවා. ඒ වාගේම සමස්ත ලංකා මට්ටමින් ඩෙංගු වලින් තොර හොඳම පාසල් පරිසරය ඇති පාසල තේරීමේ කටයුතුත් අපි අපේ අරණායකින් අපි දැන් පටන් අරන් තියෙන්නේ. ඒ අනුව අපි එහි හොඳම පාසල තෝරලා තැගි දෙනවා. ඊට පස්සේ එම පාසල දිස්ත‍්‍රික්ක තරගයටත් යොමු කරනවා. එයින් තේරි පත් වුණොත් සමස්ත ලංකා මට්ටමේ තරගයටත් තේරී පත් විය හැකියි. එහෙම කරන්නේ පාසල් පරිසරය තුළින්ම ඩෙංගු බෝ වීම සඳහා දරුවන් යොමු කරවීමට උනන්දු කරවීමටයි. එහිදී පාසල් පරිසරය වැහි පිහිලි, ජලය එකතු වන ස්ථාන යන ආදිය පිළිබඳව වැඩි සැලකිල්ලක් යොමු කරනවා. මේ නිසා මෙවැනි කටයුතු වෙන අතරේ අනික් හැම කෙනෙක්ම මෙ ඩෙංගු මදුරුවන් අප පරිසරයෙන් විනාශ කර සුරක්ෂිත සෞඛ්‍යමත් පරිසරයක් නිර්මාණය කිරීමට එකතු වන ලෙස අපි ඉතා ඕනෑ කමින් ජනතාවගෙන් ඉල්ලා සිටින බව ඒ පැවසීය.", "URL": "https://sinhala.adaderana.lk/news.php?nid=80692", "Category": null, "Parent URL": null}