{"Source": "Adaderana", "Timestamp": "January 11, 2011 08:30 am", "Headline": "මහ වැසි නිසා 832, 000 ක් විපතට පත්වෙයි ", "News Content": "අයපහත් කාලගුණික තත්ත්වය හේතුවෙන් මේ වන විට පුද්ගලයන් අට ලක්ෂ තිස් දෙදහසක් පමණ විපතට පත්ව ඇතැයි ආපදා කළමනාකරණ මධ්‍යස්ථානය පවසයි. වැසි තත්ත්වය හේතුවෙන් මියගිය පුද්ගලයන්ගේ සංඛ්‍යාව ද 13 දක්වා ඉහළ ගොස් තිබේ. තවත් පුද්ගලයන් 24 දෙනෙකු තුවාල ලබා ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. නිවාස 937ක් සම්පූර්ණයෙන් හානියට පත්ව ඇති අතර තවත් නිවාස හාර දහසකට පමණ සුළු හානි සිදුව ඇත. මේ වන විට අවතැන් කඳවුරු 215ක් ස්ථාපිත කර ඇති අතර ඒවායේ රැඳී සිටින පුද්ගලයින්ගේ සංඛ්‍යාව නවදහසකට අධිකය. මඩකළපුව දිස්ත්‍රික්කයට වැඩිම බලපෑමක් සිදු ව ඇත. එම දිස්ත්‍රික්කයේ පමණක් පුද්ගලයින් හාර ලක්ෂ අසූ දෙදහසක් පමණ පීඩාවට පත්ව සිටියි. පොළොන්නරුව දිස්ත්‍රික්කයේ ද පුද්ගලයින් හයදහසක් පමණ පීඩවට පත් වී ඇති අතර අවතැන් කඳවුරු 19ක් ඔවුන් වෙනු‍වෙන් ස්ථාපිත කර ඇති බව ආපදා කළමනාකරණ මධ්‍යස්ථානය පැවසීය. මීට අමතරව අනුරාධපුර, බදුල්ල, අම්පාර, මහනුවර, ත්‍රිකුණාමලය ඇතුළු තවත් දිස්ත්‍රික්ක කිහිපයකට ද වර්ෂාවෙන් බාධා එල්ල වී තිබේ. මේ අතර අයහපත් කාලගුණ තත්ත්වය හේතුවෙන් අනුරාධපුරය, පොළොන්නරුව, මඩකළපුව සහ ත්‍රිකුණාමලය යන දිස්ත්‍රික්ක වල වැව් 200ට පමණ හානි සිදු ව ඇති බව ගොවිජන සේවා හා වනජීවි අමාත්‍යාංශය පවසයි. ප්‍රධාන වැව් කිහිපයක් වාන් දැමීම හේතුවෙන් ඒ ආශ්‍රිත ජනතාවට අවධානයෙන් සිටින ලෙස ද බලධාරීන් ඉල්ලා සිටියි. පොළොන්නරුව දිස්ත්‍රික්කයේ කුඹුරු අක්කර තිස් දහසක්, ත්‍රිකුණාමල දිස්ත්‍රික්කයේ කුඹුරු අක්කර දස දහසක්, අම්පාර දිස්ත්‍රික්ක‍යේ කුඹුරු අක්කර හත් දහසක්, අනුරාධපුර දිස්ත්‍රික්කයේ කුඹුරු අක්කර දස දහසක් සහ මඩකළපුව දිස්ත්‍රික්කයේ කුඹුරු අක්කර හැත්තෑපන්දහසක් පමණ විනාශ වී තිබේ. ගිරිතලේ සහ ආයිතමලේ පොහොර ගබඩා ජලයෙන් යටවීමෙන් පොහොර බෑග් පන් දහසක් පමණ විනාශ වී ඇති බව ගොවිජන සේවා හා වනජීවි අමාත්‍යාංශය සදහන් කරනු ලැබීය. ප්‍රදේශ රැසක ජලයෙන් යටවීමෙන් ගමනාගමනයට බාධා එල්ල වී ඇත. නාය යාමේ අවදානම් සහිත ප්‍රදේශ වලින් පවුල් රැසක් ඉවත් කර ඇති අතර එවැනි අවදානම් සහිත ප්‍රදේශ වල ජනතාව ආපදා කළමනාකරණ මධ්‍යස්ථාන නිලධාරීන්ගේ උපදෙස් මත කටයුතු කළ යුතු බව දිස්ත්‍රික් ලේකම්වරුන් ඉල්ලා සිටියි. මේ අතර මහනුවර දෙවන රාජසිංහ මාවත ප්‍රදේශයේ නාය යාම හේතුවෙන් මිය ගිය පුද්ගලයින් 7 දෙනාගේ ආදාහන කටයුතු සඳහා එක් අයෙකුට රුපියල් ප‍හළොස් දහස බැගින් ලබා දීමට මධ්‍යම පළාත් ප්‍රධාන අමාත්‍ය සරත් ඒකනායක මහතා තීරණය කර තිබේ. මිය ගිය පිරිසගේ ආදහන කටයුතු අද(11) මහයියාව පොදු සුසාන භූමියේ දී සිදු කරන බව මහනුවර දිස්ත්‍රික් ලේකම් ගාමීණි සෙනෙවිරත්න මහතා සඳහන් කළේය. මේ අතර දුම්රිය මාර්ග ජලයෙන් යට වීම හේතුවෙන් මහනුවර - මාතලේ දුම්රිය ධාවනය අත්හිටුවා තිබේ. මඩකළපුව - ත්‍රිකුණාමලය දුම්රිය ද ගල් ඔය දක්වා පමණක් ධාවනය කෙරෙන බව දුම්රිය පාලක මැදිරිය සඳහන් කරනු ලැබීය. මේ අතර පවතින වැසි සහිත කාලගුණය අද දිනයේ ද අපේක්ෂා කරන බව කාළගුණ විද්‍යා දෙපාර්තමේන්තුවේ කාර්යයේ නියුතු කාළගුණ විද්‍යාඥ ගයනා හෙන්දෙවිතාරණ මහත්මිය සඳහන් කළාය.", "URL": "https://sinhala.adaderana.lk/news.php?nid=13406", "Category": null, "Parent URL": null}