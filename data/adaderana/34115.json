{"Source": "Adaderana", "Timestamp": "May 15, 2013 03:12 pm", "Headline": " උතුරේ ජනයා අසරණයි - ඒත් ඡන්දය විසඳුමක් නෙවෙයි", "News Content": "උතුරේ පළාත් සභාව පැවැත්වීම බෙදුම්වාදය දෙසට යන පියවරක් බවත්, එය ජනතාව පීඩනයට පත්කිරීම සඳහා තවත් බල මධ්‍යස්ථානයක් හැදීමක් පමණක් බවත් ජ.වි.පෙ දේශපාලන මණ්ඩල සභික, පාර්ලිමේන්තු මන්ත්‍රී අනුර කුමාර දිසානායක මහතා පවසයි. පළාත් සභාව මගින් ජනතාවගේ ප්‍රශ්නවලට සැබෑ විසඳුමක් නොවන බව මන්ත්‍රීවරයා කියා සිටියේ අද (15) පක්ෂ මූලස්ථානයේ පැවති මාධ්‍ය හමුවකට සහභාගී වෙමිනි. එහිදී ඔහු මෙසේද කියා සිටියේය. දැන් යුද්ධය අවසන් වී අවුරුදු 04 ක් ගත වී තිබෙනවා. සැබැවින්ම මෙය තීරණාත්මක වසර හතරක්. ජාතිකත්වයන් අතර සමගිය ඇති කළ හැකිව තිබූ අගනා අවස්ථාවක්. ආණ්ඩුව එය අපතේ හැරියා. ජාතිකත්වයන් අතර අවිශ්වාසය වැඩි කළා. ජාතික සමගිය, නිදහස, ප‍්‍රජාතන්ත‍්‍රවාදය ස්ථාපිත කිරීම ඇතුළු යුද්ධයෙන් පසුව ගත යුතුව තිබූ නිවැරදි තීරණ ගැනීමට අසමත් වූ ආණ්ඩුව ඊට සම්පූර්ණයෙන්ම පටහැණි දේ සිදු කළා. දීර්ඝ කාලයක් සිංහල හා දෙමළ ජාතිවාදයේ මැදිහත් වීමක් පැවතියා. නිදහස හා ප‍්‍රජාතන්ත‍්‍රවාදය පිළිබඳ ගැටලූ වර්ධනය වෙමින් ආවා. මෙම තත්ත්වය තමයි යුද්ධයට පාර කැපුවේ. නමුත් යුද්ධය අවසන් වූ පසුව ඊට බලපෑ හේතු ආමන්ත‍්‍රණය කිරීමට ආණ්ඩුව අසමත් වූවා. තවමත් උතුරේ පවතින්නේ අර්ධ මිලිටරි පාලනයක්. ජන ජීවිතයේ කුදු මහත් සෑම කටයුත්තකම ආණ්ඩුවේ රජයේ ඔත්තු සේවාවන්ගේ බලපෑම් තිබෙනවා. මාධ්‍යවේදීන්ට පහර දෙනු ලැබුවා. මාධ්‍ය ආයතන ගිණිතබනු ලැබුවා. කෙටියෙන් කිවහොත් ප‍්‍රජාතන්ත‍්‍රවාදය ආණ්ඩුවේ යකඩ සපත්තුවට යට කර තිබෙනවා. යුද්ධයෙන් විශාල පිරිසක් මිය ගියා. බිරින්දෑවරුන්ට තම සැමියන් අහිමි වුණා. දරුවන්ට තම මව්පියන් අහිමි වුණා. මව් පියන්ට තම දරුවන් අහිමි වුණා. අහිමි වූ මෙම පිරිස් ජීවත්ව සිටිනවාද නැද්ද යන්න පිළිබඳ තොරතුරු ලබා දීමට ආණ්ඩුව මෙතෙක් අසමත්ව තිබෙනවා. ඒ නිසා බිරින්දෑවරුන් තම සැමියන්ද දෙමාපියන් තම දරුවන්ද සොයමින් කඳවුරු බලා යනවා. කෝවිල් වල ආගමික ස්ථානවල යාඤා කරනවා. ආණ්ඩුව අත්අඩංගුවට ගනු ලැබූ තරුණ තරුණියන් විශාල පිරිසක් රඳවාගෙන සිටිනවා. අවුරුදු 4 ක් ගතවීත් ආණ්ඩුව ඔවුන් සමාජ ගත කිරීමට අසමත්වී තිබෙනවා. ඔවුන්ට නඩු පැවරීමකින් තොරව නීතිය ක‍්‍රියාත්මක කිරීමකින් තොරව රඳවාගෙන සිටිනවා. කෙසේ වුවත් ආණ්ඩුව ඒ වෙනුවට කේපීලා සුරතල් කරමින් සිටිනවා. ඔහු නිදහසේ සිටිනවා. ඔහු එවූ ආයුධ ගෙන සටන් කළ තරුණයින් තවමත් සිරභාරයේ. දයා මාස්ටර්ගේ හැඳුනුම්පතක් ළඟ තබාගත් තරුණයෙක් 1995 සිට රිමාන්ඞ් භාරයේ පසුවනවා. නමුත් දයා මාස්ටර් නිදහසේ සිටිනවා. ඔහු ආණ්ඩුවෙන් මැතිවරණයට ඉදිරිපත්වන බවත් මධ්‍යවලින් කියා සිටිනවා. ආණ්ඩුව තමන්ට වාසි ඇත්තේ කාගෙන්ද යන පදනම සලකා බලමින් විවිධ අයට විවිධ ලෙස සලකනවා. නැව්, රත්තරං, මුදල් ඇත්තේ කා ළඟද යන කරුණ මත කටයුතු කරනවා. ඔවුන්ගේ නායකත්වය මත කටයුතු කළ අය සිරබත් කමින් සිටිනවා. කඳවුරු ජීවිතය ඉතාම දුෂ්කරයි. ගොවිතැන් කළ අයට ඉඩම්ද රැකියා කළ අයට ඔවුන්ගේ රැකියාද අහිමි වී තිබෙනවා. නැවත පදිංචි කිරීමට පෙර ඔවුන්ගේ ආදායම් මාර්ග තහවුරු කළ යුතුව තිබුණත් එසේ වී නැහැ. ඉඩම් පිළිබඳ ගැටලූව තවත් උග‍්‍ර ප‍්‍රශ්නයක්. ආසියාතික සමාජයේ ඉඩම් ජීවිතයට දැඩි බැඳීමක් ඇති කරනවා. ඔවුන්ගේ පාරම්පරික ඉඩම් ඔවුන්ට ලබා දිය යුතුව තිබුණා. පළමුවෙන් සිදු කළ යුතුව තිබුණේ සිංහල, දෙමළ, මුස්ලිම් උතුරේ පදිංචිව සිටි සියලූ දෙනාට ඔවුන්ගේ පාරම්පරික ඉඩම් ලබා දීමයි. එහෙත් බොහෝ දෙනා අවතැන් කඳවුරුවල සිටියදීම ආණ්ඩුව තම බල වුවමනාව වෙනුවෙන් ඉඩම් පවරා ගත්තා. අධි ආරක්‍ෂාව සඳහා යැයි කියමින්ද හෝටල් සඳහා යැයි කියමින්ද සංවර්ධන ව්‍යාපෘති සඳහා යැයි කියමින්ද ඉඩම් පවරා ගත්තා. මේ ඉඩම්වලින් බොහොමයක් තමන්ගේ ගෝල බාලයින් අතර බෙදා දෙනු ලැබුවා. ඒ-9 පාර ඕමන්තේ සිට හරි කෙලින් තිබෙනවා. මෙසේ වූයේ කොහොමද? ඒ ආණ්ඩුව ජනතාව ගැන හැඟීමකින් තොරව ඉරක් ගසා කරන ලද බලහත්කාරී පවරා ගැනීම් නිසයි. ආණ්ඩුව කටයුතු කළේ තමන් විසින් යටත්විජිතයක් අත්පත් කරගත්තා වැනි හැඟීමකිනුයි. ගතවූ වසර 4 තුළ ජාතික සමගිය වර්ධනය කර ගැනීමේ දිශාව වෙනුවට පැවතියාටත් වඩා ජාතිකත්වයන් අතර සැකය වෛරය වැඩි කරන දිශාවකට ආණ්ඩුව ගමන් කළා. වටිනාම අවුරුදු 4 ක් බලය පිළිබඳ උමතුවකින් අහිමි කරගත්තා. ආණ්ඩුව රාජ්‍යත්වය පිළිබඳව උදුම්මවාගත් හිසකින් යුතුව කටයුතු කිරීමේ ප‍්‍රතිඵල අද භුක්ති විඳීමට සිදුව ඇත්තේ අහිංසක ජනතාවටයි. මේ වැරැුද්දට වගකිව යුතුව ඇත්තේ ඔවුන්. මේ අතරතුර ආණ්ඩුව උතුරේ මැතිවරණයක් පැවැත්වීමේ සූදානමක සිටිනවා. ආණ්ඩුව විසින් උතුරේ පවත්වාගෙන යන තත්ත්වය දෙමළ ජාතික සන්ධානයට එහි ජනතාවගේ හිස් තුළට ජාතිවාදය ඇතුල්කරන්නට සරු පසක් සකසා දී තිබෙනවා. ඒ තත්වය තුළ කොළඹ ආණ්ඩුව තමන්ට සිවිල් ජීවිතයක් ලබා නොදෙන බව සිතන්නට සලස්වා තිබෙනවා. පළාත් සභාව කිසිසේත් ජාතික ප‍්‍රශ්නයට විසඳුමක් නොවේ. මෙය බලය දිගුකිරීමක් පමණයි. ජනතාව පීඩනයට පත්කිරීම සඳහා තවත් බල මධ්‍යස්ථානයක් හැදීමක් පමණයි. පළාත් සභා මෙන්ම පවතින ව්‍යූහයත් විසඳුමක් නෙවෙයි. ජනතාවට ඔවුන්ගේ නිදහස, ප‍්‍රජාතන්ත‍්‍රවාදය ලබාදිය යුතුයි. ඔවුන්ට නිදහස් ජීවිතයක් ගතකිරීම සඳහා යටිතල පහසුකම් ලබාදිය යුතුයි. ඔවුන්ගේ දරුවන්ගේ අනාගතය ඔවුන්ට ලබාදිය යුතුයි. ඔවුන්ගේ සැබෑ ප‍්‍රශ්නවලට විසඳුම් ලබාදිය යුතුයි. ආණ්ඩුව විවිධ අවශ්‍යතා මත පොරපිටියට විවිධ අය කැඳවනවා. චණ්ඩියනුත් ටයි කෝට් හැඳි මහත්වරුන්ගේ පෙනුම ඇති අයත් ජෝකරයනුත් රූකඩයනුත් විවිධ අවස්ථාවල එළියට දානවා. මේ කිසිවෙක් උතුරේ ප‍්‍රජාතන්ත‍්‍රවාදය අහෝසි කරන විට හඬ නැගුවේ නැහැ. දැන් ඔවුන් පළාත් සභාවල දත් ගැලවිය යුතු බවට කථා කරනවා. මෙය විහිළු සහගතයි. උතුරේ පළාත් සභාව පැවැත්වීම අප කලින් කී ලෙසම බෙදුම්වාදය දෙසට යන පියවරක් පමණයි. සිංහල දෙමළ මුස්ලිම් සියලූට දෙනාට සමතැන් අවශ්‍යයි. අපේ රට බහුජාතික රටක්. ප‍්‍රධාන භාෂා දෙකක් කථාකරන ජාතිකත්වයන් තුනක් වාසය කරන රටක්. ඔවුන්ගේ සංස්කෘතීන් පිළි ගනිමින් ඒවා වර්ධනය කරන අතරම ඒවා මිශ‍්‍රවීමට ඉඩ සලස්වන කි‍්‍රයාවලියක් අවශ්‍යයි. ප‍්‍රායෝගිකව ජන ජීවිතය ඒකාබද්ධ කරන වැඩපිළිවෙලකින් තොරව හුදු ව්‍යවස්ථා වෙනස්කමකට හෝ පවතින ව්‍යූහයට එවැනි ප‍්‍රශ්නවලට පිළිතුරු හොයන්න බැහැ. විදුලි ගාස්තු වැඩිකිරීමට අදාලව තත්වයන් ගතහොත් මෙය මුළුමනින්ම ආණ්ඩුව විසින් ගන්නා ලද වැරදි ආර්ථික ප‍්‍රතිපත්තිවල ප‍්‍රතිපලයක්. එයට වගකිව යුත්තේ ආණ්ඩුවයි. ජනතාව මීට වගකිව යුතු නැහැ. එහෙත් ආණ්ඩුවේ වැරදි ආර්ථික ප‍්‍රතිපත්ති නිසා විදුලිබල මණ්ඩලය ලැබූ පාඩුව අද ජනතාව මත පැටවීමට ආණ්ඩුව කටයුතු කර තිබෙනවා. ආණ්ඩුව නාස්තිකාර ව්‍යාපෘතිවලට කෝටි ප‍්‍රකෝටි ගණනින් වියදම් කරමින් සිටිනවා. 2012 වසරේ එයාර් ලංකා පාඩුව රුපියල් කෝටි 1900යි. මහ බැංකු වාර්තාව කියනවා එම ආයතනය ලැබු සමස්ත පාඩුව කෝටි 20,900ක් බව. එවන් පාඩුවක් ලබා තිබියදී ඒ වෙනුවෙන් ආණ්ඩුව කෝටි 35,000ක ගුවන්යානා ගන්න යනවා. හැබැයි විදුලිබල මණ්ඩලය ලබාඇති පාඩුව කෝටි 5900යි. ඛනිජ තෙල් සංස්ථාව ගිය වසරේ ලබා ඇති පාඩුව කෝටි 10,000යි. පසුගිය වසර තුන තුළ තෙල් සංස්ථාව ලබා ඇති පාඩුව කෝටි 23,000යි. මේ නාස්තියත් අපතේ යැවීමක් තමයි මේ අර්බුදයට හේතුව. ආණ්ඩුවට ඒ වෙනුවෙන් ඕනෑ තරම් මුදල් තිබෙනවා. ගුවන් සේවාව පාවිච්චි කරන්නේ රටේ ජනතාවගෙන් සියයට එකටත් අඩු ප‍්‍රමාණයක්. එහෙත් අපෙන් රැස්කරගන්නා බදු මෙම සියයට එකටත් අඩු කොටස වෙනුවෙන් වියදම් කෙරෙමින් තිබෙනවා. මේ තත්ත්වය තුළ ආණ්ඩුව විදුලි බිල නැංවීම අතිශය අසාධාරණයි. එය වැඩිකිරීමට පෙර තිබූ තත්වයටම ගෙන ආ යුතු යයි අප ආණ්ඩුවට බල කරනවා. මේ දක්වා කරගෙන ආ ලෙසින්ම ඉදිරි සතියේත් ඊට එරෙහිව බල කිරීමට කි‍්‍රයාමාර්ග රැසක් සූදානම් කර තිබෙනවා. වෘත්තීය සමිති විසින් 21දාට සූදානම්කර ඇති වැඩ වර්ජනයට අප පක්‍ෂයේ පූර්ණ සහයෝගය අප ලබාදෙනවා. 23 වන දිනත් ඊට එරෙහිව දැවැන්ත විරෝධතා උද්ඝෝෂණයක් සංවිධානය කර තිබෙනවා. ආණ්ඩුව මෙම අසාධාරණ ලෙස වැඩිකළ විදුලිය බිල අඩු කරන තුරු මෙම අරගලය අත් නොහැරීමට අප තීරණය කර තිබෙනවා.", "URL": "https://sinhala.adaderana.lk/news.php?nid=34115", "Category": null, "Parent URL": null}