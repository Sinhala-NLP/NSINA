{"Source": "Adaderana", "Timestamp": "June 30, 2012 02:52 pm", "Headline": "මෙරට සරණාගතයින් 67 ක් රැගත් තවත් යාත්‍රාවක් ඕස්ට්‍රේලියාවට යයි", "News Content": "ඕස්ට්‍රේලියාව බලා පැමිණි සරණාගතයින් 108 දෙනෙකු රැගත් තවත් යාත්‍රාවන් 02 ක් එරට බලධාරීන් විසින් සිය භාරයට ගෙන ඇති බව එරට මාධ්‍ය වාර්තා කරයි. මෙම යාත්‍රා 02 ත් සමග පැය 24 ක කාලයක් තුළ බලධාරීන් භාරයට ගන්නා ලද, සරණාගතයින් රැගෙන පැමිණි යාත්‍රා ගණන 04 ක් වන බව ද සඳහන්ය. මෙම යාත්‍රා 02 අතරින් එක් යාත්‍රාවක් එරට වේලාවෙන් රාත්‍රී 10 ට පමණ කොකෝස් දූපතට පැමිණ ඇති අතර එම යාත්‍රාවේ සිටි සරණාගතයින් අතර ශ්‍රී ලාංකිකයින් 67 දෙනෙකු වූ බව ද මාධ්‍ය වාර්තා පෙන්වාදෙයි. 02 වන යාත්‍රාව ඈෂ්මෝ දූපත්වලට ඊසාන දිග මුහුදු ප්‍රදේශයේ දී බලධාරීන් භාරයට ගෙන ඇති අතර එහි සිටි සරණාගතයින් 41 දෙනාගේ ජාතිකත්වය පිළිබඳව තවමත් තහවුරු කරගෙන නොමැත. එම යාත්‍රාවේ ගමන්ගත් සරණාගතයින් පිරිස ඕස්ට්‍රේලියානු නාවික ආරක්ෂක අධිකාරියෙන් උපකාර ඉල්ලා ඇති නමුත් එම යාත්‍රාව ආපදාවට ලක්ව නොමැති බව ද අනාවරණය වී තිබේ. එමෙන්ම නාවික ආරක්ෂක අධිකාරියේ නිලධාරීන් විසින් සිදුකළ පරීක්ෂාවේ දී යාත්‍රාවේ සිටි සරණාගතයින්ට ද කිසිදු අනතුරක් සිදුවී නොමැති බවට හෙළි වී ඇති බව මාධ්‍ය වාර්තා පෙන්වාදෙයි. මෙම යාත්‍රා 02 හි රැඳී සිටි සරණාගතයින් ක්‍රිස්මස් දූපත වෙත යැවීමට නියමිතව ඇති බව ද මාධ්‍ය වාර්තා සඳහන් කරයි. ඕස්ට්‍රේලියාවේ ක්‍රිස්මස් දූපත් ආශ්‍රිත ප්‍රදේශයට සරණාගතයින් රැගත් යාත්‍රාවන් තුනක් ඊයේ(29) පැමිණ තිබිණි. ඒ අතරින් යාත්‍රා 02 ක් ඕස්ට්‍රේලියානු බලධාරීන් විසින් සිය භාරයට ගෙන ඇති බව විදෙස් මාධ්‍ය වාර්තා කරනු ලැබීය.", "URL": "https://sinhala.adaderana.lk/news.php?nid=25435", "Category": null, "Parent URL": null}