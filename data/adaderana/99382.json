{"Source": "Adaderana", "Timestamp": "November 18, 2018 06:56 am", "Headline": " හැඳුනුම්පත් නොගත් සාමාන්‍ය පෙළ සිසුන්ට පණිවිඩයක්", "News Content": "මෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින ජාතික හැඳුනුම්පත් ලබානොගත් අපේක්ෂකයින් සිටී නම් කඩිනමින් ඒ සඳහා අයඳුම් කරන ලෙස පුද්ගලයින් ලියාපදිංචි කිරීමේ දෙපාර්තමේන්තුව පැවසීය. එම දෙපාර්තමේන්තුවේ කොමසාරිස් ජනරාල් වියානි ගුණතිලක මහතා සඳහන් කළේ මේ වන විට සාමාන්‍ය පෙළ විභාගයට පෙනී සිටින සිසුන්ගෙන් සියයට 95කට පමණ හැඳුනුම්පත් නිකුත් කර ඇති බවයි. මෙවර සාමාන්‍ය පෙළ විභාගය සඳහා පෙනී සිටින අපේක්ෂකයින් ලක්ෂ 4ක් පමණ අයඳුම්පත් ලබාගැනීමට ඉල්ලුම් කර තිබූ අතර ඉන් බොහෝ හැඳුනුම්පත් මේ වන විට නිකුත් කර ඇති බවත් ඉතිරි හැඳුනුම්පත් ප්‍රමාණය ද කඩිනමින් නිකුත් කිරීමට කටයුතු කරන බවත් වියානි ගුණතිලක මහතා පැවසීය. එම නිසා පුද්ගලයින් ලියාපදිංචි කිරීමේ දෙපාර්තමේන්තුව පෙන්වා දෙන්නේ මෙවර සාමාන්‍ය පෙළ විභාගයට පෙනී සිටින සිසුන් සඳහා හැඳුනුම්පත් නිකුත් කිරීමට විශේෂ දින වෙන් නොකරන බවයි. මෙතෙක් හැඳුනුම්පත් ලබානොගත් විභාග අපේක්ෂකයින් සිටී නම් අවශ්‍ය ලිපිලේඛන පුද්ගලයින් ලියාපදිංචි කිරීමේ දෙපාර්තමේන්තුවට ලබාදුන් පසු කඩිනමින් හැඳුනුම්පත් ලබාදීමට කටයුතු කරන බව වියානි ගුණතිලක මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=99382", "Category": null, "Parent URL": null}