{"Source": "Adaderana", "Timestamp": "April 8, 2019 05:03 pm", "Headline": "දේශගුණ විපර්යාසවලට එරෙහිව ස්විට්සර්ලන්ත පාරට", "News Content": "දේශගුණ විපර්යාසවලට එරෙහිව ස්විට්සර්ලන්ත වැසියන් වීථිබැස තිබේ. දේශගුණ විපර්යාස වලට එරෙහිව මෙම විරෝධතා පාගමන පැවැත්වුණේ ස්විට්සර්ලන්තයේ ලොසාන් නගරයේදීය. දේශගුණ විපර්යාසවලට (Climate change) එරෙහිව නගරයේ ජාතික මට්ටමෙන් පැවති සිව්වෙනි විරෝධතාව මෙය බව සඳහන්ය. ගැටළුව අවධානයට ලක්කරන ගී ගායනා කරමින් විරෝධතාකරුවන් ඒ සඳහා සහභාගී වූ අතර ආරම්භයේ සිටම අවසානය දක්වාම එහි සාමකාමී ස්වරූපයක් පැවති බව විදෙස් වාර්තා සඳහන් කරයි. මෙම විරෝධතාව සඳහා 10 000ක පමණ පිරිසක් සහභාගී වී තිබේ. පසුගිය විරෝධතා හා සංසන්දනය කර බැලීමේදී සහභාගීත්වයේ කැපී පෙනෙන අඩුවක් දක්නට ලැබෙන බව විචාරකයින් පෙන්වා දෙයි. කෙසේ වෙතත් බලධාරීන් සිය ඉල්ලීම් ඉටුකරන තුරු මෙම ක්‍රියාමාර්ගය අත්නොහරින බව විරෝධතාකරුවන් පවසයි. මේ වසරේ ස්විට්සර්ලන්තයේ ෆෙඩරල් මැතිවරණය පැවැත්වීමට නියමිතව තිබේ. එවන් පසුබිමක දේශපාලන න්‍යාය පත්‍රවල පරිසරය සහ දේශගුණ විපර්යාස වෙනුවෙන් වැඩි ඉඩක් වෙන් කිරීමට බලධාරීන් පෙළඹවීම මෙම විරෝධතාවල අරමුණ බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=107644", "Category": null, "Parent URL": null}