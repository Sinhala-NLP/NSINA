{"Source": "Adaderana", "Timestamp": "September 6, 2011 03:04 pm", "Headline": "යාපනයේ සිද්ධි ගැන ආණ්ඩුව කිසිදු පියවරක් ගෙන නෑ", "News Content": "දිනෙන් දින ඉහළ යමින් පවතින යාපනය අර්ධද්වීපයේ තැතිගැන්වීමේ සිද්ධීන් සම්බන්ධයෙන් ආණ්ඩුව කිසිදු පියවරක් ගෙන නොමැති බව විපක්ෂ නායක රනිල් වික්‍රමසිංහ මහතා අද(06) පාර්ලිමේන්තුවේ දී සඳහන් කළේය. ග්‍රීස් යකා සම්බන්ධ සිද්ධීන් අවාසනාවන්ත අයුරින් යාපනය අර්ද්ධීපයේ ඉහළ ගොස් ඇති බව ස්ථාවර නියෝග යටතේ ප්‍රශ්නයක් මතු කරමින් විපක්ෂ නායකවරයා ප්‍රකාශ කළේය. දිනෙන් දින වාර්තා වන එවැනි සිද්ධීන් වලින් පෙනී යන්නේ එම තත්ත්වය වැළැක්වීම සඳහා ආණ්ඩුව සතුව යාන්ත්‍රණයක් තිබුණ ද කුමක් හෝ හේතුවක් මත එම යාන්ත්‍රණය ක්‍රියාත්මක නොවන බව ඔහු පෙන්වා දී තිබේ. දිනා ගත් සාමය ආරක්ෂා කර ගැනීම සඳහා රජය සෑම පියවරක්ම ගන්නා බව ඊට පිළිතුරු දෙමින් සභානායක නිමල් සිරිපාල ද සිල්වා අමාත්‍යවරයා සඳහන් කළේය. විපක්ෂ නායකවරයා අභූත චෝදනා නඟන බවත් ඉතිහාසයේ දී ද ඔහු එවැනි ප්‍රකාශ සිදු කර ඇති බැවින් ඒ පිළිබද පුදුම නොවන බවත් නිමල් සිරිපාල ද සිල්වා අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=18556", "Category": null, "Parent URL": null}