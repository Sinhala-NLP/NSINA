{"Source": "Adaderana", "Timestamp": "September 2, 2016 10:07 am", "Headline": " බඩුත් එක්ක හොරු මාට්ටු ", "News Content": "ගිනිගත්හේන, බගතුලුව ප්‍රදේශයේ රන් ආභරණ වෙළෙඳසැලකින් රුපියල් ලක්ෂ 40ක් පමණ වටිනා රන් ආභරණ රැගෙන පළා ගිය සැකකරුවන් තිදෙනෙකු අත්අඩංගුවට ගෙන තිබේ.ඊයේ(01) පස්වරුවේ මෙම පැහැර ගැනීම සිදුව ඇති අතර ප්‍රදේශවාසීන් විසින් සැකකරුවෙකු අල්ලා පොලීසියට බාරදීමෙන් පසු සෙසු සැකකරුවන් අද(02) අළුයම අත්අඩංගුවට ගත් බව ගිනිගත්හේන පොලීසිය පැවසුවේය.සැකකරුවන් රන් ආභරණ මිලදී ගැනීමේ මුවාවෙන් වෙළෙඳසැලට පැමිණ තියුණු ආයුධ පෙන්වා සේවකයින් බිය ගන්වා රන් ආභරණ රැගෙන මෝටර් රථයකින් පළා ගිය බවට පොලීසියට පැමිණිලි ලැබී තිබුණි.ඉන්ධන නොමැතිවීම හේතුවෙන් නාගස්තැන්න ප්‍රදේශයේ අතුරු මාර්ගයක සැකකරුවන් දමා ගොස් තිබූ අදාළ මෝටර් රථය ද පොලිස් බාරයට ගෙන තිබේ.සැකකරුවන් එම මෝටර් රථය මහනුවර ප්‍රදේශයෙන් කුලී පදනම මත ලබා ගෙන ඇති අතර රන් ආභරණ තොගය අලෙවි කිරීම සඳහා වෙනත් අයෙකු මාර්ගයෙන් යාපනය ප්‍රදේශයට යොමු කර ඇති බව අනාවරණය වී ඇත.", "URL": "https://sinhala.adaderana.lk/news.php?nid=63693", "Category": null, "Parent URL": null}