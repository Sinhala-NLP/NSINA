{"Source": "Adaderana", "Timestamp": "February 3, 2011 11:25 am", "Headline": "අන්තරේ කැඳවුම්කරු අත්අඩංගුවට..!ආයුධ තිබුණාදැයි ප්‍රශ්න කරලා", "News Content": "අන්තර් විශ්වවිද්‍යාලයීය ශිෂ්‍යබල මණ්ඩලයේ කැඳවුම්කරු සංජීව බණ්ඩාර මහතා ඊයේ රාත‍්‍රියේ මාතර තිහගොඩ පොලීසිය විසින් අත්අඩංගුවට ගෙන තිබේ. මොහු රුහුණු සරසවියේ කෘෂි විද්‍යාපීඨයේ පැවති උත්සවයකට සහභාගී වී පැමිණෙමින් සිටිය දී මේ අකාරයෙන් අත්අඩංගුවට ගෙන ඇති බව අන්තර් විශ්ව විද්‍යාල ශිෂ්‍ය බල මණ්ඩලය සඳහන් කරයි. තිහගොඩ ප‍්‍රදේශයේ දී පොලීසිය විසින් යොදන ලද මාර්ග බාධකයක් අසල දී සංජීව බණ්ඩාර පැමිණි පාපැදිය නවතා ප‍්‍රශ්නකොට ඇති බවත්, ඉන් අනතුරුව කිසිදු සාධාරණ හේතු දැක්වීමකින් තොරව සංජීව බණ්ඩාර සහ ඔහු සමග යතුරුපැදියේ පැමිණි කෘෂි පීඨයේ සභාපති ලෙස කටයුතු කරන අමිල කරුණාතිලක යන සිසුවාද තිහගොඩ පොලීසිට රැගෙන ගොස් ඇත. එහිදී ආයුධ ළඟ තබාගැනීමක් පිළිබඳවදපොලීසියෙන් ප‍්‍රශ්න කර ඇති බවත්, මේ නිසා පේරාදෙණිය විශ්වවිද්‍යාල භූමියට ආයුධ ගෙනගොස් දමා ශිෂ්‍ය සංගම්වලට චෝදනා එල්ලකිරීමට උත්සහ කළා සේම අන්තර විශ්වවිද්‍යාලීය ශිෂ්‍යබලමණ්ඩලයේ කැඳවුම්කරු සංජීව බණ්ඩාර සිසුවාටද චෝදනා එල්ලකිරීමේ සූදානමක් තිබෙන බවට අපට සැක මතු වී ඇතැයි අන්තර් විශ්ව විද්‍යාල ශිෂ්‍ය බල මණ්ඩලය චෝදනා කරයි. ආණ්ඩුව තම පහත් දේශපාලන උවමනාව වෙනුවෙන් මේ රටේ නීතිය ගණිකා වෘතීයේ යෙදවීමට කිසිසේත් මැලි නොවන බවට පසුගිය කාලයේ සිදුවූ සිදුවීම් තුළින් පැහැදිලි වන බවත්, එම නිසා ආණ්ඩුවේ මෙම පාදඩ දේශපාලනය පිළිකුල් ලෙස හෙළා දකින බවත්,බොරු චෝදනා එල්ල කොට අත්අඩංගුවට ගෙනඇති අ.වි.ශි.බ.ම. කැ`දවුම්කරු සංජීව බණ්ඩාර සිසුවා වහාම නිදහස් කරන ලෙසට අවධාරණය කරන බවත් අන්තර් විශ්ව විද්‍යාල ශිෂ්‍ය බල මණ්ඩලය නිකුත් කළ නිවේදනයක සඳහන් වේ.", "URL": "https://sinhala.adaderana.lk/news.php?nid=13949", "Category": null, "Parent URL": null}