{"Source": "Adaderana", "Timestamp": "July 5, 2010 08:14 am", "Headline": "එජාප ප්‍රතිසංවිධාන යෝජනා අද රනිල් අතට ", "News Content": "එක්සත් ජාතික පක්ෂ ප්‍රතිසංවිධාන කමිටු යෝජනාවලිය අද විපක්ෂ නායක රනිල් වික්‍රමසිංහ මහතාට භාරදීමට නියමිතය. මේ වන විට ඊට අදාළ සියලු කටයුතු සම්පූර්ණ කර ඇති අතර අද පෙරවරුවේ එම යෝජනාවලිය විපක්ෂ නායක කාර්යාලයේදී රනිල් වික්‍රමසිංහ මහතාට භාරදෙන බව එම කමිටුවේ සභාපති ජෝශප් මයිකල් පෙරේරා මහතා සඳහන් කළේය. එම කමිටු යෝජනාවලිය පසුගිය බ්‍රහස්පතින්දා විපක්ෂ නායකවරයාට භාරදීමට නියමිතව තිබුණ ද ගැටලු කිහිපයක් හේතුවෙන් එය අද දිනයට කල් දැමුණි. අදාළ යෝජනාවලිය මගින් නායකත්වය තෝරා ගැනීම පිළිබඳ නිර්දේශ ඉදිරිපත් කර ඇති අතර පක්ෂයේ නායකයා ඇතුළු ඉහළ තනතුරු වලට සුදුස්සන් පත් කර ගැනීමට ඡන්දයක් පැවැත්විය යුතු වන්නේ පොදු එකඟතාවක් නොමැති අවස්ථා වලදී පමණක් බව වාර්තා වේ. කෙසේ වුවද අදාළ යෝජනාවලිය කෘත්‍යාධිකාරී මණ්ඩලයට ඉදිරිපත් කිරීමෙන් පසු ඒ සඳහා සංශෝධන ඉදිරිපත් කිරීමට නියමිතය. අනතුරුව ලබන අගෝස්තු මාසයේදී පැවැත්වෙන එක්සත් ජාතික පක්ෂ ජාතික මහ සම්මේලනය වෙත එය යොමු කෙරෙනු ඇත.", "URL": "https://sinhala.adaderana.lk/news.php?nid=9398", "Category": null, "Parent URL": null}