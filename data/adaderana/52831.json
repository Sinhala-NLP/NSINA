{"Source": "Adaderana", "Timestamp": "July 24, 2015 04:48 pm", "Headline": "කාටවත් පාර්ලිමේන්තුවේ ආසන 90 ට වඩා ගන්න බෑ", "News Content": "මෙවර මහ මැතිවරණයට ඉදිරිපත්ව ඇති මොන මොන කණ්ඩායම් මොන මොන කතා කීවද ඒ කිසිවෙකුටත් පාර්ලිමේන්තුවේ ආසන 90 ට වැඩියෙන් ගත නොහැකි බව ජාතික වෘත්තීය සමිති මධ්‍යස්ථානයේ සභාපති කේ.ඩී ලාල්කාන්ත මහතා පවසයි.ඒ නිසාම වැඩිම ආසන සංඛ්‍යාවක් දිනාගන්නා කණ්ඩායම තව කිහිපදෙනෙකු එකතු කරගෙන'ජාතික ආණ්ඩුව' පිහිටුවීමක් සිදුකරන බව ලාල්කාන්ත මහතා කියා සිටියේ අද(24) නාරාහේන්පිට පැවති 'ලංකා පිරිවෙන් ගුරු සේවා සංගමයේ' වාර්ෂික සමුළුවට එක්වෙමිනි.පාර්ලිමේන්තුවේ පක්ෂ මාරු කළ නොහැකි බවට 19 වන ආණ්ඩුක්‍රම ව්‍යවස්ථා සංශෝධනයට ජවිපෙ විසින් ගෙන එන ලද යෝජනාව ප්‍රධාන පක්ෂ දෙකෙහිම පිරිස් එකතුවී ඉවත් කරන ලද්දේ මේ හේතුවෙන් බව හෙතෙම අවධාරණය කළේය.එවැනි පිල්මාරු නොකරන ප්‍රතිපත්තිමය දේශපාලනයේ නියැළෙන සුළු පිරිසක් සිටින බවත්, ඒ අතරේ ජාතික විපක්ෂයක කාර්යභාර්ය ඉටුකළ හැක්කේ ජවිපෙට පමණක් බවත් ඔහු පෙන්වා දුන්නේය.යුද්ධයත් සමග ජන මනස ගොඩනැඟී තිබුණු බැවින් යුද්ධය නිමාවීමත් සමග හිස් අවකාශයක් නිර්මාණය වුණු බවත්, යුද්ධයෙන් පසුව රට ගොඩනැඟීමට මහින්ද රාජපක්ෂ මහතා ක්‍රියා කළේ නම් ඉතිහාසයේ ශ්‍රේෂ්ඨතම රජු වෙන්නට ඉඩතිබුණු බව හෙතෙම සිහිපත් කළේය.අවාසනාවකට මහින්ද තමන්ගේ ආධිපත්‍යය පිහිටුවා ගන්නට විනා රට ගැන ජනතාව ගැන තීන්දු තීරණ නොගත් බැවින් ඒ කණ්ඩායම පලවාහැරීමට ජනතාව ක්‍රියා කළ බව ඔහු වැඩිදුරටත් සඳහන් ‍කළේය.", "URL": "https://sinhala.adaderana.lk/news.php?nid=52831", "Category": null, "Parent URL": null}