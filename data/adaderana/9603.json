{"Source": "Adaderana", "Timestamp": "July 14, 2010 02:31 pm", "Headline": "නාම යෝජනා පත්‍ර සරල කරන්නැයි එජාපයෙන් යෝජනාවක්", "News Content": "පළාත් පාලන මැතිවරණ සඳහා ඉදිරිපත් කරන නාම යෝජනා පත්‍රය සරල කරන ලෙස එක්සත් ජාතික පක්ෂය යෝජනාවක් ඉදිරිපත් කර තිබේ. ආණ්ඩුක්‍රම ව්‍යවස්ථා සංශෝධනය සම්බන්ධයෙන් රජයේ නියෝජිතයින් පිරිසක් සමඟ ඊ‍යේ පැවති සාකච්ඡාවේදී මෙම යෝජනාව ඉදිරිපත් කළ බව එක්සත් ජාතික පක්ෂයේ මහලේකම් තිස්ස අත්තනායක මහතා පැවසුවේය. පළාත් පාලන මැතිවරණ ක්‍රමය සංශෝධනය කිරීම සම්බන්ධයෙන් ඊයේ දි‍නයේ සිදුකෙරුණු සාකච්ඡා අතර තුර මෙම යෝජනාව ඉදිරිපත් කෙරුණු බව අත්තනායක මහතා පවසයි. එක් අපේක්ෂකයෙකුගේ නමක් හෝ වෙනත් තොරතුරක් සම්බන්ධ ගැටලු හේතුවෙන් සමස්ත නාම යෝජනා පත්‍රයම ‍ප්‍රතික්ෂේප වන බව එම සාකච්ඡාවේදී එක්සත් ජාතික පක්ෂ නියෝජිතයින් පෙන්වා දී තිබේ. මේ හේතුවෙන් ඒ සඳහා සංශෝධන ගෙන ඒම උචිත බව යෝජනා කළ බවයි එක්සත් ජාතික පක්ෂය යෝජනා කර ඇත.", "URL": "https://sinhala.adaderana.lk/news.php?nid=9603", "Category": null, "Parent URL": null}