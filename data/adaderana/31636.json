{"Source": "Adaderana", "Timestamp": "February 15, 2013 08:16 am", "Headline": "සුළංකපොල්ලේ නායයෑමක්", "News Content": "නුවරඑළිය, වැලිමඩ මාර්ගයේ රේන්දපොල නගරයට ආසන්න සුළංකපොල්ල නැමැති ප්‍රදේශයේ නායයෑමක් හටගෙන තිබේ. හග්ගල, රක්ෂිතයට ආසන්නව පිහිටා ඇති මෙම ප්‍රදේශයේ නායයෑම හේතුවෙන් නිවාස 10 ක පමණ පදිංචිකරුවන් ආරක්ෂිත ස්ථාන වෙත යොමුකර ඇති බව පොලීසිය පැවසුවේය. මේ අතර ජලාශ කිහිපයක වාන් දොරටු විවෘත කර තිබේ. කන්තලේ ජලාශයේ වාන් දොරටු විවෘත කිරීම හේතුවෙන් කුඹුරු අක්කර දහසක් පමණ ජලයෙන් යටවී ඇති බව වාර්තා වේ. කතරගම, වෙහෙරගල ජලාශයේ වාන් දොරටු විවෘත කර ඇති අතර මැණික් ගඟ පරිහරණය කරන්නන් සහ ඒ ආශ්‍රිත ජනතාවට අවධානයෙන් සිටින ලෙස බලධාරීන් අනතුරු අඟවයි. මේ අතර අද දිනයේ උතුර, නැගෙනහිර, උතුරු මැද සහ ඌව පළාත්වලටත් බස්නාහිර සහ දකුණු වෙරළබඩ ප්‍රදේශවලටත් වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=31636", "Category": null, "Parent URL": null}