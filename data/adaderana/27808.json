{"Source": "Adaderana", "Timestamp": "September 28, 2012 07:38 am", "Headline": "ගුරු-සිසු විරෝධතා අද කොළඹට ළඟාවෙයි", "News Content": "විශ්ව විද්‍යාල ආචාර්යවරුන්ගේ සමිති සම්මේලනය ඇතුළු වෘත්තීය සමිති කිහිපයක් ඒකාබද්ධව සංවිධානය කළ විරෝධතා පාගමන අද කොළඹට ළඟාවීමට නියමිතය. \"රාජ්‍ය අධ්‍යාපනය සුරකිමු\"යන තේමාව ප්‍රධාන කොටගත් මෙම විරෝධතා පාගමන සිය වෘත්තීය ඉල්ලීම් ඇතුළු අධ්‍යාපන ක්ෂේත්‍රයට දල දේශීය නිෂ්පාදිතයෙන් 6%ක් වෙන් කළ යුතු බවට පොදු සටන්පාඨයක් ‍පෙරමුණට ගත් විරෝධතා ව්‍යාපාරයකි. පසුගිය 24 වන දින අම්බලන්ගොඩ නගරයෙන් ආරම්භවුණු මෙම විරෝධතා පාගමන අලුත්ගම,මොරටුව යන නගරවලට පැමිණ අද දිනයේ කොළඹට ළඟාවන අතර අද පස්වරුවේ හයිඩ් පිටියේදී දැවැන්ත විරෝධතා රැළියක් පැවැත්වීමටද නියමිතය. \"නිදහස් අධ්‍යාපනය සුරකිමු\"යන ‍තේමාව ප්‍රධාන කොටගත් අන්තර් විශ්ව විද්‍යාල ශිෂ්‍ය බලමණ්ඩලයේ විරෝධතා පාගමනද අද කොළඹට ළඟාවීමට නියමිතය. මහනුවරින් ආරම්භ කළ මෙම ව්රෝධතා පාගමන දින 3 ක් නිමාකරමින් අද කොළඹට ළඟාවන අතර ආචාර්යවරුන්ගේ වෘත්තීය අරගලයට සහයපළ කිරීමත්,නිදහස් අධ්‍යාපනය කප්පාදු කිරීම,ශිෂ්‍ය මර්දනය,උසස් අධ්‍යාපන ආයතන මිලිටරිකරණය කිරීම ආදියට එරෙහිවීමත් එහි අරමුණු අතර වේ.", "URL": "https://sinhala.adaderana.lk/news.php?nid=27808", "Category": null, "Parent URL": null}