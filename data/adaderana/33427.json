{"Source": "Adaderana", "Timestamp": "April 20, 2013 04:53 pm", "Headline": "ඉල්ලීම් දිනා ගැනීමට වෙදුන් අරගලයකට සැරසේ", "News Content": "රාජ්‍ය නිලධාරීන්ට ලබාදෙන උසස්වීම් වෛද්‍යවරුන්ට ලබාදීම මාස 18ක කාලයක් තිස්සේ ප්‍රමාදවීමට විරෝධය පළකර ලබන 26දා දිවයිනපුරා රෝහල්වල වෘත්තීය ක්‍රියාමාර්ගයක් ආරම්භ කිරීමට තීරණය කළ බව රජයේ වෛද්‍ය නිලධාරීන්ගේ සංගමය පවසයි. වසර 10ක සේවා කාලයක් සැපිරු රාජ්‍ය නිලධාරීන්ට උසස්වීම් ලබාදෙන නමුත් වෛද්‍යවරුන්ට ද එම උසස්වීම් ලබාදෙන ලෙසට බලධාරීන්ගෙන් මේවන විට මාස 18ක කාලයක් තිස්සේ ඉල්ලුම් කළ බව එම සංගමයේ මාධ්‍ය ප‍්‍රකාශක වෛද්‍ය නවීන්ද සොයිසා මහතා පවසයි. එහෙත් ඊට ප්‍රතිචාරයක් නොලැබුණු බැවින් අත්‍යවශ්‍ය සේවා සිදුවන රෝහල්වල හැර 26දා දිවයින පුරා ‍රෝහල්වල වෘත්තීය ක්‍රියාමාර්ගයක් ආරම්භ කරන බව හෙතෙම කියයි. කෙසේ වුවද ගැටලුව විසඳීමට ලබන 23 තෙක් කල් ලබාදෙන බව කී වෛද්‍ය නවීන් ද සොයිසා මහතා බලධාරීන් විසඳුමක් දීමට අපොහොසත් වුවහොත් 26 වැනිදා සිට වෘත්තීය ක්‍රියාමාර්ගය ආරම්භ කරන බව අවධාරණය කරයි.", "URL": "https://sinhala.adaderana.lk/news.php?nid=33427", "Category": null, "Parent URL": null}