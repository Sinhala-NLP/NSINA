{"Source": "Adaderana", "Timestamp": "April 3, 2016 03:27 pm", "Headline": "මදුරු මර්දන සතිය හෙටින් අවසන්", "News Content": "ජාතික මදුරු මර්දන සතිය තුළ මේ දක්වා සිදුකළ පරීක්ෂා කිරීමකදී මදුරුවන් බෝවන පරිශ්‍ර එක් ලක්ෂ හැත්තෑදහසක් හඳුනාගෙන ඇති බව සෞඛ්‍ය අමාත්‍යාංශය පවසයි.පසුගිය 29 වැනිදා ආරම්භ වූ ජාතික මදුරු මර්දන සතිය හෙටින් අවසන් වීමට නියමිතය.ඒ අනුව ඊයේ(02) පස්වරුව වන විට දිවයින පුරා පරිශ්‍ර හාර ලක්ෂ 96,000ක් පරීක්ෂාවට ලක් කර ඇති බව සෞඛ්‍ය අමාත්‍යාංශය පෙන්වා දෙයි. එහිදී මදුරු කීටයින් සහිත ස්ථාන 8706ක් සොයාගෙන ඇති අතර මදුරුවන් බෝ වන පරිදි පරිශ්‍ර පවත්වාගෙන ගිය 1600 දෙනෙකුට නඩු පැවරීමට තවත් 20,000කට රතු නිවේදන නිකුත් කිරීමටත් පියවර ගත් බව එම අමාත්‍යාංශය සඳහන් කළේය. එමෙන්ම පාසල් සහ ඉදිකිරීම් ස්ථාන ආශ්‍රිතව ඩෙංගු මදුරුවන් බහුලව දක්නට ලැබෙන බව මෙම මෙහෙයුම්වල දී අනාවරණය වී තිබේ.ඉදිරි මාස 04 තුළ ඩෙංගු රෝගීන් වර්ධනය පාලනය කිරීම සඳහා ප්‍රකාශයට පත් කර ඇති ජාතික මදුරු මර්දන වැඩසටහන සඳහා කණ්ඩායම් 20,000ක් එක්ව සිටින බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=58892", "Category": null, "Parent URL": null}