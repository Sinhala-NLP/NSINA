{"Source": "Adaderana", "Timestamp": "March 29, 2017 02:33 pm", "Headline": "රිජ්වේ ආර්යා රෝහලට අවදානම් සහිත රෝගී සත්කාර සංකීර්ණයක්", "News Content": "රිජ්වේ ආර්යා ළමා රෝහලේ හෘදය පිළිබඳ ප්‍රතිකාර සහ අවදානම් සහිත රෝගී සත්කාර සේවා සඳහා සංකීර්ණයක් ඉඳිකිරීමට කැබිනට් මණ්ඩලයේ අනුමැතිය හිමිව තිබේ. සෞඛ්‍ය අමාත්‍ය රාජිත සේනාරත්න මහතා විසින් අදාළ යෝජනාව කැබිනට් මණ්ඩලය වෙත ඉදිරිපත් කර ඇති බව වාර්තා වේ. ඒ අනුව නවීන පහසුකම්වලින් සමන්විත හෘද ශල්‍යාගාර 4ක්, හෘද දැඩි සත්කාර ඒකක ඇඳන් 14ක් සහ වෛද්‍ය දැඩි සත්කාර ඒකක ඇඳන් 33ක් ,නවජ ළඳරු විශේෂ ප්‍රතිකාර සේවා ඇඳන් 50ක් සහ අනෙකුත් අවශ්‍ය පහසුකම්වලින් සමන්විත මහල් 10කින් යුත් නව ගොඩනැඟිල්ලක්ද ඉඳි කිරීමට නියමිතය. ඉංජිනේරුමය කාර්යයන් පිළිබඳ මධ්‍යම උපදේශක කාර්යංශය විසින් ලබා දී ඇති සංශෝධිත ඇස්තමේන්තුව අනුව ව්‍යාපෘතිය සඳහා රුපියල් මිලියන 2439කට අධික මුදලක් වැයවීමට නියමිතය. එම පිරිවැය ඒකාබද්ධ අරමුදල්වලින් සහ ශ්‍රී ලංකා ළමා රෝග විශේෂඥවරුන්ගේ ආයතනය විසින් රැස්කරන ලද “ ලිට්ල් හාර්ට්ස් “ අරමුදලෙන් ආවරණය කෙරෙන බව සඳහන්වේ.", "URL": "https://sinhala.adaderana.lk/news.php?nid=71508", "Category": null, "Parent URL": null}