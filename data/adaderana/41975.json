{"Source": "Adaderana", "Timestamp": "March 22, 2014 09:12 am", "Headline": "ක්‍රෙඩිට් කාඩ් වංචාවකට ලාංකිකයින් 3ක් ඉන්දියාවේදී මාට්ටු", "News Content": "ක්‍රෙඩිට් කාඩ් වංචාවක් සංම්බන්ධයෙන් චෝදනා ලැබ සිටි ශ්‍රී ලාංකිකයින් තිදෙනෙකු ඉන්දියාවේ දී අත්අඩංගුවට ගෙන තිබේ. එරට චෙන්නායි පොලිසිය විසින් මොවුන් අත්අඩංගුවට ගෙන ඇති බව සඳහන්ය. අදාළ පුද්ගලයින් අත්අඩංගුවට ගන්නා ලෙස ශ්‍රී ලංකා පොලිසිය ජාත්‍යන්තර ඉන්ටපෝල් පොලීසිය හරහා වරෙන්තුවක් නිකුත් කර තිබිණ. ශ්‍රී ලංකාවේ දී මෙම පුද්ගලයින් පසුගිය දා ක්‍රෙඩිට් කාඩ්පත් භාවිතා කර විවිධ මුල්‍ය වංචා සිදුකර ඇති බව සඳහන්ය. පසුගිය දා සිවනේශන් හෙවත් ප්‍රේම් නැමැති ශ්‍රී ලාංකික දමිළ ජාතිකයෙකු ඉන්දියාවේ මධ්‍ය අපරාධ ශාඛාව මගින් අත්අඩංගුවට ගෙන තිබේ. පසුව ජෙයතාරන් තම්බපිල්ලෙයි සහ වී.නවනීදරාජා නැමැත්තාද අත්අඩංගුවට ගෙන ඇති බව සඳහන්ය.", "URL": "https://sinhala.adaderana.lk/news.php?nid=41975", "Category": null, "Parent URL": null}