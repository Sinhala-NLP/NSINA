{"Source": "Adaderana", "Timestamp": "October 4, 2016 08:56 am", "Headline": "ප්‍රතිඵල ලබාදෙන්න අසමත් නම් සාක් අනාගතය අඳුරුවිය හැකියි", "News Content": "තෙදින නිල සංචාරයක් සඳහා අග්‍රාමාත්‍ය රනිල් වික්‍රමසිංහ මහතා අද දිනයේ ඉන්දියාවට පැමිණීමට නියමිතව තිබේ. නවසීලන්තයේ නිල සංචාරය නිම කරමින් අග්‍රාමාත්‍යවරයා වෙලිංටන් නුවර සිට නවදිල්ලි නුවරට පැමිණීමට නියමිත බව වාර්තා වේ.ලබන 06 වනදින ඉන්දියාවේ නවදිල්ලි නුවර දී ආරම්භ වන ලෝක ආර්ථික සමුළුවට සහභාගී වීමේ අරමුණින් අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස ඉන්දියාවට පැමිණීමට නියමිතය. මෙම සංචාරය තුළ දී අග්‍රාමාත්‍යවරයා ඉන්දිය අග්‍රාමාත්‍ය නරේන්ද්‍ර මෝදී ඇතුළු එරට රජයේ ජ්‍යෙෂ්ඨ අමාත්‍යවරුන් කිහිපදෙනෙකු සමග සාකච්ඡා පැවැත්වීමට නියමිතව තිබේ. ඉන්දීය අග්‍රාමාත්‍යවරයා අතර පැවැත්වෙන ද්වීපාර්ශවික සාකච්ඡා හෙට දිනයේ පැවැත්වීමට නියමිත අතර රනිල් වික්‍රමසිංහ මහතා ඉන්දීය ජනාධිපති ප්‍රනාබ් මුකර්ජී ද හෙට දිනයේ හමුවීමට නියමිතය.මේ අතර අග්‍රාමාත්‍ය රනිල් වික්‍රමසිංහ මහතා නවසීලන්ත පාර්ලිමේන්තු මන්දිරයේ ප්‍රධාන ශාලාවේ විශේෂ දේශනයක් ද ඊයේ පස්වරුවේ පවත්වා තිබේ.ආසියා නවසීලන්ත පදනම සංවිධානය කළ මෙම දේශනයට සවන්දීම සඳහා නවසීලන්ත පාර්ලිමේන්තු මන්ත්‍රීවරුන් විද්වතුන් ශ්‍රී ලාංකිකයින් ඇතුළු විශාල පිරිසක් සහභාගී වී සිටි බව අග්‍රාමාත්‍ය කාර්යාලය සඳහන් කළේය.ශ්‍රී ලංකාව සහ ලෝකයේ ඊට හිමිතැන මැයෙන් දේශනය පවත්වමින් වික්‍රමසිංහ මහතා සඳහන් කළේ සාක් සංවිධානය එහි සියලු සාමාජිකයින්ට පිළිගත හැකි ප්‍රතිඵල ලබාදෙන්නට අසමත් වන්නේ නම් එහි අනාගතය අඳුරුවිය හැකි බවයි.එවිට ශ්‍රී ලංකාවට වෙනත් විකල්ප සෙවීමට සිදුවන බව අග්‍රාමාත්‍ය රනිල් වික්‍රමසිංහ මහතා මෙහිදී ප්‍රකාශ කර තිබේ.කෙසේවෙතත් සාක් සමුළුව ඔස්සේ වැදගත් කාර්ය භාරයක් ඉටුකළ හැකි බැවින් සාක් රාජ්‍ය නායක සමුළුව පැවැත්වීම අතිශය වැදගත් බවත් මතුව ඇති තත්ත්වයන්ට සරිලන අයුරින් සියලුම සාමාජික රටවලට එකඟවිය හැකි පදනමක් මත සමුළුව ඉදිරියට ගෙන යා යුතු බවත් අග්‍රාමාත්‍යවරයා මෙහිදී පෙන්වාදෙනු ලැබුවේය.ඉන්දීය සාගාරයේ ආර්ථික හා මූල්‍ය කේන්ද්‍රස්ථානය ලෙස ශ්‍රී ලංකාව සංවර්ධනය කරලීමේ අනාගත සැලසුම් පිළිබඳව ද අග්‍රාමාත්‍ය රනිල් වික්‍රමසිංහ මහතා කරුණු ඉදිරිපත් කර තිබේ.", "URL": "https://sinhala.adaderana.lk/news.php?nid=64701", "Category": null, "Parent URL": null}