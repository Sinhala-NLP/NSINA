{"Source": "Adaderana", "Timestamp": "July 2, 2014 05:34 pm", "Headline": "ජයලලිතා කම්පාවෙයි - ඉන්දීය අගමැතිට යළිත් ලියයි", "News Content": "කච්චතිව් දූපත ආසන්න මුහුදේ ධීවර කටයුතුවල නිරතවීමට ඉන්දීය ධීවරයින්ට අයිතියක් නොමැති බවට මැඩ්රාස් මහාධිකරණයේදී කළ අනාවරණයෙන් පසු තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම් සිය අප්‍රසාදය පළ කර තිබේ. ඉන්දීය අගමැති නරේන්ද්‍ර මෝඩි වෙත අද ඒ පිළිබඳ ලිපියක් යවමින් ජයලලිතා මේ ගැන කනගාටුව පළ කර ඇති බව ඉන්දීය මාධ්‍ය වාර්තා කරයි. කච්චතිව් දූපතේ අයිතිය ගැන ගැටලුවක් මතුව තිබියදී එම ප්‍රශ්නය විසඳී ඇති ආකාරයට කටයුතු කළ නොහැකි බව ජයලලිතා එම ලිපිය මගින් පෙන්වාදී ඇත. එම දූපතේ අයිතිය කොංග්‍රස් ආණ්ඩුව විසින් ශ්‍රී ලංකාවට පවරාදීමට එරෙහිව එවකට ඉන්දීය අග්‍රාමාත්‍යවරයෙකු වූ ඒ.බී. වජ්පායි මහතා නඩුවක් ‍ගොනු කරන බවද පවසා තිබුණු බව ඇය එමගින් අවධාරණය කර ඇත‍. මෙවන් වාතාවරණයක් තුළ තමිල්නාඩු ධීවරයින්ට මසුන් ඇල්ලීම සඳහා කච්චතිව් දූපතේ අයිතියක් ඇති බවත් එම අයිතිය එසේ ශ්‍රී ලංකාවට පවරාදීම පිළිගත නොහැකි බැවින් මේ ගැන යළි සලකා බලන ලෙස ඇය ඉන්දීය අග්‍රමාත්‍යවරය‍ාගෙන් ඉල්ලා තිබේ. ඉන්දු ලංකා ධීවර ගැටලුව සම්බන්ධයෙන් ජයලලිතා ජයරාම් මෑත කාලයේදී අවස්ථා කිහිපයකදී ඉන්දීය අගමැතිවරයාට ලිපි මගින් දැනුවත් කරමින් සිටියේ මෙම ගැටලුවට කඩිනම් විසඳුමක් ලබාදීමට මැදිහත් වන ලෙසය. 1974-76 වකවානුවේ ඉන්දීය රජය විසින් ගිවිසුම්ප්‍රකාරව කච්චතිව් දූපතේ අයිතිය ශ්‍රී ලංකාවට ලබාදුන් බවත්, ඒ අනුව ඒ අවට මුහුදු තීරයේද අයිතිය ශ්‍රී ලංකාවට හිමිව ඇති බවත් ඉන්දීය මැඩ්රාස් මහාධිකරණයේදී අවධාරණය කර ඇත. ඊට අදාළව ගොනු කර තිබූ පෙත්සමක් විභාගයගත් ගත් අවස්ථාවේදී අනාවරණය කෙරුණේ ගිවිසුම්ප්‍රකාරව සංචාරක ලියවිලි,වීසා ආදිය නොමැතිව වන්දනාවට හා සංචාරයට කච්චතිව් දූපතට ඉන්දීය වැසියන්ට පැමිණිය හැකි බවයි. එහෙත් ඒ ආශ්‍රිත මුහුදේ ධීවර කටයුතු කිරීම උදෙසා එමගින් අයිතියක් නොපැවරෙන බවත්, මුහුදු සීමා උල්ලංඝණය කරමින් ධීවර කටයුතුවල නිරතවීම වරදක් බවත් මෙහිදී සාකච්ඡාවට ලක්ව ඇත. එසේ වුවද ඉන්දීය ධීවරයින්ට පහරදීමට හෝ වධහිංසා කිරීමට ශ්‍රී ලංකා බලධාරීන්ට අයිතියක් නොමැති බවද මෙහිදී අවධාරණය කර තිබේ. මැඩ්රාස් මහාධ්කරණයේ වැඩබලන ප්‍රධාන විනිසුරු ශතිස් කේ. අග්නිහොට්රි, විනිසුරු එම්.එම් සුන්දරේශ්, යන විනිසුරුවරුන් හමුවේ අදාළ පෙත්සම සලකා බලා ඇති අතර එය වැඩිදුර විභාග කිරීම සති දෙකකට කල්තබා ඇති බව පී.ටී.අයි පුවත් සේවය උපුටා දක්වයි.", "URL": "https://sinhala.adaderana.lk/news.php?nid=44379", "Category": null, "Parent URL": null}