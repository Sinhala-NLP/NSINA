{"Source": "Adaderana", "Timestamp": "February 15, 2017 11:27 am", "Headline": " අනතුරු 3යි -මරණ 3යි ", "News Content": "දිවයිනේ ප්‍රදේශ කිහිපයක සිදුවූ රිය අනතුරු වලින් පුද්ගලයින් තිදෙනෙකු මියගොස් තිබේ. මාවතගම, උඩ ඊරිමිත්ත ප්‍රදේශයේදී ට්‍රැක්ටර් රථයක් ප්‍රපාතයකට පෙරළීමෙන් අනතුරක් සිදුව ඇති බව පොලීසිය සඳහන් කළේය. අනතුරෙන් ට්‍රැක්ටර් රථයේ පිටුපස ගමන්ගත් 62 හැවිරිදි පුද්ගලයෙකු බරපතළ තුවාල ලබා මාවතගම රෝහලට ඇතුළත් කිරීමේදී මියගොස් තිබේ. ට්‍රැක්ටර් රථයේ රියදුරු පළා ගොස් ඇති අතර ඔහු අත්අඩංගුවට ගැනීම සඳහා මාවතගම පොලීසිය වැඩිදුර විමර්ශන සිදුකරයි. මේ අතර අනුරාධපුර රඹෑව ප්‍රදේශයේදී වෑන් රථයක් පාපැදියක ගැටීමෙන් පුද්ගලයෙකු මියගොස් තිබේ. අනතුරෙන් පාපැදියේ ගමන් ගත් රඹෑව ප්‍රදේශයේ පදිංචිව සිටි 38 හැවිරිදි අයෙක් මියගොස් ඇති බව පොලීසිය පැවසුවේය. අනතුර සම්බන්ධයෙන් වෑන් රථයේ රියදුරු අත්අඩංගුවට ගෙන ඇති අතර මිහින්තලය පොලීසිය වැඩිදුර විමර්ශන සිදුකරයි. නාරම්මල, ගිරිඋල්ල මාර්ගයේ රන්මුතුගල ප්‍රදේශයේදී සිදුවූ රිය අනතුරකින් 31 හැවිරිදි පුද්ගලයෙකු මියගොස් තිබේ. ගිරිඋල්ල දෙසට ධාවනය වූ යතුරුපැදියක්, ඉදිරියෙන් ධාවනය කළ කැබ් රථයක් පසුකරයාමට උත්සාහ කිරීමේදී ප්‍රතිවිරුද්ධ දෙසින් පැමිණි ලොරි රථයක ගැටී ඇති බව පොලීසිය සඳහන් කළේය. අනතුරෙන් යතුරුපැදියේ පැදිකරු සහ පසුපැදිකරු බරපතළ තුවාල ලබා නාරම්මල රෝහලට ඇතුළත් කිරීමේදී පැදිකරු මියගොස් තිබේ අනතුර සම්බන්ධයෙන් ලොරි රථයේ සහ කැබ් රථයේ රියදුරන් දෙදෙනා අත්අඩංගුවට ගෙන ඇති අතර නාරම්මල පොලීසිය සිද්ධිය පිළිබඳ වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=69658", "Category": null, "Parent URL": null}