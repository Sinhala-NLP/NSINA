{"Source": "Adaderana", "Timestamp": "September 4, 2019 08:28 pm", "Headline": "You Tube ආයතනයට ඩොලර් මිලියන 170ක දඩයක්", "News Content": "අමෙරිකානු ෆෙඩරල් වෙළඳ කොමිසම විසින් යූටියුබ් ආයතනයට අමෙරිකානු ඩොලර් මිලියන 170ක දඩයක් නියමකර තිබේ. ළමුන් උදෙසා වන පෞද්ගලිකත්ව නීති උල්ලංඝනය කිරීම හේතුවෙන් මෙම දඩ මුදල නියම කර ඇති බව සඳහන් වෙයි. මව්පියන්ගේ අනුමැතියෙන් තොරව වයස අවුරුදු 13ට අඩු ළමයින්ගේ දත්ත ඒකරාශි කළ බවට ගූගල් සමාගමට අයත් යූ ටියුබ් වීඩියෝ හුවමාරු අඩවියට චෝදනා එල්ලවී තිබේ. අදාළ වයස් කාණ්ඩයේ පසුවන ළමුන් ඉලක්ක කර වෙළඳ දැන්වීම් ප්‍රචාරණය කිරීමේ අරමුණින් මෙලෙස දත්ත රැස්කර ඇති බවයි අමෙරිකානු ෆෙඩරල් වෙළඳ කොමිසම පවසයි. යූ ටියුබ් ආයතනයේ ක්‍රියාව මඟින් 1998 ළමා අන්තර්ජාල පෞද්ගලිකත්ව ආරක්ෂණ පනත උල්ලංඝනය වී ඇති බව අමෙරිකානු ෆෙඩරල් වෙළඳ කොමිසම පෙන්වා දෙයි. අදාළ නීතිය උල්ලංඝනය කිරීමේ වරදට කිසිදු සමාවක් නොමැති බව පවසන එම කොමිසම යූටියුබ් ආයතනයට අමෙරිකානු ඩොලර් මිලියන 170ක දඩයක්ද නියම කර තිබුණි. මේ අතර අදාළ දඩ මුදල ගෙවීමට යූ ටියුබ් ආයතනය හිමි ගූගල් සමාගම එකඟවී ඇති බවයි විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=118295", "Category": null, "Parent URL": null}