{"Source": "Adaderana", "Timestamp": "February 19, 2018 04:26 pm", "Headline": "දඩ කන්නේ නැතුව 22ට කලින් එන්න ", "News Content": "නීති විරෝධී ආකාරයෙන් කුවේට් රාජ්‍යයේ රැඳී සිටින ශ්‍රී ලාංකික ශ්‍රමිකයින්ට එරටින් පිටවීම සඳහා ලබාදී තිබූ පොදුසමා කාලය එළඹෙන 22 අවසන් බව එරට රජය දැනුම් දී ඇත. එම පොදු සමාකාලය පසුගිය ජනවාරි මස 29 වනදා ආරම්භ විය. ඒ අනුව නීති විරෝධීව රැඳී සිටින ශ්‍රමිකයින්ට දඩ මුදල් ගෙවීමකින් තොරව එරටින් පිටවීමට හැකියාව ලැබී ඇත. මෙම පොදු සමාකාලය ප්‍රයෝජනයට ගනිමින් 4000කට ආසන්න ශ්‍රමිකයින් පිරිසක් මෙරටට පැමිණෙනු ඇති බව විදේශ සේවා නියුක්ති කාර්යාංශය සඳහන් කරයි. කෙසේවෙතත් කුවේටයේ නීති විරෝධීව රැඳී සිටින පුද්ගලයින්ට එරටින් පිටවීම සඳහා කුවේට් බලධාරීන් තාවකාලික විදේශ ගමන් බලපත්‍ර 6000කට ආසන්න ප්‍රමාණයක් ද, නිකුත් කර තිබේ. මේ අතර ශ්‍රී ලාංකිකයින් 15,000කට අධික පිරිසක් නීති විරෝධීව කුටේට්හි රැඳී සිටින බව විදේශ රැකියා අමාත්‍ය තලතා අතුකෝරාල මහත්මිය පසුගියදා ප්‍රකාශ කර තිබේ.", "URL": "https://sinhala.adaderana.lk/news.php?nid=84538", "Category": null, "Parent URL": null}