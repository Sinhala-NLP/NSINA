{"Source": "Adaderana", "Timestamp": "March 22, 2010 03:02 pm", "Headline": "මාධ්‍යවේදියා වෙනුවෙන් ශ්‍රේෂ්ඨාධිකරණයට පෙත්සමක්", "News Content": "ත්‍රස්ත විමර්ශන ඒකකය මගින් අත්අඩංගුවට ගන්නා ලද\"‍‍බොටම් ලයින්\"පුවත්පතේ ආරක්ෂක තොරතුරු වාර්තාකරු ලෙස කටයුතු කරන රුවන් වීරකෝන් මහතා වෙනුවෙන් අද ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කෙරිණි. රුවන් වීරකෝන් මහතා වෙනුවෙන් ඔහුගේ නීතිඥයින් විසින් මෙම පෙත්සම මගින් ත්‍රස්ත විමර්ශන ඒකකයේ ස්ථානාධිපතිවරයා පුමුඛ 07 දෙනෙකු වගඋත්තරකරුවන් ලෙස නම් කර තිබේ. හෘදයාබාධයක් හේතුවෙන් තමා පුද්ගලික රෝහලක ප්‍රතිකාර ගනිමින් සිටියදී රාජ්‍ය විරෝධී කුමන්ත්‍රණයක් සිදු කළ බවට චෝදනා කරමින් පසු ගිය දිනෙක ත්‍රස්ත විමර්ශන ඒකකය මගින් අත්අඩංගුවට ගත් බවත්,තමා කිසිදු අයුරින් එවැනි කුමන්ත්‍රණයකට හවුල් නොවුණු බවත් පෙත්සම්කරු කියා සිටියි. ඒ හේතුවෙන් තමන් නිදහස් කරන ලෙස නියෝගයක් නිකුත් කරන ලෙස ඉල්ලා මෙම පෙත්සම ඉදිරිපත් කර ඇත.", "URL": "https://sinhala.adaderana.lk/news.php?nid=7448", "Category": null, "Parent URL": null}