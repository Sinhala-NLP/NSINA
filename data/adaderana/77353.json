{"Source": "Adaderana", "Timestamp": "September 10, 2017 10:47 am", "Headline": " නිල මෙහෙවර මන්නාරමේදී", "News Content": "නිල මෙහෙවර ජංගම සේවා වැඩසටහන මන්නාරම,අල් අක්සර් ජාතික පාසලේදී කර්මාන්ත හ වාණිජ කටයුතු අමාත්‍ය රිෂාඩ් බදියුදීන් මහතාගේ ප‍්‍රධානත්වයෙන් ඊයේ(09) පැවැත්විණ.මන්නාරම දිස්ත‍්‍රික් ලේකම් කාර්යාලය හා මන්නාරම ප‍්‍රාදේශීය ලේකම් කාර්යලයේ මෙහෙයවීම යටතේ ජංගම සේවා වැඩසටහන සංවිධානය කොට තිබිණ.වැඩසටහන් අවස්ථාවට එක්වූ කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පැවසූවේ මන්නාරම දිස්ත‍්‍රික්කයේ නැවත පදිංචි ජනතාවගේ ගැටළු වෙනුවෙන් විසඳුම් ලබා ගැනීම මුලික අරමුණ කර ගනිමින් නිල මෙහෙයවර ජංගම සේවා වැඩසටහන මන්නාරම දිස්ත‍්‍රික්කයේදී පවත්වන බවයි.මන්නාරම දිස්ත‍්‍රික්කයේ නැවත පදිංචි ජනතාවගේ ඉඩම් ගැටළු වෙනුවෙන් විසඳුම් ලබාදීම, ඉඩම් ගැටළු නිරාකරණය කොට ඉඩම් ඔප්පු ප‍්‍රදානය කිරීම වැඩසටහන් අවස්ථාවේදී සිදුකරනු ලැබීය.ප‍්‍රදේශයේ ජනතාව වෙනුවෙන් ජාතික හැදුනුම්පත් ලබාදීම,රියදුරු බලපත් ලබා ගැනීම වෙනුවෙන් වන අයදුම්පත් භාර ගැනීම, ඉඩම් ගැටළු වෙනුවෙන් පිළිතුරු ලබාදීම, මන්නාරම ප‍්‍රාදේශීය ලේකම් කොට්ඨාසයේ ජනතාවගේ වෙනත් ගැටළු වෙනුවෙන් කඩිනම් පිළිතුරු සපයාදීම වැනි සේවාවන් රැසක් ජංගම සේවාව හරහා ලබාදීම සිදුකරන බව මන්නාරම දිස්ත‍්‍රික් ලේකම් කාර්යාල නිලධාරීන් පැවසීය.වැඩසටහන් අවස්ථාවට උතුරු පළාත් සෞඛ්‍ය අමාත්‍ය ඥානසීලන් ගුණසීලන් මහතා,මන්නාරම දිස්ත‍්‍රික් ලේකම් එම්.වයි.එස්.දේශප‍්‍රිය මහතා, මන්නාරම දිස්ත‍්‍රික් රාජ්‍ය ආයතන ප‍්‍රධානීන්, ප‍්‍රදේශවාසීන් ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=77353", "Category": null, "Parent URL": null}