{"Source": "Adaderana", "Timestamp": "October 10, 2012 12:57 pm", "Headline": "ජනතාවගේ අවශ්‍යතා වෙනුවෙන් කැප විය යුතුයි", "News Content": "තම ප‍්‍රදේශවල ජීවත් වන ජනතාවගේ අවශ්‍යතාවන් හඳුනාගනිමින් ඒ වෙනුවෙන් කටයුතු කිරීමට සියළු පළාත් පාලන ආයතන ප‍්‍රධානීන් කැප විය යුතු බව ජනාධිපති මහින්ද රාජපක්ෂ මහතා අවධාරණය කරයි. ජනතා අවශ්‍යතාවන්ට ප‍්‍රමඛත්වය ලබාදී සංවර්ධන සැලසුම් සකස් කිරීම අත්‍යවශ්‍ය කරුණක් බව ජනාධිපතිවරයා සඳහන් කළේය. පළාත් පාලන ආයතන ප‍්‍රධානීන් සමඟ අරලියගහ මන්දිරයේ පැවති සාකච්ඡාවක දී ජනාධිපතිවරයා මෙම අදහස් පළ කොට තිබේ. 2013 අය වැය සකස් කිරීම සඳහා පළාත් පාලන ආයතන ප‍්‍රධානීන්ගේ අදහස් සහ යෝජනා ලබාගැනීමට මෙම හමුව කැඳවා තිබුණු බව ජනාධිපති මාධ්‍ය අංශය සඳහන් කළේය. පළාත් පාලන ආයතනවලට ප‍්‍රධාන වශයෙන් බලපා ඇති සේවක ගැටලුව කෙරෙහි මෙහිදී විශේෂ අවධානය යොමු කොට තිබේ. එම ගැටලුව විසඳීම සඳහා 2013 අය වැය මගින් මුදල් වෙන් කිරීමට කටයුතු කරන බවද ජනාධිපතිවරයා මෙහිදී පවසා ඇති බව සඳහන්ය. පළාත් පාලන ආයතන සඳහා අය විය යුතු බදු මුදල් පළාත් සභා තුළ රඳවාගෙන සිටීම නිසා එම ආයතනවලට මුදල් ප‍්‍රශ්න පැන නැගී ඇති බවට මෙම සාකච්ජාවේ දී තොරතුරු අනාවරණය විය. ඒ අනුව එම මුදල් පළාත් පාලන ආයතනවලට ලබාදීම සඳහා නිසි ක‍්‍රමවේදයක් සකස් කරන ලෙසද මුදල් අමාත්‍යංශ නිලධාරීන්ට ජනාධිපති මහින්ද රාජපක්ෂ මහතා උපදෙස් ලබා දී තිබේ.", "URL": "https://sinhala.adaderana.lk/news.php?nid=28171", "Category": null, "Parent URL": null}