{"Source": "Adaderana", "Timestamp": "June 6, 2012 02:14 pm", "Headline": "සරසවි සිසුන්ගේ පහර දීමෙන් තානායමේ අලාභය  රුපියල් ලක්ෂ  10 යි", "News Content": "පේරාදෙණිය රජයේ තානායමට විශ්ව විද්‍යාල සිසුන් විසින් සිදුකළ ප්‍රහාරයෙන් රුපියල් ලක්ෂ 10 ට අධික අලාභයක් සිදුව ඇති බව එම තානායමේ පාලනාධිකාරිය පවසයි. පේරාදෙනිය විශ්ව විද්‍යාලයේ සිසුන් සිව් දෙනෙකු විසින් ඊයේ (05) රාත්‍රීයේ මෙම තානායමට පැමිණ මත්පැන් පානය කිරීමෙන් අනතුරුව නොමිලේ කෑම ඉල්ලා සිටි බව සඳහන්ය. එහිදි තානායමේ සේවකයන් විසින් එම ඉල්ලීම ප්‍රතික්ෂේප කිරීමත් සමඟ සිසුන් සහ සේවකයන් අතර බහින් බස්වීමක් සිදුව ඇත. එම සිද්ධියෙන් පසුව මෙම සිසුන් තානායමට ප්‍රහාරයක් එල්ල කොට තිබේ. එහිදි පහරකෑමට ලක්වු තානායම් සේවකයෙකු මේ වන විට මහනුවර රෝහලේ නේවාසිකව ප්‍රතිකාර ලබන බව ද සඳහන්ය. මෙම සිද්ධිය සම්බන්ධයෙන් තානායමේ පාලනාධිකාරිවරයා විසින් පේරාදෙනිය පොලිසියට පැමිණිල්ලක් ද ඉදිරිපත් කර ඇත. ඒ අනුව මෙම ප්‍රහාරය සම්බන්ධයෙන් පරීක්ෂණ කටයුතු මේ වන විට ආරම්භ කර ඇති බව පේ‍රාදෙණිය පොලිසිය සඳහන් කරයි.", "URL": "https://sinhala.adaderana.lk/news.php?nid=24809", "Category": null, "Parent URL": null}