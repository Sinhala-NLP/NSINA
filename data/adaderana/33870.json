{"Source": "Adaderana", "Timestamp": "May 7, 2013 09:42 am", "Headline": "පූනාගලදී යකා නැටූ ඇමති ආධාරකරුවන් 3ක් පොලිස් දැලේ", "News Content": "බණ්ඩාරවෙල පූනාගල ප්‍රදේශයේ දී පුද්ගලයින් තිදෙනෙකුට පහරදී තුවාල සිදුකිරීමේ චෝදනා මත පළාත් සභා අමාත්‍යවරයෙකුගේ ආධාරකරුවන් තිදෙනෙකු පොලීසිය විසින් අත්අඩංගුවට ගෙන තිබේ. ඊයේ රාත්‍රී සැකකරුවන් අදාළ පිරිසට පහරදී ඇති අතර ඔවුන්ගේ පාදවලට බරපතළ තුවාල සිදුව ඇති බව වාර්තා වේ. පහරකෑමට ලක් වු පුද්ගලයින් මේවන විට දියතලාව රෝහලේ ප්‍රතිකාර ලබයි. තුවාලකරුවන් අතර එක් කාන්තාවක් සහ පිරිමි පුද්ගලයෙකු වන බව පොලීසිය සඳහන් කළේය. මේ සම්බන්ධයෙන් කොස්ලන්ද පොලීසියට ලද තොරතුරක් අනුව අදාළ සැකකරුවන් තිදෙනා අත්අඩංගුවට ගෙන ඇති අතර ඔවුන් අද දිනයේ දී අධිකරණය වෙත ඉදිරිපත් කිරීමට නියමිතය. අදාළ විමර්ශනවලදී සැකකරුවන් පැමිණි බව කියන වාහනය ද පොලීසිය භාරයට ගෙන තිබේ. දේශපාලන ආරවුලක් මත මෙම පහරදීම සිදුව ඇති බවට පොලීසිය සැක කරයි. බදුල්ල නියෝජ්‍ය පොලිස්පති රොෂාන් ප්‍රනාන්දු මහතාගේ උපදෙස් මත කොස්ලන්ද පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=33870", "Category": null, "Parent URL": null}