{"Source": "Adaderana", "Timestamp": "May 28, 2019 11:48 am", "Headline": "චාන්සලර්වරෙයෙකුට එරෙහිව ගෙන ආ විශ්වාසභංගයක් ජයගනී", "News Content": "විශේෂ පාර්ලිමේන්තු සැසිවාරයක් පවත්වමින් ඔස්ට්‍රියානු චාන්සලර් සෙබස්තියන් කර්ස් ධුරයෙන් පහ කිරීමට එරට පාර්ලිමේන්තුව පියවර ගෙන තිබේ. ඒ චාන්සලර්වරයාට එරෙහිව ගෙන ආ විශ්වාසභංගයක් ජයග්‍රහණය කිරීමත් සමගයි. ඔස්ට්‍රියානු නියෝජ්‍ය චාන්සලර් හයින්ස් ක්‍රිස්ටියන්ට එල්ලවූ දූෂණ චෝදනාවක් හේතුවෙන් ඔහු සිය ධුරයෙන් ඉල්ලා අස්වුණේ ඉකුත් 18වන දායි. ක්‍රිස්ටියන් සම්බන්ධයෙන් ඇතිවූ තත්ත්වයේ වගකීම භාර ගනිමින් එරට අභ්‍යන්තර කටයුතු පිළිබඳ අමාත්‍යවරයාද ධූරයෙන් ඉවත්විය යුතු බවට චාන්සලර් සෙබස්තියන් කර්ස් ප්‍රකාශ කිරීමත් සමග දැඩි අර්බුදකාරී වාතාවරණයක් උද්ගත විය. එමෙන්ම වහාම පාර්ලිමේන්තු මැතිවරණයක් කැඳවන්නැයිද කර්ස් එරට ජනාධිපතිවරයාගෙන් ඉල්ලා ඇති බව සඳහන්. ඒ සමග ක්‍රිස්ටියන් නායකත්වය දැරූ ඔස්ට්‍රියානු නිදහස් පක්ෂය නියෝජනය කළ සියළු අමාත්‍යවරුන් ඉල්ලා අස්වීමට පියවර ගත්තේය. මෙම සිදුවීම් වලින් අනතුරුව විපක්ෂ කණ්ඩායම් චාන්සලර්වරයාට සහ රජයට එරෙහිව විශ්වාසභංග යෝජනා දෙකක් ගෙන එනු ලැබුවේය. අදාළ විශ්වාසභංගයෙන් සෙබස්තියන් කර්ස් පරාජයට පත්ව ඇති අතර ඒ අනුව විශේෂ පාර්ලිමේන්තු සැසිවාරයක් පවත්වමින් චාන්සලර්වරයා ධුරයෙන් පහකිරීමට පාර්ලිමේන්තුව පියවර ගෙන තිබේ. ඔහුගෙන් හිස් වූ ධුරය සඳහා නව නායකයෙක් සිකුරාදා වන විට තෝරා පත්කරගන්නා බව එරට ජනාධිපතිවරයා විශේෂ ප්‍රකාශයක් කරමින් සඳහන් කළේය. එතෙක් වැඩබලන චාන්සලර්වරයා ලෙස නියෝජ්‍ය චාන්සලර් හාට්විග් ලීජී කටයුතු කරනු ඇති.", "URL": "https://sinhala.adaderana.lk/news.php?nid=110824", "Category": null, "Parent URL": null}