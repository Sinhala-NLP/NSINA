{"Source": "Adaderana", "Timestamp": "April 14, 2015 10:02 am", "Headline": "අලුත් අවුරුදු උදාව අද පස්වරු 1.47ටයි", "News Content": "සූර්යයා මීන රාශියෙන් මේෂ රාශියට සංක්‍රමණය වීමේ සූර්යමංගලය හෙවත් සිංහල හා දෙමළ අලුත් අවුරුදු උදාව අද අපර භාග 1.47 ට සිදුවෙයි.සිංහල හා දෙමළ අලුත් අවුරුද්ද සැමරීමට ලක්වාසී ජනතාව මේ වන විට සූදානමින් සිටියි.එකම සුබ නැකත් වේලාවකට අනුකූලව ඉපැරණි සිරිත් විරිත් වලට අනුව සිංහල හා දෙමළ වැසියන් මෙම සුවිශේෂී අවස්ථාව සමරනු ලබයි. අභිනව චන්ද්‍ර වර්ෂය සඳහා 2015 මාර්තු මස 22 වන ඉරුදින නව සඳ බැලීමේ චාරිත්‍රයෙන් ආරම්භ වු අලුත් අවුරුදු නැකත් කටයුතු අභිනව සූර්ය වර්ෂ අප්‍රේල් මස 23 වන බ්‍රහස්පතින්දා දින නව සඳ බැලීමේ චාරිත්‍රයෙන් අවසන් වීමට නියමිතය.නැකත් පත්‍රය අනුව නව අවුරුදු උදාව අද දින අපර භාග 1.47 ට සිදුවේ.මෙවර පුණ්‍ය කාලය අද පූර්ව භාග 7.23 සිට අපරභාග 8.11 දක්වා ක්‍රියාත්මක වීමට නියමිතය.එම නිසා අද පෙරවරු 7.23ට ප්‍රථම ආහාර අනුභව කොට සියලු වැඩ අත්හැර ආගමික වතාවත්වල නිරත වීම සුදුසු බව අවුරුදු චාරිත්‍රවල සඳහන් වේ.ආහාර පිසීමේ නැකත අද දින අපරභාග 2.05ට යෙදී තිබේ.රතු පැහැති වස්ත්‍රාභරණයෙන් සැරසී නැගෙනහිර දිශාව බලා ලිප් බැඳ ගිනි මොළවා දී කිරි සහ උක් සකුරු මිශ්‍ර රතු කැකුළු කිරිබතක් ද විළඳ මිශ්‍ර කැවිලි වර්ගයක් ද පිළියෙල කරගැනීම සුදුසු බව මෙවර අවුරුදු චාරිත්‍රයේ සඳහන්ය. වැඩ ඇල්ලීම, ගනුදෙනු කිරීම හා ආහාර අනුභවය අද අපර භාග 2.42ට සිදුකිරීමට නියමිතය.රතු පැහැති වස්ත්‍රාභරණයෙන් සැරසී නැගෙනහිර දිශාව බලා සියලු වැඩ අල්ලා ගනුදෙනු කර ආහාර අනුභවය සුදුසු බවට සිංහල දෙමළ අලුත් අවුරුදු චාරිත්‍ර වල සඳහන්ය.මේ අතර සිංහල හා දෙමළ අලුත් අවුරුද්ද නිමිත්තෙන් හිස තෙල් ගෑමේ චාරිත්‍රය අප්‍රේල් මස 15 වන බදාදා එනම් හෙට දිනට යෙදී තිබේ.ලා කොළ පැහැති වස්ත්‍රාභරණයෙන් සැරසී පූර්ව භාග 9.06ට දකුණු දිශාව බලා හිසට කොහොඹපත් ද පයට කොළොන්පත් ද තබා තෙල් සහ කොහොඹපත් යුෂ මිශ්‍ර නානු ද ගා ස්නානය කිරීම සුදුසු වෙයි. රැකි රක්ෂා සඳහා පිටත්ව යෑමේ නැකත අප්‍රේල් මස 22 වන බදාදා පූර්ව භාග 6.02ට යෙදී ඇති අතර සේවා අවශ්‍යතා සඳහා පිටත්ව යාම අප්‍රේල් මස 17 වන සිකුරාදා පූර්ව භාග 6.03ට යෙදී ති‍ෙබ්.දිනෙන් දින විවිධ වෙනස්කම්වලට මුහුණදෙමින් පැවතී එන අලුත් අවුරුදු චාරිත්‍ර ජාති ආගම් අනුව බෙදී පැවතිය ද එය සියලු ජාතීන්ගේ සමමිශ්‍රණයක් බව ජනශ්‍රැති පර්යේෂක මහින්ද කුමාර දළුපොත මහතා සඳහන් කළේය.", "URL": "https://sinhala.adaderana.lk/news.php?nid=50643", "Category": null, "Parent URL": null}