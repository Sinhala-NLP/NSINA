{"Source": "Adaderana", "Timestamp": "July 31, 2018 12:41 pm", "Headline": " ලංගම බස් හා සැසඳීමේ දී පෞද්ගලික බස් රථවලින් සිදුවන අනතුරු ඉහළට", "News Content": "අද දෛනික ගමනා ගමන කටයුතු සඳහා පොදු ප්‍රවාහන සේවාව භාවිතා කිරීමේ දී තමන්ගේ ජීවිත ආරක්ෂාව පිළිබඳ සිතීමට සිදුව ඇති බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා පැවසීය. පසුගිය කාල පරිච්ඡේදය තුළ අධික ලෙස බස්රථ අනතුරු සිදු වු අතර, අමාත්‍යාංශය විසින් සිදුකරන ලද සංගණනයන්ට අනුව පෞද්ගලික බස්රථ හා ලංකා ගමනාගමන මණ්ඩලයේ බස්රථ සංසන්දනය කළ විට ඉතාමත් අවම සංඛ්‍යාවක් ලංගම බස්රථවලින් සිදුවී ඇති බවද අමාත්‍යවරයා සඳහන් කළේය. ඒ නිසා මේ පිළිබඳව පෞද්ගලික බස්රථ හිමියන්, බස්රථ රියදුරන් හා කොන්දොස්තරවරුන් සිතිය යුතු කාලය එළඹ ඇති බව ද අමාත්‍යයරයා පවසයි. ඊයේ(30) පැවති බදුල්ල ප්‍රදේශයේ බස්රථ හිමියන් දැනුවත් කිරීම සඳහා පැවති සම්මන්ත්‍රණයකට සහභාගී වෙමින් අමාත්‍යවරයා මෙම අදහස් පළ කළේය. තවදුරටත් කරුණු දැක්වු අමාත්‍යවරයා කියා සිටියේ, ඉදිරියේ තවත් අභියෝගයකට පෞද්ගලික බස් රථ කර්මාන්තකරුවන්ට මුහුණ දීමට සිදුවන බවයි. එය නම් දුම්රිය සේවාවේ ගුණාත්මකභාවය වැඩි කිරීමට රජය කටයුතු කිරීමය. ඒ නිසා බස්රථ රියදුරන් හා කොන්දොස්තරවරුන්ගේ නොසැලකිලිමත්භාවය සහ ගුණාත්මකභාවය නැතීවිම හේතුවෙන් මෙම කර්මාන්තය ඉදිරියට පවත්වාගෙන යාම පිළිබඳ විශාල ගැටළුවකට මුහුණ දීමට සිදුවන බවද අමාත්‍යවරයා මෙහිදී පැවසීය. දත්ත අනුව දැනට ශ්‍රී ලංකාව තුළ පෞද්ගලික බස්රථ 22000 ක් හා ලංගම බස්රථ 5400 ක් පමණ සේවාවේ යොදවා ඇත.", "URL": "https://sinhala.adaderana.lk/news.php?nid=93531", "Category": null, "Parent URL": null}