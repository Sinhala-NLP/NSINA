{"Source": "Adaderana", "Timestamp": "March 24, 2019 05:05 pm", "Headline": "ඇෆ්ගනිස්තානයට ත්‍රස්ත ප්‍රහාරයක්", "News Content": "ඇෆ්ගනිස්තානයේ ලෂ්කාර් ගාර් ප්‍රදේශයේ දී පිරිසක් ඉලක්ක කර එල්ල වූ ත්‍රස්තවාදී ප්‍රහාරයකින් පුද්ගලයින් සිවුදෙනෙක් මියගොස් තවත් 30කට ආසන්න පිරිසක් තුවාල ලබා ඇත. ප්‍රහාරයේ ඉලක්කය වී ඇත්තේ ගොවි දිනය වෙනුවෙන් පැවැති උත්සවයකට එක්ව සිටි පිරිසකි. ගොවි උත්සවය සඳහා දහසකට ආසන්න පිරිසක් එක්ව සිට ඇත. පිපිරීමට පෙර වෙඩි ප්‍රහාර මාලාවක් එල්ල වූ බවත් අනතුරුව දැවැන්ත පිපිරීමක් සිදුවූ බවත් ප්‍රහාරයෙන් දිවිගලවාගත් පිරිස් පවසා ඇත. ප්‍රහාරය එල්ල වූ ස්ථානයේ එම ප්‍රදේශයේ ආණ්ඩුකාරවරයාද සිට ඇති අතර මතුවූ යම් සැකකටයුතු දෙයකින් පසු ප්‍රභූ ආරක්ෂකයන් විසින් වෙඩි තබා ඇති බවද සඳහන් වෙයි. කෙසේ වෙතත් ඉන් ප්‍රහාරය නැවැත්වීමට හැකිව නැත. ප්‍රහාරයෙන් ආණ්ඩුකාරවරයාද තුවාල ලබා ඇති නමුත් ඔහුගේ තත්ත්වය බරපතළ නොමැති බව වාර්තා වෙයි. බෝම්බය ප්‍රහාරයට පෙර එහි රඳවා තබන්නට ඇතැයි සැක කෙරෙන අතර ප්‍රහාරයේ වගකීම මෙතෙක් කිසිවෙකුත් භාරගෙන නැත.", "URL": "https://sinhala.adaderana.lk/news.php?nid=106679", "Category": null, "Parent URL": null}