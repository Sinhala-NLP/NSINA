{"Source": "Adaderana", "Timestamp": "July 3, 2014 03:42 pm", "Headline": "වීඩියෝ: ශෂීන්ද්‍රට බෑ - ඌවට මම එනවා ", "News Content": "එළඹෙන ඌව පළාත් සභා මැතිවරණයේදී එක්සත් ජාතික පක්ෂයෙන් පළාත් සභාවට තරඟ කිරීමට සුදානම් බව එම පක්ෂයේ පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. කොළඹදී අද (03) පෙරවරුවේ පැවැති මාධ්‍ය හමුවකදී ඔහු කියා සිටියේ මේවන විට පක්ෂයේ නායකයින් අතර පැවැති මත ගැටුම් නිමාවට පත්වෙමින් ඇති නිසා තමන් පක්ෂය වෙනුවෙන් ඌවේ මැතිවරණයට ඉදිරිපත් වන බවයි. පක්ෂයේ ජ්‍යෙෂ්ඨ නායකයින් සමග සාකච්ඡා කර තමන් මෙම තීරණය ගත් බවද ඔහු පැවසීය. ශෂීන්ද්‍ර රාජපක්ෂ මහතා ඌවේ මහඇමති තනතුරට නොගැ‍ලපෙන බවත් ඌවේ ජනතාවගේ ආර්ථිකය පවා රැඳී පවතින්නේ එක්සත් ජාතික පක්ෂ රජය සමයේ ආරම්භ කළ සංවර්ධන ව්‍යාපෘති නිසා යැයි ද හෙතෙම පෙන්වාදුන්නේය. ඌවේ දොළොස් ලක්ෂයකට අධික ජනතාවගෙන් ලක්ෂ 2කගේ පමණ දෛනික ආදායම රුපියල් 260ක් බවද පැවසූ හරීන් ප්‍රනාන්දු මහතා වත්මන් මහඇමතිවරයා එම පළාතට කළ කිසි දෙයක් නැති බවද කියා සිටියේය. කෙසේ වුවද ශෂීන්ද්‍ර රාජපක්ෂ මහ ඇමතිවරයා විසින් තමාව ඌව පළාත් සභාවේ විපක්ෂනායකයා ලෙස දැනටමත් ප්‍රකාශ කරනු අයුරු රූපවාහිනියෙන් දැක ඇති බවත් හරීන් ප්‍රනාන්දු මහතා පැවසීය. බදුල්ලේ මන්ත්‍රී ආසන 3ක් මොණරාගලට ලබාදීම ගැන තම පක්ෂයේ නීති අංශය මැදිහත්වී සොයාබලන බවත් ජන ඝනත්වය අනූව වැඩිම ජනතාවක් සිටින්නේ මොණරාගලට වඩා බදුල්ලේ බවද ඔහු පෙන්වාදුන්නේය. මෙම මාධ්‍ය හමුවට සහභාගි වූ අකිල විරාජ් කාරියවසම් මහතා කියා සිටියේ සිසුන්ට තරවටු කිරීමේ සිද්ධියක් සම්බන්ධයෙන් කුරුණෑගල මලියදේව විද්‍යාලයේ නි‍යෝජ්‍ය විදුහල්පතිවරිය හා තවත් ගුරුවරියක කුරුණෑගල නගරසභාවට කැඳවා සමාව ගත් පුවතක් වාර්තා වූ බවයි. වයඹ පළාතේ පාසල්වලට ළමුන් ඇතුළත් කිරීමේදී දේශපාලන ලැයිස්තුවලින් ළමුන් ඇතුළත් කර ගැනීමේ සිද්ධි වාර්තා වී ඇති බවත් හෙතෙම කියා සිටියේය.", "URL": "https://sinhala.adaderana.lk/news.php?nid=44400", "Category": null, "Parent URL": null}