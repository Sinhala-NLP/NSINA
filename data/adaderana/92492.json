{"Source": "Adaderana", "Timestamp": "July 13, 2018 01:36 pm", "Headline": "ඇඹිලිපිටිය ප්‍රාදේශීය සම්බන්ධීකරණ කමිටු රැස්වීම රත්වෙයි", "News Content": "ඇඹිලිපිටිය ප්‍රාදේශීය සම්බන්ධීකරණ කමිටු රැස්වීම අතරතුර නොසන්සුන්කාරී තත්ත්වයක් ඇති විය. ඒ පස් කැපීමේ බලපත්‍රලාභී සමාගමකින් අල්ලස් ලබා ගැනීමේ සිද්ධයක් සම්බන්ධයෙන් පාර්ලිමේන්තු මන්ත්‍රී හේෂා විතානගේ මහතා සහ ඇඹිලිපිටිය ප්‍රාදේශීය සභාවේ සභාපති එම්.කේ.අමිල මහතා අතර ඇතිවූ වචන හුවමාරුවක් හේතුවෙන්ය. ඇඹිලිපිටිය ප්‍රාදේශීය සම්බන්ධීකරණ කමිටු රැස්වීම එහි සම සභාපතිවරුන්ගේ ප්‍රධානත්වයෙන් ඊයේ(12) පෙරවරුවේ පැවැත්වුණු අතර රැස්වීම ආරම්භ වී මඳ වේලාවකට පසු එක්සත් ජාතික පක්ෂ පාර්ලිමේන්තු මන්ත්‍රී හේෂා විතානගේ මහතා ද රැස්වීමට එක්වුණි. කෙසේවෙතත් ඔහු වෙනුවෙන් එහි ආසනයක් පනවා නොතිබූ බැවින් මන්ත්‍රීවරයා මාධ්‍යවේදීන් සඳහා වෙන්කළ ආසනයක් රැගෙන රැස්වීමට සහභාගි වී ඇති බව වාර්තා වෙයි. මෙහිදී හේෂා විතානගේ මන්ත්‍රීවරයා ලිපියක් පෙන්වමින් චෝදනා කළේ ඇඹිලිපිටිය ප්‍රාදේශීය සභාවේ සභාපති එම්.කේ.අමිල මන්ත්‍රීවරයා විසින් ප්‍රදේශයේ පස් කැපීමට බලපත්‍ර ලබා සිටින පුද්ගලයෙකුගෙන් රුපියල් ලක්ෂ 40 ක අල්ලසක් ඉල්ලා ඇති බවයි. තමන්ට එල්ල වූ චෝදනාව සම්බන්ධයෙන් ඇඹිලිපිටිය ප්‍රාදේශීය සභාවේ සභාපති එම්.කේ.අමිල මහතා මෙහිදී ප්‍රතිචාර දක්වා සිටියේය. කෙසේවෙතත් තමන්ගෙන් මුදලක් ඉල්ලා සිටි බව අදාළ බලපත්‍ර හිමි සමාගමේ හිමිකරුවන නීතිඥවරයෙකු සභාව හමුවේ ප්‍රකාශ කර තිබේ. ඒ අනුව ඇඹිලිපිටිය ප්‍රාදේශීය සභාවට දිගින් දිගටම චෝදනා එල්ල වීම හේතුවෙන් එම මන්ත්‍රීවරුන් විරෝධයට ප්‍රකාශ කිරීමත් සමග සභාවේ උණුසුම් තත්ත්වයක් ඇති වුණි. මෙහිදී රැස්වීමට සහභාගි වූ පොලිස් නිලධාරියෙකු ප්‍රාදේශීය ලේකම්වරයාගේ ද උපදෙස් මත තත්ත්වය සමනය කිරීමට උත්සාහ කළ බව අද දෙරණ වාර්තාකකරු පැවසීය.", "URL": "https://sinhala.adaderana.lk/news.php?nid=92492", "Category": null, "Parent URL": null}