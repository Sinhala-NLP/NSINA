{"Source": "Adaderana", "Timestamp": "July 3, 2014 08:21 am", "Headline": "ඌවට බදුල්ලෙන් 3ක් නැතිවෙයි", "News Content": "එළඹෙන මැතිවරණයේ දී ඌව පළාත් සභාව සඳහා බදුල්ල දිස්ත්‍රික්කයෙන් තෝරා ගැනෙන මන්ත්‍රීධුර සංඛ්‍යාව අඩු කිරීමට තීරණය කර තිබේ. මැතිවරණ කොමසාරිස් දෙපාර්තමේන්තුව පවසන්නේ පසුගියවර පළාත් සභා මැතිවරණයෙන් ඌව පළාත් සභාවට බදුල්ල දිස්ත්‍රික්කයෙන් මන්ත්‍රීවරු 21ක් තොරා ගත් බවයි. එහෙත් එළඹෙන මැතිවරණයෙන් ඌව පළාත් සභාවට බදුල්ල දිස්ත්‍රික්කයෙන් තොරා ගැනෙන්නේ මන්ත්‍රීධුර 18ක් පමණයි. ඒ අනුව බදුල්ල දිස්ත්‍රික්කයට මන්ත්‍රී ධුර 03ක් අහිමි වනු ඇත. එහෙත් එම මන්ත්‍රීධුර තුන එළඹෙන මැතිවරණයේදී මොණරාගල දිස්ත්‍රික්කය සඳහා එකතු වන බව මැතිවරණ කොමසාරිස් දෙපාර්තමේන්තුව කියයි. පසුගියවර මැතිවරණයෙන් ඌව පළාත් සභාවට මොනරාගල දිස්ත්‍රික්කයෙන් මන්ත්‍රීවරු 11 දෙනෙක් තෝරා ගැනිණ. එළඹෙන මැතිවරණයේ දී මොණරාගල දිස්ත්‍රික්කයෙන් මන්ත්‍රීවරු 14 දෙනෙක් තොරා ගැනීමට නියමිතය. ජන අනුපාතය වෙනස්වීම හේතුවෙන් මෙලෙස මන්ත්‍රී ධුර සංඛ්‍යාවේ වෙනසක් සිදුවන බව මැතිවරණ කොමසාරිස් දෙපාර්තමේන්තුව පවසයි. ඒ ඒ දිස්ත්‍රික්කයෙන් තෝරා ගැනෙන මන්ත්‍රී ධුර සංඛ්‍යාව තීරණය කෙරෙන්නේ අදාළ දිස්ත්‍රික්කයේ භූමි ප්‍රමාණය හා ජන ඝනත්වය අනුවය. පළාත් සභා ජන්ද විමසීමේ පනතට අනුව ජන අනුපාතය හා භූමි ප්‍රමාණයට අනුකූලව දිස්ත්‍රික්කයකින් තෝරා ගැනෙන මන්ත්‍රීධුර සංඛ්‍යාව වෙනස් වුවද අදාළ පළාත් සභාවට තෝරාගැනෙන මුළු මන්ත්‍රීධුර සංඛ්‍යාවේ වෙනසක් සිදුනොවන බව එම දෙපාර්තමේන්තුව පවසයි.", "URL": "https://sinhala.adaderana.lk/news.php?nid=44382", "Category": null, "Parent URL": null}