{"Source": "Adaderana", "Timestamp": "May 22, 2016 08:55 pm", "Headline": "  ජල විදුලියෙන් 50%ක විදුලි උත්පාදනයක් ", "News Content": "ඉතිහාසයේ වැඩිම විදුලිය බිඳ වැටීම් සංඛ්‍යාව පසුගිය සතිය තුළ වාර්තා වූ බව විදුලි බල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.කෙසේ වෙතත් සේවකයින්ගේ අඛන්ඩ කැපවීම තුළ එම තත්ත්වයට සාර්ථකව මුහුණදීමට හැකි වූ බව අමාත්‍යවරයා සඳහන් කළේය.කෑගල්ල, අටාල ප්‍රදේශයේ ආපදා තත්ත්වයෙන් අවතැන්වූවන් රඳවා සිටින තාවකාලික රැදවුම් මධ්‍යස්ථානයක නිරීක්ෂණ චාරිකාවකට එක්වෙමින් අමාත්‍යවරා මෙම අදහස් පළ කර තිබේ.පසුගිය දින කිහිපය පුරා පැවැති වර්ෂාපතනයක් සමග මෙරට ප්‍රධාන ජලාශ සියල්ලේම ජල මට්ටම සියයට 75ක මට්ටම ඉක්මවා ඇති බව රංජිත් සියඹලාපිටිය අමාත්‍යවරයා පවසයි.ජල විදුලිය නිපදවීමේ දැඩි අර්බුදකාරී තත්ත්වයක් පසුගිය කාලය තුළ පැවැතියද මේ වන විට ජලාශ පිරීයාම නිසා මෙරට විදුලිය නිෂ්පාදනයෙන් සියයට 50කට වැඩි ප්‍රමාණයක් ජල විදුලියෙන් නිපදවීමට හැකිවී ඇති බව අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=60396", "Category": null, "Parent URL": null}