{"Source": "Adaderana", "Timestamp": "November 17, 2014 06:22 am", "Headline": "පොදු අපේක්ෂකයාගේ අවබෝධතා ගිවිසුම කල්යයි", "News Content": "ඉදිරි ජනාධිපතිවරණයක් සඳහා පොදු අපේක්ෂකයෙකු ඉදිරිපත් කිරිම පිළිබඳව දේශපාලන පක්ෂ සහ සංවිධාන කිහිපයක් අතර අවබෝධතා ගිවිසුම අත්සන් කිරිම කල් දමා තිබේ. අදාළ අවබෝධතා ගිවිසුම අද (17)කොළඹ දි අත්සන් කිරිමට සියලු කටයුතු සූදානම් කර තිබුණද එය නොවැළැක්විය හැකි හේතුවක් නිසා කල්දමා ඇති බව දේශපාලන ආරංචි මාර්ග සඳහන් කරයි. සාධාරණ සමාජයක් සඳහා වූ ජනතා ව්‍යාපාරයේ කැදවුම්කරු පූජ්‍ය මාදුළුවාවේ සෝභිත හිමි, පිවිතුරු හෙටක් ජාතික සංවිධානයේ කැඳවුම්කරු පුජ්‍ය අතුරලියේ රතන හිමි, හිටපු ජනාධිපතිනි චන්ද්‍රිකා බණ්ඩාරනායක කුමාරතුංග, විපක්ෂ නායක රනිල් වික්‍රමසිංහ, හිටපු අගවිනිසුරු සරත් එන් සිල්වා ඇතුළු විපක්ෂයේ දේශපාලන පක්ෂ සහ සංවිධාන අතර මෙම අවබෝධතා ගිවිසුම අත්සන් කිරිමට නියමිතව තිබුණි. කෙසේ වෙතත් මේ වන විට එම අවබෝධතා ගිවිසුම අත්සන් කිරීම අද දිනයේ සිදු නොකෙරෙන බවට විපක්ෂයේ මන්ත්‍රීවරුන්ට දැනුම් දි තිබේ.", "URL": "https://sinhala.adaderana.lk/news.php?nid=47430", "Category": null, "Parent URL": null}