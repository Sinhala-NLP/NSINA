{"Source": "Adaderana", "Timestamp": "October 17, 2011 05:53 pm", "Headline": "1 වන යුද අධිකරණයට එරෙහි පෙත්සම ජනවාරි 18 ට කල්යයි", "News Content": "1 වන යුද අධිකරණයේ විනිසුරුවරුන්ගේ පත්කිරීම අභියෝගයට ලක්කරමින් ප්‍රජාතන්ත්‍රවාදී ජාතික සන්ධානයේ නායක,හිටපු යුද හමුදාපති සරත් ෆොන්සේකා මහතා විසින් ගොනු කරන ලද පෙත්සම විභාග කිරීම අද අභියාචනාධිකරණය විසින් කල් දමන ලදී. අදාළ පෙත්සම අද රංජිත්ද සිල්වා,අනිල් ගුණරත්න යන විනිසුරු මඩුල්ල ඉදිරියේ සලකා බලන ලද අවස්ථාවේදී මෙම තීරණය ලබා දී තිබේ. ඒ අනුව අදාළ පෙත්සම ජනවාරි මස 18 වන දින විභාග කිරීමට අභියාචනාධිකරණය විසින් තීන්දු කළ බව අද දෙරණ අධිකරණ වාර්තාකරු සඳහන් කරයි. එදිනට මෙම පෙත්සමට අදාළව දෙපාර්ශවයටම කරුණු දක්වන ලෙසද අභියාචනාධිකරණය විසින් නියෝග කර ඇත. 1 වන යුද අධිකරණයේ විනිසුරුවරුන් පක්ෂග්‍රාහීව කටයුතු කළ බැවින් තමන්ට අසාධාරණයක් වූ බව පෙත්සම්කරු සිය පෙත්සමෙන් පෙන්වා දී තිබේ. එබැවින් එම විනිසුරුවරුන්ගේ පත්කිරීම අහෝසි කොට 1 වන යුද අධිකරණය විසුරුවා හැරීමේ නියෝගයක් නිකුත් කරන ලෙස සරත් ෆොන්සේකා මහතා සිය පෙත්සමෙන් ඉල්ලා තිබේ.", "URL": "https://sinhala.adaderana.lk/news.php?nid=19420", "Category": null, "Parent URL": null}