{"Source": "Adaderana", "Timestamp": "January 30, 2012 10:51 am", "Headline": "දේශපාලන පක්ෂ හා සාකච්ඡාවකට ජනපති සූදානම්", "News Content": "ජාතික ගැටලුව පිළිබඳව සාකච්ඡා කිරීම සඳහා කඩිනමින් පාර්ලිමේන්තුවේ දී සියලුම දේශපාලන පක්ෂ හමුවන බව ජනාධිපති මහින්ද රාජපක්ෂ මහතා පවසයි. අර්බුදයට විසඳුම් යෝජනා ඉදිරිපත් කිරීම සඳහා පත්කළ පාර්ලිමේන්තු තේරීම් කාරක සභාවට සෙසු දේශපාලන පක්ෂ නියෝජිතයන් නම් කිරීම සම්බන්ධයෙන් එහි දී අවධානය යොමු කරන බව ජනාධිපතිවරයා පෙන්වා දෙයි. මාධ්‍ය ආයතන, ප්‍රවෘත්ති අංශ ප්‍රධානීන් සමග අද(30) පෙරවරුවේ අරලියගහ මන්දිරයේ පැවති හමුවක දී අදහස් දක්වමින් හෙතෙම මේ බව සඳහන් කළේය. ජාතික අර්බුදයට විසඳුමක් ලෙස 13 වන ආණ්ඩුක්‍රම ව්‍යවස්ථා සංශෝධනයෙන් ඔබ්බට ගිය විසඳුම් යෝජනාවලියක් පිළිබඳ තමා කරුණු දක්වා ඇති බව එහි දී අදහස් පල කළ ජනාධිපති මහින්ද රාජපක්ෂ මහතා කියා සිටියේය. එය අලුත් කරුණක් නොවන අතර මහින්ද චින්තන වැඩපිළිවෙළ තුළින් ද එවැනි ‍විසඳුම් යෝජනාවලියක් පිළිබඳව දක්වා ඇති බව ජනාධිපතිවරයා මාධ්‍ය ආයතන ප්‍රවෘත්ති අංශ ප්‍රධානීන් හමුවේ පෙන්වා දුන්නේය. දෙමළ දේශපාලන පක්ෂ ඇතුළු විපක්ෂ දේශපාලන කණ්ඩායම් පාර්ලිමේන්තු තේරීම්කාරක සභාව හරහා අර්බුදයට විසඳුම් සෙවීම වෙනුවෙන් ඉදිරිපත් වීම ඔවුන්ගේ යුතුකම වන බව එහි දී ජනාධිපතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=21740", "Category": null, "Parent URL": null}