{"Source": "Adaderana", "Timestamp": "June 12, 2012 12:10 pm", "Headline": "රවී කරුණානායකට විදේශගතවීමට අවසර ලැබෙයි", "News Content": "මූල්‍ය රෙගුලාසි උල්ලංඝණය කිරීම සම්බන්ධව චෝදනා ලබාසිටින එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතාට විදේශගතවීම සඳහා කොළඹ මහාධිකරණය අද(12) අවසර ලබා දී තිබේ. ලබන ජූලි මස 15 වන දින සිට 26 දක්වා විදේශයක පැවැත්වෙන සමුළුවකට සහභාගිවීමට තමන්ට අවශ්‍යව ඇති බව මෝසමක් මාර්ගයෙන් රවී කරුණානායක මහතා අද අධිකරණය හමුවේ කියා සිටියේය. ඒ සඳහා තමන්ට විදේශගත වීම සඳහා අනුමැතිය ලබාදෙන ලෙස ඔහු අධිකරණයෙන් ඉල්ලා සිටියේය. එම ඉල්ලීමට විරෝධය පළකළ රජයේ නීතිඥවරයා විත්තිකරු සහභාගිවීමට නියමිත සමුළුව විශේෂ වැදගත්කමක් සහිත එකක් නොවන බව සඳහන් කළේය. එමෙන්ම විත්තිකරුට ඇප නියම කිරීමේ දී ඔහුගේ විදේශ ගමන් බලපත්‍රය අධිකරණයට භාරදිය යුතු බව සඳහන් කර තිබුණ ද ඔහු එම ගමන් බලපත්‍රය මෙතෙක් භාර දී නොමැති බව රජයේ නීතිඥවරයා චෝදනා කර සිටියේය. කෙසේවෙතත් ඉදිරිපත් වූ කරුණු සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා විත්තිකාර රවී කරුණානායක මන්ත්‍රීවරයාට විදේශගත වීම අවසර ලබාදුන්නේය. එමෙන්ම විදේශගත වී පැමිණීමෙන් පසුව ඔහුගේ ගමන් බලපත්‍රය අධිකරණය වෙත භාරදිය යුතු බව ද විනිසුරුවරයා රවී කරුණානායක මන්ත්‍රීවරයාට දැනුම් දී සිටියේය.", "URL": "https://sinhala.adaderana.lk/news.php?nid=24968", "Category": null, "Parent URL": null}