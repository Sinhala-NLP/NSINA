{"Source": "Adaderana", "Timestamp": "December 2, 2013 07:33 am", "Headline": "මහවිරුවන් සමරන්න ගිය 7 දෙනෙක් රිමාන්ඩ්", "News Content": "මහවිරු දිනය සැමරීමට සූදානමින් සිටියදී තමිල්නාඩුවේ දී අත්අඩංගුවට ගත් ශ්‍රී ලාංකික සරණාගතයින් 7 දෙනා රක්ෂිත බන්ධනාගාර ගත කර තිබේ. තමිල්නාඩුවේ සෙංගල්පට්ටු විශේෂ රැඳවුම් මධ්‍යස්ථානය තුළ මහවිරු දිනය සැමරීම සඳහා සුදානමින් සිටිය දී මෙම ශ්‍රී ලාංකික සරණාගතයන් 7 දෙනා අත්අඩංගුවට ගෙන තිබේ. ඒ අනුව මොවුන් චෙන්නායි අධිකරණයක් හමුවට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර ඇත. කෙසේ වෙතත් මොවුන් අත්අඩංගුවට ගැනීමට උත්සාහ දැරීමේ දී එම රැඳවුම් මධ්‍යස්ථානයේ සිටි තවත් පිරිසක් විසින් පොලිස් නිලධාරින්ට පහර දී ඇති බවද ඉන්දීය මාධ්‍ය වාර්තා කරයි. පහර කෑමෙන් බරපතල තුවාල ලැබු එක් පොලිස් නිලධාරියෙකු මේ වන විටත් රෝහල්ගතව ප්‍රතිකාර ලබමින් සිටින බව සඳහන්වේ. මේ අතර අදාළ ශ්‍රී ලාංකික රැඳවියන් අත්අඩංගුවට ගැනීමට විරෝධය පළ කරමින් එම රැඳවුම් කඳවුරේ සිටින රැඳවියන් 33 දෙනෙකු ආරම්භ කළ උපවාසය මේ වන විටත් ක්‍රියාත්මක වන බව ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=39257", "Category": null, "Parent URL": null}