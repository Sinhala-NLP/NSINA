{"Source": "Adaderana", "Timestamp": "March 9, 2019 06:05 pm", "Headline": "ජනාධිපතිවරණය පවත්වන දිනය ගම්මන්පිල කියයි ", "News Content": "ආණ්ඩුක්‍රම ව්‍යවස්ථාව අනුව නොවැම්බර් 9 වැනිදාත් දෙසැම්බර් 9 වැනිදාත් අතර අනිවාර්යෙන්ම ජනාධිපතිවරණය පැවැත්විය යුතු බව පිවිතුරු හෙළ උරුමයේ නායක මාර්ලිමේන්තු මන්ත්‍රී උදය ගම්මන්පිල මහතා පවසයි. ‘ඉවසුවා ඇති ’ යන තේමාව යටතේ ඒකාබද්ධ විපක්ෂය විසින් සංවිධානය කරනු ලබන ජන රැලි මාලාවේ පළමුවැන්න ඊයේ (08) මහනුවර නගරයේදී විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් පැවැත්විණි. එම රැලිය අමතමින් පිවිතුරු හෙළ උරුමයේ නායක නීතිඥ උදය ගම්මන්පිල මහතා මේ බව පැවසීය. කොට්ඨාස සීමා නිර්ණය පිලිබඳ පවසමින් අනෙක් මැතිවරණ කල් දැමුවද එම තර්කය යොදමින් ජනාධිපතිවරණය කල් දැමිය නොහැකි බවද මන්ත්‍රීවරයා පවසයි. ඒ ජනාධිපතිවරණයට කවුරු ආවත් කොහොම ආවත් දිනන්නෙ තම පාර්ශවය බවද මන්ත්‍රීවරයා පැවසීය. එහිදි වැඩිදුරටත්අදහස් දැක්වු මන්ත්‍රීවරයා , (\"රනිල්ට ඕනෑනම් රනිල් එන්න, කරූට ඕනෑනම් කරූ එන්න, සජිත්ට ඕනෑනම් සජිත් එන්න. ඔය කවුරු ආවත් දිනන්නේ අපි කියන එක නම් අපි බය නැතුව කියනවා. ආණ්ඩුව ගෙදර යැවීමේ මහජන රැල්ලක ආරම්භය අපි මේ කන්ද උඩරටට ගෙනැවිත් තියෙන්නේ ඇයි? මේ කන්ද උඩරට සිටින්නේ ඓතිහාසික විරුවන් පිරිසක්. එදා විමලධර්මසූරිය රජතුමා පිටි පස්සේ වැටිලා දන්තුරේදී පෘතුගීසීන්ට ලෝක ඉතිහාසයේ ම අමතක නොවන පාඩමක් ඉගැන්වූ වේ ඔබ. ඒ වගේම සෙනරත් රජතුමන්ගේ පිටුපසින් වැටී බලන දී බලන ඇළ දොළවල් පෘතුගීසි රුධිරයෙන් රතු පැහැයට හැරෙව්වේ ඔබ. දෙවන රාජසිංහ රජතුමන්ගේ පිටුපසින් වැටිලා ගන්නෝරුවේදී පෘතුගීසීන් පරාජය කරලා කොළඹට යන තුරු ඔවුන්ට පහරදෙමින් එළවා දැමුවේ ඔබ. පෘතුගීසීන් ලන්දේසීන් ඉංග්‍රීසීන් මෙරටට ආවා. ඔවුන් මුළු ලෝකයම ජය ගෙන තිබුණත් අපේ මුහුදුබඩ පලාත් අල්ලාගත්තත් කන්ද උඩරට අල්ලා ගන්නට ඔවුන්ට නොහැකි වුණේ ඔබේ වීරකම, ධීරකම, ශූරකම නිසයි. මව්බිම මේ දෙවන දොන් ජුවන් ධර්මපාල ගෙන් නිදහස් කරගැනීමේ ඓතිහාසික අරගලය මේ කන්ද උඩරටින් අප අරඹන්නේ උතුම් දළදා වහන්සේ වැඩ සිටින නිසා මෙන්ම වීරෝදාර ජනතාවක් වන ඔබ කන්ද උඩරට සිටින නිසායි. ඒ නිසා අදින් මේ ආරම්භ කරන අපේ අරගලය අපේ ජයග්‍රහණය ලබා ගන්නා තුරු, රටේ ජයග්‍රහණය ලබා ගන්නා තුරු, මහින්ද රාජපක්ෂ මැතිතුමන්ට නැවත රට බාර දෙන තුරු නතර කරන්නේ නෑ කියන ප්‍රතිඥාව අප ඔබට ලබාදෙනවා. ඒ වගේම ඒ අරගලයේ සජීවී පාර්ශවකරුවෙක් වෙන්න කියලා මම තමුන්නාසේලාට ආරාධනා කරනවා\")යැයි පැවසීය.", "URL": "https://sinhala.adaderana.lk/news.php?nid=105781", "Category": null, "Parent URL": null}