{"Source": "Adaderana", "Timestamp": "November 28, 2017 05:10 pm", "Headline": "ඒකාබද්ධයේ ඇති නැති කාටත් ශ්‍රීලනිපයට හයියක් වෙන්න ඇරයුමක් ", "News Content": "ශ්‍රී ලංකා නිදහස් පක්ෂය ශක්තිමත් කිරීම සඳහා ඒකාබද්ධය නියෝජනය කරන හා නොකරන සියලු දෙනාට එක්ව කටයුතු කිරීමට ආරාධනා කරන බව ශ්‍රි ලංකා නිදහස් තරුණ පෙරමුණේ සභාපති ශාන්තා බණ්ඩාර මහතා පවසයි. අද(28) පැවති එම පෙරමුණේ මාධ්‍ය හමුවට එක් වෙමින් ඔහු මේ බව පැවසීය. ශ්‍රි ලංකා නිදහස් පක්ෂය 1951 ආරම්භ වීමෙන් අනතුරුව දිගටම පක්ෂයේ අභ්‍යන්තරයේ බල අරගල තිබි ඇති අතර බලය හා නායකත්වය ලබා ගැනීම අරමුණ ඇතුව එම අරගල ඇති වු නමුත් කිසි විටෙකත් එක්සත් ජාතික පක්ෂය හා ශ්‍රී ලංකා නිදහස් පක්ෂය එකතු වී සම්මුතිවාදී ආණ්ඩුවක් කිරිම සඳහා එවැන්නක් සිදු නොවු බව ද ශාන්ත බණ්ඩාර මහතා කියා සිටියේය. ශ්‍රි ලංකා නිදහස් පක්ෂය වටා බලවේග එකතු කර ගනිමින් අතීතයේ ද ජයග්‍රහණයන් අත්පත් කර ගත් බවත්, ඉදිරියේ දීත් ඒ අයුරින්ම කටයුතු කළ යුතු අතර කිසිවිටෙකත් වෙනත් දේශපාලන පක්ෂවල අතකොළු බවට පත් විය යුතු නොවන බව ද ශාන්ත බණ්ඩාර මහතා පැවසීය. යම් කිසි අයෙක් එසේ සිදු කරන්නේ නම් ඒ ශ්‍රීලනිප යට කිසිදු ආදරයක් නොමැති අය බව ද ඔහු වැඩිදුරටත් සඳහන් කළේය. ඉදිරියේ දී ඇති විය හැකි තත්ත්වයන් ගැන කල්පනාකාරීව තීරණ ගත යුතු බවත්, පසුවට දුක් වීමට ඉඩ නොතැබිය යුතු බවත් පැවසු ශාන්ත බණ්ඩාර මහතා බැඳුම්කර වංචාව සම්බන්ධයෙන් පත් කරන ලද ජනාධිපති කොමිසම සත්‍ය හෙළි කර ගැනීම සඳහා පමණක් පත් කරනු ලැබුවක් මිසක කිසිවිටෙකත් එක්සත් ජාතික පක්ෂය අපහසුතාවයට පත් කිරීමට අදහස් නොකළ බව ද සඳහන් කළේය.", "URL": "https://sinhala.adaderana.lk/news.php?nid=80685", "Category": null, "Parent URL": null}