{"Source": "Adaderana", "Timestamp": "October 8, 2010 11:38 am", "Headline": "පියා විසින් දියණිය හා පෙම්වතා වෑන් රියෙන් යට කර දමයි ", "News Content": "සිය දියණිය සහ ඇයගේ පෙම්වතා දරුණු අන්දමින් අනතුරකට ලක්කළ කැනඩාවේ වෙසෙන ශ්‍රී ලාංකිකයෙකු අත්අඩංගුවට පත්ව ඇත. සිය දියණියගේ පෙම් සබඳතාවයට කුල ගැටලුවක් මත 43 හැවිරිදි මෙම පුද්ගලයා විරුද්ධ වීම මෙසේ දියණිය සහ ඇයගේ පෙම්වතා අනතුරට ලක්කිරීමට හේතු වී ඇති බව සඳහන්ය. මෙම අනතුර සිදුවූ අවස්ථාවේදී මෙම තරුණ යුවල ස්කාබරෝ උසස් පාසල අසල රැඳී සිට ඇත. එම ස්ථානයේ සිට මීටර් 5 ක පමණ දුරක් අදාළ පුද්ගලයා විසින් ඔවුන් දෙදෙනා යටකරමින් සිය වෑන් රථය පදවා ගෙන ගොස් ඇත. අවසානයේදී ඔහු එම වෑන් රථය අසල වූ කණුවක ගැටීමට සලස්වා ඇති බව ඔන්ටාරියෝ ශ්‍රේෂ්ඨාධිකරණ විනිසුරුවරයා සඳහන් කර ඇත. එමෙන්ම මෙම පුද්ගලයා විසින් සිය වෑන් රථයෙන් ඔහුගේ වැඩිමහල් දියණියගේ සැමියාද අනතුරට ලක්කර තිබේ. මෙම අනතුරින් තුවාල ලැබූ තරුණයා 18 හැවිරිදි ප්‍රශන්න ආනන්දරාජා නම් තැනැත්තෙකි. අනතුර පත් අනිතා නම් තරුණිය 16 හැවිරිදි වියෙහි පසුවන බව සඳහන්ය. වෑන් රථය කණුවක ගැටීමට සලස්වා එම රථය නැවතුණු පසු ඉන් බැසගත් මෙම පුද්ගලයා තුවාල ලබා සිටි තරුණයාට තවදුරටත් පහර දී තිබේ. ඝාතන තුනක් සිදුකිරීමට තැත්කිරීම සම්බන්ධයෙන් මෙම අනතුර සිදුකළ පුද්ගලයාට චෝදනා පැවරී ඇත. අනතුරට ලක්වූ දියණිය වන අනිතා සිය පෙම් සබඳතාවයට මව්පියන් විරෝධය පෑම නිසා දැනුම් දීමකින් තොරව ඇය නිවසින් පිටව ගොස් තිබේ. පසුව ඇයගේ සොයුරිය වන ජෙනිතා සහ ඇයගේ සැමියා වන සන්ද්‍රසිංහම් විසින් ඇයව සෙවීමට පටන් ගෙන ඇති අතර අනිතා සහ ඇයගේ පෙම්වතා නවාතැන් ගෙන සිටි උසස් පාසල අසල පිහිටි නිවස සොයා ගැනීමට සමත්ව තිබේ. පසුව ජෙනිතා විසින් සිය පියාට දුරකථන ඇමතුමක් ලබා දී පැමිණ අනිතා හමුවන ලෙස පවසා ඇත. නමුත් පියා එම ස්ථානයට පැමිණ තරුණ යුවල සහ සන්ද්‍රසිංහම් අනතුරට ලක්කර ඇත. නමුත් සිය දියණියගේ සැමියා අනතුරට ලක්කිරීමට හේතුව කුමක්ද යන්න අනාවරණය කරගැනීමට අසමත්ව ඇති බව ද සඳහන්ය.", "URL": "https://sinhala.adaderana.lk/news.php?nid=11363", "Category": null, "Parent URL": null}