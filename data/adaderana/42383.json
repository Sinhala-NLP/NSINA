{"Source": "Adaderana", "Timestamp": "April 8, 2014 09:42 am", "Headline": " ලෝක ශූරයින් අද ගාලුමුවදොරට එන්නේ මෙහෙමයි!", "News Content": "ඉන්දියාව පරදා 20 -20 ක්‍රිකට් ලෝක කුසලානය දිනාගත් ශ්‍රී ලංකා කණ්ඩායම අද පස්වරු 3.00 කටුනායක ගුවන් තොටුපළින් දිවයිනට පැමිණීමට නියමිතව තිබේ. විශේෂ අමුත්තන් පිළිගැනීමේ පර්යන්තයෙන් දිවයිනට පැමිණෙන ඔවුන් එම ස්ථානයේදී විශේෂ මාධ්‍ය හමුවකට සහභාගිවීමටද නියමිතය. අනතුරුව ඔවුන් රැගත් විවෘත බස් රථයක් කටුනායක සිට ගාලු මුවදොර දක්වා පැමිණීමට නියමිතය. කොළඹ - කටුනායක පැරණි පාර ඔස්සේ සීදූව, ජා ඇල, කඳාන, මහබාගේ, හැඳල, වත්තල, පෑලියගොඩ, ඔරුගොඩවත්ත, බොරැල්ල, කනත්ත වටරවුම, බෞද්ධාලෝක මාවත, බම්බලපිටිය, ගාලුපාරට පැමිණ රාත්‍රී 7.30 පමණ වන විට එම බස් රථය ගාලු මුවදොරට ළඟා වීමට නියමිතය. විවෘත බස් රථයේ ගමන් කරන ශ්‍රී ලංකා කණ්ඩායමේ ක්‍රීඩකයින්ට සුබපැතීමට මග දෙපසට එක්වන්නැයි ශ්‍රී ලංකා ක්‍රිකට් ආයතනය ජනතාවගෙන් ඉල්ලීමක් කරයි. ඉකුත් 6 වැනිදා බංග්ලාදේශයේදී පැවැති පන්දුවාර 20 -20 ලෝක කුසලාන ක්‍රිකට් තරඟාවලියේ අවසන් තරඟයේදී ඉන්දීය කණ්ඩායම පරාජයට පත්කරමින් ශ්‍රී ලංකා කණ්ඩායම ජයග්‍රහණය ලබා ගැනීමට සමත්විය. වසර 1996දී ලෝක කුසලානය දිනුවාට පසු වසර 18ට පසුව ශ්‍රී ලංකාව මෙලෙස ලෝක කුසලාන ක්‍රිකට් තරඟාවලියක ජයග්‍රහණය අත්පත් කර ගැනීමට සමත් විණ.", "URL": "https://sinhala.adaderana.lk/news.php?nid=42383", "Category": null, "Parent URL": null}