{"Source": "Adaderana", "Timestamp": "June 17, 2019 07:21 am", "Headline": "අතුරුදහන් වූ ධීවරයෙකුගේ සිරුර වෙරළට ගොඩගසයි", "News Content": "මීගමුව-ඒත්තුකාල මුහුදේදී අනතුරට පත්වූ යාත්‍රාවක සිටි ධීවරයෙකුගේ මළ සිරුරක් මුන්දලම-පුනපිටිය මුහුදු වෙරළට ගොඩ ගසා තිබියදී හමුවී ඇති බව උඩප්පුව පොලීසිය පවසයි. ඊයේ(16) මෙම මළ සිරුර ගොඩ ගසා තිබු බව වාර්තා වෙයි. මිය ගොස් ඇත්තේ මීගමුව-ඒත්තුකාල පදිංචිව සිටි කුරුකුලසූරිය ඇන්ටනි සිරිමල් පෙරේරා යන අය බවට ඔහුගේ ඥාතීන් විසින් හදුනා ගෙන තිබේ. පසුගිය 14 වැනිදා මෙම ධීවරයා මසුන් මැරීම සඳහා මුහුදු ගොස් සිටියදී අනතුරට පත්ව ඇත. ධීවර යාත්‍රාවේ සිට මුහුදට වැටුණු ධීවරයා සොයා මෙහෙයුමක් දියත් කර ඇති නමුත් ඔහු හමුවී නොමැත. පසුව මිය ගොස් ඇති ධීවරයාගේ සිරුර පුනපිටිය වෙරළට ගොඩ ගසා තිබියදී හමුවී තිබුණි. මළ සිරුර පශ්චාත් මරණ පරීක්ෂණ කටයුතු සදහා හලාවත මහා රෝහලේ මෘත ශරීරාගාරයේ තැම්පත් කර ඇත. උඩප්පුව පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=112123", "Category": null, "Parent URL": null}