{"Source": "Adaderana", "Timestamp": "September 24, 2017 08:16 am", "Headline": "ආදර්ශමත් ජාතියක් වෙන්න මහලේකම්ගේ සහයෝගය", "News Content": "සමෘද්ධිය සහ සහජීවනය පිරි ලෝකයේ ආදර්ශමත් ජාතියක් ලෙස නැගී සිටීමට මෙරටට අවශ්‍ය සෑම සහයෝගයක්ම ලබාදෙන බව එක්සත් ජාතීන්ගේ සංවිධානයේ මහලේකම් ඇන්තෝනියෝ ගුටේරස් මහතා පවසා තිබෙනවා. මෙහිදී ශ්‍රී ලංකාව සහ ජනතාව සමඟ වඩා සහයෝගයෙන් කටයුතු කරන බව ජගත් මහලේකම්වරයා පවසා ඇත. එක්සත් ජාතීන්ගේ සංවිධානයේ 72වන සැසිවාරයට සහභාගී වීම සඳහා අමෙරිකාවට ගොස් සිටින ජනාධිපති මෛත්‍රීපාල සිරිසේන මහතා සහ ඇන්තෝනියෝ ගුටේරස් මහතා අතර සාකච්ඡාවක් ඊයේ පස්වරුවේ නිව්යෝර්ක් නුවරදී පවත්වා තිබේ. එහිදී ජගත් මහලේකම්වරයා මෙම අදහස් පළ කර ඇති බව ජනාධිපති මාධ්‍ය අංශය සඳහන් කළේය. පැරිස් සමුළුවේදී ඇතිකරගත් එකඟතාවන් ක්‍රියාත්මක කිරීමට ජනාධිපති මෛත්‍රීපාල සිරිසේන මහතා පෞද්ගලිකවම සිදුකරන මැදිහත්වීම ද මෙහිදී මහලේකම්වරයාගේ ඇගයුමට ලක්ව තිබේ. ස්ථිරසාර සංවර්ධන ඉලක්ක, සංවර්ධන ක්‍රියාදාමයට එක්කරගැනීමට ජනාධිපතිවරයා දක්වන උනන්දුව පිළිබඳව ද ඇන්තෝනියෝ ගුටේරස් මහතා මෙහිදී සිය ප්‍රසාදය පළ කළ බව ජනාධිපති මාධ්‍ය අංශය සඳහන් කළේය. මෙහිදී අදහස් දැක්වූ ජනාධිපති මෛත්‍රීපාල සිරිසේන මහතා ප්‍රකාශ කර ඇත්තේ සංවර්ධනය හා සංහිදියාව වෙනුවෙන් ගෙනයන ක්‍රියාමාර්ග සඳහා ශ්‍රී ලංකා රජය කැපවී සිටින අතර ඒ සඳහා ලෝකයේ සෑම රාජ්‍යකම සහයෝගය සහ මිත්‍රත්වය අවශ්‍ය බවයි. සංවර්ධන ඉලක්කද ජයගනිමින් සංහිදියා පිළිවෙතක් කරා ගමන්කරන ශ්‍රී ලංකාවේ, වත්මන් ප්‍රගතිය දැකබලාගැනීමට පුද්ගලිකව සංචාරයක නිරත වන ලෙසද ජනාධිපතිවරයා එක්සත් ජාතීන්ගේ සංවිධානයේ මහලේකම් ඇන්තෝනියෝ ගුටේරස් මහතාට ආරාධනාවක්ද සිදුකර තිබේ. මේ අතර ජනාධිපතිවරයා අමෙරිකානු සංචාරය අවසන් කරමින් අද(24) දිනයේ දිවයිනට පැමිණීමට නියමිතය.", "URL": "https://sinhala.adaderana.lk/news.php?nid=77935", "Category": null, "Parent URL": null}