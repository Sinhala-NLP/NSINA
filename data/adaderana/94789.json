{"Source": "Adaderana", "Timestamp": "August 21, 2018 07:08 pm", "Headline": "විශේෂ මහාධිකරණයේ පළමු නඩුව අගෝස්තු 24", "News Content": "මහා පරිමාණ මූල්‍ය වංචා සම්බන්ධයෙන් වන නඩු විභාගකිරීම සඳහා ස්ථාපිත කෙරුණු පළමු ස්ථිර මහාධිකරණය අද(21) අධිකරණ සහ බන්ධනාගාර ප්‍රතිසංස්කරණ අමාත්‍ය තලතා අතුකෝරාල මහත්මිය විසින් විවෘත කරනු ලැබීය. එහි පළමු නඩුව එළැඹෙන අගෝස්තු 24 වැනිදා විභාගයට ගැනීමට නියමිතයි. රජයේ මුදල් අවභාවිතය සහ මහා පරිමාණ මූල්‍ය වංචා සම්බන්ධයෙන් වන නඩු විභාග කිරීම සඳහා විශේෂ මහාධිකරණ 03ක් පිහිටුවීමට රජය තීරණය කළ අතර ඒ වෙනුවෙන් අධිකරණ සංවිධාන පනතට සංශෝධන කිහිපයක් එක් කිරීමටද රජය පියවර ගනු ලැබීය. ඒ අනුව එම ස්ථිර මහාධිකරණ ත්‍රිත්වය අතරින් පළමු අධිකරණය ස්ථාපිත කෙරුණේ කොළඹ අලුත්කඩේ නීතී විද්‍යාලය ඉදිරිපිටයි. එම ස්ථිර ත්‍රිපුද්ගල මහාධීකරණය අද පෙරවරුවේ අධිකරණ අමාත්‍ය තලතා අතුකෝරාල මහත්මියගේ ප්‍රධානත්වයෙන් විවෘත කෙරුණා. ඒම අවස්ථාවට ශ්‍රී ලංකා නීතීඥ සංගමෙය් සභාපති ජනාධිපති නීතීඥ යූ ආර් ද සිල්වා මහතා ඇතුළු පිරිසක්ද ඒක්ව සිටියේය. මෙම විශේෂ මහාධිකරණයේ විනිසුරුවරුන් ලෙස සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන් කටයුතු කරන අතර ඒම විනිසුරු මඩුල්ල හමුවේ කැදවන පළමු නඩුව ලෙස හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් සිව්දෙනෙකුට අදාළ නඩුව මේ මස 24වනදා විභාගයට ගනු ඇති.", "URL": "https://sinhala.adaderana.lk/news.php?nid=94789", "Category": null, "Parent URL": null}