{"Source": "Adaderana", "Timestamp": "March 3, 2013 09:14 am", "Headline": "රජයේ වෛද්‍ය නිලධාරීන්ගේ සංගමයේ විශේෂ සාකච්ඡාවක්", "News Content": "රජයේ වෛද්‍ය නිලධාරීන්ගේ සංගමයේ මධ්‍යම කාරක සභාවේ විශේෂ රැස්වීමක් අද (03) පැවැත්වීමට නියමිතව තිබේ. කොළඹ ජාතික රෝහලේ වෛද්‍ය නිලධාරීන්ගේ සංගමයේ ශාඛාව සම්බන්ධයෙන් උද්ගත වී ඇති තත්ත්වය පිළිබඳ සාකච්ඡා කිරීම මෙහි අරමුණ බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය. කොළඹ ජාතික රෝහලේ රජයේ වෛද්‍ය නිලධාරීන්ගේ සංගමය පසුගියදා වැඩ වර්ජනයක නිරත වු අතර එය මව් ශාඛාවේ අනුදැනුමකින් තොරව සිදුකළ බවට චෝදනා එල්ල විය. ඒ අනුව කොළඹ ජාතික රෝහලේ ශාඛාව විසුරුවා හැරීමට රජයේ වෛද්‍ය නිලධාරීන්ගේ සංගමය තීරණය කරන ලදී. කෙසේ වෙතත් අදාළ විසුරුවා හැරීම තමන් පිළිනොගන්න බව කොළඹ ජාතික රෝහලේ රජයේ වෛද්‍ය නිලධාරීන්ගේ සංගමය සඳහන් කළේය. මෙම ගැටලුව සම්බන්ධයෙන් අද රැස්වන මධ්‍යම කාරක සභා රැස්වීමේ දී අවසන් එකඟතාවයකට පැමිණීමට බලාපොරොත්තු වන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා පැවසුවේය.", "URL": "https://sinhala.adaderana.lk/news.php?nid=32063", "Category": null, "Parent URL": null}