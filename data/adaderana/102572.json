{"Source": "Adaderana", "Timestamp": "January 18, 2019 09:41 am", "Headline": "දින 4ක් ගිනි ගෙන දැවෙන ගිනිගත්හේන", "News Content": "ගිනිගත්හේන පොලිස් වසමට අයත් කඩවල ප්‍රදේශයේ ෆයිනස් වගා රක්ෂිතයක සිව් දිනක් තිස්සේ හට ගත් ගින්න තවදුරටත් පැතිර යමින් පවතින බව ප්‍රදේශවාසින් පවසයි. ප්‍රදේශවාසින් පවසන්නේ වන සංරක්ෂණ දෙපාර්තුමේන්තුව යටතේ පාලනය වන මෙම ෆයිනස් වන වගා රක්ෂිතය ගිනිගත්හේන දියගල ප්‍රදේශය සහ නෝටන්බ්‍රිජ් ප්‍රදේශය දක්වා අක්කර 100 කට වැඩි භූමි ප්‍රමාණයක විහිදී ඇති බවයි. මධ්‍යම කදුකරයේ බටහිර බැවුම් ප්‍රදේශවල මේ දිනවල පවතින දැඩි වියළි කාලගුණයත් සමඟ මෙම ෆයිනස් වන වගා රක්ෂිතයට කිසියම් පිරිසක් ගිනි තබා ඇති අතර එම රක්ෂිතය තුල ගෝනුන්, වැලිමුවන්, දිවියන්, හාවුන්, වල් ඌරන් වැනි සිව්පාවන් ඇතුළු පක්ෂින් ගණනාවක් වෙසෙන බව ප්‍රදේශවාසින් පවසයි. මෙම ෆයිනස් වගාව හරහා ජල මුලාශ ගණනාවක් කැළණි ගඟට ගලා බසින බවද ප්‍රදේශවාසින් පවසයි.", "URL": "https://sinhala.adaderana.lk/news.php?nid=102572", "Category": null, "Parent URL": null}