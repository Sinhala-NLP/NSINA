{"Source": "Adaderana", "Timestamp": "April 3, 2014 12:49 pm", "Headline": "මේක රතු එළියක් - ඉදිරියේදී පොදු බලවේගයක් එනවා", "News Content": "මෙවර පළාත් සභා මැතිවරණයෙන් පැහැදිලිවම ආණ්ඩුවට රතු එළියක් නිකුත්වී ඇති බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. ජිනීවා වලට පිළිතුරක් දීමට ආණ්ඩුව දිනවන ලෙස ආණ්ඩුව නිරන්තරයෙන් කියා සිටියද සැබෑ ලෙස එවැන්නක් කළ යුතුව තිබුණේනම් මැතිවරණය පැවැත්විය යුතුව තිබුණේ ජිනීවාහි ඡන්ද විමසීමට පළමුව බව මන්ත්‍රීවරයා පෙන්වා දුන්නේය. ජාත්‍යන්තරය මේවන විට අප රටේ ආණ්ඩුව මෙන්ම පවත්වනු ලබන මැතිවරණ අතහැර දමා ඇතැයි කිරිඇල්ල මන්ත්‍රීවරයා කියා සිටියේ අද(03) කොළඹ පැවති මාධ්‍ය හමුවකදීය. මීට පෙරාතුව මෙරට මැතිවරණ පවත්වද්දී ජාත්‍යන්තර නිරීක්ෂකයින් පැමිණුනු බවත්, ඔවුන් තමන්ගේ නිරීක්ෂණ සමග නිර්දේශ ඉදිරිපත් කළද එකී කිසිවක් ආණ්ඩුව විසින් සැලකිල්ලට නොගත් බැවින් එකී නිරීක්ෂකයින් මේවන විට යළි නොඑන බවත් මන්ත්‍රීවරයා සඳහන් කළේය. ජිනීවාහි පැවති අතුරු සාකච්ඡාවලදීද ශ්‍රී ලංකාවේ පැවැත්වෙන මැතිවරණ නිදහස් හා සාධාරණ නොවන බව සාකච්ඡාවට ලක්වුණු බවත්, 18 වන සංශෝධනය තුළින් රාජ්‍ය සේවය, මැතිවරණ දෙපාර්තමේන්තුව ආදී සියල්ල ජනාධිපතිවරයා යටතට ගැනීම නිසා මෙවැනි තත්ත්වයක් උද්ගතව ඇති බවද ඔහු පෙන්වා දුන්නේය. එක්සත් ජාතික පක්ෂය මෙරට ප්‍රධාන විපක්ෂය බව මෙම මැතිවරණය තුළින් යළි තහවුරු වුණු බවත්, ඉදිරියේදී එ.ජා.පයේ ප්‍රධානත්වයෙන් පොදු බලවේගයක් ගොඩනැඟෙන බවත් මන්ත්‍රීවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42277", "Category": null, "Parent URL": null}