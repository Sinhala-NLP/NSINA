{"Source": "Adaderana", "Timestamp": "January 10, 2019 05:48 pm", "Headline": " පොලොන්නරුව ගොවින් ගොවිජනසේවා කාර්යාලය වටලයි", "News Content": "පොලොන්නරුව පරාක්‍රම සමුද්‍ර ව්‍යාපාරයේ ගොවින් විසින් භාවිතා කල වල්නාශක හේතුවෙන් තම කුඹුරු අක්කර 500කට වැඩි ප්‍රමාණයක් විනාශ වීම නිසා ඒ පිළිබඳ ගොවිජන සේවා හෝ කෘෂිකර්ම දෙපාර්තමේන්තුව මෙතෙක් කිසිදු සොයා බැලීමක් නොකර සිටීමෙන් ගොවින් පිරිසක් අද(10) පෙරවරුවේ පළුගස්දමන ගොවිජනසේවා කාර්යාලය වටලා බලධාරින්ට වහා මැදිහත් වෙන ලෙස ඉල්ලා සිටිහ. මෙවර මාස්කන්නය ආරම්භ වීමත් සමඟ පරාක්‍රම සමුද්‍ර ව්‍යාපාරයේ ගොවින් විසින් එක්තරා සමාගමක් විසින් වෙළඳපොලේ අලෙවි කිරීම සඳහා තිබු වල් නාශකයක් භාවිතා කිරීම නිසා ගොයම්ගස් විනාශ වී වල්ගස් සරුවට වැඩීම හේතුවෙන් කුඹුරු අක්කර 500කට වැඩි ප්‍රමාණයක් විනාශ වී ඇති බවත් ඒ සම්බන්ධයෙන් වගකිව යුතු කිසිදු පාර්ශවයක් නොසිටින බවත් පැවසීය. මේ සම්බන්ධයෙන් පොලොන්නරුව පළුගස්දමන ගොවිජන සංවර්ධන ප්‍රාදේශිය සංවර්ධන නිලධාරි යු ජි සි ජි උඩගම මහතාගෙන් විමසා සිටි අතර මෙම සිද්ධිය සම්බන්ධයෙන් ලිඛිත හෝ වාචිකව දැනුම් දි නොමැති නමුත් මෙම පිරිස පැමිණ දැනුම් දීම සිදු කල බව ඔහු පවසයි. ගොවි සංවිධාන නියෝජිතයෝ මගින් මෙම වුවදුරට ලක් වු සියලු ගොවින් එක්කොට ආදාල පාර්ශයන් එක්කොට සාකච්ඡා කරමින් සිදු කරන්නේ කුමක්ද ලෙස එකඟතාවයකට පැමිණීමටත් ගොවීන්ට අසාධාරණයක් සිදු නොවීමට කටයුතු කරන බවත් පැවසීය.", "URL": "https://sinhala.adaderana.lk/news.php?nid=102144", "Category": null, "Parent URL": null}