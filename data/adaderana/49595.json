{"Source": "Adaderana", "Timestamp": "February 26, 2015 10:27 am", "Headline": "ශ්‍රී ලංකාව සම්බන්ධ වාර්තාව පමා කිරීමට හේතු කියයි", "News Content": "ශ්‍රී ලංකාව සම්බන්ධයෙන් ජගත් මානව හිමිකම් කවුන්සිලයට ඉදිරිපත් කිරීමට නියමිතව තිබූ යුද අපරාධ වාර්තාව කල්දැමුවේ සාධාරණ තාර්කික හේතු මත පදනම්ව යැයි එක්සත් ජාතීන්ගේ මානව හිමිකම් කවුන්සිලය කියයි.එම සංවිධානයේ සභාපති යෝකිම් රකර් ජගත් මේ බව සඳහන් කරයි.ජගත් මානව හිමිකම් සමුළුවේ 28 වැනි සැසිවාරය ආරම්භ කිරීමට මත්තෙන් ඒ පිළිබඳ දිනෙන් දින නැ‍ඟෙන විරෝධයට ප්‍රතිචාරයක් වශයෙන් ඔහු මේ බව පවසා ඇත.හෙතෙම සඳහන් කර ඇත්තේ 2014 ගාසා තීරයේ ගැටුම් ගැන විමර්ශන කෙරුණු කොමිසමට පත්කළ සභාපතිවරයා තනතුරින් ඉවත්ව යාමත්, ශ්‍රී ලංකාවේ ගැටලුවත් සම්බන්ධ වාර්තා ඉතා වැදගත් ඒවා වන අතරම තාර්කික කාරණා මත පදනම්ව කල්දැමීමට පියවර ගත් බවයි.ශ්‍රී ලංකාව සම්බන්ධ වාර්තාව ලබන මාර්තු මස 25 වැනිදා ජගත් මානව හිමිකම් කවුන්සිලයට ඉදිරිපත් කිරීමට නියමිතව තිබූ නමුත් මෛත්‍රිපාල සිරිසේන මහතාගේ රජය විසින් කරන ලද ඉල්ලීමක් අනූව එය තවත් මාස 6ට කල්දැමීමට ජගත් මානව හිමිකම් ප්‍රධානින්ගේ අනුමැතිය හිමිවිය.ඒ අදාළ චෝදනා සම්බන්ධයෙන් ශ්‍රී ලංකාව තුළ සාධාරණ පරීක්ෂණයක් පවත්වන බවට ශ්‍රී ලංකා රජය විසින් කර ඇති පොරොන්දුවක් මත පදනම්ව යැයි පැවසේ.කෙසේ වුවද ශ්‍රී ලංකාවේ ප්‍රධාන ද්‍රවිඩ දේශපාලනය පක්ෂයක් වන දෙමළ ජාතික සන්ධානය අදාළ වාර්තාව පමා කිරීම ගැන දැනටමත් දැඩි අප්‍රසාදය පළ කර තිබේ.ඔවුන් පවසා ඇත්තේ යුක්තිම පමාවීම වූ කලී සාධාරණත්වය ප්‍රතික්ෂේප වීමක් ලෙසය.පසුගිය 2012, 2013 හා 2014 වසරවලදී ශ්‍රී ලංකාව සම්බන්ධයෙන් යෝජනා 3ක් ජගත් මානව හිමිකම් කවුන්සිලයේදී සම්මත වූ අතර ඒ යුද ගැටුම් පැවැති සමයේදී හමුදාවත් එල්.ටී.ටී.ඊයත් අතර යුද අපරාධ සිදුවූ බවට කාරණා පදනම් කරගෙනය.ජගත් සංවිධානයේ රටවල් 47ක එකඟතාවයෙන් පසුගිය වසරේදී යෝජනාවක් සම්මත වූ අතර එම යෝජනාව මගින් අවධාරණය කර තිබුණේ ශ්‍රී ලංකාවේ යුද අපරාධ සිදුවූ බවට ජාත්‍යන්තර පරීක්ෂණයක් පැවැත්විය යුතු බවකි.එක්සත් ජාතීන්ගේ මානව හිමිකම් කවුන්සිලය යනු එක්සත් ජාතීන්ගේ සංවිධානයේ 2006 වසරේ පැවැති මහමණ්ඩල සමුළුවේදී පිහිටුවාගන්නා ලද ආයතනයක් වන අතර එමගින් එක් එක් රටවල් මානව හිමිකම් කඩවීම් සම්බන්ධයෙන් සොයාබලා නිර්දේශ ලබාදෙයි.", "URL": "https://sinhala.adaderana.lk/news.php?nid=49595", "Category": null, "Parent URL": null}