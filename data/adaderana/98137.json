{"Source": "Adaderana", "Timestamp": "October 24, 2018 10:48 am", "Headline": "වතු කම්කරුවන් කොළඹ වටලයි", "News Content": "දෛනික වැටුප රුපියල් දහසක් දක්වා ඉහළ නංවන ලෙස ඉල්ලමින් වතු කම්කරුවන් පිරිසක් විරෝධතාවක් ආරම්භ කර තිබේ. අද(24) උදෑසන 10.00 ට පමණ කොළඹ කොටුව දුම්රියපොල ඉදිරිපිටින් ඔවුන් මෙම විරෝධතා පාගමන ආරම්භ කර තිබුණි. මේ හේතුවෙන් අද පෙරවරුවේ කොළඹ ලෝටස් පාර තාවකාලිකව වසා දැමීමටද සිදුවූ බව අද දෙරණ වාර්තාකරු සඳහන් කළේය. විරෝධතාව සඳහා බණ්ඩාරවෙල සහ නුවරඑළිය ඇතුළු ප්‍රදේශවල වතු කම්කරුවන් දහසකට ආසන්න සංඛ්‍යාවක් සහභාගී වී සිටින බව සඳහන්ය. විරෝධතාවයේ නිරත වතු කම්කරුවන් පිරිසක් සිය ගැටලුව ඉදිරිපත් කිරීම සඳහා ජනාධිපති ලේකම් කාර්යාලයට ගොස් ඇති අතර සෙසු විරෝධතාකරුවන් මේ වන විට ගාලු මුවදොර පිටියේ රැදී සිටින බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=98137", "Category": null, "Parent URL": null}