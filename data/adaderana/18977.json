{"Source": "Adaderana", "Timestamp": "September 26, 2011 02:55 pm", "Headline": "ශ්‍රී ලාංකිකයන් 37 ක් කේරළයේදී අත්අඩංගුවට", "News Content": "ශ්‍රී ලාංකික දෙමළ ජාතිකයින් 37 දෙනෙකු කේරළ පොලිසිය විසින් අත්අඩංගුවට ගෙන තිබේ. අර්නකුලම් දිස්ත්‍රික්කයේ කොතමංගලම් ප්‍රදේශයේ ලැගුම්හල්වල රැඳී සිටිය දී ඔවුන් අත්අඩංගුවට ගෙන ඇති බව වාර්තා වේ. අත්අඩංගුවට ගත් පිරිස අතර කාන්තාවන් 26 දෙනෙකු සහ ළමුන් සිව් දෙනෙකු ද සිටියි. තමිල්නාඩුවේ අවතැන් කඳවුරු කිහිපයක සිට ඔවුන් පැමිණ ඇති බව පොලිසිය පවසයි. රහස් ඔත්තු කාර්යාංශයේ නිලධාරීන් එම පිරිසගෙන් ප්‍රශ්න කිරීම සඳහා මේ වන විට පැමිණ ඇති බව ද ඉන්දීය වාර්තා සඳහන් කරයි. ඕස්ට්‍රේලියාව සහ නවසීලන්තය වැනි රටවලට සරණාගතයින් ලෙස පිටත්වීම සඳහා මෙම පිරිස රැඳී සිටින්නට ඇති බවට පොලිසිය සැක කරයි. මීට පෙර අවස්ථා දෙකක දී ඕස්ට්‍රේලියාව බලා පිටත්ව යාමට උත්සහ කළ ශ්‍රී ලාංකිකයන් පිරිසක් ද පොලිස් අත්අඩංගුවට පත්ව තිබුණි.", "URL": "https://sinhala.adaderana.lk/news.php?nid=18977", "Category": null, "Parent URL": null}