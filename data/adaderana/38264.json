{"Source": "Adaderana", "Timestamp": "October 21, 2013 07:57 am", "Headline": "මාතර ගැටුමේ සියලු සැකකරුවන් අද අධිකරණයට කැඳවයි ", "News Content": "මාතර නගරයේ දී එක්සත් ජාතික පක්ෂ ආධාරකරුවන් දෙපිරිසක් අතර ඇති වූ ගැටුම සම්බන්ධයෙන් අත්අඩංගුවට ගත් සියලු සැකකරුවන් අද(21) මාතර මහේස්ත්‍රාත් අධිකරණය වෙත ඉදිරිපත් කිරිමට නියමිතව තිබේ. මේ සිද්ධිය සම්බන්ධයෙන් මේ වන විට පුද්ගලයින් 38 දෙනෙකු අත්අඩංගුවට ගෙන රක්ෂිත බන්ධනාගාර ගත කරන ලදී. මින් පුද්ගලයින් 34 දෙනෙකු පසුගිය සඳුදා මාතර අධිකරණයට ඉදිරිපත් කිරිමෙන් අනතුරුව අද දින දක්වා රක්ෂිත බන්ධනාගාර ගත ‍කළේය. මීට අමතරව තවත් පුද්ගලයින් සිවු දෙනෙකු ඊයේ දහවල් අත්අඩංගුවට ගත් අතර ඔවුන් අධිකරණයට ඉදිරිපත් කිරිමෙන් අනතුරුව අද දිනය දක්වා රක්ෂිත බන්ධනාගාර ගත කිරීමට මාතර මහේස්ත්‍රාත් අධිකරණය නියෝග කරන ලදී. මේ අතර අදාළ සිද්ධිය සම්බන්ධයෙන් තවත් පුද්ගලයින් තිදෙනෙකු ඊයේ(20) පස්වරුවේ පොලීසියට භාර වූ අතර ඔවුන් අද දිනයේ අධිකරණයට ඉදිරිපත් කිරීමට නියමිතයි. මොවුන් අද දිනයේ හඳුනාගැනීමේ පෙරෙට්ටුවකට ඉදිරිපත් කිරීමට ද නියමිතව තිබේ. පසුගිය ඔක්තොබර් මස 5වන දින එක්සත් ජාතික පක්ෂ ආධාරකරුවන් දෙපිරිසක් අතර මාතර නගරයේදී ගැටුමක් හටගත් අතර එහිදී සිදුවූ වෙඩි තැබීමකින් පුද්ගලයින් 7 දෙනෙකු තුවාල ලැබුණි. ඒ අතර මේ සිද්ධිය සම්බන්ධයෙන් තවත් පිරිසක් හඳුනාගෙන ඇති අතර ඔවුන් ද ඉතා කඩිනමින් අත්අඩංගුවට ගන්නා බව පොලීසිය සඳහන් කරයි.", "URL": "https://sinhala.adaderana.lk/news.php?nid=38264", "Category": null, "Parent URL": null}