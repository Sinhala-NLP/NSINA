{"Source": "Adaderana", "Timestamp": "September 3, 2016 10:00 am", "Headline": "   සංචාරය නිමා කරමින් ජගත් මහ ලේකම්  පිටත්ව යයි", "News Content": "එක්සත් ජාතීන්ගේ මහලේකම් බෑන් කී මූන් මහතා දිවයිනෙන් පිටත්ව ගොස් තිබේ.ඊයේ(02) රාත්‍රී 10.30 පමණ විශේෂ ගුවන් යානයකින් ඔහු පිටත්ව ගොස් ඇති බව අද දෙරණ ගුවන්තොටුපොළ වාර්තාකරු පැවසුවේය.නිල සංචාරයක් සඳහා පසුගියදා දිවයිනට පැමිණි බෑන් කී මූන් මහතා මෙරට රැදී සිටි කාලය තුළදී ජනාධිපති මෛත්‍රීපාල සිරිසේන මහතා, අග්‍රාමාත්‍ය රනිල් වික්‍රමසිංහ මහතා මෙන්ම, විපක්ෂ නායක ආර්.සම්බන්ධන් මහතාද හමුවුණි. එමෙන්ම ඔහු යාපනය ප්‍රදේශයේද සංචාරයක නිරත වූ අතර ගාල්ල ප්‍රදේශයේ තරුණ සමුළුවකට ද සහභාගී වුණි. සංචාරය නිමා කරමින් ඊයේ ප්‍රවෘත්ති ප්‍රවෘත්ති සාකච්ඡාවකට බෑන් කී මූන් මහතා සහභාගී වුණි. එහිදී ඔහු පැවසුවේ වත්මන් ආණ්ඩුව සමග ගනුදෙනු කිරීමට ජගත් සංවිධානයට වඩා පහසු වී ඇති බවයි.ප්‍රතිසන්ධාන ක්‍රියාවලිය සම්බන්ධයෙන් රජය පැහැදිලි ක්‍රියාමාර්ග රැසක් ගෙන ඇති බව හෙතෙම එහිදී පෙන්වාදුන්නේය.කෙසේවෙතත් තවදුරටත් එම ක්‍රියාවලිය සාක්ෂාත් කරගැනීම සඳහා ජගත් සංවිධානයේ සහයෝගය ලබාදෙන බව බෑන් කී මූන් මහතා පැවසුවේය.එක්සත් ජාතීන්ගේ සංවිධානය කිසිඳු රටක් සම්බන්ධයෙන් දෙබිඩි පිළිවෙතක් අනුගමනය නොකරන බවද බෑන් කී මූන් මහතා අවධාරණය කළ අතර ශ්‍රී ලංකාව පිළිබඳවද පොදු ප්‍රතිපත්තියක් අනුගමනය කරන බව පෙන්වාදුන්නේය.", "URL": "https://sinhala.adaderana.lk/news.php?nid=63724", "Category": null, "Parent URL": null}