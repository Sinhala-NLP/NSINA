{"Source": "Adaderana", "Timestamp": "August 8, 2017 07:57 am", "Headline": "ලංකා ගුරු සංගමයෙන් තවත් ඉල්ලීමක්", "News Content": "නීත්‍යානුකූල නොවන වැඩබලන විදුහල්පතිවරුන්ට දීමනා ගෙවීමේ අමාත්‍ය දයාසිරි ජයසේකර මහතාගේ උත්සාහය නතර කළ යුතු බව ලංකා ගුරු සංගමයේ ප්‍රධාන ලේකම්, ජෝසප් ස්ටාලින් මහතා පවසයි. 2006 වසරේ පවත්වන ලද තරග විභාගයෙන් 2009.11.13 දින සේවා ව්‍යවස්ථාවට අනුව ශී‍්‍ර ලංකා විදුහල්පති සේවයට විදුහල්පතිවරු 4000 ක් ද, එම තරග විභාගයෙන්ම අධිකරණ තීරණ මත 2012 සහ 2014 වසරවල ශී‍්‍ර ලංකා විදුහල්පති සේවයට විදුහල්පතිවරු 3000 ක් ද, 2015 වසරේ පවත්වන ලද තරග විභාගයෙන් 2016.05.09 දින ශී‍්‍ර ලංකා විදුහල්පති සේවයට විදුහල්පතිවරු 3991 ද බඳවා ගනු ලැබීය. කෙසේ වෙතත් ඒ අනුව 2009 වසරෙන් පසු පමණක් ශී‍්‍ර ලංකා විදුහල්පති සේවයට බඳවා ගන්නා ලද විදුහල්පති ශ්‍රේණිධාරීන් 11000 ක පමණ ප‍්‍රමාණයක් පද්ධතිය තුළ සිටින බවත්, ලංකාවේ මේ වන විට පාසල් 10222 ක් පවතින අතර, මෙම පාසල්වල වැඩබලන විදුහල්පතිවරු 4000 ක් පමණ කටයුතු කරමින් සිටින බවත් ලේකම්වරයා පැවසීය. මේ අතර ප‍්‍රමාණවත් තරම් විදුහල්පති ශ්‍රේණිධාරීන් සිටියදී ගුරු සේවයේ නිලධාරීන් වැඩබලන විදුහල්පතිවරු ලෙස විදුහල්පති තනතුරුවල තබාගැනීමෙන් ශ්‍රේණිධාරී විදුහල්පතිවරුන්ට බරපතළ අසාධාරණයක් සිදු ව ඇති බවත්, එසේ තිබියදී දයාසිරි ජයසේකර ඇමතිවරයා පසුගිය සතියේ එම වැඩබලන විදුහල්පතිවරුන්ට දීමනා ගෙවිය යුතු බවට කැබිනට් මණ්ඩලයට යෝජනාවක් ඉදිරිපත් කර එම යෝජනාව කැබිනට් මණ්ඩලයේ සාකච්ඡා වූ බවට ජනමාධ්‍ය වාර්තා පළ වු බවද ජෝසප් ස්ටාලි මහතා වැඩිදුරටත් කියා සිටියේය. මේ තත්වය තුළ වැඩබලන විදුහල්පතිවරුට දීමනා ලබාදීමේ ඉහත උත්සාහය වහා නවතන ලෙසත්, සේවා ව්‍යවස්ථාවට අනුව විධිමත්ව පත්වීම් ලැබූ විදුහල්පති ශ්‍රේණිධාරීන් විදුහල්පති පුරප්පාඩු පවතින පාසල්වල විදුහල්පති තනතුරුවල ස්ථාන ගත කිරීමට වහා කටයුතු කරන ලෙසත් ලංකා ගුරු සංගමය විසින් ජනාධිපතිවරයාගෙන් ලිඛිත ඉල්ලීමක් ද සිදු කරයි.", "URL": "https://sinhala.adaderana.lk/news.php?nid=76065", "Category": null, "Parent URL": null}