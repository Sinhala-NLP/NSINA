{"Source": "Adaderana", "Timestamp": "November 16, 2011 03:17 pm", "Headline": "ඉසිර-ටී.එන්.එල් ශාන් වික්‍රමසිංහට එරෙහිව  වාරණ නියෝගයක්", "News Content": "ඡායා රූ සටහන-(දිලිත් ජයවීර මහතා සිය නීතිඥයින් වන අලි ෂබ්රි හා සමන් සේනාධීර යන මහත්වරුන් සමග) \"ට‍්‍රයඞ්\"පුද්ගලික සමාගමේ සම කළමනාකාර අධ්‍යක්ෂ දිලිත් ජයවීර මහතාට අපහාස වන අන්දමේ පුවත්පළ නොකරන ලෙස ටෙලිෂාන් නෙට්වර්ක් ප්‍රයිවට් ලිමිටඩ්හි(ඉසිර එෆ් එම්- ටී.එන්.එල්) සභාපති ශාන් වික්‍රමසිංහ සහ අධ්‍යක්ෂ සුදත් ජයසුන්දර යන මහත්වරුන්ට එරෙහිව අධිකරණය විසින් වාරණ නියෝගයක් දී තිබේ. අද කොළඹ දිසා විනිසුරු රංජිත් වතුපොල මහතා විසින් මෙම නියෝගය කරන ලද්දේ දිලිත් ජයවීර මහතා විසින් තමාට දිගින් දිගටම එල්ල කරන ලද චෝදනාවලට අධිකරණය ඉදිරියේ ගත් නිතිමය ක්‍රියාමාර්ගයක් හේතුවෙනි. ඉසිර ගුවන්විදුලි ආයතනයේ සභාපති ෂාන් වික්‍රමසිංහ සහ අධ්‍යක්ෂ සුදත් ජයසුන්දර යන මහත්වරුන්, අදාළ ගුවන්විදුලිය ඔස්සේ විකාශය වන \"පුවත්පත් සිරස්තල දස දෙසින්\" වැඩසටහන මගින් තම සේවාදායකයා‍ට එරෙහිව දිගින් දිගටම ද්වේශ සහගත, පදනම් විරහිත, අසත්‍ය සහ විකෘති කරන ලද තොරතුරු යොදාගනිමින් ඔහුගේ චරිතය ඝාතනය වන අයුරින් කටයුතු කර තිබෙන බව දිලිත් ජයවීර මහතා වෙනුවෙන් පෙනී සිටි නීතීඥවරු දිසා අධිකරණය හමුවේ අද කරුණු ඉදිරිපත් කළහ. එම කරුණු පිළිබඳ සෑහීමකට පත්වූ කොළඹ දිසා විනිසුරු ආර්.වතුපොල මහතා නියෝග කරනු ලැබුවේ මින් පසු කිසිදු ආකාරයකින් ජයවීර මහතාට අපහාසයක් වන ආකාරයේ තොරතුරු ප්‍රකාශ කිරීම සඳහා අදාළ ගුවන්විදුලි ආයතනයට, එහි සභාපතිවරයාට සහ අධ්‍යක්ෂවරයාට එරෙහිව වාරණයක් පනවන බවයි. නීතීඥ සමන් සේනාධීර මහතාගේ උපදෙස් පරිදි නීතීඥ අලි ෂබ්රි මහතා දිලිත් ජයවීර මහතා‍ වෙනුවෙන් අධිකරණය හමුවේ කරුණු ඉදිරිපත් කළේය. මෙම පැමිණිල්ලට අදාළ මීළඟ විභාගය ලබන 29 වැනිදා පැවැත්වෙනු ඇත. මීට පෙරාතුව දෝෂ සහගත පුවත් පළකරමින් සිය කීර්ති නාමයට හානි සිදුකරන ලදැයි පවසමින්\"ට‍්‍රයඞ්\"පුද්ගලික සමාගමේ සම කළමනාකාර අධ්‍යක්ෂ දිලිත් ජයවීර මහතා විසින් පසුගියදා ලන්ඩන් හි බී.බි.සී මාධ්‍ය ආයතනයට එරෙහිව ස්ටර්ලිං පවුම් මිලියන 5ක වන්දියක් ඉල්ලමින්ද, ශාන් වික්‍රමසිංහ මහතාට එරෙහිවද මිලියන 500 ක වන්දියක් ඉල්ලමින්ද එන්තර වාසි යොමුකරන ලදී. ටී.එන්.එල්. සහ ඉසිර ගුවන් විදුලියේ විවිධ වැඩසටහන් මගින් දිලිත් ජයවීර මහතාගේ කීර්ති නාමයට හානිකර අයුරින් ප‍්‍රවෘත්ති පළ කෙරුණු බවත්, ඊට හිලව් ලෙස දින 7 ක් ඇතුළත රුපියල් මිලියන 500යේ වන්දිය ලබාදිය යුතු බවත් අදාළ එන්තරවාසිය මගින් ඉල්ලා තිබුණි. තම සේවාදායකයා වසර 19 ක් තිස්සේ වෘත්තීමය වශයෙන් ව්‍යාපාරික ක්ෂේත්‍රයේ යහපත් ප්‍රතිරූපයක් සහිතව කටයුතු කරන බවත්,වෙළඳ ව්‍යාපාර හා සමාගම් 35 ක හිමිකාරිත්වයක් ඔහුට පවත්නා බවත්,මෙවැනි දෝෂ සහගත පුවත්පළකිරීම මගින් සිදුවන හානිය සුළුපටු නොවන බවත් දිලිත් ජයවීර මහතාගේ නීතිඥයින් විසින් එහිදී පෙන්වා දී තිබුණි.", "URL": "https://sinhala.adaderana.lk/news.php?nid=20046", "Category": null, "Parent URL": null}