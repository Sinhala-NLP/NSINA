{"Source": "Adaderana", "Timestamp": "February 13, 2012 01:25 pm", "Headline": "ඉන්ධන සහනාධාර දෙන බව කියන කතා බොරු", "News Content": "ඉන්ධන සහනාධාර ලබාදෙන බවට ආණ්ඩුව සිදුකරන ප්‍රකාශ අසත්‍යයක් බව එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. පසුගිය සමයේ ආණ්ඩුව විසින් පොරොන්දු වූ කිසිදු ඉන්ධන සහනාධාරයක් ලබා දී නොමැති බව අද දෙරණ වෙත අදහස් දක්වමින් ඒ මහතා ප්‍රකාශ කළේය. ආණ්ඩුව පොරොන්දු වූ සහනාධාරය ලබාදෙන්නේ නම් කොළඹ - නුවර මාර්ගයේ ධාවනය බස් රථයක් සඳහා රුපියල් 8000 ක ඉන්ධන සහනාධාරයක් ලබා දිය යුතු බව මහනුවර බස් හිමියෙකු තමන් වෙත සඳහන් කළ මන්ත්‍රීවරයා පෙන්වාදුන්නේය. මෙපමණ විශාල සහනාධාරයක් ලබාදීමේ හැකියාව ආණ්ඩුවට නොමැති බව ලක්ෂ්මන් කිරිඇල්ල මහතා කියා සිටියේය. ජනතාව සන්සුන් කිරීමේ අරමුණින් ආණ්ඩුව කාලයෙන් කාලයට මෙවැනි පොරොන්දු ලබාදෙන බව ඔහු සඳහන් කළේය. ඉන්ධන මිල ඉහළ නැංවීම තුළින් ආණ්ඩුව අධික ලාභයක් ලබන බව ද මන්ත්‍රීවරයා පෙන්වා දෙයි. ලෝක වෙළඳපොළේ ඉන්ධන මිල ඉහළ ගිය බව කියන පුවත් අසත්‍යයක් බවත් එසේ මිල ඉහළ නැංවී ඇත්නම් ආසන්න රටවල් වන ඉන්දියාව, පකිස්ථානය වැනි රටවල ද ඉන්ධන මිල ඉහළ නැංවිය යුතු බව කිරිඇල්ල මහතා පැවසීය.", "URL": "https://sinhala.adaderana.lk/news.php?nid=22074", "Category": null, "Parent URL": null}