{"Source": "Adaderana", "Timestamp": "September 10, 2019 05:47 pm", "Headline": "ලංකාවට ඇතුළු වීමට උත්සහ කල ජාත්‍යන්තර අපරාධකරුවෙකු නැවත හරවා යවයි ", "News Content": "සාපරාධී ක්‍රියාවන් රාශියකට සම්බන්ධ, ජාත්‍යන්තර පොලීසියේ රතු දත්ත ලේඛනයේ සඳහන් කසකස්තාන ජාතිකයෙකු අද(10) දින උදෑසන ශ්‍රී ලංකාවට ඇතුළු වීමට උත්සාහ කළ අවස්ථාවේ දී , ඔහු පැමිණි ගුවන් යානයෙන්ම ආපසු පිටුවහල් කිරීමට කටුනායක ගුවන් තොටුපළ ආගමන විගමන දෙපාර්තමේන්තු නිලධාරීහු පියවර ගෙන තිබේ. බොටබායෙව් නූර්සාන් නැමැති මොහු 40 හැවිරිදි කසකස්තාන ජාතිකයෙකි. මොහු වසර 15 ක පමණ කාළයක සිට කසකස්තාන රාජ්‍යය වෙත නොගොස් , ඩුබායි හි සිය බිරිඳ සමඟ රැදී සිටින්නේ, කසකස්තාන රජය මොහු අත්අඩංගුවට ගැනීම සඳහා වරෙන්තු නිකුත් කර ඇති නිසාවෙනි. මොහු අද දින උදෑසන 8.30 ට ඩුබායි සිට පැමිණි එමිරේට්ස් ගුවන් සේවයේ ඊ.කේ- 650 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. එසේ පැමිණි ඔහු , කටුනායක ගුවන් තොටුපළ පැමිණීමේ පර්යන්තයේ ආගමන කවුළුව වෙත පැමිණ , මෙරටට ඇතුළුවීමට වීසා අවසර ලබා ගැනීම සඳහා සිය ගමන් බලපත්‍රය , එහි රාජකාරියේ නියැලී සිටි ආගමන විගමන නිලධාරීවරයා වෙත භාර දී තිබේ. එහිදී එම ගමන් බලපත්‍රය ආගමන විගමන ප්‍රත්‍යන්ත පාලන තොරතුරු පද්ධතියට ඇතුළත් කළ විට, මොහු මෙරටට ඇතුළත් කර ගැනීමට නුසුදුසු අනතුරුදායක පුද්ගලයෙකු ලෙස එහි සටහන්ව ඇති බව පෙන්නුම් කර තිබේ. අනතුරුව වැඩිදුර පරීක්ෂණ සදහා මෙම පුද්ගලයා සහ ඔහුගේ ගුවන් ගමන් බලපත්‍රය කටුනායක ගුවන් තොටුපළ ප්‍රධාන ආගමන විගමන නිලධාරීවරයා වෙත යොමු කළ අතර, එහිදී අනාවරණය වූයේ මෙම බලපත්‍ර අංකය සහ නම ජාත්‍යන්තර පොලීසියට (Interpol ) අයත් රතු දත්ත පද්ධතියෙහි ද ඇතුළත්ව ඇති , කසකස්තානයේ සාපරාධී ක්‍රියාවන් රාශියකට සම්බන්ධ පුද්ගලයෙකු බවයි. ඔහුගෙන් වැඩිදුර ප්‍රශ්න කරන විට ඔහු පවසා ඇත්තේ , තමන් ශ්‍රී ලංකාවේ සංචාරයක් සඳහා පැමිණි බවයි.", "URL": "https://sinhala.adaderana.lk/news.php?nid=118792", "Category": null, "Parent URL": null}