{"Source": "Adaderana", "Timestamp": "September 7, 2019 10:49 am", "Headline": "ෆ්‍රැන්සිස් පාප් වහන්සේගෙන් ඒඩ්ස් රෝගීන්ට ආශිර්වාදය", "News Content": "අප්‍රිකානු සංචාරයක නිරත අති උතුම් ෆ්‍රැන්සිස් පාප් වහන්සේ මොසැම්බික් රාජ්‍යයේ රෝහලක සංචාරයක් සඳහා එක්වුණි. විදෙස් පුවත් වාර්තා කර තිබුණේ එය ඉතා සුවිශේෂී අවස්ථාවක් වූ බව යි. අති උත්තම ෆ්‍රාන්සිස් පාප් වහන්සේ මොසැම්බික් රාජ්‍යෙය් මපුටෝ අගනුවර HIV AIDS ආසාදිතයන් වෙනුවෙන් වෙන්වූ රෝහලක සංචාරයක නිරත වුණි. ඒ සිය මොසැම්බික් සංචාරයේ අවසන් දිනය සනිටුහන් කරමින්. 2018දී ආරම්භ කළ මෙම රෝහල වෙන්කර ඇත්තේ ඒඩ්ස් ආසාදිත මව්වරුන් හා ඔවුන්ගේ දරුවන් වෙනුවෙන්. පැවැති වැසි නොතකා එහි රැස් වූ පිරිස් නර්තන හා රංගනවල නිරතවෙමින් පාප් වහන්සේ පිළිගනු ලැබුවේය. පැමිණි සිටි පිරිස් අමතමින් පාප් වහන්සේ කෙටි කතාවක් පැවැත්වු අතර HIV ආසාදිත කාන්තාවන් හා දරුවන් වෙත ආශිර්වාද කිරීමටත් එහිදී උන් වහන්සේ කටයුතු කළේය. මොසැම්බික් ඒඩ්ස් රෝගීන් වැඩි වශයෙන් වාර්තාවන රාජ්‍යයන්ගෙන් එකක්. ප්‍රතිකාර සඳහා මුදල් නොතිබීම හා නොදැනුවත්කම හේතුවෙන් එහි වැසියන් මෙම රෝගයට ගොදුරුවීමේ අවස්ථාවද ඉතා ඉහළ බවට සඳහන්. අඩු ආදායම්ලාභී පවුල්වලට අයත් HIV ආසාදිතයන් වෙනුවෙන්ම ඉදිකළ මෙම රෝහලේදී දැනට රෝගීන් 2000කට වැඩි පිරිසකට ප්‍රතිකාර ලබා දී ඇත. ඉන් අනතුරුව මොසැම්බික්හි සිම්පෙටෝ ක්‍රීඩාංගණය වෙත සපැමිණි ශුද්ධෝත්තමයන් වහන්සේ එහි දේව මෙහෙයක්ද පැවැත්වූ අතර ඊට ලක්ෂ සංඛ්‍යාත කතෝලික බැතිමතුන් එක්ව සිටියේය. මෙය මොසැම්බික් රාජ්‍යයට ඉතාමත් සුවිශේෂී අවස්ථාවක් වූ බවට විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=118504", "Category": null, "Parent URL": null}