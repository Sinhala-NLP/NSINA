{"Source": "Adaderana", "Timestamp": "October 8, 2018 09:19 am", "Headline": "හඬින් කළ  තවත් වැඩක්", "News Content": "දඹුල්ල ප්‍රදේශයේ රාජ්‍ය ආයතන ප්‍රධානීන්ගෙන් සහ ව්‍යාපාරිකයන්ගේන් ඉතා සූක්ෂම ලෙස මුදල් කප්පම් ගැනීමේ ජාවාරමක් මේ දිනවල බහුලව සිදුවන බව වාර්තා වේ. මෙම ජාවාරම පිළිබඳව කිසිවෙකුත් නීතිය මගින් කටයුතු කිරීමට නොඑන බවත් ඔවුන් සිදුවන අපහසුතාවයන් මෙන්ම ඔවුන්ට සිදුවන අපකීර්තිය හේතුවෙන් මෙම ජාවාරම සඟවාගෙන සිටීමට උත්සාහ කරන බව අනාවරණය වී ඇති බව අද දෙරණ වාර්තාකරු පවසයි. ජංගම දුරකථනය හරහා ඇමතුමක් ලබා ගනිමින් දඹුල්ල ප්‍රදේශයේම රාජ්‍ය ආයතන ප්‍රධානීන් ප්‍රබල ව්‍යපාරිකයන්ගේ නම් සඳහන් කරමින් එම පුද්ගලයාගේ ම කටහඬින් කතාකොට හදිසි කරදරයක් වූ බව ප්‍රරාකාශ කරමින් රුපියල් දසදහසේ සිට රුපියල් 25,000 දක්වා පහසු මුදල් හුවමාරු ක්‍රමයට (ඊසි කෑෂ්) ගෙන්වා ගනිමින් පසුව එම ජංගම දුරකථනය විසන්ධි කරන බවද වාර්තා වේ. දඹුල්ල අධිකරණයේ ප්‍රබල නීතිඥවරුන් කීපදෙනෙකු පොලිසියේ උසස් නිළධාරීන් කිහිපදෙනෙකු දඹුල්ල ආර්ථික මධ්‍යස්ථානයේ ප්‍රබල ව්‍යපාරිකයන් එමෙන්ම රාජ්‍ය ආයතන ප්‍රරාධානීන් රැසක් මෙන්ම දඹුල්ල නගර මධ්‍යයේ ඉන්ධන පිරවුම්හලක අයිතිකරුවන් තිදෙනෙකු සහ ප්‍රබල ව්‍යපාරිකයින් රැසක් මෙම ජාවාරමට මේ වනවිටත් හසුවී අවසන් බව අද දෙරණ වාර්තාකරු පවසයි. වැඩි වශයෙන් දඹුල්ල මහනගර සභාවේ මහජන සෞඛ්‍ය අංශයේ පරීක්ෂකවරයකු ගේ නම හා හඬ මේ සඳහා යොදවා ඇතිබව මුදල් ලබාදුන් කීපදෙනකු පවසා ඇත. දඹුල්ල ප්‍රදේශයේම රාජ්‍ය ආයතන ප්‍රධානීන් මෙන්ම විවිධ අංශ භාර ප්‍රධානීන්ගේ නමින් සහ ඔවුන්ගේ කටහඬින්ම ජාවාරම්කරුවන් අදාළ නිලධාරීන්ට කතාකිරීම නිසා කිසිදු සැකයක් ඇති නොවන ආකාරයට මෙම ජාවාරම සිදු කර ගෙන යන බවත් අවසානයේ දී අදාළ නිලධාරීන් ව්‍යපාරිකයන් හමු වූ අවස්ථාවන්හිදී මෙය ජාවාරමක් බව හෙළි වී තිබේ. මෙසේ ඇමතුම් ලැබෙන ජංගම දුරකථන පරීක්ෂාකර බැලීමේදී බොහෝ ජංගම දුරකථන විවිධ පුද්ගලයන් හරහා ලියාපදිංචි වී තිබෙන බවත් ඒවා එම ජංගම දුරකථන හරහා වැඩිදුර පරීක්ෂණ සිදුකිරීමට පැමිණිල්ලක් හෝ ලැබී නැති බව දඹුල්ල පොලිසිය කියයි. කෙසේවෙතත් මෙම සිද්ධීන් රැසක් සිදුවන බවට තොරතුරු ලැබී ඇතත් විමර්ශනය කිරීම සඳහා ව්‍යාපාරිකයෙකු හෝ රාජ්‍ය ආයතන ප්‍රධානියෙකු පැමිණිල්ලක් සිදු කර නොමැති බවද වාර්තා වේ.", "URL": "https://sinhala.adaderana.lk/news.php?nid=97336", "Category": null, "Parent URL": null}