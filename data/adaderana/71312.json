{"Source": "Adaderana", "Timestamp": "March 24, 2017 05:01 pm", "Headline": " ජනපති රුසියානු අගමැති හමුවෙයි", "News Content": "ජනාධිපති මෛත්‍රීපාල සිරිසේන මහතා ‍සහ රුසියානු අග්‍රමාත්‍ය දිමිත්‍රි මිද්වදෙව් මහතා හමුවී තිබේ. අද (24) දහවල් පැවති මෙම හමුවේදී ශ්‍රී ලංකාව සහ රුසියාව අතර 60 වසරක සබඳතා ශක්තිමත් පදනමකින් ඉදිරියට ක්‍රියාත්මක කිරීම පිළිබඳ දීර්ඝ වශයෙන් සාකච්ඡා වූ බව ජනාධිපති මාධ්‍ය අංශය සඳහන් කළේය. 1957 වසරේ ආරම්භ වූ ද්වීපාර්ශ්වික සබඳතා ආර්ථික, වෙළෙඳ, සංස්කෘතික යන ක්ෂේත්‍රවලට සීමා නොවී තවදුරටත් පුළුල් කිරීම පිළිබඳව මෙහිදී දෙපාර්ශවයේ අවධානය යොමුව තිබේ. ශ්‍රී ලංකා රුසියානු සබඳතාවල නව පිටුවක් පෙරලමින් ආරම්භ කර ඇති ද්වීපාර්ශ්වික සබඳතාවල ප්‍රතිලාභ ශ්‍රී ලාංකේය ජනතාවට ලබාදීමට කැපවන බව රුසියානු අග්‍රමාත්‍ය දිමිත්‍රි මිද්වදෙව් මහතා ප්‍රකාශ කර ඇත. රුසියාවට පැමිණීම සඳහා වසර 43කට පසුව ශ්‍රී ලංකා ජනාධිපතිවරයෙකුට හිමි වූ නිල ආරාධනය සමස්ත ශ්‍රී ලාංකීයන්ටම ලැබුණු ගෞරවයක් බව එහිදී සඳහන් කළ ජනාධිපති මෛත්‍රීපාල සිරිසේන මහතා ජනාධිපති ව්ලැද්මීර් පුටින් මහතා සමග පැවති සාකච්ඡාවල ප්‍රතිඵල ඉදිරියේදී ශ්‍රී ලාංකික ජනතාවට ලැබෙනු ඇති බවට ද විශ්වාසය පළ කර තිබේ.", "URL": "https://sinhala.adaderana.lk/news.php?nid=71312", "Category": null, "Parent URL": null}