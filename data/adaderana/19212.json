{"Source": "Adaderana", "Timestamp": "October 8, 2011 08:16 am", "Headline": "කොටිකාවත්තේ වෙඩි තැබිමකින් එක් අයෙක් මරුට", "News Content": "කොටිකාවත්ත ප්‍රදේශයේ සිදුවූ වෙඩි තැබිමකින් පුද්ගලයෙකු ජීවිතක්ෂයට පත්වී තිබේ. ඊයේ(07) රාත්‍රී 8.30 ට පමණ වැල්ලම්පිටිය, කොරටුව ප්‍රදේශයේ දි මෙම වෙඩි තැබීම සිදුව ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී මැක්සි ප්‍රොක්ටර් මහතා ප්‍රකාශ කළේය. යතුරුපැදියකින් පැමිණි නාඳුනන තුවක්කුකරුවන් දෙදෙනෙකු විසින් මෙම වෙඩි තැබීම සිදුකර ඇති අතර වෙඩි වැදීමෙන් තුවාල ලැබූ පුද්ගලයා අයි.ඩී.එච්. රෝහලට ඇතුළත් කිරීමෙන් අනතුරුව මි‍යගොස් තිබේ. මෙලෙස මියගොස් ඇත්තේ අංගොඩ ප්‍රදේශයේ පදිංචි 37 හැවිරිදි පුද්ගලයෙකි. වැල්ලම්පිටිය පොලිසිය සිද්ධිය සම්බන්ධයෙන් වැඩිදුර පරීක්ෂණ පවත්වයි. මේ අතර ඇඹිලිපිටිය නගරයේ දී සිදුවූ වෙඩි තැබීමකින් පුද්ගලයෙකු තුවාල ලබා තිබේ. නාඳුනන තුවක්කුකරුවෙකු විසින් ඊයේ රාත්‍රී 7 ට පමණ මෙම වෙඩි තැබීම සිදුකර ඇති බව ඇඹිලිපිටිය පොලිසිය ප්‍රකාශ කරයි. වෙඩි වැදීමෙන් තුවාල ලැබූ පුද්ගලයා ඇඹිලිපිටිය රෝහලේ නේවාසිකව ප්‍රතිකාර ලබන බව පොලිසිය පැවසීය.", "URL": "https://sinhala.adaderana.lk/news.php?nid=19212", "Category": null, "Parent URL": null}