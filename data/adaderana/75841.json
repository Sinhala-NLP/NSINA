{"Source": "Adaderana", "Timestamp": "August 1, 2017 09:27 am", "Headline": "ශ්‍රී ලංකාවේ රුසියානු හා අමෙරිකානු තාතාපතිවරුන් රවී හමුවෙයි", "News Content": "ශ්‍රී ලංකාවේ රුසියානු සහ අමෙරිකානු තානාපතිවරුන් විදේශ කටයුතු අමාත්‍ය රවී කරුණානායක මහතා හමුවී තිබේ. ඊයේ(31) පස්වරුවේ විදේශ කටයුතු අමාත්‍යාංශයේ දී මෙම හමුව සිදුවූ බව වාර්තා වෙයි. ශ්‍රි ලංකාවේ රුසියානු තානාපති ඇලෙක්සැන්ඩර් ඒ කර්චාවා මහතා රවී කරුණානායක මහතා හමුවී ප්‍රකාශ කර ඇත්තේ රුසියාව සහ ශ්‍රී ලංකාව අතර මිත්‍රශීලි බැඳීම වර්තමානයේ ශක්තිමත් වී ඇති බවයි. ශ්‍රී ලංකාවේ අනාගත සංවර්ධනය සඳහා රුසියාව නිරන්තරයෙන් සහය ලබාදෙන බව ද තානාපතිවරයා ප්‍රකාශ කර තිබේ. මේ අතර අමෙරිකානු තානාපති අතුල් කෙෂාප් මහතා විදේශ කටයුතු අමාත්‍යවරයා හමුවී ප්‍රකාශ කර ඇත්තේ ශ්‍රී ලංකාවේ ජන ජීවිතය ශක්තිමත් කිරීමට අමෙරිකා එක්සත් ජනපදය පූර්ණය සහය පළ කරන බවයි. රටේ සෞඛ්‍ය අධ්‍යාපනය සහ සමාජයීය සංවර්ධනය ඉහළ තලයක පවතින බවත්, එය සතුටුදායක බවත්, ඉදිරියේ දී එම ක්ෂේත්‍රයන් ශක්තිමත් කිරීම සඳහා සහය වන බවත් කෙෂාප් මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=75841", "Category": null, "Parent URL": null}