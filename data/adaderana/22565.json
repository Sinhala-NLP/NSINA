{"Source": "Adaderana", "Timestamp": "March 4, 2012 10:02 am", "Headline": "විදුහල්පතිනියගේ නිවසට වෙඩි", "News Content": "ගාල්ල, සංඝමිත්තා විද්‍යාලයේ විදුහල්පතිනියගේ නිවසට වෙඩි ප්‍රහාරයක් එල්ල කර තිබේ. පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ පෝද්දල , උළුවිටිකේ ප්‍රදේශයේ පිහිටා ඇති නිවසට ඊයේ රාත්‍රීයේ මෙම වෙඩි ප්‍රහාරය එල්ල වී ඇති බවයි. යතුරුපැදියකින් පැමිණි අයෙකු මෙසේ වෙඩි පහර පහක් පමණ එල්ල කර ඇති බව පොලිස් මාධ්‍ය ප්‍රකාශකවරයා සඳහන් කළේය. වෙඩි ප්‍රහාරයෙන් නිවසේ දොර සහ ජනෙල් වලට හානී සිදුව ඇති අතර එම අවස්ථාවේ දී නිවස තුළ සිටි කිසිවෙකුටත් හානියක් සිදුව නැත. වෙඩිතැබීම සඳහා පැමිණි පුද්ගලයා පෝස්ටර් කිහිපයක් නිවස අසල දමා ගොස් ඇති අතර ඒ අනුව සංඝමිත්තා විද්‍යාලයට සිසුවියන් ඇතුළත් කරගැනීමේ දී මතු වු ගැටලුවක් හේතුවෙන් වෙඩි තැබීම සිදුවන්නට ඇතැයි පොලිසිය පවසයි. මේ සම්බන්ධයෙන් අද දෙරණ කළ විමසිමකදී ගාල්ල සංඝමිත්තා විද්‍යාලයේ විදුහල්පතිනි සරස්වති දහනායක මහත්මිය ද ඒ බව තහවුරු කළාය.", "URL": "https://sinhala.adaderana.lk/news.php?nid=22565", "Category": null, "Parent URL": null}