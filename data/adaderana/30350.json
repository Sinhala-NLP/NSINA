{"Source": "Adaderana", "Timestamp": "December 30, 2012 09:02 am", "Headline": "ඇමති හා කොමසාරිස් නම් විකුණාගෙන කාලා - සහතික හදලා තියෙන්නේ  මුහුණ බලලා", "News Content": "ඡායා රූ - ජූඩ් සමන්ත දංකොටුව ප්‍රදේශයේ පවත්වාගෙන ගිය ව්‍යාජ කච්චේරියක් වටලා ලිපි ලේඛන රැසක් සමග සැකකරුවන් දෙදෙනෙකු සහ සැකකාරියන් දෙදෙනෙකු අත්අඩංගුවට ගැනීමට මාරවිල පොලීසිය සමත්ව තිබේ. ත්‍රී රෝද රථයකින් ගමන් කරමින් සිටි කාන්තාවක් දෙදෙනෙකු මාරවිල පොලීසියේ නිලධාරීන් විසින් පරීක්ෂා කර ඇත. එහිදී එක් කාන්තාවක් සතුව ව්‍යාජ ලෙස සකස් කරන ලද ජාතික හැඳුණුම්පතක් ද අනෙක් කාන්තාව සතුව ව්‍යාජ ලෙස සකස් කරන ලද බවට සැකකරන ඉඩම් ඔප්පුවක් තිබී ඇතැයි අප වාර්තාකරු පවසයි. ඒ අනුව එම කාන්තාවන් දෙදෙනාගෙන් ප්‍රශ්න කිරීමේදී මෙම ව්‍යාජ කච්චේරියේ තොරතුරු අනාවරණය වී ඇත. ඒ අනුව දංකොටුව ප්‍රදේශයේ නිවසක් තුළ පවත්වාගෙන ගිය ව්‍යාජ කච්චේරිය වැටලීමට මාරවිල පොලීසියේ නිලධාරීන් සමත් වී තිබේ. එම ස්ථානයේ තිබී පරිගණකයක කොටස්, පරිගණක මුද්‍රණ යන්ත්‍රයක්, ව්‍යජ ලෙස සකස් කරන ලද බවට සැකකරන ඔප්පු 20 ක්, ජ්‍යෙෂ්ඨ අමාත්‍ය මිල්රෝයි ප්‍රනාන්දු මහතාගේ ලිපි ශීර්ෂයක නිකුත් කරන ලද ලිපියක්, විභාග ප්‍රතිඵල සටහන් දෙකක්, විදේශ ගමන් බලපත්‍ර දෙකක්, උප්පැන්න සහතික 18ක්, ජාතික හැඳුණුම්පත් 03 ක්, පුද්ගලයින් ලියාපදිංචි කිරීමේ කොමසාරිස්වරයාට අයත් නිල මුද්‍රාවක්, ගල්කිස්ස ඉඩම් ලියාපදිංචි කිරීමේ කොමසාරිස්වරයාට අයත් නිල මුද්‍රවක් ඇතුළු නිල මුද්‍රා 12 ක්, ව්‍යජ ලෙස සකස් කරන ලද මුද්දර 06 ක්ද පොලිස් බාරයට ගෙන ඇතැයි අප වාර්තාකරු කියයි. අත්අඩංගුවට ගෙන ඇති සැකකරුවන් දෙදෙනා දංකොටුව ප්‍රදේශයේ පදිංචිකරුවන් වන අතර මෙම ව්‍යාජ කච්චේරිය පවත්වාගෙන ගොස් ඇත්තේ ඔවුන් දෙදෙනා විසින් බව පොලීසිය කියයි. සැකකාරියන් දෙදෙනාගෙන් එක් අයෙක් හලාවත මනක්කුලම ප්‍රදේශයේ පදිංචිකාරියක් වන අතර අනෙක් සැකකාරිය වෙන්නප්පුව ප්‍රදේශයේ පදිංචිකාරියකි. සැකකරුවන් දෙදෙනා සහ ගනු දෙනු කරුවන් අතර සම්බන්ධය පවත්වාගෙන ගොස් ඇත්තේ සැකකාරියන් දෙදෙනා විසින් බව පොලීසිය විසින් හෙළි කරගෙන ඇත. ව්‍යජ ලෙස ජාතික හැඳුණුම්පතක් සකස් කිරීමට රුපියල් 8500 ක මුදලක් ද සෙසු සහතික සකස් කිරීමේදී ඒ ඒ පුද්ගලයාගේ තරාතිරම අනුව මුදල් අය කර ඇති බවද සැකකරුවන් පොලීසියට පවසා තිබේ. එමෙන්ම සකස් කරන ලද ව්‍යාජ ඉඩම් ඔප්පු රැසක්ම මේ වන විට රාජ්‍ය සහ පුද්ගලික බැංකුවලට උගස් තබා ඇති බවද සැකකරුවන් පවසා ඇත. සැකකරුවන් සහ සැකකාරියන්ව මාරවිල දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=30350", "Category": null, "Parent URL": null}