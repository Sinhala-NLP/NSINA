{"Source": "Adaderana", "Timestamp": "May 1, 2012 08:59 am", "Headline": "තිස්සමහාරාම පොලිස් ස්ථානාධිපතිගේ වැඩ තහනම් ", "News Content": "තිස්සමහාරාම පොලිස් ස්ථානයේ ස්ථානාධිපතිවරයාගේ වැඩ තහනම් කර තිබේ. ඔහු 2006 වසරේ දී ආයතන දෙකක සේවය කිරීම මීට ‍හේතුව බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. පොලිස් දෙපාර්තමේන්තුවේ රාජකාරී කටයුතු සිදුකරන අතරතුර තවත් ආයතනයක මොහු රාජකාරී කර ඇති බවට තොරතුරු ලැබී ඇති බව අජිත් රෝහණ මහතා පවසයි. ඒ අනුව වහාම ක්‍රියාත්මක වන පරිදි තිස්සමහාරාම පොලිස් ස්ථානාධිපතිවරයාගේ වැඩ තහනම් කර තිබේ. මේ අතර හිනිදුම පොලිස් ස්ථානයට අනුයුක්තව සේවය කළ පොලිස් නිලධාරින් සිව්දෙනෙකුගේ වැඩතහනම් කර ඇති බව ද අජිත් රෝහණ මහතා සඳහන් කළේය. මෙලෙස වැඩ තහනමට ලක්ව ඇත්තේ උප පොලිස් පරීක්ෂකවරයෙකු , පොලිස් සැරයන්වරයෙකු සහ පොලිස් කොස්තාපල්වරු දෙදෙනෙකි. පැමිණිලි පොතක් නැතිවීම හේතුවෙන් මෙම පොලිස් නිලධාරීන්ගේ වැඩ තහනම් කර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=23936", "Category": null, "Parent URL": null}