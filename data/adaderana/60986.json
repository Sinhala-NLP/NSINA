{"Source": "Adaderana", "Timestamp": "June 11, 2016 01:29 pm", "Headline": "සාලාවේ පිපුරුම ගැන පුද්ගලයින් රැස‍කගෙන් ප්‍රශ්න කෙරේ", "News Content": "කොස්ගම - සාලාව යුධ හමුදා කඳවුරේ අවි ගබඩාවේ සිදූ වූ පිපුරුම සම්බන්ධයෙන් මේ වන විට පුද්ගලයින් 40 වැඩි පිරිසකගෙන් ප්‍රකාශ සටහන් කරගෙන ඇති බව අපරාධ පරික්ෂණ දෙපාර්තමේන්තුව පවසයි.අදාළ සිද්ධිය පිළිබඳව අංශ කිහිපයක් ඔස්සේ විමර්ශන සිදු කෙරෙන අතර අපරාධ පරීක්ෂණ දෙපාර්තමේන්තුව ද මේ පිළිබඳ වෙනමම පරික්ෂණයක් සිදු කරනු ලබයි.ඒ අනුව අපරාධ පරීක්ෂණ දෙපාර්තමේන්තුව පසුගිය සතියේ එහි මූලික විමර්ශන ආරම්භ කළ අතර සිද්ධිය පිළීබඳව ප්‍රකාශ ලබා ගැනීමේ කටයුතු ආරම්භ කරනු ලැබුවේය.මේ වන විට අදාළ සිද්ධිය සම්බන්ධයෙන් 42 දෙනෙකුගෙන් ප්‍රකාශ සටහන් කරගෙන ඇති බව අපරාධ පරීක්ෂණ දෙපාර්තමේන්තුවේ උසස් නිළධාරියෙකු අද දෙරණ සමග සඳහන් කළේය.සිද්ධිය ඇති වූ අවස්ථාවේදී හමුදා කඳවුර තුළ සේවය කරමින් සිටි හමුදා සාමාජිකයින්ගෙන් පමණක් මෙම ප්‍රකාශ ලබාගත් බව ද එම නිළධාරියා පැවසුවේය.කෙසේ වෙතත් සාලාව හමුදා කඳවුරේ සිදු වූ පිපිරිම පිළිබඳ ස්ථානීය පරීක්ෂණ ලබන සතියේදී ආරම්භ කරන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=60986", "Category": null, "Parent URL": null}