{"Source": "Adaderana", "Timestamp": "March 27, 2012 08:25 am", "Headline": "අවුරුදු 25 ට අඩුනම්  විවාහ වෙන්නේ බලාගෙනයි", "News Content": "අවුරුදු 25ට අඩු වයසේදී සිදුවන විවාහ වලින් 75%ක් පමණ අසාර්ථක වන බව සෞඛ්‍ය අමාත්‍යාංශය පවසයි. සෞඛ්‍ය අමාත්‍යාංශය විසින් සිදුකළ සමීක්ෂණයකට අනුව මේ බව අනාවරණය වී ඇති බව සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කළේය. විශේෂයෙන් අවුරුදු 25ට අඩු වයසින් විවාහ වලට පෙළඹීම පවුල් ජීවිත අසාර්ථක වීමට හේතුවක් වී ඇති බව එහිදි අනාවරණය වී තිබේ. එලෙස සිදුවන විවාහ වැඩි ප්‍රමාණයක් ග්‍රාමීය මට්ටමින් සිදුවන විවාහ වන අතර එහිදි හිතුවක්කාර විවාහ රැසක් සිදුවන බව වාර්තා වේ. විශේෂයෙන් එවැනි විවාහයන් සිදුවන්නේ ස්ථීර රැකියාවන් නොමැති අවස්ථාවක බැවින් ටික කලකින් ආර්ථික දුෂ්කරතා මතුවීම මෙලෙස පවුල් ජීවිත අසාර්ථක වීමට හේතුවී ඇති බව සෞඛ්‍ය අමාත්‍යාංශය පෙන්වා දෙයි. අඩු අධ්‍යාපන මට්ටම ද පවුල් ජීවිත අසාර්ථක වීමට මූලික හේතුවක් වී ඇති බව සෞඛ්‍ය අමාත්‍යාංශය සිදුකළ සමීක්ෂණයෙන් අනාවරණය වී තිබේ. මේ අතර ප්‍රේම සම්බන්ධතා වලින් සිදුවන විවාහ වලින් 30% ක් පමණ අසාර්ථක වන බව අදාළ සමීක්ෂණය මගින් අනාවරණය වී ඇති බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23093", "Category": null, "Parent URL": null}