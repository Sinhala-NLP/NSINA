{"Source": "Adaderana", "Timestamp": "March 23, 2015 11:35 am", "Headline": "දොරක් නැති වැසිකිළියක් තියෙන හිර කාමරේක ෆොන්සේකා දැම්මා", "News Content": "සරත් ෆොන්සේකා මහතා ත්‍රස්තවාදී සැකකරුවන් ලවා හිරේ තුළදීම ඝාතනය කරාවී යන සැකයක් අපිට තිබූ බව එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා කියයි.ඔහුගේ නම හමුදාපතිවරුන්ගේ නාම ලේඛනයෙන් ද ඉවත් කර තිබූ බව මන්ත්‍රීවරයා පෙන්වාදෙයි.ඒ මහතා මේ බව පැවසුවේ මාලිම්බඩ - පහළ ගනේගම, කණුඅස්සගොඩ විදුලි දිගුව විවෘත කිරීම නිමිත්තෙන් ඊයේ පැවැති උත්සවයක් අමතමිනි.එහිදී මන්ත්‍රීවරයා වැඩිදුරටත් මෙසේ ද කියා සිටියේය.“අද ජාතික ආණ්ඩුවක් බිහිවෙලා. මෙතන ඉන්න මේ මන්ත්‍රීතුමාලා, අපේක්ෂකතුමන්ලා , පළාත්සභා මන්ත්‍රී තුමන්ලා, පාර්ලිමේන්තු මන්ත්‍රීවරු විදියට අපි, එක්සත් ජාතික පක්ෂය, ජාතික හෙළ උරුමය, ජනතා විමුක්ති පෙරමුණේ නිහඬ සහයෝගය, ඒ වගේම ද්‍රවිඩ සංධානය, ද්‍රවිඩ පක්ෂවල සහයෝගය, තවත් සංවිධාන ගණනාවකගේ සහයෝගයත් එක්ක. එදා මෛත්‍රීපාල සිරිසේන මැතිතුමා සෞඛ්‍ය ඇමතිකම දාලා පොදු අපේක්ෂකධූරය බාර ගත්තේ. අමතක කරන්න එපා මේ ලංකාවේ ජනාධිපතිවරු පස් දෙනෙක් ඊට කලින් පත්වෙලා හිටියා. ඒ පස් දෙනාම ජනාධිපති පු‍ටුවට ගියේ අගමැති පු‍ටුවේ ඉන්න ගමන්.ඉතිහාසේ පළමුවැනි වතාවට, නිකම්ම නිකම්, ඇමතිකම් නැතිකරපු, පක්ෂ සාමාජිකත්වය අත් හිටවපු, පැරදුණා නම්, හිරේ විලංගුවේ දාන්න සූදානම් කරලා තිබුණු, සාමාන්‍ය පාර්ලිමේන්තු මන්ත්‍රී මෛත්‍රීපාල සිරිසේන මැතිතුමා තමයි එක්සත් ජාතික පක්ෂය ප්‍රමුඛ රටේ බලවේග එකතුවෙලා මේ රටේ ජනාධිපති පු‍ටුවේ වාඩිකළේ.පහුගිය වකවානුවේ පැරදුණ දුෂ්ඨ ආණ්ඩුව තමුන්ගේ දේශපාලන විරුද්ධවාදීන්ගෙන් තමුන් එක්ක එකඟ නොවුණු දේශපාලන මතිමතාන්තර දරන, දේශපාලන ප්‍රතිමල්ලවයන් ගෙන් පළි ගැනීමේ සංකේතය තමයි හිටපු හමුදාපති ජෙනරාල් සරත් ෆොන්සේකා මැතිතුමත්, හිටපු අග විනිසුරුතුමිය ශිරාණි බණ්ඩාරණායක මැතිණියත්. යුද්දේ දිනපුවාම, කේක් එක කපන්න පිහිය දුන්නේ ආරක්ෂක ලේකම්වරයා. ඒ, හමුදාපති, සරත් ෆොන්සේකා මැතිතුමාගේ අතට. යුද්දේ දිනනකම් එතුමා ලෝකේ හිටපු හොඳම හමුදාපති. එතුමා තමයි තමන්ගේ බඩවැල් එළියට පනිද්දී තවත් හමුදාපතිවරයෙක්ට යුද්දේ කරන්න ආයෙත් ඉතුරු කරන්නේ නෑ කියලා සිංහනාද කරපු හමුදාපතිවරයා. යුද්දේ විකුණන් කාපු වවාගෙන කාපු අය අතරේ එතුමා සටන් කරමින් යුද්දේ නිමා කළා. එහෙම කරපු සරත් ෆොන්සේකා මැතිතුමාව, 2010 ජනාධිපතිවරණේ ඉල්ලීමේ වැ‍රැද්දට උසාවි දාල හිරේ දාලා, දොරක් නැති වැසිකිළියක් තියෙන හිර කාමරේක අනේකවිධ දුක්ඛ දෝමනස්සයන් මැද තිව්වේ. පුළුවන් නම් ත්‍රස්තවාදී සැකකරුවන් ලවා හිරේ තුළදීම එතුමාව ඝාතනය කරාවී යන සැකයකුත් අපි කාටත් තිබ්බා. එතුමාගේ නාම හමුදාපති නාමලේඛනයෙන් අයින් කළා.”", "URL": "https://sinhala.adaderana.lk/news.php?nid=50153", "Category": null, "Parent URL": null}