{"Source": "Adaderana", "Timestamp": "May 21, 2013 08:26 am", "Headline": " ආවොත් හොඳයි - නාවොත් තේරෙයි", "News Content": "සෞදි අරාබි රජය ලබාදී ඇති පොදු සමාකාලය ප්‍රයෝජනයට ගෙන එරට නීති විරෝධීව රැඳී සිටින ශ්‍රී ලාංකිකයින්ට මෙරටට පැමිණෙන ලෙස විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා ඉල්ලීමක් කරයි. සෞදි අරාබියේ සේවය කරමින් සිටියදී විවිධ හේතූන් නිසා ශ්‍රී ලංකාවට පැමිණීමට නොහැකිව පුද්ගලයින් 5000ත් 6000ත් අතර ප්‍රමාණයක් රැඳී සිටින බව අමාත්‍යවරයා පෙන්වාදෙයි. සෞදි අරාබියේ නීති විරෝධීව රැඳී සිටින පුද්ගලයින්ට එරටින් පිටුවීම සඳහා ජුලි මස 3 වන දින දක්වා පොදු සමාකාලයක් ලබාදීමට එරට රජය තීරණය කර තිබේ. එම කාලය ප්‍රයෝජනයට නොගෙන තවදුරටත් නීත්‍යානුකූල නොවන ආකාරයෙන් එරට රැඳී සිටියහොත් සෞදි අරාබියානු නීතිය යටතේ වසර 2ක සිර දඬුවමක් විඳීමට සිදුවනු ඇති බව ඩිලාන් පෙරේරා අමාත්‍යවරයා පෙන්වාදෙයි. අදාළ ශ්‍රී ලාංකිකයින් මෙරටට එවීම සඳහා තාවකාලික ගමන් බලපත්‍ර ලබාදීමට සෞදියේ ශ්‍රී ලාංකා තානාපති කාර්යාලය පැය 24 පුරා ක්‍රියාත්මක බව ද අමාත්‍යවරයා පවසයි. ඒ අනුව මේ වන විටත් ශ්‍රී ලාංකික ශ්‍රමිකයින් 400ක් පමණ එරටින් පිටවීමේ අවසර පත් ලබාගෙන ඇති බව ද වාර්තා වේ.", "URL": "https://sinhala.adaderana.lk/news.php?nid=34253", "Category": null, "Parent URL": null}