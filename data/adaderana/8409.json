{"Source": "Adaderana", "Timestamp": "May 15, 2010 08:02 am", "Headline": "සාකච්ඡා අසාර්ථකයි", "News Content": "සම සෞඛ්‍ය විද්‍යා පීඨ පාඨමාලා කාලය වසර 3 දක්වා අඩු කිරීමට තම විරෝධය පළ කරන බව අන්තර් විශ්ව විද්‍යාල ශිෂ්‍ය බල මණ්ඩලය පවසයි. පසුගියදා මේ පිළිබඳ උසස් අධ්‍යාපන අමාත්‍ය එස්.බී. දිසානායක මහතා සමග පැවති සාකච්ඡා ද අසාර්ථක වූ බව අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උඳුල් ප්‍රේමරත්න මහතා ප්‍රකාශ කළේය. කෙසේ වෙතත් ශ්‍රේෂ්ඨාධිකරණ තීන්දුවකට අනුව අදාළ පාර්ශව සමග සාකච්ඡා කිරීමෙන් පසු යම් එකඟතාවන්ට පැමිණ ඇති බව උසස් අධ්‍යාපන අමාත්‍ය එස්.බී. දිසානායක මහතා පවසයි. ඒ අනුව මෙම පාඨමාලාව වසර තුනක සාමාන්‍ය උපාධියක් සහ වසර 4ක විශේෂ උපාධියක් ලෙස පවත්වාගෙන යනු ඇත. මෙම තීරණයට එකඟ නොවන්නේ නම් ඊට එරෙහිව අධිකරණයට යා හැකි බව එස්.බී. දිසානායක මහතා අවධාරණය කරයි. තමා ශිෂ්‍යයින්ට අසාධාරණයක් වීමට ඉඩ නොතබන බව ද අමාත්‍යවරයා තවදුරටත් කියා සිටියි.", "URL": "https://sinhala.adaderana.lk/news.php?nid=8409", "Category": null, "Parent URL": null}