{"Source": "Adaderana", "Timestamp": "October 8, 2018 03:56 pm", "Headline": "කොළඹ කුණුවීම මිලියන 100 කින් බේරා ගනී", "News Content": "කෙරවලපිටිය කසළ අංගනයට කොළඹ මහ නගර සභාවේ කැළි කසළ භාර ගැනීම තාවකාලිකව නවතා දැමීමට පසුගිය සෙනසුරාදා ඉඩම් සංවර්ධනය කිරීමේ සංස්ථාව පියවර ගෙන තිබුණි. එයට හේතුව වූයේ 2018 වසරේ ජුලි මස සිට කැළි කසළ අපහරණය සඳහා ඉඩම් සංවර්ධනය කිරීමේ සංස්ථාවට අය විය යුතු රුපියල් මිලියන 207 ක මුදලක් කොළඹ මහනගර සභාව විසින් ගෙවා නොමැති වීමයි. කෙසේ වෙතත් අය විය යුතු මුළු මුදලින් රුපියල් මිලියන 100 ක මුදලක් කොළඹ මහ නගර සභාව චෙක්පතක් ආශ‍්‍රයෙන් අද (08) උදෑසන එම සංස්ථාවට පියවා ඇති බව එහි සභාපති රොෂාන් ගුණවර්ධන මහතා පවසා ඇත. ඒ අනුව අද සිට නැවතත් කැළි කසළ භාර ගැනීම සිදු කරන බව සභාපතිවරයා පෙන්වා දෙයි. ණය සීමාව ඉක්මවා නොයන පරිද්දෙන් විධිමත් කළමනාකාරීත්වයකින් යුතුව ඉදිරියට මෙය පවත්වාගෙන යෑම දෙපාර්ශවයේම වගකීම බවද ඉඩම් සංවර්ධනය කිරීමේ සංස්ථාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=97361", "Category": null, "Parent URL": null}