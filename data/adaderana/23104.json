{"Source": "Adaderana", "Timestamp": "March 27, 2012 01:22 pm", "Headline": "මැගසින් ගැටුමේ සැකකරුවන් 46 න් 8 ක් විශේෂ අධිකරණක් හමුවට කැඳවයි", "News Content": "පසුගිය දිනෙක මැගසින් බන්ධනාගාරයේ ඇතිවූ ගැටුම්කාරී තත්ත්වයට අදාළව කොළඹ අපරාධ කොට්ඨාසය විසින් අත්අඩංගුවට ගනු ලැබූ රැඳවියන් 46 දෙනාගෙන් 8 දෙනකු බන්ධනාගාරය තුළ ස්ථාපිත කර ඇති විශේෂ අධිකරණය හමුවට කැඳවන ලෙස අද කොළඹ මහේස්ත්‍රාත් අධිකරණය විසින් නියෝග කරන ලදී. මෙම සිද්ධියට අදාළව නඩුව අද කැඳවූ අවස්ථාවේදී මැගසින් බන්ධනාගාරයේ ඇති වූ සිද්ධියට අදාළව අත්අඩංගුවට ගෙන දැනට රිමාන්ඩ් භාරයට පමුණුවා ඇති රැඳවියන් 46 දෙනකු අධිකරණය හමුව‍ට ඉදිරිපත් කරන ලදී. එම අවස්ථාවේදී බන්ධනාගාර නියාමකවරයකු වන ඊ.එන්.එස් මහානාම මහතා අධිකරණයට දන්වා සිටියේ අදාළ සැකකරුවන් අතරින් 8 දෙනකු බරපතළ අපරාධයන්ට සම්බන්ධවී සිටින සැකකරුවන් හෙයින් ඔවුන් අධිකරණයට ඉදිරිපත් කිරීමේදී ගැටලු සහගත තත්ත්වයක් පවතින බවයි. ඒ නිසා ඔවුන් බන්ධනාගාරය තුළ ස්ථාපිත කොට ඇති විශේෂ අධිකරණයට ඉදිරිපත් කිරීම සඳහා අවසර ලබාදෙන ලෙස ඊ.එන්.එස් මහානාම මහතා මහේස්ත්‍රාත් අධිකරණයෙන් ඉල්ලා සිටියේය. එම ඉල්ලීමට විරෝධයපාමින් සැකකාර රැඳවියන් වෙනුවෙන් පෙනී සිටි නීතිඥයින් අධිකරණය හමුවේ කරුණු දක්වමින් කියා සිටියේ බන්ධනාගාරය තුළ ඇති විශේෂ අධිකරණය ස්ථාපිත කරනු ලැබුවේ එල්.ටී.ටී.ඊ සැකකරුවන් ඉදිරිපත් කිරිමට බවයි. එසේ වුවද මේවන විට එය නොයෙකුත් අවශ්‍යතා මත සැකකරුවන් ඉදිරිපත් කිරීමට භාවිතා කරන බවත්,එය නීති විරෝධී බවත් විත්තියේ නීතිඥයින් සඳහන් කරනු ලැබිණි. එසේ වුවද ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා බන්ධනාගාරය විසින් සැකකරුවන් ගේ ආරක්ෂාව සම්බන්ධයෙන් යම් ඉල්ලීමක් කරනු ලැබුවහොත් ඊට අධිකරණයෙන් ඉඩලබාදිය යුතු බවයි. ඒ අනුව බන්ධනාගාර නියාමක ඊ.එන්.එස් මහානාම මහතා විසින් පෙන්වාදෙනු ලැබූ සැකකරුවන් 8 දෙනා බන්ධනාගාරය තුළ ස්ථාපිත කර ඇති විශේෂ අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත්වරයා නියෝග කළේය. එසේම සැකකාර රැඳවියන් 46 දෙනා ලබන අප්‍රේල් මස 10 වන දින දක්වා තවදුරටත් රිමාන්ඩ් භාරයේ තබන ලෙසත්,මෙම සිදුවීමට අදාළ බවට චෝදනා ලැබ සිටින තවත් රැඳවියන් 13 දෙනකු අප්‍රේල් මස 10 වන දින අධිකරණයට ඉදිරිපත් කරන ලෙසත් රශ්මි සිංගප්පුලි මහතා විසින් වැඩිදුරටත් නියෝග කරන ලදී.", "URL": "https://sinhala.adaderana.lk/news.php?nid=23104", "Category": null, "Parent URL": null}