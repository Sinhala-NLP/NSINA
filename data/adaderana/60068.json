{"Source": "Adaderana", "Timestamp": "May 11, 2016 07:49 pm", "Headline": "පැනමා පත්‍රිකාවල තමාගේ නම ගැන විද්‍යා අමරපාල කරුණු කියයි", "News Content": "විදුලිබල මණ්ඩලයෙන් උපයාගත් මුදල් කොහේ හරි හංගා ඇති බවට කිසිවෙකු චෝදනා කරන්නේනම් ඒ එසේ හංගන්න හිටි උදවිය යුතු බව විදුලිබල මණ්ඩලයේ හිටපු සභාපති විද්‍යා අමරපාල මහතා පවසයි.මහනගර සහ බස්නාහිර සංවර්ධන අමාත්‍ය පාඨලී චම්පික රණවක මහතා 2010 කාලයේ විදුලිබල හා බලශක්ති අමාත්‍යංශයේ කටයුතු කරන කාලයේ විදුලිබල මණ්ඩලයේ සභාපති ලෙස කටයුතු කරනු ලැබුවේ විද්‍යා අමරපාල මහතා වන අතර වත්මන් රජය යටතේ මහනගර සහ බස්නාහිර සංවර්ධන අමාත්‍යංශයේ උපදේශකවරයෙකු ලෙසද ඔහු සේවය කළේය.එහෙත් පසුගියදා පැනමා පත්‍රිකා මගින් රහස්‍ය ලෙස විදේශ සමාගමක මුදල් තැන්පත් කර ඇති පිරිසකගේ නම් ප්‍රසිද්ධවීමත්,ඒ අතර විද්‍යා අමරපාල මහතාගේ නමද ඇතුළත්ව තිබීමත් හේතුවෙන් පරීක්ෂණ කටයුතුවලට බාධා නොවන පරිදි තමන් ඉවත්වන බව සදහන් කොට හෙතෙම තාවකාලිකව ධූරයෙන් ඉල්ලා අස්විය.කෙසේ වෙතත් මේ පිළිබඳ කතා බහ යළි කරළියට පැමිණි පසු අද(11)දිනයේ මාධ්‍ය හමුවක් කැඳවමින් විද්‍යා අමරපාල මහතා කියා සිටියේ වැටී තිබුණු විදුලිබල මණ්ඩලය ගොඩගනු ලැබුවේ තමා සේවය කළ කාලයේදී බවයි.2011 වසරේදී තමන් ධූරයෙන් ඉවත්වන විටත් විදුලිබල මණ්ඩලයේ ධන ශේෂයක් ඉතිරිව පැවති බව කියා සිටි අමරපාල මහතා තමන් නීති විරෝධී කටයුත්තක් සිදුකර නොමැති බවත්,සවරින් කැපිටල් කෝපරේෂන් සමාගමේ තමන් කටයුතු කළ කාලයට අදාළව සියලුම ලියකියවිලි පොලිස් මූල්‍ය අපරාධ කොට්ඨාසයට ලබාදී පරීක්ෂණ සඳහා සහය දී ඇති බවත් පෙන්වා දුන්නේය.මේ අතර අධිකරණ අමාත්‍ය විජයදාස රාජපක්ෂ මහතා පවසා ඇත්තේ පැනමා පත්‍රිකාවල සඳහන්ව ඇති නම් සහිත පුද්ගලයින් මුදල් තැන්පත් කර ඇත්තේ නීති විරෝධීව විය හැකිවා සේම නීත්‍යනුකූලවද මුදල් තැන්පත් කිරීමට හැකියාවක් පවත්නා බවයි.කෙසේ වෙතත් මේ සම්බන්ධයෙන් නීතිමය පියවර ගත හැක්කේ මුදල් විශුද්ධිකරණ පනත යටතේ පොලීසියටත්,ආදායම් නීතිය අනුව දේශීය ආදායම් දෙපාර්තමේන්තුවටත්,මූල්‍ය පාලන නීතිය යටතේ මහබැංකුවටත් යන ආයතන ත්‍රිත්වයට බව පෙන්වා දුන් අධිකරණ අමාත්‍යවරයා ලැබෙන තොරතුරු සියල්ල මෙම ආයතන ත්‍රිත්වයට ලබාදී පරීක්ෂණ පවත්වා ඒ පිළිබඳ තීරණයක් ගන්නා බවයි.", "URL": "https://sinhala.adaderana.lk/news.php?nid=60068", "Category": null, "Parent URL": null}