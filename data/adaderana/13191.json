{"Source": "Adaderana", "Timestamp": "January 1, 2011 08:49 am", "Headline": "නයිජීරියාවේ නව වසර උදාව සමරමින් සිටි පිරිසකට බෝම්බ ප්‍රහාරයක්", "News Content": "නයිජීරියාවේ අබුජා නගරයේ නව වසර උදාව සමරමින් සිටි පිරිසක් ඉලක්ක කරගනිමින් එල්ල වූ බෝම්බ ප්‍රහාරයකින් පුද්ගලයින් 30 දෙනෙකු පමණ ජීවිතක්ෂයට පත්ව තිබේ. කෙසේවෙතත් අදාළ ප්‍රහාරයෙන් මියගිය සංඛ්‍යාව මෙතෙක් නිශ්චිතව කිව නොහැකි බව විදෙස් මාධ්‍ය වාර්තා කරයි. අවන්හලක් ඉදිරිපිට නව වස‍රේ උදාව සමරමින් සිටි සිවිල් පුද්ගලයින් සහ ආරක්ෂක අංශ නිලධාරීන් පි‍රිසක් අදාළ ප්‍රහාරයේ ඉලක්කය වී ඇති බව සඳහන්ය. අදාළ ප්‍රහා‍රයෙන් තවත් විශාල පිරිසක් තුවාල ලබා තිබේ. කෙසේවෙතත් අදාළ ප්‍රහාරයේ වගකීම මෙතෙක් කිසිවෙකුත් භාරගෙන නොමැති බව නයිජීරියානු ආරක්ෂක අංශ පවසයි.", "URL": "https://sinhala.adaderana.lk/news.php?nid=13191", "Category": null, "Parent URL": null}