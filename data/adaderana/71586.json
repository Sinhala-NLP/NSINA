{"Source": "Adaderana", "Timestamp": "April 1, 2017 08:31 am", "Headline": "අනතුරු 4යි-මරණ 4යි", "News Content": "ගොතටුව, මොරවිටිය හන්දිය ප්‍රදේශයේදී සිදු වූ රිය අනතුරකින් පුද්ගලයෙක් මියගොස් තිබේ. යතුරුපැදියක් මාර්ගයෙන් ඉවතට පැන පෙරළීයාමෙන් අනතුර සිදුව ඇති බව පොලීසිය පැවසුවේය. අනතුරින් බරපතළ තුවාල ලැබූ යතුරුපැදිකරු මුල්ලේරියාව රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ වැල්ලම්පිටිය ප්‍රදේශයේ පදිංචිව සිටි 28 හැවිරිදි පුද්ගලයෙකි. පශ්චාත් මරණ පරීක්ෂණය අද(31) සිදු කිරීමට නියමිත අතර ගොතටුව පොලීසිය මේ පිළිබඳ වැඩිදුර විමර්ශන සිදු කරයි. මේ අතර දංකොටුව, කටුකෙන්ද ප්‍රදේශයේ සිදුවූ රිය අනතුරකින් පුද්ගලයෙකු මියගොස් තිබේ. ටිපර් රථයක් පාපැදියක ගැටීමෙන් අනතුර සිදුව ඇති බව පොලීසිය පැවසුවේය. අනතුරෙන් 53 හැවිරිදි පාපැදිකරු මියගොස් ඇති අතර අනතුර සම්බන්ධයෙන් ටිපර් රථ රියදුරු අත්අඩංගුවට ගෙන තිබේ. මේ අතර පුන්ඩලු ඔය කල්ලර් ප්‍රදේශයේ දී වෑන් රථයක් ප්‍රපාතයකට පෙරළීයාමෙන් එහි රියදුරු මියගොස් තිබේ. රියදුරුට රථය පාලනය කරගත නොහැකිව මාර්ගයෙන් ඉවතට පැන අනතුරට ලක්ව ඇති අතර වෑන් රථයේ ගමන් ගත් තවත් පස් දෙනෙකුද තුවාල ලබා ඇති බව පොලීසිය පැවසුවේය. මේ අතර එරාවූර්, කලුවන්කේනි, කෝරලන්කේනි ප්‍රදේශයේදී සිදු වූ රිය අනතුරකින් තරුණයෙකු මියගොස් තිබේ. ත්‍රීරෝද රථයක් පැදිකරුට පාලනය කර ගැනීමට නොහැකිව මාර්ගයේ පෙරළී ගොස් අසල තිබූ බෝක්කුවක ගැටීමෙන් අනතුර සිදුව ඇති බව පොලීසිය පැවසුවේය. අනතුරින් බරපතළ තුවාල ලැබූ රියදුරු සහ පසු පස අසුනේ ගමන් ගත් තවත් පුද්ගලයින් දෙදෙනෙකු සන්දිල්වේලි රෝහලට ඇතුළත් කිරීමෙන් පසු එහි රියදුරු මියගොස් තිබේ. මියගොස් ඇත්තේ කලුවන්කේනි ප්‍රදේශයේ පදිංචිව සිටි 22 හැවිරිදි තරුණයෙකි. පශ්චාත් මරණ පරීක්ෂණය අද(01) සිදු කිරීමට නියමිත අතර එරාවුර් පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=71586", "Category": null, "Parent URL": null}