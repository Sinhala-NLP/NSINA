{"Source": "Adaderana", "Timestamp": "November 30, 2018 05:30 pm", "Headline": "රජයට එරෙහිව පාරට බැස්ස ගොවියෝ", "News Content": "ඉන්දීය රජයට එරෙහිව එරට ගොවීන් යළිත් වීථි බැස තිබේ. ඒ එරට මහ මැතිවරණය සහ ප්‍රාදේශීය මැතිවරණ සඳහා දින නියම වී ඇති පසුබිමකයි. කෘෂි නිෂ්පාදන සඳහා ඉහළ මිලක් ගෙවීමට පියවර ගන්නා අතරම ගොවිණය කපා හැරීමට පියවර ගන්නා ලෙස ඉල්ලමින් අග්‍රාමාත්‍ය නරේන්ද්‍ර මෝදි රජයට එරෙහිව එරට ගොවීන් වීථි බැස තිබේ. නවදිල්ලි අගනුවර පැවති මෙම විරෝධතා රැලියට ගොවීන් දහස් සංඛ්‍යාත පිරිසක් එක්ව සිටි බව පැවසෙයි. ඉන්දීය ගොවීන් කණ්ඩායමක් සංවිධානය කර ඇති මෙම විරෝධතා රැලිය දින දෙකක් පුරාවට පැවැත්වෙන අතර ඉදිරියේදී ඊට එරට විපක්ෂයේ සහය හිමිවීමටද නියමිත බවත් වාර්තා වෙයි. අග්‍රාමාත්‍ය නරේන්ද්‍ර මෝදි ප්‍රමුඛ භාරතීය ජනතා පක්ෂයට එරෙහි පැවති ආසන්නතම ගොවි විරෝධතාව මෙයයි. එරට මහ මැතිවරණය සහ ප්‍රාදේශීය මැතිවරණ සඳහා දින නියම වී ඇති පසුබිමකයි ගොවීන්ගේ මෙලෙස රජයට විශාල පීඩනයක් එල්ල වී ඇත. 2014 වර්ෂයේ පැවති මහ මැතිවරණයේදී ඉන්දීය ගොවීන් බහුතරයකගේ සහය හිමිවුණේ නරේන්ද්‍ර මෝදි හටයි. කෙසේ වෙතත් ග්‍රාමීය අදායම්වල පහත වැටීම එළඹෙන වසරේ මහ මැතිවරණයට තීරණාත්මක ලෙස බලපානු ඇති බව දේශපාලන විචාරකයින් පෙන්වා දෙයි. ගොවි ගැටළුවලින් ඇතැමුන් දේශපාලන වාසි ලබාගැනීමට උත්සහ කිරීම ඊට හේතුවයි. විරෝධතා රැලිය අතරතුර මෙම ගොවින් පාර්ලිමේන්තු සංකීර්ණය දෙසට පා ගමනින් ගමන් කිරීමට නියමිතයි. එහිදී ඔවුන් සිය ගැටළු පිළිබඳව සාකච්ඡා කිරීමට පාර්ලිමේන්තුවේ සති තුනක ඒකාබද්ධ සැසිවාරයක් ඉල්ලා සිටීමට අපේක්ෂා කරයි. දශක ගණනක් පුරා ඉන්දීය ගොවීහු නියඟය, ජලය හිඟකම, නිෂ්පාදනය අඩුවීම සහ නූතන ක්‍රම භාවිතයට නොගැනීම යන කරුණුවලින් පීඩා විඳියි. ඒ හේතුවෙන් මේ වන විට ඉන්දියාවේ දස දහස් ගණනක් ගොවීහු ණය බරින් මිරිකී සිටියි. තමන් මුහුණදෙන ගැටලු හේතුවෙන් ගොවීන් සියදිවි නසා ගැනීම්වලට නැඹුරු වී සිටි අතර, 1995 වසරේ සිට මේ දක්වා ගොවීන් 300,000 ක් පමණ සියදිවි හානි කරගෙන තිබේ.", "URL": "https://sinhala.adaderana.lk/news.php?nid=100074", "Category": null, "Parent URL": null}