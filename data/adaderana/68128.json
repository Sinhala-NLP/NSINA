{"Source": "Adaderana", "Timestamp": "January 14, 2017 04:49 pm", "Headline": "  ටැංකි සුද්දා නිසා වැව් තර්ජනයේ", "News Content": "\" ටැංකි සුද්දා \" නම් මත්ස්‍ය ගහණය හේතුවෙන් ජලාශ හා වැව් ආශ්‍රිතව දැඩි ගැටළුකාරී තත්ත්වයක් මතුව ඇති බව ධීවර අමාත්‍යංශය පවසයි.මෙම මත්ස්‍යයා විශේෂය ආක්‍රමණශීලී මත්ස්‍යයකට අයත් මත්ස්‍යයෙකු බවත්, ඒ හේතුවෙන් ජලාශ හා වැව් ආශ්‍රිතව ජීවත්වන කුඩා මත්ස්‍ය විශේෂ හා මත්ස්‍ය බීජයන්ට තර්ජනයක් එල්ල වී ඇති බවත් එම අමාත්‍යංශය පෙන්වා දෙයි.කුඩා මත්ස්‍ය විශේෂ හා මත්ස්‍ය බීජයන් විනාශවීම හේතුවෙන් ඒ ආශ්‍රිතව ජීවත්වන මත්ස්‍ය විශේෂ වඳවීයාමේ තර්ජනයක් ඉදිරියේදී මතුවිය හැකි බවද වාර්තා‍ වෙයි.මෙය විශාල පරිසර හානියක් ලෙස පෙන්වා දියහැකි බවත්, මේ සම්බන්ධයෙන් ධීවර අමාත්‍යංශය හා නාරා ආයතනය අතර සාකච්ඡාවක් පවත්වා ඇති බවත් එම අමාත්‍යංශය පවසයි.එමෙන්ම මේ වන විට එම තර්ජනය කලා වැව ආශ්‍රිතව විශාල වශයෙන් දැකිය හැකි බවත් එම තර්ජනය මේ වන විට රාජාංගනය වැවටද ක්‍රමයෙන් බලපා ඇති බවත් සඳහන්ය.මේ හේතුවෙන් එම මත්ස්‍ය විශේෂය ජලාශ හා වැව්වලට බෝවීම අවම කිරීම සඳහා ධීවර අමාත්‍ය මහින්ද අමරවීර මහතාගේ උපදෙස් පරිදි නිසි වැඩපිළිවෙලක් සකස් කර ඇති බව ධීවර අමාත්‍යංශය පවසයි.එනම් ටැංකි සුද්දා කිලෝ ග්‍රෑම් 1ක් රුපියල් 10ක් වැනි මුදලකට අලෙවි කිරීමට ධීවරයින්ට අවස්ථාව ලබා දී ඇති බවත්, එම මත්ස්‍යයින් කොළඹ - පෑලියගොඩ පිහිටි මත්ස්‍ය ආහාර නිෂ්පාදිත ආයතනයට අලෙවි කිරීමට සියලු කටයුතු සම්පාදනය කර ඇති බවත් වාර්තා වෙයි.", "URL": "https://sinhala.adaderana.lk/news.php?nid=68128", "Category": null, "Parent URL": null}