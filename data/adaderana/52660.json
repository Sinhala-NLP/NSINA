{"Source": "Adaderana", "Timestamp": "July 16, 2015 08:55 am", "Headline": "මධ්‍යම කාරක සභාව කැඳවන්නැයි ජනපතිගෙන් ඉල්ලන්න යයි", "News Content": "ශ්‍රී ලංකා නිදහස් පක්ෂයේ මධ්‍යම කාරක සභාව කැඳවන ලෙස ජනාධිපතිවරයාගෙන් ඉල්ලීමක් කිරීමට එම පක්ෂයේ සාමාජිකයින් පිරිසක් තීරණය කර තිබේ.පවතින දේශපාලන තත්ත්වය පිළිබදව තීන්දු තීරණ ගැනීම සදහා ශ්‍රී ලංකා නිදහස් පක්ෂයේ මධ්‍යම කාරක සභාව ඊයේ රාත්‍රී රැස්වීමට තීරණය කර ඇති බව පක්ෂයේ මහලේකම් අනුර ප්‍රියදර්ශන මහතා නිවේදනය කළේය.එහෙත් අදාළ රැස්වීම පක්ෂයේ සභාපති ජනාධිපති මෛත්‍රීපාල සිරිසේන මහතාගේ අනුදැනුමකින් තොරව පැවැත්වීම නීති විරෝධී බව පවසමින් ප්‍රසන්න සෝලංගආරච්චි මහතා විසින් ඊට එරෙහිව ඊයේ පස්වරුවේ වාරණ නියෝගයක් ලබාගන්නා ලදී.ඒ අනුව ශ්‍රී ලංකා නිදහස් පක්ෂයේ මධ්‍යම කාරක සභා රැස්වීම ඊයේ රාත්‍රීයේ නොපැවැත්වූ අතර ඒ සම්බන්ධයෙන් සාකච්ඡාවක් පක්ෂයේ ජ්‍යෙෂ්ඨයින් කිහිපදෙනෙකුගේ සහභාගීත්වයෙන් විපක්ෂ නායක කාර්යාලයේදී පවත්වා තිබේ.එහිදී මධ්‍යම කාරක සභාව කැඳවන ලෙස ජනාධිපතිවරයාගෙන් ඉල්ලීමක් කිරීමට තීරණය වී ඇති බව එම පක්ෂයේ ප්‍රකාශකයෙක් සඳහන් කළේය.අදාළ ඉල්ලීම ශ්‍රී ලංකා නිදහස් පක්ෂයේ මධ්‍යම කාරක සභාවේ බහුතරයකගේ අත්සනින් යුක්තව සිදුකිරීමටද යෝජනා වී තිබේ.", "URL": "https://sinhala.adaderana.lk/news.php?nid=52660", "Category": null, "Parent URL": null}