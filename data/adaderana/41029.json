{"Source": "Adaderana", "Timestamp": "February 11, 2014 08:48 am", "Headline": "නොරොච්චෝලේ වැඩ අරඹයි", "News Content": "නොරොච්චෝලේ ගල් අගුරු බලාගාරය පරීක්ෂණ මට්ටමින් ධාවන කටයුතු ආරම්භ කර තිබේ. පසුගිය ජනවාරි මාසයේ සිට කාර්මික දෝෂයක් හේතුවෙන් නොරොච්චෝලේ බලාගාරය ක්‍රියාවිරහිත වී තිබු බව ලංකා විදුලිබල මණ්ඩලයේ ප්‍රකාශකයෙකු සඳහන් කළේය. අවස්ථා 25කදී පමණ කාර්මික දෝෂයන්ට ලක්වීම හේතුවෙන් මෙම බලාගාරය කටයුතු නතර කර දැමීමට සිදුවුණි. මෙවර ඉන්දියානු සහ චීන ඉංජිනේරුවන්ගේ සහය ඇතිව බලාගාරය අලුත්වැඩියා කර ඇති බව ලංකා විදුලිබල මණ්ඩලය සඳහන් කළේය. ඒ අනුව මෙගාවොට් 180ක පමණ ධාරිතාවක් එම බලාගාරයෙන් විදුලිබල පද්ධතියට දෛනිකව මේ වන විට එකතු වන අතර ඉදිරියේ දී සම්පූර්ණ මෙගාවොට් 300ක ධාරිතාව මෙරට විදුලිබල පද්ධතියට එක්වනු ඇත. නොරොච්චෝලේ ගල් අඟුරු බලාගාරයේ දෙවන අදියර ද ඉදිරියේ දී මෙරට විදුලිබල පද්ධතියට එක් කිරීමට බලාපොරොත්තු වන බව ලංකා විදුලිබල මණ්ඩලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=41029", "Category": null, "Parent URL": null}