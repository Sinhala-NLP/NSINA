{"Source": "Adaderana", "Timestamp": "June 19, 2019 09:58 pm", "Headline": "ලොරි රථයකින් හොරට හරක් ඇද්ද 2ක් අත්අඩංගුවට", "News Content": "පොළොන්නරුව ගිරිතලේ ප්‍රදේශයේ සිට දඹුල්ල නිකවටවන ප්‍රදේශයේ මස් කඩයකට කිරි දෙනුන් සහ වස්සන් පස්දෙනෙකු කුඩා ලොරි රථයක පටවාගෙන හොර රහසේ රැගෙන එමින් සිටි පුද්ගලයන් දෙදෙනකු සමඟ සැකපිට අත්අඩංගුවට ගෙන තිබේ. සීගිරිය පොලිස් බල ප්‍රදේශයට අයත් පිදුරන්ගල ප්‍රදේශයේදීයි අද(19) සවස දඹුල්ල පොලිස් විශේෂ කාර්ය බලකායේ නිලධාරීන් විසින් අදාළ සැකකරුවන් අත්අඩංගුවට ගෙන ඇති බව වාර්තා වෙයි. දඹුල්ල පොලිස් විශේෂ කාර්ය බලකායේ නිලධාරියකුට ලැබුණු පෞද්ගලික ඔත්තුවක් මත සීගිරිය පිදුරංගල ප්‍රදේශයේ රැක සිටිමින් කුඩා ලොරි රථය නවතා තිබේ. සම්පූර්ණයෙන්ම වසා දමා තිබුණු කුඩා ලොරි රථයේ එළදෙනුන් සහ පිරිමි සතුන් පස්දෙනෙකු ඉතා අමානුෂික ආකාරයෙන් එකා උඩ එකා නිදි කරවා රැහැන්වලින් බැද රැගෙනවිත් තිබූ බව පොලීසිය පවසයි. ප්‍රශ්න කිරීම්වලදී හෙළිවී ඇත්තේ කැලෑබද මාර්ග ඔස්සේ කාලයක් තිස්සේ මෙම ගවයන් ප්‍රවාහනය කිරීම මොවුන් විසින් සිදු කර තිබෙන බවය. සතුන් ප්‍රවාහනය කිරීමේ චෝදනාව යටතේ පුද්ගලයන් දෙදෙනෙකු වෑන් රථයක්ද සමඟ අත්අඩංගුවට ගෙන සීගිරිය පොලිසියට භාරදීමට පොලිස් විශේෂ කාර්ය බලකා නිලධාරීහු ක්‍රියා කළහ. අදාළ සැකකරුවන්ට ගවයින් ‍ප්‍රරවාහනය කිරීම සඳහා කිසිදු බලපත්‍රයක් නොමැති බව ද පොලීසිය වැඩිදුරටත් සඳහන් කළේය. සැකකරුවන් සහ බේරාගත් ගවයන් පස් දෙනවා ලොරි රථය දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව සීගිරිය පොලීසිය පවසයි.", "URL": "https://sinhala.adaderana.lk/news.php?nid=112367", "Category": null, "Parent URL": null}