{"Source": "Adaderana", "Timestamp": "November 13, 2015 04:52 pm", "Headline": "මහින්ද-චන්ද්‍රිකා-‍මෛත්‍රී තිදෙනාගේම සහයෙන් ඉදිරියේදී දිනන්න පුළුවන්", "News Content": "ඉදිරි පළාත් පාලන මැතිවරණයේදී හිටපු ජනාධිපති මහින්ද රාජපක්ෂ, හිටපු ජනාධිපතිනි චන්ද්‍රිකා බණ්ඩාරනායක කුමාරතුංග, මෙන්ම ජනාධිපති මෛත්‍රීපාල සිරිසේන මහතා එක්ව කටයුතු කරන බැවින් ශ්‍රීලනිපයේ නායකත්වයෙන් එක්සත් ජනතා නිදහස් සන්ධානයට ජයග්‍රහණය හිමිවනු ඇති බව සමාජසවිබල ගැන්වීමේ හා සුබසාධන අමාත්‍ය එස්.බී දිසානායක මහතා පවසයි.මහින්ද රාජපක්ෂ මහතා කිසිසේත්ම පක්ෂයෙන් ඉවත්නොවීමටත්, පක්ෂයට එරෙහිව කටයුතු නොකරන බවට තීන්දුවක් ගෙන ඇති බවත් දිසානායක මහතා කියා සිටියේ අද (13) මහනුවර පැවති උඩරට කලා සංගම් ශාලාවේ පැවති හමුවකින් පසු මාධ්‍ය වෙත අදහස් දක්වමිනි.එසේම ජනාධිපති මෛත්‍රීපාල සිරිසේන මහතා කොහොමත් මේවන විට ඉදිරි මැතිවරණයේදී ජයග්‍රහණය වෙනුවෙන් එජනිසයට නායකත්වය දෙන බව ප්‍රකාශ කර ඇති බවත්, චන්ද්‍රිකා බණ්ඩාරනායක මැතිනිය පක්ෂයේ මධ්‍යම කාරක සභාව නියෝජනය කරමින් සක්‍රීයව ඉතා වැදගත් වැඩ කොටසක් දැනටමත් ඉටුකරන බවත් අමාත්‍යවරයා සිහිපත් ක‍ළේය.මෙතෙක් සන්ධාන ගත නොවුණු තවත් දේශපාලන පක්ෂ 8 ක් සමග ඉදිරි පළාත් පාලන මැතිවරණයට තරඟ කරනු වස් දැනටමත් සාකච්ඡා ආරම්භ කර ඇති බවත්, ඉදිරියේදී එම පක්ෂ සමග ගිවිසුම් වලට එළඹීමට නියමිත බවත් ඔහු කියා සිටියේය.කෙසේ වෙතත් ජනාධිපති මෛත්‍රීපාල සිරිසේන මහතා එජනිසයට නායකත්වය දීමත්, අග්‍රාමාත්‍ය රනිල් වික්‍රමසිංහ මහතා එජාපයට නායකත්වය දීමත් හේතුවෙන් ජාතික ආණ්ඩුව දෙදරායාමට ඉඩ තිබෙනවා නොවේදැයි මාධ්‍යවේදියෙකු මෙහිදී අමාත්‍යවරයාගෙන් ප්‍රශ්න කර සිටියේය.ඊට ප්‍රතිචාර දක්වමින් අමාත්‍යවරයා කියා සිටියේ මෛත්‍රීපාල ජනාධිපතිවරයාගේ ප්‍රතිපත්ති ප්‍රකාශනය තුළද වෙන්වී තරඟ කරන නමුත් එක්වී ආණ්ඩු කරන බව පැහැදිලිව ප්‍රකාශ කර තිබුණු බවත්, එම මිත්‍රශීලි ප්‍රතිපත්තිය ප්‍රජාතන්ත්‍රවාදයට වඩාත් යහපත් බවත් ඔහු අවධාරණය කළේය.", "URL": "https://sinhala.adaderana.lk/news.php?nid=55081", "Category": null, "Parent URL": null}