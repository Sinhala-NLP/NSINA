{"Source": "Adaderana", "Timestamp": "July 29, 2019 01:16 pm", "Headline": "රිෂාඩ්ගෙන් ප්‍රකාශයක් ගන්න ජනාධිපති කොමිෂන් සභාව සුදානම්", "News Content": "2015-2018 කාලය තුළදී රාජ්‍ය ආයතනවල සිදුවූ දූෂණ හා වංචා සෙවීමේ ජනාධිපති පරීක්ෂණ කොමිෂන් සභාව විසින් ඉදිරියේදී රිෂාඩ් බදියුදීන් මන්ත්‍රීවරයාගෙන් ප්‍රකාශ ලබා ගැනීමට නියමිතව තිබේ. මන්නාරම ප්‍රදේශයේ ඉඩම් අක්කර 600 ක ප්‍රමාණයක් නීති විරෝධී ආකාරයෙන් පවරා ගැනීම සම්බන්ධයෙන් වන චෝදනාවට අදාලව මන්ත්‍රීවරයාගෙන් ප්‍රකාශ ලබා ගැනීමට නියමිත බව කොමිසමේ ප්‍රකාශකයෙකු පැවසුවේය. පැමිණිල්ලට අදාලව ඉඩම් අහිමි වූ පුද්ගලයින්ගෙන් ප්‍රකාශ ලබා ගැනිමේ කටයුතු මේ දිනවල ජනාධිපති පරීක්ෂණ කොමිෂන් සභාව විසින් සිදුකරනු ලබයි. එම ප්‍රකාශ ලබා ගැනීමෙන් අනතුරුව රිෂාඩ් බදියුදීන් මන්ත්‍රීවරයා කොමිසමට කැඳවීමට කටයුතු කරන බව එහි ප්‍රකාශකයෙකු සඳහන් කළේය. මන්නාරම ප්‍රදේශයේ ඉඩම් අක්කර 600 ක පමණ ප්‍රමාණයක් බදියුදීන් මන්ත්‍රීවරයා විසින් ව්‍යාජ ඔප්පු සකස් කිරීමෙන් සිය පවුලේ ඥාතීන්ට පවරා දී ඇති බව සඳහන් කරමින් පූජ්‍ය තීනියාවල පාලිත හිමි විසින් අදාල පැමිණිල්ල සිදුකර තිබුණි.", "URL": "https://sinhala.adaderana.lk/news.php?nid=115274", "Category": null, "Parent URL": null}