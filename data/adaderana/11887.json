{"Source": "Adaderana", "Timestamp": "November 2, 2010 11:06 am", "Headline": "උදුල්ට උපාධිය අහිමි වුණා නෙවෙයි-ඔහු ඒක කැප කළා", "News Content": "අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා ට සිය උපාධිය කැප කරන්නට සිදුවූයේ මෙරට දහස් ගණනක් වූ සිසු දරු දැරියන්ගේ නිදහස් අධ්‍යාපන අයිතිය රැකදීම වෙනුවෙන් බව අන්තර් විශ්ව විද්‍යාල ශිෂ්‍ය බල මණ්ඩලයේ වැඩ බලන කැඳවුම්කරු සංජීව බණ්ඩාර මහතා සඳහන් කරයි. මහජන මුදල් හා දේපළ ගසා කන ඒවායින් සිය පුද්ගලික අවශ්‍යතාවයන් ඉටු කරමින් සිටින නායකයින් සිටින රටකට උදුල් ප්‍රේමරත්න මහතා කදිම ආදර්ශයක් සපයා ඇතැයි අද දෙරණට විශේෂ ප්‍රකාශයක් කරමින් හෙතෙම පෙන්වාදුන්නේය. උදුල් ප්‍රේමරත්න මහතා ගේ පංති තහනම් කරනු ලැබුවේද,ඔහුගේ ශිෂ්‍ය භාවය අහෝසි කරනු ලැබුවේද විධිමත් විනය ක්‍රියා මාර්ගයක් තුළින් නොවන බව ද සංජීව බණ්ඩාර මහතා කියා සිටියේය. උදුල් ට මෙම ඉරණම අත්වූයේ ශිෂ්‍ය ව්‍යාපාරයට නායකත්වය දෙමින්,දහස් ගණන් සිසු සිසුවියන් වෙනුවෙන් පෙනී සිටීම හා අරගල කිරිම නිසා බවත්,මේ වන විට සරසවි සිසු නායකයින් බොහෝ පිරිසකගේ පංති තහනම් කැ ඇතැයිද,තවත් පිරිසකගේ ශිෂ්‍යභාවය අහෝසි කර ඇතැයිද,තවත් පිරිසක් සිරගත කර ඇතැයිද බණ්ඩාර මහතා සඳහන් කළේය. හිටපු කැඳවුම්කරු විභාග අසමත් වූවා නොව ශිෂ්‍ය ව්‍යාපාරයේ දැවැන්ත කාර්ය භාර්ය නිසා ඔහුට විභාගයට පෙනී සිටින්නට අවස්ථාව නොලැබුණු බව වැඩ බලන කැඳවුම්කරු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11887", "Category": null, "Parent URL": null}