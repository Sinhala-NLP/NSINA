{"Source": "Adaderana", "Timestamp": "June 2, 2015 12:47 pm", "Headline": "ලැබුණත් නොලැබුණත් මහින්ද ඡන්දය ඉල්ලනවා ", "News Content": "ශ්‍රී ලංකා නිදහස් පක්ෂයෙන් නාමයෝජනා ලැබුණද නොලැබුණද හිටපු ජනාධිපති මහින්ද රාජපක්ෂ මහතා එළඹෙන මහ මැතිවරණයේ දී අනිවාර්යයෙන්ම තරඟ කරන බව ඔහුගේ ප්‍රකාශක රොහාන් වැලිවිට මහතා පවසයි. බි.බි.සි.සංදේශය සමග පැවති සම්මුඛ සාකච්ඡාවකට එක්වෙමින් රොහාන් වැලිවිට මහතා මෙම අදහස් පළ කර ඇති බව සඳහන්ය. ශ්‍රි ලංකා නිදහස් පක්ෂයෙන් තරග කිරීම හිටපු ජනාධිපතිවරයාගේ අපේක්ෂාව බව ඔහු සඳහන් කර ඇත. කෙසේවෙතත් ඊට අවස්ථාවක් නොලැබෙන්නේ නම් වෙනත් පක්ෂයකින් හෝ හිටපු ජනාධිපතිවරයා ඉදිරි මහ මැතිවරණය සඳහා තරඟ කරනු ඇති බව වැලිවිට මහතා ප්‍රකාශ කර තිබේ.මේ වන විට හිටපු ජනාධිපතිවරයාට ශ්‍රී ලංකා නිදහස් පක්ෂයෙන් නාමයෝජනා ලබානොදෙන බවට විවිධ මත පළ වන අතර එසේවුවහොත් තරග කරනු ලබන්නේ කුමන පක්ෂයකින් ද යන්න පිළිබඳ තවමත් තීරණයකට එළඹ නොමැති බව ඔහු ප්‍රකාශ කර ඇත. පොදු පෙරමුණ වැනි සන්ධානයකින් තරග කිරීම පිළිබඳව හිටපු ජනාධිපතිවරයාගේ අවධානය යොමුවී ඇති බව ද රොහාන් වැලිවිට මහතා බි.බි.සි.සංදේශය සමග වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=51729", "Category": null, "Parent URL": null}