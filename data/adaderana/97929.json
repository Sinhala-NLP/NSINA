{"Source": "Adaderana", "Timestamp": "October 19, 2018 03:58 pm", "Headline": "සොබාදහමේ ආශිර්වාදයෙන් තොර මිනිසාට ඉදිරි ගමනක් නෑ", "News Content": "සොබාදහමේ ආශිර්වාදයෙන් තොරව මිනිසාට ඉදිරි ගමනක් නොමැති බව ජනාධිපතිවරයා පවසයි. ජනාධිපති මෛත්‍රීපාල සිරිසේන මහතා මේ බව ප්‍රකාශ කළේ අද (19) පෙරවරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති ජනාධිපති පරිසර සම්මාන උලෙළ 2018 අමතමිනි. මෙහිදී වැඩිදුරටත් අදහස් දැක්වූ ජනාධිපතිතුමා කියා සිටියේ තම ජීවිතයට ආදරය කරන සහ දරුවන්ගේ අනාගතය පිළිබඳ සිතන සෑම පුරවැසියෙකුම සොබාදහම සුරැකිය යුතු බවයි. පරිසර සංරක්ෂණය සහ රටේ වන ඝනත්වය ඉහළ නංවා ගැනීම වෙනුවෙන් රජය ගෙන යන පුළුල් වැඩපිළිවෙළ පිළිබඳව ද මෙහිදී අදහස් දැක්වූ ජනාධිපතිවරයා තම ජීවිතයේ සෑම සුබ කටයුත්තකදී ම පැලයක් සිටුවිම පුරවැසියෙකු සමස්ත මානව වර්ගයාගේ පැවැත්ම උදෙසා ඉටුකරන සුවිශේෂී වගකීමක් සහ යුතුකමක් වනු ඇති බව ද සඳහන් කළේ ය. පරිසර හිතකාමී පුරවැසියන් ජාතික මට්ටමින් අගයන ජනාධිපති පරිසර සම්මාන උළෙල පරිසර හිතකාමී කර්මාන්ත සහ සේවාවන් දිරි ගැන්වීමේ අරමුණින් ජනාධිපති මෛත්‍රීපාල සිරිසේන මහතාගේ මඟපෙන්වීම යටතේ පරිසර අමාත්‍යාංශය විසින් සංවිධානය කරනු ලබයි. නීල හරිත යුගයක්, අනාගත ශ්‍රී ලංකාවේ බිහිකරලීම උදෙසා මහවැලි සංවර්ධන අමාත්‍යාංශය මඟින් ක්‍රියාත්මක කරනු ලබන ,ශ්‍රී ලංකා නෙක්ස්ට්, වැඩසටහන යටතේ එය ක්‍රියාත්මක ය. පාරිසරික ප්‍රදර්ශනය, දේශගුණික විපර්යාස පිළිබඳව මාධ්‍ය හමුව, පාසල් දරුවන් දැනුවත් කිරීමේ ජාතික වැඩසටහන්, සොබා චලන චිත්‍රපට උලෙළ, සාගර පරිසරය පිළිබඳ විශේෂඥ සංවාද, නිල හරිත ගම්මාන කතිකාව, දේශගුණික විපර්යාස පිළිබඳ ව්‍යාපාරික හමුව, කඩොලාන පිළිබඳ පාසල් දරුවන් දැනුවත් කිරීමේ ප්‍රායෝගික වැඩසටහන, අන්තර්ජාතික ඛනිජ සම්මන්ත්‍රණයේ දෙවන අවස්ථාව, තිරසර නිෂ්පාදනය සහ පරිභෝජනය පිළිබඳ ජාතික කතිකාවත, වන පර්යේෂණ සම්මන්ත්‍රණ, දේශගුණික විපර්යාස පිළිබඳ ගෝලීය තරුණ සංසදයේ හමුවීම්, සමුද්‍ර පරිසරය පිළිබඳ සිව් වන ජාතික විද්වත් සමුළුව, රාජ්‍ය ප්‍රජා සහයෝගිතා ජාතික රුක් රෝපණ වැඩසටහන ඇතුළු වැඩසටහන් රැසක් මෙවර ජනාධිපති පරිසර සම්මාන උලෙළට සමගාමීව ක්‍රියාත්මක කෙරෙයි. පාරිසරික විෂය ක්ෂේත්‍රයට විශිෂ්ට මෙහෙවරක් ඉටු කළ ආයතන, කර්මාන්ත හා සේවා, පාසල්, පුද්ගලයන්, සිවිල් සංවිධාන, ව්‍යාපාරිකයන්, මාධ්‍යවේදින් ඇගැයීමට ලක් කරමින් සම්මාන පිළිගැන්වීම ජනාධිපතිවරයා අතින් සිදු විය.", "URL": "https://sinhala.adaderana.lk/news.php?nid=97929", "Category": null, "Parent URL": null}