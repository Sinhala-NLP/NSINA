{"Source": "Adaderana", "Timestamp": "October 25, 2012 08:26 am", "Headline": "සපුගස්කන්ද නතර වුණත් තෙල් දෙන්න පුළුවන්", "News Content": "සපුගස්කන්ද තෙල් පිරිපහදුවේ පිරිපහදු කටයුතු නතර කල ද කිසිදු ගැටලුවකින් තොරව සියලු ඉන්ධන වර්ග ලබා දිය හැකි බව ලංකා ඛණිජ තෙල් නීතිගත සංස්ථාව පවසයි. බොරතෙල් ආනයනය කිරීමේ දී මතුව ඇති ගැටලුවක් හේතුවෙන් පිරිපහදු කටයුතු සඳහා අවශ්‍ය බොරතෙල් ප්‍රමාදයක් පවතින බව එහි කළමනාකාර අධ්‍යක්ෂ සුසන්ත සිල්වා මහතා සඳහන් කළේය. එම නිසා හෙට (26) දිනයේ සිට සපුගස්කන්ද තෙල් පිරිපහදුවේ පිරිපහදු කටයුතු තාවකාලිකව නතර කිරීමට සිදුවන බව සුසන්ත සිල්වා මහතා පැවසුවේය. කෙසේ ‍වෙතත් අදාළ කාලය තුළ තෙල් පිරිපහදුවේ අලුත්වැඩියා කටයුතු කිහිපයක් සිදු කිරීමට ද සැලසුම් කර ඇති බව කළමනාකාර අධ්‍යක්ෂවරයා සඳහන් කළේය. පිරිපහදු කටයුතු නතර වුව ද කිසිදු ඉන්ධන හිඟයක් ඇති නොවන අතර ඉදිරි කාලය සඳහා ප්‍රමාණවත් තරම් ඉන්ධන තොග පවතින බව ලංකා ඛණිජ තෙල් නීතගත සංස්ථාව වැඩිදුරටත් පැවසීය.", "URL": "https://sinhala.adaderana.lk/news.php?nid=28597", "Category": null, "Parent URL": null}