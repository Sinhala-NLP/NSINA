{"Source": "Adaderana", "Timestamp": "August 27, 2016 10:07 pm", "Headline": " රාජ්‍ය නිලධාරීන්ගෙන් පලිගන්න කිසිඳු අවශ්‍යතාවක් නෑ", "News Content": "වත්මන් ආණ්ඩුවට රාජ්‍ය නිලධාරීන්ගෙන් පලිගැනීමට කිසිඳු අවශ්‍යතාවක් නොමැති බව අග්‍රාමාත්‍ය රනිල් වික්‍රමසිංහ මහතා පවසයි.කෙසේ වෙතත් රාජ්‍ය නිලධාරීන් සම්බන්ධයෙන් පැමිණිලි ඉදිරිපත් වන්නේ නම් අවශ්‍ය විමර්ශන කටයුතු සිදු කරන බවද අග්‍රාමාත්‍යවරයා පෙන්වා දෙයි.වැලිමඩ ප්‍රදේශයේ පැවති සාමාජික ප්‍රවර්ධන වැඩසටහනකට එක්වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය.එහිදී වැඩිදුරටත් අදහස් දැක්වූ ඒ මහතා,ආනයනය කරන අර්තාපල් සඳහා 40% බද්දක් පැනවීමට අප කටයුතු කළා. එක්සත් ජාතික පක්‍ෂයට නව සාමාජිකයන් බඳවා ගැනීමට එය හොඳ ආරංචියක් වනු ඇති. අපගේ අවසන් පළාත් සභා මැතිවරණය පැවැත්වුණේ ඌව පළාතේයි. අප බදුල්ල ජයග්‍රහණය කිරීම සඳහා වැඩකටයුතු කළා. එහිදී අපි ජයග්‍රහණය කළ යුතුව තිබුණා. නමුත් එක්සත් ජනතා නිදහස් සන්ධානය එහිදී ජයග්‍රහණය කළා. එලෙස ජයග්‍රහණය කිරීමේ රහස් දැන් එළිවෙමින් පවතිනවා. ඡන්ද ව්‍යාපාරය සඳහා වියදම් කිරීමට සංචාරක මණ්ඩලය වැනි මණ්ඩලවලින් මුදල් ලබාදී තිබෙනවා. එවැනි ස්ථාන රැසකින් මුදල් ලබාදී තිබෙනවා. සංචාරක මණ්ඩලයේ මුදල් ලබාදීම සම්බන්ධව දැන් හෙළි වී තිබෙනවා. එය එක ආයතනයක් පමණයි. එවකට සංචාරක මණ්ඩලයෙන් රට තුළ ප්‍රචාරක කටයුතු කිරීමට යැයි කියා වැඩසටහනක් ක්‍රියාත්මක කළා. එවැනි වැඩසටහනක් ක්‍රියාත්මක කළේ අපගේ ශ්‍රී ලාංකිකයන් ලංකාව ගැන නොදන්නා නිසාද? ඔවුන් ලංකාව ගැන දන්නේ නැද්ද? බදුල්ල ගැන කතරගම ගැන දන්නේ නැද්ද? දළදා මාලිගාව තිබෙන ස්ථානය ගැන දන්නේ නැද්ද? දළදා මාලිගාවේ දන්ත ධාතූන් වහන්සේ වැඩ සිටින බව ශ්‍රී ලාංකිකයන්ට අමුතුවෙන් දැනුවත් කළ යුතු ද? එවැනි දෙයක් වත් නොදන්නා අය මේ රටේ සිටින බව රාජපක්‍ෂ රෙජිමය සිතා තිබෙනවා. මෙම අභ්‍යන්තර දැනුවත් කිරීමේ වැඩසටහන සඳහා රුපියල් කෝටියක් වෙන් කළා. එම මුදල් වෙන් කළේ කුමක් සඳහාද? බුදුන් වහන්සේගේ දන්ත ධාතූන් තැන්පත් කර ඇත්තේ මහනුවර ශ්‍රී දළදා මාලිගාවේ බව ශ්‍රී ලාංකිකයන්ට පැවසීම සඳහායි. කතරගම දෙවියන්ගේ දේවාලය ඇත්තේ කතරගම බව ලාංකිකයින්ට පැවසීමටයි. සමන් දේවලය ඇත්තේ රත්නපුරයේ බව පැවසීමටයි. බුදුන් වහන්සේගේ පාද ස්පර්ශය ලැබුවේ ශ්‍රී පාද කන්දේ බව පැවසීමටයි. අනුරාධපුර යනුවෙන් අපගේ පැරණි රාජධානියක් ඇති බවත් මිහිදු මාහිමියන් පැමිණියේ එම නගරයට බවත් ශ්‍රී මහා බෝධිය රෝපණය කළේ, දුටුගැමුණු නම් රජතුමා රුවන්වැලි සෑය ඉදිකළේ මේ නගරයේ බවත් ශ්‍රී ලාංකිකයින්ට පැවසීම සඳහායි. ශ්‍රී ලාංකිකයන්ට මෙම කරුණු අමුතුවෙන් කියා දිය යුතුද? මෙම වැඩසටහන ක්‍රියාත්මක කිරීම සඳහා බාර දී ඇත්තේ ද අමුතුම සංවිධානයකටයි. එම සංවිධානය නම් සංචාරක මණ්ඩලයේ සුබසාධක සමිතියයි. සාමාන්‍යයෙන් ප්‍රචාරක වැඩ කටයුත්තකදී අප වෙළෙඳ ප්‍රචාරක ආයතන හෝ ඒ සඳහා විශේෂ වූ ආයතනයක් භාවිතා කරනවා. සුබසාධක සංගමයකට මෙවැනි වැඩකටයුත්තක් පැවරීමේ අරමුණ කුමක්ද? සංචාරක මණ්ඩලයේ සේවකයන් සංචාරක ව්‍යාපාර පිළිබඳ දන්නවාද? එහි තේ හදන පුද්ගලයා ඒ පිළිබඳව දන්නවාද? ශ්‍රී පාදය තිබෙන ස්ථානය පිළිබඳව එම පුද්ගලයා දන්නේ මොනවාද? මෙරට සංචාරක ස්ථාන පිළිබඳ දැනුවත් කිරීම සඳහා සුභ සාධක සංගමයට වගකිව පැවරූ විට ඒ අය කළේ කුමක්දැයි ඔබ දන්නවාද? ඒ සඳහා වෙන් කළ රුපියල් කෝටියක මුදල පස්සර මැතිවරණ කටයුතු වෙනුවෙන් වැය කළා. ඉතින් පස්සර මිනිසුන් ඔවුන්ට ඡන්දය දීම පුදුමයක් ද?සංස්ථා ගණනාවක මුදල් මේ අයුරින් වෙන් කරවා ගෙන ඡන්ද 6000 ක් පමණ හරවා ගත්තා. ඒ අය ජයග්‍රහණය කළේ එලෙසයි. බොරුවක් කර ජයග්‍රහණය කළා. මෙවැනි දේ එකල සොයා ගත්තා නම් එම ප්‍රතිඵලය අහෝසි කරන්නට හැකියාව ලැබෙනවා. ඌව පළාත් සභා මැතිවරණයේදී සිදුවූ දේ අප හොදින් දන්නවා. නමුත් 2015 ජනවාරියේද ජනාධිපතිවරණය තිබූ නිසා අප එම ප්‍රතිඵලය බාර ගත්තා. ජනාධිපතිවරණයේදී අප අභියෝගය බාර ගෙන ශ්‍රී ලංකා නිදහස් පක්‍ෂයේ මහලේකම් මෛත්‍රීපාල සිරිසේන මහතා ජනාධිපති අපේක්‍ෂකයා ලෙස පත් කළා. එහිදී මහින්ද රාජපක්‍ෂ පරාජය කළා. එයින් පැහැදිලි වන්නේ කුමක්ද? එකල පැවැති සියලූ මැතිවරණවලදී ලැබුණේ බොරු ප්‍රතිඵලයි. ජනතාවට මුදල් ලබාදී එම ප්‍රතිඵල ලබා ගත්තා. එලෙස ලබාදුන්නේ තමන්ගේ සල්ලි නොවේ. සාමාන්‍ය ජනතාවගෙන් අය වැයෙන් ලබාගත් මුදල් මැතිවරණ සඳහා යොදා ගත්තා. ඡන්ද දිනන්න අවශ්‍ය නම් ඒ සඳහා තමන්ගේ මුදල් භාවිතා කළ යුතුයි. ඒ සඳහා ජනතා මුදල් යෙදවීම ඉතා බාල වැඩක්. මේ පිළිබඳව කවුරුන් හෝ පොලිසියට පැමිණිල්ලක් කොට විභාගයක් පැවැත්වූවා. විවිධ ආයතනවල මුදල් යෙදවූ මණ්ඩලයේ නිලධාරීන් ගණනාවක් සිටියා. ඒ කරුණු නීතිපතිවරයා වෙත ඉදිරිපත් කළ පසු ඔහු නඩු පවරන්නැයි දැනුම් දුන්නා. නඩු පැවරුවහොත් එය රජයේ නිලධාරීන්ට කැළලක් බව එහිදී බොහෝ අය පැවසුවා. එම අදහස ගැන ටිකක් සොයා බලන ලෙස ජනාධිපතිතුමාත් මාත් පැවසුවා. නීතිය හා සාමය පිළිබඳ අමාත්‍ය සාගල රත්නායක ඇමතිතුමාත් නඩු පැවරීමේ කාර්යය සඳහා එතරම් උනන්දු වූයේ නැහැ. නමුත් කෙසේ හෝ මෙම කාරණය අධිකරණය හමුවට ගියා. සැකකරුවෙකුට විදේශත වීමට අවශ්‍ය වුණා. ඔහුගේ විදේශ ගමන් බලපත්‍රය ලබා ගැනීම සඳහා අධිකරණය හමුවට ගියා මේ අයට විරුද්ධව නඩු පැවරීමට අවශ්‍ය බව නීතිපතිවරයා දන්වා ඇති බවත් නඩු පවරා නොසිටීමට හේතු දක්වන ලෙසත් මහේස්ත්‍රාත්වරයා පොලිසියට නියෝග කළා. ඉතින් පොලිසියට නඩු පැවරීමට සිදු වුණා. මෙය අප කළ දෙයක් නොවේ.යහපාලන නිසා රජයේ සේවකයන් එෆ්.සී.අයි.ඩී ගෙන යනවා යැයි ඇතැමුන් කෑ ගහනවා. නමුත් මෙය අප විසින් කළ දෙයක් නොවේ. නීතිපතිවරයාගේ තීරණය පොලිසිය හරහා ක්‍රියාත්මක වී තිබෙනවා. කිසිවෙකුගෙන්වත් පළිගැනීමට අපට අවශ්‍ය නැහැ. රජයේ නිලධාරීන් හිරේ දැමීමට අපට අවශ්‍ය නැහැ. නමුත් නිලධාරීන් අතින් වරදක් සිදූ වූවාද නැද්ද යන කාරණය සොයා බැලිය යුතුයි. මේ අය බබ්බුදෙ මේ මුදල් සුබසාධක සමිතියකට දෙන්නේ කුමකට දැයි ඔවුන් දැන සිටියේ නැද්ද? එකල අදාළ සංස්ථාව භාරව සිටි අමාත්‍යවරයා කවුද? බැසිල් රාජපක්‍ෂ අමාත්‍යවරයායි. මේ ප්‍රදේශයේ මැතිවරණ වැඩකටයුතු භාරව සිටියේ කවුද? රාජපක්‍ෂ බැසිල් මහතායි. මේ දෙදෙනා එක්කෙනෙක් ද? දෙදෙනෙක් ද කියා ජනතාව දන්නවා. නිලධාරීන් මේ කාරණය දැන සිටියේ නැද්ද? සුබසාධක සමිතියකට මෙවැනි ප්‍රචාරක වැඩකටයුත්තක් කළ නොහැකි බව නිලධාරීන් දැන සිටියේ නැද්ද? ඇතැම්විට බය නිසා මුදල් ලබා දෙන්නට ඇති. මොවුන්ට එරෙහිව නඩු පවරා ඇත්තේ මහේස්ත්‍රාත් නියෝගය අනුවයි. නමුත් ඔවුන් සේවයට පැමිණිය යුතුයි. මෙවැනි තත්ත්වයක් යටතේ ආණ්ඩුවට දොස් කියන්නේ ඇයි? සුබසාධක සමිතියකට මෙවැනි වැඩකටයුත්තක් භාර දෙන්නේ ඇයි දැයි කිසිවෙකු අහන්නේ නැහැ. දැන් මේවාට වැරදිකරුවන් කවුද? මහේස්ත්‍රාත්තුමාද නැතිනම් මෙවැනි හොරකම් නැති කිරීම සඳහා ඉදිරිපත් වූ එක්සත් ජාතික පක්‍ෂය ද? රාජපක්‍ෂ කල්ලිය සහ ඇතැම් මාධ්‍ය පවසන්නේ මෙය ආණ්ඩුවේ වරද බවයි. නමුත් අපට පළිගැනීමට අවශ්‍ය වූයේ නැහැ. මේ මොහොතෙදීත් පළිගැනීමට අවශ්‍ය නැහැ. එහෙත් මෙය ආණ්ඩුවේ වරදක් යැයි කියන්නේ ඇයි? අපේ කී දෙනෙකුගේ ගෙවල් නැති වුණාද? ගෙවල්වලට ගැහුවාද? ඇතැම් මාධ්‍ය මෙවැනි දේ වහගෙන ඉන්නේ ඇයි? රාජපක්‍ෂ තවත් වසර 20 ක් බලයේ සිටින බව එදා ඔවුන් පැවසුවා. මේවා ලොකුවට පළ කරන පුවත්පත් ද එම මතයේ සිටියා. දැන් ඒවා වමාරගන්නට නොහැකිව ආණ්ඩුවට චෝදනා කරනවා. සිදුවී ඇති සත්‍ය කාරණය එයයි. මෙවැනි සිද්ධිවලට අපට මුහුණ දීමට සිදු වනවා. කවුරුන් හෝ පැමිණිල්ලක් කළ හොත් යහපාලනය යටතේ එය විභාග කළ යුතුයි. ඒවා අප කරන පැමිණිලි නොවේ. රජයේ සේවකයන්ගෙන් පළිගැනීමක් ද නොවේ. මෙවැනි දේ පාර්ලිමේන්තුවේ හෙළි කිරීම හොඳයි අපත් දැන් ඒ කරුණු පිළිබඳව දන්නවා යැයි සේවකයන් මා සමග පැවසුවා. මෙය අපට විරුද්ධව ගෙන යන වැඩසටහනක් නොවන බව තේරුම්ගෙන සිටින බවද ඔවුන් පැවසුවා. රජයේ සේවය මෙන්ම පෞද්ගලික සේවය එකට එකතු වී මේ රට දියුණු කළ යුතු වේ. මෙවැනි වංචාවක් වෙනත් රටක සිදු වූයේ නම් කරන්නේ කුමක්ද? අධිකරණයට ගොස් මෙම දූෂිත පළාත සභා ප්‍රතිඵල අවලංගු කොට නැවත මැතිවරණයක් ඉල්ලන්නට තිබුණා. එලෙස ඉල්ලීම් කළා නම් අප ඌව පළාත් මැතිවරණය ජයග්‍රහණය කරනවා. නමුත් අප එහෙම දෙයක් කරන්නේ නැහැ. අද අප ජාතික ආණ්ඩුවක් පිහිටුවා තිබෙනවා. එක්සත් ජනතා නිදහස් සන්ධානය සමග එක්වී සිටිනවා. මෛත්‍රීපාල සිරිසේන ජනාධිපතිතුමා මෙන් ජනතාව අතරට ගොස් තරග කළ අයත් කැපකිරීම් කළ අයත් පසුව ජාතික ආණ්ඩුවට පැමිණි අයත් සිටිනවා. ප්‍රශ්නයක් නැහැ. පරණ කුණු ඇවිස්සීමට අවශ්‍ය වන්නේ නැහැ. ජාතික රජයක් යනු රටක් දියුණු කළ හැකි ආණ්ඩුවක් බව කිව යුතුයි. අප බෙදෙන්නේ නැතිව ඉදිරියට යා යුතුව තිබෙනවා. එය අසීරු කරුණක් විය හැකියි. විදේශයෙන් එක්සත් ජාතික පක්‍ෂයට එය අසීරු කරුණක්. විරුද්ධ පක්‍ෂයේ සිටියදී අප බොහෝ කැපකිරීම් කළා, ගුටි කෑවා දැන් අප රටට ප්‍රතිඵල ලබා දිය යුතුයි. ජනතාවට හොඳ අනාගතයක් උදාකර දිය යුතුයි. තරුණයන්ට යහපත් අනාගතයක් උදාකර දෙන ආර්ථිකය ශක්තිමත් කරන යුගයකට අප පැමිණ සිටිනවා. මෛත්‍රීපාල සිරිසේන ජනාධිපතිතුමා දිවුරුම්දුන් අවස්ථාවේදී අපට පාර්ලිමේන්තුවේ බහුතරයක් තිබුණේ නැහැ. දැන් අපට බහුතරයක් තිබෙනවා. ණය උගුලෙන් බේරීම සඳහා පළමු වසරක කාලයක් ගත වුණා. රාජපක්‍ෂ රජය සීමාවක් නැතුව ණය ලබා ගෙන තිබුණා. දැන් ටිකෙන් ටික ණය ප්‍රශ්නයෙන් රට මුදා ගනිමින් සිටිනවා. ලබන වසර උදාවන විට ණය අර්බුදයෙන් රට තව දුරටත් මුදා ගැනීමට හැකියාව ලැබේවි. අප රජයේ අයවැය හදන්නේත් ණය බර අඩුකර ගැනීම ඉලක්කය මූලික කර ගෙනයි. වියදම හා ආදායම අතර ඇති පරතරය අප අඩු කර ගත යුතුයි. වියදම් වැඩිනම් ආදායම අඩු නම් ව්‍යාපාරයක්වත් ඉදිරියට ගෙන යන්න බැහැ. ගොවිතැනක්වත් ඉදිරියට ගෙන යන්න බැහැ. එසේනම් එවැනි තත්ත්වයක් තබාගෙන ආණ්ඩුව ඉදිරියට ගෙන යෑමට හැකියාවක් නැහැ. එසේ නම් අප රටේ ආදායම වැඩ කළ යුතුව තිබෙනවා. වියදම් පාලනය කළ යුතුයි. පසුගිය රජය සමයේ දැවැන්ත ණය බරකට රට කොටු වූවා මිස රැකියා සංවර්ධනයක් සිදු වූයේ නැහැ. අප එම තත්ත්වයෙන් මිදී වෙනමම වැඩසටහනක් ක්‍රියාත්මක කරනවා. මෙම ප්‍රදේශයේ සංචාරයක ව්‍යාපාරය දියුණු කළ යුතු බව හරීන් ප්‍රනාන්දු ඇමැතිතුමා පැවසුවා. නමුත් මෙම ප්‍රදේශය පිහිටා ඇත්තේ දුර බැහැරකයි. කොළඹ සිට එන්නට පැය 5 ක් පමණ ගත වනවා. දුම්රියෙන් පැමිණිය හොත් පැය අටක් ගත වනවා. සංචාරකයන් මෙහි එන්නට දවසක් වැය කරන්නේ නැහැ. ඒ තත්ත්වය අප වෙනස් කරනවා. මත්තල ගුවන් තොටුපොළේ සිට කෙළින්ම සංචාරකයන්ට මෙහි පැමිණීමට හැකි වන පරිදි පහසුකම් ඇති කරනවා. එවිට පැය එකහමාරක් දෙකක් ඇතුළත සංචාරකයන්ට මෙහි පැමිණීමට හැකියාව ලැබෙනවා. මේ ප්‍රදේශයේ සංචාරක කර්මාන්තය දියුණුවට පත් වූ පසුව ඔබ සැමගේ අතමිට සරු වේවි. යහපාලන ආණ්ඩුව බලයට පත්වන විට මත්තල සිටියේ මොණරුන් පමණයි. එක දිනකට පැමිණියේ එක ගුවන් යානයයි. වසර 5 ක් ගත වන විට සංචාරකයන් ලක්‍ෂ 10 ක් මත්තල ගුවන් තොටුපළ හරහා මෙරටට ගෙන්වා ගැනීමට සැලසුම් කර තිබෙනවා. ගොල්ෆ් ක්‍රීඩාංගනයක් ඉදිකිරීම සඳහා මේ දිනවල රංජිත් මද්දුම බණ්ඩාර ඇමතිතුමාත් ඉඩම් සෙයමින් සිටිනවා. හම්බන්තොට වරාය නැව්වලින් පිවරීම අපේ අපේක්‍ෂාවයි. එමෙන්ම එහි නැව් තාටාකාංගනයක් ඉදි කිරීමට පියවර ගෙන තිබෙනවා. එම ප්‍රදේශයේ ඉදිකරන කර්මාන්තශාලාවලට බල ශක්තිය උත්පාදනය කිරීම සඳහා වෙනමම විදුලි බලාගාරයක් ඉදි කරනවා. තෙල් පිරිපහදු මධ්‍යස්ථාන සිමෙන්ති කර්මාන්තශාලා හෝටල් රැසක් එහි ඉදිකිරීමට නියමිතයි. එම ප්‍රදේශය අපගේ සැලසුම් අනුව විශාල දියුණුවකට ලක්වීමට නියමිතයි. නැගෙනහිර පළාත ද ඒ ආකාරයෙන් ශීඝ්‍ර සංවර්ධනයකට ලක් කෙරෙනවා. සංචාරකයින්ට කොළඹට නොගොස් ඌව නැගෙනහිර පළාත්වලට යාමට හැකියාව ලැබෙනවා. සංචාරක කර්මාන්තය මෙන්ම කර්මාන්තශාලා විශාල වශයෙන් ඉදි වූ පසුව ඒවායේ රැකියා කිරීමට තරුණ තරුණියන්ට පුහුණුව ලබා දිය යුතුව තිබෙනවා. එම රැකියා ලැබෙන්නේ මේ ප්‍රදේශයේ තරුණ තරුණියන්ටයි. ඌව දකුණු මෙන්ම රත්නපුර ප්‍රදේශවල එවැනි පුහුණු මධ්‍යස්ථාන ඇති කරන බව සාගල රත්නායක මැතිතුමා මා සමග පැවසුවා. මෙම ප්‍රදේශවලට අපනයන කෘෂිකර්මාන්තය හඳුන්වා දීමට කටයුතු කරනවා. මෙම වැඩකටයුතු සඳහා කාලය වැය වනවා. ශීඝ්‍ර සංවර්ධනයක් ලබා ගැනීමට නම් එක්සත් ජාතික පක්‍ෂය වැනි පක්‍ෂයක් ආණ්ඩු බලයේ සිටිය යුතුයි. එක්සත් ජාතික පක්‍ෂය ඉදිරියට යන්න හිතන අයගේ පක්‍ෂයයි. වයසක අය මෙන්ම තරුණ තරුණියන් එක්ව නැගී සිටිය යුතුයි. 70 වන සංවත්සරයේදී අප නැවත අලූත් වෙනවා. 70 යනු විශ්‍රාම ගන්නා වයස යැයි ඇතැමුන් සිතනවා. නමුත් සත්‍ය එය නොවේ. මේ එක්සත් ජාතික පක්‍ෂය අලූතින් පටන් ගන්නා කාලයයි. ඊළඟ වසර දෙක ඇතුළත අප ගමේ සාමාජිකයන් අතර ශක්තිමත් පක්‍ෂ සාමාජිකත්වයක් ඇති කරමු. ඉදිරි මැතිවරණය ඉහළින්ම ජයග්‍රහණය කළ හැකි අයුරින් පක්‍ෂ සාමාජිකත්වය ශක්තිමත් කරමු. රට හදමු. රට දිනවන්න එක්සත් ජාතික පක්‍ෂය සමග එක්වැන්නැයි ඔබෙන් ඉල්ලා සිටිනවා. වැලිමඩ සංවිධායක රවින්ද්‍ර සමරවීර මහතා රට ගොඩනැගීම සඳහා පාර්ලිමේන්තුව තුළත් ඉන් පිටතත් නිහඬ මෙහෙවරක් ඉටු කරනවා. අපි ඉවසමු. ඌව දියුණු කරමු. සුද්දන් විසින් නැති කළ ඌව වෙල්ලස්ස අප නැවත ගොඩනගමු.", "URL": "https://sinhala.adaderana.lk/news.php?nid=63503", "Category": null, "Parent URL": null}