{"Source": "Adaderana", "Timestamp": "May 29, 2010 02:47 pm", "Headline": "මාතලේ දැව ජාවාරමක්", "News Content": "මාතලේ, වැහිගල, පුහුඅරඹ රක්ෂිතයට යාබදව පිහිටි ඉඩම් ප්‍රතිසංස්කරණ කොමිසන් සභාවට අයත් ඉඩමක නීති විරෝධී‍ දැව ජාවාරමක් සිදුවන බවට තොරතුරු වාර්තා වේ. එම ඉඩමේ පිහිටි විශාල ගස් රැසක් මේ වන විට කපා දමා ඇති බව අද දෙරණ වාර්තාකරු සඳහන් කළේය. වෙසක් නිවාඩු දිනය අතරතුර සිදුවූ මෙම දැව ජාවාරම පිළිබඳව ප්‍රදේශවාසීන් උකුවෙල ප්‍රාදේශීය ලේකම්වරයා දැනුවත් කිරීමෙන් අනතුරුව එය තාවකාලිකව නතර කිරීමට පියවර ගෙන ඇති බව වාර්තා වේ. වැවිලි කටයුතු සඳහා අදාළ ඉඩම පෞද්ගලික ව්‍යාපාරිකයෙකුට ඉඩම් ප්‍රතිසංස්කරණ කොමිසම විසින් බදු දී තිබේ. එහෙත් එහි පිහිටි විශාල ගස් කපා දැමීමට අවසර ලබාදී නොමැති බව වාර්තා වේ. මෙම ඉඩම අක්කර දොළහ හමාරක් පමණ විශාල අතර එහි පිහිටි කොස් ගස් සහ සපු ගස් විශාල ප්‍රමාණයක් මේ වන විටත් කපා දමා අවසන්ය. අපි මේ පිළිබඳව මාතලේ දිස්ත්‍රික්කය භාර වැඩබලන ජ්‍යෙෂ්ඨ පොලිස් අධිකාරී සරත් කුමාර ජෝශප් මහතාගෙන් විමසීමක් කළෙමු. මේ සම්බන්ධයෙන් තමන්ට තොරතුරු ලැබී නොමැති අතර ඒ පිළිබඳ වහාම අවශ්‍ය පියවර ගන්නා බව එහිදී ඔහු සඳහන් කළේය.", "URL": "https://sinhala.adaderana.lk/news.php?nid=8693", "Category": null, "Parent URL": null}