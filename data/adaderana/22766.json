{"Source": "Adaderana", "Timestamp": "March 13, 2012 12:13 pm", "Headline": "කාසල් රෝහලේ කිසිදු දරුවෙකු විෂබීජ ආසාදනයකට ලක්වී නෑ", "News Content": "කොළඹ, කාසල් වීදීය කාන්තා රෝහලේ කිසිදු දරුවෙකු විෂබීජ ආසාදනයකට ලක්ව නොමැති බව සෞඛ්‍ය අමාත්‍යාංශය අවධාරණය කරයි. කොළඹ කාසල් වීදීය කාන්තා රෝහල සහ කළුබෝවිල රෝහලේ ළදරු ඒකකයන්හි විෂ බීජ ඇති බවට වාර්තා පළ වී තිබූ බව නිවේදනයක් නිකුත් කරමින් සෞඛ්‍ය අමාත්‍යාංශය පවසයි. ඒ අනුව කොළඹ වෛද්‍ය පර්යේෂණායතනය මගින් ඒ පිළිබඳ වහා සොයා බැලූ අතර කාසල් රෝහලේ එවැනි විෂබීජ ආසාදනයක් නොමැති බව එහි දී අනාවරණය වී තිබේ. අදාළ රෝහලේ ඉහළ මාලයේ පවත්වාගෙන ගිය ළදරු ඒකකය එම මහලේ අලුත්වැඩියා කටයුතු හේතුවෙන් පහත මාලයට ගෙන ඒම පමණක් සිදුකර ඇති බව ද සෞඛ්‍ය අමාත්‍යාංශය පවසයි. එම අලුත්වැඩියා කටයුතු අවසන් වීමෙන් පසු යළි ඉහළ මාලයේ ළදරු ඒකකය පිහිටුවීමට නියමිත බව සෞඛ්‍ය අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=22766", "Category": null, "Parent URL": null}