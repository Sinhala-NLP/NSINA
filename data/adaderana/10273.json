{"Source": "Adaderana", "Timestamp": "August 17, 2010 08:15 am", "Headline": "කටාර් සේවයට වයස් සීමාවක් -අමාත්‍යාංශය දැනුවත් කර නෑ", "News Content": "කටාර් හි සේවය සඳහා යොමු වන ගෘහ සේවිකාවන්ට නිශ්චිත වයස් සීමාවක් ලබා දීමට කටාර් හි පිහිටි ශ්‍රී ලංකා තානාපති කාර්යාලය පියවර ගෙන තිබේ. ඒ අනුව ‍මින් ඉදිරියට කටාර් හි ගෘහ‍ සේවිකාවක් ලෙස සේවය කිරීම සඳහා අවුරුදු 25 ත් 45 ත් අතර වයස් සීමාවේ පසු විය යුතු බව වාර්තා වේ. වි‍දේශ සේවා නියුක්ති කාර්යාංශය හෝ විදේශ කටයුතු අමාත්‍යාංශය දැනුවත් කිරීමකින් තොරව කටාර් හි පිහිටි ශ්‍රී ලංකා තානාපති ‍කාර්යාලය මෙම පියවර ගෙන ඇති බව විදේශ රැකියා නියෝජිත ආයතන පවසයි. මේ හේතුවෙන් බරපතල ගැටලු රැසක් උද්ගත වී ඇති බව විදේශ රැකියා නියෝජිත ආයතන පෙන්වා දෙයි. විශේෂයෙන්ම මේ වන විටත් වයස අවුරුදු 25 ට අඩු විශාල පිරිසක් කටාර් හි ගෘහ‍ සේවිකාවන් වශයෙන් යොමු වීමට සූදානමින් සිටින බව වාර්තා වේ. තානාපති කාර්යාලය ලබා දී ඇති මෙම වයස් සීමාව හේතුවෙන් ඔවුන් දැඩි දුෂ්කරතාවයකට මුහුණු පා සිටියි. කඩිනමින් මේ සම්බන්ධයෙන් සොයා බලා කටයුතු කරන ලෙස විදේශ රැකියා නියෝජිත ආයතන බලධාරින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=10273", "Category": null, "Parent URL": null}