{"Source": "Adaderana", "Timestamp": "May 18, 2010 09:17 am", "Headline": "මව්බිමේ විජයග්‍රහණයට අවුරුද්දයි", "News Content": "වසර 30ක අඳුරු යුගයක නිමාව සනිටුහන් කරමින් මව්බිමට විජයග්‍රහණයේ අරුණළු උදා කළ, මව්බිම ත්‍රස්තවා‍දයෙන් මුදාගැනීමේ ප්‍රථම සංවත්සරය අදට යෙදී තිබේ. මීට වසරකට පෙර මුලතිව් වෙල්ලමුල්ලිවයික්කාල් හි නන්දිකඩාල් කලපු තීරයේ දී කුරිරු ඝාතකයාගේ මරණය සටහන් කරමින් එසේ ත්‍රස්තවාදයට තිත තැබුණි. 1970 දශකයේ දී දෙමළ ඊලාම් විමුක්ති කොටි සංවිධානය නමින් බිහිවූ ත්‍රස්ත සංවිධානය දෙමළ ජනතාවට විමුක්තිය ලබාදී‍ම යන මුලාව පෙරදැරි කරගනිමින් සිය ලේ පිපාසිත අභිමතාර්ථ ඉටුකරගැනීමට අසාර්ථක උත්සාහයක නිරත විය. වේළුපිල්ලේ ප්‍රභාකරන් ඊට නායකත්වය ලබාදෙමින් ව්‍යාජ ඊලාම් රාජ්‍යයක සිහිනය මුදුන් පමුණුවා ගැනීම සඳහා සිය අනුගාමිකයින් මෙහෙයවන ලදී. තමාට එරෙහිවන සියලු බලවේග කුරිරු මර්දනයකට ලක්කරමින් තම සිහිනය මුදුන් පමුණුවා ගැනීමට ඔහු තම සගයින් ද බිල්ලට ගන්නා ලද අතර ප්‍රචණ්ඩත්වය එකම විමුක්ති මාර්ගය කරගත් ඔහු ඊට දේශපාලනික මුහුණුවරක් ද එකතු කර තිබිණි. යාපනය නගරාධිපති ඇල්ෆ්‍රඩ් දොරේඅප්පා ඝාතනයෙන් ඇරඹි එල්.ටී.ටී.ඊ. ත්‍රස්තවාදය පසුකාලීනව මෙරට අහිංසක මිනිසුන්, දේශපාලනඥයින් වැනි දහස් ගණන‍කගේ ජීවිත බිල්ලට ගත් දරුණු යුද්ධයක් කරා මෙහෙය වන ලදී. කල්යත්ම මෙරට දේශපාලන කරළියේ ප්‍රධාන මාතෘකාව බවට පත්වූයේ යුද්ධයට ස්ථිරසාර විසඳුමක් ලබාගැනීමයි. ‍එහෙත් මෙරට බලයට පැමිණි සෑම පාර්ශවයක්ම විවිධ ක්‍රමෝපායන් මගින් මීට ස්ථිර විසඳුමක් ලබාගැනීමට ගත් සෑම ප්‍රයත්නයක්ම ගඟට කැපූ ඉණිමෙන් ඵල රහිත වූයේ යළි යළිත් රට යුද්ධයට අවතීර්ණ කරමිනි. ජේ.ආර්. ජයවර්ධන පාලන සමයේ තිම්පු සාකච්ඡා ද, ඉන්දු ලංකා ගිවිසුම ද ඊට පිළියමක් වූයේ නැති අතර ආර්.ප්‍රේමදාස පාලනය ද යුද්ධය නිමාකිරීමට සාම සාකච්ඡා පැවැත්වුවද අවසානයේ දී ඔහු ද ත්‍රස්ත ඉලක්කය බවට පත්විය. චන්ද්‍රිකා බණ්ඩාරනායක රජය ද සාම සාකච්ඡා සිදුකළ ද අවසානය වූයේ යුද්ධයෙනි. 2001 වසරේ බලයට පැමිණි රනිල් වික්‍රමසිංහ රජය සටන් විරාම ගිවිසුමක් මගින් මීට යම් විසඳුමක් ලබාගැනීමේ උත්සාහයක නිරත වුව ද එහි අවසන් ප්‍රතිඵලය වූයේ එල්.ටී.ටී.ඊ ය තවදුරටත් ශක්තිමත් වී ඔවුන්ගේ සුපුරුදු යුදමය පිළිවෙතට අවතීර්ණ වීම පමණි. පසුව බලයට පැමිණි මහින්ද රාජපක්ෂ ආණ්ඩුව එල්.ටී.ටී.ඊයට සාකච්ඡා මාර්ගයට ආරාධනා කළ ද එය සාර්ථක වූයේ නැත. දහස් ගණනක ගොවීන් පිරිසක් පීඩාවට පත්කරමින් එල්.ටී.ටී.ඊ. සංවිධානය මාවිල්ආරු සොරොව්ව වසාදැම්මේ 2006 වසරේ ජූලි මාසයේ දීය. ඒ නිසාම ආරක්ෂක අංශවලට මාවිල්ආරු සොරොව්ව විවෘත කරගැනීමේ අරමුණින් මානුෂීය මෙහෙයුම ආරම්භ කිරීමට සිදුවිය. දෙමසක කාලයක් ඇතුළත සිය අරමුණු ඉටුකරගත් ‍වීරෝධාර ආරක්ෂක හමුදා නැගෙනහිර පළාත ද එල්.ටී.ටී.ඊ. ග්‍රහණයෙන් මුදාගැනීම ආරම්භ කළ අතර තොප්පිගල ප්‍රදේශය සිය අණසකට යටත්වීමත් සමග ආරක්ෂක අංශ නැගෙනහිර පළාත මුළුමනින්ම එල්.ටී.ටී.ඊයෙන් මුදාගන්නා ලදී.. උතුරේ වන්නියට සීමා වූ කොටි බලමුළු සිඳීම මානුෂීය මෙහෙයුමේ ඊළඟ ඉලක්කය විය. 2008 වසරේ ඇරඹි වන්නි මානුෂීය මෙහෙයුම මඩු, පුනරීන් ඔස්සේ ජයග්‍රාහී ගමනක නිරතවෙමින් එල්.ටී.ටී.ඊ හදවත බදු වූ කිලිනොච්චිය 2009 වසරේ ජනවාරි 2 වැනිදා වන විට එල්.ටී.ටී.ඊ ග්‍රහණයෙන් මුදාගැනීමට ආරක්ෂක අංශවලට හැකිවිය. මුලතිව් නගරය 2009 වසරේ ජනවාරි 25 වැනිදාත් පුදුකුඩිඉරිප්පු එම වසරේ අප්‍රේල් 5 වැනිදාත් වැනිදාත් අත්පත්කරගත් ආරක්ෂක අංශ සිය අවසන් ‍ඉලක්කය සො‍යා මෙහෙයුම් දියත් කළහ. වසර 30ක කාලයක් මුළු රටටම පිළිලයක් වූ එල්.ටී.ටී.ඊ.යේ ප්‍රමුඛ‍ පෙළේ නායකයින් සියලුම දෙනා ඝාතනය කරමින් 2009 වසරේ මැයි 18 වැනිදා විජයග්‍රහණය සටහන් කිරීමට වීරෝධාර ආරක්ෂක හමුදාවන්ට හැකියාව ලැබුණි.", "URL": "https://sinhala.adaderana.lk/news.php?nid=8464", "Category": null, "Parent URL": null}