{"Source": "Adaderana", "Timestamp": "November 16, 2018 12:44 pm", "Headline": "පාරිභෝගික අසාධාරණකම් වැළැක්වීමට පියවරක්", "News Content": "එළඹෙන උත්සව සමයේදී පාරිභෝගිකයින්ට සිදු වන අසාධාරණකම් වැළැක්වීම සඳහා දීපව්‍යාප්තව විශේෂ වැඩපිළිවෙලක් ක්‍රියාත්මක කිරීමට පාරිභෝගික කටයුතු පිළිබඳ අධිකාරිය පියවර ගෙන ඇත. ලබන වසරේ ජනවාරි මස 15 වන දින දක්වා මාස දෙකක කාලයක් පුරා මෙම වැඩපිළිවෙල ක්‍රියාත්මක කරන බව එම අධිකාරිය ප්‍රකාශ කර සිටියි. එහිදී තොරතුරු වෙනස් කරන ලද හා කල් ඉකුත් වූ භාණ්ඩ වෙළදපලට පැමිණීම වැළැක්වීමේ අරමුණින් තොග අලෙවිසැල්, ගබඩා සහ නිෂ්පාදනාගාර පරික්ෂා කිරීමට නියමිතය. එමෙන්ම සිල්ලර වෙළදසැල් සහ ජංගම වෙළදුන්ගේ ක්‍රියාකාරකම් විශේෂ අධීක්ෂණයකට ලක් කෙරෙන අතර පාරිභෝගිකයින් නොමග යවන සුළු ක්‍රියාකාරකම් වැළැක්වීම සඳහා පියවර ගැනීමට ද නියමිත බව පාරිභෝගික අධිකාරිය සඳහන් කළේය. පාරිභෝගික කටයුතු පිළිබඳ අධිකාරියේ විමර්ශන නිළධාරීන් විසින් දීපව්‍යාප්තව මේ සම්බන්ධයෙන් විමර්ශන හා වැටලීම් සිදු කිරිමට නියමිත අතර වැරදි සිදු කරනු ලබන වෙළදුන්ට එරෙහිව නීතිය තදින් ක්‍රියාත්මක කිරිමට උපදෙස් ලබාදී ඇති බව එම අධිකාරිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=99304", "Category": null, "Parent URL": null}