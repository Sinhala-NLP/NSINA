{"Source": "Adaderana", "Timestamp": "July 16, 2019 07:37 pm", "Headline": "ICC තීරණයට වත්මන් හා හිටපු ක්‍රිකට් ක්‍රීඩකයින්ගේ අප්‍රසාදය", "News Content": "ලෝක කුසලාන අවසන් මහා තරගයේදී සුපිරි පන්දුවාරයද සමවීමෙන් පසු වැඩිම හයේ සහ හතරේ පහර සංඛ්‍යාව පදනම් කරගනිමින් එංගලන්තයට ජයපිරිනැමීමට අයි.සී.සී.ය ගෙන තිබූ තීරණයට වත්මන් සහ හිටපු ක්‍රිකට් ක්‍රීඩකයන් රැසකගේ අප්‍රසාදය පළ වී තිබේ. ඇතැම් ක්‍රීඩකයන් පෙන්වා දී තිබුණේ සුපිරි පන්දුවාරයේද ලකුණු සමවීමෙන් පසු එංගලන්තය සහ නවසීලන්තය යන කණ්ඩායම් දෙකම සමශූරයන් ලෙස නම් කිරීම සිදු කළ යුතුව තිබූ බවයි. ලෝක කුසලාන අවසන් මහා තරගයේදී සුපිරි පන්දුවාරයද සමවීමෙන් පසු වැඩිම හයේ සහ හතරේ පහර සංඛ්‍යාව පදනම් කරගනිමින් ජයග්‍රාහී කණ්ඩායම තීරණය සඳහා සකස් කර තිබු නීතියට වත්මන් සහ හිටපු ක්‍රිකට් ක්‍රීඩකයන් රැසකගේ අප්‍රසාදය පළ වී තිබේ. ඉන්දීය ආරම්භක පිතිකරු රෝහිත් ශර්මා සහ හිටපු ඉන්දීය ක්‍රීඩකයන් වන ගෞතම් ගම්භිර්, යුවරාජ් සිං මෙන්ම හිටපු ඔස්ට්‍රේලියානු ක්‍රීඩක බ්‍රෙට් ලී ද සඳහන්කර ඇත්තේ අවසන් මහාතරගයේ නීති වෙනස් විය යුතු බවයි. තරගයේ ජයග්‍රාහකයින් තේරීම සඳහා අවම වශයෙන් තවත් සුපිරි පන්දුවාරයක්වත් යැවීමට තිබුණු බව හිටපු ඔස්ට්‍රේලියා ක්‍රීඩකයෙක් මෙන්ම විස්තර විචාරකයෙක් වන ඩීන් ජෝන්ස් පවසා තිබේ. එමෙන්ම නවසීලන්ත පිතිකරණ පුහුණුකරු මෙන්ම හිටපු ක්‍රීඩකයෙක් ද වන ක්‍රෙග් මැක්මිලන් මෙන්ම හිටපු ඉන්දීය ක්‍රීඩකයින් වන සංජය මන්ජයකාර් සහ මොහොමඩ් කයිෆ් ද සඳහන් කර ඇත්තේ කණ්ඩායම් දෙකම සම ශූරයන් ලෙස නම්කීරීමට තිබූ බවයි. මේ අතර තරගයේ අවසන් පන්දුවාරයේ දී විනිසුරු කුමාර් ධර්මසේන විසින් මතභේදාත්මක ලෙස එංගලන්තයට ලකුණු 6ක් ලබාදීමේ සිද්ධිය පිළිබඳව අයි.සී.සී. යේ හිටපු අංක එකේ විනිසුරුවරයෙකු වන සයිමන් ටෝෆල් අදහස් දක්වමින් සඳහන් කර තිබුණේ පිටියේ විනිසුරුවන්ට එම අවස්ථාවේ වැරදීමක් සිදුව ඇති බවයි. එම තීරණය විනිසුරුවන් අතින් සිදු වු අතපසුවීමක් බවයි ඔහු පවසා තිබුණේ. සිද්ධියට මැදි වූ පිතිකරු බෙන් ස්ටෝක්ස් සඳහන් කර ඇත්තේ අදාළ සිදුවීම සම්බන්ධයෙන් තමා ජිවිත කාලය පුරාම කේන් විලියම්ස්ගෙන් සමාව අයදින බවයි. වසර 44 ක එක්දින ලෝක කුසලාන ඉතිහාසයේ පැවති තියුණුම අවසන් මහා තරගය ජය ගත් එංගලන්ත කණ්ඩායම සිය කුළුදුල් ලෝක කුසලාන ජයග්‍රහණය සිය පවුල් වල සාමාජිකයන් සමග සැමරූ ආකාරය දැක්වෙන වීඩියෝපටයක් ජාත්‍යන්තර ක්‍රිකට් කවුන්සිලය ඊයේ මාධ්‍ය වෙත නිකුත් කළේය. මේ අතර එංගලන්ත පිල ජයග්‍රහණය ලැබූ අවස්ථාව රූපවාහිනි තිරය ඔස්සේ නරඹමින් සිටි එංගලන්ත කාන්තා ක්‍රිකට් කන්ඩායමේ ක්‍රීඩිකාවන් ජයග්‍රාහී අවස්ථාවේ ප්‍රීතිඝෝෂා පවත්වන අයුරු දැක්වෙන වීඩියෝවක් එංගලන්ත ක්‍රිකට් ආයතනය අන්තර්ජාලයට මුදා හැර තිබුණි.", "URL": "https://sinhala.adaderana.lk/news.php?nid=114293", "Category": null, "Parent URL": null}