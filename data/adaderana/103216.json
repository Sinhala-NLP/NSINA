{"Source": "Adaderana", "Timestamp": "January 28, 2019 01:27 pm", "Headline": "ගැබිණි ගුරුවරියන්ට නිර්දේශ කළ ඇඳුමට බාධා එපා", "News Content": "ගැබිණි ගුරුවරියන් වෙනුවෙන් නිර්දේශ කළ ඇඳුමට බාධා නොකරන ලෙසත් ඒ සඳහා විරුද්ධ වන විදුහල්පතිවරුන් සිටී නම් අධ්‍යාපන අමාත්‍යාංශය දැනුවත් කරන්න ලෙසත් අධ්‍යාපන අමාත්‍ය අකිල විරාජ් කාරියවසම් මහතා විසින් උපදෙස් ලබා දී තිබේ. ගර්භිනී සමය සියලු කාන්තාවන්ට ශාරීරිකවත් මානසිකවත් සුවිශේෂ වෙනස්කම් සිදුවන කාල පරිච්ඡේදයක් වන අතර ගුරුවරියන්ට ද එම තත්ත්වය පොදුවේ බලපාන කරුණක් වන බව අධ්‍යාපන අමාත්‍යාංශය පවසයි. මේ පිළිබඳ අවධානය යොමු කරමින් ගර්භිණී ගුරුවරියන් වෙත වඩාත් පහසු සහ උචිත ඇඳුමක් හඳුන්වාදීමට පියවර ගන්නා ලෙස අධ්‍යාපන අමාත්‍ය අකිල විරාජ් කාරියවසම් මහතා විසින් උපදෙස් දෙනු ලැබූයේ පසුගිය වසරේ දීය. ඒ අනුව 2018-05-23 වැනි දිනැති 2018/21 චක්‍රලේඛය මඟින් පාසල් ගුරුවරියන් සඳහා ගර්භනී සමයට උචිත ඇඳුමක් හඳුන්වාදීම සම්බන්ධ ව සියලු පළාත් අධ්‍යාපන ලේකම්වරුන්, පළාත් සහ කලාප අධ්‍යාපන අධ්‍යක්ෂවරුන් සහ සියලු විදුහල්පතිවරුන් දැනුවත් කරනු ලැබුවේය. එසේ වුවත් ඇතැම් විදුහල්පතිවරුන් විසින් ගර්භිණී ගුරුවරියන්ට මෙම නිර්දේශිත ඇඳුම ඇඳ පාසලට පැමිණීම තහනම් කර ඇති බවට තොරතුරු වාර්තා වී ඇති බව වාර්තා වෙයි. ගුරුවරුන්ගේ වෘත්තීය ගරුත්වය, සම්ප්‍රදාය සහ සංස්කෘතිය ආරක්ෂාවන පරිදි වෛද්‍යවරුන්ගේ ද නිර්දේශ මත පාසල් ගුරුවරියන් වෙනුවෙන් හඳුන්වාදෙන ලද මෙම ඇඳුමට විරුද්ධ වීම පදනම් විරහිත සහ කණගාටුදායක තත්වයක් මෙන් ම ගර්භිණී ගුරුවරියන් අපහසුතාවට පත්වන කාරණයක් ද වන බව අධ්‍යාපන අමාත්‍යාංශය පවසයි. මේ නිසා, කිසිදු අයුරකින් හෝ මෙම ඇඳුමට විරෝධය පළකිරීමට විදුහල්පතිවරුන්ට සාධාරණ අයිතියක් නොමැති අතර, එවැනි විදුහල්පතිවරුන් සම්බන්ධයෙන් අධ්‍යාපන අමාත්‍යාංශයේ ක්ෂණික ඇමතුම් අංක 1988 වෙත වාර්තා කිරීමට පියවර ගන්නා ලෙස ද අධ්‍යාපන අමාත්‍යාංශය අදාළ ගුරුවරියන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=103216", "Category": null, "Parent URL": null}