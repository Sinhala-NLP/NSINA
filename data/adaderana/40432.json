{"Source": "Adaderana", "Timestamp": "January 18, 2014 09:33 am", "Headline": "විද්‍යාඥයින්ගේ සංඝායනාවක් පවත්වනවා", "News Content": "දේශපාලන මැදිහත්වීමකින් තොරව නව උත්පාදන සමඟ සංවර්ධනය වන රටකට අවශ්‍ය ප්‍රතිපත්ති හා සැලසුම් යෝජනා කිරීම සඳහා රටේ සියලූම විද්‍යාඥයින්ගේ සමුළුවක් පවත්වන බව තාක්ෂණ පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මහතා පවසයි. ඔහු පවසන්නේ සමාජයීය හෝ දේශපාලන අතපෙවීමකින් තොරව විද්‍යා හා තාක්ෂණ ක්ෂේත්‍රයේ මෙන්ම අනෙකුත් ක්ෂේත්‍ර වෙනුවෙන් ප්‍රතිපත්ති සැලසුම් යෝජනා කිරීම වත්මන් විද්‍යාඥයාගේ වගකීමක් බවයි. මෙහි මුලික පියවර ලෙස සියලු විද්‍යාඥයින්ගේ සංඝායනාවක් පැවැත්වීමට කටයුතු කරන බව පාඨලී චම්පික රණවක අමාත්‍යවරයා කියා සිටියි. ඒ සඳහා සෑම විද්‍යාඥයෙකුගේම සහ විද්‍යා හා තාක්ෂණ ප්‍රජාවගේ දායකත්වය අවශ්‍ය බව ඔහු පවසයි. 2016 වසරේ දී අමෙරිකානු ඩොලර් 4000ක ඒක පුද්ගල ආදායම ළඟා කර ගැනීම සඳහා දැනුම මත පදනම් වු නවෝත්පාදනයෙන් බිහි කරන ආර්ථික වර්ධනයක් අත්පත් කර ගත යුතු බව අමාත්‍යවරයා පෙන්වාදෙයි.", "URL": "https://sinhala.adaderana.lk/news.php?nid=40432", "Category": null, "Parent URL": null}