{"Source": "Adaderana", "Timestamp": "January 10, 2012 05:27 pm", "Headline": "රජයේ වෛද්‍යවරුන් ස්ථාන මාරුවීම් මණ්ඩලයෙන් ඉවත්වෙයි", "News Content": "වෛද්‍යවරුන්ගේ ස්ථාන මාරුවීම් පිළිබඳ මණ්ඩල වලින් ඉවත්වීමට තීරණය කළ බව රජයේ වෛද්‍යවරුන්ගේ සංගමය පවසයි. අද සිට ක්‍රියාත්මකවන පරිදි මෙම තීරණය ගත් බව රජයේ වෛද්‍යවරුන්ගේ සංගමය විසින් නිකුත් කළ නිවේදනයක සඳහන් වේ. එම මණ්ඩලයේ අධ්‍යක්ෂ ජනරාල්වරයාටත්,සෞඛ්‍ය අමාත්‍යංශ ලේකම්වරයාටත් අත්‍යවශ්‍ය පිළිපැදීම් ස්ථානමාරුවීම් පිළිබඳ පිළිගත් ප්‍රතිපත්ති සහ මහජන සේවා කොමිෂන් සභාවේ නියෝග පිළිබඳ කරනු ලැබූ කරුණු දැක්වීම් ව්‍යර්ථවීම මෙම තීරණයට හේතු වී ඇති බව සඳහන් වේ. රට පුරා සමානුපාතිකව බෙදීයන ආකාරයට මෙතෙක් වෛද්‍යවරුන්ගේ වාර්ෂික ස්ථාන මාරු ප්‍රතිපත්තිය ක්‍රියාත්මක වුවද මෑත කාලීනව සෞඛ්‍ය අමාත්‍යංශ ලේකම්වරයාගේත්,අධ්‍යක්ෂ ජනරාල්වරයාගේත් දේශපාලන හා වෙනත් බලපෑම් නිසා මෙම ක්‍රමවේදයට පරිබාහිරව අක්‍රමිකතා රැසක් සිදුව ඇති බව රජයේ වෛද්‍යවරුන්ගේ සංගමයේ උප ලේකම් වෛද්‍ය සංකල්ප මාරසිංහ මහතා අද දෙරණට කියා සිටියේය. මේ පිළිබඳ දිගින් දිගටම දැනුවත් කිරීම් කළද මේවන තෙක් නිසි ප්‍රතිචාරයක් දක්වා නොමැති බව හෙතෙම සඳහන් කළේය. ඒ අනුව මින් ඉදිරියට රට පුරා නිසි පරිදි වෛද්‍ය සේවාව ක්‍රියාත්මකවීමේදී යම් බාධාවන් එල්ලවන්නේනම් එහි වගකීම තමන් විසින් බාරනොගන්නා බව සංකල්ප මාරසිංහ මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=21297", "Category": null, "Parent URL": null}