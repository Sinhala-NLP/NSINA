{"Source": "Adaderana", "Timestamp": "August 6, 2018 03:17 pm", "Headline": "නියගයෙන් හෙම්බත් වී අසරණ වු නවගත්තේගම ජනතාව", "News Content": "වසර කිපයකින් නිසි වර්ෂාපතනයක් නොලැබිමෙන් නවගත්තේගම ප්‍රාදේශීය ලේකම් බල ග්‍රාම නිලධාරි වසම් 19 තුළම දරුණු නියං තත්ත්වයක් මේ වන විට මතුව ඇති බව ප්‍රාදේශීය ලේකම් දිලාන් ගුණරත්න මහතා පවසයි. පුත්තලම දිස්ත්‍රික්කයට අයත් නවගත්තේගම ප්‍රාදේශීය ලේකම් බල ප්‍රදේශයට ගෙවී ගිය වසර තුනකට ආසන්න කාලයක් තුළ නිසි වර්ෂාපතනයක් නොලැබීම නිසා මේ වන විට සියලුම වගාවන් විනාශ වි ඇති අතර 200 කට ආසන්න කුඩා වැව් වලින් 195 කට වැඩි ප්‍රමාණයක ජලය බිඳක්වත් නොමැති බව ඒ මහතා සඳහන් කළේය. මහඅන්දරවැව ජලාශයද අඩියටම සිදි ගොස් ඇති අතර නවගත්තේගම පෝෂණය කරනු ලබන ඉගිනිමිටිය ජලාශයේද මේ වන විට ඇත්තේ සුළු ජල ප්‍රමානයක් බව වාර්තා වෙයි. වැසි නොලැබීමෙන් මේ වන විට නවගත්තේගම කුඹුරු හිමි ගොවින්ට පිට පිට කන්න පහක් කුඹුරු අසවැද්දිමට නොහැකි වු බව ගොවීන් පවසයි. නියගය මේ වන විට නවගත්තේගම ප්‍රාදේශිය ලේකම් කොට්ඨාශයේ ග්‍රාම නිලධාරී වසම් 19 තුළම වෙලා ගෙන ඇති අතර එයින් පවුල් 6295 ක පුද්ලගයින් 18296 දෙනෙකු අසරණව පිඩාවන්ට පත්ව ඇති බව වාර්තා වෙයි. කුඹුරු වගා නොකිරීමේන් අද වන විට මිනිසුන්ට වඩා උසට වරා ගස් මෙන්ම නිදිකුම්බා ගාල් පිටින් කුඹුරු යට කරගෙන මතුව තිබේ. නැවත කුඹුරක් අස්වැද්දිම ගොවියකුට දැවැන්ත යන්ත්‍ර සුත්‍ර උපයෝගි කර ගැනීමට සිදුවන බව ගොවීන් වැඩිදුරටත් පවසයි. කඩා වැටුන නවගත්තේගම මිනිසුන්ගෙ ජීවිත යළි ගොඩ නැගීමට දැවැන්ත සටනක් කළ යුතුව බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=93929", "Category": null, "Parent URL": null}