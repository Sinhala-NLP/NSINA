{"Source": "Adaderana", "Timestamp": "September 23, 2011 08:54 pm", "Headline": "ආසන පටි පැළඳීමේ නීතිය ඔක්තෝබර් 1 සිට ක‍්‍රියාත්මකයි", "News Content": "මෝටර් රථවල ගමන් කරන විට ආසන පටි පැළඳීමේ නීතිය 2011 ඔක්තෝබර් මස 01 දින සිට ක‍්‍රියාත්මක වන බව පොලිසිය පවසයි. 2009 අංක 08 දරණ මෝටර් වාහන සංශෝධිත පනත සහ 2011 අගෝස්තු මස 09 දින රජයේ ගැසට් පත‍්‍ර අංක 1718/12 මගින් ලද නියෝග සහ 2011 අංක 03 දරණ මෝටර් රථ සංශෝධිත පනතින් සශෝධනය වූ 1984 අංක 40 දරණ මෝටර් රථ ආඥා පනතේ 157 (අ) වගන්තිය මත මෙම නීතිය ක්‍රියාත්මක වේ. මේ අනුව මෝටර් රථයක රියදුරු සහ ඉදිරි අසුනේ ගමන් කරන තැනැත්තා අනුමත ආසන පටියක් පැළඳ සිටිය යුතුබව පොලිසිය දැනුම් දෙයි. ඉංග‍්‍රීසි අකාරාදිය යටතේ පළාත් අක්ෂරය සමග ලියාපදිංචි වූ සියලුම ද්විත්ව කාර්යය වාහනවලට සහ මෝටර් රථ වලට (DP තානාපති වාහන ද ඇතුලුව) මෙම නීතිය බලාත්මක වන බව ද පොලිසිය පැවසීය. ඉහත සඳහන් වාහනවලට අමතරව 2011 ඔක්තෝබර් මස 01 දිනෙන් පසුව ලියාපදිංචි කරන සියලුම බස් රථවලට සහ ලොරි රථවලටද අදාළ නීතිය බලාත්මක වනු ඇත. අඩි 4 අගල් 9 ට අඩු උසක් ඇති තැනැත්තකුද, වෛද්‍ය මණ්ඩලයක තීරණය අනුව පුද්ගල ආරක්ෂක පටි පැළඳීමෙන් නිදහස් කර ඇති තැනැත්තන්ද, ෆෝක් ලිෆ්ට්, බැකෝ යන්ත්‍ර හා මෝටර් ගේ‍්‍රඩර් ආදී මෙහෙයුම් කර්තව්‍යයන් සිදු කරන වාහනවල රියදුරන් සහ ආසන පටි පැළඳීම වෛද්‍ය හේතූන් මත යෝග්‍ය නොවන බවට ලියාපදිංචි වෛද්‍ය වරයකු විසින් නිසි පරිදි නිකුත් කරන ලද වෛද්‍ය සහතිකයක් ඇති තැනැත්තන් සඳහා ද, ඊට අමතරව මෝටර් සයිකල්, ති‍්‍රරෝද රථ, ත‍්‍රීරෝද වෑන් රථ, විශේෂ කාර්යය වාහන, ඉඩම් වාහන, අත්ට‍්‍රැක්ටර් සහ අවමංගල්‍ය රථ සඳහාද මෙම නීතිය බලාත්මක නොවන බව පොලිසිය දැනුම් දෙයි. මෙම වරදට හසුවන සෑම තැනැත්තෙකුටම අධිකරණයේ නඩු පවරන අතර ආසන පටි නොපැළඳීම පළමුවරට වරදකරු වන තැනැත්තෙකුට රුපියල් 1000 ට අඩු නොවන රුපියල් 2000 නොඉක්මවන දඩයකින්ද, දෙවන වරට වරදකරුවන තැනැත්තෙකුට රුපියල් 2000 ට අඩු නොවන රුපියල් තුන්දහසක් 3000 නොඉක්මවන දඩයකින්ද, තුන්වන වරට වරදකරු වන තැනැත්තෙකුට රුපියල් 3500 නොඉක්මවන දඩයකින්ද රියදුරු බලපත‍්‍රය අවලංගු කිරීමෙන් හෝ අත්හිටුවීමෙන් හෝ දඩුවම් ලැබිය හැකි බව පොලිසිය වැඩිදුරටත් පවසයි.", "URL": "https://sinhala.adaderana.lk/news.php?nid=18922", "Category": null, "Parent URL": null}