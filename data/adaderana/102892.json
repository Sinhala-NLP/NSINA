{"Source": "Adaderana", "Timestamp": "January 23, 2019 12:35 pm", "Headline": "ජර්මනිය-ප්‍රංශය ඓතිහාසික ගිවිසුමක් අත්සන් තබයි", "News Content": "ප්‍රංශ ජනාධිපතිවරයා නිල සංචාරයක් සඳහා ජර්මනිය වෙත පැමිණ ඇත. සංචාරය අතරතුර දෙරටටම වැදගත්වන ඓතිහාසික ගිවිසුමකටද අත්සන් තැබුණි. ජර්මනිය සහ ප්‍රංශය අතර ඓතිහාසික ගිවිසුමක් අත්සන් තැබීමට පසුගියදා දෙරටේ රාජ්‍ය නායකයන් කටයුතු කළේය. ආහේන් ගිවිසුම ලෙසින් නම් වුණු මෙම ඓතිහාසික එකඟතාව අත්සන් තැබීම වෙනුවෙන් එහි පැමිණි ප්‍රංශ ජනාධිපති එමානුවෙල් මැක්‍රොන් පිළිගැනීම සඳහා ජර්මානු නායිකා ඇන්ජෙලා මර්කේල් පැමිණි සිටියේය. යුරෝපා සංගමයට එරෙහිවන්නන් සහ සහය පළකරන්නන්ගෙන් ආහේන් නුවර වීදි පිරී ගොස් තිබූ බව විදෙස් මාධ්‍ය සඳහන් කළේය. කෙසේ වෙතත් විරෝධතා කලහකාරී නොවූ බැවින් ඒවා නොසලකා ගිවිසුම අත්සන් තැබීමේ කටයුතු පවත්වාගෙන යාමට බලධාරීන් සමත්වුණි. ජර්මනිය සහ ප්‍රංශය අතර සබඳතාවල ස්ථාවර බව තහවුරු කිරීමත්, බ්‍රෙක්සිට් වැඩපිළිවෙල බිඳවැටීමත් සමඟින් දෙරට අතර සහයෝගීත්ව තහවුරු කරගැනීමත් මෙම ගිවිසුමේ අපේක්ෂාව වෙයි. 1963 වසරේදී ජර්මානු චාන්සලර් කොන්රඩ් ඇඩෙනෝවා සහ ප්‍රංශ ජනාධිපති චාල්ස් ඩි ගෝල් අතර අත්සන් තැබුණු එලීසේ ගිවිසුමෙන් අනතුරුව දෙරට අතර ඇතිකරගත් පළමු ගිවිසුම මෙය වෙයි.", "URL": "https://sinhala.adaderana.lk/news.php?nid=102892", "Category": null, "Parent URL": null}