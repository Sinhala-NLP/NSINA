{"Source": "Adaderana", "Timestamp": "May 9, 2019 09:20 pm", "Headline": "ඩ්‍රෝනා යානයක් ගුවන් ගත කළ රුසියානුවෙක් අත්අඩංගුවට", "News Content": "ශ්‍රී ලංකාවේ විවිධ ස්ථාන නවීන ඩ්‍රෝන කැමරාවක් මඟින් විඩියෝ කළ රුසියානු ජාතිකයකු අද(09) අත්අඩංගුවට ගත් බව ගාල්ල වරාය පොලීසිය පවසයි. ඔහු අත්අඩංගුවට ගනු ලැබුවේ ගාල්ල දෙවට වෙරළ තීරය වීඩියෝ ගත කරමින් සිටින අවස්ථාවේදීය. මෙම රුසියානු ජාතිකයා 31 හැවිරිදි වියේ පසුවන පුද්ගලයෙකි. ඩ්‍රෝනා කැමරාවකින් විදේශිකයෙකු දෙවට වෙරළ තීරයේ විඩියෝ ගත කරන බවට පොලීසියට ලැබුණු තොරතුරකට අනුව රුසියානු ජාතිකයා අත්අඩංගුවට ගන්නා ලදී. මෙම රුසියානු ජාතිකයා මෙරටට පැමිණ ඇත්තේ අප්‍රේල් 28 වැනිදාය. ඔහු මෙම මස 11 වැනි දා මෙරටින් පිටත්ව යාමට නියමිතව ඇති බව වරාය පොලීසියේ ස්ථානාධිපති දුමින්ද කුමාර මහතා පැවසීය. මෙම රුසියානු ජාතිකයා එරට විදුලි සංදේශ ආයතනයක සේවය කරන්නෙකු බවද පොලීසිය පවසයි.", "URL": "https://sinhala.adaderana.lk/news.php?nid=109636", "Category": null, "Parent URL": null}