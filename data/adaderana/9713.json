{"Source": "Adaderana", "Timestamp": "July 19, 2010 05:12 pm", "Headline": "ප්‍රධානම අභියෝගය බිම් බෝම්බ ඉවත් කිරීමයි", "News Content": "නැවත පදිංචි කිරීමේ කටයුතු වලදී පවතින ප්‍රධානම අභියෝගය බිම් බෝම්බ ඉවත් කිරීම බව මුලතිව් ආරක්ෂක සේනා ආඥාපති මේජර් ජෙනරාල් ප්‍රසන්න සිල්වා මහතා පවසයි. අවසන් සටන පැවති ප්‍රදේශ වල බිම් බෝම්බ ඉවත් කිරීමේ කටයුතු සඳහා ඉංජිනේරු අංශයේ සෙබළුන් විශාල ප්‍රමාණයක් යොදවා ඇති බවත්, මේ වනවිට මුලතිව් නගරයේ බිම් බෝම්බ විශාල ප්‍රමාණයක් ඉවත් කර ඇති බවත් ඔහු පෙන්වාදෙයි. එමෙන්ම මෙම කටයුතු සඳහා ආරක්ෂක අංශ, රජයේ සංවිධාන මෙන්ම එක්සත් ජාතීන්ගේ සංවිධානයේ සංවර්ධන වැඩ සටහනේ සහය ද ලැබෙන බව මේජර් ජෙනරාල්වරයා සඳහන් කරයි. නැවත පදිංචි කළ ජනතාවගේ ජන ජීවිතය නැංවීම සඳහා රජය විශාල කාර්යභාරයක් ඉටුකරන බව ද ප්‍රසන්න සිල්වා මහතා ප්‍රකාශ කළේය. එමෙන්ම වසර 30 කට පසු මුලතිව් වෙත විදුලි බලය ලබාදීමට ද කටයුතු කර ඇති බව ඔහු පෙන්වා දුන්නේය.", "URL": "https://sinhala.adaderana.lk/news.php?nid=9713", "Category": null, "Parent URL": null}