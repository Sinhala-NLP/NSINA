{"Source": "Adaderana", "Timestamp": "December 22, 2018 12:54 pm", "Headline": "නත්තල් නිවාඩු සමයේ සොල්දාදුවන් කළ සමාජ සත්කාරය", "News Content": "නත්තල් නිවාඩු සමයේ දකුණු කොරියාවේ සිටින අමෙරිකානු සොල්දාදුවන් සිදුකළ පුණ්‍ය කටයුත්තක් ජාත්‍යන්තර මාධ්‍ය තුළ කතාබහට ලක්ව තිබේ. එහිදී ඔවුන් එරට වැසියන්ට කුට්ටි කරන ලද ගල් අඟුරු 5000ක් බෙදාදීමට පියවර ගෙන ඇති බව දැක්වෙයි. දකුණු කොරියාවේ සිටින අමෙරිකානු සොල්දාදුවන් එරට වැසියන් පිරිසකට සම්පීඩනයෙන් කුට්ටි කරන ලද ගල් අඟුරු බෙදාදීමට කටයුතු කර තිබේ. නත්තල් සීයාගේ තොප්පි වලින් සැරසී කේසි හමුදා කඳවුරේ අමෙරිකානු සොල්දාදුවන් 60 දෙනෙකු එම සමාජ සත්කාරය සඳහා සහභාගී වී තිබේ. දකුණු කොරියාවේ පිහිටා ඇති අමෙරිකානු හමුදා කඳවුරු අතරින් එකක් වන කේසි (Casey)කඳවුර පිහිටා ඇත්තේ කොරියානු යුධ මුක්ත කලාපය අසළ ප්‍රදේශයකයි. ඔවුන් වාර්ෂිකව සංවිධානය කරනු ලබන මෙම පුණ්‍ය කටයුත්ත මෙවර පැවැත්වුණේ දකුණු කොරියාවේ ඩොන්ග්ඩුචන් (Dongducheon)නගරයේය. ඩොන්ග්ඩුචන් නගරයේ වාසය කරන පවුල් 13කට මෙහිදී සම්පීඩනයෙන් කුට්ටි කරන ලද ගල් අඟුරු 5000ක් පමණ බෙදා දුන් බව දැක්වෙයි. දකුණු කොරියාව සහ උතුරු කොරියාව අතර රාජ්‍ය තාන්ත්‍රක සබඳතාවල වර්ධනයක් පසුගිය කාලසීමාව තුළ දක්නට ලැබුණි. කෙසේ වෙතත් ආරක්ෂාව සහ කොරියානු අර්ධද්වීපය තුළ සාමය පවත්වාගෙන යාම සඳහා දකුණු කොරියාව තුළ තවදුරත් අමෙරිකානු සොල්දාදුවන් 28 000ක් පමණ ස්ථානගත කර සිටින බව විදෙස් වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=101142", "Category": null, "Parent URL": null}