{"Source": "Adaderana", "Timestamp": "July 12, 2011 12:53 pm", "Headline": "අමාත්‍යවරයා ගනුදෙනුව ගැන දැනුවත්ද දන්නේ නෑ", "News Content": "බාල තෙල් ගෙන්වීමට අදාළව පාර්ලිමේන්තු තේරීම් කාරක සභාවක් පත් කළ යුතු බව එ.ජා.ප මහ ලේකම් තිස්ස අත්තනායක මහතා අවධාරණය කරයි. ‍ බාල තෙල් ‍ගෙන්වා කරන ලද මහා පරිමාණ අක්‍රමිකතාවට අදාළව ඛනිජ තෙල් කර්මාන්ත අමාත්‍ය සුසිල් ප්‍රෙම්ජයන්ත් මහතාට එරෙහිව විශ්වාස භංග යෝජනාවක් ගෙන එනවිට එවැනි තේරීම් කාරක සභාවක් නොසිටියහොත් ආණ්ඩුව විසින් එකී යෝජනාව බහුතර බලයකින් පරාජය කරනු ඇති බව මහ ලේකම්වරයා කියා සිටියේය. විශ්වාසභංගය පරාජය කළ පමණින් එමගින් ජනතාවට සිදුවූ අසාධාරණයට සාධාරණයක් ඉෂ්ට නොවන බව එ.ජා.ප මහ ලේකම්වරයා කියා සිටියේ අද(12)කොළඹ පැවති මාධ්‍ය හමුවකට සහභාගීවෙමිනි. බාල පෙට්‍රල්වලට මුදල් නොගෙවන ලෙස ඛනිජ තෙල් කර්මාන්ත අමාත්‍යවරයා ප්‍රසිද්ධ ප්‍රකාශයක් කළද ඔහු එකී ප්‍රකාශය කරනු ලැබුවේ අදාළ ගනුදෙනු පිළිබඳ නිසි දැනුවත්කමකින්ද යන ප්‍රශ්නයක් පැනනගින බව අත්තනායක මහතා සඳහන් කරයි. මන්දයත් යම් ඛනිජ තෙල් මෙරටට ආනයනය කිරීමේදී සාමාන්‍යයෙන් අදාළ ගෙවීම් සිදුකරන්නේ ණයවර ලිපි මගින් බැවින් මෙරටට ගෙන එනු ලැබූ ඉන්ධන මෙරට වරායට ගොඩබස්වනවිටම අදාළ ගෙවිම් නිදහස්වන බැවින් එකී මුදල් මේවන විටත් ගෙවා තිබෙනු ඇතැයි අත්තනායක මහතා අවධාරණය කළේය. බාල ඛනිජ තෙල් ගෙන්වා අර්බුදයක් ඇති වූ විට මුලින්ම අමාත්‍යවරයා උත්සාහ කරනු ලැබුවේ එහි වරද ඉන්ධන පිරවුම්හල්වලට පැටවීමට බවත්,පසුව වරද සිදුව ඇත්තේ අමාත්‍යංශය තුළ බව සඟවාලීමට නොහැකි වූ පසු එහි වරද නිලධාරීන් පිට පටවා බේරීමට අමාත්‍යවරයා ක්‍රියා කළ බවත් තිස්ස අත්තනායක මහතා පැවසීය.", "URL": "https://sinhala.adaderana.lk/news.php?nid=17359", "Category": null, "Parent URL": null}