{"Source": "Adaderana", "Timestamp": "March 5, 2014 01:34 pm", "Headline": "බන්දුල ඇමතිගේ පුතුට ඇප!", "News Content": "රිය අනතුරක් සිදුකිරීම සම්බන්ධයෙන් අත්අඩංගුවට ගත් ඇමති බන්දුල ගුණවර්ධන මහතාගේ පුත් චතුර පසන් ගුණවර්ධන මහතා අද (05) මාතර අතිරේක මහේස්ත‍්‍රාත් මංජුල කරුණාරත්න හමුවට ඉදිරිපත් කිරීමෙන් පසුව පෙර ඇප මත මුදා හැර තිබේ. පෙබරවාරි මස 20 වැනිදා තංගල්ල - මාතර ප‍්‍රධාන මාර්ගයේදී ඇමති පුත‍්‍රයා විසින් පැදවූ මෝටර් රථයේ ගැටීමෙන් තුවාල ලැබූ පුද්ගලයෙකු මාතර රෝහලට ඇතුළත්ව ප්‍රතිකාර ලබමින් සිටියේය. එම අනතුර සිදුවූ අවස්ථාවේදී බන්දුල ගුණවර්ධන අමාත්‍යවරයාගේ 27 හැවිරිදි පුත‍්‍රයා අත්අඩංගුවට ගෙන එදිනම අධිකරණයට ඉදිරිපත් කෙරුණු අතර එම අවස්ථාවේදී සැකකරු ඇප මත මුදා හැර තිබුණි. කෙසේ වුවද තුවාල ලැබූ පුද්ගලයා මිය ගිය බව යළි අනාවරණය වීමෙන් පසු සැකකාර ඇමති පුත්‍රයා අද යළි මාතර මහේස්ත්‍රාත්වරයා හමුවට ඉදිරිපත් කෙරුණි. එහිදී ඇමති පුතා රුපියල් ලක්ෂ 2ක පෙර ඇප මත නිදහස් කෙරුණු අතර එකී නඩුව ලබන මැයි මස 9 වැනිදා යළි කැඳවීමටද නියෝග කෙරිණ. ඇමති පුතුගේ වාහනයට යටවීමෙන් මිය ගිය පුද්ගලයා ගන්දර, තලල්ල ප‍්‍රදේශයේ පදිංචි වයස අවුරුදු 52 ක පුද්ගලයෙකු වන අතර අනතුර සිදුවන අවස්ථාවේ සැකකාර චතුර පසන් ගුණවර්ධන සතුව වලංගු රියදුරු බලපත‍්‍රයක් තිබී නැති බවද අනාවරණය විය.", "URL": "https://sinhala.adaderana.lk/news.php?nid=41557", "Category": null, "Parent URL": null}