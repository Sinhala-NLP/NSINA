{"Source": "Adaderana", "Timestamp": "April 24, 2017 12:56 pm", "Headline": "ආණ්ඩුව පිළිගත හැකි ප්‍රතිචාරයක් ලබාදෙන තෙක් වර්ජනය කරනවා", "News Content": "ඛණිජ තෙල් වෘත්තිය සමිති ආරම්භ කර ඇති වර්ජනය හේතුවෙන් රට පුරා තෙල් සැපයුමට බාධා එල්ල වී තිබේ. ඛණිජ තෙල් වෘත්තිය සමිති එකමුතුවේ මාධ්‍ය ප්‍රකාශක බන්දුල සමන් කුමාර මහතා පැවසුවේ අද(24) දිනයේ තොග තෙල් ගබඩා 12 වෙත තෙල් සැපයීම සිදු නොකළ බවය. ඉන්ධන පිරවුම්හල් වෙත තෙල් බෙදාහැරිමේ කටයුතු ද මේ වන විට අත්හිටුවා ඇති බව බන්දුල සමන් කුමාර මහතා සඳහන් කළේය. වැඩිදුරටත් අදහස් දැක්වූ බන්දුල සමන් කුමාර මහතා ප්‍රකාශ කළේ ආණ්ඩුව පිළිගත හැකි ප්‍රතිචාරයක් ලබාදෙන තෙක් වර්ජනය අඛන්ඩව ක්‍රියාත්මක කරන බවය. මේ අතර වරාය රැකගැනීමේ වෘත්තිය සමිති පෙරමුණේ සම කැඳවුම්කරු චන්ද්‍රසිරි මහගමගේ මහතා ප්‍රකාශ කළේ වරාය අධිකාරියේ සියලු වෘත්තිය සමිති අද(24) දිනයේ රැස්වී ඉදිරි වෘත්තිය ක්‍රියාමාර්ග පිළිබඳ තීරණයක් ගන්නා බවය. කෙසේ වුවද වෘත්තිය සමිති සමඟ අද(24) දහවල් පැවැත්වෙන සාකච්ඡාව මඟින් විසඳුමක් ලබා ගත හැකි වනු ඇති බව ඛණිජ තෙල් අමාත්‍ය චන්දිම වීරක්කොඩි මහතා සඳහන් කළේය. ත්‍රීකුණාමලයේ පිහිටි තෙල් ටැංකි ලංකා ඉන්දියන් ඔයිල් සමාගමට පැවරීම සඳහා රජය සූදානම් වන බවට චෝදනා කරමින් මෙම වෘත්තිය ක්‍රියාමාර්ගය පැවැත්වේ. 2003 වසරේදි එක්සත් ජාතික පක්ෂ රජය යටතේ එළඹි ගිවිසුමක් අනුව එම තෙල් ටැංකිවල පාලනය අදාළ සමාගම වෙත ලබාදී ඇති අතර නෛතික තත්ත්වයක් හේතුවෙන් මේ වන විට එහි අයිතිය අදාළ සමාගමට නොමැති බව වෘත්තිය සමිති පවසයි. ඒ අනුව විෂයභාර අමාත්‍යවරයා අදාළ තෙල් ටැංකිවලින් කොටසක් රජයට පවරා ගැනීම සඳහා කැබිනට් පත්‍රිකාවක් ඉදිරිපත් කළ ද එය අහෝසි කරමින් තවත් කැබිනට් පත්‍රිකාවක් ඉදිරිපත්ව ඇති බව ජනතා විමුක්ති පෙරමු‍ණේ නායක අනුර කුමාර දිසානායක මහතා පසුගියදා ප්‍රකාශ කළේය. මේ සම්බන්ධයෙන් හෙට (25) දිනයේදී කැබිනට් මණ්ඩලය තුළ සාකච්ඡා කිරීමට නියමිතව තිබේ. අග්‍රමාත්‍යවරයාගේ හෙටින් ආරම්භ වන ඉන්දීය සංචාරය තුළදී තෙල් ටැංකි පැවරීම සම්බන්ධයෙන් ගිවිසුමකට එළඹීමේ සූදානමක් පවතින බව වෘත්තිය සමිති පෙන්වා දෙයි. කෙසේ වුවද ඛණිජ තෙල් අමාත්‍ය චන්දිම වීරක්කොඩි මහතා ප්‍රකාශ කළේ ඒ පිළිබඳ අවසන් තීරණයක් මෙතෙක් ගෙන නොමැති බවය.", "URL": "https://sinhala.adaderana.lk/news.php?nid=72419", "Category": null, "Parent URL": null}