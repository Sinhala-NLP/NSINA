{"Source": "Adaderana", "Timestamp": "January 28, 2014 07:30 am", "Headline": " මරණය වෙනුවට සිරදඬුවම් සලකා බලයි!", "News Content": "මරණ දණ්ඩනය නියම වී ඇති පුද්ගලයින්ට ජීවිතාන්තය දක්වා සිරදඞුවම නියම කිරීමට ඇති හැකියාව පිළිබඳව සොයා බැලීම සඳහා විශේෂ කමිටුවක් පත් කර තිබේ. අධිකරණ අමාත්‍යංශ ලේකම් කමලනීද සිල්වා මහත්මියගේ ප්‍රධානත්වයෙන් මෙම කමිටුව පත් කර ඇති බව වාර්තා වේ. අදාළ කමිටුව සඳහා හිටපු විනිසුරුවරුන්, මනෝ වෛද්‍යවරුන්, සමාජ විද්‍යාඥයින්, බන්ධනාගාර අමාත්‍යංශයේ නිලධාරීන් සහ නීතිපති දෙපාර්තමේන්තුවේ නිලධාරීන් ද ඇතුළත්වන බව සඳහන්ය. මරණ දණ්ඩනය නියම වී ඇති රැඳවියන් පිරිසක් පසුගියදා බෝගම්බර බන්ධනාගාරයේ වහලය මත නැගී උපවාසයේ නිරත වු අතර ඔවුන්ගේ ගැටලුවට කඩිනම් විසඳුම් ලබාදෙන බව බලධාරීන් පොරොන්දුවිය. ඒ අනුව දැනට බන්ධනාගාර ගතව සිටින මරණ දණ්ඩනය නියම වු පුද්ගලයින් පිළිබඳ වාර්තාවක් පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශය විසින් ජනාධිපතිවරයා වෙත යොමුකර තිබේ. ජනාධිපති මහින්ද රාජපක්ෂ මහතාගේ උපදෙස් මත මෙම විශේෂ කමිටුව පත් කර ඇති අතර ඔවුන් විසින් ලබාදෙන නිර්දේශ අනුව අදාළ පුද්ගලයින් පිළිබඳව ඉදිරි ක්‍රියාමාර්ග ගනු ඇත. මරණ දණ්ඩනය නියම වී සිටින එක් එක් පුද්ගලයින් පිළිබඳව වෙන වෙනමම සොයා බලන ලෙස අධිකරණ අමාත්‍යංශය රවුෆ් හකීම් මහතා අදාළ කමිටුවට උපදෙස් ලබාදී තිබේ. එහිදි ඔවුන්ගේ වයස් සීමා අනුව මූලිකත්වය ලබාදි ඉතා කඩිනමින් අදාළ නිර්දේශ ඉදිරිපත් කරන ලෙස කමිටුවේ සාමාජිකයින්ට අමාත්‍යවරයා උපදෙස් ලබා දී ඇති බව වාර්තා වේ. මේ වන විට මරණ දණ්ඩනය නියම වු පුද්ගලයින් 425 දෙනෙකු පමණ බන්ධනාගාර ගතව සිටින බව සඳහන්ය.", "URL": "https://sinhala.adaderana.lk/news.php?nid=40698", "Category": null, "Parent URL": null}