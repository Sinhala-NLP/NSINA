{"Source": "Adaderana", "Timestamp": "October 29, 2010 11:40 am", "Headline": "වරෙන්තු නොමැතිව උදුල් ඇතුළු 4ක් අත්අඩංගුවට ගැනීමට ඉඩලැබෙයි", "News Content": "පසුගියදා උසස් අධ්‍යාපන අමාත්‍යාංශයට අයුතු ලෙස ඇතුළු වී රජයේ දේපළ වලට අලාභ හානි කිරීමේ සිද්ධිය සම්බන්ධව ප්‍රමාණවත් සාක්ෂි තිබේ නම් අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න ඇතුළු සැකකරුවන් අත්අඩංගුවට ගැනීම සඳහා පොලිසියට බලය පවතින බව කොළඹ මහේස්ත්‍රාත් රශ්මි සිංගප්පුලි මහතා කුරුඳුවත්ත පොලීසියට දැනුම් දී ඇත. අදාළ නඩුව අද(29) කැඳවූ අවස්ථාවේදී අදාළ පහරදීමට උදුල් ප්‍රේමරත්න ඇතුළු සැකකරුවන් සිව්දෙනෙකු සම්බන්ධ බවට සාක්ෂි අනාවරණය වී ඇති බව කුරුඳුවත්ත පොලීසිය අධිකරණයට දැනුම් දී තිබේ. එමනිසා එම සැකකරුවන් අත්අඩංගුවට ගැනීම සඳහා පරීක්ෂණ සිදුකරන බවද පොලීසිය දැනුම් දී ඇත. ප්‍රමාණවත් සාක්ෂි තිබේ නම් එම සැකකරුවන් අතුඅඩංගුවට ගැනීම සඳහා අධිකරණ වරෙන්තු අවශ්‍ය නොවන බව එවිට ප්‍රධාන මහේස්ත්‍රාත් රශ්මි සිංගප්පුලි මහතා ප්‍රකාශ කළේය. එමනිසා ඔවුන් අත්අඩංගුවට ගැනීම සඳහා පොලීසියට බලය පවතින බව මහේස්ත්‍රාත්වරයා සඳහන් ක‍ළේය. මේ අතර මෙම සිද්ධියට අදාළව අත්අඩංගුවට ගෙන රිමාන්ඩ් භාරයට පත්කර තිබූ විශ්ව විද්‍යාල ශිෂ්‍යයින් 21 දෙනා ද අද අධිකරණයට ඉදිරිපත් කර තිබුණි. පොලීසිය ඉදිරිපත් කළ කරුණු සලකා බැලූ මහේස්ත්‍රාත්වරයා ඔවුන් ලබන 12 වන දින දක්වා රිමාන්ඩ් භාරයේ තැබීමට ද නියෝග කරනු ලැබීය.", "URL": "https://sinhala.adaderana.lk/news.php?nid=11809", "Category": null, "Parent URL": null}