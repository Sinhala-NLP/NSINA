{"Source": "Adaderana", "Timestamp": "February 3, 2013 04:37 pm", "Headline": "ත්‍රීකුණාමලයේ සමුද්‍ර කෞතුකාගාරය ජනපති විවෘත කරයි", "News Content": "ප්‍රතිසංස්කරණය සහ සංරක්ෂණය කරන ලද ත්‍රීකුණාමලයේ පැරණි ඕලන්ද නාවික කොමසාරිස් නිල නිවාසය සමුද්‍ර කෞතුකාගාරය ලෙස ජනාධිපති මහින්ද රාජපක්ෂ මහතා විසින් අද (03) විවෘත කර තිබේ. ජනාධිපති මහින්ද රාජපක්ෂ මහතාගේ මගපෙන්වීම යටතේ ශ්‍රී ලංකා නෙදර්ලන්ත සංස්කෘතික සහයෝගීතා වැඩසටහන යටතේ ජාතික උරුමයන් පිළිබඳ අමාත්‍යාංශය, පුරාවිද්‍යා දෙපාර්තමේන්තුව හා ශ්‍රී ලංකා නාවික හමුදාව ඒකාබද්ධව මෙම ව්‍යාපෘතිය ක්‍රියාවට නංවා තිබිණ. නෙදර්ලන්ත ආධාර මත රුපියල් මිලියන 75ක වියදමින් මෙම සමුද්‍ර කෞතුකාගාරය ප්‍රතිංස්කරණය කර ඇති බව ජනාධිපති මාධ්‍ය අංශය සඳහන් කළේය. වර්ෂ 1602 සිට 1796 දක්වා ඕලන්ද නාවික කොමසාරිස්වරයාගේ නිල නිවාසය ලෙස මෙම ගොඩනැගිල්ල භාවිත කළ අතර අනතුරුව ත්‍රීකුණාමලය බ්‍රිතාන්‍ය මධ්‍යස්ථානය ලෙස ද භාවිත කර තිබේ. පසුකාලීනව මෙය අග්නිදිග විශ්ව විද්‍යාලය ලෙස ද භාවිත කර ඇති බව සඳහන්ය.", "URL": "https://sinhala.adaderana.lk/news.php?nid=31313", "Category": null, "Parent URL": null}