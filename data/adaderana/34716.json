{"Source": "Adaderana", "Timestamp": "June 7, 2013 02:14 pm", "Headline": "පාඨලී නැනෝ තාක්ෂණික උයන පිරික්සයි", "News Content": "හෝමාගම ප්‍රදේශයේ ඉදිවන මෙරට පළමු නැනෝ තාක්ෂණික උද්‍යානය ලබන ඔක්තෝබර් මාසයේ දී විවෘත කිරීමට සැලසුම් කර තිබේ. උද්‍යානයේ වත්මන් තත්ත්වය සහ ප්‍රගතිය පිළිබඳ සොයා බැලීම සඳහා තාක්ෂණ, පර්යේෂණ හා පරමාණුක බලශක්ති අමාත්‍ය පාඨලි චම්පික රණවක මහතා අද (07) පෙරවරුවේ එම ප්‍රදේශයේ සංචාරයක නිරත වී ඇති බව සඳහන්ය. මීට සමගාමීව හෝමාගම මහින්ද රාජපක්ෂ ජාතික පාසලේ නැනෝ තාක්ෂණය සම්බන්ධ විශේෂ වැඩමුළුවක් සංවිධානය කර තිබු බව තාක්ෂණ , පාර්යේෂණ හා පරමාණුක බලශක්ති අමාත්‍යාංශය පැවසුවේය. එහිදී නැනෝ තාක්ෂණය පිළිබඳව පාසල් ළමුන් දැනුවත් කළ පාඨලි චම්පික රණවක අමාත්‍යවරයා සඳහන් කළේ පාසල් කාලයේ සිටම දරුවන්ට නැනෝ තාක්ෂණය පිළිබඳ අවබෝධය ලබාදීම තුළින් තාක්ෂණික දැනුමෙන් පිරිපුන් නව පරම්පරාවක් බිහිකිරීමට හැකි වන බවයි. නවීන තාක්ෂණයේ දියුණුවත් සමඟ බොහෝ රටවල් අද වන විට නැනෝ තාක්ෂණය භාවිතයෙන් උපරිම ප්‍රයෝජන ලබාගන්නා බව ද අමාත්‍යවරයා එහිදී සඳහන් කළේය.", "URL": "https://sinhala.adaderana.lk/news.php?nid=34716", "Category": null, "Parent URL": null}