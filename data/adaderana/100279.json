{"Source": "Adaderana", "Timestamp": "December 4, 2018 10:31 pm", "Headline": "රටේ බලකණු තුනක් හැප්පෙන්නට පටන් අරන්", "News Content": "ඉතිහාසයේ පළමු වතාවට රටේ බලකණු තුනක් හැප්පෙන්නට පටන් ගැනීම හේතුවෙන් ජනතාව දැඩි අසීරුතාවයකට පත්ව සිටින බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පැවසීය. රටේ පවතින දේශපාලන අර්බුදය හේතුවෙන් රටේ ගොවි ජනතාව දැඩි දුෂ්කරතාවයන් රැසකට මුහුණ පා ඇති බව ප්‍රකාශ කිරීම සඳහා දඹුල්ලේ දී මාධ්‍ය හමුවක් කැඳවමින් මේ බව සඳහන් කළේය. මෙහිදී වැඩිදුරටත් අදහස් දැක්වූ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කියා සිටියේ විධායකය ව්‍යවස්ථාදායකය අධිකරණය යන ප්‍රධාන බල කණු තුන මේ වන විට ලිග්ගල් තුනක් ආකාරයෙන් තිබුණු බලකණු මැදට ගිනි තබා තිබෙන බවත්ය. මෙම ගිනි ගොඩ මැද රටේ මහජනතාව පිළිස්සෙන බව ද හෙතෙම කීවේය, මේ දිනවල රටේ පවතින තත්වය නිසා පැවැත්වෙන සාමාන්‍ය පෙළ විභාගය ලියන දරුවන්ට පවා දැඩිව බලපා ඇතැයි නාමල් කරුණාරත්න මහතා කීවේය. ව්‍යවස්ථාවට රටේ ප්‍රජාතන්ත්‍රවාදයට පාර්ලිමේන්තු ප්‍රජාතන්ත්‍රවාදයට අනුව කටයුතු කිරීමේ බලය ජනාධිපතිවරයා සතු ව පවතින බවත් මේවන විට කැබිනට් එකක් අගමැතිකමත් නොමැති නිසා මෙවැනි තත්ත්වයක් රට තුළ ඉතිහාසයේ සිදු වී නැති බව ද කීවේය. රටේ මේ කුමන්ත්‍රණකාරී තත්ත්වය පරාජයට පත්කොට මහමැතිවරණයක් පැවැත්විය යුතු බව ඔහු එහිදි පැවසීය.", "URL": "https://sinhala.adaderana.lk/news.php?nid=100279", "Category": null, "Parent URL": null}