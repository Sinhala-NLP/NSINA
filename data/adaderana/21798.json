{"Source": "Adaderana", "Timestamp": "February 1, 2012 01:10 pm", "Headline": "ශ්‍රේෂ්ඨාධිකරණ තීන්දුවේ කරුණු මෙම නඩුවටත් අදාළයි-රජයේ නීතිඥයා කියයි", "News Content": "පළමුවන යුදාධිකරණයේ විනිසුරුවරුන්ගේ පත්කිරීම් අභියෝගයට ලක්කරමින් සරත් ෆොන්සේකා මහතා විසින් ගොනුකර තිබූ පෙත්සම අභියාචනාධිකරණය විසින් අද කල්තබා තිබේ. අදාළ නඩුව අද කැඳවූ අවස්ථාවේදී රංජිත්ද සිල්වා සහ නලින් පෙරේරා යන විනිසුරුවරුන් විසින් මෙම නියෝගය ලබාදුන් බව අද දෙරණ අධිකරණ වාර්තාකරු පවසයි. අධිකරණය හමුවේ කරුණු දක්වමින් රජයේ නීතිඥවරයා ඉල්ලා සිටියේ 1 වන යුද අධිකරණයට අදාළව ශ්‍රේෂ්ඨාධිකරණය විසින් දැනටමත් තීන්දුවක් ප්‍රකාශයට පත්කර ඇති බැවින් හා එකී තීන්දුවේ කරුණුම මෙම නඩුවට අදාළ බැවින් නඩුව කල්දමන ලෙසයි. ඒ අනුව නඩුවේ වැඩිදුර විභාග ක‍ටයුතු මැයි මස 02 වන දිනට කල් තබන බව අභියාචනාධිකරණය විසින් ප්‍රකාශයට පත්කොට තිබේ. 1 වන යුද අධිකරණයේ විනිසුරුවන් පක්ෂග්‍රාහීව කටයුතු කළ බැවින් තමන්ට අගතියක් සිදුව ඇති බව පෙන්වාදෙමින් ඔවුන්ගේ පත්වීම නීතිවිරෝධී යයි ප්‍රකාශයට පත්කරන ලෙස ඉල්ලමින් සරත් ෆොන්සේකා මහතා විසින් මෙම නඩුව ගොනු කර ඇත.", "URL": "https://sinhala.adaderana.lk/news.php?nid=21798", "Category": null, "Parent URL": null}