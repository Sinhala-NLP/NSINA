{"Source": "Adaderana", "Timestamp": "December 11, 2017 10:58 am", "Headline": "නිධන් හොයන්න ගෙනාපු ස්කෑනර් යන්ත‍්‍රක් එරුක්කාංගල් රක්ෂිතයෙන් මතුවෙයි", "News Content": "වවුනියාව,පූවරසන්කුලම එරුක්කාංගල් රක්ෂිත ප‍්‍රදේශයක තිබී භූමිය අභ්‍යන්තර වස්තු නිරීක්ෂණය කළ හැකි ස්කෑනර් යන්ත‍්‍රක් වවුනියාව කුරුක්කල්පුදුකුලම පොලිස් විශේෂ කාර්ය බලකා නිලධාරීන් විසින් සොයාගත් බව වවුනියාව පූවරසන්කුලම පොලීසිය පවසයි. එරුක්කාංගල් රක්ෂිත ප‍්‍රදේශයේ නිධන් සොයන පිරිසක් පිළිබඳ කුරුක්කල්පුදුකුලම පොලිස් විශේෂ කාර්ය බලකා කඳවුරු නිළධාරීන් වෙත ලද තොරතුරක් මත සිදුකළ විශේෂ වැටලීමකදී ඊයේ රාත්‍රියේ ස්කෑනර් යන්ත‍්‍රය හා යකඩ අලවංගුවක් සොයාගෙන ඇති බව ද පොලීසිය සඳහන් කරයි. වැටලීම සිදුකරන අවස්ථාවේ ස්කෑනර් යන්ත‍්‍රයේ හිමිකරුවන් හා නිධන් සෙවීමට පැමිණි පුද්ගලයින් පළාගොස් ඇති බව වාර්තා වෙයි. එල්.ටී.ටී.ඊ සංවිධානය සැඟවු රත්‍රං හා නිධන් සෙවීම වෙනුවෙන් අදාළ ස්කෑනර් යන්ත‍්‍රය ගෙන එන්නට ඇති බවට වවුනියාව ආරක්ෂක අංශ සැක පළ කරති. ස්කෑනර් යන්ත‍්‍රය ගෙනා පුද්ගලයින් සොයා පොලිස් විශේෂ කාර්ය බළකා නිළධාරීන් හා පොලිස් නිළධාරීන් පරීක්ෂණ මෙහෙයවන බවද පොලිසිය සඳහන් කළේය. අත්අඩංගුවට ගත් ස්කෑනර් යන්ත‍්‍රය වවුනියාව මහේස්ත‍්‍රාත් අධිකරණයට ඉදිරිපත් කිරීමට නියමිතයි. වවුනියාව කුරුක්කල්පුදුකුලම පොලිස් විශේෂ කාර්ය බලකා කඳවුරු අණදෙන නිලධාරී පොලිස් පරීක්ෂක ආර්.ඒ.ඩි.සි.එස් රත්නායක මහතා ඇතුළු නිළධාරීන් කණ්ඩායමක් මෙහෙයුම සිදුකොට ඇති බවද පොලීසිය පැවසීය.", "URL": "https://sinhala.adaderana.lk/news.php?nid=81336", "Category": null, "Parent URL": null}