{"Source": "Adaderana", "Timestamp": "August 21, 2018 02:41 pm", "Headline": "වෝඩ් පෙදෙස වැසෙයි", "News Content": "අන්තර් විශ්වවිද්‍යාලීය ශිෂ්‍ය බල මණ්ඩලයේ සිසු උද්ඝෝෂණයට මේ වන විට ජල හා කඳුළු ගෑස් ප්‍රහාර එල්ල කර තිබේ. සිසුන් වෝඩ් පෙදෙස සිට විශ්වවිද්‍යාල ප්‍රතිපාදන කොමිසම් සභාව ඉදිරිපිට රැස්ව සිටිය දී ඔවුන්ට පොලීසිය විසින් මෙම ප්‍රහාරය එල්ල කරනු ලැබීය. සිසුන්ගේ උද්ඝෝෂණය හේතුවෙන් කොළඹ 07, වෝඩ් පෙදෙස වසා දමා තිබේ. කෙසේ වෙතත් කොටුව පොලීසිය විසින් කොටුව මහේස්ත්‍රාත් අධිකරණයෙන් කළ ඉල්ලීමකට අනුව උද්ඝෝෂණය සඳහා අධිකරණ නියෝගයක් ලබා දී තිබේ. එහි සඳහන් වි ඇත්තේ මෙම උද්ඝෝෂණය සාමකාමීව හා නිත්‍යානූකූල අයුරින් පවත්වා ගෙන යෑමට හැකියාවක් ඇති නමුත්, ඒ තුළින් මහජනතාවට හා වාහනවලට බාධාවක්, අනතුරක්, කරදරයක් සිදු වන ආකාරයට මහා මාර්ගයේ ගමන් කිරීමෙන් වැළකී සිටිය යුතු බවත්, නීතියානූකූල සේවයේ නියුක්ත තැනැත්තන්ට බාධා කරදර ඇති වෙන අයුරින් රජයේ කාර්යාලවලට සාමය කඩවන ආකාරයට බලහත්කාරයෙන් ඇතුළු වීම වැලකී සිටිය යුතු බවටත් ය.", "URL": "https://sinhala.adaderana.lk/news.php?nid=94769", "Category": null, "Parent URL": null}