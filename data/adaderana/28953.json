{"Source": "Adaderana", "Timestamp": "November 6, 2012 01:09 pm", "Headline": "දෝෂාභියෝගයට අදාළ තේරීම්කාරක සභාවට පත්විය හැකියි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් වී ඇති දෝෂාභියෝගය සඳහා පත්කෙරෙන පාර්ලිමේන්තු තේරිම් කාරක සභාවට තමාද පත්විය හැකි යැයි අමාත්‍ය වෛද්‍ය රාජිත සේනාරත්න මහතා පවසයි. මේ හේතුවෙන් තමාට ඒ පිළිබඳව කිසිදු ප්‍රකාශයක් කළ නොහැකි බව අද (06) කොළඹ පැවැති මාධ්‍ය හමුවකදී මාධ්‍යවේදියෙකු නැඟු ප්‍රශ්නයකට පිළිතුරු වශයෙන් ඔහු මේ බව කියා සිටියේය. ශ්‍රී ලංකාවේ මසුන් අපනයනය සම්බන්ධයෙන් තහංචි ඇති බවට පළවු මාධ්‍ය වාර්තාවක් සම්බන්ධයෙන් කරුණු පැහැදිළි කිරීමට එම මාධ්‍ය හමුව කැඳවා තිබිණ. කෙසේ වෙතත් අදාළ චෝදනා සම්පූර්ණයෙන් ප්‍රතික්ෂේප කරන බවත් ලබන වසරේ ජනවාරී මස 01 වැනිදා සිට මුහුදු සීමා උල්ලංඝණය කරන කිසිදු ශ්‍රී ලාංකික ධීවරයෙකුට සමාවක් නොදෙන බවද අමාත්‍යවරයා අවධාරණය කළේය. මේ අතර ධීවර සංස්ථාවේ සභාපතිවරයා ලෙස තමාගේ සොහොයුරු මහිල් සේනාරත්න පත් කිරීම නිසා ගැටලු රැසක් පැන නැගී ඇති බවට එල්ල වන චෝදනා සම්බන්ධයෙන් ද රාජිත සේනාරත්න අමාත්‍යවරයා එහිදී අදහස් පළ කළේය. ධීවර සංස්ථාවේ කටයුතු සාර්ථක පවත්වාගෙන යාමේ අරමුණින් තමා එම පියවර ගත් බැව් ඔහු පෙන්වාදුන්නේය. ආරක්ෂක ලේකම් ගෝඨාභය රාජපක්ෂ මහතා දියවන්නා ප්‍රදේශය රමණීය අයුරින් සංවර්ධන කළ බවත් එය වෙනත් පුද්ගලයෙකුට ලබාදුනහොත් එසේ කරයිද යන්නත් අමාත්‍යවරයා එහිදී විමසා සිටියේය.", "URL": "https://sinhala.adaderana.lk/news.php?nid=28953", "Category": null, "Parent URL": null}