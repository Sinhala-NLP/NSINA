{"Source": "Adaderana", "Timestamp": "May 26, 2017 02:31 pm", "Headline": " මත් පෙති හා දුම්කොළ නිෂ්පාදන තොගයක් හමුවෙයි", "News Content": "තලෙයිමන්නාරම, ඌරුමනෙයි මුහුදු තීරයේ කැළෑ බද ප්‍රදේශයක සඟවා තිබියදී මත් පෙති වර්ගයක් සහ දුම්කොළ නිෂ්පාදන තොගයක් සොයාගෙන තිබේ. කිලිනොච්චිය පොලිස් බුද්ධි අංශයේ නිලධාරියෙකුට ලැබුණ තොරතුරකට අනුව තලෙයිමන්නාරම පොලීසිය විසින් සිදු කළ මෙහෙයුමකදී මෙම මත් පෙති සහ දුම්කොළ නිෂ්පාදන සොයාගෙන ඇති බව වාර්තා වෙයි. එහිදී ට්‍රැමඩෝල් නැමති ඉන්දියාවේ නිෂ්පාදිත මත් පෙති 29,840ක් , දුම්කොළ නිෂ්පාදන ග්‍රෑම් 50 බැගින් අඩංගු පැකට් 500කට ආසන්න ප්‍රමාණයක් සොයාගෙන තිබේ. මෙම භාණ්ඩ පොහොර බෑග් 06ක දමා සඟවා තිබියදී සොයාගත් බව පොලීසිය සඳහන් කළේය. මේ අතර ජර්මන් ජාතිකයෙකු විසින් මෙරටට ගෙන්වන ලද කොකේන් සහ මත් පෙති තොගයක් ගාල්ල පෞද්ගලික භාණ්ඩ ප්‍රකාශන ආයතනයක තිබී රේගුව විසින් සොයාගෙන තිබේ. රේගු මාධ්‍ය ප්‍රකාශක ධර්මසේන කහදව මහතා සඳහන් කළේ එහි වටිනාකම රුපියල් මිලියන 12කට අධික බවයි.", "URL": "https://sinhala.adaderana.lk/news.php?nid=73562", "Category": null, "Parent URL": null}