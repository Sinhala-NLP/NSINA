{"Source": "Adaderana", "Timestamp": "October 21, 2013 12:37 pm", "Headline": "පොදුරාජ්‍ය මණ්ඩලයීය රාජ්‍ය නායකයින්ගේ සමුළුවට ලක්සල සැරසෙයි", "News Content": "පොදු රාජ්‍ය මණ්ඩලයීය රාජ්‍ය නායකයින්ගේ සමුළුව සඳහා මුළු රටම සූදානම් වන අතරතුර මෙරට තෑගි හා සමරු භාණ්ඩ අලෙවියේ ප‍්‍රමුඛතම රාජ්‍ය ආයතනය වන ලක්සල ද සිය මෙහෙයුම් කටයුතු පුළුල් කරයි. ආර්ථික සංවර්ධන අමාත්‍ය බැසිල් රාජපක්ෂ මහතාගේ මග පෙන්වීම යටතේ සමාජ සංවර්ධන වැඩසටහනක් ලෙසින් කි‍්‍රයාත්මක දිවි නැගුම වැඩසටහනට අනුව ලක්සල නව අලෙවි ප‍්‍රදර්ශනාගාරයක් පේරාදෙණිය උද්භිද උද්‍යාන පිවිසුමෙහි ස්ථාපිත කෙරෙමින් පවතී. පොදු රාජ්‍ය මණ්ඩලයීය රාජ්‍ය නායකයින්ගේ සමුළුවට පෙර එය විවෘත කරන අතර උද්භිද උද්‍යානය නැරඹීමට පැමිණෙන රාජ්‍ය නායකයින් හා සම්භාවනීය අමුත්තන් හා දේශීය හා විදේශීය සචාරකයින්ගේ ආකර්ෂණය වඩාත් යොමු කර ගැනීම මෙහි අරමුණ වේ. ජාතික සම්පතක් ලෙස සැලකෙන පේරාදෙණිය උද්භිද උද්‍යානය මධ්‍යම කඳුකරයේ සංචාරකයින්ගේ ආකර්ෂණය දිනාගත් ප‍්‍රධානතම කේන්ද්‍රස්ථානයක් බවට ද පත්ව ඇති අතර වාර්ෂිකව එය නරඹන්නන්ගේ සංඛ්‍යාව මිලියන 1.4ක් පමණ වේ. ඒ අනුව ශී‍්‍ර ලංකාවේ අත්කම් නිර්මාණ වල අභිමානය ලොවට විදහා දැක්වීමේ ලක්සල ප‍්‍රධාන අරමුණ සාර්ථක කර ගැනීමේ උපායමාර්ගයක් ලෙසින් පේරාදෙණිය උද්භීද උද්‍යාන පිවිසුමේ මෙලෙස අලෙවි ප‍්‍රදර්ශනාගාරයක් විවෘත කිරීමට තීරණය කර තිබේ. \"කඳු මුදුන් වලින් වට වූ මනරම් භූමියක පිහිටි තනිමහල් ගොඩනැගිල්ලක නව ලක්සල අලෙවි ප‍්‍රදර්ශනාගාරය ඉදිකර තිබෙනවා. ඓතිහාසික වටිනාකමින් යුත් උද්භිද උද්‍යානයේ ඉදි කළ මෙම ප‍්‍රදර්ශනාගාරය සමරු භාණ්ඩ හා අත්කම් නිර්මාණ අලෙවි ඒකක 15,000කින් සමන්විතයි.\" යනුවෙන් ලක්සල සභාපති හා ප‍්‍රධාන විධායක නිලධාරී අනිල් කොස්වත්ත මහතා පැවසීය. එහිදී වැඩිදුරටත් අදහස් දැක්වූ ඒ මහතා කියා සිටියේ පින්නවල අලි අනාථාගාරය තුළ හා ජාතික කෞතුකාගාර පරිශ‍්‍රය තුළ ආරම්භ කළ අලෙවි ප‍්‍රදර්ශනාගාර සමගින් පවත්වාගෙන යන ප‍්‍රදර්ශනාගාර දාමයේ තුන්වැන්න ලෙස පේරාදෙණිය අලෙවි ප‍්‍රදර්ශනාගාරය විවෘත කරනු ලබන බවය. එම අලෙවි ප‍්‍රදර්ශනාගාර දාමයෙහි පවතින විශේෂත්වය වනුයේ එම ස්ථානයට ආවේණික නිර්මාණ හා සමරු භාණ්ඩ පාරිභෝගිකයින් අතට පත් කිරීම බවද අනිල් කොස්වත්ත මහතා පෙන්වා දුන්නේය. සාඩම්බර ඉතිහාසයකට උරුමකම් කියන ශී‍්‍ර ලංකාවේ පොදු රාජ්‍ය මණ්ඩලයීය රාජ්‍ය නායකයින්ගේ සමුළුවට සහභාගි වන රාජ්‍ය තාන්ති‍්‍රකයින්ගේ ආකර්ෂණය දිනාගන්නා යටත් විජිතවාදී යුගයක අතීතය විදහා දක්වන ස්ථාන රැසක් අප රට තුළ පවතී. පේරාදෙණිය උද්භිද උද්‍යානය ද එවැනි ස්ථානයක් ලෙස සලකනු ලබන අතර එය යටත් විජිතවාදයේ හා කාර්මීකරණයේ නැවතුම සනිටුහන් කළ සාඩම්බර ඉතිහාසයේ සලකුණක් ලෙසද සැලකේ. ලක්සල අලෙවි ප‍්‍රදර්ශනාගාරයක් ඒ තුළ ස්ථාපිත කරමින් ශී‍්‍ර ලාංකික උරුමය සමග මුසු වීම වඩාත් වටිනා අවස්ථාවකි. ආර්ථික සංවර්ධන අමාත්‍යංශය යටතේ සමාජ සංවර්ධන ව්‍යාපෘතියක් ලෙස කි‍්‍රයාත්මක දිවි නැගුම වැඩසටහනට අනුව ලක්සල මෙලෙස ප‍්‍රගතිය අත්කර ගැනීමට සමත්ව තිබේ. ආර්ථික සංවර්ධන අමාත්‍ය බැසිල් රාජපක්ෂ මහතාගේ මග පෙන්වීම හා ජාතික උද්භිද උද්‍යාන හා පොදු විනෝදාත්මක කටයුතු අමාත්‍ය ජයරත්න හේරත් මහතාගේ උපදෙස් පරිදි කි‍්‍රයාත්මක මෙම සංවර්ධන ව්‍යාපෘතීන් හරහා ගාල්ල, වැලිපැන්න හා කොළඹ ජාතික කෞතුකාගාර භූමියේ දී ලක්සල නව අලෙවි ප‍්‍රදර්ශනාගාර 3ක් මේ වසර තුළ විවෘත කරන ලදී. මෙම වැඩිදියුණු කිරීම් හරහා ජාතික ආර්ථිකය ශක්තිමත් කිරීම පමණක් නොව ග‍්‍රාමීය කර්මාන්තකරුවන්ගේ හා නිර්මාණශිල්පීන්ගේ ආර්ථිකය ශක්තිමත් කිරීමට දායකත්වය සැපයීම ලක්සල අපෙක්ෂාව වී තිබේ. වර්තමානය වන විට දිවයින පුරා විහිද සිටින අත්කම් නිර්මාණශිල්පීන්, කලා නිර්මාණශිල්පීන් ඇතුළු සැපයුම්කරුවන් 7500ක් පමණ ලක්සල සමගින් ලියාපදිංචිව සිටියි.", "URL": "https://sinhala.adaderana.lk/news.php?nid=38275", "Category": null, "Parent URL": null}