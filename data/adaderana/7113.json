{"Source": "Adaderana", "Timestamp": "March 6, 2010 03:21 pm", "Headline": "මානව හිමිකම් කඩවී ඇතිදැයි සෙවීමට කමිටුවක්", "News Content": "මානුෂීය මෙහෙයුම පැවති කාලය තුළ ශ්‍රී ලංකාවේ මානව හිමිකම් කඩවී ඇතිද යන කරුණ සම්බන්ධයෙන් උපදෙස් ලබා ගැනීම සඳහා විශේෂඥයන්ගෙන් සමන්විත කමිටුවක් පත් කිරීමට එක්සත් ජාතීන්ගේ සංවිධා‍නයේ මහ ලේකම් බැංකි මුන් මහතා තීරණය කර තිබේ. මහ ලේකම්වරයා සහ ශ්‍රී ලංකා ජනාධිපතිවරයා අතර පසුගිය දා පැවති දුරකථන සංවාදයක දී මේ පිළිබඳ දැනුම් දී ඇති බව ඔහුගේ ප්‍රකාශකයෙකු වන මාර්ටින් නෙසර්කි විදෙස් මාධ්‍ය ‍වෙත වාර්තා කර ඇත. එක්සත් ජාතීන්ගේ සංවිධා‍නයේ මානව හිමිකම් පිළිබඳ මහකොමසාරිස් නවි පිල්ලෙයි මහත්මිය ශ්‍රී ලං‍කාවේ මානව හිමිකම් කඩවී ඇති බවත් ඒ පිළිබඳ පරීක්ෂණ පැවත්විය යුතු බවත් පසුගිය දා යළි ප්‍රකාශ කිරීම මෙම තීරණයට ආසන්නතම හේතුව වී ඇති බව සඳහන්ය. කෙසේ වුවද මානව හිමිකම් සහ ආපදා කළමනාකරණ අමාත්‍ය මහින්ද සමරසිංහ මහතා මෙම තීරණය සම්බන්ධයෙන් සුභවාදී ප්‍රතිචාරයක් දක්වා නොමැති බව විදෙස් වාර්තා සඳහන් කරයි. පසුගිය වසරේ මැයි මාසයේ දී එක්සත් ජාතීන්ගේ සංවිධා‍නයේ විශේෂ සැසියේ දී ශ්‍රී ලංකාව සම්බන්ධයෙන් ‍වූ යෝජනාවට නවි පිල්ලෙයි මහත්මිය ගරු කළ යුතු බව ද අමාත්‍යවරයා අවධාරණය කර ඇත.", "URL": "https://sinhala.adaderana.lk/news.php?nid=7113", "Category": null, "Parent URL": null}