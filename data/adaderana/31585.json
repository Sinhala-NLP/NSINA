{"Source": "Adaderana", "Timestamp": "February 13, 2013 07:59 am", "Headline": "වැඩිම ලකුණු බස්නාහිරෙන්", "News Content": "මේ වසරේ පළමු මාසය තුළ මාරක රිය අනතුරු 74 වාර්තා වී ඇති බව මෝටර් රථ ප‍්‍රවාහන කොමසාරිස් කාර්යයාලය පවසයි. බීමත්ව රිය පැදවීම සහ මාරක රිය අනතුරු සිදු කිරීම සම්බන්ධයෙන් රියදුරන්ට ලකුණු ලබාදීමේ වැඩපිළිවෙළ මේ වසරේ සිට ක‍්‍රියාත්මක කර තිබේ. ඒ අනුව ලැබී ඇති තොරතුරුවලට අනුව වැඩිම මාරක රිය අනතුරු සංඛාවක් බස්නාහිර පළාතෙන් වාර්තා වන අතර එම පළාත තුළ මාරක රිය අනතුරු 23 ක් වාර්තා වේ. ඊට අමතරව උතුරු පළාතෙන් මාරක රිය අනතුරු 10 ක්, උතුරුමැද පළාතෙන් 09 ක්, නැගෙනහිර සහ වයඹ පළාත්වලින් මාරක රිය අනතුරු 08 බැගින් ද වාර්තා වී තිබේ. දකුණු පළාතෙන් මාරක රිය අනතුරු 07 ක්, මධ්‍යම පළාතෙන් 06 ක් සහ සබරගමු පළාතෙන් මාරක රිය අනතුරු 03 ක් වාර්තා වන බව මෝටර් රථ ප‍්‍රවාහන කාර්යයාලය සඳහන් කළේය. මීට අමතරව බීමත්ව රිය පැදවීමේ සිදුවීම් 2800 ක් දිවයින පුරා වාර්තා වී තිබේ. ඉන් 1411 ක් වාර්තා වී ඇත්තේ බස්නාහිර පළාත තුළින් බව මෝටර් රථ ප‍්‍රවාහන කොමසාරිස් කාර්යයාලය සඳහන් කළේය. අදාළ වැරදි සම්බන්ධයෙන් රියදුරන්ට ලකුණු ලබාදීමේ වැඩපිළිවෙළ ක‍්‍රියාත්මක කර ඇති බව මෝටර් රථ ප‍්‍රවාහන කොමසාරිස් එස්.එච්.හරිස්චන්ද්‍ර මහතා පවසයි.", "URL": "https://sinhala.adaderana.lk/news.php?nid=31585", "Category": null, "Parent URL": null}