{"Source": "Adaderana", "Timestamp": "July 10, 2012 02:14 pm", "Headline": "ට්‍රෝලර් යාත්‍රාවලින් විදෙස් රටකට පැනීමට තැත් කළ තවත් පිරිසක් මාට්ටු  ", "News Content": "ත්‍රිකුණාමලය නැගෙනහිර මුහුදේ අද(10) පෙරවරුවේ ඩෝරා යාත්‍රා 02 න් මුර සංචාරයේ යෙදුණු නාවික හමුදා භට පිරිසකට සැක කටයුතු ට්‍රෝලර් යාත්‍රා 02 ක් හමුවී තිබේ. මූලික විමර්ශනවලදී අනාවරණය වී ඇත්තේ අනවසරයෙන් විදේශ රටකට පැනයාමට කටයුතු කළ සංක්‍රමණිකයින් පිරිසක් මෙම ට්‍රෝලර් යාත්‍රාවලින් ගමන් කර ඇති බව යැයි නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පවසයි. දැනට මෙම යාත්‍රා 02 නාවික හමුදාව විසින් ත්‍රිකුණාමලය වරාය වෙත රැගෙන එමින් පවතින බවත් හෙතෙම සඳහන් කළේය. මෙම සංක්‍රමණියන් පිරිස අතර පිරිමි පුද්ගලයින් 78 දෙනෙකු, කාන්තාවන් දෙදෙනෙකු හා ළමුන් දෙදෙනෙකු ඇතුළු අසූදෙදෙනෙකු වන බව ආරක්ෂක අංශ සඳහන් කරයි.", "URL": "https://sinhala.adaderana.lk/news.php?nid=25660", "Category": null, "Parent URL": null}