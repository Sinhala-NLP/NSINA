{"Source": "Adaderana", "Timestamp": "July 15, 2018 07:32 pm", "Headline": "ග්ලයිෆෝසේට් භාවිතය තේ සහ රබර් සඳහා පමණයි-සඳුදාට නව ගැසට් පත්‍රයක් ", "News Content": "සියලු බෝග සඳහා ග්ලයිෆෝසේට් භාවිතයට ලබාදුන් අවසරය ලබන සඳුදා(16) දින වන විට යළි තේ සහ රබර් සඳහා පමණක් සීමා කර ගැසට් පත්‍රයක් නිකුත් කරන බව කෘෂිකර්ම අමාත්‍ය මහින්ද අමරවීර මහතා පවසයි. 2015 වසරේදී ගැසට් නිවේදනයක් මඟින් රසායනික ග්ලෆෝසෙට් අඩංගු කෘමිනාශක සඳහා නිකුත් කරන ලද සෑම බලපත්‍රක් ම අවලංගු කළ අතර පසුගිය 11 වනදා දින පළිබෝධනාශක රෙජිස්ටාර් විසින් නිකුත් කරන ලද ගැසට් පත්‍රයක් මඟින් එම තහනම ඉවත් කරනු ලැබීය. මෙහිදී වැඩිදුරටත් අදහස් දක්වමින් අමාත්‍යවරයා මෙසේ පැවසීය. '' ග්ලයිෆෝසේට් තහනම ඉවත්කිරීම සම්බන්ධයෙන් විද්වත් කමිටුවක් පත්කලා ඒ කමිටුවේ තීන්දුවක් අනුව ග්ලයිෆෝසේට් තහනම ඉවත්කරලා ගැසට් පත්‍රයක් පලකරලා තියෙනවා. නමුත් සඳුදා වන විට නැවත නැවත ගැසට් පත්‍රයක් පල වෙනවා තේ සහ රබර් හැර අනෙකුත් බෝග සඳහා ග්ලයිෆෝසේට් තහනම තවදුරටත් පැවැත්වෙන ආකාරයට ඒ තුළින් තේ සහ රබර් වගා කරන අයට පමණක් කෘෂිකර්ම අමාත්‍යංශයේ නිර්දේශ මත අවසර ලබා දෙනවා. මේ සම්බන්ධයෙන් තේ සහ රබර් වගා කරන අයගෙන් දැඩි ලෙස ඉල්ලීමක් තිබුනා, මේ තහනම ඉවත් කරන්න කියලා විශේෂයෙන්ම මේ නිසා රබර් කර්මාන්තයටද බලපෑමක් ඇතිවූ බව ඒ අනුව විද්වත් කමිටුවකින් ආපු නිර්දේශ මත එම බෝග දෙකට තහනම ඉවත් කරන්න කටයුතු කල බව ද අමාත්‍යවරයා පෙන්වා දුන්නේය. එමෙන්ම මේ සඳහා විරුද්ධ වුනු පාර්ශවයන්ද තේ කාර්මාන්තය ග්ලයිෆෝසේට් නැතිව කරගෙන යා නොහැකි බව වටහා ගෙන ඇති බවත් ඒ නිසා ඒ අයගෙන් මේ සඳහා විරෝධතාවයන් මතු නොවන බවද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=92621", "Category": null, "Parent URL": null}