{"Source": "Adaderana", "Timestamp": "March 31, 2018 07:22 pm", "Headline": " දුම්වැටි තනි තනිව අලෙවි කිරීම නතර කිරීමට නව නීති", "News Content": "දුම්වැටි පැකැට්ටුව හැර තනි තනි වශයෙන් දුම්වැටි අලෙවි කිරිම තහනම් කරමින් නව නීති ගෙන එන බව සෞඛ්‍ය අමාත්‍ය රාජිත සේනාරත්න මහතා පවසයි. අද කොළඹදි ආරම්භ වූ බෝ නොවන රෝග පිළිබඳ පළමු වාර්ෂික සාර්ක් සමුලුවට එක්වෙමින් අමාත්‍යවරයා මේ බව ප්‍රකාශ කළේය. ජාත්‍යන්තර දුම්වැටි විරෝධී ප්‍රඥප්තියට අත්සන් කරන ලද පළමු රට ශ්‍රී ලංකාව බවත්, ඒ අනුව 2017 වසරේදී ශ්‍රී ලංකාවේ දුම්බීම දුම්වැටි බිලියනයකින් අඩුවී ඇති බව අමාත්‍යවරයා ප්‍රකාශ කළේය. දුම්වැටි පැකැට්ටුව හැර තනි තනි වශයෙන් දුම්වැටි අලෙවි කිරීම තහනම් කරීම සඳහා කැබිනට් පත්‍රිකා දෙකක් මෙවර කැබිනට් මණ්ඩල රැස්වීමට ඉදිරිපත් කරන බවත්, ලෝක සෞඛ්‍ය දිනය වන අප්‍රේල් හත්වන දිනට පෙර මෙය සම්මත කර ගැනීමට බලාපොරොතු වන බව අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=86676", "Category": null, "Parent URL": null}