{"Source": "Adaderana", "Timestamp": "November 27, 2017 07:31 pm", "Headline": "පෞද්ගලික රෝහල්වල මිල ගණන් පාලනය කරන්න යයි?", "News Content": "ඉදිරියේදී පෞද්ගලික රෝහල්වල මිල ගණන් පාලනය කිරීම ප්‍රතිපත්තියක් රැගෙන එන බව සෞඛ්‍ය අමාත්‍ය රාජිත සේනාරත්න මහතා පවසයි. ඒ මහතා මේ බව කියා සිටියේ අද(27) දින කොළඹදී පැවති උත්සවයකට එක් වෙමිනි. පසුගිය රජය සමයේ සුව ඇමතිව හිටි මෛත්‍රීපාල සිරිසේන මහතාට සේනක බිබිලේ ඹෟෂධ ප්‍රතිපත්තිය ගෙන ඒමට හිටපු ජනාධිපතිවරයා ඉඩ ලබා නොදුන් බව පෙන්වා දුන් ඒ මහතා කියා සිටියේ එකල හිටපු ජනාධිපතිවරයා විසින් ඊට අදාළ ලියකියවිලි පවා හැංගූ බවයි. නමුත් වර්තමාන රජය විසින් ඒ යටතේ ඹෟෂධ මිල අඩු කිරීමේ ක්‍රියාවලිය සිදු කළ බවත් ඒ මඟින් ජනතාවට විශාල වශයෙන් වාසි ලැබුණ බවත් ඒ මහතා කියා සිටියේය. මෙවැනි ක්‍රියාවලි සඳහා අකුල්හෙළන පිරිස් සිටි නමුත් වර්තමාන රජය විසින් එය සාර්ථකව ක්‍රියාත්මක කළ බව ඒ මහතා කියා සිටියේය. ඒ ලෙසම ඉදිරියේදී පෞද්ගලික රෝහල්වල මිල පාලනය කිරීමද සිදු කරන බව ඒ මහතා පැවසීය.", "URL": "https://sinhala.adaderana.lk/news.php?nid=80644", "Category": null, "Parent URL": null}