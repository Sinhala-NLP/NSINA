{"Source": "Adaderana", "Timestamp": "February 25, 2011 04:15 pm", "Headline": "උතුරේ ජන ජීවිත අඳුරට දැමීමට හැදූ බලවේග අද ඔවුන් වෙනුවෙන් පෙනී සිටිනවා ", "News Content": "උතුරේ ජනතාවගේ ජීවිත හා දරුවන්ගේ ජීවිත අඳුරට දැමීමට තැත්කළ බලවේග අද වනවිට ද්‍රවිඩ ජනතාව වෙනුවෙන් පෙනීසිටින මුවාවෙන් ඉදිරියට පැමිණ ඇති බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. එම බලවේග උතුරට වඩා දකුණෙහි ක්‍රියාත්මක වන බව ද ඔහු පෙන්වාදෙයි. යුද වාතාවරණය පැවති කාල සීමාව තුළ උතුරේ ජනතාවගේ ජන ජීවිතය නැංවීමට කිසිදු විදෙස් රාජ්‍යයක් ඉදිරිපත් නොවූ බවත්, 2005 -2006 කාලය තුළ වෙනත් ජාත්‍යන්තර සංවිධාන වල උතුරේ කාර්යාල වසා දැමීමට කටයුතු කළ බවත් අමාත්‍යවරයා පෙන්වාදෙයි. එමෙන්ම උතුරේ සිදුකරමින් පැවති සංවර්ධන ව්‍යාපෘති පවා නවතා දැමූ බවත් එවැනි තත්ත්වයක් තුළ ආධාර කිරීම සඳහා ඉදිරිපත් වූ එකම රට දකුණු කොරියාව බවත් ඔහු සඳහන් කරයි. ඒ සම්බන්ධව එරට රජයට වත්මන් රජයේ සුවිශේෂී ගෞරවය පුදකරන බව යාපනය කාර්මික විද්‍යාලය, උසස් තාක්ෂණ ආයතනයක් බවට පත්කිරීම වෙනුවෙන් පැවති අද(25) උත්සව අවස්ථාවට එක්වෙමින් ඔහු ප්‍රකාශ කළේය. දරුණු යුද ගැටුම් පැවති කාල සීමාවක් වූ 2006 වසරේදී යාපනය කාර්මික විද්‍යාලය ඉදිකිරීම සඳහා දකුණු කොරියානු රජයෙන් ලැබුණු ආධාර මත නවීන පහසුකම් වලින් සමන්විතව ඉදිකෙරුණු එම විද්‍යාලය උසස් තාක්ෂණ ආයතනයක් බවට පත්කිරීමට අවස්ථාව ලැබුණු බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14471", "Category": null, "Parent URL": null}