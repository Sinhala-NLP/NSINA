{"Source": "Adaderana", "Timestamp": "July 30, 2016 08:59 am", "Headline": " ෆෙඩරල් ක්‍රමයක් ඉල්ලන්නේ රට දෙකඩ කරන්න නෙමෙයි", "News Content": "උතුරු පළාත තුළ සිංහල හා මුස්ලිම් ජනතාව පදිංචි කරවීම පිළිබද එම පළාතේ සියලු දෙනාම පාහේ විරෝධය පළ කරන බව උතුරු පළාත් ප්‍රධාන අමාත්‍ය සී.වී. විග්නේෂ්වරන් මහතා පවසයි.කැනේඩියානු විදේශ අමාත්‍ය ස්ටෙෆන් ඩියෝන් මහතා සමග ඊයේ(29) පැවති සාකච්ඡාවේදී ප්‍රධාන අමාත්‍යවරයා මේ බව ප්‍රකාශ කර ඇති බව සඳහන්ය.උතුරු පළාත් සභාව, දෙමළ ජාතික සන්ධානය සහ දෙමළ ජනතාව මෙම විරෝධතාව දක්වන්නේ කිසිඳු සිංහල හෝ මුස්ලිම් ජාතියෙකු සම්බන්ධයෙන් දක්වන වෛරයක් හෝ ක්‍රෝධයක් හේතුවෙන් නොවන බව සී.වී. විග්නේෂ්වරන් මහතා පවසා තිබේ.රජය බලහත්කාරයෙන් එම වැසියන් උතුරේ පදිංචි කොට නව ජනාවාස ඇතිකරන විට ඒ හරහා අනවශ්‍ය ගැටළු නිර්මාණය වීම මෙම විරෝධයට හේතු වී ඇති බව ප්‍රධාන අමාත්‍යවරයා එහිදී පෙන්වා දී ඇත.දෙමළ ජාතික සන්ධානය විසින් උතුරු නැගෙනහිර පළාත් දෙක එක් කර ඒකීය රාජ්‍යයක් තුළ බලය බෙදාහැරෙන ෆෙඩරල් ක්‍රමයක් ඉල්ලා සිටින්නේ රට දෙකඩ කිරීමට නොව දෙමළ ජනතාවගේ අයිතිවාසිකම් සුරක්ෂිත කිරීමට බව ද සී.වී. විග්නේෂ්වරන් මහතා කැනේඩියානු විදේශ අමාත්‍යවරයා සමග පැවති සාකච්ඡාවේදී වැඩිදුරටත් පැහැදිලි කර තිබේ.", "URL": "https://sinhala.adaderana.lk/news.php?nid=62563", "Category": null, "Parent URL": null}