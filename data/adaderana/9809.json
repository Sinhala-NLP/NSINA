{"Source": "Adaderana", "Timestamp": "July 24, 2010 12:56 pm", "Headline": "බස්සා උස්සන්න පොලිස් කණ්ඩායම් දෙකක් බස්සයි", "News Content": "රුහුණු සරසවි සිසුවාට පහර දුන් බව කියන ඉන්දික බස්නායක හෙවත්\"බස්සා\"නැමති අය අත්අඩංගුවට ගැනීම සඳහා මේ වන විට පොලිස් කණ්ඩායම් දෙකක් යොදවා ඇතැයි පොලිස්පති මහින්ද බාලසූරිය මහතා පවසයි. මෙම සරසවි සිසුවා ඌව පරණගම පදිංචිව සිටින්නෙකු බව හඳුනාගෙන ඇති බවත් ඔහු අත්අඩංගුවට ගැනීම සඳහා බදුල්ල සහ මාතර පොලීසි වලින් කණ්ඩායම් දෙකක් යොදවා ඇති බවත්,පොලීසිය ඊයේ ඔහුගේ නිවසට ගියත් ඔහු නිවසේ නොසිටි බවත් හෙතෙම කියා සිටියේ අද පොලිස් මූලස්ථානයේ පැවති මාධ්‍ය හමුවකදීය. සැකකාර සිසුවා ජ.වි.පෙ ක්‍රියාකාරිකයෙකු බවට තොරතුරු ලැබී ඇතැයිද මේ පිළිබඳ පුළුල් පරීක්ෂණ සිදුකරන බවද පොලිස්පතිවරයා වැඩිදුරටත් කියා සිටියේය. පසුගිය 22 වන දින උදේ රෝහලට ගිය පසු තමන්ට බස්සා නමින් හඳුන්වන සිසුවෙක් පොල්ලකින් හිසට සහ කකුල්වලට පහරදුන් බව සුසන්ත අරුණ බන්ඩාර නැමති මෙම සිසුවා සිය මවට පවසා තිබුණු බව මව විසින් පොලීසියට දුන් කට උත්තරයේ සඳහන් වන බවද හෙතෙම කියා සිටියේය. එහෙත් අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න දිගින් දිගටම කියා සිටියේ මෙම මරණයට වගකිව යුත්තේ පොලීසිය බවයි. ඒ පිළිබඳ තමන් පොලිස්පතිවරයාට ලිඛිතව දැනුම්දී ඇති බවද උදුල් ප්‍රේමරත්න විසින් මීට පෙරාතුව නිවේදනය කර තිබිණි. මේ පිළිබඳ අද පැවති මාධ්‍ය හමුවේදී පොලිස්පතිවරයාගෙන් කරන ලද විමසීමේදී ඔහු කියා සිටියේ තමන්ට එහෙව් ලියවිල්ලක් නොලැබුණු බවය. \"විශ්ව විද්‍යාලයක් ඇතුළට රිංගලා නේවාසිකාගාරයේ සිටින සිසුන්ට පහර දෙන්නට අපට බලයක් හෝ අයිතියක් නෑ.අපට එහෙම වුවමනාවකුත් නෑ.\" පොලිස්පතිවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9809", "Category": null, "Parent URL": null}