{"Source": "Adaderana", "Timestamp": "January 4, 2016 06:57 am", "Headline": "සෞදි - ඉරාන රාජ්‍ය තාන්ත්‍රික සබඳතා ඇණහිටියි", "News Content": "සෞදි අරාබියේ සිටින ඉරාන රාජ්‍ය තාන්ත්‍රිකයින්ට පැය 48 ක් ඇතුළත ඉවත්ව යන ලෙස සෞදි රජය විසින් නිල වශයෙන් දැනුම් දී තිබේ.ඉරාන දේවගැතිවරයෙකු වන නමීර්-අල් නමීර්ට සෞදි රජය විසින් මරණ දඬුවම ලබාදීමෙන් පසු ටෙහරානයේ පිහිටි සෞදි තානාපති කාර්යාලය ඉදිරිපිට ඉරාන වැසියන් දහස් ගණනින් විරෝධතා දක්වන්නට විය.මේ සිද්ධිය මුල්කරගෙන සෞදි අරාබිය හා ඉරානය අතර රාජ්‍ය තාන්ත්‍රික සබඳතා පළුදු වෙමින් පැවති අතර දෙරට වැසියන් අතර නොසන්සුන්තාවන් වර්ධනය වෙමින් පවතිද්දී තව දුරටත් ගැටුම් ඇතිවීම වැළැක්වීමේ අරමුණෙන් ඉරානය සමග රාජ්‍ය තාන්ත්‍රික සබඳතා අත්හි‍ටුවීමට තීරණය කළ බව සෞදිය විසින් දැනුම් දී තිබේ.නමීර්-අල් නමීර් සංසිද්ධිය ඇතුළු සිදුවීම් සම්බන්ධයෙන් සෑම මට්ටමකින්ම අමෙරිකාවේ අවධානයෙන් පසුවන බව අමෙරිකානු රාජ්‍ය දෙපාර්තමේන්තු මාධ්‍ය ප්‍රකාශක ජෝන් කර්බි පවසා ඇත.අනාචාරයේ හැසිරුණු බවට චෝදනා ලැබූ ශ්‍රී ලංකාවේ ගෘහ සේවිකාවකටද සෞදි අධිකරණයක් විසින් පසුගියදා ගල් ගසා මරාදැමීමට තීරණය කරනු ලැබූ අතර පසුව රාජ්‍ය තාන්ත්‍රික වශයෙන් කරනු ලැබූ මැදිහත්වීම් හේතුවෙන් එකී දඬුවම වසර 3ක සිරදඬුවමක් දක්වා ලිහිල් කර ගැනීමට හැකිවුණු බව කියැවිණි.කෙසේ වෙතත් මෙම ආන්දෝලනාත්මක සිදුවීම හමුවේ ශ්‍රී ලංකාව විසින්ද සෞදි අරාබියට ගෘහ සේවිකාවන් යැවීම අත්හිටුවා ඒ සමග පවත්නා තානාපති සබඳතා අත්හළ යුතු බවට ඇතැමුන් විසින් පෙන්වාදෙන ලදී.", "URL": "https://sinhala.adaderana.lk/news.php?nid=56122", "Category": null, "Parent URL": null}