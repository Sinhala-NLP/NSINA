{"Source": "Adaderana", "Timestamp": "December 4, 2013 03:32 pm", "Headline": "සමන්- බිංදු ගැටුමෙන් පෙනෙන්නේ රට අගාධයකට ඇදවැටෙමින් ඇති බවයි", "News Content": "ගායක සමන් ද සිල්වා මහතාට වැලිකඩ බන්ධනාගාර පරිශ්‍රයේදී විඳින්නට වූ කටුක අත්දැකීම පිළිබඳ සිද්ධියේදී කවුරුන් හරිද කවුරුන් වැරදි යන්න කීමට වඩා එම සිද්ධියෙන් මේවන විට රට ඇදවැටෙමින් ඇති අගාධයේ ස්වරුපය පැහැදිලි වන බව එක්සත් ජාතික පක්ෂයේ පාර්ලිමේන්තු මන්ත්‍රී කරු ජයසූරිය මහතා පවසයි. අදාළ සිද්ධිය පිළිබඳ මාධ්‍ය නිවේදනයක් නිකුත් කරමින් ඔහු මේ බව පෙන්වාදෙයි. එම නිවේදනය පහත පරිදිය. දිවයිනේ ප්‍රකට ගායකයකු වන සමන් ද සිල්වා මහතාට වැලිකඩ බන්ධනාගාර පරිශ්‍රයේදී විඳින්නට වූ කටුක අත්දැකීම සම්බන්ධව කවුරුන් හරි ද කවුරුන් වැරදි ද කියා විනිශ්චයක් දීමට අප උත්සාහ නොකරන නමුදු එම සිද්ධිය මේ වන විටත් රට ඇදවැටෙමින් ඇති අගාධයේ ස්වරුපය මොනවට පැහැදිළි කරයි. මෙම සිද්ධිය වි ඇත්තේ කවර හෝ හේතුවක් නිසා සමාජයේ සම්මතයට එපිටින් ගිය පිරිසක් රඳවා සිටි වැලිකඩ බන්ධනාගාර පරිශ්‍රයට අයත් ස්ථානයකදීය. එවන් ස්ථානයක මුලික සමාජමය අරමුණ වන්නේ නොමඟ ගියවුන් පිරිසක් විශෝධනය කර යළි සමාජයට අනුගත කරවා ගැනීමය. එහි තේමාව “සිරකරුවන් ද මනුෂ්‍යයෝය” යනුවෙන් මෙම බන්ධනාගාරයේ විසල් පවුරේ දක්වා තිබේ. එනයින් බලන විට ඉන් පිටත සිටින සමාජයෙන් ප්‍රකට විය යුත්තේ විනයවත් හැසිරීමකි. සදාචාර සම්පන්න බවකි. කවර හෝ හේතුවක් නිසා සමන් ද සිල්වා මහතා සම්බන්ධ සිද්ධියේදී එවැන්නක් ප්‍රකට වි ඇති බවක් නොපෙනේ. දේශපාලන බලය හා සිවිල් බලය අතර ගැටුමක් බවට මෙම සිද්ධිය පත්වීමට ඉඩ හරිනවාට වඩා මේ තුළ ගැබ් වන සමාජ යතාර්ථය තේරුම් ගැනීම අත්‍යවශ්‍ය බව අවධාරණය කරමු. මන්ද සමස්ත සමාජය වෙලාගනිමින් සිටින්නාවූ ව්‍යාධියක රෝග මුලයට ප්‍රතිකාර කිරීම මිස එහි සෙසු කාරකයන් දෙස පමණක් බලමින් කටයුතු කිරීම ඵලදායි නොවන බව අප විශ්වාස කරන බැවිනි. කරු ජයසුරිය පා.ම. සභාපති එක්සත් ජාතික පක්ෂ නායකත්ව මණ්ඩලය", "URL": "https://sinhala.adaderana.lk/news.php?nid=39320", "Category": null, "Parent URL": null}