{"Source": "Adaderana", "Timestamp": "February 14, 2019 10:17 am", "Headline": "හැටන් නගර සභාව ජනතාව ශ්වසන රෝගින් බවට පත්කිරිමේ මෙහෙයුමක?", "News Content": "හැටන් ප්‍රදේශ වාසින් විසින් පරිහරණයෙන් පසු ඉවතලන හරින ලද පොලිතින් ,ප්ලාස්ටික් හා නොදිරන ඝන අපද්‍රව්‍ය නගර මධ්‍යයේ ගොඩගසා ගිනි තැබිමට හැටන් දික්ඔය නගර විසින් සිදු කරයි. තරු චතුරශ්‍රය නම් නගර මධ්‍යයේ පිහිටි එම ස්ථානයේ දිනකට ටොන් ගණනින් පොලිතින්,ප්ලාස්ටික් හා වෙනත් නොදිරන ඝන අපද්‍රව්‍ය ගිනි තබා පුළුස්සන ස්ථානයක් බවට පත්ව තිබේ. දිවා රාත්‍රියේ දැල්වෙන මෙම පොලිතින්,ප්ලාස්ටික්වලින් පිටවන දුමාරය නිසා ප්‍රදේශවාසින්ට ඇස් දැවිල්ල,ශ්වසන අපහසුතා රැසක් මේ වන විට ඇතිව තිබේ. හැටන් තරු චතුරශ්‍ර පරිශ්‍රය යනු නගරය මැද පිහිටි වෙලද සැල්වලින් වටවු ඉරුදින පොල පවත්වන අනෙකුත් දිනයන්වලදි රථගාලක් ලෙස පවත්වාගෙන යන ස්ථානයකි. හැටන් නගරය යනු දෛනිකව අති විශාල ජනතාවක් ගැවසෙන නගරයක් වන අතර ප්‍රධාන බස් නැවතුම් පොල ආසන්නයේම දැල්වෙන මෙම කසලවල විෂ දුමාරය ඒ සැමටම පිඩා ගෙන දෙන්නක් බවට පත්ව තිබේ. එමෙන්ම පහත් බිමක් වු තරු චතුරශ්‍ර භූමියට දෙපසින් පිහිටි කඳුවැටි දෙක වනුයේ ගාමිණිපුර හා සමනළ ගම ගම්මානයන්ය. එම නිවාසවල වෙසෙන ළදරු‍,තරුණ,මහළු සියලු ජනතානට කැමැත්තෙන් හෝ අකමැත්තෙන් මෙම විෂ දුමාරය සහිත වායුව ආග්‍රාහනය කිරිමට සිදුව තිබේ. එහි අතුරු ඵලය නුදුරු දිනයක ඔවුන් රෝගීන් බවට පත්වීමය. පොලිතින් ,ප්ලාස්ටික් හා විෂ වායුව නිපදවන කිසිදු ද්‍රව්‍යයක් ගිනි තබා විනාශ කිරිම තහනම්ය. ඒ බව ශබ්ද විකාශන මඟින් ප්‍රසිද්ධ කල හැටන් දික්ඔය නගර සභාව එසේ කරන ලද ඕනෑම කෙනෙකුට තරාතිරම නොබලා නිතිමය පියවර ගන්නා බව ප්‍රචාරය කල මුත් ඔවුන් විසින්ම මෙම කටයුත්ත සිදු කරන බව නගර වැසියෝ පවසති. හැටන් නගරයේ ඉවතලක කසල අතරින් තොරා බේරා ගන්නා ලද නොදිරන කසල මහජන සෞඛ්‍ය පරික්ෂක වරයාගේ අධික්ෂණය මත මෙම ස්ථානයට ගොඩ ගසන බව පවසන ජනතාව එම සේවකයන් විසින්ම ගිනි තබන බවද පවසති. මේ නිති විරෝධි පරිසර විනාශය හා තමන්ට අත් විදින්නට සිදුව ඇති අපහසුතාවය පිළිබඳව හැටන් දික්ඔය නගර සභාවේ සභාපත ඇතුළු නිලධාරි මහත්වරුන් දැනුවත් කලද නිසි පියවරන් නොගන්නා බව පවසන ජවතාව , තම දරුවන්ට හා තමන්ට නිකරුනේ රෝගින් විය නොහැකි බැවින් පරිසර සංවිධාන හෝ මධ්‍යම පරිසර අධිකාරියේ මැදිහත් වීමෙන් හෝ මෙම ප්‍රශ්නයට විසඳුමක් බලාපොරොත්තු වෙයි.", "URL": "https://sinhala.adaderana.lk/news.php?nid=104283", "Category": null, "Parent URL": null}