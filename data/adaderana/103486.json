{"Source": "Adaderana", "Timestamp": "February 1, 2019 09:23 am", "Headline": "සාලියවැව ප්‍රදේශයේ දී අතුරුදහන් වු සිව් හැවිරිදි දැරිය සොයා තවදුරටත් මෙහෙයුම්", "News Content": "පුත්තලම සාලියවැව නීගලම ප්‍රදේශයේ පදිංචිව සිටි වයස අවුරුදු හතර හමාරක දැරියක් දින කිහිපයක සිට අතුරුදන්ව සිටියි. දැරිය සොයා පසුගිය දෙදින පුරා පරීක්ෂණ ක්‍රියාත්මක කෙරෙන අතර මේවන තෙක් දැරිය සම්බන්ධයෙන් කිසිදු තොරතුරක් වාර්තා වී නොමැත. පුත්තලම සාලියවැව නීගලම ප්‍රදේශයේ පදිංචිව සිටි වයස අවුරුදු හතරහමාරක දැරියක් මෙසේ පසුගිය 30වනදා උදෑසන සිට අතුරුදන්ව සිටියි. තම මව සමඟ එදින උදෑසන 7.00වන විටත් නිවසේ සිට ඇති මෙම දැරිය ඉන් පසුව ආගියඅතක් නොමැති බව දැරියගේ ඥාතීන් පවසයි. නිවසේ සිට මීටර 300ක් පමණ ඈතින් කලා ඔයත් ඒ ආසන්නයේ ඇති විල්පත්තු ජාතික වනෝද්‍යානයත් ආශ්‍රිතව දැරිය සිටි නිවස පිහිටා තිබේ. දරුවා අතුරුදන් වූ දින සිට සාලියවැව පොලිස් නිලධාරීන් පැමිණ පරීක්ෂණ කටයුතු සිදු කර අතර ඊයේ(31) පොලිස් නිල සුනඛයින් යොදා දැරිය සෙවීමේ කටයුතු ක්‍රියාත්මක කෙරුණි. කෙසේ වෙතත් ඊයේ දිනවන විටත් දැරිය පිළිබද කිසිදු තොරතුරක් වාර්තා වී නොමැත. දැරිය ඝාතනය කර ඇද්ද යන්න සම්බන්ධයෙන් පොලීසිය පරීක්ෂණ සිදුකර අතර අද(01) දිනයේදී නාවික හමුදා කිමිදුම්කරුවන් යොදා කලා ඔයෙහි සෝදිසි මෙහෙයුමක් සිදු කිරීමට නියමිත බව අප වාර්තාකරු සඳහන් කළේය. මේ අතර, දැරියගේ මව, මිත්තණිය හා මිත්තණුවන් හා නිවසේ පදිංචිව සිටි තවත් මාමා කෙනෙක් මේ වන විට නිවසේ ආරක්ෂාව නැතැයි පවසයා පොලීසියට ගොස් ආරක්ෂාව ඉල්ලා සිටින බව ද වාර්තා වෙයි.", "URL": "https://sinhala.adaderana.lk/news.php?nid=103486", "Category": null, "Parent URL": null}