{"Source": "Adaderana", "Timestamp": "April 5, 2015 10:57 am", "Headline": "මාර්ග නීති උල්ලංඝණය කළොත් දැඩි නීතිමය ක්‍රියාමාර්ග ගන්නවා ", "News Content": "මාර්ගයන්හිදී මංතීරු නීතිය කඩකරන්නන්ට එරෙහිව නීතිමය ක්‍රියාමාර්ග ගැනීමේ විශේෂ වැඩපිළිවෙලක් ක්‍රියාත්මක කිරීමට පොලීසිය තීරණය කර තිබේ.හෙට උදෑසන 7.30 සිට අප්‍රේල් මස 10 වන දින පස්වරුව දක්වා තෝරාගත් මාර්ග කිහිපයක මෙම වැඩපිළිවෙළ ක්‍රියාත්මක කරන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා පැවසුවේය. එහිදී වාහන අදාළ මංතීරුවේ ගමන් කිරීමට අවශ්‍ය වන අතර නොසැලකිලිමත් ආකාරයෙන් මංතීරු හරහා වාහන ධාවනය කිරීම තහනම් වෙයි.මොරටුව සිට ගාලු පාරේ ගාලුමුවදොර එන්.එස්.ඒ.වටරවුම දක්වා මාර්ගය, කොල්ලුපිටිය සිට බම්බලපිටිය දක්වා ඩුප්ලිකේෂන් පාර, බොරැල්ල සේනානායක හංදියේ සිට ශ්‍රී ජයවර්ධනපුර පාරේ පොල්දූව දක්වා අදාළ නීතිය ක්‍රියාත්මක කිරීමට නියමිතය. ඊට අමතරව පෑලියගොඩ සිට නුවර පාරේ කිරිබත්ගොඩ දක්වා ද පෑලියගොඩ සිට මීගමුව පාරේ වත්තල දක්වා ද මෙම නීතිය ක්‍රියාත්මක කරන බව රුවන් ගුණසේකර මහතා සඳහන් කළේය. මෙම කාලසීමාව තුළ අදාළ අත්හදා බැලීමෙන් අනතුරුව එම නීතිය අඛණ්ඩව බලාත්මක කිරීමට පොලීසිය සැලසුම් කර තිබේ.", "URL": "https://sinhala.adaderana.lk/news.php?nid=50444", "Category": null, "Parent URL": null}