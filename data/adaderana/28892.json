{"Source": "Adaderana", "Timestamp": "November 4, 2012 04:01 pm", "Headline": "පෝද්දල ඝාතනයේ සැකකරුවන් 4 ක් අත්අඩංගුවට", "News Content": "ගාල්ල, පෝද්දල වල්පිටවත්ත ප්‍රදේශයේ සිදුවු සිව් පුද්ගල ඝාතනය සම්බන්ධයෙන් සැකපිට පුද්ගලයින් සිව් දෙනෙකු අත්අඩංගුවට ගෙන තිබේ. අක්මීමන ප්‍රදේශයේ දී අද (04) දහවල් මොවුන් අත්අඩංගුවට ගත් බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය. පෝද්දල වල්පිටවත්ත, බලගොඩ ප්‍රදේශයේ තිබී වෙඩි තබා ඝාතනය කළ බව කියන තරුණයින් සිව් දෙනෙකුගේ මළ සිරුරු අද උදෑසන හමුවිය. අදාළ ඝාතනයන් පසුගිය 25 වන දින ගාල්ල ප්‍රදේශයේ සිදුවු පුද්ගල ඝාතනයට සම්බන්ධ බව පොලීසිය සඳහන් කළේය. ඒ අනුව විශේෂ පොලිස් කණ්ඩායම් දෙකක් මේ සිද්ධිය සම්බන්ධයෙන් පරීක්ෂණ පවත්වනු ලැබීය. එම පරීක්ෂණවලට අනුව අදාළ පුද්ගලයින් සිව් දෙනා සැකපිට අත්අඩංගුවට ගෙන පෝද්දල පොලීසියට භාරදී ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=28892", "Category": null, "Parent URL": null}