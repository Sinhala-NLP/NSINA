{"Source": "Adaderana", "Timestamp": "March 9, 2017 02:18 pm", "Headline": " කාන්තා වැසිකිලියේ CCTV කැමරා සවි කිරීමේ සිද්ධිය-විමර්ශන වාර්තා නීතිපතිට යොමු කරන්න", "News Content": "අනුරාධපුර ශික්ෂණ රෝහලේ කාන්තා වැසිකිලියක සී.සී.ටී.වී කැමරාවක් සවි කිරීමේ සිද්ධිය සම්බන්ධයෙන් පවත්වා ඇති විමර්ශනවල වාර්තා නීතිපති වෙත යොමු කරන ලෙස අනුරාධපුර මහේස්ත්‍රාත් අධිකරණය පොලීසියට නියෝග කර තිබේ. සැකකාර වෛද්‍යවරයාට එරෙහිව චෝදනා ගොනු කිරීමට නීතිපති උපදෙස් සඳහා අදාළ වාර්තා නීතිපති වෙත යොමු කරන ලෙස අනුරාධපුර ප්‍රධාන මහේස්ත්‍රාත් හා දිසා විනිසුරු හර්ෂණ කැකුණවෙල මහතා අනුරාධපුර මූලස්ථාන පොලීසියේ නඩු කටයුතු මෙහෙයුම් අංශයට නියෝග කර ඇත. එමෙන්ම සිද්ධියට අදාළව චෝදනා එල්ල වී සිටින සැකකාර වෛද්‍යවරයාට මේ මස 21 වනදා අනුරාධපුර ප්‍රධාන මහේස්ත්‍රාත් අධිකරණය හමුවේ යළි පෙනී සිටින ලෙස ද මහේස්ත්‍රාවරයා නියෝග කර තිබේ. සැකකරු වෙනුවෙන් පෙනී සිටි නීතිඥවරයා අධිකරණයේ කරුණු දක්වමින් ප්‍රකාශ කර ඇත්තේ සැකකරුට එරෙහි චෝදනා ප්‍රතික්ෂේප කරන බවයි. රෝහල් අධ්‍යක්ෂවරයා විසින් සැකකරුගෙන් අදාළ වරද තමන් කළ බවට බලහත්කාරයෙන් ලිපියක් ලබාගෙන ඇති බව නීතිඥවරයා අධිකරණයට පවසා ඇත.", "URL": "https://sinhala.adaderana.lk/news.php?nid=70627", "Category": null, "Parent URL": null}