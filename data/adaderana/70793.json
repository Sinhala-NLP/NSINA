{"Source": "Adaderana", "Timestamp": "March 13, 2017 08:40 am", "Headline": " ලෝක වකුගඩු දින ජාතික සැමරුම් උත්සවය අදයි", "News Content": "ලෝක වකුගඩු දින ජාතික සැමරුම් උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(13) පැවැත්විමට නියමිතය. “නිරෝගීමත් වකුගඩු සඳහා සෞඛ්‍ය සම්පන්න ජීවන රටාවක්“ යන තේමාව යටතේ මෙවර වකුගඩු දින ජාතික සැමරුම් උත්සවය පැවැත්වේ. ජාතික උත්සවය පස්වරු 02.00ට මාතලේ නාමිනිඔය මධ්‍යම මහා විද්‍යාලයේ පැවැත්වෙන බව ජනාධිපති මාධ්‍ය අංශය සඳහන් කළේය. මෙම වැඩසටහනට සමාගාමීය වකුගඩු රෝග නිවාරණය පිළිබඳ පාසල් දරුවන් සහ ජනතාව දැනුවත් කිරිමේ වැඩසටහනක් ද පැවැත්වීමට සැලසුම් කර තිබේ. සැම වර්ෂයකම මාර්තු 09 වන දින ලෝක වකුගඩු දින ලෙස නම් කර ඇති අතර වර්තමානය වන විට වකුගඩු රෝගය පිළිබඳ වැඩි වශයෙන් කතාබහට ලක්ව තිබේ. මෙරට තුළ හඳුනාගත් සහ හඳුනා නොගත් වකුගඩු රෝගීන් 24,900ක් පමණ දිස්ත්‍රීක්ක 11ක ජිවත් වන බව සෞඛ්‍ය අමාත්‍යාංශය සඳහන් කළේය. වකුගඩු රෝගය කෙටි කාලින සහ දිගුකාලින වශයෙන් හඳුනාගැනෙන අතර දිගු කාලින වකුගඩු රෝගය මෙරට තුළ වැඩි වශයෙන් දක්නට ලැබෙන බව සෞඛ්‍ය අමාත්‍යාංශය පෙන්වා දෙයි. එමෙන්ම හඳුනා නොගත් වකුගඩු රෝගය මෙරට තුළ වැඩි වශයෙන් දක්නට ලැබෙන අතර බීමට ගන්නා ජලයේ සහ ආහාරවල පවතින ඇතැම් සංගටක හේතුවෙන් මෙම තත්ත්වය ඇති වන බව සඳහන්වේ. හඳුනා නොගත් වකුගඩු රෝගය, අනුරාධපුර, පොළොන්නරුව, මාතලේ. කුරුණෑගල, අම්පාර, ත්‍රීකුණාමලය, මුලතිව්, මොණරාගල, වව්නියාව වැනි දිස්ත්‍රීක්කවල වැඩි වශයෙන් පවතියි. වකුගඩු රෝග නිවාරණය වෙනුවෙන් රජය විශාල මුදලක් වැය කරන අතර රුධිර කාන්දුකරණ මධ්‍යස්ථාන ස්ථාපිත කිරීම මෙන්ම ඒවා වැඩිදියුණු කිරීමට රජය පියවර රැසක් ගෙන තිබේ. මේ අතර ජන ජිවිතයට අභියෝගයක් එල්ල කරමින් දිනෙන් දින වැඩිවෙමින් පවතින වකුගඩු රෝග පාලනය සඳහා ජනාධිපති මෛත්‍රීපාල සිරිසේන මහතාගේද විශේෂ අවධානයක් යොමුව ඇති අතර ඒ සඳහා ජනාධිපතිවරයා විසින් ජනාධිපති කාර්යය සාධන බලකායක් ද පිහිටුවා ඇති බව ජනාධිපති මාධ්‍ය අංශය සඳහන් කළේය. එමෙන්ම වකුගඩු රෝගීන් වෙනුවෙන් පොළොන්නරුව ප්‍රදේශයේ මේ වන විට වෙනමම රෝහලක් ද ඉදිකෙරෙමින් පවතී.", "URL": "https://sinhala.adaderana.lk/news.php?nid=70793", "Category": null, "Parent URL": null}