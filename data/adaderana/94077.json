{"Source": "Adaderana", "Timestamp": "August 8, 2018 09:05 pm", "Headline": "උසස් පෙළ සිසුන්ට හෙට විභාගයට යන්න හමුදා බස් සේවයක්", "News Content": "හෙට(09) පැවැත් වෙන අපොස උසස් පෙළ විභාගයට පෙනී සිටින සිසුන් වෙනුවෙන් හමුදා බස් සේවාවක් යොදවා ඇති බව රජයේ ප්‍රවෘත්ති දෙපාර්තමේන්තුව පවසයි. නිවේදනයක් නිකුත් කරමින් රජයේ ප්‍රවෘත්ති ‍අධ්‍යක්ෂ ජනරාල් නීතීඥ සුදර්ශන ගුණවර්ධන මහතා මේ බව අවධාරණය කරයි. අද(08) දින හදිසි දුම්රිය වැඩවර්ජනයක් හේතුවෙන් අපහසුතාවයන්ට පත්වු මගීන්ට සහන සැලසීම සඳහා රජය විශේෂ ක්‍රියාමාර්ග රැසක් ගෙන ඇති බව ද එම නිවේදනයේ දැක්වෙයි. ඒ අනුව දුම්රිය මගීන්ට තම ප්‍රවේශ පත්‍ර භාවිතා කර ශ්‍රී ලංගම බස් රථවල නොමිලේ ගමන් කිරීමට රජය අවසර ලබා දී ඇති බව ද රජයේ ප්‍රවෘත්ති දෙපාර්තමේන්තුව නිවේදනය කරයි. විශ්‍රාමික දුම්රිය රියදුරන්ට හෙට උදෑසන 6 වන විට දුම්රිය මුලස්ථානයට වාර්තා කරන ලෙස රජය ඉල්ලීමක් කළ බව ද එම නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=94077", "Category": null, "Parent URL": null}