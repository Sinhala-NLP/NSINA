{"Source": "Adaderana", "Timestamp": "December 30, 2017 06:36 am", "Headline": "පළාත් සභා සඳහා සීමා නීර්ණය අවසන් අදියරේ", "News Content": "ඉදිරියේදී පැවැත්වීමට නියමිත පළාත් සභා ඡන්ද විමසීම සඳහා මැතිවරණ කොට්ඨාශ බෙදා වෙන් කිරීම සඳහා පත් කළ සීමා නිර්ණ කමිටුවේ වාර්තාව සකස් කිරීමේ කටයුතු අවසන් අදියරට පැමිණ ඇති බව සීමා නිර්ණ කොමිෂන් සභාව පවසයි. සීමා නිර්ණ කමිටුවේ ලේකම් සමන් ශ්‍රී රත්නායක මහතා සඳහන් කලේ එම වාර්තාව ලබන වසරේ පෙබරවාරි මස මුල් සතිය තුළ ඉදිරිපත් කිරීමට බලාපොරොත්තු වන බවයි. මේ අතර එළඹෙන පළාත් සභා මැතිවරණය සම්බන්ධයෙන් දේශපාලන පක්ෂ, සංවිධාන හා මහජන අදහස් ලබාගැනීමෙන් අනතුරුව සකස් කරන ලද වාර්තාව ද ලබන වසරේ ජනවාරි මස 31 වන දිනට ප්‍රථම පළාත් සභා හා පළාත් පාලන අමාත්‍ය ෆයිසර් මුස්තාෆා මහතාට භාරදීමට නියමිත බව ඔහු පැවසීය. මැතිවරණ කොට්ඨාස බෙදා වෙන්කිරිම සදහා ජනාධිපති මෛත්‍රිපාල සිරිසේන මහතා විසින් පසුගියදා සීමානීර්ණ කමිටුව පත් කරනු ලැබීය. ඒ අනුව එම කමිටුවේ කටයුතු ඔක්තෝබර් මස 13 වනදා ආරම්භ කළ අතර මහජනතාවට අදහස් සහ යෝජනා ඉදිරිපත් කිරිම සදහා පසුගිය 02 දා දක්වා අවස්ථාව ලබාදී තිබිණි.", "URL": "https://sinhala.adaderana.lk/news.php?nid=82233", "Category": null, "Parent URL": null}