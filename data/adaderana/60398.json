{"Source": "Adaderana", "Timestamp": "May 23, 2016 08:16 am", "Headline": " ජනපති ජපන් යන්න සැරසෙයි", "News Content": "ජපානයේ පැවැත්වෙන ජී 07 හෙවත් ප්‍රධාන කාර්මික රටවල් 07 කණ්ඩායමේ රාජ්‍ය නායක සමුළුවට සහභාගීවීම සඳහා ජනාධිපති මෛත්‍රීපාල සිරිසේන මහතා දිවයිනෙන් පිටත්ව යාමට නියමිතය.ඒ අනුව අනිද්දා දිනයේ ජනාධිපතිවරයා දිවයිනෙන් පිටත්ව යනු ඇත.ජී 07 සමුළුවේ වත්මන් සභාපති ජපාන අග්‍රාමාත්‍ය ෂින් සෝ අබේ මහතාගේ විශේෂ ආරාධනයකට අනුව ජනාධිපතිවරයා මෙම සමුළුවට සහභාගී වන අතර ශ්‍රී ලාංකීය නායකයෙකුට මෙම සමුළුව සඳහා සභාගීවීමට ලැබුණු ප්‍රථම නිල ආරාධනාව ද මෙය වෙයි.සමුළුව මෙම මස 26 සහ 27 යන දෙදින තුළදී ජපානයේ ෂි සානි නගරයේදී පැවැත්වීමට නියමිතය.සාමයට සහ සෞභාග්‍යට හොඳම මාර්ගය පෙන්වා දෙමින් නිදහස සහ ප්‍රජාතන්ත්‍රවාදය, නීතියේ ආධිපත්‍ය හා මානව අයිතිවාසිකම්වල මූලික අගයන් බෙදාගැනීමේ අරමුණින් මෙවර ජී 07 සමුළුව පැවැත්වෙයි.සාම්ප්‍රදායික න්‍යායපත්‍රයට අමතරව ගෝලීය ආර්ථිකය, විදේශ ප්‍රතිපත්ති, ජාතික ආරක්ෂාව, ගෝලීය සෞඛ්‍ය, කාන්තා සවිබල ගැන්වීම යන ආදිය කෙරෙහි ද මෙවර සමුළුවේදී ආවධානය යොමු කිරීමට නියමිතය.1970 දශකයේදී ජී 07 සමුළුව ලෝක තෙල් අර්බුදයේ දැඩි පීඩනයන් මත පිහිටවාගෙන තිබේ.කෙසේ වෙතත් 1997 දී රුසියාව එක්ව ජි 08 සමුළුව බිහිවුවද 2014 වසරේදී එහි සාමාජිකත්වය අත්හිටුවනු ලැබූ බව ජනාධිපති මාධ්‍ය අංශය සඳහන් කළේය.ඒ අනුව යළිත් එය ජි 07 බවට පත් වූ අතර වර්තමානයේ අමෙරිකාව, ප්‍රංශය, ජර්මනිය, බ්‍රිතාන්‍ය, කැනඩාව, ඉතාලිය සහ ජපානය මෙහි සාමාජිකත්වය දරයි.", "URL": "https://sinhala.adaderana.lk/news.php?nid=60398", "Category": null, "Parent URL": null}