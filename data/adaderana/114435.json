{"Source": "Adaderana", "Timestamp": "July 18, 2019 03:09 pm", "Headline": "හමුදාව කෙරේ විශ්වාසය තබාගන්න-යුධ හමුදාපති", "News Content": "ත්‍රස්තවාදයට ක්‍රියාත්මක විමට කාල වේලාවක් නොමැති හෙයින් රටේ ආරක්ෂක හමුදාවන් ඕනෑම මොහොතක සුදානමින් සිටින බව යුද හමුදාපති ලුතිනන් ජනරාල් මහේෂ් සේනානායක මහතා පවසයි. යුද හමුදාපති වරයා ඒ බව සඳහන් කළේ අද (18) පෙරවරුවේ රාගම පැවති වැඩසටහනකට එක් වෙමිනි. රටේ ආරක්ෂාව මේ වන විට සාමකාමී තත්ත්වයට පත්ව ඇති බවත් අත්අඩංගුවට ගැනීමේ ක්‍රියාන්විතයන් තවදුරටත් සිදු කෙරෙමින් පවතින බවත් ඒ මහතා පවසයි. කෙසේ වෙතත් මේ වන විට මුහුණ පෑමට ඇත්තේ ගෝලීය ත්‍රස්තවාදයකට බැවින් ත්‍රස්තවාදය අවසන් වන දින වකවානු නිශ්චිතව ප්‍රකාශ කළ නොහැකි බවත් සියලු දෙනාටම සාමය උදාකිරීමට කටයුතු කරන බැවින් හමුදාව කෙරෙහි විශ්වාසය තබා ගන්නා ලෙස ඒ මහතා ප්‍රකාශ කරයි. එසේම ජනතාව ද ආරක්ෂාව පිළිබඳ සැළකිලිමත් විය යුතු අතරම ආරක්ෂක අංශ වෙත සහයෝගය ලබා දිය යුතු බවත් යුධ හමුදාපතිවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=114435", "Category": null, "Parent URL": null}