{"Source": "Adaderana", "Timestamp": "November 16, 2015 09:12 am", "Headline": "රැඳවියන්ගේ උපවාසය තවදුරටත්", "News Content": "බන්ධනාගාරගතව සිටින තමන්ව නිදහස් කරන ලෙස ඉල්ලා එල්.ටී.ටී.ඊ. ක්‍රියාකාරකම් සම්බන්ධයෙන් අත්අඩංගුවට ගත් රැඳවියන් පිරිසක් ආරම්භ කර ඇති උපවාසය තවදුරටත් ක්‍රියාත්මක වෙයි.මඩකළපුව, දුම්බර, අනුරාධපුර සහ කොළඹ මැගසින් බන්ධනාගාරයේ රැඳවියන් 129 දෙනෙකු පමණ මෙලෙස ආහාර වර්ජනය කරමින් උපවාසයේ නිරත වී සිටින බව බන්ධනාගාර කොමසාරිස්වරයා සඳහන් කළේය.මොවුන්ගෙන් පිරිසකගේ තත්ත්වය අසාධ්‍ය බව ද වාර්තා වේ.කෙසේ වෙතත් බන්ධනාගාර කොමසාරිස්වරයා සඳහන් කළේ කිසිදු රැඳවියෙකුගේ සෞඛ්‍ය තත්ත්වය අසාධ්‍ය නොවන බවත් කිසිදු රැඳවියෙකු මේ වන විට රෝහල් ගත කර නොමැති බවත්ය.මෙම රැදවියන් සමග සාකච්ඡා කිරීමෙන් අනතුරුව ඔවුන්ගේ ගැටළුවලට අවශ්‍ය පියවර ගැනීමට කටයුතු කරන බව ද බන්ධනාගාර කොමසාරිස්වරයා පැවසුවේය.මේ අතර ත්‍රස්තවාදය වැළැක්වීමේ පනත යටතේ අත්අඩංගුවට ගෙන බන්ධනාගාර ගතව සිටින තවත් රැඳවියන් අටදෙනෙකු නීතිපති උපදෙස් මත අද දිනයේ අධිකරණයට ඉදිරිපත් කරන බව බන්ධනාගාර දෙපාර්තමේන්තුව පවසයි.බන්ධනාගාර කොමසාරිස් ජනරාල් රෝහණ පුෂ්පකුමාර මහතා සඳහන් කළේ ඒ අනුව ඔවුන්ට අද දිනයේ අධිකරණය විසින් ඇප ලබාදෙනු ඇති බවයි.ත්‍රස්තවාදය වැළැක්වීමේ පනත යටතේ අත්අඩංගුවට ගෙන චෝදනා රහිතව බන්ධනාගාරගතව සිටින රැඳවියන් ඇප මත නිදහස් කිරීමට රජය පසුගියදා තීරණය කළා.ඒ අනුව පසුගිය බ්‍රහස්පතින්දා දිනයේ සැකකරුවන් 31 දෙනෙකුට ඇප හිමිවූ අතර ඉන් 24 දෙනෙකු මේ වන විටත් බන්ධනාගාරයෙන් පිටව ගොස් ඇති බව බන්ධනාගාර කොමසාරිස් ජනරාල් රෝහණ පුෂ්පකුමාර මහතා සඳහන් කළේය.", "URL": "https://sinhala.adaderana.lk/news.php?nid=55115", "Category": null, "Parent URL": null}