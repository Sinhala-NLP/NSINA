{"Source": "Adaderana", "Timestamp": "March 23, 2012 11:23 am", "Headline": "විට්නි හූස්ටන්ගේ මරණයට හේතුව දියේ ගිලීමයි", "News Content": "අභාවප්‍රාප්ත වූ අමෙරිකානු සුපිරි ගායිකා විට්නි හූස්ටන් මියගොස් ඇත්තේ ජලයේ ගිලීම හේතුවෙන් බවට‍ ඒ පිළිබඳ සිදුකළ මරණ පරීක්ෂණයේ දි අනාවරණය වී තිබේ. ඇගේ මරණය සම්බන්ධයෙන් අවසන් නිගමනය ලබාදීම සඳහා පරීක්ෂණ කිහිපයක් අවසන් කළ යුතු බව අමෙරිකානු බලධාරීන් මීට පෙර ප්‍රකාශ කර තිබුණි. ඒ අනුව විට්නිගේ මරණයෙන් සති 5 ක් ඉක්ම යද්දී අවසන් කෙරුණු එම පරීක්ෂණවලට අනුව විට්නි ස්නානය සඳහා නාන කාමරයේ පිහිටි ජල තටාකයේ සිටියදී හදිසියේ ගිලී ඇති බව අනාවරණය වී ඇත. ඇගේ ශරීරයේ කොකේන් නම් මත්ද්‍රව්‍ය පැවතීම හේතුවෙන් එය මෙම හදිසි අනතුරට හේතු වන්නට ඇති බවට තීරණය වී තිබේ. විට්නි හූස්ටන් කලක පටන් කොකේන් මත්ද්‍රව්‍යයට ඇබ්බැහි වී සිටි බව සඳහන්ය. ඒ අනුව කිසිදු සැක කටයුතු කරුණක් විට්නිගේ මරණයට හේතු වී නොමැති බවත් එය හුදෙක් හදිසි අනතුරක් මත සිදුවූවක් බවටත් මරණ පරීක්ෂකවරයා විසින් අවසානයේ තීරණය කර තිබේ. ග්‍රැමී සම්මාන උළෙල සඳහා සහභාගී වීමට අමෙරිකාවේ ලොස් ඇන්ජලීස් නුවරට පැමිණ සිටි විට්නි හූස්ටන් මියගියේ පසුගිය පෙබරවාරි 11 වැනිදාය.", "URL": "https://sinhala.adaderana.lk/news.php?nid=22998", "Category": null, "Parent URL": null}