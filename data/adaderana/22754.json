{"Source": "Adaderana", "Timestamp": "March 12, 2012 10:21 pm", "Headline": "උතුරට වසන්තය නෑ-වැසුණු පාසල් 17 ක් යළිත් ඇරලා නෑ", "News Content": "මුලිතිව් අධ්‍යාපන කලාපයේ පාසල් 17 ට වැඩි ප‍්‍රමාණයක් වසර ගණනාවක් තිස්සේ වසා දමා ඇති බවට ලංකා ගුරු සංගමය චෝදනා කරයි. යුද්ධයෙන් පසුව උතුරේ ජන ජීවිතය යථා තත්ත්වයට පත්කර ඇති බවට වහසිබස් දොඩවන ආණ්ඩුව මෙම පාසල් සම්බන්ධයෙන් මෙතෙක් අවධානය යොමුකොට නොමැති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා සඳහන් කරයි. ඔහුගේ අත්සනින් යුතුව නිකුත් කර ඇති නිවේදනය පහත පරිදිය. මුලතිව් අධ්‍යාපන කලාපයට අයත් පාසල් 17 ට වැඩි සංඛ්‍යාවක් වසර 3 කට වැඩි කාලයක සිට වසා දමා ඇත. ඒ අතර සිරි මුරුගානන්ද විදුහල, සේපාපිලව් විදුහල, කිලක්කුමුල්ලිවෛකාල් විදුහල, මේට්කුමුල්ලිවෛකාල් විදුහල,වලයන්මඩම් විදුහල, පොක්කනෛ මහ විදුහල, මාතලාන් විදුහල, පුදුකුඩිරිප්පු ආන්නදපුරම් විදුහල, හරසරත්නම් විදුහල, පුදුකුඩිරුප්පු රෝමානු කතෝලික විදුහල, කර්නාට්ටුකර්නි, කොක්කුතොඩවායි විදුහල, තන්නිමුරිප්පු විදුහල ආදී විදුහල් ගණනාවකි. මෙසේ පාසල් වසා දමා තිබීම වසර ගණනාවක් යුද්ධයෙන් පීඩා විඳ, අවතැන්ව තම අධ්‍යාපන කටයුතු නිසියාකාරව කරගැනීමට නොහැකිව සිටි මෙම ප‍්‍රදේශයේ දරුවන්ට කරන බරපතළ අසාධාරණයකි. ආණ්ඩුව විසින් \"උතුරු වසන්තය\"පිළිබඳ මාධ්‍ය හරහා දැවැන්ත ප‍්‍රචාරයක් ගෙන යමින් උතුරු නැගෙනහිර ජනතාව යුද්ධයෙන් පසු සියලූ අයිතිවාසිකම් තහවුරු වූ වාතාවරණයක් යටතේ ජීවත් වන බව පවසයි. මුලතිව් අධ්‍යාපන කලාපයේ පමණක් මෙලෙස පාසල් 17 කට වැඩි ප‍්‍රමාණයක් වසා දමා ඇත්තේ මෙවැනි පාරම්බෑම් අතරතුරවීම කනගාටුවට කරුණකි.මෙසේ මෙම පාසල් තවමත් වසා දමා තිබීම පිළිබඳව ලංකා ගුරු සංගමය දැඩි විරෝධය දක්වා සිටියි.මෙම පාසල්වල විදුලහල්පතිවරුන් වෙනත් පාසල්වලට අනුයුක්ත කර තිබියදී මෙම පාසල් සම්බන්ධයෙන් විවිධ තොරතුරු ලබා ගත්තද ඔවුන්ට අදාළ විදුහල්පති දීමනාව හෝ දුෂ්කර දීමනා ද ලබා නොදේ. මෙම කරුණු පිළිබඳව සොයාබලා මෙම පාසල් වහා නැවත ආරම්භ කිරීමට පියවර ගන්නා ලෙස ලංකා ගුරු සංගමය උතුරු පළාත් ආණ්ඩුකාරවරයාට බලකර සිටියි.", "URL": "https://sinhala.adaderana.lk/news.php?nid=22754", "Category": null, "Parent URL": null}