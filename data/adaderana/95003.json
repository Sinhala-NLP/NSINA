{"Source": "Adaderana", "Timestamp": "August 25, 2018 02:16 pm", "Headline": "නීති විරෝධීව කැණීම් කළ පිරිසකට වැඩ වරදියි", "News Content": "රත්නපුර ප්‍රදේශයේ ස්ථාන දෙකකදී නීති විරෝධී අයුරින් පතල් කැනීමේ කටයුතුවල නිරත වූ පුද්ගලයින් දස දෙනෙකු අත්අඩංගුවට ගෙන තිබේ. කහවත්ත පොලිස් විශේෂ කාර්ය බලකා කඳවුරට ලද තොරතුරක් මත කහංගම සහ නිවිතිගල යන ප්‍රදේශවලදී සිදුකළ වැටලීම්වලදී ඔවුන් අත්අඩංගුවට ගත් බවයි පොලිසිය පැවසුවේ. අත්අඩංගුවට ගන්නා අවස්ථාවේදි සැකකරුවන් සතුව තිබී පතල් කැනීම් සඳහා යොදාගන්නා උපකරණ ද පොලිස් විශේෂ කාර්ය බලකා භාරයට ගෙන තිබේ. ඔවුන් රත්නපුර මැණික් හා ස්වර්ණාභරණ අධිකාරියට භාර දීමෙන් අනතුරුව කහංගම දී අත්අඩංගුවට ගත් සැකකරුවන් රුපියල් 30,000ක දඩ මුදලක් මත මුදා හැර ඇති බව සඳහන්ය. නිවිතිගල දී අත්අඩංගුවට ගත් සෙසු සැකකරුවන් රුපියල් 20,000 ක දඩ මුදලක් මත මුදා හැර ඇති බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=95003", "Category": null, "Parent URL": null}