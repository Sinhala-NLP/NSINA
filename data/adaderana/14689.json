{"Source": "Adaderana", "Timestamp": "March 7, 2011 10:16 pm", "Headline": "කැනඩාවට කඩුලු 5 ක ජයක්", "News Content": "ලෝක කුසලාන තරගාවලියේ කැනඩාව සහ කෙන්යාව අතර ඉන්දියාවේ නවදිල්ලි නුවර පැවති තරගයේදී කෙන්යානු කණ්ඩායම පරදවා කඩුලු 5 ක ජයක් වාර්තා කිරීමට කැනඩාවට හැකිවිය. කෙන්යාව සිය පළමු ඉනිමේදී නියමිත පන්දුවාර පනහ අවසානයේ සියලුදෙනාම දැවී ලකුණු 198 ක් ලබා ගන්නා ලදී. එසේ වුවද අනතුරුව පිටියට පිවිසි කැනඩා කණ්ඩායම කඩුලු 5 ට ලකුණු 199 ක් ලබා ගනිමින් තරගයේ ජය තහවුරු කර ගන්නට සමත්විය. අද කාසියේ වාසිය දිනූ කෙන්යානු කණ්ඩායමේ නායක චිමී කමාන්ඩේ ප්‍රථමයෙන් පන්දුවට පහරදෙන්නට තීරණය කළ අතර තරගය පැවතියේ නවදිල්ලි නුවර ෆෙරෝස් ෂහා කොට්ලා ක්‍රීඩාංගණයේදීය. කෙන්යාව හා කැනඩාව අතර අද දින පැවතියේ 2011 ලෝක කුසලාන තරගාවලියේ 23 වන තරගයයි. මෙම තරගයේ පළමු ඉනිම තුළ ටැන්මේ මිස්රා ලකුණු 51 ක්ද,තෝමස් ඔඩායෝ ලකුණු 51 ද ලබාගැනීම විශේෂත්වයක් විය.", "URL": "https://sinhala.adaderana.lk/news.php?nid=14689", "Category": null, "Parent URL": null}