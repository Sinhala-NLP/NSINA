{"Source": "Adaderana", "Timestamp": "June 17, 2013 07:16 am", "Headline": "ඩෙංගු මර්දනයට රාජ්‍ය අංශයේ දායකත්වය ඉතා අඩුයි", "News Content": "ඩෙංගු රෝගය මර්දනය කීරීම සඳහා රාජ්‍ය අංශයේ දායකත්වය ඉතා අවම මට්ටමක පවතින බව සෞඛ්‍ය අංශ පවසයි. රාජ්‍ය ආයතනවල මදුරුවන් බෝවීමේ ස්ථාන විනාශ කිරීමේ වගකීම කිසිදු නිලධාරියෙකු භාර නොගන්නා තත්ත්වයක් උද්ගත වි ඇති බව ඔවුන් පෙන්වාදෙයි. ඩෙංගු අධි වසංගත තත්ත්වයක් පිළිබඳව මේ වන විට සෞඛ්‍ය අංශ අනතුරු අඟවමින් සිටින අතර මේ හේතුව නිසා මේ දිනවල දිගින් දිගටම කොළඹ ඇතුළු ඩෙංගු රෝගය ව්‍යාප්තවන ප්‍රදේශවල පරිසරය පිරිසිදු කිරීමේ කටයුතු සිදුකෙරෙයි. නිවාස සහ වෙනත් පෞද්ගලික ස්ථානවල මෙම ක්‍රියාව නිසි ආකාරයෙන් සිදුවන අතර රාජ්‍ය ආයතන වල මෙම තත්ත්වය ඉතා අවම මට්ටමක පවතින බව සඳහන්ය. මේ වන විටත් රාජ්‍ය ආයතන කිහිපයක ප්‍රධානීන්ට එරෙහිව නඩු පැවරීමට පියවර ගෙන ඇති බව පවසන සෞඛ්‍ය බලධාරීන්,ඩෙංගු මර්දන කටයුතු සඳහා අවශ්‍ය සහයෝගය ලබා නොදුනහොත් ඩෙංගු රෝගය පාලනය කිරීමට නොහැකි බව අවධාරණය කරයි. මේ අතර ඩෙංගු රෝගය පාලනය කිරීම සම්බන්ධයෙන් කොළඹ ප්‍රදේශයේ පාසල් වලින් ලැබෙන සහයෝගය ඉතා ඉහළ බව ද ඔවුන් පවසයි. මේ අතර ඩෙංගු රෝගය පාලනය කිරීමට අවශ්‍ය ක්‍රියාමාර්ග නොගැනීම සම්බන්ධයෙන් මරදාන කාර්මික විදුහලට එරෙහිව නොතීසි නිකුත් කිරීමට කොළඹ මහනගර සභාවේ සෞඛ්‍ය බලධාරීන් පියවර ගෙන තිබේ.", "URL": "https://sinhala.adaderana.lk/news.php?nid=34982", "Category": null, "Parent URL": null}