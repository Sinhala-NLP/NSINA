{"Source": "Adaderana", "Timestamp": "February 9, 2010 04:20 pm", "Headline": "OMC ඒෂියා කප් විවෘත 2010 ශූරතාවය මාර්තු මස ශ්‍රී ලංකාවේදී ", "News Content": "ආසියානු කලාපයේ පමණක් නොව ලෝකයේ ප්‍රමුඛතම කේෂාලංකාර නිරූපණය වන Orgarnisation Mondiale Coiffure (OMC) ඒෂියා කප් විවෘත 2010 ශූරතාවය ශ්‍රී ලංකාවේ මාර්තු මාසයේදී පැවැත්වීමට නියමිතය. මාර්තු මස 7 සහ 8 යන දිනවල සිනමන් ග්‍රෑන්ඩ් හෝටලයේදී එය පැවැත්වේ. මෙම කාර්යය සංවිධානය කරනු ලබන්නේ ශ්‍රී ලංකා කොණ්ඩා මෝස්තර සහ රූපලාවන්‍ය ශිල්පීන්ගේ සංගමය මගිනි. ජපානය, දකුණු කොරියාව, පිලිපීනය, ඉන්දියාව, චීනය, හොංග් කොංග්, සිංගප්පූරුව, තායිලන්තය, පාකිස්ථානය, ඉන්දුනීසියාව සහ මැලේෂියාව ඇතුළු රටවල් 15කට වැඩි සංඛ්‍යාවක කණ්ඩායම් මේ සඳහා සහභාගි වේ. මෙම තරඟාවලිය සඳහා City and Guides(අධ්‍යාපන), Nature`s Secrets(වෘත්තීය සම සුරැකුම් කාණ්ඩය), Pro Spot(ජෙල්), L`Oreal(කේෂාලංකරණ වර්ණ), Glamours(වෘත්තීය උපකරණ සැපයුම්කරු) ආදී වෙළඳ නාම අනුග්‍රහය ලබාදේ. එසේම ජාතික උකස් හා ආයෝජන බැංකුව අනුග්‍රාහකත්වය මෙන්ම දෙරණ රූපවාහිනිය සහ සියත, රියල් හා වෙට්රි ගුවන් විදුලි සේවාවන් විද්්‍යුත් මාධ්‍ය අනුග්‍රාහකත්වය ලබා දේ. නිල ගුවන් සේවා අනුග්‍රාහකත්වය ලබාදෙන්නේ කිංග්ෆිෂර් ගුවන් සේවාවයි. ඉතාම තරඟකාරී අංශ වන කාන්තා හා පිරිමි කොණ්ඩා මෝස්තර තරඟ ආදියෙන් මෙම ශූරතාවය සමන්විතය. ඊට අමතරව මනාලියන්ගේ කොණ්ඩා මෝස්තර හා මේක් අප්, ස්ටේජ් මේක් අප්, ෆැන්ටසි කොණ්ඩා මෝස්තර හා නිය මාදිලි ආදිය ද තරඟාවලියට අයත්ය. අවුරුදු 25ට අඩු ආධුනිකයන් සඳහා කනිෂ්ට අංශය විවෘතය. ශ්‍රී ලංකා කොණ්ඩා මෝස්තර සහ රූපලාවන්‍ය ශිල්පීන්ගේ සංගමයේ ආරම්භක සභාපති නයනා කරුණාරත්න මහත්මියගේ විශේෂ ඉල්ලීම පරිදි ඒෂියා කප් විවෘත ශූරතාවය සඳහා මනාලියන්ගේ කොණ්ඩා මෝස්තර හා මේක් අප් අංශයෙන් ද තරඟ ඇතුළත් කර ඇත. කරුණාරත්න මහත්මිය පවසන පරිදි ආසියානු කලාපයේ අතිශය දක්ෂතාවයන් ප්‍රදර්ශනය වන මෙම කාර්යය තරඟකරුවන්ට ඉතා වැදගත් වේ. එසේම මේ සඳහා සෑමදෙනාටම සහනකාරී මිල ගණන් යටතේ සම්බන්ධ විය හැකිය. මෙම වසරේ (OMC) කමිටුව සජීවි නිරූපිකාවන් වෙනුවට ආදර්ශයන් යොදාගෙන තරඟ පැවැත්වීමට ඉඩ ලබා දී ඇත. මෙම කාර්යය තරඟකරුවන්ට මෙන්ම නරඹන්නන්ටද විවෘතය. ශ්‍රී ලංකා කොණ්ඩා මෝස්තර සහ රූපලාවන්‍ය ශිල්පීන්ගේ සංගමයේ ශ්‍රී ලංකා සාමාජිකයන්ට ඔවුන්ගේ සාමාජික කාඩ්පත් ඉදිරිපත් කිරීමෙන් OMC ඒෂියා කප් විවෘත 2010 ශූරතාවයෙහි දින දෙක සඳහාම නොමිලේ ඇතුල්වීමේ හැකියාව ඇත. OMC ඒෂියා කප් විවෘත 2010 ශූරතාවය පිළිබඳ වැඩි විස්තර හා අයදුම්පත් slahab12@gmail.com, nayana@salonnayana.com හෝ දුරකථන අංක 0112- 596221 ලබාගත හැකිය.", "URL": "https://sinhala.adaderana.lk/news.php?nid=6585", "Category": null, "Parent URL": null}