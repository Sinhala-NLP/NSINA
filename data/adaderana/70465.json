{"Source": "Adaderana", "Timestamp": "March 5, 2017 03:27 pm", "Headline": "2017 ශාන්තිකර සහයෝගීතා වැඩසටහන 7දා ඇරඹෙයි", "News Content": "2017 ශාන්තිකර සහයෝගීතා වැඩසටහන ලබන 07 වැනිදා ශ්‍රී ලංකාවේ දී ආරම්භ කරන බව නාවික හමුදාව පවසයි. යු.එස්.එන්.එස්. ෆෝල් රිවර් නෞකාව හම්බන්තොට වරාය වෙත පැමිණීමෙන් අනතුරුව මෙම ශාන්තිකර සහයෝගීතා වැඩසටහනේ සමාරම්භක උත්සවය පැවැත්වෙන බව නාවික හමුදාව සඳහන් කළේය. අමෙරිකා එක්සත් ජනපද තානාපති කාර්යාලය මඟින් දකුණු පළාත් ආණ්ඩුකාර හේමකුමාර නානායක්කාර මහතා, ප්‍රධාන අමාත්‍ය ශාන් විජේලාල් ද සිල්වා හා දිස්ත්‍රික් ලේකම්වරුන්ට මෙම අවස්ථාවට සහභාගී වීම සඳහා ආරාධනා කර ඇති බව සඳහන්ය. 2004 සුනාමි ව්‍යසනයට පසු ආරම්භ වූ ශාන්තිකර සහයෝගීතා වැඩසටහන කලාපීය රටවල අඩු ප්‍රතිලාභී ජනකොටස් ඉලක්ක කරගනිමින් ක්‍රියාත්මක වෙයි. සුනාමි තත්ත්වයකදී මුහුදින් සහය ලබාදීම, අවසන් පුහුණු අභ්‍යාසය ලෙස හම්බන්තොට වරාය ආශිතව සිදුකෙරෙන අතර සමාප්ති උත්සවය අමෙරිකා එක්සත් ජනපදය විසින් මෙරටට ලබාදුන් සමුදුරු නෞකාව කේන්ද්‍ර කරගනිමින් මේ මස 17 වැනිදා සිදුකිරීමට සැලසුම් කර ඇති බව නාවික හමුදාව පැවසුවේය.", "URL": "https://sinhala.adaderana.lk/news.php?nid=70465", "Category": null, "Parent URL": null}