{"Source": "Adaderana", "Timestamp": "December 20, 2011 08:21 am", "Headline": "වන්දි ඉල්ලූ පැමිණිලිවලින් 380 ක් ඉවත් කරයි", "News Content": "ප්‍රමිතියෙන් තොර පෙට්‍රල් භාවිත‍ය හේතුවෙන් හානියට පත් වාහන හිමියන් දහසකට පමණ මේ වන විට වන්දි ලබාදී ඇති බව ලංකා ඛනිජ තෙල් නීතිගත සංස්ථාව පවසයි. තවත් පැමිණිලි 2000 ට ආසන්න සංඛ්‍යාවක් සඳහා වන්දි ලබාදීමේ කටයුතු සිදුකිරීමට නියමිත බව එම සංස්ථාවේ ප්‍රකාශකයෙකු සඳහන් කළේය. ලැබුණු පැමිණිලිවලින් පැමිණිලි 380 ට වන්දි ලබානොදී ඉවත් කිරීමට සංස්ථාව තීරණය කර තිබේ. අදාළ පැමිණිලිවලට අදාළව ලිපි ලේඛන ඉදිරිපත් නොකිරීම එම පැමිණිලි ඉවත් කිරීමට හේතු වූ බව ලංකා ඛනිජ තෙල් නීතිගත සංස්ථාව ප්‍රකාශ කරයි. ඉතිරි වී ඇති පැමිණිලිවලින් ද පැමිණිලි 500ක් පමණ වන්දි ලබානොදී ඉවත් කිරීමට සිදුවිය හැකි බව සංස්ථාව පවසයි. කෙසේවෙතත් කඩිනමින් සියලුම වන්දි ලබාදීමේ කටයුතු සිදුකිරීමට බලාපොරොත්තු වන බව ලංකා ඛනිජ තෙල් නීතිගත සංස්ථාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20811", "Category": null, "Parent URL": null}