{"Source": "Adaderana", "Timestamp": "October 13, 2011 10:42 am", "Headline": "මාලදිවයිනේ සාර්ක් සමුළු ආරක්ෂාවට මෙරටින් එස්.ටී.එෆ්", "News Content": "මාලදිවයිනේ පැවැත්වීමට නියමිත 17වන සාර්ක් සමුළුවේ ආරක්ෂක කටයුතු සඳහා මෙරට පොලිස් විශේෂ කාර්යය බලකාය යොදා ගැනීම කෙරෙහි අවධානය යොමු වී තිබේ. සමුළුවට සහභාගී වන රාජ්‍ය නායකයින්ගේ ආරක්ෂාව සැලසීම ඔවුන්ට පැවරෙනු ඇති බව මාලදිවයින් මාධ්‍ය වාර්තා කරයි. 17 වන සාර්ක් සමුළුව ලබන නොවැම්බරයේ දී මාලදිවයින් ආද්දු සිටි හිදී පැවැත්වේ. මේ පිළිබඳ කළ විමසීමක දී පොලිස් විශේෂ කාර්යය බලකායේ උසස් නිලධාරියෙකු කියා සිටියේ අදාළ ඉල්ලීම පිළිබඳ මෙතෙක් නිල වශයෙන් තොරතුරු ලැබී නැතත් මාලදිවයින් පොලිස් කොමසාරිස්වරයා අද දිවයිනට පැමිණෙන බවයි. පොලිස්පතිතුමා ඇතුළු ඉහළ පෙලේ නිලධාරීන් සමඟ ඔහු විශේෂ සාකච්ඡාවක් පවත්වන අතර එහි දී මේ සම්බන්ධයෙන් කරුණු අනාවරණය වනු ඇති බව එම නිලධාරියා සඳහන් කළේය. ශ්‍රී ලංකාව මීට පෙර බීජිං ඔලිම්පික් ක්‍රීඩා උළෙලේ ආරක්ෂක කටයුතු සඳහා ද පොලිස් විශේෂ කාර්යය බලකායේ කණ්ඩායමක් සහභාගී කරවා තිබේ.", "URL": "https://sinhala.adaderana.lk/news.php?nid=19325", "Category": null, "Parent URL": null}