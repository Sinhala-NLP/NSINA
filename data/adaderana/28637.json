{"Source": "Adaderana", "Timestamp": "October 26, 2012 01:59 pm", "Headline": "ICT Lifetime Achiever සම්මානය දිනේෂ් සපරමාදු හිමිකර ගනියි", "News Content": "දක්‍ෂතාවයන් හැකියාවන් ඇගයීමට ලක්කිරීමෙන් තව තවත් ඒවා වැඩි දියුණු කර ගැනීමට පන්නරය ලැබෙන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ සභාපති පේරාදෙණිය විශ්ව විද්‍යාලයේ කුලපති මහාචාර්ය පී.ඩබ්ලිව්. ඈපාසිංහ මහතා පැවසීය. එසේ හෙයින් ජාතික මට්ටමේ නිර්මාණකරුවන් සම්මානයට පාත්‍ර කිරීම රටටත් සමාජයටත් අතිශයින් වැදගත් බවද ඈපාසිංහ මැතිතුමා පැවසීය. 2012 අග්‍රගණ‍‍‍‍‍‍‍‍‍‍‍‍‍‍‍්‍යය මෘදුකාංග තේරීමේ තරගාවලියේ (NBQSA) සම්මාන ප්‍රදානෝත්සවයේ ප්‍රධාන අමුත්තා වශයෙන් සහභාගිවෙමින් ඈපාසිංහ මැතිතුමා මෙම අදහස් පළ කළේය. කොළඹ ගලධාරී හෝටලයේදී මෙම සම්මාන ප්‍රදානෝත්සවය ඉතා උත්කර්ෂවත් අයුරින් පැවැත්විණි. පුද්ගලයෙකු තුළ තිබෙන දක්‍ෂතාවයන් හැකියාවන් මතුකර ගැනීම සඳහා ගුරුවරු දෙමාපියන් ඇතුළු විවිධ පිරිස්වලින් උදව් උපකාර ලැබෙන බවත් ඒ වෙනුවෙන් යම් ගෞරවයක් සම්මානයක් ලැබෙන විට ඔවුන් ද නිතැතින්ම එහි කොටස් කරුවන් වන බවත් ඈපාසිංහ මහතා වැඩිදුරටත් මෙහිදී පැවසීය. මෙවර සම්මාන ප්‍රදානෝත්සවය සඳහාද ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය ජාතික අනුග්‍රහකත්වය ලබාදීමට පියවර ගෙන තිබීම විශේෂත්වයක් විය. ඉ- රාජ්‍ය හා සේවා, මාධ්‍ය හා විනෝදාංශ, අධ්‍යාපනය හා පුහුණුව, ආරක්‍ෂාව හා මුල්‍යය ඇතුළු විෂයන් 19 ක් යටතේ මෙම සම්මාන ප්‍රදානෝත්සවය පැවැත්විණි. NBQSA 2012 සම්මාන උළෙලේ දී මෙරට තොරතුරු තාක්ෂණ ක්ෂේත්‍රයේ උන්නතිය වෙනුවෙන් කර ඇති දායකත්වය සඳහා ජීවිතයේ එක් වරක් පමණක් පිදෙන ICT Lifetime Achiever සම්මානය, ෂෙනීඩ් තොරතුරු තාක්ෂණ සමාගමේ නිර්මාතෘ හා ප්‍රධාන විධායක නිලධාරී දිනේෂ් සපරමාදු මහතා වෙත මෙවර හිමිවිය.", "URL": "https://sinhala.adaderana.lk/news.php?nid=28637", "Category": null, "Parent URL": null}