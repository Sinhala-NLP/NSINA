{"Source": "Adaderana", "Timestamp": "March 5, 2011 08:22 am", "Headline": "මෙරට ධීවරයින් ඉන්දීය අත්අඩංගුවට පත්වීම වැළකීමට පියවර ගෙන තිබෙනවා", "News Content": "ශ්‍රී ලාංකික ධීවරයින් ඉන්දීය අත්අඩංගුවට පත්වීම වැළැක්වීම සඳහා අවශ්‍ය පියවර ගෙන ඇති බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. ඉන්දීය අත්අඩංගුවට පත්වීම වැළැක්වීමට ගත යුතු තීරණ පිළිබඳ මෙරට ධීවරයින් දැනුවත් කිරීමට කටයුතු කරන බව ඔහු සඳහන් කරයි. කෙසේ වෙතත් දැනටමත් ශ්‍රී ලාංකික ධීවරයින් ඉන්දීය වෙරළ ආරක්ෂක බලකායේ අත්අඩංගුවට පත්වීම ක්‍රමයෙන් අඩුවෙමින් පවතින බව ද රාජිත සේනාරත්න අමාත්‍යවරයා පෙන්වා දෙයි. ඉන්දීය අත්අඩංගුවේ පසුවූ ධීවර කාර්මිකයින් සිය දෙනා සහ ධීවර යත්‍රා 21ක අතුරින් ධීවර කාර්මිකයින් 94 දෙනෙකු සහ යාත්‍රා 20ක් නිදහස් කර ගැනීමට හැකි වු බව හෙතෙම පවසයි. නිදහස් කෙරුණු ධීවරයින් අතුරින් 81 දෙනෙකු සහ යාත්‍රා 15ක් ශ්‍රී ලංකාවට පැමිණ ඇති අතර සෙසු ධීවර කාර්මිකයින් 13 දෙනා සහ යාත්‍රා හය ඉදිරි සතියේ දී ශ්‍රී ලංකාවට පැමිණෙනු ඇති බව රාජිත සේනාරත්න අමාත්‍යවරයා කියා සිටියි.", "URL": "https://sinhala.adaderana.lk/news.php?nid=14617", "Category": null, "Parent URL": null}