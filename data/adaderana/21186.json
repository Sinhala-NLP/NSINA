{"Source": "Adaderana", "Timestamp": "January 5, 2012 04:25 pm", "Headline": "මහේෂ්වරන්ට වෙඩි තැබූ ගිනි අවිය අතුරුදහන්", "News Content": "2004 දී මහමැතිවරණ සමයේ කොටහේන ප්‍රදේශයේ පැවති ජනරැළියකදී වෙඩි ප්‍රහාරයට ලක්වූ එක්සත් ජාතික පක්ෂ හිටපු පාර්ලිමේන්තු මන්ත්‍රී ටී. මහේෂ්වරන් මහතාට වෙඩි තැබීම‍ට යොදාගත් ගිනි අවිය මේ වනවිට අතුරුදහන්ව ඇති බව කොළඹ අපරාධ කොට්ඨාශය, කොළඹ මහේස්ත්‍රාත් අධිකරණයට දැනුම් දී තිබේ. අදාළ ගිනි අවිය රජයේ රස පරීක්ෂවරයා වෙත ඉදිරිපත් කර වාර්තාවක් ලබාගැනීම සඳහා කොළඹ මහේස්ත්‍රාත් අධිකරණයේ නඩු බඩු කාමරයට භාරදුන් බව අදාළ නඩුව අද(05) කැඳවූ අවස්ථාවේ පොලිසිය අධිකරණයට වාර්තාවක් ඉදිරිපත් කරමින් පවසා ඇත. එහෙත් එම ගිනි අවිය මේ වනවිට අස්ථානගත වී ඇති බව සඳහන් කළ පොලිසිය එය සොයාගැනීම සඳහා අදාළ අංශයේ නිලධාරීන් කටයුතු කරන බව ද ප්‍රකාශ කර තිබේ. එමෙන්ම එම ගිනි අවිය සොයාගැනීමෙන් අනතුරුව අධිකරණයට ඒ පිළිබඳව වාර්තාවක් ඉදිරිපත් කරන බව ද පොලිසිය අද මහේස්ත්‍රාත්වරයාට දැනුම් දී තිබේ. එම කරුණු සලකා බැලූ කොළඹ මහේස්ත්‍රාත් අධිකරණය ඒ පිළීබඳව විමර්ශනයක් පවත්වා ලබන 19 වන දින වාර්තාවක් ඉදිරිපත් කරන ලෙස ද කොළඹ අපරාධ කොට්ඨාශයට දැනුම් දී ඇත. 2004 දී මහමැතිවරණ සමයේ කොටහේන ප්‍රදේශයේ පැවති ජනරැළියකදී වෙඩි ප්‍රහාරයට ලක්වූ ටී.මහේෂ්වරන් මන්ත්‍රීවරයා තුවාල ලැබූවද පසුව 2008 වසරේ ජනවාරි මස පළමු දින කොටහේන ශිවන් කෝවිලේ උදෑසන ආගමික වතාවත්වලට සහභාගී වී එළියට බසින විට එල්ලවූ වෙඩි ප්‍රහාරයකින් ජීවිතක්ෂයට පත්විය.", "URL": "https://sinhala.adaderana.lk/news.php?nid=21186", "Category": null, "Parent URL": null}