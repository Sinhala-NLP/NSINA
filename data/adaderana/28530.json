{"Source": "Adaderana", "Timestamp": "October 22, 2012 07:16 pm", "Headline": "කෘෂිකාර්මික ඉඩම් ආරක්ෂා කළ යුතුයි", "News Content": "විකල්ප බලශක්ති සම්පත් සොයා යන ගමනේදී කෘෂිකාර්මික කටයුතු සඳහා යොදාගනු ලබන ඉඩම් උපයෝගී කර නොගැනීමට සෑම රටක්ම වග බලා ගත යුතු යැයි ජනාධිපති මහින්ද රාජපක්ෂ මහතා පවසයි. ආහාර සඳහා වන අවශ්‍යතාවය විකල්ප බලශක්ති අවශ්‍යතාවට ගොදුරු කරලීම කිසිවෙකු නොකළ යුතු බව ජනාධිපතිවරයා පෙන්වාදෙයි. ඩුබායි අන්තර්ජාතික සම්මන්ත‍්‍රණ හා ප‍්‍රදර්ශන මධ්‍යස්ථානයේ දී අද (22) ආරම්භ වූ ලෝක බලශක්ති සමුළුව අමතමින් ජනාධිපතිවරයා මේ බව සඳහන් කරන ලදී. මේ අතර සෑම වසරකම ඔක්තෝබර් මස 22දා ලෝක බල ශක්ති දිනය ලෙස නම් කර තිබේ. ඊට අදාළ ප‍්‍රකාශයට රාජ්‍ය නායකයන් අද අත්සන් තැබූ බව ජනාධිපති මාධ්‍ය අංශය සඳහන් කළේය. ලෝක බලශක්ති සමුළුවට රාජ්‍ය නායකයින් 21 දෙනෙකු ඇතුළු දෙදහසකට අධික නියෝජිත පිරිසක් සහභාගීවී සිටිති.", "URL": "https://sinhala.adaderana.lk/news.php?nid=28530", "Category": null, "Parent URL": null}