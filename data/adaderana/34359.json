{"Source": "Adaderana", "Timestamp": "May 25, 2013 08:13 am", "Headline": "අදත් රටපුරා ආගමික වැඩසටහන්", "News Content": "වෙසක් පොහොය දිනය නිමිත්තෙන් ආමිස හා ප්‍රතිපත්ති පූජාවලට මුල් තැන දෙමින් සංවිධානය කෙරෙන වැඩසටහන් අදත් දිවයිනේ බොහෝ ප්‍රදේශවල ක්‍රියාත්මක වෙමින් තිබේ. වෙසක් පොහෝ දින පැවති දාන, ශීල, භාවනා වැඩසටහන් සඳහා විශාල පිරිසක් සහභාගී වී සිටි බව අද දෙරණ වාර්තාකරුවෝ පැවසූහ. ඊයේ රාත්‍රී ප්‍රදර්ශනය වූ තොරණ, පහන් කූඩු, බැති ගී ප්‍රසංග ඇතුළු වැඩසටහන් සඳහා ජනතාව උද්යෝගයෙන් සහභාගී වී තිබේ. වෙසක් සිරි නැරඹීමට පැමිණෙන ජනතාව වෙනුවෙන් විශේෂ බස් සහ දුම්රිය සේවාවන් අද දිනයේද ක්‍රියාත්මකය. ඊට අමතරව එම ජනතාවගේ ආරක්ෂාව වෙනුවෙන් විශේෂ ආරක්ෂක වැඩපිළිවෙළක් ක්‍රියාත්මක කර ඇති බව පොලීසිය සඳහන් පැවසීය. මේ අතර වෙසක් සමය නිමිත්තෙන් රටපුරා පැවැත්වෙන දන්සැල් පරීක්ෂාවට ලක්කිරීමට මහජන සෞඛ්‍ය පරීක්ෂකවරුන්ගේ සංගමය පියවර ගෙන තිබුණි. ඊයේ සිදුකළ පරීක්ෂා කිරීම්වලදී ප්‍රමිතියෙන් තොර දන්සල් පවත්වාගෙන ගිය ස්ථාන 626 ක සංවිධායකයින්ට අවවාද කර ඇති බව වාර්තා වේ. මේ අතර වෙසක් සිරි නැරඹීමට ගිය 13 හැවිරිදි ළමයෙකු ලොරියකින් ඇද වැටී මියගොස් තිබේ. ඊයේ පස්වරුවේ අනතුරට ලක්ව ඇත්තේ හෙට්ටපොළ, මොරගෙනේ, ගලගෙදර ප්‍රදේශයේ පදිංචිව සිටි ළමයෙකු බව පොලීසිය පැවසුවේය. කුඩා ප්‍රමාණයේ ලොරි රථයක අනාරක්ෂිතව ගමන් කිරීම හේතුවෙන් අනතුර සිදුව ඇත. මේ අතර දිවුලපිටිය, වලිගාන ප්‍රදේශයේදී යතුරුපැදියකින් ගමන් කරමින් සිටි 18 හැවිරිදි තරුණයෙකු ටිපර් රථයක ගැටී මියගොස් ඇති බව පොලීසිය පැවසීය. ඔහු අනතුරට මුහුණ දී ඇත්තේ වෙසක් දන්සලකට සහය පළ කිරීම සඳහා යන අතරවාරයේදීය.", "URL": "https://sinhala.adaderana.lk/news.php?nid=34359", "Category": null, "Parent URL": null}