{"Source": "Adaderana", "Timestamp": "January 7, 2014 11:09 am", "Headline": "පුහුණුකරු පැහැර‍ ගත්තැයි උද්ඝෝෂණයක් - පැහැරගත්තේ 32-5374 අංකෙන්ලු!", "News Content": "ගාල්ල, කොළඹ ප්‍රධාන මාර්ගයේ බූස්ස - රේස්කෝස් හන්දිය අසළදී ප්‍රදේශවාසීන් පිරිසක් විසින් මේ වන විට උද්ඝෝෂණයක නිරත වෙයි. මාර්ගය අවහිර වන අයුරින් 200 ක පමණ ප්‍රදේශවාසීන් පිරිසක් විසින් මෙම උද්ඝෝෂණයේ නිරත වන බව අද දෙරණ වාර්තාකරු පවසයි. පසුගිය 4 වැනිදා බූස්ස ප්‍රදේශයේදී 43 හැවිරිදි අනුර සොයිසා නැමැති පුද්ගලයෙකු පැහැරගෙන යෑම සම්බන්ධයෙන් විරෝධය පෑමට මෙලෙස එම පිරිස උද්ඝෝෂණයේ නිරත වෙයි. පැහැර ගෙන ගිය පුද්ගලයා රියදුරු පුහුණු ආයතනයක යතුරු පැදි පුහුණුකරුවෙකු ලෙස සේවය කරමින් සිටියදී පැජරෝ රථයකින් පැමිණි පිරිසක් විසින් ඔහුව පැහැරගෙන ගිය බව උද්ඝෝෂණයේ නිරතවන පිරිස සඳහන් කරයි. එම වාහනයේ අංකය 32-5374 බව සඳහන් කර ඇති පුවරුද ප්‍රදර්ශනය කරමින් ඔවුන් මෙලෙස උද්ඝෝෂණයේ නිරත වේ. සිද්ධිය සම්බන්ධයේ ප්‍රදේශවාසීන් රත්ගම පොලීසියට පැමිණිල්ලක් කර ඇති බවද අද දෙරණ වාර්තාකරු වැඩිදුරටත් පවසයි.", "URL": "https://sinhala.adaderana.lk/news.php?nid=40157", "Category": null, "Parent URL": null}