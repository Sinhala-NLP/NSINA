{"Source": "Adaderana", "Timestamp": "January 1, 2013 08:24 am", "Headline": "සුපිරි වෙළඳසැල් කොල්ල කල්ලියක් මාට්ටු", "News Content": "දිවයිනේ විවිධ ප්‍රදේශවල සුපිරි වෙළෙඳසැල්වලින් දේපළ සොරකම් කිරීමේ නිරත වු පුද්ගලයින් 8 දෙනෙකු වත්තල පොලීසියේ බුද්ධි අංශ නිලධාරීන් විසින් අත්අඩංගුවට ගෙන තිබේ. අත්අඩංගුවට ගත් පුද්ගලයින් අතර කාන්තාවන් 6 දෙනෙකු වන බව වත්තල පොලීසිය සඳහන් කළේය. පොලීසියට ලැබුණු තොරතුරකට අනුව සිදුකළ වැටලීමකදී මෙම පිරිස මීරිගම ප්‍රදේශයේ දී අත්අඩංගුවට ගෙන ඇත. ඔවුන් විසින් සොරකම් කරන ලද රූපවාහිනි යන්ත්‍ර 4ක්, ලැප්ටොප් පරිගණක 3ක් , ඩිවිඩි යන්ත්‍ර 3ක් , විදුලි ස්ත්‍රික්ක 3ක් ඇතුළු භාණ්ඩ තොගයක් සොයාගත් බව පොලීසිය සඳහන් කළේය. සැකකරුවන් වත්තල මහේස්ත්‍රාත් අධිකරණයට ඉදිරිපත් කිරීමෙන් පසු ලබන 8වනැදා දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=30405", "Category": null, "Parent URL": null}