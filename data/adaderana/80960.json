{"Source": "Adaderana", "Timestamp": "December 3, 2017 01:08 pm", "Headline": "යාපනේ තරුණ තරුණියන් රැකියා ඉල්ලයි", "News Content": "යාපනය දිස්ත්‍රික්කයේ තරුණ තරුණියන් 33204 ක් තමන්ට රැකියා අවශ්‍ය බව සඳහන් කරමින් පසුගිය මාසයක කාලය ඇතුළත යාපනය දිස්ත්‍රික් ලේකම් කාර්යාලයේ රැකියා පියස වෙත අයදුම්පත් ඉදිරිපත් කොට තිබේ. ජනාධිපති ජනතා නිල මෙහෙවර වැඩ සටහනේ මීළග වැඩ සටහන යාපනයේ පැවැත්වීමට කටයුතු යොදා ඇති අතර ඒ සම්බන්ධයෙන් මූලික තොරතුරු රැස්කිරීමේ එක් වැඩ පිළිවෙළකදී රැකියා නොමැති මේ පිරිස් රැකියා ඉල්ලා ඉල්ලුම් පත් යොමු කොට තිබේ. ඉල්ලුම්පත් ඉදිරිපත් කොට ඇති පිරිස අතර උපාධිධාරීන්,අපොස සා.පෙළ හා උසස් පෙළ සමතුන් සිටින අතර මේ පිරිසෙන් විශාල පිරිසකට යම් වෘත්තීය පුහුණු පාඨමාලාවක් හදාරණ ලද සහතික පතක් ද හිමි බව යාපනය දිස්ත්‍රික් ලේකම් කාර්යාලයේ රැකියා පියස නිලධාරීන් කියා සිටිති. උතුරේ රැකියා විරහිත උපාධිධාරීන්ගේ සංගමය කියා සිටින්නේ උතුරු පළාත තුළ රැකියා විරහිත උපාධිධාරීන් හතළිස් දහසකට ආසන්න ප්‍රමාණයක් සිටින බවයි. ඔවුන්ගෙන් 12000 ක් පමණ සිටින්නේ යාපනය අර්ධද්වීපය තුළ බවද එම සංගමය කියා සිටියි.", "URL": "https://sinhala.adaderana.lk/news.php?nid=80960", "Category": null, "Parent URL": null}