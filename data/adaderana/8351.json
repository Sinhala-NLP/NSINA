{"Source": "Adaderana", "Timestamp": "May 12, 2010 11:48 am", "Headline": "රනිල් සූදානම්-එ.ජා.ප.ය සූදානම්ද..?", "News Content": "පක්ෂ නායකත්වයෙන් තමන් ඉල්ලා අස්වීමට සූදානම් බව රනිල් වික්‍රමසිංහ මහතා එ.ජා.ප කෘත්‍යධිකාරී මණ්ඩල රැස්වීමේදී කියා සිටි බව කෘත්‍යධිකාරී මණ්ඩලයේ ජ්‍යෙෂ්ඨ සාමාජිකයෙක් අද දෙරණට කියා සිටියේය. එක්සත් ජාතික පක්ෂ ප්‍රතිසංවිධාන කටයුතු සිදුකිරීමේදී ‍තමන් තවදුරටත් පක්ෂ නායකත්වයේ රැඳී සිටිය යුතු නැති බවට පක්ෂය විසින් තීරණය කරනු ලබන්නේනම් බලහත්කාරයෙන් තනතුරෙහි රැඳී සිටීමට තමන්ට අවශ්‍යතාවයක් නැතැයි විපක්ෂ නායකවරයා කියා සිටි බව හෙතෙම සඳහන් කළේය. එහෙත් එක්සත් ජාතික පක්ෂ ප්‍රතිසංවිධාන කටයුතු සිදු කළද රනිල් වික්‍රමසිංහ මහතා තවදුරටත් පක්ෂ නායකත්වයේ රැඳී සිටිනු ඇතැයි අභ්‍යන්තර ආරංචි මාර්ග සඳහන් කරයි. මේ වන විට විපක්ෂ නායකවරයා ඉන්දියානු සංචාරයක නිරත වී ඇති අතර ඔහු විදෙස්ගත වන්නට ප්‍රථම නායකත්වය පිළිබඳ කාරණය හැර සෙසු කරුණු ගැන අවධානය යොමුකරන්න යැයි ප්‍රතිසංවිධාන කමිටුවේ ජ්‍යෙෂ්ඨ සාමාජිකයෙකුට ප්‍රකාශ කර ඇත. එක්සත් ජාතික පක්ෂයේ ප්‍රතිසංවිධානය සම්බන්ධයෙන් වන කමිටු වාර්තාව ලබන සඳුදා හෝ අඟහරුවාදා යන දෙදිනෙන් එකක ලබා දෙන්නට හැකි බව කමිටු සභාපති පාර්ලිමේන්තු මන්ත්‍රී ජෝශප් මයිකල් පෙරේරා මහතා අද දෙරණ කළ විමසීමකදී පැවසීය. ප්‍රතිසංවිධාන යෝජනා ලිඛ්තව මෙන්ම වාචිකවද ලබා ගත් බැවන් ඒ පිළිබඳ අවසන් වාර්තාව සකස් කිරීම පමාවන බව හෙතෙම සඳහන් කළේය. මෙම කමිටු වාර්තාව පසුගිය 03 දා ප්‍රකාශයට පත් කරන බව ප්‍රථමයෙන්ම හා ,ඉනික්බිතිව පසුගිය ඉරිදා (09) එය ප්‍රකාශයට පත් කරන බව දෙවෙනි වරටත් ,තෙවනුව එළඹෙන සඳුදා දින මෙම වාර්තාව ලබා දෙන බව එ.ජා.ප මාධ්‍ය ප්‍රකාශක ගයන්ත කරුණාතිලක මහතා ද පසුගියදා පවසා තිබිණි. පාර්ලිමේන්තු මන්ත්‍රීවරුන් වන දයාසිරි ජයසේකර සහ සජිත් ප්‍රේමදාස යන මහත්වරුන් පක්ෂයේ ප්‍රතිසංවිධාන සඳහා ප්‍රධාන වශයෙන් ලිඛිතව යෝජනා ගොනු කර ඇති බව සඳහන් වේ. විශේෂයෙන්ම දයාසිරි ජයසේකර මහතා ඉදිරිපත් කළ යෝජනාවලි‍යේ පක්ෂයේ යාවජීව නායකත්වය කෘත්‍යාධිකාරී මණ්ඩලයේ ඡන්දයෙන් තේරීපත්වන නායකත්වයක් බවට පරිවර්තනය විය යුතු බව ට වන යෝජනාවක්ද ඇතුළත් බව දැක්වේ.", "URL": "https://sinhala.adaderana.lk/news.php?nid=8351", "Category": null, "Parent URL": null}