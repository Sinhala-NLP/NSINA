{"Source": "Adaderana", "Timestamp": "July 21, 2013 10:21 am", "Headline": "අපේ මිත්‍රත්වය පළුදු කරන්න කාටවත් බෑ", "News Content": "ශ්‍රී ලංකාව සහ ඉන්දියාව අතර පවතින මිත්‍ර සම්බන්ධතා කිසිවෙකුට බිඳිය නොහැකි බව ශ්‍රී ලංකාවේ ඉන්දීය මහකොමසාරිස් යෂ්වර්ධන් කුමාර් සිංහා මහතා පවසයි. සෞඛ්‍ය අමාත්‍ය මෛත්‍රීපාල සිරිසේන මහතා හමුවූ අවස්ථාවේදී ඉන්දීය මහකොමසාරිස්වරයා මෙම අදහස් පළ කර ඇති බව සෞඛ්‍ය අමාත්‍යංශය සඳහන් කළේය. ශ්‍රී ලංකා නිදහස් පක්ෂයේ නායකයින් හා ඉන්දීය කොංග්‍රස් නායකයින් අතර පවතින සෘජු මිත්‍ර සබඳතාවය පිළිබඳ මෙහිදී මෛත්‍රීපාල සිරිසේන අමාත්‍යවරයා ඉන්දිය මහකොමසාරිස්වරයාට පැහැදිලි කර තිබේ. රටේ වත්මන් දේශපාලන තත්ත්වය පිළිබඳව ද මෛත්‍රීපාල සිරිසේන අමාත්‍යවරයා විසින් මහකොමසාරිස්වරයා දැනුවත් කර ඇති බව සෞඛ්‍ය අමාත්‍යංශය සඳහන් කළේය. ඉන්දීය රජය විසින් ශ්‍රි ලංකාවේ සෞඛ්‍ය ක්ෂේත්‍රයේ සංවර්ධනය සඳහා ලබා දෙන සහයෝගය අගය කළ සෞඛ්‍ය අමාත්‍යවරයා ඉදිරියටත් එම සහයෝගය බලාපොරොත්තු වන බව ඉන්දීය මහකොමසාරිස්වරයාට පවසා තිබේ.", "URL": "https://sinhala.adaderana.lk/news.php?nid=35968", "Category": null, "Parent URL": null}