{"Source": "Adaderana", "Timestamp": "May 8, 2012 09:01 am", "Headline": "පොලිස් ලොක්කන් සිව්දෙනෙකුට ස්ථාන මාරු", "News Content": "වහාම ක්‍රියාත්මක ‍වන පරිදි ප්‍රධාන පොලිස් පරීක්ෂකවරුන් තිදෙනෙකු සහ පොලිස් පරීක්ෂකවරයෙකු සඳහා ස්ථාන මාරුවීම් ලබාදී තිබේ. සේවයේ අවශ්‍යතාවය මත මෙම ස්ථාන මාරුවීම් ලබාදී ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. ඒ අනුව මහඔය පොලිස් ස්ථානයේ ස්ථානාධිපතිවරයා වශයෙන් කටයුතු කළ ප්‍රධාන පොලිස් පරීක්ෂක ජේ.එච්.එම්.එන්.ජයපත්ම මහතා කළුතර පොලිස් විද්‍යාලයට මාරු කර යවා ඇත. පොලිස් මූලස්ථානයේ නිෂ්කාශන වාර්තා අංශයේ ස්ථානාධිපතිවරයා වශයෙන් කටයුතු කළ ප්‍රධාන පොලිස් පරීක්ෂක පී.එම්. කුමාරසිංහ මහතා පොලිස් මූලස්ථානයේ පිරිස් හා පාලන ස්ථානාධිපතිවරයා වශයෙන් මාරු කර යවා ඇති බව අජිත් රෝහණ මහතා සඳහන් කළේය. ප්‍රධාන පොලිස් පරීක්ෂක පී.එන්.ජයවික්‍රම මහතා පොලිස් මූලස්ථානයේ නිෂ්කාශන වාර්තා අංශයේ ස්ථානාධිපතිවරයා ලෙසත් පානදුර කොට්ඨාසයේ සේවයේ නිරතව සිටි පොලිස් පරීක්ෂක අයි.එන්.එස්.කස්තුරිආරච්චි මහතා තෙලිප්පලේ පොලිස් ස්ථානයේ ස්ථානාධිපතිවරයා ලෙසත් මාරු කර යවා තිබේ.", "URL": "https://sinhala.adaderana.lk/news.php?nid=24090", "Category": null, "Parent URL": null}