{"Source": "Adaderana", "Timestamp": "June 3, 2013 02:09 pm", "Headline": "දැරියන් 2ට අතවර කරලා", "News Content": "වයස අවුරුදු 15 ක පාසල් සිසුවියක් පැහැරගෙන ගොස් දුෂණය කළ බව කියන ඇයගේ සහෝදරියගේ ස්වාමි පුරුෂයා අත්අඩංගුවට ගැනීම සඳහා පරීක්ෂණ ආරම්භ කර ඇති බව කල්පිටිය පොලීසිය පවසයි. අතවරයට පත්ව ඇත්තේ කල්පිටිය, මුසල්පිටිය ප්‍රදේශයේ පදිංචිව සිටි පාසල් සිසුවියක් බව අප වාර්තාකරු පවසයි. මෙම දැරිවිය පසුගිය 28 වැනි දින කැඳවාගෙන ගොස් ඇති සැකකරු හැටන් ප්‍රදේශයේ පදිංචි මිතුරෙකුගේ නිවසේදී ජුනි මස 01 වැනි දින දක්වා ඇයට අතවර කර ඇත. පසුව දැරිවිය නැවතත් තම නිවසට පැමිණ වැඩිහිටියන්ට මේ බව දැන්වීමෙන් පසුව සිද්ධිය පොලීසියට වාර්තා වී තිබේ. සැකකරු ප්‍රදේශය අතහැර පලාගොස් ඇති බව පොලීසිය කියයි. මේ අතර වයස අවුරුදු 15යි මාස 10ක දැරිවියක් මව්පිය පැහැරගෙන ගොස් දුෂණය කර ගැබිනියක් බවට පත් කළ බව කියන 19 හැවිරිදි තරුණයෙකු හලාවත පොලීසිය විසින් අත්අඩංගුවට ගෙන තිබේ. ආරච්චිකට්ටුව, කොට්ටගේ ප්‍රදේශයේ පදිංචි මෙම දැරිය හැදී වැඩී ඇත්තේ තම කිරිඅම්මාගේ බාරයේය. මේ අතර තුර සැකකාර තරුණයා එම දැරිය සමග ප්‍රේම සම්බන්ධතාවයක් පවත්වාගෙන ගොස් තිබේ. පසුගිය මාර්තු මස 10 වැනි දින සැකකරු දැරිය පැහැරගෙන ගොස් තම ඥාතියෙකුට අයත් නිවසක් තුළදී දුෂණය කර ඇත. ඉන් පසුවද අවස්ථා කීපයකදී සැකකරු දැරිය සමග අඹු - සැමියන් ලෙස ගත කර ඇති බව අප වාර්තාකරු කියයි. එහි ප්‍රතිඵලයක් ලෙස මේවන විට දැරිය මාස 02 ක ගැබිනියක් බවට හෙළිවීමෙන් පසුව සිද්ධිය හලාවත පොලීසියට වාර්තා වී ඇත. ඒ අනුව සැකකරු පොලීසිය විසින් අත්අඩංගුවට ගෙන තිබේ. ගැබිනියක් බවට පත්ව ඇති දැරිය වෛද්‍ය ප්‍රතිකාර සඳහා හලාවත මහා රෝහලට යොමු කර ඇති අතර හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=34598", "Category": null, "Parent URL": null}