{"Source": "Adaderana", "Timestamp": "October 30, 2015 01:31 pm", "Headline": "රේගු නිලධාරීන් තිදෙනා යළි රිමාන්ඩ්", "News Content": "රුපියල් මිලියන 125ක මුදලක් අල්ලස් වශයෙන් ලබා ගැනීම සම්බන්ධයෙන් චෝදනා එල්ල වූ ඇති රේගු නිලධාරින් තිදෙනා තවදුරටත් රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් අධිකරණය නියෝග කර තිබේ.ඔවුන් නොවැම්බර් මස 13 වන දින දක්වා රක්ෂිත බන්ධනාගාර ගත කිරීමට ප්‍රධාන මහේස්ත්‍රාත් ගිහාන් පිලපිටිය මහතා නියෝග කළ බව අද දෙරණ අධිකරණ වාර්තාකරු පැවසුවේය.රේගු අධිකාරී සුජීව පරාක‍්‍රම ජිනදාස, නියෝජ්‍ය රේගු අධ්‍යක්ෂ ජගත් ගුණතිලක සහ සහකාර රේගු අධිකාරී එම්.ඩී.යූ.ජී පෙරේරා යන අය මෙසේ යළිත් රක්ෂිත බන්ධනාගාර කෙරිණ.ආනයනය කළ බස් රථ අමතර කොටස් තොගයකට ගෙවිය යුතු රේගු ගාස්තු නිදහස් කිරීම සඳහා රුපියල් මිලියන එකසිය විසි පහක අල්ලසක් ලබා ගැනීමට යාමේදී මෙම නිලධාරීන් පසුගිය 15වනදා කොළඹ පංචිකාවත්ත ප‍්‍රදේශයේදී අත්අඩංගුවට ගෙන තිබුණි.මේ අතර හෙරොයින් මත් ද්‍රව්‍ය ජාවාරමේ නිරත වීම සම්බන්ධයෙන් මරණ දඬුවම නියමවී සිටින සමන්ත කුමාර නොහොත් වෙලේසුදා සහ තවත් විත්තිකරුවන් සිව්දෙනෙකුට එරෙහි නඩුවක් කොළඹ ප්‍රධාන මහේස්ත්‍රාත් අධිකරණය හමුවේ අද කැඳවන ලදී.එහිදී අදාළ නඩුව වැඩිදුර විභාගය නොවැම්බර් මස 13 වන දින සිදු කිරීමට මහේස්ත්‍රාත්වරයා නියෝග කළ බව අප වාර්තාකරු කීවේය.", "URL": "https://sinhala.adaderana.lk/news.php?nid=54773", "Category": null, "Parent URL": null}