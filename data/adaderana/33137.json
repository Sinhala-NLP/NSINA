{"Source": "Adaderana", "Timestamp": "April 9, 2013 01:47 pm", "Headline": "මිතොටමුල්ලේ කුණු කන්දට කඩිනමින් විසඳුමක්", "News Content": "කොලොන්නාව මී තොටමුල්ල කුණුකන්ද සම්බන්ධයෙන් කඩිනමි විසඳුමක් ලබාදෙන බව අද (09) අධිකරණයේදී නීතිඥ නාලිකා ප්‍රනාන්දු මහත්මිය පැවසුවාය. කුණු දැමීම සඳහා සුදුසු ස්ථානයක් මේවන විට කොළඹ නගර සභාව විසින් තෝරා ගනිමින් සිටින බවත් ඒ අනුව හැකි ඉක්මනින් මීට විසඳුමක් ලබාදෙන බවත් ඇය අද අධිකරණය හමුවේ පැවසු බව අද දෙරණ වාර්තාකරු පැවසීය. කොළොන්නාව මීතොටමුල්ලේ කුණු කන්ද සම්බන්ධයෙන් 2009 වසරේදී ඉදිරිපත් වූ මූලික අයිතිවාසිකම් පෙත්සමක් සැලකිල්ලට ගත් අධිකරණය කුණු දැමීම සඳහා සුදුසු ස්ථානයක් යොදා ගන්නා ලෙසට නියෝගයක් ලබාදී තිබුණි. කෙසේ වෙතත් එම නියෝගය පසුගිය වසර කිහිපය තුළ ක්‍රියාත්මක නොවු බැවින් පසුගියදා කොළොන්නාවේ වැසියන් කුණු දැමීමට විරෝධය පළ කරමින් උද්ඝෝෂණයක නිරත විය. එසේම එම උද්ඝෝෂණයෙන් පසු කුණු දැමීම නවතන බවට ලිඛිත පොරොන්දුවක් ඉල්ලා නීතිඥ උදුල් ප්‍රේමරත්න ඇතුළු පිරිසක් පොතුවිල්කුඹුර කුණු කන්දට යන මාර්ගයේ සත්‍යග‍්‍රහයක් ආරම්භ කරන ලදී. එම සත්‍යග්‍රහයේ නිරතව සිටින ප‍්‍රදේශවාසීන් ඉවත් කිරීම සඳහා අධිකරණ නියෝගයක් නිකුත් කරන ලෙස වැල්ලම්පිටිය පොලීසිය විසින් ඉදිරිපත් කර තිබු පැමිණිල්ලක් අද කොළඹ අතිරේක මහේස්ත‍්‍රාත් අධිකරණයේදී සලකා බැලු අවස්ථාවේදී අතිරේක මහේස්ත්‍රාත්වරයා එම ඉල්ලීමද ප්‍රතික්ෂේප කළේය. ඔවුන් විසුරුවා හැරීමට පොලීසියට අවම බලයක් පවතින බව එහිදී අතිරේක මහේස්ත‍්‍රාත් ප‍්‍රසන්න අල්විස් මහතා කියා සිටියේය. ඒ අනුව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා විසින් එම පැමිණිල්ල ඉල්ලා අස්කර ගනු ලැබීය. කුණු දැමීම සඳහා සුදුසු ස්ථානයක් කඩිනමින් යොදා ගන්නා බවට කොළඹ නගර සභාව වෙනුවෙන් පෙනී සිටි නීතිඥවරිය කියා සිටියේ එම අවස්ථාවේදීය. මේ අතර, මීතොටමුල්ල කුණුකන්ද අසල අද උදෑසන සිට කැරලි මර්දන ‍නිලධාරීන් යොදා ඇති අතර එම ස්ථානයේ කලහකාරි තත්ත්වයක් හටගත් බවද වාර්තා විය.", "URL": "https://sinhala.adaderana.lk/news.php?nid=33137", "Category": null, "Parent URL": null}