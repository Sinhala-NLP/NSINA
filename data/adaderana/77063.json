{"Source": "Adaderana", "Timestamp": "September 3, 2017 01:41 pm", "Headline": " කුකුළේ ගඟ ජලාශයේත් වාන් දොරටුවක් විවෘතයි", "News Content": "අධික වර්ෂාවත් සමඟ කුකුළේ ගඟ ජලාශයේ වාන් දොරටුවක් විවෘත කිරීම හේතුවෙන් පහල ජල ධාරා ප්‍රදේශවල ජනතාව විමසිලිමත් වන ලෙස ආපදා කළමනාකරණ මධ්‍යස්ථානය දැනුම් දෙයි.ඉංගිරිය, පාලින්ද නුවර, අගලවත්ත සහ බදුරලිය ප්‍රදේශවල ජනතාව මේ පිළිබඳ විමසිලිමත් විය යුතු බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය.පවතින තත්ත්වයන් සම්බන්ධයෙන් දිස්ත්‍රික් ආපදා කළමනාකරණ ඒකකයන් සහ පොලිස් ස්ථාන සිදුකරන දැනුම් දීම් සම්බන්ධයෙන් අවධානය යොමු කරන ලෙස ද ප්‍රදීප් කොඩිප්පිලි මහතා ජනතාවගෙන් ඉල්ලීමක් කරයි.මේ වන විට කිසිඳු ප්‍රදේශයකින් ගංවතුර තත්ත්වයක් වාර්තා වී නොමැති අතර මිල්ලනිය ප්‍රදේශයෙන් පමණක් කළු ගඟේ ජල මට්ටම ඉහළ යාමේ තත්ත්වයක් පෙන්නුම් කර ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=77063", "Category": null, "Parent URL": null}