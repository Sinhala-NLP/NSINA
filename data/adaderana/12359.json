{"Source": "Adaderana", "Timestamp": "November 23, 2010 04:41 pm", "Headline": "සුදුකොඩි ප්‍රකාශය ජාත්‍යන්තරව දැඩි කැළඹීමකට තුඩුදුන්නා", "News Content": "සරත් ෆොන්සේකා මහතා විසින් සිදුකළ සුදුකොඩි ප්‍රකාශය ජාත්‍යන්තර වශයෙන් දැඩි කැළඹීමකට තුඩුදුන් බව ජිනිවාහි එක්සත් ජාතීන්ගේ ශ්‍රි ලංකා නිත්‍ය නියෝජිත ෂෙනුකා සෙනවිරත්න මහත්මිය පවසයි. සුදුකොඩි ප්‍රකාශය පළවූ සන්ඩේ ලීඩර් පුවත්පත ප්‍රථමයෙන් අන්තර්ජාලය හරහා තමා දුටු බව සුදුකොඩි නඩුවට අදාළව කොළඹ මහාධිකරණය හමුවේ සාක්ෂි දුන් සෙනවිරත්න මහත්මිය පැවසුවාය. මෙම පුවත පළවීමෙන් පසුව එක්සත් ජාතීන්ගේ සංවිධානයේ නීති විරෝධී මිනිස් ඝාතන පිළිබඳ සොයා බැලීමේ නියෝජිත මහාචාර්ය පිලිප් ඇල්ස්ටන් මහතා තමා වෙත ලිපියක් එවමින් අදාළ ලිපිය පිළිබඳ පැහැදිලි කිරීමක් කරන ලෙස ඉල්ලා සිටි බව ඇය ප්‍රකාශ කළාය. අනතුරුව තමා එම ලිපිය ශ්‍රි ලංකාවේ විදේශ අමාත්‍යාංශ ලේකම්වරයාට, ආරක්ෂක ලේකම්වරයාට, ආපදා හා මානව හිමිකම් අමාත්‍යාංශ ලේකම්වරයාට සහ නීතිපතිවරයා වෙත යොමුකළ බව ෂෙනුකා සෙනවිරත්න මහත්මිය අධිකරණය හමුවේ සඳහන් කළාය. එහිදි අදාළ ප්‍රකාශය සම්බන්ධයෙන් එවකට මානව හිමිකම් හා ආපදා කළමනාකරණ අමාත්‍යාංශ ලේකම් මහාචාර්ය රජිව් විජේසිංහ මහතා තමා වෙත ලිපියක් ඉදිරිපත් කළ බවත් එම ලිපිය අසම්පූර්ණ තත්ත්වයෙන් තිබු නිසා පසුව එය ඉල්ලා අස්කර ගත් බවත් ඇය වැඩිදුරටත් කියා සිටියාය. වැඩිදුර නඩු විභාගය හෙට(24) දිනය දක්වා කල් තැබුණු අතර අද(23) දිනයේ නඩුව විභාගයට ගත් අවස්ථාවේ නීතිපති මොහාන් පීරිස් මහතා අධිකරණ ශාලාවට පැමිණ අසුන්ගෙන සිටීම විශේෂත්වයක් විය.", "URL": "https://sinhala.adaderana.lk/news.php?nid=12359", "Category": null, "Parent URL": null}