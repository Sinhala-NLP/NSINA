{"Source": "Adaderana", "Timestamp": "October 17, 2015 04:41 pm", "Headline": "ඇවන්ගාඩ් නෞකාවට රහස් පොලීසිය ඇතුල්වෙයි ", "News Content": "ගාලු වරායේ නැංගුරම් ලා ඇති ඇවන්ගාඩ් නෞකාව පරික්ෂා කිරිම සඳහා අපරාධ පරික්ෂණ දෙපාර්තමේන්තු නිලධාරින් එයට ඇතුල්වි තිබේ.ගාල්ල මහේස්ත්‍රාත් අධිකරණයෙන් ලබාගත් අවසරයකින් පසුව අදාළ පරික්ෂණ කණ්ඩායම නෞකාවට ඇතුලු වී ඇති බව වාර්තා වෙයි.නාවික හමුදාව මගින් අත්අඩංගුවට ගත් ඇවන්ගාඩ් නෞකාවේ ඉදිරි පරික්ෂණ කටයුතු පොලිස් දෙපාර්තමේන්තුවට බාරදෙනු ලැබුණි.ඒ නාවික හමුදාව, ගාල්ල වරාය පොලිසියේ සිදු කළ පැමිණිල්ලකින් අනතුරුවය.මේ සම්බන්ධයෙන් පරික්ෂණ කටයුතු මේ වන විට අපරාධ පරික්ෂණ දෙපාර්තමේන්තුව මගින් සිදු කෙරෙයි.මෙම නෞකාව තුල ටී. 56 ගිනි අවි ඇතුලු ගිනි අවි 900 කට ආසන්න ප්‍රමාණයක් සහ උණ්ඩ ලක්ෂ 2 ක ප්‍රමාණයක් පවතින බව නාවික හමුදාව මිට පෙර ප්‍රකාශ කළේය.පසුගිය 05 වනදා ශ්‍රී ලංකා මුහුදු සීමාට ඇතුලු වූ මෙම ඇවන්ගාඩ් නෞකාවේ කපිතාන්වරයා ලබාදුන් තොරතුරු සහ නෞකාව පිළිබඳ පැවති තොරතුරුවල පරස්පරතාවක් හේතුවෙන් නෞකාව සිය බාරයට ගැනිමට නාවික හමුදාව කටයුතු කරන ලදී.පසුව නාවික හමුදාව විසින් අදාළ නෞකාව සම්බන්ධයෙන් මුලික විමර්ශනයක් සිදු කළ අතර එහි වාර්තාව පසුගියදා ආරක්ෂක ලේකම්වරයා වෙත බාරදෙනු ලැබුණි.අදාළ වාර්තාව මේ වන විට අමාත්‍යාංශය මගින් පත් කළ විශේෂ කමිටුවක් මගින් විශ්ලේෂණය කරමින් පවතින බව වාර්තා වෙයි.", "URL": "https://sinhala.adaderana.lk/news.php?nid=54503", "Category": null, "Parent URL": null}