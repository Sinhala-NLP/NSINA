{"Source": "Adaderana", "Timestamp": "August 21, 2013 03:43 pm", "Headline": "පෙම්වතියට වෙඩි තැබූ කෝප්‍රල් මියයයි ", "News Content": "ත්‍රීකුණාමලය මාබල් බීච් වෙරළ තීරයේ පිහිටි නිවාඩු නිකේතනයක් තුළ පසුගිය දිනකදී වෙඩි තැබීමක් සිදු කළ ගුවන් හමුදා කෝප්‍රල්වරයා මියගොස් තිබේ. ත්‍රීකුණාමලය රෝහලේ දැඩි සත්කාර ඒකකයේ ප්‍රතිකාර ලබමින් සිටියදී අද(21) පස්වරුවේ මෙම කෝප්‍රල්වරයා මියගිය බව ගුවන් හමුදා මාධ්‍ය ප්‍රකාශක ගෲප් කපිතාන් ඇන්ඩි විජේසූරිය මහතා පවසයි. මිය ගිය කෝප්‍රල්වරයා ගාල්ල - කරන්දෙණිය ප්‍රදේශයේ පදිංචි වයස අවුරුදු 30ක් වන මදුර කුමාර ප්‍රියදර්ශන නැමැති පුද්ගලයෙකි. අදාළ නිවාඩු නිකේතනයේ පිළිගැනීමේ නිලධාරිණියක සමඟ ප්‍රේම සබඳතාවයක් පවත්වාගෙන ගොස් ඇති එම කෝප්‍රල්වරයා එම ස්ථානයට ගොස් ඇයට වෙඩි තබා තිබුණු අතර එහිදී එම ස්ථානයේ සිටි තවත් පුද්ගලයෙකුද තුවාල ලබන ලදී. අනතුරුව හෙතෙම තමාට ද වෙඩි තබාගෙන තිබුණි.", "URL": "https://sinhala.adaderana.lk/news.php?nid=36801", "Category": null, "Parent URL": null}