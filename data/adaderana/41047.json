{"Source": "Adaderana", "Timestamp": "February 11, 2014 04:34 pm", "Headline": "අන්තවාදී කේළම් නොඅසා දරු පරපුරට ඇහුන්කන් දිය යුතුයි ", "News Content": "මීට අවුරුදු පහකට පමණ පෙර දකුණෙන් උතුරටත්, උතුරෙන් දකුණටත් ගමන්කළ නොහැකි තත්ත්වයක් උද්ගතවී තිබූ බව ජනාධිපති මහින්ද රාජපක්ෂ මහතා පවසයි. මදර් ශ්‍රී ලංකා වැඩසටහන අධ්‍යාපන අමාත්‍යංශය සමඟ එක්ව පාසල් සිසුන් සඳහා හඳුන්වාදුන් ව්‍යාපෘති යෝජනාවක් යටතේ එම ව්‍යාපෘති ක්‍රියාත්මක කළ පාසල් අගයමින් සම්මාන සහ තිළිණ ප්‍රදානය කිරීමේ උත්සවයකට සහභාගී වෙමින් අද(11) ජනාධිපති මහින්ද රාජපක්ෂ මහතා මේ බව පවසා සිටියේය. එසේම අන්තවාදී කේළම් නොඅසා මෙරටේ සිටින දරු පරපුරේ ළමුන්ට ඇහුන්කන් දෙන ලෙස තමා විදේශ බලවේගයන්ගෙන් ඉල්ලා සිටින බවත්, මුළු රටේම ජාතිය එකතු වූ විට මෙරට ආක්‍රමණය කළ නොහැකි බවත් ජනාධිපති රාජපක්ෂ මහතා එම අවස්ථාවේදී කීවේය. එසේම දිවි දෙවැනි කර තම මාතෘ භූමිය ආරක්ෂා කළ පුද්ගලයින් ඉතිහාසයේ සිටි බවත්, මේරටේ සිටින දරු පරපුර වගකීම් බාරගත හැකි, අභියෝග ජයගත හැකි පිරිසක් බවට පත් විය යුතු බවත්, ඔහු එහිදී කීවේය. තවද මෙරටේ සිටින දරු පරපුර තමාට අවශ්‍ය ඕනෑම ජාතියක මිත්‍රයින් ආශ්‍රය කළ යුතු බවත්, වැරදි සහගත තැන් නිවැරදී කර ගනිමින් ඉදිරියට යා යුතුව ඇති බවත්, තමා මෙරටේ දරු පරපුරෙන් ඉල්ලා සිටින බවද ජනාධිපති මහින්ද රාජපක්ෂ මහතා එම අවස්ථාවේදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41047", "Category": null, "Parent URL": null}