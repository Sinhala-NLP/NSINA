{"Source": "Adaderana", "Timestamp": "April 9, 2012 10:24 pm", "Headline": "ප්‍රේමකුමාර්ද?නොයෙල් මුදලිගේද?-ඕස්ට්‍රේලියාවෙන් ඉල්ලීමක්", "News Content": "ඕස්ට්‍රේලියානු පුරවැසිභාවය හිමි නොයෙල් මුදලිගේ නමැති පුද්ගලයා පැහැරගැනීමකට ලක්ව ඇති බව ඕස්ට්‍රේලියානු මහ කොමසාරිස් කාර්යාලය ශ්‍රී ලංකා රජයට දැනුම් දී තිබේ. පසුගිය දිනෙක කිරිබත්ගොඩ ප්‍රදේශයේදී ඔහු පැහැරගැනීමකට ලක්ව ඇති බවත්,මොහුගේ ආරක්ෂාව තහවුරු කරන ලෙසත් ඕස්ට්‍රේලියානු මහ කොමසාරිස් කාර්යාලය ශ්‍රී ලංකා රජයෙන් ඉල්ලීමක් කර ඇති බව වාර්තා වේ. N1016123 දරණ ගුවන් ගමන් බලපත්‍රය හිමි නොයෙල් මුදලිගේ යන අය නො.291,ගැමුණු මාවත,කිරිබත්ගොඩ යන ලිපිනයේ සිටියදී පැහැරගැනීමට ලක්ව ඇති බවට මහ කොමසාරිස් කාර්යාලය වෙනුවෙන් එහි උපදේශිකා කැරොලින් ටර්නර් මෙනවියගේ අත්සනින් යුතුව නිකුත් කළ නිවේදනයකින් මෙම ඉල්ලීම කර ඇත. කෙසේ වෙතත් පසුගිය 6 වන දින පැහැර ගැනීමට ලක්වූ පෙරටුගාමී සමාජවාදී පක්ෂයේ ඉහළ පෙළ ක්‍රියාකාරීන් දෙදෙනාගෙන් එක් අයෙකු වූ ප්‍රේමකුමාර් ගුණරත්නම් නමැති අය නවාතැන් ගෙන සිටියේ කිරිබත්ගොඩ ඉහත ලිපිනයේ බවට එම පක්ෂය විසින් නිකුත් කරන ලද නිවේදනයක දැක්විණි.", "URL": "https://sinhala.adaderana.lk/news.php?nid=23399", "Category": null, "Parent URL": null}