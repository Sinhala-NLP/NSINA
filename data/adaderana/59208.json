{"Source": "Adaderana", "Timestamp": "April 16, 2016 01:24 pm", "Headline": "  හිසතෙල් ගෑමේ මහෝත්සවය ජනපති ප්‍රධානත්වයෙන්", "News Content": "අවුරුදු නැකැත් සීට්ටුවට අනුව හිසතෙල් ගෑමේ නැකත අද(16) පෙරවරු 10.41ට යෙදී තිබුණි.නිල් පැහැති වස්ත්‍රාභරණයෙන් සැරසී බටහිර දිශාව බලා හිසට නුගපත් ද, පයට කරඳපත් ද තබා තලතෙල් සහ නුග පත් යුෂ මිශ්‍ර නානු ද ගා ස්නානය කළ යුතු බවට නැකත් සීට්ටුවේ සඳහන්ව තිබුණි.හිසතෙල් ගෑමේ රාජ්‍ය මහෝත්සවය පයාගල මලේගොඩ ශ්‍රී පුෂ්පාරාම විහාරස්ථානයේ දී පැවැත් වුණේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙනි.මෙම අවස්ථාව සඳහා මැති ඇමතිවරුන් රැසක් මෙන්ම විශාල ජනතාවක් සහභාගී වී සිටියහ.උදා වූ සුභ මොහොතින් සෙත් පිරිත් සජ්ජායනා මධ්‍යයේ මෛත්‍රිපාල සිරිසේන මහතාගේ හිස තෙල් ගෑම මලේගොඩ ශ්‍රී පුෂ්පාරාම පිරිවෙනේ පරිවේනාධිපති පූජ්‍ය මලේගොඩ නන්දනායක හිමි විසින් සිදු කළේය.ඉන් අනතුරුව අයුර්වේද කොමසාරිස් එල්.එච් තිලකරත්න මහතා විසින් හිස තෙල් ගැමේ රාජ්‍ය උත්සවය වෙනුවෙන් සැකසුණු අයුර්වේද අත් පොත ජනාධිපතිවරයා වෙත පිළිගන්වනු ලැබීය.එම අවස්ථාවට සහභාගී වූ බොරැල්ල ආයුර්වේද රෝහලේ අධ්‍යක්ෂ හිට්ලර් තෙන්නකෝන් මහතා හිස තෙල් ගෑමේ චාරිත්‍රය පිළිබඳ අදහස් පළ කළේය.මේ අතර අලි ඇතුන්ගේ හිස තෙල් ගැල්වීම පින්නවල අලි අනාතාගාරයේදී අද පෙරවරුවේ යෙදුණු සුභ මොහොතේදී සිදු කෙරුණි. තිරසාර සංවර්ධන හා වනජිවි සම්පත් සංවර්ධන අමාත්‍ය ගාමිණි ජයවික්‍රම පෙරේරා මහතා ඇතුලු පිරිසක් එම අවස්ථාවට එක්ව සිටියේය.", "URL": "https://sinhala.adaderana.lk/news.php?nid=59208", "Category": null, "Parent URL": null}