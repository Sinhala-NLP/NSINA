{"Source": "Adaderana", "Timestamp": "September 22, 2013 09:01 am", "Headline": "එක්සත් ජාතින්ගේ සමුළුව ඇමතීමට ජනපති නිව්යෝර්ක් යයි", "News Content": "නිව්යෝර්ක් නුවර එක්සත් ජාතීන්ගේ මූලස්ථානයේ පැවැත්වෙන එක්සත් ජාතීන්ගේ මහා මණ්ඩලයේ 68 වන නිත්‍ය සැසිවාරය ඇමතීම සඳහා ජනාධිපති මහින්ද රාජපක්‍ෂ මහතා අද අලුයම (22) අමෙරිකා එක්සත් ජනපදය බලා පිටත්ව ගොස් තිබේ. ජනාධිපති ආර්යා ශිරන්ති වික‍්‍රමසිංහ රාජපක්‍ෂ මහත්මිය ද මෙම පස්දින චාරිකාවට එක්ව සිටී. එක්සත් ජාතීන්ගේ මහා මණ්ඩලයේ පොදු විවාදයට සහභාගී වන ජනාධිපතිවරයා ලබන අඟහරුවාදා (24) සමුළුව ඇමතීමට නියමිතය. රාජපක්‍ෂ මහතා 2005 දී ජනාධිපති ධූරයට පත්විමෙන් පසු මහ මණ්ඩලය හමුවේ කතාකරන 6 වෙනි අවස්ථාව මෙය බව සඳහන්ය. මේ චාරිකාවේ දී ජනාධිපතිතුමා එක්සත් ජාතීන්ගේ මහ ලේකම් බන් කී මූන්, පොදු රාජ්‍ය මණ්ඩලයීය මහ ලේකම් කමලේෂ් ෂර්මා යන මහත්වරුන් සහ ආසියා අප‍්‍රිකා රටවල රාජ්‍ය නායකයන් කිහිපදෙනෙකු සමග ද්විපාර්ශවික සාකච්ඡා වල නිරතවන බව වාර්තා වේ. නිව්යෝක් නුවර රැඳී සිටින කාලය තුළ ධරණීය සංවර්ධනය පිළිබඳ ඉහළ පෙළේ දේශපාලන සංවාදයකට ද සහභාගී වන එතුමා අප‍්‍රිකානු නායකයන් වෙනුවෙන් රාත‍්‍රි භෝජන සංග‍්‍රහයක් පවත්වන බව ද සඳහන්ය. විදේශ අමාත්‍ය මහාචාර්ය ජී.එල්. පීරිස්, වාරිමාර්ග හා ජල කළමණාකරන අමාත්‍ය නිමල් සිරිපාල ද සිල්වා, යෞවන කටයුතු හා නිපුණතා සංවර්ධන අමාත්‍ය ඩලස් අලහප්පේරුම, විදේශ අමාත්‍යංශයේ අධික්‍ෂණ මන්ත‍්‍රී සජින් ද වාස් ගුණවර්ධන, පාර්ලිමේන්තු මන්ත‍්‍රී ලොහාන් රත්වත්තේ සහ ජනාධිපති ලේකම් ලලිත් වීරතුංග යන මහත්වරු ද මෙම චාරිකාවට එක්ව සිටිති.", "URL": "https://sinhala.adaderana.lk/news.php?nid=37584", "Category": null, "Parent URL": null}