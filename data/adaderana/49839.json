{"Source": "Adaderana", "Timestamp": "March 9, 2015 03:42 pm", "Headline": "වතු කම්කරුවන්ගේ දෛනික වැටුප රු.800 ක් විය යුතුයි", "News Content": "වතු කම්කරුවන්ගේ දෛනික මූලික වැටුප රු.800 දක්වා ඉහළ නැංවිය යුතු බව සමස්ත ලංකා වතු කම්කරු සංගමය පවසයි.වතුකම්කරුවන්ගේ වැටුප් වැඩිකිරීමට අදාළ වන සේවා ගිවිසුම මේ මස මාර්තු 31 වන දිනයෙන් අවසන් වන බැවින් එකී ගිවිසුම අලුත්කරමින් වැටුප් වැඩිකිරීමක් කළ යුතුව ඇති බව බව සමස්ත ලංකා වතු කම්කරු සංගමයේ සභාපති රාමලිංගම් චන්ද්‍රසේකර් මහතා පවසයි.අද (09) කොළඹ, මරදානේ සමාජීය හා සාමයික කේන්ද්‍රයේ පැවති මාධ්‍ය හමුවකදී චන්ද්‍රසේකර් මහතා කියා සිටියේ මේවන විට සාමාජිකයින් 4 දෙනෙකුගෙන් යුතු පවුලක මාසික වියදම රු.29,000 ක් පමණ වන බවයි.එහෙත් ඔවුන්ට දෛනිකව ලැබෙනුයේ රු.450 ක වැටුපක් බවත්, එය කිසිසේත්ම ප්‍රමාණවත් නොවන බවත් හෙතෙම සඳහන් කළේය.වයස අවුරුදු 6ට අඩු මන්දපෝෂණයෙන් පෙළෙන ළමුන්ගෙන් වැඩිම පිරිසක් නියෝජනය කරන්නේ වතු කම්කරු ජනතාව බවත්,රක්ත හීනතාවයෙන් පෙළෙන ගර්භනී මව්වරුන්ගෙන් වැඩිම පිරිසක් වන්නේ වතු කම්කරු ජනතාව බවත්,උපතේදි වැඩිම දරු මරණ සංඛ්‍යාවක් වාර්තා වන්නේද වතු වලින් බවත් ඔහු පෙන්වා දුන්නේය.අඩුආදායම් බව මීට හේතුවී ඇතැයිද වතු කම්කරු ජනතාවගේ රුධිරය උරාබොන පිසාචයින් බවද පත්ව ඇත්තේ වතු හිමියන් පමණක් නොව ඇතැම් වෘත්තීය සමිතිද එවැනිම පිසාචයන් බවත් චන්ද්‍රසේකර් මහතා කියා සිටියේය.මේවන විටත් වතු හාම්පුත්ගේ සංගමය මෙවර වතු සේවකයින්ට වැටුප් වැඩි කළ නොහැකි බවත්, ලෝකයේ වතු සේවකයින්ට ඉහළම වැටුප් ගෙවන රට ලංකාව බවත්, මේවන විට තේ කර්මාන්තය පාඩු ලබන බවත් පවසා ඇති වග චන්ද්‍රසේකර් මහතා අවධාරණය කළේය.ඔවුන් මේ සැරසෙන්නේ මෙවර වතු සේවකයින්ට වැටුප් වැඩිවීමක් ලබානොදීමට නමුත් වතු හිමියන්ගේ එම ප්‍රකාශය තමන් ප්‍රතික්ෂේප කරනවා සේම ඊට විරෝධය පළකරන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=49839", "Category": null, "Parent URL": null}