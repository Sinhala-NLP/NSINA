{"Source": "Adaderana", "Timestamp": "June 1, 2014 04:12 pm", "Headline": "ජනපති සාලිය දිසානයාක මහතාට අවසන් ගෞරව දක්වයි ", "News Content": "මධ්‍යම පළාත් සභාවේ හිටපු අමාත්‍ය අභාවප්‍රාප්ත සාලිය දිසානායක මහතාගේ දේහයට ජනාධිපති මහින්ද රාජපක්ෂ මහතා අවසන් ගෞරව දක්වා තිබේ. සාලිය දිසානායක මහතාගේ දේහය තැන්පත් කර ඇති හඟුරන්කෙත නිවසට ගිය ජනාධිපතිවරයා දේහයට අවසන් ගෞරව දැක්වීමෙන් අනතුරුව පවුලේ ඥාතීන් වෙත සිය සංවේගය පළ කළ බව ජනාධිපති මාධ්‍ය අංශය සඳහන් කළේය. මේ අතර සාලිය දිසානායක මහතාගේ අභාවය ශ්‍රි ලංකා නිදහස් පක්ෂයට දැරිය නොහැකි පාඩුවක් බව ශ්‍රි ලංකා නිදහස් පක්ෂය පවසයි. ශ්‍රි ලංකා නිදහස් පක්ෂ මහ ලේකම් මෛත්‍රිපාල සිරිසේන අමාත්‍යවරයා පවසන්නේ සාලිය දිසානායක මහතා පක්ෂය වෙනුවෙන් විශාල කාර්යය භාරයක් ඉටු කළ අයෙකු බවයි. දීර්ඝ කාලයක් රෝගාතුර වී සිටි සාලිය දිසානායක මහතා අභාවප්‍රාප්ත වන විට 49 වන වියේ පසුවිය.", "URL": "https://sinhala.adaderana.lk/news.php?nid=43647", "Category": null, "Parent URL": null}