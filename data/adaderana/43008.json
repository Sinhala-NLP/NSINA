{"Source": "Adaderana", "Timestamp": "May 6, 2014 12:15 pm", "Headline": "ගාල්ල, බද්දේගම බස් වර්ජනය තුන්වන දිනටත් ක්‍රියාත්මකයි ", "News Content": "ගාල්ල, බද්දේගම පෞද්ගලික බස් රථ සේවකයින් ආරම්භ කර ඇති වර්ජනය තුන්වන දිනටත් අද(06) ක්‍රියාත්මක බව වාර්තා වෙයි. අද දිනයේ දි බද්දේගම බස් නැවතුම්පලෙන් ගමන් ආරම්භ කරන ලංගම බස් රථ ද මෙම වර්ජනය සඳහා එක්ව ඇති බව සඳහන් වෙයි. ඌරගහ සිට කරාපිටිය දක්වා නව බස් රථ සේවයක් යෙදවීමට විරෝධය පළ කරමින් බද්දේගම - ගාල්ල පෞද්ගලික බස් රථ සේවකයින් පසුගියදා මෙම වර්ජනය ආරම්භ කළේය. ඔවුන් පවසන්නේ නීති විරෝධී ලෙස ටෙන්ඩර් කැඳවීමක් මගින් අදාළ බස් රථ සඳහා මාර්ග බලපත්‍ර ලබාදී ඇති බවයි. මේ අතර බස් වර්ජනය හේතුවෙන් බද්දේගම - ගාල්ල සහ ඒ අවට ප්‍රදේශවල ජනතාව දැඩි අපහසුතාවට පත්වී තිබේ. කෙසේ වෙතත් ඌරගහ සිට කරාපිටිය දක්වා නව බස් රථ සේවාවක් ආරම්භ කිරීම නීත්‍යානුකූලව සිදුව ඇති බව දකුණු පළාත් මාර්ගස්ථ මගී ප්‍රවාහන අධිකාරිය සඳහන් කළේය.", "URL": "https://sinhala.adaderana.lk/news.php?nid=43008", "Category": null, "Parent URL": null}