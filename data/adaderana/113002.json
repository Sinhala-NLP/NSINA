{"Source": "Adaderana", "Timestamp": "June 29, 2019 02:02 pm", "Headline": "මන්නාරම සමූහ මිනීවලේ අස්ථි සාම්පලවල කාල නීර්ණයේ ගැටලුවක්", "News Content": "මන්නාරම සමූහ මිනීවලේ අස්ථි සාම්පල සම්බන්ධයෙන් අමෙරිකාව විසින් නිකුත් කරන ලද කාල නිර්ණ වාර්තාවල ගැටලු සහගත තත්ත්වයක් පවතින බව කැලණිය විශ්ව විද්‍යාලයේ පුරා විද්‍යාව පිළිබද මහාචාර්ය රාජ් සෝමදේව මහතා පවසා ඇත. බිබිසී සිංහල සංදේශය වෙත අදහස් දක්වමින් මහාචාර්යවරයා මේ බව ප්‍රකාශ කර ඇත. එකම මිනීවලක් තුළින් හමුවු අස්ථි සාම්පලවල කාලය සම්බන්ධයෙන් වසර 231ක තරම් වෙනසක් පැවතීම ගැටලු සහගත බවයි මහාචාර්යවරයා මෙහිදී පවසා ඇත. එම නිසා පරීක්ෂණ කණ්ඩායමේ විශේෂඥ දැනුම යොදාගනිමින් අදාළ සමූහ මිනීවල සම්බන්ධයෙන් පරිපූර්ණ වෝහාරික විද්‍යා වාර්තාවක් ලබාදෙන ලෙසට මන්නාරම මහේස්ත්‍රාත් අධිකරණය තමන් වෙත දැනුම් දී ඇති බව ද රාජ් සෝමදේව මහතා මෙහිදී ප්‍රකාශ කර ඇත. ඒ අනුව එම වාර්තාව ජුලි මස 31 වන දිනට පෙර අධිකරණය වෙත ලබාදීමට අපේක්ෂා කරන බවයි මහාචාර්ය රාජ් සෝමදේව මහතා එහිදී සඳහන් කර ඇත. අධිකරණ නියෝග අනුව මෙම වෝහාරික වාර්තාව සකස් කිරිමේ මුලික කටයුතු ආරම්භ කර ඇති බව සඳහන් කරන රාජ් සෝමදේව මහතා සමූහ මිනීවලෙන් හමුවූ අස්ථි නොවන භාණ්ඩ පරීක්ෂා කිරීම තුළින් එම භාණ්ඩවල කාලය හා සමූහ මිනීවල කුමන ආකාරයේ සිදුවීමක් ද යන්න ආකාරය සම්බන්ධයෙන් වාර්තාවක් ඉදිරිපත් කිරීමට බලාපොරොත්තු වන බව ද ප්‍රකාශ කර ඇත. මන්නාරම සමූහ මිනීවලේ මේ වන විට මිනිස් සිරුරු 342ක් සොයාගෙන ඇති අතර මිනිස් අස්ථි කොටස් 330ක් සොයාගෙන ඇති බව සඳහන්ය. මෙම මිනිස් අස්ථි කොටස් අතරින් ලබාගත් සාම්පල 06ක් පසුගිය ජනවාරි මස 23 වැනිදා කාබන් නිර්ණ වාර්තාවක් සදහා අමෙරිකාවේ ෆ්ලෝරිඩා විශ්ව විද්‍යාලයක් වෙත යොමුකෙරුණු අතර අදාළ පරීක්ෂණ වාර්තාවේ ප්‍රතිඵල මාර්තු මස 07 වැනිදා මන්නාරම මහේස්ත්‍රාත් අධිකරණය වෙත ඉදිරිපත් කෙරුණි. කෙසේවෙතත් අදාළ වාර්තාවට අනුව එම සාම්පල ක්‍රිස්තු වර්ෂ 1404ත් 1635ත් අතර සීමාවක පෙන්නුම් කෙරෙන බව සඳහන්ය.", "URL": "https://sinhala.adaderana.lk/news.php?nid=113002", "Category": null, "Parent URL": null}