{"Source": "Adaderana", "Timestamp": "November 11, 2015 01:48 pm", "Headline": "ඌවේ ගුරුවරුන්ට ජංගම දුරකථන තහනම්!", "News Content": "ලබන ජනවාරි මාසයේ සිට ඌව පළාතේ පාසල් ගුරුවරුන්ට පාසල් කාලය තුළ ජංගම දුරකථන භාවිතය සම්පූර්ණයෙන්ම තහනම් කරන බව ඌව පළාත් ප්‍රධාන අමාත්‍ය චාමර සම්පත් දසනායක මහතා පවසයි. ප්‍රධාන අමාත්‍යවරයා පවසන්නේ ඇතැම් සිසුන් ද පාසලට ජංගම දුරකථන රැගෙන එන බවට තොරතුරු ලැබී ඇති අතර ඒ සම්බන්ධයෙන් ද ඉදිරියේ දී නිසි ක්‍රියාමාර්ග ගන්නා ලෙස තමන් විදුහල්පතිවරුන්ට උපදෙස් ලබා දී ඇති බවයි.වියලුව, තල්දෙන නවෝද්‍ය මහා විද්‍යාලයේ මහින්දෝදය තාක්ෂණික විද්‍යාගාරය විවෘත කිරීමේ අවස්ථාවට එක්වෙමින් ඌව පළාත් ප්‍රධාන අමාත්‍ය චාමර සම්පත් දසනායක මහතා මේ බව පැවසීය.එහිදී ප්‍රධාන අමාත්‍යවරයා කියා සිටියේ පාසල් කාලය තුළදී ගුරුවරුන් සිය ජංගම දුරකථන ක්‍රියාවිරහිත කර විදුහල්පතිගේ කාර්යාලයේ තැබිය යුතු බවයි.නිවසින් හෝ වෙනත් අයෙකුගේ හදිසි පණිවිඩයක් විදුහල්පතිට දැනුම්දීමට හැකි පරිදි විදුහල්පතිගේ දුරකථන අංකය ඔවුන්ට දීමට හැකි බවද චාමර සම්පත් දසනායක මහතා පැවසීය.මේ අනූව විදුහල්පතිගේ දුරකථනය ක්‍රියාවිරහිත කර ගැනීමේ අවශ්‍යතාවයක් නැති බවත්, පාසල නිමවූ පසු ගුරුවරුන්ට විදුහල්පතිගේ කාර්යාලයේ තබා ඇති ජංගම දුරකථන රැගෙන යා හැකි බවත්, හෙතෙම කීවේය.යම් ගුරුවරයෙකු ජංගම දුරකථනයක් පාසල් වේලාවේදී භාවිතා කර අසුවුවහොත් ස්ථාන මාරුවකට සුදානම් වන ලෙසද ඔහු පැවසීය.එසේම සිසුන් කිසිවෙකුටත් ජංගම දුරකථන පාසල් කාලයේදී භාවිතා කිරීමට නොදෙන බවද පාසල් සිසුවියන්ගේ වගකීම එක් කාන්තාවකට පවරන බවද ඔහු එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=55029", "Category": null, "Parent URL": null}