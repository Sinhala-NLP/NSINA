{"Source": "Adaderana", "Timestamp": "June 8, 2011 04:14 pm", "Headline": "‍පහන් පත්තු කිරීම සේවකයන්ටයි-නිවන් දැකීම තවත් කට්ටියකටයි", "News Content": "පෞද්ගලික අංශය සඳහා වන, විශ්‍රාම වැටුප් යෝජනාව මඟින් සිදුවන්නේ සේවක අර්ථසාධක අරමුදලේ සහ සේවා නියුක්තිකයන්ගේ භාර අරමුදලේ මුදල් ආණ්ඩුවේ නමට හරවා ගැනීම බව විපක්ෂ නායක රනිල් වික්‍රමසිංහ මහතා පවසයි. අදාළ අරමුදල්වලට සිදුවුයේ කුමක් ද යන්න පිළිබඳ කරුණු සොයා බැලීම සඳහා වහාම පාර්ලිමේන්තුවේ කමිටුවක් පත්කළ යුතු බව විපක්ෂ නායකවරයා පෙන්වා දෙයි. ජාතික සේවක සංගමයේ නව සභාපතිවරයා වශයෙන් දොස්තර ජයලත් ජයවර්ධන මහතා ධුරයේ වැඩභාරගැනීමේ අවස්ථාවට අද(08) එක්වෙමින් රනිල් වික්‍රමසිංහ මහතා මේ අදහස් පළකළේය. සේවක අර්ථසාධක අරමුදලේ සහ සේවා නියුක්තිකයන්ගේ භාරකාර අරමුදලේ මුදල් හෙට දිනයේ සියලු සේවකයින් ට ලබාදෙන ලෙස කිවහොත් එසේ ලබාදීමට හැකියාවක් නැති බව ද හෙතෙම කියා සිටියේය. කොටස් වෙළඳපළ පවතින්නේ මෙම මුදල් මත බවත්,මෙම මුදල් ඉවත් කරගනු ලැබුහොත් කොටස් වෙළඳපළ කඩා වැටෙන බවත්,රජය විසින් මෙම මුදල් ලබාගෙන ඇත්තේ මේ අයුරින් කොටස් වෙළඳපළ පවත්වාගෙන යාමටත්,බැංකුවලින් ලබාගත් ණය ගෙවීමටත් බව වික්‍රමසිංහ මහතා අවධාරණය කළේය. එක්සත් ජාතික පක්ෂ ආණ්ඩු සමයේ ස්ථාපිත කොට සේවකයන්ට වරප්‍රසාද ලබාදුන් මෙම අරමුදල් ගසාකෑම ‍නොකළ යුත්තක් බවත්,එසේ වුව අද සිදුවන්නේ සේවකයින් පහන් පත්තු කළද වෙනත් කට්ටියක් නිවන් දැකීම බවද ඔහු වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=16627", "Category": null, "Parent URL": null}