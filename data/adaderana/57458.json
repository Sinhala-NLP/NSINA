{"Source": "Adaderana", "Timestamp": "February 21, 2016 04:19 pm", "Headline": "නවම් පෙරහැරට කොළඹ විශේෂ රථ වාහන සැළැස්මක්", "News Content": "කොළඹ හුණුපිටිය ගංඟාරාම විහාරස්ථානයේ වාර්ෂික නවම් පෙරහැර හේතුවෙන් අද(21) සහ හෙට ඒ අවට විශේෂ රථ වාහන සැළැස්මක් ක්‍රියාත්මක බව පොලීසිය පවසයි.අද පස්වරු 04.00 සිට අළුයම 01.00 දක්වා පෙරහැර වීදි සංචාරය කරන මාර්ගවල මෙම රථවාහන සැළැස්ම ක්‍රියාත්මක බව පොලීසිය පවසයි.හුණුපිටිය වැව පාර මාර්ගයෙන් ගමන් ආරම්භ වී ඩබ්ලිව්.ඒ.ඩී රාමනායක මාවත, පාක්වීදිය, ධර්මපාල මාවත ඔස්සේ රතු කුරුස හන්දිය දක්වා මාර්ගයේ පදිකවේදිකාව මත පෙරහැර පෙළ ගැස්සවීම සිදු කරනු ලබන බව සඳහන්ය.මේ හේතුවෙන් එම කාලය තුළ අදාළ මාර්ගයේ රථ වාහන ධාවනය සීමා කර තිබේ.මේ අතර රාත්‍රී 07.00 සිට අළුයම 01.00 දක්වා පෙරහැර වීදි සංචාරය කරන මාර්ග කිහිපයක රථ වාහන ධාවනය සීමාකර ඇති බව පොලීසිය පවසයි.ජිනරතන මාවත, හුණුපිටිය වැව පාර, ගංගාරාම විහාරස්ථානය ඉදිරිපිට මාර්ගය,පාක්වීදිය, එම්පයර් වටරවුම, ජේමිස් පීරිස් මාවත හන්දිය, රාමනායක මාවත, රොටුන්ඩා හන්දිය සහ උත්තරානන්ද මාවත යන මාර්ගවල මෙලෙස රථ වාහන ධාවනය සීමා කෙරෙනු ඇත.", "URL": "https://sinhala.adaderana.lk/news.php?nid=57458", "Category": null, "Parent URL": null}