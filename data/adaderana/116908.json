{"Source": "Adaderana", "Timestamp": "August 19, 2019 12:40 pm", "Headline": "ගෝඨා පත් කරාට ඔවුන් තුළම ලොකු විරෝධයක් තියෙනවා-හැරිසන්", "News Content": "එක්සත් ජාතික පක්ෂය තුළ ඕනෑම අයෙකුට ජනාධිපති අපේක්ෂකයා ලෙස ඉදිරිපත් වීමේ ප්‍රජාතන්ත්‍රවාදය පක්ෂය තුලින්ම ලබා දී ඇති බව අමාත්‍ය පී හැරිසන් මහතා පවසයි. ඊයේ(18) කැකිරාව ප්‍රදේශයේ පැවති වගා වන්දි ලබාදීමේ උත්සවයකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් අමාත්‍යවරයා මේ බව සඳහන් කළේය. සජිත් ප්‍රේමදාස මේ වන විටත් පවසා සිටින්නේ තමා මොනවා වුවත් ජනාධිපති අපේක්ෂකයා යැයි මෙහිදී මාධ්‍යවේදීන් අමාත්‍යවරයා විමසා සිටියේය. එයට පිළිතුරු දුන් අමාත්‍යවරයා පවසා සිටියේ, කිරිඇල්ල මහතාත් තමා ජනාධිපති අපේක්ෂකත්වයට යන බව පැවසු බවයි. එවැනි නම් කීපයක් ප්‍රකාශ වු බවත් සඳහන් කළ හැරිසන් අමාත්‍යවරයා, පක්ෂයේ අවසන් තීන්දුවට සියලු දෙනා බැඳී සිටිමට එකඟ වු බව කියා සිටියේය. ලබන සතිය වන විට කෘතියාධිකාරී මණ්ඩලය හා පාර්ලිමේන්තුව එකට කැඳවනු ඇතැයි ද පැවසු අමාත්‍යවරයා, තමාගේ මතය ඕනෑම අයෙකුට ප්‍රකාශ කළ හැකි බවද පැවසීය. මේ සම්බන්ධයෙන් අගමැතිවරයා කමිටු පත් කරන්නේ ඇයි ද ප්‍රශ්න කර සිටිමේ දී අමාත්‍යවරයා පවසා සිටියේ, එය ප්‍රජාතන්ත්‍රවාදය වන බවත් තනි තීන්දුවක් ගත්තේ නම් එය ඒකාධිපතිවාදය වන බවත්ය. ගෝඨාභය රාජපක්ෂ මහතා පත් කිරීම ගැන එම පක්ෂය තුළත් විශාල විරෝධයක් ඇතිව තිබෙන නමුත් එයට ඇහුකන් දෙන්න හෝ සාකච්ඡා කිරීමට ස්ථානයක් නොමැති බවද හැරිසන් මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=116908", "Category": null, "Parent URL": null}