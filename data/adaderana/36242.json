{"Source": "Adaderana", "Timestamp": "July 30, 2013 10:51 pm", "Headline": "රජයේ වාහන මැතිවරණ කටයුතු වලට අරගෙනලු ", "News Content": "මාතලේ නාවුල ප්‍රදේශයේදී පසුගියදා ඇතිවු ගැටුමට සම්බන්ධ වාහන අතර ඉඩම් අමාත්‍යංශයට අයත් වාහන ද ඇති බව කැෆේ සංවිධානය පවසයි. එහි විධායක අධ්‍යක්ෂ කීර්ති තෙන්නකෝන් මහතා මේ සම්බන්ධයෙන් කරුණු විමසා ඉඩම් අමාත්‍යංශ ලේකම් ටී.අශෝක පීරිස් මහතා වෙත ලිපියක්ද යවා තිබේ. මේ සම්බන්ධයෙන් අද(30) මාධ්‍ය නිවේදනයක් නිකුත් කරමින් කැෆේ සංවිධානය කරුණු හෙළි කරන ලදී. එම මාධ්‍ය නිවේදනය පහත පරිදි වෙයි. පසුගිය ජුලි 28 වනදා මාතෙල් නාවුල ප්‍රදේශයේදී සිදුවු ගැටුමට සම්බන්ධ වාහන අතරින් KH 0262 දරණ කළු පැහැති ජීප් රිය ඉඩම් අමාත්‍යංශයට අයත් එකක් වන අතර එය ඉඩම් සහ ඉඩම් සංවර්ධන අමාත්‍ය ජනක බණ්ඩාර තෙන්නෙකෝන් මහතාගේ පුත්‍රයා වන ප්‍රමිත බණ්ඩාර තෙන්නෙකෝන් මහතාගේ මැතිවරණ ව්‍යාපාරයට යොදවා ඇත. එමෙන්ම ඉඩම් අමාත්‍යංශයට අයත් බව කියන ගරාජ් අංක සහ නීති විරෝධී අංක සහිත වාහන රැසක්ම මධ්‍යම පළාතේ මැතිවරණ ව්‍යාපාරෙය් යොදවා ඇති බවට පැමිණිලි රැසක්ම ලැබී ඇති බවද කැෆේ සංවිධානය අවධාරණය කරයි. අමාත්‍යංශය සතු මෙම වාහන නිදහස් කළේ කුමන කරුණක් සඳහාද යන්න පැහැදිලි කරන මෙන් කැෆේ සංවිධානය ඉඩම් ලේකම්වරයගෙන් ඉල්ලා සිටියි. තවද අමාත්‍යංශ ලේකම්වරයා සතු බලතල භාවිත කර වහාම මෙම වාහන නිදහස් කිරීමට එරෙහිව පියවරක් ගත යුතු බව කැෆේ සංවිධානය අවධාරණය කරයි. මෙලෙස රජයේ විවිධ ආයතන වලට අයත් වාහන මැතිවරණ ව්‍යාපාරය සඳහා යොදාගැනීම පිළිබඳ සිදුවීම් මේ වන විට පළාත් තුනෙන්ම වාර්තා වන බවද තෙන්නකෝන් මහතා පෙන්වා දෙයි. රාජ්‍ය සම්පත් හා දේපළ මැතිවරණ ව්‍යාපාරය සඳහා යොදාගැනීම නීති විරෝධී ක්‍රියාවක් වන අතර, මෙලෙස රාජ්‍ය දේපළ පරිහරණය කිරීම් පිලිබඳ කැෆේ සංවිධානය මැතිවරණ කොමසාරිස්වරයා ඇතුළු අදාළ බලධාරීන් වෙතද ලිඛිතව දැනුම් දී තිබේ.", "URL": "https://sinhala.adaderana.lk/news.php?nid=36242", "Category": null, "Parent URL": null}