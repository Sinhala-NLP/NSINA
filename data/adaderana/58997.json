{"Source": "Adaderana", "Timestamp": "April 6, 2016 05:13 pm", "Headline": "තොරතුරු පනත ගැන උසාවි තීන්දුව කථානායකට ", "News Content": "රජය මගින් පාර්ලිමේන්තුවට ඉදිරිපත් කර තිබෙන තොරතුරු දැන ගැනීමේ අයිතිය පිළිබඳ පනත් කෙටුම්පතේ ව්‍යවස්ථානුකූලභාවය පිළිබඳ තීන්දුව කථානායකවරයා වෙත දැනුම්දෙන බව ශ්‍රේෂ්ඨාධිකරණය ප්‍රකාශයට පත්කර තිබේ. අදාළ පනත් කෙටුම්පත සම්බන්ධයෙන් ඉදිරිපත්ව ඇති පෙත්සම් සලකා බැලීමෙන් අනතුරුව ශ්‍රේෂ්ඨාධිකරණය මේ බව දැනුම්දුන් බව අද දෙරණ අධිකරණ වාර්තාකරු සඳහන් කළේය.අදාළ පනත් කෙටුම්පත අභියෝගයට ලක් කරමින් ශ්‍රී ලංකා තොරතුරු තාක්ෂණවේදීන්ගේ සංගමය සහ තවත් සංවිධාන කිහිපයක් පෙත්සම් ඉදිරිපත් කර තිබුණි. මෙම පනත් කෙටුම්පත තුළින් රජය ජාත්‍යන්තරය සමග අත්සන් තබන වෙළෙඳ ගිවිසුම් පිළිබඳව තොරතුරු මහජනයා වෙත යොමුකිරීම තහනම් කර ඇති අතර ඒ තුළින් ආණ්ඩුක්‍රම ව්‍යවස්ථාවේ සහතික කර තිබෙන මූලික අයිතිවාසිකම් කඩවන බව පෙත්සම්කරුවන් අධිකරණය හමුවේ චෝදනා කර තිබිණ.මේ හේතුවෙන් අදාළ පනත් කෙටුම්පතේ එම වගන්තිය සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක ඡන්දයකින් සහ ජනමත විචාරණයකින් එය අනුමත විය යුතු බවට තීන්දුවක් ලබාදෙන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබුණි. මේ අතර අදාළ පනත් කෙටුම්පත ආණ්ඩුක්‍රම ව්‍යවස්ථාවට අනුකූල බවට තීන්දුවක් ලබාදෙන ලෙස ඉල්ලා පුරවැසිබලය සංවිධානය ඇතුළු සංවිධාන විසින් ශ්‍රේෂ්ඨාධිකරණයට තවත් පෙත්සම් 4ක් ඉදිරිපත් කර තිබුණි. ඔවුන් සඳහන් කළේ තොරතුරු දැන ගැනීමේ අයිතිය පිළිබඳ පනත් කෙටුම්පතේ වගන්ති ආණ්ඩුක්‍රම ව්‍යවස්ථාවට අනුකූලව සකස් කර ඇති බවයි. එබැවින් ජනමත විචාරණයකින් තොරව එම පනත් කෙටුම්පත සම්මත කළ හැකි බව අදාළ පෙත්සම් ඉදිරිපත් කරමින් ඔවුන් ප්‍රකාශ කර තිබුණේය.", "URL": "https://sinhala.adaderana.lk/news.php?nid=58997", "Category": null, "Parent URL": null}