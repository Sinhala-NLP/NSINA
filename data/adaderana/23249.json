{"Source": "Adaderana", "Timestamp": "April 3, 2012 09:40 am", "Headline": "සින්නකුලම් කැලෑවෙන් යුධ උපකරණ තොගයක් හමුවෙයි", "News Content": "මූතූර් සින්නකුලම් කැලෑ ප්‍රදේශයේ තිබී බෝම්බ ඇතුළු යුධ උපකරණ තොගයක් සොයාගෙන තිබේ. මුතූර් පොලිසියට ලැබුණු තොරතුරකට අනුව සිදුකළ සෝදිසි මෙහෙයුමකදි මෙම යුධ උපකරණ සොයාගෙන ඇති බව සඳහන්ය. සොයාගත් යුධ උපකරණ අතර ටී - 56 වර්ගයේ ගිනි අවි දෙකක්, ආර්.පී.ජි.අවියක්, ජීව අත්බෝම්බ 05 ක්, ක්ලේමෝ බෝම්බයක්, අත් විලංගු ජෝඩුවක්, බෝම්බ පිපිරවීමට යොදා ගන්නා විදුලි ස්විචයක් වේ. ඊට අමතරව ග්‍රීස් කිලෝ දෙකක්, පොලිතින් පාර්සල් දෙකක් සහ ප්ලාස්ටික් බැරලයක් ද සොයාගත් බව මූතූර් පොලිසිය ප්‍රකාශ කරයි. මේ අතර බියගම, සියඹලාපේ ප්‍රදේශයේ ලදු කැලෑවක තිබී විදේශ රටක නිෂ්පාදිත මිලිමීටර් 38 වර්ගයේ රිවෝල්වරයක් එම අවියට භාවිත කරන ජීව උණ්ඩ දෙකක්, බෝර 16යේ ජීව උණ්ඩ 20 ක් පෑලියගොඩ පොලිසිය විසින් සොයාගෙන තිබේ. පෑලියගොඩ කොට්ඨාස අපරාධ විමර්ශන අංශයේ නිලධාරීන් පිරිසක් සිදුකළ සෝදිසි මෙහෙයුමකදී මෙම ගිනි අවි සහ උණ්ඩ සොයාගෙන ඇති බව සඳහන්ය.", "URL": "https://sinhala.adaderana.lk/news.php?nid=23249", "Category": null, "Parent URL": null}