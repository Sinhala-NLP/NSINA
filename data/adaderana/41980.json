{"Source": "Adaderana", "Timestamp": "March 22, 2014 11:22 am", "Headline": "ප්‍රංශය අනූව යමින් අමෙරිකාවත් ලංකාව ගැන මෙසේ කියයි", "News Content": "ශ්‍රී ලංකාවේ මානව හිමිකම් ක්‍රියාධරයින් ‍දෙදෙනෙකු ආරක්ෂක අංශ විසින් අත්අඩංගුවට ගැනීම සම්බන්ධයෙන් ප්‍රංශය දැඩි අවධානය යොමු කළ බව කියද්දී තම රටද ඒ ගැන අවධානය යොමු කළ බව අමෙරිකාව පවසයි. මානව හිමිකම් උපදේශකවරයෙකු වූ රුකි ප්‍රනාන්දුත්, ප්‍රවීන් මහසෙන් නැමැති පියතුමාත් ශ්‍රී ලංකා ආරක්ෂක අංශ විසින් පසුගියදා අත්අඩංගුවට ගෙන නිදහස් කරන ලදී. ඔවුන් අත්අඩංගුවට ගනු ලැබුවේ ත්‍රස්ත විරෝධි පනත යටතේ බව ශ්‍රී ලංකා රජය විසින් පවසා තිබුණි. කෙසේ වුවද ඔවුන් අත්අඩංගුවට ගැනීම වූ කලී ශ්‍රී ලංකාවට මානව හිමිකම් සම්බන්ධයෙන් එල්ල වී ඇති චෝදනා හමුවේ යහපත් තත්ත්වයක් නොවන බව අමෙරිකාව පෙන්වාදෙයි. අමෙරිකානු රාජ්‍ය දෙපාර්තමේන්තුවේ ප්‍රකාශික ජෙන් සාකි පවසන්නේ එකී මානව හිමිකම් ක්‍රියාධරයින් නිදහස් කරනු ලැබුවද ඔවුන්ට ආරක්ෂක අංශ වලින් තවදුරටත් හිරිහැර සිදුවන බවයි. එවැනි අත්අඩංගුවට ගැනීම් හා හිරිහැර කිරීම් සමගි සන්ධාන ක්‍රියාවලියට මෙන්ම වගවීමේ ක්‍රියාවලියට ද බාධාවක් බව පෙන්වාදෙන ඇය එම ක්‍රියා ශ්‍රී ලංකාවේ ප්‍රජාතන්ත්‍රවාදය හෑල්ලුවට පත්වීමක් බවද සඳහන් කරයි. යුද්ධයේ අවසන් කාලයේදී සිදුව ඇතැයි කියන සිවිල් ජනයා ඝාතනය හා පුද්ගල අතුරුදන් වීම් සම්බන්ධයෙන් ශ්‍රී ලංකා රජයට එරෙහිව ජාත්‍යන්තර ප්‍රජාවගෙන් පීඩනයක් එල්ල වෙමින් පවතින අවස්ථාවක මෙවැනි ක්‍රියා අනුමත කළ නොහැකි බව ඇයගේ අදහසයි. ශ්‍රී ලංකාවේ ආගමික, මාධ්‍ය හා මානව හිමිකම් ක්‍රියාධරයින්ට එල්ල වී ඇති ප්‍රහාර මෙන්ම දූෂණ ක්‍රියා සම්බන්ධයෙන් ද ජාත්‍යන්තර පරීක්ෂණයක් කළ යුතු බවට අමෙරිකාව විසින් දැනටමත් ජගත් මානව හිමිකම් කවුන්සිලයට යෝජනාවක්ද ඉදිරිපත් කර තිබේ. අමෙරිකානු රාජ්‍ය දෙපාර්තමේන්තු ප්‍රකාශිකාව වැඩිදුරටත් අවධාරණය කරන්නේ ශ්‍රී ලංකාවේ ජනතාවට තම පූර්ණ සහය ලබාදෙන අතරම මෙරට සිදුවන මානව හිමිකම් කඩවීම් ගැන තම රජය දැඩි අවධානයෙන් පසුවන බවයි.", "URL": "https://sinhala.adaderana.lk/news.php?nid=41980", "Category": null, "Parent URL": null}