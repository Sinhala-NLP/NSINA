{"Source": "Adaderana", "Timestamp": "August 8, 2019 08:43 am", "Headline": "අයහපත් කාලගුණය හේතුවෙන් ගුවන්යානා දෙකක් මත්තලට", "News Content": "කටුනායක බණ්ඩාරනායක ජාත්‍යන්තර ගුවන් තොටුපළ අවට ප්‍රදේශයේ අද(08) අළුයම කාළයේ පැවති අයහපත් කාළගුණික තත්ත්වය නිසා, ගුවන් තොටුපළ වෙත ගොඩ බැස්සවීමට පැමිණි ගුවන් යානා දෙකක් මත්තල මහින්ද රාජපක්ෂ ගුවන් තොටුපළ වෙත යොමු කිරීමට කටුනායක ගුවන් තොටුපළ බලධාරීන් පියවර ගෙන තිබුණි. මෙයින් පළමු ගුවන් යානය වූයේ අද අළුයම 2.45 ට කටුනායක ගුවන් තොටුපළ වෙත ගොඩ බැස්සවීමට දෝහා සිට පැමිණි කටාර් ගුවන් සේවයේ කිව්.ආර්.- 662 දරන ගුවන් යානයයි. මෙම ගුවන් යානය කටුනායක ගුවන් තොටුපළ අවට පැවති අයහපත් කාළගුණික තත්වය නිසා මත්තල ගුවන් තොටුපළ වෙත අළුයම 3.15 ට ගොඩ බස්වා තිබුණි. මෙහි ගුවන් මගීන් සමග ගුවන් යානා කාර්යය මණ්ඩලය 155 ක් සිටි අතර, ඔවුන් ගුවන් යානයෙන් පිටතට නොබස්වා යානයට අවශ්‍ය ඉන්ධන සහ ආහාර සපයා දී යලිත් අලුයම 4.53 ට මත්තල ගුවන් තොටුපළෙන් පිටත්ව , අලුයම 5.39 ට කටුනායක ගුවන් තොටුපළ වෙත නිරුපද්‍රිතව මෙම ගුවන් යානය ගොඩ බස්වා තිබුණි. ඊට අමතරව මෙම අයහපත් කාළගුණික තත්වයට හසු වූයේ අද අළුයම 2.50 ට සාජා සිට කටුනායක ගුවන් තොටුපළ වෙත ගොඩ බැස්සවීමට පැමිණි එයා ඇරේබියා ගුවන් සේවයේ ජී.- 9503 දරන ගුවන් යානයයි. එම ගුවන් යානය තුළ ගුවන් මගීන් සහ කාර්යය මණ්ඩලය 168 ක් සිටි අතර , එම ගුවන් යානය අලුයම 3.38 ට මත්තල ගුවන් තොටුපළ වෙත ගොඩ බස්සවා තිබුණි . පසුව කටුනායක ගුවන් තොටුපළ අවට කාළගුණික තත්වය යහපත් වූ පසු අලුයම 4.34 ට මත්තල ගුවන් තොටුපළෙන් පිටත් වූ එම ගුවන් යානය අලුයම 5.15 ට කටුනායක ගුවන් තොටුපළ වෙත ගොඩ බැස්සවීමට කටයුතු කර තිබුණි. මෙම ගුවන් යානයේ ද ගුවන් මගීන් පිටතට නොබස්වා , ගුවන් යානයට අවශ්‍ය ඉන්ධන සහ අහාර ලබා දීමට මත්තල ගුවන් තොටුපළ බලධාරීන් පියවර ගෙන තිබුණි . මෙම ගුවන් යානා දෙකම ඒ.- 320 - 200 වර්ගයේ ගුවන් යානා දෙකකි . මේ වනවිට කටුනායක ගුවන් තොටුපළ අවට කාළගුණික තත්වය මදක් යහපත් වී ඇති අතර, ගුවන් යානා මෙහෙයුම් කටයුතු බධාවකින් තොරව සාමාන්‍ය පරිදි සිදු කරමින් පවතී.", "URL": "https://sinhala.adaderana.lk/news.php?nid=116038", "Category": null, "Parent URL": null}