{"Source": "Adaderana", "Timestamp": "November 18, 2017 09:32 am", "Headline": "  SAITM  ගැන නීතිපතිගේ වාර්තාවේ කරුණු 2කකට එකඟ වෙන්න බෑ-SLMC කියයි  ", "News Content": "මාලඹේ සයිටම් පෞද්ගලික වෛද්‍ය විද්‍යාලයේ අවම ප්‍රමිතිය සම්බන්ධයෙන් නීතිපතිවරයා විසින් සකස් කරන ලද වාර්තාවේ සඳහන් කරුණු දෙකක් පිළිබඳව ගැටළුවක් පවතින බව ශ්‍රී ලංකා වෛද්‍ය සභාව පවසයි. ශ්‍රී ලංකා වෛද්‍ය සභාවේ ප්‍රකාශකයෙකු සඳහන් කළේ නීතිපතිවරයා විසින් සකස් කරන ලද අදාළ වාර්තාවේ අනෙක් කරුණු සම්බන්ධයෙන් එකඟතාව පළවී ඇති බවයි. මාලඹේ සයිටම් පෞද්ගලික වෛද්‍ය විද්‍යාලයේ අවම ප්‍රමිතිය සම්බන්ධයෙන් වූ නිර්දේශ පිළිබඳව සාකච්ඡා කිරීම සඳහා ඊයේ(17) පස්වරුවේ ශ්‍රී ලංකා වෛද්‍ය සභාව රැස් වුණි. එහිදී නීතිපතිවරයා විසින් පෞද්ගලික වෛද්‍ය අධ්‍යාපනය සම්බන්ධයෙන් ඉදිරිපත් කර ඇති වාර්තා පිළිබඳව දීර්ඝ වශයෙන් සාකච්ඡා වී තිබේ. එහිදී කරුණු දෙකකට ශ්‍රී ලංකා වෛද්‍ය සභාවට එකඟ විය නොහැකි බවට තීරණය වී ඇත. ඒ අනුව අදාළ කරුණු සම්බන්ධයෙන් අග්‍රමාත්‍ය ලේකම්වරයා සහ සෞඛ්‍ය අමාත්‍ය ලේකම්වරයා ලිඛිතව දැනුවත් කිරීමට ශ්‍රී ලංකා වෛද්‍ය සභාව තීරණය කර තිබේ.", "URL": "https://sinhala.adaderana.lk/news.php?nid=80085", "Category": null, "Parent URL": null}