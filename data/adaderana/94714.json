{"Source": "Adaderana", "Timestamp": "August 20, 2018 01:31 pm", "Headline": " මනම්පිටියේ ගිනි ගත් බෝට්ටු හිමියන්ට රුපියල් 50,000 ක පොලී රහිත ණයක්", "News Content": "පසුගිය දා පොළොන්නරුව, මනම්පිටියේ දී ගිනි ගත් බෝට්ටු හිමියන්ට රුපියල් 50,000 ක ණය මුදල් පොලී රහිතව ගෙවීමට රජය තීරණය කර තිබේ. මහවැලි ගඟේ වැලි ගොඩ දැමීමට භාවිත කරන බෝට්ටු 25ක් කිසියම් පිරිසක් විසින් පසුගිය අගෝස්තු 15 වන දා ගිනි තබා තිබූ බව අපට වාර්තා විය. ගිනි ගත් බෝට්ටු අතර පෞද්ගලික ආයතනයකට අයත් බොට්ටු 19ක්ද හා ටිපර් රථ හිමියන්ට අයත් 6ක් වන බව වාර්තා විය. මේ හේතුවෙන් වැලි ගොඩ දමන කම්කරුවන් 500ක් පමණ මේ වන විට අසරණ වී ඇති බව ද අප වාර්තා කළේය. කෙසේ වෙතත් මෙම බෝට්ටු හිමියන්ට ලබා දෙන ණය වාරික 12කින් පොලී රහිතව අය කර ගැනීමේ පදනම මත ලබන සතිවේ බදාදා දිනයට ප්‍රථමයෙන් ලබා දීමට කටයුතු කරන බව මේ දුර අදහස් දක්වමින් භූ විද්‍යා හා පතල් කැණීම් කාර්යාංශයේ සභාපති, අසේල ඉද්දවල මහතා අද දෙරණට පැවසීය. මේ අතර බෝට්ටු සඳහා රක්ෂණ ක්‍රමයක් ඉදිරියේ දී හඳුන්වා දෙන බවත්, තාක්ෂණික ක්‍රම උපායන් යොදා ගෙන බෝට්ටු සඳහා ආරක්ෂාව ලබා දෙන බව ද සභාපතිවරයා මෙහිදී වැඩිදුරටත් සඳහන් කළේය. සිද්ධිය සම්බන්ධ සැකකරුවන් අත්අඩංගුවට ගැනීමට පොලිස් පරීක්ෂණ ආරම්භ කළ ඇති අතර සිද්ධිය සම්බන්ධයෙන් පොළොන්නරුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=94714", "Category": null, "Parent URL": null}