{"Source": "Adaderana", "Timestamp": "April 19, 2012 07:25 am", "Headline": "සඟරා තොගයක සැඟවී හෂීස් කොළඹ ඇවිත්", "News Content": "තැපෑලෙන් පැමිණි මත්ද්‍රව්‍ය තොගය පිළිබඳ ශ්‍රී ලංකා රේගුව හා පොලිස් මත්ද්‍රව්‍ය කාර්යාංශය එක්ව පුළුල් පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. ඊයේ කොළඹ මධ්‍යම තැපැල් හුවමාරුවට කාන්තාවකගේ නමට ලැබුණු පාර්සල් තුනකින් එකක් පරීක්ෂා කිරීමේදී එකී පාර්සලයේ විදේශීය සඟරා දක්නට ලැබුණු බවත්, සඟරාවක් තුළ තිබී හෂීස් වර්ගයේ මත්කුඩු තොගයක් දක්නට ලැබුණු බවත් පොලීසිය පවසයි. කාන්තාවකගේ නමට විදේශීය රටකින් තැපැල් කර තිබුණු මෙම පාර්සල් ලබා ගැනීම සඳහා විදේශීය සුදු ජාතිකයකු කොළඹ මධ්‍යම තැපැල් හුවමාරුවට පැමිණ තිබේ. තමා බ්‍රිතාන්‍ය ජාතිකයකු බව කියා සිටියද ඔහු සිය අනන්‍යතාව තහවුරු කිරීමට අසමත්වීම ‍හේතුවෙන් පොලීසියට ලැබුණු පැමිණිල්ලක් මත මොහු අත්අඩංගුවට ගැනීමට ක්‍රියා කළ බව පොලිස් මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23621", "Category": null, "Parent URL": null}