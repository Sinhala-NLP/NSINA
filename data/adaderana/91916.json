{"Source": "Adaderana", "Timestamp": "July 3, 2018 04:48 pm", "Headline": "උපතින්ම අතක් අහිමි දමයන්ති සිසුවියට ජනපති අතින් කෘත්‍රිම අතක්", "News Content": "උපතින්ම අතක් අහිමි පාසල් සිසුවියක් වෙනුවෙන් ජනාධිපති මෛත්‍රීපාල සිරිසේන මහතා කෘත්‍රිම අතක් ලබා දී තිබේ. 2017 වසරේදී සිරිපුර ප්‍රදේශයේ පැවති උත්සවයකදී මෙම සිසුවිය විසින් තමන්ට කෘත්‍රිම අතක් ලබා ගැනීමට අවශ්‍ය සහය ලබාදෙන ලෙස ජනාධිපතිවරයාගෙන් ඉල්ලීමක් කර තිබුණි. ඒ අනුව ජනාධිපතිවරයා ඊට අදාළ උපදෙස් ලබා දී ඇති අතර ශ්‍රී ලංකා යුධ හමුදාවේ සහය ඇතිව අදාළ කෘත්‍රිම අත නිර්මාණය කර තිබේ. ශ්‍රී ලංකා යුධ හමුදාවේ පුනරුත්ථාපන අධ්‍යක්ෂ මණ්ඩලය යටතේ ස්ථාපිත සෘජුකාරක හා අංගාදේශක කාර්මිකාගාරයේ මෙම කෘත්‍රිම අත නිෂ්පාදනය කෙරෙන අතර ඒ සඳහා උපදේශනය හා අමුද්‍රව්‍ය ජර්මන් සමාගමක් විසින් සපයා ඇති බව ජනාධිපති මාධ්‍ය අංශය සඳහන් කළේය. මෙම කෘත්‍රිම අත නිෂ්පාදනය සඳහා රුපියල් ලක්ෂ 02 ක පමණ මුදලක් වැය කර ඇති අතර ඒ සඳහා ජනාධිපති අරමුදල මඟින් මූල්‍ය ප්‍රතිපාදන වෙන් කර තිබේ.", "URL": "https://sinhala.adaderana.lk/news.php?nid=91916", "Category": null, "Parent URL": null}