{"Source": "Adaderana", "Timestamp": "December 15, 2013 08:35 am", "Headline": "තරුණයින් 3ක් මහ රෑ පොලිස් ලොක්කාගේ රියට බිලි - ඇත්තටම මොකද වුණේ?", "News Content": "පුත්තලම කොට්ඨාස භාර පොලිස් අධිකාරීවරයාගේ නිල මෝටර් රථයේ ත්‍රීරෝද රථයක් ගැටීමෙන් ත්‍රිරෝද රථයේ ගමන් කළ තිදෙනෙකු මියගොස් තිබේ. ඊයේ මධ්‍යම රාත්‍රී 12.30 ට පමණ පුත්තලම - හලාවත මාර්ගයේ මදුරන්කුලිය - කරිකට්ටියේදී මෙම අනතුර සිදුවී ඇත. අනතුරින් මිය ගොස් ඇත්තේ මංගලඑළිය - මරිච්චිකට්ටුව පදිංචිව සිටි සිරිමල් මධුසංඛ(18),අඛිල මධුෂාන්(21) සහ දිලාන් මධුසංඛ(25) නැමැති තිදෙනෙකු බව අප වාර්තාකරු පැවසීය. පුත්තලම කොට්ඨාස භාර පොලිස් අධිකාරීවරයා රැගත් මෝටර් රථය මුන්දලම පොලීසියේ තිබු උත්සවයකට සහභාගිවී ආපසු පුත්තලම බලා ධාවනය වෙමින් තිබේ. ත්‍රීරෝද රථය පුත්තලම දෙස සිට හලාවත දෙසට ධාවනය වෙමින් තිබී ඇත. ධාවනය වෙමින් තිබු ත්‍රීරෝද රථය එක්වරම මාර්ගයේ පෙරළී ඉදිරියෙන් පැමිණි මෝටර් රථයේ ගැටී ඇති බව අප වාර්තාකරු පැවසීය. අනතුර සිදුවන විට ප්‍රදේශයට වැසි ලැබෙමින් තිබු බව පොලීසිය කියයි. අනතුරට සම්බන්ධ පුත්තලම කොට්ඨාස භාර පොලිස් අධිකාරීවරයාගේ රියදුරු සහ ඔහු පැදවු බව කියන මෝටර් රථය මුන්දලම පොලීසිය විසින් අත්අඩංගුවට ගෙන ඇත. වැඩිදුර පරීක්ෂණ සිදු වේ.", "URL": "https://sinhala.adaderana.lk/news.php?nid=39599", "Category": null, "Parent URL": null}