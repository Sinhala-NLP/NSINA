{"Source": "Adaderana", "Timestamp": "March 20, 2019 01:45 pm", "Headline": "පාප මිතුරාගේ මෝල්ගස් පහරින් අවසන්ගමන් ගිය අයෙක්", "News Content": "මතුගම මීගල නුගගහලන්ද ප්‍රදේශයේදී මෝල්ගසකින් හිසට පහරදීමෙන් පුද්ගලයෙකු ඝාතනය කර ඇත. ඊයේ (19) රාත්‍රියේ මත්පැන් පානය කොට මෙසේ තම මිතුරා ඝාතනය කර ඇති බව අද දෙරණ වාර්තාකරු සඳහන් කර සිටියි. සිද්ධියෙන් මියගොස් ඇත්තේ 37 හැවිරිදි විවාහක පුද්ගලයෙකි. ඝාතනය සිදු කළ පුද්ගතලයා පවුලේ සාමාජිකයින් සමඟ ඉතාලියේ සේවය කරන්නෙකු වන අතර කලකට ඉහතදී ලංකාවට පැමිණ මතුගම වැලිපැන්න සිහිලැල්තැන්න ප්‍රදේශයේ ඔහුගේ නිවසේ ජීවත්ව සිට ඇති අතර ඔහුගේ තනියට ඝාතනයට ලක්වූ පුද්ගලයා නිවසේ පදිංචි කරවාගෙන සිට ඇති බවත් වාර්තා වෙයි. අදාල සැකකරු මේ වන විට අත්තඩංගුවට ගෙන ඇති අතර ඔහු පාපොච්චාරණය කර ඇත්තේ මරණකරු තමන්ගෙන් මුදල් ඉල්ලා අවස්ථා කිහිපයකදීම මරණ තර්ජන එල්ල කර ඇති බවයි. සැකකරු විසින් ඊයේ (19) රාත්‍රියේදී මෙම ඝාතනය සිදුකොට පසුව ඔහු විසින්ම පොලිස් හදිසි ඇමතුම් ඒකකයට දුරකථන ඇමතුමක් ලබා දී ඝාතනය පිළිබඳව දැනුම් දී ඇත. පසුව වැලිපැන්න පොලිස් නිලධාරීන් පැමිණ සැකකරුව අත්අඩංගුවට ගෙන ඇති බව වාර්තා වෙයි. මරණය සම්බන්ධ වැඩිදුර විමර්ශන කටයුතු කළුතර අපරාධ ස්ථාන පරීක්ෂණ ඒකකය විසින් සිදුකරනු ලබන බවත් අද දෙරණ වාර්තාකරු සඳහන් කර සිටියි.", "URL": "https://sinhala.adaderana.lk/news.php?nid=106411", "Category": null, "Parent URL": null}