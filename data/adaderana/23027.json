{"Source": "Adaderana", "Timestamp": "March 24, 2012 03:52 pm", "Headline": "මෙරට ක්‍රියාකාරීන්ට තර්ජනය කළ බවට වන චෝදනා රජය ඉවතලයි", "News Content": "ජිනීවාහි එක්සත් ජාතීන්ගේ මානව හිමිකම් කවුන්සිලයේ දී මෙරට ක්‍රියාකාරීන්ට තර්ජනය කළ බවට එක්සත් ජාතීන් වෙතින් එල්ලව ඇති චෝදනා ශ්‍රී ලංකා රජය විසින් ප්‍රතික්ෂේප කර තිබේ. එක්සත් ජාතීන් විසින් කරුණු සියල්ල පටලවාගෙන ඇතැයි ජනාධිපති මාධ්‍ය ප්‍රකාශක බන්දුල ජයසේකර මහතා සඳහන් කර ඇති බව ඉන්දීය මාධ්‍ය වාර්තා කරයි. ශ්‍රී ලංකාව සම්බන්ධව ජිනීවා මානව හිමිකම් කවුන්සිල සැසිවාරයේ දී ඉදිරිපත් වූ යෝජනාව සම්බන්ධව ඡන්ද විමසීම සිදුවූ දින කිහිපය තුළ ශ්‍රී ලංකාවේ මානව හිමිකම් ක්‍රියාකාරීන්ට පෙර නොවූ විරූ අන්දමේ හා කිසිසේත් අනුමත කළ නොහැකි අන්දමේ තර්ජනය කිරීම් හා හිරිහැර කිරීම් සිදුව ඇති බව එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදම් පිල්ලෙයි මහත්මිය සඳහන් කර තිබිණි. ජිනීවා විවාදය සඳහා පැමිණි සාමාජිකයින් 71 දෙනෙකුගෙන් සමන්විත ශ්‍රී ලංකා රජයේ නිල නියෝජිත කණ්ඩායම වෙතින් ද මෙලෙස තර්ජනය කිරීම් සිදුව ඇති බවට මහ කොමසාරිස්වරිය ‍චෝදනා එල්ල කරන බව ද AFP පුවත් සේවය වාර්තා කරනු ලැබීය. අදාළ චෝදනා සම්බන්ධව ප්‍රතිචාර දක්වමින් බන්දුල ජයසේකර මහතා මෙම කරුණු දක්වා ඇති බව ඉන්දීය NDTV වෙබ් අඩවිය වාර්තා කරයි‍.", "URL": "https://sinhala.adaderana.lk/news.php?nid=23027", "Category": null, "Parent URL": null}