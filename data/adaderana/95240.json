{"Source": "Adaderana", "Timestamp": "August 30, 2018 01:46 pm", "Headline": "සෞඛ්‍ය ඇමතිගෙන් වෘත්තීය සමිති වෙත ඉල්ලීමක්", "News Content": "සෞඛ්‍ය සේවාවේ පවතින වැටුප් ගැටළු, වැටුප් විශමතා ඉවත් කිරීම සඳහා පත් කළ කමිටුව හමුවට ඉදිරිපත් කරන ලෙස සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා සෞඛ්‍ය වෘත්තීය සමිතිවලින් ඉල්ලීමක් කර තිබේ. සෞඛ්‍ය අමාත්‍යංශය යටතේ ඇති වෘත්තීය සමිති සහ සෞඛ්‍ය අමාත්‍යවරයා අතර පැවති සාකච්ඡාවකදී අමාත්‍යවරයා මෙම ඉල්ලීම සිදුකළ බව සෞඛ්‍ය අමාත්‍යංශය සඳහන් කළේය. සෞඛ්‍ය සේවාව සංවෘත සේවාවක් බවට පත් කළ යුතු බවට අමාත්‍යවරයා මෙහිදී අවධාරණය කර තිබේ. විශේෂ ශ්‍රේණියේ හෙද හෙදියන් සඳහා එක්වරක් තීරු බදු රහිත වාහන බලපත්‍රයක් ලබාදෙන ලෙස රජයේ හෙද නිළධාරීන්ගේ සංගමයේ සභාපති සමන් රත්නප්‍රිය මහතා ඉල්ලීමක් කර ඇති අතර ඒ සඳහා වාර්තාවක් සකස් කර දෙන ලෙස රාජිත සේනාරත්න අමාත්‍යවරයා දැනුම් දී ඇති බව සඳහන්ය. රජය විසින් වැටුප් වැඩි කිරීමට සමගාමීව හෙද සේවාව සඳහා වැඩි කළ අතිකාල දීමනා ගෙවීමේ ප්‍රමාදයක් ඇති බවට වෘත්තීය සමිති මෙහිදී පෙන්වාදී ඇති අතර ඒ පිළිබඳව මුදල් අමාත්‍යංශය සමඟ සාකච්ඡා කරන බව අමාත්‍යවරයා සඳහන් කර ඇත.", "URL": "https://sinhala.adaderana.lk/news.php?nid=95240", "Category": null, "Parent URL": null}