{"Source": "Adaderana", "Timestamp": "January 26, 2019 08:44 pm", "Headline": "හැම ආණ්ඩුවක්ම බලය වෙනුවෙන් මිනී මැරුවා", "News Content": "ඉදිරි ජනාධිපතිවරණයට තමන් සූදානම් බවට ගෝඨාභය රාජපක්ෂ මහතා සිදු කළ ප්‍රකාශය අද වන විට විහිළුවක් බවට පත්වී ඇතැයි එක්සත් ජනතා නිදහස් සන්ධාන පාර්ලිමේන්තු මන්ත්‍රී කුමාර වෙල්ගම මහතා පවසයි. මන්ත්‍රීවරයා මේ බව ප්‍රකාශ කළේ කොළඹ පැවති උත්සවයකින් අනතුරු මාධ්‍යවේදීන් නැගූ ප්‍රශ්නවලට පිළිතුරු ලබා දෙමිනි. ඉදිරි ජනාධිපතිවරණය සම්බන්ධයෙන් සහ පළාත් සභා මැතිවරණයක් පැවැත්වීම සම්බන්ධයෙන් මාධ්‍යවේදියෙකු විමසා සිටි අවස්ථාවේදී ඊට පිළිතුරු ලබා දෙමින් මන්ත්‍රීවරයා පවසා සිටියේ වාසි පැත්ත වන්නේ ජනාධිපතිවරණය බවයි. මේ අවස්ථාවේ මහමැතිවරණයකට ඉදිරිපත් වීම සම්බන්ධයෙන්ද මාධ්‍යවේදියා විමසූ විට අදහස් දක්වමින් ඔහු පැවසූවේ මහ මැතිවරණයට ඉදිරිපත් වීමට ගොස් තමන් ගැටළුකාරී තත්ත්වයකට පත්වූ බවයි. මේ අතර සෑම ආණ්ඩුවක්ම තම බලය පවත්වා ගැනීම සඳහා මිනී මැරුව බව ද කියා සිටි වෙල්ගම මහතා, මාධ්‍යවේදීන් එහි මුලික ගොඳුරක් වු බව ද පැවසීය. එවැනි මානසිකත්වයක් ඇති පිරිසක් ජනාධිපතිවරණයකට ගෙන යා යුතු නෑ කියන මතයේ තමා සිටින බව ද වෙල්ගම මහතා මෙහිදී කියා සිටියේය. ගෝඨාභය රාජපක්ෂ මහතා පැවසු \"ඔබ සුදානම් නම් මාත් සුදානම්\" යන ප්‍රකාශය අද වන විට විහිළුවක් බවට පත් කර ගෙන ඇති බවත්, කෙසේ හෝ ඉදිරි ජනාධිපතිවරණයට හොඳ අයෙක් ඉදිරිපත් වෙන බව ද වෙල්ගම මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=103131", "Category": null, "Parent URL": null}