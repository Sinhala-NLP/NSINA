{"Source": "Adaderana", "Timestamp": "March 6, 2019 04:27 pm", "Headline": "හිටපු නාවික හමුදාපති කරන්නාගොඩට එරෙහිව නඩු පවරන බව නීතිපති දෙපාර්තමේන්තුව අධිකරණයට දන්වයි", "News Content": "2008 වසරේදී තරුණයින් 11දෙනෙකු පැහැරගෙන ගොස් අතුරුදන් කිරීමට අදාළ නඩුවද අද(06) කොටුව මහේස්ත්‍රාත් අධිකරණයේදී කැඳවනු ලැබුවේය. එහිදී නීතිපති දෙපාර්තමේන්තුව අධිකරණයට දැනුම් දුන්නේ හිටපු නාවික හමුදාපති අද්මිරාල් වසන්ත කරන්නාගොඩ ඇතුළු සැකකරුවන්ට එරෙහිව මීනිමැරීම, මිනීමැරීමට අධාර අනුබලදීම සහ මිනිමැරීමට කුමන්ත්‍රණය කිරීම යන අධිචෝදනා යටතේ මහාධිකරණය හමුවේ නඩුපැවරීමට කටයුතු කරන බව නීතිපති දෙපාර්තමේන්තුව අද කොටුව මහේස්ත්‍රාත් රංග දිසානායක මහතාට දැනුම් දුන්නේය. හිටපු නාවික හමුදාපති අද්මිරාල් වසන්ත කරන්නාගොඩට අමතරව, නාවික හමුදාවේ හිටපු මාධ්‍ය ප්‍රකාශක කොමදෝරු ඩී.කේ.පී. දසනායක, කොමදෝරු සුමිත් රණසිංහ යන අයද ඊට ඇතුළත්ය. මේ අතර සිද්ධිය සම්බන්ධයෙන් මේවන විට රක්ෂිත බන්ධනාගාර ගත කර සිටින නිලන්ත සම්පත් මුණසිංහ හෙවත් නේවි සම්පත් ඇතුළු අද දින අධිකරණයට ඉදිරිපත් කළ සැකකරුවන් 6දෙනා ලබන 19වනදා දක්වා යළි රක්ෂිත බන්ධනාගාර ගතකිරීමට ද මහේස්ත්‍රාත් රංග දිසානායක මහතා අද නියෝග කළේය.", "URL": "https://sinhala.adaderana.lk/news.php?nid=105592", "Category": null, "Parent URL": null}