{"Source": "Adaderana", "Timestamp": "June 27, 2018 06:05 pm", "Headline": "පාසල් දැරිය ඝාතනය කළ සැකකරු රිමාන්ඩ්", "News Content": "යාපනය, වඩුක්කෝට්ටෙයි ප්‍රදේශයේ දී හය හැවිරිදි දැරියක් ඝාතනය කර ළිදකට දැමීමේ සිද්ධිය සම්බන්ධයෙන් අත්අඩංගුවට ගත් පුද්ගලයා රක්ෂිත බන්ධනාගාර ගත කර තිබේ. ඔහු අද(27) මල්ලාකම් මහේස්ත්‍රාත් අධිකරණයට ඉදිරිපත් කිරීමෙන් අනතුරුව ජූලි මස 11 වනදා දක්වා රක්ෂිත බන්ධනාගාරගත කළ බව පොලීසිය සඳහන් කළේය. පසුගියදා වඩුක්කෝට්ටෙයි ප්‍රදේශයේදී අදාළ දැරිය පාසල නිමවා යළි නිවස වෙත පැමිණෙමින් සිටියදී සැකකරු විසින් ගෙල සිරකර ඝාතනය කර ඇති බවට පොලීසිය සිදුකළ විමර්ශනවලදී අනාවරණය වී තිබේ. අදාළ දැරිය යළි නිවසට නොපැමිණීම නිසා සිදුකළ සෝදිසියකදී නිවස ආසන්නයේ පිහිටි පොදු ළිඳක තිබී ඇයගේ මළ සිරුර ඊයේ(26) දිනයේ සොයාගෙන තිබුණි.", "URL": "https://sinhala.adaderana.lk/news.php?nid=91588", "Category": null, "Parent URL": null}