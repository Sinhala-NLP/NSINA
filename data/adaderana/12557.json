{"Source": "Adaderana", "Timestamp": "December 2, 2010 08:34 pm", "Headline": "නූර්දීන්ගේ අභාවයෙන් හිස්වූ අසුන මුතාලිෆ් ෆාරුක්ට", "News Content": "වන්නි දිස්ත්‍රික් පාර්ලිමේන්තු මන්ත්‍රී නූර්දීන් මෂූර් මහතාගේ අභාවයෙන් පුරප්පාඩුවන පාර්ලිමේන්තු මන්ත්‍රී ධුරය සඳහා එම දිස්ත්‍රික්කයෙන් මහ මැතිවරණයට ඉදිරිපත් වු මුතාලිෆ් ෆාරුක් මහතා නම් කිරීමට කටයුතු කරන බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. එක්සත් ජාතික පක්ෂය නියෝජනය කරමින් මහ මැතිවරණයට ඉදිරිපත් වු අපේක්ෂක ලැයිස්තුවේ මීළඟට මනාප ලබාගෙන ඇත්තේ මුතාලිෆ් ෆාරුක් මහතා බව ඔහු සඳහන් කරයි. මුතාලිෆ් ෆාරුක් මහතා පසුගිය මහ මැතිවරණයේදී මනාප දෙදහස් හාරසිය පනස් හයක් ලබාගෙන වන්නි දිස්ත්‍රික් එක්සත් ජාතික පක්ෂ මනාප ලැයිස්තුවේ දෙවන ස්ථානය ලබාගත්තේය. කෙසේ වෙතත් එක්සත් ජාතික පක්ෂය නියෝජනය කරමින් පාර්ලිමේන්තුවට තේරී පත්වු නූර්දීන් මෂූර් මහතා මුස්ලිම් කොංග්‍රස් පක්ෂ සාමාජිකයෙකි. මුස්ලිම් කොංග්‍රසය සමඟ නූර්දීන් මෂූර් මහතා ද පසුගියදා ආණ්ඩුවට එක්විය. ඒ අනුව එක්සත් ජාතික පක්ෂයට එක් මන්ත්‍රී ධුරයක් අහිමි වූ අතර නූර්දීන් මෂූර් මන්ත්‍රීවරයාගේ අභාවයත් සමඟ පුරප්පාඩුවන පාර්ලිමේන්තු මන්ත්‍රී ධුරය සඳහා යළි එක්සත් ජාතික පාක්ෂිකයෙකු පත්වීමට නියමිතය.", "URL": "https://sinhala.adaderana.lk/news.php?nid=12557", "Category": null, "Parent URL": null}