{"Source": "Adaderana", "Timestamp": "August 6, 2018 08:01 am", "Headline": "මීදෙනිය ගොඩගල රක්ෂිතයේ ගින්නක්", "News Content": "වැල්ලවාය ප්‍රාදේශීය ලේකම් කොට්ඨාශයේ රන්දෙනිය ග්‍රාම නිලධාරී වසමේ මීදෙනිය ගොඩගල රක්ෂිතයේ හටගත් ගින්න මේ වන විටත් අක්කර සීයකට ආසන්න භූමි ප්‍රමාණයක් සම්පූර්ණයෙන්ම විනාශ වී තිබේ. ඊයේ (05) සවස හටගත් ගින්න මේ වන විටත් ව්‍යාප්ත වෙමින් පවතින අද දෙරණ වාර්තාකරු පැවසීය. ඊයේ රාත්‍රිය පුරාවටම ගින්න රක්ෂිතය පුරා ව්‍යාප්ත වූ අතර ගින්න මැඩපැවැත්වීමට අද(06) උදෑසන වන විටත් කිසිදු පාර්ශවයක් මැදිහත් නොවූ බව ප්‍රදේශවාසීන් පවසයි. ප්‍රදේශයට පවතින දැඩි වියලි කාලගුණය සහ සුලං තත්ත්වය නිසා ගින්න වේගයෙන් පැතිර යමින් පවති. මෙම ගින්න හටගත් ප්‍රදේශය කිරිදි ඔයේ ජල පෝෂක ප්‍රදේශයක් වන අතර මෙම රක්ෂිතයේ ඖෂධ පැළෑටි ඇතුළු දුර්ලභ ගනයේ ශාක රැසක් තිබේන බව ප්‍රදේශවාසීන් පවසයි. කිසියම් පුද්ගලයකු හෝ කණ්ඩායමක් විසින් සතුන් දඩයම් කිරීමෙ අරමුනින් හෝ ගින්නෙන් පසු වැඩෙන ලා තණකොළ හරකුන්ට කැවීමේ අරමුනින් මෙම රක්ෂිතයට ගිනි තබන්නට ඇති බවට පොලිසිය සැකපල කරති. මේ සම්බන්ධයෙන් වැල්ලවාය පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=93900", "Category": null, "Parent URL": null}