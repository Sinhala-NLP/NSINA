{"Source": "Adaderana", "Timestamp": "January 19, 2019 10:45 am", "Headline": "හොර සල්ලි මුද්‍රණය කල පුද්ගලයෙක් මාට්ටු", "News Content": "ව්‍යාජ මුදල් නෝට්ටු මුද්‍රණය කල පුද්ගලයෙක් ජල්තර ප්‍රදේශයේදී පොලීසිය විසින් අත්අඩංගුවට ගෙන තිබේ. පොලීසිය පැවසුවේ අදාල සැකකරු තම නිවසේ සිට ව්‍යාජ මුදල් නෝට්ටු මුද්‍රණය කර ඇති බවයි. ජල්තර වැලිපිල්ලෑව සුමනසේකරපුර ප්‍රදේශය අවට වෙළඳසැල්වලින් ව්‍යාජ මුදල් ලබා දී භාණ්ඩ මිලදී ගන්නා පුද්ගලයෙකු පිළිබඳ නවගමුව පොලිස් ස්ථානාධිපතිවරයා ලද තොරතුරක් මත මෙම වැටලීම සිදු කර තිබුණි. අදාල පුද්ගලයා යතුරුපැදියකින් පැමිණෙන බවට ලද තොරතුරක් මත සිදුකළ රථවාහන පරීක්ෂාවකදී ව්‍යාජ ලෙස සකස් කළ රුපියල් 1000 නෝට්ටු 08ක් සමග සැකකරු අත්අඩංගුවට ගෙන තිබේ. 42 හැවිරිදි සැකකරුගෙන් කළ ප්‍රශ්නකිරීම් වලදී අනාවරණ වී ඇත්තේ හෝකන්දර උතුර ප්‍රදේශයේ පිහිටි තම නිවසේදී කුඩා මුද්‍රණ යන්ත්‍රයක් ආධාරයෙන් මෙලෙස ව්‍යාජ මුදල් නෝට්ටු සකස් කරන බවයි. අදාල නිවසේ තිබී රුපියල් 1000 ව්‍යාජ මුදල් නෝට්ටු 48ක් සහ මුද්‍රණ යන්ත්‍රය ඇතුළු උපකරණ පොලිස් භාරයට ගෙන තිබේ. සැකකරු අද(19) කඩුවෙල මහේස්ත්‍රාත්වරයා හමුවට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=102647", "Category": null, "Parent URL": null}