{"Source": "Adaderana", "Timestamp": "September 25, 2016 03:38 pm", "Headline": " පළවන වාර්තා අසත්‍යයි", "News Content": "බාහිර උපාධි පාඨමාලා අත්හිටුවා ඇති බවට පළවන වාර්තා අසත්‍යය බව විශ්වවිද්‍යාල ප්‍රතිපාදන කොමිෂන් සභාව පවසයි.එහි සභාපති මහාචාර්ය මොහාන් ද සිල්වා මහතා සඳහන් කළේ බාහිර උපාධි පාඨමාලාවල වටිනාකම ඉහළ නැංවීම සඳහා විශ්වවිද්‍යාල ප්‍රතිපාදන කොමිසන් සභාව මගින් නව වැඩපිළිවෙළක් ආරම්භ කර ඇති බවයි.ඒ අනුව විශ්වවිද්‍යාල 15ක නව බාහිර උපාධි පාඨමාලා ආරම්භ කිරීමට අවශ්‍ය සැලසුම් සකස් කර ඇති බව ඔහු සඳහන් කළේය. එම බාහිර උපාධි පාඨමාලා ආරම්භ කිරීම සඳහා විශ්වවිද්‍යාලවලට අවශ්‍ය ප්‍රතිපාදන තම කොමිසන් සභාව මගින් ලබාදීමට පියවර ගෙන ඇති බවද මොහාන් ද සිල්වා මහතා ප්‍රකාශ කළේය.නාගරික විශ්වවිද්‍යාලවලට පමණක් ගොනුවන සිසුන් සියලු විශ්වවිද්‍යාලවල පාඨමාලා හැදැරීම සඳහා මේ මගින් අවස්ථාව උදාකර දී තිබේ.ඊට අදාළ චක්‍රලේඛය ද විශ්වවිද්‍යාල ප්‍රතිපාදන කොමිෂන් සභාව මගින් නිකුත් කර ඇති අතර සියලු විශ්වවිද්‍යාලවල උපකුලපතිවරුන් ඒ සඳහා එකඟතාව පළ කර ඇති බව ද එහි සභාපති මහාචාර්ය මොහාන් සිල්වා මහතා සඳහන් කළේය.මෙම වැඩපිළිවෙළ සාර්ථකව ක්‍රියාත්මක කිරීම තුළින් බාහිර උපාධි පාඨමාලාවල ගුණාත්මකභාවය මෙන්ම විශ්වවිද්‍යාල තුළ පවතින කාර්යක්ෂමතාව ඉහළ නැංවීම මෙහි මූලික අරමුණ වෙයි.", "URL": "https://sinhala.adaderana.lk/news.php?nid=64431", "Category": null, "Parent URL": null}