{"Source": "Adaderana", "Timestamp": "September 14, 2019 08:07 pm", "Headline": "ආරක්ෂක අංශ සතු යපනයේ ඉඩම් නිදහස් කිරීම ගැන විශේෂ සාකච්ජාවක්", "News Content": "යාපනය යුධ හමුදා කඳවුරු හා යාපනය පොලිස් ස්ථාන සතු සිවිල් ජනතාවගේ ඉඩම් නිදහස් කර ගැනීම සම්බන්ධයෙන් සාකච්ජාවක් අද(14) යාපනය දිස්ත්‍රික් ලේකම් කාර්යාලයේදී උතුරු පළාත් ආණ්ඩුකාර ආචාර්ය සුරේන් රාඝවන් මහතාගේ ප්‍රධානත්වයෙන් පැවැත්විණ. ජනාධිපති මෛත්‍රීපාල සිරිසේන මහතා උතුරේ ඉඩම් නිදහස් කිරීම සම්බන්ධයෙන් ගෙන යන වැඩපිළිවෙළ අනුව අදාළ සාකච්ජාව යාපනය දිස්ත්‍රික් ලේකම් කාර්යාලයේදි පැවැත්විණ. යාපනය දිස්ත්‍රික්කයේ යුධ හමුදාව කදවුරු හා පොලිස් ස්ථාන සතුව පවතින පෞද්ගලික ඉඩම් නිශ්චිත වශයෙන් හඳුනා ගැනීම සඳහා ඒ ඒ අංශ වලින් වෙනම කමිටු පත් කිරීමට ආණ්ඩුකාරවරයා විසින් එහිදි උපදෙස් ලබාදුණි. උතුරේ ඉඩම් හිමි, එහෙත් මේ වනවිට විදෙස් ගතව සිටින ජනතාවට තම ඉඩම්වල අයිතිය තහවුරු කෙරෙන ලියකියවිලි ඇත්නම් ඒවා ඉදිරිපත් කරන ලෙස ආණ්ඩුකාරවරයා විදෙස් ගතව සිටින ලාංකික ප්‍රජාවගෙන් ඉල්ලීමක් සිදු කර ඇත. ඊට අදාළ අයදුම්පත උතුරු පළාත් සභා වෙබ් අඩවිය වන np.gov.lk ලබා ගත හැකිය. ඒ අනුව යාපනය දිස්ත්‍රික්කයේ ඉඩම් නිදහස් කර ගැනීමේ දෙවන හමුව ලබන එළැඹෙන 24 වන දින පත් කර ගන්නා ලද කමිටු නිළධාරීන් සමඟ පැවැත්වීමට නියමිතය. උතුරු පළාතේ ආරක්ෂක අංශ සතු ඉඩම් නිදහස් කිරීම සම්බන්ධයෙන් තෙවැනි අදියරේ සාකච්ජා මන්නාරම සහ වවුනියා දිස්ත්‍රික්කවල පැවත්වීමට කටයුතු යොදා තිබේ. යාපනය දිස්ත්‍රික් ලේකම් නාගලිංගම් වේදනායගම් මහතා, උතුරු පළාත් ආණ්ඩුකාර ලේකම් එස්.සත්‍යසීලන් මහතා, යාපනය ආරක්ෂක සේනා ආඥාපති මේජර් ජෙනරල් රුවන් වනිගසූරිය මහතා, යාපය පොලිස් නිළධාරීන්, ඉඩම් අමාත්‍යාංශ නිළධාරීන්, මිනින්දෝරු දෙපාර්තමේන්තු නිළධාරීන් ඇතුළු අදාළ අංශවල සියලුම නිළධාරීන්, පාර්ලිමේන්තු මන්ත්‍රීවරුන් වන මාවෙයි සේනාධිරාජා මහතා, ධර්මලිංගම් සිද්ධාර්ථන් මහතා, , ශිවඥානම් ශ්‍රීධරන් මහතා ඇතුළු නියෝජිතයන් සාකච්ජාව වෙනුවෙන් සහභාගිවිණ.", "URL": "https://sinhala.adaderana.lk/news.php?nid=119111", "Category": null, "Parent URL": null}