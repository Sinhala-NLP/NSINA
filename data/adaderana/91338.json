{"Source": "Adaderana", "Timestamp": "June 22, 2018 08:52 pm", "Headline": "රන් මංකොල්ලයේ සියල්ල හෙළිවෙයි-අත්අඩංගුවට පත් සැකකරුවන් 3ක් ICU-මිය ගිය කොස්තාපල්ට උසස්වීමක්", "News Content": "අද(22) මාතර නගරයේ ආභරණ වෙළඳසැල කොල්ලකෑමට පැමිණි සැකකරුවන්ගෙන් සිව් දෙනෙකු මේ වන විට අත්අඩංගුවට ගෙන ඇති බව පොලීසිය පවසයි. මෙම සැකකරුවන් අපරාධ රැසකට සම්බන්ධ අපරාධකරුවන් බව පොලීසිය සඳහන් කරයි. අද උදැසන 10.45ට පමණ මාතර නගරයේ රන් භාණ්ඩ වෙළඳසැලක් කොල්ලකෑමට පැමිණි කොල්ලකරුවන් පිරිසක් සහ පොලිසිය අතර වෙඩි හුවමාරුවක් සිදු විය. එහිද එක් පොලිස් නිලධාරියෙක් ජිවිතක්ෂයට පත් වු අතර තවත් නිලධාරින් දෙදෙනෙකු සහ සිවිල් වැසියන් දෙදෙනෙකු තුවාල ලබා මාතර රෝහලේ ප්‍රතිකාර ලබමින් සිටියි. මෙලෙස මිය ගොස් ඇත්තේ, පොලිස් කොස්තාපල් 69532 වීරසිංහ නැමති නිලධාරියෙකි. අදාල වෙඩි හුවමාරුව සිදු වු අවස්ථාවේ සැකකරුන් පැමිණි යතුරුපැදි දෙකක්, වෙඩි තැබීමට රැගෙන ආ මිනි ඌෂි වර්ග‍යේ ස්වයං ක්‍රිය ගිනි අවියක්, මිලි මිටර් 9 වර්ගයේ පතොරම් 18ක් සහ මැගසින් එකක් ද පොලිස් අත්අඩංගුවට ගෙන ඇත. පසුව පොලිසිය සිදු කළ සොදෙසි මෙහෙයුම්වලදි එක් සැකකැරුවෙකු අත්අඩංගුවට ගැණිනි. ඔහු චාමර ඉන්ද්‍රජිත් ජයසුන්දර නැමැති මාලිගාතැන්න වේයන්ගොඩ ප්‍රදේශයේ පදිංචි අයෙකි. මොහු 2018.04.21වන දින නිට්ටම්බුව අත්තනගල්ල ප්‍රදේශයේ පැවති සංගීත සංදර්ශණයක් අතරතුරදි වෙඩි තබා මීගම ආරච්චිගේ රත්නදේවප්‍රිය යන අය ඝාතනය කර ගැබිනි කාන්තාවක් ඇතුළු පුද්ගලයින් 4 කට තුවාල කිරීමේ සිද්ධියේ ප්‍රධාන සැකකරු ද වෙන බව පොලීසිය සඳහන් කරයි. වෙඩි වැඳී තුවාල විම හේතුවෙන් කරාපිටිය ශික්ෂණ රෝහලට ඇතුත් වි ප්‍රතිකාර ලබමින් සිටියදි අනෙක් සැකකරුන් තිදෙනා පොලීසි විසින් අත්අඩංගුවට ගෙන ගැනුණි. ධර්මකීර්ති තාරක පෙරේරා විජේසේකර නොහොත් කොස්ගොඩ තාරක හෙවත් නානතොට, කොස්ගොඩ ප්‍රදේශයේ පදිංචිකරුවෙකු මෙම සැකකරුවන් අතර වෙන බවත් ඔහු අපරාධ ගණනාවකට පොලීසියට අවශ්‍යව සිටි සංවිධානාත්මක අපරාධකරුවෙකු බවත් පොලීසිය සඳහන් කරයි. මෙම සැකකරු මේ වන විට කරාපිටිය රෝහලේ දැඩිසත්කාර ‍ඒකකයේ ප්‍රතිකාර ලබයි. අනෙක් සැකකරු ධර්මකීර්ති මදුක නිර්මාල් පෙරේරා විජේසේකර නැමති පුද්ගලයෙකු වන අතර ඔහු ඉහත සඳහන් කළ කොස්ගොඩ තාරකගේ සහෝදරයා වන බවත් ඔහුද ‍කරාපිටිය රෝහලේ දැඩිසත්කාර ‍ඒකකයේ ප්‍රතිකාර ලබන බවත්‍ පොලීසිය සඳහන් කරයි. අනෙක් සැකකරු ඉරන්දෙණිය අතුල කිත්සිරි කුමාර නැමති දුටුවැව ප්‍රදේශයේ පදිංචි අයෙක් වන අතර ඔහු ද දැඩි සත්කාර ‍ඒකකයේ ප්‍රතිකාර ලබයි. තවත අපරාධකරුවන් පැමිණි එක් යතුරුපැදියක ලියාපදිංචි අයාතිකාරිය වන්නේ කොස්ගොඩ තාරක නැමති සංවිධානාත්මක අපරාධකරුගේ මව බවත් ඇය පොලීසිය විසින් අත්අඩංගුවට ගත් බවත් පොලීසිය වැඩිදුරටත් කියා සිටියි. මේ අතර මෙම සැකකාරිය වන අගම්පොඩි ජානකී ප්‍රියන්ති සොයිසා නැමති කාන්තාවක් බවත් ඇයගේ නිවසේ තිබී මෙරට නිෂ්පාදිත මිලිමීටර් 9 වර්ගයේ පතොරම් භාවිතා කරන ගල්කටස් අවියක් සොයා ගෙන තිබේ. මෙම සිද්ධියේ දී විරෝධාර ලෙස තම රාජකාරීය ඉටු කිරීමේ දී ජීවිතක්ෂයට පත් වු පොලිස් කොස්තාපල් 69532 වීරසිංහ ගෙදර සුරංග ප්‍රදීප් වීරසිංහ නැමති නිලධාරියා පොලිස් සැරයන් තනතුරට උසස් කිරීමට ‍වැඩ බලන පොලිස්පති සී.ඩී.වික්‍රමරත්න මහතා තීරණය කර තිබේ.", "URL": "https://sinhala.adaderana.lk/news.php?nid=91338", "Category": null, "Parent URL": null}