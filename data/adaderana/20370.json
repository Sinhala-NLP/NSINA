{"Source": "Adaderana", "Timestamp": "November 30, 2011 04:42 pm", "Headline": "බිලිඳුන් විදේශිකයන්ට දීම ගැන අධිකරණය වාර්තාවක් ඉල්ලයි", "News Content": "රාවතාවත්ත ප්‍රදේශයේ පවත්වාගෙන යන ළමා නිවාසයක සිටින බිළිඳු දරුවන් කුලවද්දාගැනීම සඳහා විදේශිකයින්ට ලබාදීම වළක්වාලමින් කොළඹ මහේස්ත්‍රාත් අධිකරණය තහනම් නියෝගයක් නිකුත් කර තිබේ. අදාළ නියෝගය නිකුත් කෙරුණේ ජාතික ළමාරක්ෂණ අධිකාරිය විසින් සිදුකර තිබූ ඉල්ලීමකට අනුවයි. එම අධිකාරිය අධිකරණය වෙත වාර්තාවක් ඉදිරිපත් කරමින් කියා සිටියේ අදාළ ළමා නිවාසයේ සිටි බිළිඳුන් විශාල පිරිසක් කුලවද්දාගැනීම සඳහා විදේශිකයින්ට ලබාදී ඇති බව පරීක්ෂණවලදී අනාවරණය වී ඇති බවයි. එබැවින් අදාළ දරුවන් කුලවැද්දීම පිළිබඳ පරීක්ෂණ කටයුතු අවසන් වන තුරු තහනම් නියෝගයක් නිකුත් කරන ලෙස ළමා රක්ෂණ අධිකාරිය අධිකරණයෙන් ඉල්ලා සිටින ලදී. එම ඉල්ලීම පිළිගත් අධිකරණය, ගල්කිස්ස සහ පානදුර දිසා අධිකරණවල රෙජිස්ට්‍රාර්වරුන් වෙත නියෝග කර සිටියේ පසුගිය වසර 5 ඇතුළත අදාළ ළමා නිවාසයෙන් කුලවැද්දීම සඳහා ලබාදුන් දරුවන් පිළිබඳව වාර්තාවක් ද ඉදිරිපත් කරන ලෙසයි.", "URL": "https://sinhala.adaderana.lk/news.php?nid=20370", "Category": null, "Parent URL": null}