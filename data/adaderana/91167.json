{"Source": "Adaderana", "Timestamp": "June 20, 2018 09:21 am", "Headline": "යුරෝ තුන් ලක්ෂයක් පාර්ලිමේන්තුවට ගෙවන්න අධිකරණ නියෝගයක්", "News Content": "ප්‍රංශයේ අන්ත දක්ෂිණාංශික දේශපාලන නායිකා මරීන් ල පෙන්ට යුරෝ තුන් ලක්ෂයක මුදලක් යුරෝපා පාර්ලිමේන්තුවට ගෙවන ලෙසට එරට අධිකරණයකින් නියෝග කර තිබේ. ‍පසුගිය ප්‍රංශ ජනාධිපතිවරණය සඳහා අපේක්ෂිකාවක ලෙසද ඉදිරිපත්වූ මරීන් ල පෙන් 2009 වර්ෂයේ සිට 2017 වර්ෂය තෙක් යුරෝපා පාර්ලිමේන්තුවේ සාමාජිකත්වය දරා ඇත. එම කාලය තුළදී ඇය පාර්ලිමේන්තුවෙන් අයුතු ලෙස මුදල් ලබාගෙන ඇති බව අනාවරණය වී තිබේ. ඒ අනුව ල පෙන් යුරෝපා සංගමයේ අධිකරණයක් ඉදිරියට ගෙන ගොස් ඇති අතර එහිදී අදාළ චෝදනාවට ඇය වැරදිකරුවී ඇති බව වාර්තා වෙයි. මේ හේතුවෙන් යූරෝ තුන්ලක්ෂයක මුදලක් නැවත පාර්ලිමේන්තුවට ගෙවීමට ඇයට සිදුවී තිබේ. කෙසේ නමුත් මේ සම්බන්ධයෙන් අභියාචනයක් ඉදිරිපත් කිරීමටද ඇයට ඉඩකඩ පවතින බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=91167", "Category": null, "Parent URL": null}