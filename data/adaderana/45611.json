{"Source": "Adaderana", "Timestamp": "August 26, 2014 03:27 pm", "Headline": "ලොක්කා මාරු නොකරනු - කම්කරුවන් පාරේ", "News Content": "මස්කෙළිය වැවිලි සමාගමට අයත් “මොකා” වතුයායේ වතු අධිකාරීවරයා ඉවත් නොකරන ලෙස බලකරමින් වතුකම්කරුවන් පිරිසක් අද උදෑසන සිට උද්ඝෝෂණයක් ආරම්භ කර තිබේ. වතුකම්කරුවන් දහසකට අධික පිරිසක් අදාළ තේ කර්මාන්ත ශාලාව ඉදිරිපිට උද්ඝෝෂණයේ නිරතව සිටින බව අද දෙරණ වාර්තාකරු සඳහන් කළේය. මීට මාස 5කට පමණ පෙර සේවයට පැමිණි අදාළ වතු අධිකාරීවරයා කිසිදු හේතුවක් නොමැතිව පාලනාධිකාරිය මගින් ප්‍රධාන කාර්යාලයට මාරුකර ඇති බව උද්ඝෝෂකයින් පවසයි. එම වතුඅධිකාරීවරයා වතුයාය හොඳින් පාලනය කළ බැවින් එවැනි වතුඅධිකාරීවරයෙකු මාරු කිරීමට කිසිසේත් ඉඩ ලබානොදෙන බව උද්ඝෝෂකයින් කියයි. මේ සම්බන්ධයෙන් අදාළ වතු සමාගමේ උසස් නිලධාරියෙකුගෙන් අද දෙරණ විමසීමක් කළේය. එහිදී ඔහු පැවසුවේ වතුඅධිකාරීවරයාගේ පෞද්ගලික හේතුවක් මත ඔහු ප්‍රධාන කාර්යාලයට මාරුකර යැවීමට පියවර ගත් බවයි.", "URL": "https://sinhala.adaderana.lk/news.php?nid=45611", "Category": null, "Parent URL": null}