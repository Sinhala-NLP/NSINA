{"Source": "Adaderana", "Timestamp": "February 5, 2013 09:02 am", "Headline": "කොට්ඨාස නිර්ණය කිරීමට අදහස් ගැනීමට තවත් කල්දෙයි", "News Content": "නව පළාත් පාලන පනත් කෙටුම්පතට අනුව කොට්ඨාස නිර්ණය කිරීමේ ක්‍රියාවලිය සඳහා ජනතා අදහස් ලබාගැනීමේ කාලසීමාව දීර්ඝ කර තිබේ. අදාළ පනතට අනුව කොට්ඨාස නිර්ණය කිරීමේ ක්‍රියාවලිය සඳහා ජනතා අදහස් ලබාගැනීම ජනවාරි මස 31 වන දිනෙන් අවසන් වීමට නියමිතව තිබිණි. එහෙත් එය මේ මස 15 වන දින දක්වා දීර්ඝ කිරීමට තීරණය කර ඇති බව පළාත් පාලන හා පළාත් සභා අමාත්‍යාංශය සඳහන් කළේය. ඒ අනුව මෙම නව පනතට අනුව කොට්ඨාස වෙන්විය යුතු ආකාරය සම්බන්ධයෙන් ඕනෑම පුද්ගලයෙකුට, සංවිධානයකට හෝ දේශපාලන පක්ෂයකට ඒ සඳහා යෝජනා ඉදිරිපත් කළ හැකිය. අදාළ යෝජනා ජාතික සීමා නිර්ණය කිරීමේ කමිටුව වෙත ලිඛිතව හෝ වාචිකව ඉදිරිපත් කරන ලෙස පළාත් පාලන හා පළාත් සභා අමාත්‍යාංශය ඉල්ලීමක් කරයි.", "URL": "https://sinhala.adaderana.lk/news.php?nid=31356", "Category": null, "Parent URL": null}