{"Source": "Adaderana", "Timestamp": "May 11, 2010 12:53 pm", "Headline": "පොදු සමාවක් ගැන කරුණා විශ්වාසයෙන්", "News Content": "දැනට ආරක්ෂක අංශ භාරයේ සිටින එල්.ටී.ටී.ඊ සාමාජිකයින්ගේ පවුල් වෙත ජනාධිපතිවරයා පොදු සමාවක් දෙනු ඇතැයි තමන් විශ්වාස කරන බව නැවත පදිංචි කිරීමේ නියෝජ්‍ය අමාත්‍ය විනායගමූර්ති මුරලිදරන් මහතා පවසයි. තමන් ඒ සම්බන්ධයෙන් ජනාධිපතිවරයා සමඟ සාකච්ඡා කරමින් සිටින බව මුරලිදරන් මහතා සඳහන් කළේය.. අද දෙරණ කළ විමසීමක දී නියෝජ්‍ය අමාත්‍ය විනායගමූර්ති මුරලිදරන් මහතා මේ අදහස් පළ කළේය. ඔහු වැඩි දුරටත් පවසන පරිදි දැනට ආරක්ෂක අංශ භාරයේ සිටින එල්.ටී.ටී.ඊ යේ හිටපු දේශපාලන අංශ නායක තමිල් සෙල්වම්න්ගේ පවුලේ සාමාජිකයින් සාමාන්‍ය ජීවිත ගත කිරීමේ අපෙක්ෂාවෙන් පසු වේ.ඒ අනුව තමිල් සෙල්වම්ගේ පවුලේ උදවියට ආර්ථික සංවර්ධන අමාත්‍ය,ජනාධිපති ජ්‍යෙෂ්ඨ උපදේශක බැසිල් රාජපක්ෂ මහතා පවා හමුවීමට අවස්ථාවක් සලසා දුන් බවද,ඔවුන්ට චෝදනා නැතිනම් ඉදිරියේදී ඉදිරියේදී නීත්‍යනුකූල ලෙස සාමාන්‍ය ජන ජීවිතය ගත කිරීමට අවස්ථාව සලසා දීමට හැකිවෙනු ඇතැයිද හෙතෙම විශිවාසය පළ කළේය. ඔවුන් යුද්ධයට සම්බන්ධ නොවූ බව තමන් විශ්වාස කරන බව ද මුරලිදරන් මහතා පවසයි. මේ හේතුවෙන් ඔවුන් පිළිබඳ සුභවාදී පිළිතුරක් රජයේ පාර්ශවයෙන් ලැබෙනු ඇතැයි තමන් විශ්වාස කරන බව ද ඔහු සඳහන් කළේය.", "URL": "https://sinhala.adaderana.lk/news.php?nid=8335", "Category": null, "Parent URL": null}