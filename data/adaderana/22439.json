{"Source": "Adaderana", "Timestamp": "February 27, 2012 05:43 pm", "Headline": "ශ්‍රී ලංකාව උරණ නොවිය යුතුයි- බ්‍රිතාන්‍යයෙන් ඉල්ලීමක්", "News Content": "ජාත්‍යන්තර ප්‍රජාව ශ්‍රී ලංකා ආණ්ඩුවෙන් ඉල්ලා සිටින ඉල්ලීම ක්‍රියාත්මක කරනු ඇතැයි තමන් බලාපොරොත්තු වන එක්සත් රාජධාණියේ විදෙස් කටයුතු හා පොදුරාජ්‍ය මණ්ඩලයීය රාජ්‍ය අමාත්‍ය ජෙරමි බ්‍රවුන් මහතා පවසයි. ශ්‍රී ලංකා රජය විසින්ම පත්කරන ලද කොමිසමක් වන උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශයන් ක්‍රියාත්මක කරන ලෙස ජාත්‍යන්තරය ඉල්ලා සිටිනු ලබන්නේ ශ්‍රී ලංකාව කෙරෙහි හෘදයාංගම හැඟීමෙන් බව බ්‍රවුන් මහතා පෙන්වා දෙයි. එබැවින් ඒ පිළිබවඳ උරණ නොවී කටයුතු කළ යුතු බව හෙතෙම කියා සිටියේ මීට ටික වේලාවකට පෙර එක්සත් ජාතීන්ගේ මානව හිමිකම් කවුන්සිලයේ 19 වන සැසිවාරය ආමන්ත්‍රණය කරමිනි. ලෝකයේ රටවල මානව හිමිකම් පිළිබඳ ගැටලු උද්ගත වන අවස්ථාවන් වලදී එක්සත් ජාතීන්ගේ මානව හිමිකම් කවුන්සිලය මැදිහත් වී එම රටවලට සාධනීය වෙනසක් අත්පත් කරගැනීමට සහයදෙන බව ඔහු සිහිපත් කළේය. උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශයන් ක්‍රියාත්මක කරන ලෙස ශ්‍රී ලංකා ආණ්ඩුවෙන් ඉල්ලා සිටීමේ යෝජනාවක් මානව හිමිකම් කවුන්සිලයට ඉදිරිපත් කරනු ලබන්නේ එකී අර්ථයෙන් බව ජෙරම් බ්‍රවුන් මහතා අවධාරණය කළේය.", "URL": "https://sinhala.adaderana.lk/news.php?nid=22439", "Category": null, "Parent URL": null}