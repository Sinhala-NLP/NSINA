{"Source": "Adaderana", "Timestamp": "February 11, 2010 03:46 pm", "Headline": "රයිගම් ටෙලි සම්මාන උළෙල", "News Content": "ද කිංඩම් ඔෆ් රයිගම් සමිපත් දායකත්වයෙන් රයිගම් ටෙලි සම්මාන ලේකම් කාර්යාලය විසින් පවත්වනු ලබන හයවන රයිගම් ටෙලි සම්මාන උළෙල සඳහා මේ වනවිට කටයුතු සම්පාදනය වෙමින් පවතී. මෙවර එය පැවැත්වෙන්නේ 2010 මැයි මස 07වන සිකුරාදා සන්ධ්‍යාවේදී ප්‍රදර්ශන හා සම්මේලන මධ්‍යස්ථානයේදීය. උළෙල නියෝජනය කරන ටෙලි නාට්‍ය රැස්කිරීම අවසන් වෙමින් පවතින අතර නිර්මාණ භාරගන්නා අවසන් දිනය 2010 පෙබරවාරි 20වන දින වේ. 2009 වර්ෂයේදී විකාශය අවසන් කළ ශ්‍රී ලංකාවේ රූපවාහිනී නාලිකා වල (කේබල් රූපවාහිනී සහ මුදල් ගෙවා සම්බන්ධතා ලබාගන්නා නාලිකා හැර) විකාශය වූ ටෙලි නිර්මාණ මෙවර රයිගම් ටෙලි සම්මාන 2009 සඳහා සලකා බැලේ. එහිදී ඒකාංගික නාට්‍ය, සතිපතා හෝ දිනපතා විකාශය වු කොටස් 100 නොඉක්මවන ටෙලි නාට්‍ය මෙවර ඇගයීමට ලක්වනු ඇත. ටෙලි නාට්‍ය කලාවේ නව ප්‍රවනතාවයක් වූ එමෙන්ම පසුගිය කාලය තුළ ආන්දෝලනයට ලක්වූ දීර්ඝ ටෙලි නාට්‍ය ජනප්‍රිය අංශය සඳහා පමණක් සලකා බැලේ. එම ටෙලි නාට්‍ය තේරීම මෙන්ම වසරේ ජනප්‍රියතම ටෙලි නාට්‍ය නළුවා සහ නිළිය තේරීම පාඨක ජන්දයෙන් සිදුවෙයි. ඒ සඳහා වන ජන්ද විමසුම 2010 අප්‍රේල් 01 වනදා ආරම්භ වන අතර දුරකථන අංක 0773- 337337 වෙත කෙටි පණිවිඩ මගින් තම මනාපය ප්‍රකාශ කිරීමේ අවස්ථාව පාඨක සමූහයා වෙත ලැබේ. මත විමසුම 2010 මැයි මස 05 වන දින රාත්‍රී 12.00න් අවසන් වන අතර ජයග්‍රාහකයන් නිවැරදිව නම් කරන ප්‍රේක්ෂකයන් 25දෙනෙක් සඳහා උළෙල නැරඹීමට ප්‍රවේශ පත්‍ර 02 බැගින් ප්‍රදානය කරනු ඇත. මීට වසර 5කට පෙර රයිගම් ටෙලි සම්මාන උළෙල හඳුන්වා දීමේ අරමුණ වූයේ හෙළ ටෙලි නිර්මාණ කලාකෙත ඔප් නංවන නිර්මාණශීලී ටෙල නිර්මාණකරුවන වෙත සහ ටෙලි නාට්‍ය නිර්මාණ ක්ෂේත්‍රයේ ප්‍රගමනය උදෙසා මහඟු මෙහෙවරක යෙදෙන ආයතන උදෙසා ඔවුන්ගේ දායකත්වය අගයමින් දහසින් බැඳි පියළි සමඟ සම්මාන පුද කිරීම ද, යුගයේ වඩාත් ප්‍රබල කලා මාධ්‍යය වූ ටෙලි නාට්‍ය කලාවේ අනාගතය භාර ගැනීමට සිටින දෙවනි පරම්පරාවේ ශිල්පීන්ට ඔවුන් ගමන් කළ යුතු දිශාව දැක්වෙන ප්‍රදීපයක් දල්වා තැබීම ද පරමාර්ථ කොටගෙනය. පසුගිය ටෙලි සම්මාන පෙළ අතිමහත් සාර්ථක අත්දැකීමක් විය. ඊට හේතුවූයේ රයිගම් ටෙලි සම්මානයටම ආවේනික වූ ප්‍රතිපත්ති මාලාවක් තුළ ඉතා ස්වාධීන විමර්ෂණයක යෙදෙමින් ටෙලි නිර්මාණකරුවන් වෙත නැවුම් අත්දැකීමක් ලබාදීමට හැකිවීමය. රයිගම් ටෙලි සම්මාන උළෙල දිරිමත් කළ සියලුම කලාකරුවන්, විචාරකයන් සහ මාධ්‍ය ආයතන වෙත, ද කිංඩම් ඔෆ් රයිගම් සිය ප්‍රණාමය පුදකර සිටී.", "URL": "https://sinhala.adaderana.lk/news.php?nid=6623", "Category": null, "Parent URL": null}