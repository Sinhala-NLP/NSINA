{"Source": "Adaderana", "Timestamp": "June 19, 2015 01:07 pm", "Headline": "තැන්පත් කළ කොමිස් ආපසු ගේන්න බලවත් රටවල සහය ඕනෑ ", "News Content": "නීතිපති දෙපාර්තමේන්තුවේ, පොලීසියේ හා අධිකරණයේ ඇතැම් තීන්දු තීරණ ගැන අපටද යම් යම් ගැටලු ඇති බව අධිකරණ නියෝජ්‍ය ඇමති සූජීව සේනසිංහ මහතා පවසයි.එකී ආයතනවල සිටින ඇතැම් හෙංචයින් නිසා මෙවන් තත්ත්වයක් උද්ගතව ඇති බව හෙතෙම පෙන්වාදෙයි.මේ නිසා ඇතැම් පරීක්ෂණ කටයුතු ප්‍රමාද වන බවත්, මහ බැංකු අධිපතිට එරෙහි චෝදනා ගැනද පරීක්ෂණ කරන බවත්, රජයේ ප්‍රවෘත්ති දෙපාර්තමේන්තුවේදී අද පැවැති මාධ්‍ය හමුවකදී ඒ මහතා පැවසීය.හිටපු ජනපති මහින්ද රාජපක්ෂ මහතා දැන් පරාජිතයෙකු වී අවසන් වී ඇති බවත් පැවසු ඒ මහතා ඔහු‍ෙග් මළකඳ පන්සල් ගාණේ ගෙනයමින් දේශපාලනය කිරීමේ ක්‍රියාවලියක් සිදුවන බවද පෙන්වාදුන්නේය.මහින්ද රාජපක්ෂ ආවත් නැතත් ඉදිරි මැතිවරණයේදී දිනන්නේ එජාපය බවත්, මැතිවරණයට ‍බිය නැති බවත්, හෙතෙම අවධාරණය කළේය.තමන් පරාජයට පත්වූයේ නම් යළි දේශපාලනයට නොඑන බවද ඒ මහතා කියා සිටියේය.පසුගිය ආණ්ඩුව සමයේ ඇතැම් ව්‍යාපෘතිවලින් ගැසූ කොමිස් මුදල් තැන්පත් කර ඇත්තේ බලවත් රටවල බවත්, මේ නිසා එම මුදල් රටට ලබා ගැනීමට අමෙරිකාව ජර්මනිය වැනි බලවත් රටවල සහය ලබා ගැනීමට සිදුව ඇති බවත්, ඔහු පැවසුවේය.අමෙරිකානු ජනාධිපති බැරක් ඔබාමා තවත් මාස හයකින් ශ්‍රී ලංකාවට එනු ඇතැයිද හෙතෙම කීවේය.කවුරුන් කෙසේ චෝදනා කළත්, ජනතාව ඡන්දය දුන්නේ මෛත්‍රීපාල සිරිසේන මහතා ජනපති කිරීමටත්, රනිල් වික්‍රමසිංහ මහතා අගමැති කිරීමටත්, බවද හෙතෙම පෙන්වාදුන්නේය.එසේම දින 100න් කිසිදු රජයක් නොකළ වැඩ කොටසක් සිදුකළ බවද පැවසූ නියෝජ්‍ය ඇමතිවරයා ජනාධිපතිවරයා විසින් කඩිනමින් පාර්ලිමේන්තුව විසුරුවනු ඇතැයිද වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52111", "Category": null, "Parent URL": null}