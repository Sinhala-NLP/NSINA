{"Source": "Adaderana", "Timestamp": "December 13, 2013 08:14 am", "Headline": "ප්‍රදේශ කිහිපයකට වැසි ", "News Content": "බෙංගාල බොක්ක ප්‍රදේශයේ පැවති පීඩන අවපාතය දකුණු ඉන්දියාව හරහා අරාබි මුහුද දෙසට ගමන් කිරීම හේතුවෙන් දිවයිනේ උතුරු සහ නැගෙනහිර මුහුදු ප්‍රදේශ වල පැවති අනතුරුදායක තත්ත්වය පහව ගොස් තිබේ. කෙසේ වෙතත් ඊසාන දිග මෝසම් තත්ත්වය හේතුවෙන් යාපනයේ සිට ත්‍රිකුණාමලය හරහා හම්බන්තොට දක්වා වෙරළට ඔබ්බෙන් මුහුදු ප්‍රදේශ වල වැසි ඇති විය හැකි බව කාළගුණ විද්‍යා දෙපාර්තමේන්තුව පවසයි. අපරභාගයේ දි හෝ සන්ධ්‍යා කාලයේ දි දිවයිනේ අභ්‍යන්තර ප්‍රදේශ වලට වැසි ඇති විය හැකි බවද එම ‍දෙපාර්තමේන්තුව සඳහන් කරයි. මේ අතර අයහපත් කාළගුණික තත්ත්වය හේතුවෙන් වැල්වැටිතුරෙයි තොන්ඩමනාරු ප්‍රදේශයට සහ පේදුරුතුඩුව කොට්ටඩි මුහුදු තීරයට ගසාගෙන පැමිණි බෝට්ටු දෙකක සිටි ඉන්දීය ධීවරයින් හය දෙනෙකු අත්අඩංගුවට ගෙන තිබේ. ඔවුන් අද(13) පේදුරුතුඩුව මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර අනවසරයෙන් මෙරට මුහුදු තීරයට ඇතුළුවී සිටියදි අත්අඩංගුවට ගැණුනු ඉන්දීය ධීවරයින් 111 දෙනා ත්‍රිකුණාමලය මහේස්ත්‍රාත් අධිකරණය විසින් ලබන විසිවන දින දක්වා රක්ෂිත බන්ධනාගාර ගතකර තිබේ.", "URL": "https://sinhala.adaderana.lk/news.php?nid=39547", "Category": null, "Parent URL": null}