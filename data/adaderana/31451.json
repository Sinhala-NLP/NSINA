{"Source": "Adaderana", "Timestamp": "February 8, 2013 11:40 am", "Headline": "අමෙරිකාවේ ඊසාන දිගට හිම කුණාටුවක්?", "News Content": "අමෙරිකාවේ ඊසාන දිග ප්‍රදේශයට සිකුරාදා පස්වරුවේ ප්‍රබල හිම කුණාටුවකින් බලපෑම් එල්ල වනු ඇති බවට එරට කාලගුණ විද්‍යා අංශ අනතුරු අඟවයි. මේ හේතුවෙන් මැසිවුසෙට්ස් සහ නිව් ඉංග්ලන්ඩ් ප්‍රාන්තවල වැසියන් ඊට මුහුණ දීම සඳහා සූදානම් වෙමින් සිටින බව විදෙස් වාර්තා සඳහන් කරයි. අමෙරිකානු වේලාවෙන් සිකුරාදා පස්වරුවේ සිට අදාළ හිම කුණාටුව බලපානු ඇති බවට කාලගුණ විද්‍යාඥයින් විශ්වාසය පළ කරයි. එම ප්‍රදේශයේ ගුවන් යානා 3000 ක පමණ ගමන් වාර අත්හිටුවීමට පියවර ගෙන ඇති අතර දුම්රිය ධාවනය අත්හිටුවීමට ද පියවර ගන්නා බව එරට බලධාරීන් පවසයි. පාසල් වසා දැමීමට පියවර ගන්නා ලෙසත් අදාළ කාලය තුළ මහා මාර්ගවල රථ වාහන ගමනා ගමනයෙන් වළකින ලෙසත් බලධාරීන් දැනුම් දී තිබේ. මේ අතර බොස්ටන් ඇතුළු නගර රැසක වෙළඳසැල්වල අත්‍යවශ්‍ය භාණ්ඩ ලබාගැනීම සඳහා විශාල පිරිසක් එක්රැස්ව සිටින බව වාර්තා වේ.", "URL": "https://sinhala.adaderana.lk/news.php?nid=31451", "Category": null, "Parent URL": null}