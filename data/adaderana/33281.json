{"Source": "Adaderana", "Timestamp": "April 15, 2013 03:31 pm", "Headline": "පරිභෝජනයට නුසුදුසු ආහාර අලෙවි කළ 387 ට නඩු", "News Content": "උත්සව සමය තුළ මිනිස් පරිභෝජනයට නුසුදුසු ආහාර ද්‍රව්‍ය අලෙවි කළ පුද්ගලයින් 387 දෙනෙකුට එරෙහිව නඩු පවරා ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. උත්සව සමය නිමිත්තෙන් මාර්තු 15 වන දින සිට අදාළ වැටලීම් ක්‍රියාත්මක කළ බව එම සංගමයේ ලේකම් සෙනරත් බණ්ඩාර මහතා සඳහන් කළේය. ඒ අනුව එම කාලය තුළ ආහාර අලෙවි කරන සහ නිෂ්පාදනය කරන ස්ථාන 2492 ක් පරීක්ෂාවට ලක් කර තිබේ. සනීපාරක්ෂාවට අහිතකර වන ලෙස ආහාර නිෂ්පාදනය කිරීම, ආහාර ප්‍රදර්ශනය කිරීම, ආහාර විකිණීම සහ කල් ඉකුත් වූ ආහාර අලෙවි කිරීම වැනිදෑ පිළිබඳව මෙහිදී පරීක්ෂා කළ බව මහජන සෞඛ්‍ය පරීක්ෂකවරුන්ගේ සංගමය සඳහන් කළේය.", "URL": "https://sinhala.adaderana.lk/news.php?nid=33281", "Category": null, "Parent URL": null}