{"Source": "Adaderana", "Timestamp": "August 14, 2019 12:05 pm", "Headline": "ඉහළ ගොස් තිබූ ජල මට්ටම් සාමාන්‍ය තත්ත්වයට", "News Content": "පැවති වැසි සහිත කාලගුණ තත්ත්වය හේතුවෙන් ගංගා කිහිපයක ඉහළ ගොස් තිබූ ජල මට්ටම් මේ වන විට සාමාන්‍ය තත්ත්වයක් දක්වා පහත බැස ඇති බව ආපදා කළමනාකරණ මධ්‍යස්ථානය පවසයි. කෙසේවෙතත් නායයෑමේ අනතුරු ඇගවීම් නිවේදන පිළිබඳව තවදුරටත් සැලකිලිමත් විය යුතු බව එම මධස්ථානයේ නියෝජ්‍ය අධ්‍යක්ෂ ප්‍රදීප් කොඩිප්ප්ලි මහතා පැවසුවේය. මේ අතර නෝර්වුඩ්, නිව්වැලිබංගලා කොටසේ නාය යෑමේ අවදානමක් හේතුවෙන් නිවාස 10 ක පදිංචිකරුවන් 59 දෙනෙකු එම ස්ථානයෙන් ඉවත් කර ඇත. පැවති අධික වර්ෂාපතනය හේතුවෙන් පස් කන්දක් කඩා වැටී නිවාස 03 කට අලාභ හානි සිදුව ඇති අතර අවදානම් තත්ත්වයේ පවතින නිවාස 10ක පදිංචිකරුවන් මෙලෙස ඉවත් කර ආරක්ෂක ස්ථානවල රැදවීමට පියවර ගෙන ඇති බව පොලිසිය පැවසුවේය. අද (14) දිනයේ ද බස්නාහිර, දකුණ, සබරගමුව, උතුරුමැද, වයඹ, උතුර සහ මධ්‍යම පළාත්වල මෙන්ම ත්‍රිකුණාමලය දිස්ත්‍රික්කයට ද පැයට කිලෝමීටර් 60 ක් පමණ දක්වා වන තද සුළං තත්ත්වයක් හටගනු ඇති බව කාලගුණ විද්‍යා දෙපාර්තමේන්තුව සදහන් කළේය. එමෙන්ම ඇතැම් ස්ථානවලට මිලිමීටර් 100 ඉක්මවූ තද වැසි ද අපේක්ෂා කරන බව එම දෙපාර්තමේන්තුව පෙන්වා දෙයි.", "URL": "https://sinhala.adaderana.lk/news.php?nid=116506", "Category": null, "Parent URL": null}