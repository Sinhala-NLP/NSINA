{"Source": "Adaderana", "Timestamp": "June 18, 2016 09:34 am", "Headline": "VAT ගැටලු කිහිපයකට යෝජනා ඉදිරිපත් කෙරේ", "News Content": "තොග සහ සිල්ලර වෙළඳාම, එකතු කළ අගය මත බද්දට (VAT) යටත්වීමේදී පැන නගින ගැටලු කිහිපයක් සඳහා යෝජනා ඉදිරිපත් කර තිබේ.මුදල් අමාත්‍ය රවී කරුණානායක, ස්වදේශ කටයුතු අමාත්‍ය වජිර අබේවර්ධන යන මහත්වරුන් සහ ව්‍යාපාරික ප්‍රජාව අතර මුදල් අමාත්‍යංශයේදී ඊයේ සාකච්ඡාවක් පැවත්වුණි.එහිදී අදාළ ගැටලු සඳහා යෝජනා ඉදිරිපත් වූ බව ස්වදේශ කටයුතු අමාත්‍යංශය සඳහන් කළේය.ඒ අනුව 2016 වසරේ මාර්තු සිට ජුනි දක්වා වන තොග මිලෙහි ඇති, බද්දට යටත් වන භාණ්ඩවල සාමාන්‍ය වටිනාකම ගණනය කර යෙදවුම් බදු ඉඩ දෙන පරිදි ක්‍රමවේදයක් සකස් කිරීමට තීරණය කර ඇත.බදුවලට යටත් වන සියළු තැනැත්තන් ලියාපදිංචි කර බදු ක්‍රමය තුළට ගෙන ඒමට දේශීය ආදායම් දෙපාර්තමේන්තුව මගින් මේ වන විටත් කටයුතු කරමින් සිටින බව එහිදී ප්‍රකාශ විය.රජයට අයත් ආයතන සඳහා බදු නිදහස් කිරීම් ඉවත් කිරීමට ද පියවර ගැනීමට නියමිතය. වැට් අදාළ වන භණ්ඩ වාර්තා පිරවීම, ගණනය කිරීම ආදී කරුණු සම්බන්ධයෙන් ව්‍යාපාරිකයන් දැනුම්වත් කිරීමටද පියවර ගන්නා බවට ද අදාළ ව්‍යාපාරික ප්‍රජාවට දැනුම් දී ත‍ිබේ.", "URL": "https://sinhala.adaderana.lk/news.php?nid=61207", "Category": null, "Parent URL": null}