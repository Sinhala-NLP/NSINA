{"Source": "Adaderana", "Timestamp": "March 8, 2011 09:51 am", "Headline": "හොර ගී තැටි අලෙවි කළ වෙළඳුන් විසිදෙනාට දඩ", "News Content": "ජනප්‍රිය ගායකයින්ගේ ගීත නීතීවිරෝධී ලෙස සංයුක්ත තැටි ගත කර අලෙවි කිරීමේ චෝදනාවට අත්අඩංගුවට ගත් පිටකොටුව ප්‍රදේශයේ වෙළඳුන් විසි දෙනෙකු අධිකරණයට ඉදිරිපත් කර තිබේ. කොළඹ අපරාධ කොට්ඨාසය මගින් අත්අඩංගුවට ගත් මෙම සැකකරුවන් ඊයේ(07) කොළඹ මහේස්ත්‍රාත් අධිකරණයට ඉදිරිපත් කර ඇත. ජනප්‍රිය ගායකයින්ගේ ගීත ඇතුළත් සංයුක්ත තැටි 800ක් පමණ මෙහි දී සොයා ගත් බව අධිකරණයට වාර්තාවක් ඉදිරිපත් කරමින් පොලිසිය ප්‍රකාශ කරනු ලැබීය. විත්තිකරුවන් අධිකරණය හමුවේ චෝදනාවට වරද පිළිගත් අතර ඒ අනුව එක් අයෙකුට රුපියල් පන් දහස බැගින් දඩ නියම කිරීමට කොළඹ ප්‍රධාන මහේස්ත්‍රාත් රශ්මි සිංග්ගප්පුලි මහතා නියෝග කළේය.", "URL": "https://sinhala.adaderana.lk/news.php?nid=14699", "Category": null, "Parent URL": null}