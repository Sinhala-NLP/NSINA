{"Source": "Adaderana", "Timestamp": "May 10, 2011 10:28 am", "Headline": "ලංගම බස් ටිකට් හොරට නිකුත් කරලා -සැකකරු රිමාන්ඩ් ", "News Content": "ලංකා ගමනාගමන මණ්ඩලයට අයත් බස් රථයක ටිකට් පත් නීතී විරෝධී අයුරින් නිකුත් කර මුදල් ඉපයීමේ චෝදනාව මත අත්අඩංගුවට ගත් පුද්ගලයෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. පිටකොටුව පොලිසියට ලැබුණු තොරතුරක් මත මෙම සැකකරු පිටකොටුව මධ්‍යම බස් නැවතුම්පොල තුළ දී අත්අඩංගුවට ගනු ලැබීය. කොළඹ සිට බිබිල දක්වා ධාවනය කිරීමට නියමිතව තිබූ ලංගම බස් රථයක මගීන්ට මෙම සැකකරු කොන්දොස්තරවරයා වශයෙන් ව්‍යාජ ලෙස පෙනී සිටිමින් ටිකට්පත් නිකුත් කර ඇති බව පිටකොටුව පොලිසිය අධිකරණයට වාර්තාවක් ඉදිරිපත් කරමින් සඳහන් කරනු ලැබීය. සැකකරු බාරයේ තිබී අත්අඩංගුවට ගන්නා ලද ටිකට් පොත ලංකා ගමනාගමන මණ්ඩලයට අයත් සත්‍ය ටිකට් පොතක් බවට හෙළි වී ඇත. එම ටිකට් පොත මෙම සැකකරුට ලැබුනේ කෙසේ ද යන්න පිළිබඳව විමර්ශන පවත්වන බව පොලිසිය පවසයි.", "URL": "https://sinhala.adaderana.lk/news.php?nid=16003", "Category": null, "Parent URL": null}