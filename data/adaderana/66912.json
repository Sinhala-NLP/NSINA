{"Source": "Adaderana", "Timestamp": "December 10, 2016 04:46 pm", "Headline": "  හම්බන්තොට විරෝධතාවය සැලසුම් කළේ අපි නෙවෙයි", "News Content": "හම්බන්තොට වරාය සේවකයින්ගේ විරෝධතාවය තමන් විසින් සංවිධානය කළ එකක් නොවන බව පා.ම නාමල් රාජපක්ෂ මහතා පවසයි.හම්බන්තොට වරාය සේවකයින්ගේ විරෝධතාවය හා නාවික හමුදාව මැදිහත්වී එය අද පෙරවරුවේ විසුරුවා හැරීම සම්බන්ධයෙන් පාර්ලිමේන්තු සංකීර්ණයේදී අද පැවැති මාධ්‍ය හමුවකදී මන්ත්‍රීවරයා මේ බව පැවසීය.සිය පියාගේ ආණ්ඩුව තිබුණා නම් හම්බන්තොට වරාය සේවකයින්ගේ රැකියා ප්‍රශ්නය මේවන විට විසඳී ඇති බවත්, වරාය විකිණීමක් සිදුවන්නේ නැති බවත්, හෙතෙම ‍එහිදී කීවේය.හම්බන්තොට දිස්ත්‍රීක්කයේ ඇමතිවරු දෙදෙනෙකු සිටියත් ඔවුන් මෙම ප්‍රශ්නය දෙස නොබැලූ බවත්, වරාය තමන්ගේ නිවස ආසන්නයේ පිහිටා තිබීමත්, හම්බන්තොට දිස්ත්‍රීක් සංවර්ධන කමිටුවේ හිටපු සභාපති ලෙස ඒ ගැන සොයාබැලීමට තමාට අයිතියක් ඇති නිසා ඒසේ මැදිහත් වූ බවත්, මන්ත්‍රීවරයා මාධ්‍යවේදීන්ගේ ප්‍රශ්නවලට පිළිතුරු ලෙස පැවසීය.සේවක විරෝධතාවය හේතුවෙන් නෞකාවලට වරායෙන් නික්ම යාමට නොහැකිවීම නිසා දිනකට රුපියල් කෝටි 6ක පාඩුවක් සිදුවීම ගැන මාධ්‍යවේදීන් දිගින් දිගටම ප්‍රශ්න කළ අවස්ථාවේදී මන්ත්‍රීවරයා කියා සිටියේ පාඩු යැයි කියා නාවික හමුදාව ලවා සේවකයින්ට පහරදීම අනුමත නොකරන බවයි.සේවකයින් සමග සාකච්ඡා කර ගැටළු විසඳා ගැනීමට හැකියාව තිබියදී නාවික හමුදාව දමා පහරදීමෙන් මෙම ආණ්ඩුව බලයට පත්වේද්දී කියා සිටි දෑ සිහිපත් වන බවද මන්ත්‍රීවරයා පෙන්වාදුන්නේය.වරාය විකුණන්නේ කීයටදැයි කීමට පවා විෂයබාර ඇමතිවරයා අසමත් බවත්, වරාය සතු හෙක්ටයාර් ගණනාවක භූමියත්, වෙරළ උද්‍යානයේවත් වටිනාකම තක්සේරු නොකර මෙලෙස විකුණාදැමීමට තමන් විරෝධය පළකරන බවත්, මන්ත්‍රීවරයා වැඩිදුරටත් පැවසීය.මාධ්‍ය හමුව ඇමතු පා.ම රෝහිත අබේගුණවර්ධන මහතා පැවසුවේ එම වරාය ලාබ ලබන තත්ත්වයට පත්ව වසර 3ක් අවෑමෙන් එහි සේවකයින් වරාය අධිකාරියට අනුයුක්ත කිරීමට මහින්ද රාජපක්ෂ ආණ්ඩුව සමයේ සැලසුම් කර තිබූ බවයි.කෙසේ වුවද වත්මන් ආණ්ඩුව සිදුකරන්නේ වරාය විකුණා රට ජීවත් කිරීම මිසක් ණයක් හෝ ගෙවීමක් නොවන බවත්, හෙතෙම පෙන්වාදුන්නේය.මාධ්‍ය හමුවට එක්වූ පා.ම චමල් රාජපක්ෂ මහතා කියා සිටියේ මෙම ප්‍රශ්නය විසඳීමට නාවික හමුදාව මැදිහත් කරගැනීමේ අවශ්‍යතාවයක් නොතිබූ බවයි.තමන් මේ ගැන අගමැතිවරයා ද සමග සාකච්ඡා කළ බවත්, එහිදී ඊට විසඳුමක් ලබාදෙන බවට අගමැතිවරයා විසින් කියා සිටි බවත්, මන්ත්‍රීවරයා පැවසුවේය.කෙසේ වුවද වරාය විකුණා දැමීමට තමන් විරෝධය පළ කරන බවද මන්ත්‍රීවරයා එහිදී අදහස් දක්වා සිටියේය.", "URL": "https://sinhala.adaderana.lk/news.php?nid=66912", "Category": null, "Parent URL": null}