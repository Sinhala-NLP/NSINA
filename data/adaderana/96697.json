{"Source": "Adaderana", "Timestamp": "September 25, 2018 05:56 pm", "Headline": "බලු දැලට හසුවු තඹුවා", "News Content": "ධිවර දෙපාර්තුමේන්තුවේ නිලධාරීන් අද(25) පෙරවරුවේ හලාවත මුහුදේ සිදුකල සෝදිසි මෙහෙයුමකදී ත්‍රිත්ව දැල් (බලු දැල්) යොදාගනිමින් මසුන් මැරූ ධීවරයන් හය දෙනෙකු සමඟ ධිවර යාත්‍රා තුනක් අත්අඩංගුවට ගැනීමට සමත් වී තිබේ. මේ මෙහෙයුම සඳහා හලාවත දිස්ත්‍රික් ධිවර කාර්යාලය, හලාවත පොලීසිය හා ධිවර සංවිධාන කීපයක නිලධාරීන් සහභාගී විය. මසුන් මරාගෙන ගොඩබිමට පැමිණෙන ධිවර යාත්‍රා පරික්ෂා කිරීම මෙහිදී සිදුකල අතර එහිදී මේ යාත්‍රා තුන අත්අඩංගුවට පත්වී තිබේ. මේ යාත්‍රාවල තිබී \" තඹුවා \" නමැති මේ වන විට සීඝ්‍රයෙන් වඳ වෙමින් යන මත්ස්‍යයන් ද හමුව තිබේ. \" තඹුවා \" නමැති මත්ස්‍යයා ඇල්ලීම තහනම් වන අතර මේ මසුන් ගල්පර ආශ්‍රිතව වාසය කරන බව හලාවත වැල්ල ධිවර සංවිධානයේ සභාපති රොෂාන් ප්‍රනාන්දු මහතා පැවසිය. මේ දැල්වල පැටලී තිබු කොරල් හා ගල්පර කොටස්ද ධිවර් දෙපාර්තුමේන්තු නිලධාරීන්ගේ අධීක්ෂණයට ලක්විණි. අත්අඩංගුවට පත් යාත්‍රා හා සැකකරුවන් හලාවත කරුකපනේ ප්‍රදේශයේ බව හඳුනා ගෙන තිබේ. පාරම්පරික ධීවරයන්ගේ ඉල්ලීම පරිදි මේ වැටලීම සිදු කර ඇත. හලාවත සහකාර ධිවර අධ්‍යක්ෂ අනුර ජයසේකර මහතාගේ උපදෙස් පරිදි මේ පිළිබද වැඩිදුර පරීක්ෂණ පවත්වන අතර සැකකරුවන් යාත්‍රා සමඟ හලාවත අධිකරණයට ඉදිරිපත් කිරීමට නියමිතව තිබිණි.", "URL": "https://sinhala.adaderana.lk/news.php?nid=96697", "Category": null, "Parent URL": null}