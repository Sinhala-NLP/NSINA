{"Source": "Adaderana", "Timestamp": "November 7, 2013 08:22 am", "Headline": " සමගි බලවේගයෙන් අද සත්‍යග්‍රහයක් ", "News Content": "එක්සත් ජාතික පක්ෂය ප්‍රමුඛ සමගි බලවේගය අද(07) පස්වරුවේ කොළඹ කොටුව දුම්රිය ස්ථානය ඉදිරිපිට සත්‍යග්‍රහයක් පැවැත්වීමට තීරණය කර තිබේ. එක්සත් ජාතික පක්ෂයේ මහලේකම් තිස්ස අත්තනායක මහතා සඳහන් කළේ පස්වරු 3.00 ට මෙම සත්‍යග්‍රහය ආරම්භ කිරිමට නියමිත බවයි. එක්සත් ජාතික පක්ෂයේ නායක රනිල් වික්‍රමසිංහ මහතා ප්‍රමුඛ විපක්ෂයේ දේශපාලන පක්ෂවල නායකයින් සහ සිවිල් සංවිධාන රැසක මෙම සත්‍යග්‍රහය සඳහා සහභාගි වීමට නියමිතයි. අයවැයෙන් සහන ලබා දෙන ලෙස රජයට බල කිරිම ඇතුළු ඉල්ලිම් කිහිපයක් මුල් කර ගනිමින් ඉදිරියේදි මෙම සත්‍යග්‍රහ ව්‍යාපාරය දිවයින පුරා ක්‍රියාත්මක කිරිමට බලාපොරොත්තු වන බව තිස්ස අත්තනායක මහතා සඳහන් කරයි. මේ අතර එක්සත් ජාතික පක්ෂයේ නායකත්ව මණ්ඩලයට පක්ෂ නායකයා සතුව තිබූ සියලු බලතල ලබා දි ඇති බව පාර්ලිමේන්තු මන්ත්‍රි ලක්ෂ්මන් කිරිඇල්ල මහතා පවසයි. මල්වතු අස්ගිරි මහනායක හිමිවරුන් බැහැ දැකීමෙන් අනතුරුව මාධ්‍යවේදින් හමුවේ අදහස් දක්වමින් කිරිඇල්ල මන්ත්‍රිවරයා මෙම අදහස් පළ කරන ලදී.", "URL": "https://sinhala.adaderana.lk/news.php?nid=38658", "Category": null, "Parent URL": null}