{"Source": "Adaderana", "Timestamp": "June 9, 2016 03:28 pm", "Headline": "රතුපස්වල නඩුවක් සමථයකට පත්කරගන්න හිමිනමක් කැමැතිවෙයි", "News Content": "රතුපස්වල ජලය ඉල්ලා පැවති උද්ඝෝෂණය අතරතුර ඇතිවූ ගැටුමේදී ඌරුවිල විහාරස්ථානයට අලාභහානි සිදුවීම සම්බන්ධයෙන් ප්‍රදේශවාසීන් පිරිසකට එරෙහිව පවරා ඇති නඩුව සමථයකට පත් කරගැනීමට කැමති බව විහාරාධිපති හිමියන් අධිකරණයට දැනුම් දී තිබේ.අදාළ නඩුව අද ගම්පහ මහේස්ත්‍රාත් අධිකරණය හමුවේ විභාගයට ගත් අවස්ථාවේ විහාරාධිපති හිමි යාගොඩ සීවලී හිමි විසින් අධිකරණයට මේ බව දැනුම් දී ඇති බව සඳහන්ය.2013 වසරේ රතුපස්වල ප්‍රදේශයේ පැවති උද්ඝෝෂණය අතරතුර වැලිවේරිය ඌරුවිල විහාරස්ථානයට එල්ල වූ ප්‍රහාරයකින් එහි දේපළවලට හානි සිදුවූ බවට ප්‍රදේශවාසීන් 23 දෙනෙකුට එරෙහිව මෙම නඩුව ගොනු කර තිබුණි.ඒ අනුව අද දිනයේ නඩුව සමථයකට පත්කර ගැනීමට කැමති බවට විහාරාධිපති හිමියන් නීතීඥවරුන් මාර්ගයෙන් අධිකරණයට දැනුම් දුන් බව අද දෙරණ වාර්තාකරු සඳහන් කළේය.කෙසේවෙතත් විහාරස්ථානයට ප්‍රහාරය එල්ල වන විට පුද්ගලයින් සිව්දෙනෙකුගේ දේපළවලට ද හානි සිදුව ඇති බවට පොලිසිය පැමිණිලි කර ඇති බැවින් ඔවුන් නොමැතිව නඩුව සමථයකට පත් කිරීමට නොහැකි බව මහේස්ත්‍රාත්වරිය ප්‍රකාශ කර තිබේ.ඒ අනුව ජූලි මස 14 වන දිනට නඩුව කල් දැමූ ගම්පහ ප්‍රධාන මහේස්ත්‍රාත්වරිය එදිනට එම පුද්ගලයින් සිව්දෙනා අධිකරණයට ඉදිරිපත් කිරීමට කටයුතු කරන ලෙස පොලිසියට දැනුම් දි ඇති බව සඳහන්ය.", "URL": "https://sinhala.adaderana.lk/news.php?nid=60940", "Category": null, "Parent URL": null}