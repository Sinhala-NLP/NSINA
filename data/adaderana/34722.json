{"Source": "Adaderana", "Timestamp": "June 7, 2013 05:13 pm", "Headline": "අවුරුදු 16 දක්වා අධ්‍යාපනය අනිවාර්යයි !", "News Content": "ළමුන්ට අනිවාර්යය අධ්‍යාපනය ලබාදිය යුතු වයස් සීමාව දීර්ඝ කිරීමට අමාත්‍ය මණ්ඩල අනුමැතිය හිමිව ඇති බව අධ්‍යාපන අමාත්‍ය බන්දුල ගුණවර්ධන මහතා පවසයි. ඒ අනුව වයස අවුරුදු පහේ සිට දාහතරක් දක්වා පැවති වයස් සීමාව පහේ සිට දහසයක් දක්වා දීර්ඝ කිරීමට තීරණය වී ඇති බව අමාත්‍යවරයා සඳහන් කරයි. නව තාක්ෂණික විෂය ධාරාව පිළිබඳ දරුවන් සහ මව්පියන් දැනුවත් කිරීම සඳහා හංවැල්ල රාජසිංහ මහා විද්‍යාලයේ පැවති වැඩමුළුවකට සහභාගී වෙමින් අධ්‍යාපන අමාත්‍යවරයා මේ අදහස් පළකරන ලදී. මෙරට අධ්‍යාපනයේ සිව්වන හැරවුම උසස් පෙළ විෂයන් සඳහා හඳුන්වාදෙන මෙම නව තාක්ෂණික විෂය ධාරාව බව සඳහන් කළ බන්දුල ගුණවර්ධන අමාත්‍යවරයා පැවසුවේ මෙම විෂය ධාරාව ජුලි මස 15 වැනිදා සිට පාසල්වලට හඳුන්වාදෙන බවයි.", "URL": "https://sinhala.adaderana.lk/news.php?nid=34722", "Category": null, "Parent URL": null}