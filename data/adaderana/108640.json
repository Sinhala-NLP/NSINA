{"Source": "Adaderana", "Timestamp": "April 24, 2019 11:31 pm", "Headline": "මුදල් හුවමාරු ක්‍රමයට මත් කුඩු ජාවාරම් කළ අයෙක් පොලිස් දැලේ", "News Content": "ප්‍රදේශ රැසක මුදල් හුවමාරු ක්‍රමයට මත් කුඩු අලෙවි කරන සැකකරුවෙකු කැබ් රථයක් සහ රුපියල් ලක්ෂයක් පමණ වටිනා හෙරොයින් සමඟ අත්අඩංගුවට ගෙන ඇත. දඹුල්ල, කැකිරාව, සීගිරිය, ගලේවෙල, මැල්සිරිපුර, ගලෙන්බිඳුණු වැව ආදී ප්‍රදේශ රැසක මත් කුඩු අලෙවි කර ඇති සැකකරු ඊයේ (23) රාත්‍රියේ අත්අඩංගුවට ගෙන ඇත. පොලිස් ඇඳිරි නීතිය පනවා තිබුණු අවස්ථාවේ මෙම සැකකරු නවාතැන්පලක නැවතී පසුදින මුදල් හුවමාරු ක්‍රමයට මුදල් ලබාදුන් පුද්ගලයන්ට මත්කුඩු තැන තැන සැඟවීම සඳහා සැලසුම් කරමින් සිටියදී මත් කුඩු ග්‍රෑම් දහයකට ආසන්න ප්‍රමාණයක් සමඟ අත්අඩංගුවට ගෙන තිබේ. සැකකරු ගාල්ල ඇල්පිටිය, කුරුඳුගහ, හැතැක්ම ප්‍රදේශයේ පදිංචි 32 හැවිරිදි අයෙකි. මීට පෙරද මත්කුඩු සමඟ ගාල්ලේ දීපඅත්අඩංගුවට පත්ව වසර එකහමාරක් පමණ බන්ධනාගාරගතව සිටි අයෙකු බව ද වාර්තා වෙයි. ඔහු සතුව පවතින කැබ් රථයකින් මත්කුඩු තැන තැන සඟවා ජංගම දුරකථනය හරහා මේවා අලෙවි කිරීම කාලයක පටන් සිදු කරගෙන ඇති බව පොලීසිය ප්‍රකාශ කර ඇත. ප්‍රශ්න කිරීමේදී හෙළි වී ඇත්තේ ඔහු පස්වැනි වසර ශිෂ්‍යත්ව විභාගය සමත්වීමෙන් පසුව කොළඹ ප්‍රදේශයේ උසස් පාසලක ඉගෙන මින් සිටියදී පසුකාලීනව මත් කුඩු වලට ඇබ්බැහි වූ බව ය. පසුව තමන්ගේ පියා නිවසින් තමන්ව පන්නා දැමීමත් සමඟ මත්කුඩු පානය කිරීම සහ අලෙවි කිරීම දිවයින පුරා සිදුකරන බව හෙළි වී ඇත. මෙම සැකකාර පුද්ගලයා සීගිරිය ප්‍රදේශයේ සහ තවත් ස්ථාන කිහිපයක පුද්ගලයන් සමීපව ඇසුරු කරමින් ඔවුන්ගේ ද සහය ලබාගෙන මෙම මත්ද්‍රව්‍ය ජාවාරම සිදු කරන බවත් ගාල්ල කුරණ ප්‍රදේශයේ ස්ථානයකින් මත්කුඩු රැගෙන එන බවද ප්‍රශ්න කිරීම්වලදී හෙළි වී ඇත. දඹුල්ල පොලීසිය සිද්ධිය සම්බන්ධ වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=108640", "Category": null, "Parent URL": null}