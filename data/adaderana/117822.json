{"Source": "Adaderana", "Timestamp": "August 30, 2019 08:32 am", "Headline": "ශ්‍රී ලංකා පොදුජන සන්ධානය නමින් පොහොට්ටුව ඇතුළු පක්ෂ නව සන්ධානයකට එක්වෙයි", "News Content": "ශ්‍රී ලංකා පොදුජන පෙරමුණ සහ එම පෙරමුණට සහය පළ කරන අනෙකුත් දේශපාලන පක්ෂ සමඟ ශ්‍රී ලංකා පොදුජන සන්ධානය නමින් නව සන්ධානයක් ගොඩනැඟීමට එම පක්ෂ නියෝජිතයින් එකඟතාවය පළ කර තිබේ. ඒකාබද්ධ විපක්ෂය නියෝජන කරන මන්ත්‍රීවරු සහ විපක්ෂනායක මහින්ද රාජපක්ෂ මහතා අතර ඊයේ(29) රාත්‍රියේ පැවති සාකච්ඡාවකදී මෙම තීරණයට එළඹී ඇත. මෙහිදී අදහස් දක්වමින් පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතා කියා සිටියේ, සාකච්ඡා ඉතාමත් සාර්ථක බවයි. එක්සත් ජාතික පක්ෂයේ කැඩී යන කණ්ඩායම් දෙක තුනක් සාකච්ඡා කරමින් සිටින බවද පැවසු ඒ මහතා, එක්සත් ජාතික පක්ෂයේ ප්‍රබලයෝ කීප දෙනෙක් ඒ අතර වන බවත් වේලාව පැමිණි පසු ඒ ගැන හෙළි කරන බවත් පැවසීය. මෙහිදී අදහස් දක්වමින් පාර්ලිමේන්තු මන්ත්‍රී සුසිල් ප්‍රේම්ජයන්ත් මහතා කියා සිටියේ, ශ්‍රී ලංකා පොදු ජන පෙරමුණෙත් සාකච්ඡා සාර්ථක බවයි. මෙහිදී වැඩිදුරටත් අදහස් දක්වමින් ඒ මහතා කියා සිටියේ මේ මොහොතේ අවශ්‍යව ඇත්තේ විනය පරීක්ෂණ නොවන බවත් රට බේරා ගැනීම සඳහා ප්‍රතිපත්ති මත එකඟතාවයක් ඇති කර ගැනීම බවයි. මේ අවස්ථාවට එක්වෙමින් පාර්ලිමේන්තු මන්ත්‍රී උදය ගම්මන්පිල මහතා කියා සිටියේ, මෙම නව සන්ධානයේ විධායක සභාව ලෙස සියයට 55 ක් ශ්‍රී ලංකා පොදු ජන පෙරමුණටත් ඉතිරි සියයට 45 සහෝදර පක්ෂ වෙත ලබා දීමටත් එකඟත්වය ඇති වෙයි. අවසාන වශයෙන් ව්‍යවස්ථාව සම්මත කර ගැනීම තවත් සතියකට කල් දැමු බවත් පැවසු මන්ත්‍රීවරයා අනෙක් පක්ෂ නායකයින්ට එය අධ්‍යයනය කිරීමට අවශ්‍ය කාලය ඒ තුළින් හිමි වෙන බවත් පැවසීය.", "URL": "https://sinhala.adaderana.lk/news.php?nid=117822", "Category": null, "Parent URL": null}