{"Source": "Adaderana", "Timestamp": "November 26, 2018 06:26 pm", "Headline": "මත්ද්‍රව්‍ය වැටලීම් පිළිබඳ මාස් පතා වාර්තාවක් ජනපති ඉල්ලයි", "News Content": "පාතාලය මර්දනය වෙනුවෙන් දැඩී තීන්දු සමඟ ශක්තිමත් වැඩපිළිවෙලක අවශ්‍යතාව ජනාධිපති මෛත්‍රීපාල සිරිසේන මහතා අවධාරණය කර සිටියි. ජ්‍යෙෂ්ඨ නියෝජ්‍ය පොලිස්පතිවරු සහ නියෝජ්‍ය පොලිස්පතිවරු සමඟ අද(26) පැවති හමුවකදී ජනාධිපතිවරයා මේ බව සඳහන් කළේය. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජ්‍යෙෂ්ඨ නියෝජ්‍ය පොලිස්පතිවරු සහ නියෝජ්‍ය පොලිස්පතිවරු සමඟ සාකච්ඡාවක් අද දහවල් ජනාධිපති කාර්යාලයේදී පැවැත්වුණි. පසුගිය මාස 3ක කාලය තුළ සිදුකළ සහ ඉදිරියේදී සිදුකරන නීති විරෝධී මත්ද්‍රව්‍ය වැටලීම්වලට අදාළ වාර්තා මාසිකව තමා වෙත ලබා දෙන ලෙස ජනාධිපති මෛත්‍රීපාල සිරිසේන මහතා මෙහිදී උපදෙස් දෙනු ලැබුවේය. අපරාධ, සංවිධානාත්මක අපරාධ හා එම කණ්ඩායම් මර්දනයට ගෙන ඇති ක්‍රියාමාර්ගවල ප්‍රගතියද ජනාධිපතිවරයා විසින් මෙහිදී විමසා බැලූ අතර, පාතාලය මර්දනය වෙනුවෙන් දැඩී තීන්දු සමඟ ශක්තිමත් වැඩපිළිවෙලක අවශ්‍යතාවද අවධාරණය කර තිබේ. එමෙන්ම පහළ ශ්‍රේණිවල පොලිස් නිලධාරීන්ගේ ගැටලු වලට විසඳුම් ලබාදීමට නව කමිටුවක් පත්කිරීමටත් ජනාධිපතිවරයා උපදෙස් දෙනු ලැබුවේය.", "URL": "https://sinhala.adaderana.lk/news.php?nid=99837", "Category": null, "Parent URL": null}