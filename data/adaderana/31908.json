{"Source": "Adaderana", "Timestamp": "February 25, 2013 12:23 pm", "Headline": "සුව ඇමති පුතුට ඇප!", "News Content": "සෞඛ්‍ය අමාත්‍ය මෛත්‍රිපාල සිරිසේන‍ මහතාගේ පුත්‍රයෙකු ඇතුළු පිරිසක් විසින් සිදුකළ බව කියන පහරදීමක් හේතුවෙන් තුවාල ලැබු මඩකළපුව ප්‍රදේශය භාරව සිටි නියෝජ්‍ය පොලිස්පති රවි වෛද්‍යාලංකාර මහතාගේ පුත්‍රයෙකු වන අසේල වෛද්‍යලංකාර රෝහල්ගත කර තිබේ. පාසිකුඩා මුහුදු තීරයේ හෝටලයකදී ඊයේ පස්වරුවේ මෙය සිදුව ඇත. ගැටුමෙන් බරපතළ තුවාල ලැබූ එකී පොලිස් ප්‍රධානියාගේ පුත් අසේල වෛද්‍යාලංකාර ප්‍රතිකාර සඳහා මඩකළපුව රෝහලට ඇතුළත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා පැවසීය. අදාළ පොලිස් ප්‍රධානියේ පුත්‍රයා සිය මව සමග පාසිකුඩා මුහුදු වෙරළේ හෝටලයක සිටියදී එකී ස්ථානයට පැමිණි පිරිසක් නිරුවත් ඡායා රූප ගැනීමේ සිද්ධියක් මෙම ප්‍රහාරයට මුල්වී ඇතැයි පොලීසිය පවසයි. පොලිස් ප්‍රධානියාගේ පුත් අසේල වෛද්‍යාලංකාර ඒ පිළිබඳව ඔවුන්ගෙන් විමසා සිටි අවස්ථාවේදී ඔහුට මෙම ප්‍රහාරය එල්ල වී ඇතැයි වාර්තා වේ. ඒ අනුව සිද්ධිය සම්බන්ධයෙන් පරීක්ෂණ පැවැත්වු කල්කුඩා පොලීසිය එම පහරදීමට ආ බව කියන පුද්ගලයින් 13 දෙනෙකු අත්අඩංගුවට ගෙන පොලිස් ඇප මත මුදා හැර තිබේ. ඔවුන් අතර සෞඛ්‍ය අමාත්‍යවරයාගේ පුත්‍රයෙකු වන දහම් තාරක ද වන බව පොලීසිය කියයි.", "URL": "https://sinhala.adaderana.lk/news.php?nid=31908", "Category": null, "Parent URL": null}