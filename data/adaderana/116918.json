{"Source": "Adaderana", "Timestamp": "August 19, 2019 02:15 pm", "Headline": "දරු පවුලක කඳුළු දැක උණු වු හදවත්", "News Content": "රට තුළ සංවර්ධන ව්‍යාපෘතීන් ඕනෑ තරම් ක්‍රියාත්මක වුවද ඇඳිවතවත් නොමැති දරුවන් ජීවත්වන පවුලක් පිළිබඳව පසුගියදා අප වාර්තා කළේය. එම පුවත ඵල දරමින් බොහෝ පිරිසක් ඔවුන්ට උකිරීමට මැදිහත් වී ඇත. තිස්සමහාරාම දිවුල්පල්ලම කොඩිගහ වැව් ඉස්මත්තේ පිහිටි ඇඳිවතවත් නොමැති දරුවන් ජීවත්වන පවුලක් පිළිබඳ අප පසුගියදා රටට අනාවරණය කළේය. එම පුවතින් පසු අද වනවිට බොහෝ පිරිසක් එම පවුලට උදව් උපකාර කිරීමට මැදිහත් වී ඇත. ඉතාම දුෂ්කර පහසුකම් මැද කොඩිගහවැවේ මසුන් අල්ලා ලැබෙන මුදලින් සිය දරුවන් පෝෂණය කරමින් වසර 15ක් පුරා මෙම පවුල දිවිගෙවනු ලබයි. කෙසේ වෙතත් ඔවුන්ට ආධාර ලබා දීමට පැමිණි පිරිසගේ මීළඟ බලාපොරෝත්තුව වී ඇත්තේ කිසි දිනක පාසලක් දැක නැති මේ දරුවන්ව පාසල් යවා නිසි අධ්‍යාපනයක් ලබා දීමයි. මේ අතර පැල්පතක ජීවත් වන මේ පවුලට තවමත් වැසිකිලි පහසුකම්වත් ලබා දීමට බලධාරීන් කටයුතු කර නැත. මෙවන් යුගයකත් බලධාරීන් මෙවැනි පවුල්වල මූලික අවශ්‍යතාව හෝ සොයා බැලීමට කටයුතු නොකිරීම සත්‍ය වශයෙන්ම විස්මයට කරුණක් නොවේද..?", "URL": "https://sinhala.adaderana.lk/news.php?nid=116918", "Category": null, "Parent URL": null}