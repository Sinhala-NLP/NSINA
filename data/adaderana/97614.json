{"Source": "Adaderana", "Timestamp": "October 13, 2018 09:09 am", "Headline": "අච්චුවේලියෙන් හමුවු මිනිස් අස්ථි ගැන හොයන්න පරීක්ෂණ අරඹයි", "News Content": "යාපනය, අච්චුවේලි ප්‍රදේශයෙන් හමුවු මිනිස් අස්ථි කොටස් පැවති ස්ථානය යාපනය මල්ලාකම් මහෙස්ත්‍රාත් ඒ.ආනන්දරාජා මහතා විසින් නිරීක්ෂණය කරනු ලැබීය. මහේස්ත්‍රාත්වරයා එහිදි නියෝග කරනු ලැබුවේ අදාළ අස්ථි කොටස් යාපනය මහ රෝහල් විශේෂඥ අධිකරණ වෛද්‍ය නිලධාරි වෙත යොමුකොට එළැඹෙන 17 වැනිදා අස්ථි කොටස් සම්බන්ධයෙන් අධිකරණයට කරුණු වාර්තා කරන ලෙසයි. යාපනය මල්ලාකම් මහෙස්ත්‍රාත්වරයා විසින් ඊයේ(12)සවස එම ස්ථානය නිරීක්ෂණය කිරීමේන් අනතුරුව මෙම නියොගය ලබා දී තිබේ. යාපනය,අච්චුවේලි මාර්ගයක් ආසන්නයේ විදුලි කණු සිටුවීමට වළවල් හැරී‍මේදී මිනිස් අස්ථි කොටස් කිහිපයක් පසුගිය 11 දා හමුව ඇති බව යාපනය අච්චුවේලි පොලීසිය පැවසීය. අචිචුවේලි පොලිසිය පැවසුවේ අච්චුවේලි පත්තමේනි සූසෙයප්පර් වීදිය ප්‍රදේශයේ විදුලි කණු සිටුවීමට වළවල් හැරීමේදී අදාළ අස්ථි කොටස් හමුවි ඇති බවයි. සිද්ධිය සම්බන්ධයෙන් පොලීසිය වෙත ලද තොරතුරු මත පොලිසිය අදාළ අස්ථි කොටස් සම්බන්ධයෙන් යාපනය මල්ලාකම් මහේස්ත්‍රාත් අධිකරණය වෙත කරුණු වාර්තා කළ බවද පොලිසිය පැවසීය. සිද්ධිය සම්බන්ධයෙන් අච්චුවේලි පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=97614", "Category": null, "Parent URL": null}