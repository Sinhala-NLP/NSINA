{"Source": "Adaderana", "Timestamp": "March 19, 2012 06:00 pm", "Headline": "මේ ආණ්ඩුවට ලුම්පන් පංතිය කැමති නෑ", "News Content": "වර්තමාන ආණ්ඩුව ගමේ බලය තුළින් ගම දිනවපු ආණ්ඩුවක් බවත්,එබඳු ගමේ බලය සහිත ආණ්ඩුවලට නගරයේ ලුම්පන් පැලැන්තිය අකමැති බවත් ඉදිකිරීම්, ඉංජිනේරු සේවා,නිවාස හා පොදු පහසුකම් අමාත්‍ය විමල් වීරවංශ මහතා පවසයි. ගමේ සංවර්ධනය නොතකා හරිමින් නගරය දෙස පමණක් බලාගෙන ගම පිළිකන්නට තල්ලු කළේ එබඳු ලුම්පන් පැලැන්තියේ පුද්ගලයින් ආණ්ඩු බලයේ සිටි අවස්ථා වලදී බවත්, වර්තමාන ආණ්ඩුව යටතේ අද පවතින්නේ ගම නැඟිටින යුගයක් බවත් හෙතෙම සඳහන් කරයි. ඔහු මේ බව කියා සිටියේ නවීකරණය කරන ලද අතුරුගිරිය- තුන්අඳහේන මාතෘ සායනය විවෘත කිරීමේ උත්සවයට ප්‍රධාන ආරාධිතයා වශයෙන් අද (19) දින එක්වෙමිනි. එහිදී අමාත්‍යවරයා මෙසේද කියා සිටියේය. \"මෙහෙම එක දිගට ගමට සහන ලැබුණු ආණ්ඩුවක් වෙන කොයි අවධියෙද තිබුණෙ? අද ඔබ සියලුදෙනාට නිදහස් අධ්‍යාපනය ලැබෙනවා. නිදහස් සෞඛ්‍ය ලැබෙනවා. දුප්පත් ජනතාවට සමෘද්ධි සහනාධාරය, ගොවියන්ට පොහොර සහනාධාරය, නිවාස ණය ආධාර , සමෘද්ධිලාභී විදුලිය නොමැති ජනයාට භූමිතෙල් සහනාධාරය, ප්‍රජා සොඛ්‍ය සේවාව, දුප්පත් ජනතාවට ණය පහසුකම් මෙහෙම බැලුවහම වෙන කිසිම රජයක් නොකරන ආකාරයේ සහන ඔබලාට දෙනවා. මේ සේරම කරද්දී ගමේ සංවර්ධනය අමතක කරල තියෙනවද? ගමේ සංවර්ධනයයි මේ ජනතා සහනයි සියල්ලම ලබාදෙන අතරේ අති විශාල දැවැන්ත සංවර්ධන යෝජනා ක්‍රම නතර කරලා තියෙනවද? නෑ. ඒ යටතේ හම්බන්තොට වරාය, අධිවේගී මාර්ග,මත්තල ගුවන් තොටුපළ, ඉහළ කොත්මලේ බලාගාරය, ආදී දැවැන්ත සංවර්ධන යෝජනා ක්‍රමත් ක්‍රියාත්මකයි. අද මේ අලුත්වැඩියා කරලා ජනතා අයිතියට පත්වන ගොඩනැගිල්ල එක් අතකින් බහුකාර්ය ගොඩනැගිල්ලක්ග මේ ගොඩනැගිල්ල පුරා වසර 15 ක් තිස්සේ නොසලකා හරින ලද ස්ථානයක්. ඒ නිසා මේ මාතෘ සායනයට පැමිණි මව්වරුන් දැඩි අපහසුතා වලට ලක්වුණා. අද වන විට අපි කඩුවෙල ආසනය තුළ විශාල සංවර්ධන වැඩ කොටසක් සිදුකරමින් තියෙන්නේ. ඒ අනුව ආර්ථික සංවර්ධන අමාත්‍යාංශය මගින් ලබාදී ඇති ප්‍රතිපාදන වලින් අපි ඉදිරියේදී කඩුවෙල ආසනය තුළ අභ්‍යන්තර මාර්ග කාපට් කිරීමට බලාපොරොත්තු වෙනවා. ඒ විතරක් නොවෙයි රජය විසින් සෑම ග්‍රාම සේවා වසමකටම රුපියල් ලක්ෂ 10 ක් සංවර්ධනය සඳහා ලබාදීමට කටයුතු යොදලයි තියෙන්නේ. මම මේ අව්සථාවෙත් ප්‍රාදේශීය ලේකම්තුමිය සමග කතා කරමින් සිටියේ ඒ මුදල කොමිස්කාරයින්ගේ අතට නොයවා ඒ මුදලින් උපරිම සංවර්ධනය එම ප්‍රදේශයට ලබාදීමට වැඩපිළිවෙලක් ක්‍රියාත්මක කළ යුතු බවයි. මේ මාතෘ සායනයේ පිළිසකර කිරීමේ කටයුතු පවා අපි පෞද්ගලික කොන්ත්‍රාත්කරුවන්ට ලබා නොදී රාජ්‍ය ඉංජිනේරු සංස්ථාවට ලබාදුන්නේ මුදලට අවශ්‍ය කරන ඉහළම සේවාව ඔවුන් ලබාදෙන නිසයි. ඇතැමුන්ට ඕන මේ රට බෙදන්න. ඒ නිසා තමයි ඒ අය කියන්නේ මේ ජිනීවා ප්‍රශ්නය ආණ්ඩුව වුවමනාවෙන් ගෙන්න ගත්ත එකක් කියලා. ඔවුන් කියන්නේ මේක ඇමරිකාවේ වරද නොවෙයි ආණ්ඩුවේ වරද කියලා. ඒ ඔවුන් නොකිය කියන්නේ ඇමරිකානු අධිරාජ්‍යවාදය හොඳයි ආණ්ඩුව නරකයි. ඒ නිසා හොඳ එක්සත් ජනපද අධිරාජ්‍යවාදය මේ නරක ආණ්ඩුවට දඩුවම් කරන්න යනවා කියලයි. ඒ නිසා හොඳ ආණ්ඩුවක් ආවොත් මේ ප්‍රශ්නේ විසඳන්න පුළුවන් කියලයි ඔවුන් කියන්නේ. මොකක්ද මේ ඔවුන් කියන හොඳ ආණ්ඩුව.. පෞද්ගලීකරණය කරන ලද රාජ්‍ය ආයතන විකුණනල මේ වගේ ප්‍රජා සෞඛ්‍ය ආදී ජනතා සුභසාධන කප්පාදුකරන , කාවේරි ද්‍රෝණියේ මන්නාරම් ද්‍රෝණියේ ස්වභාවික සම්පත් විකුණන්න දෙන ආණ්ඩුවක් තමයි ඔවුන් මේ හොඳ ආණ්ඩුවක් කියන්නේ. මේ අවස්ථාවට කඩුවෙල මහනගර සභාවේ උප නගරාධිපති බුද්ධික ජයවිලාල්, එහි නාගරික මන්ත්‍රී මනෝජ් බෙත්මගේ, කඩුවෙල ප්‍රාදේශීය ලේකම් එම්.එස්.පී සුරියප්පෙරුම යන මහත්ම මහත්මීන්, මවිවරුන් හා ප්‍රදේශවාසීහු සහභාගී වූහ.", "URL": "https://sinhala.adaderana.lk/news.php?nid=22902", "Category": null, "Parent URL": null}