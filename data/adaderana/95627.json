{"Source": "Adaderana", "Timestamp": "September 6, 2018 08:52 am", "Headline": "මාන්කුලම්වල පුපුරා ගිය බෝම්බය දෙවෙනි ජීවිතයත් බිලි ගනී", "News Content": "මුලතිව්, මාන්කුලම, මල්ලාවි මාර්ග‍ය දෙපස තේක්කවත්ත ප්‍රදේශයේ බිම්බෝම්බ ඉවත් කිරීමේ කටයුතු නිරතව සිටියදී බිම්බෝම්බයක් පුපුරා යෑමෙන් පසුගිය 03 වැනිදා සවස පුද්ගලයෙකු ජිවිතක්ෂයට පත්ව තවත් පුද්ගලයෙකු බරපතළ තුවාල ලැබු අතර, තුවාල ලැබු තැනැත්තා වව්නියාව රෝහලේ ප්‍රතිකාර ලබමින් සිටියදී ජිවිතක්ෂයට පත්ව තිබේ. ඊයේ(05) පස්වරුවේ මෙම පුද්ගලයා ජිවිතක්ෂයට ඇති බව වව්නියාව පොලීසිය සඳහන් කළේය. වව්නියාව ඕමන්ත ප්‍රදේශයේ පදිංචි ආර්.නිදර්ශන් නමැති 25 හැවිරිදි තරුණයෙකු බරපතල තුවාල ලබා වව්නියාව රෝහලේ ප්‍රතිකාර ලබමින් සිටියදී එලෙස ජිවිතක්ෂයට පත්වු බවද පොලීසිය පැවසීය. මාන්කුලම පොලීසිය පැවසූවේ අනතුරින් කිලි‍නොච්චිය ප්‍රදේශයේ පදිංචි පද්මනාදන් දිලීපන් නමැති 28 හැවිරිදි තරු‍ණයෙකු 03 වැනිදා අදාළ ස්ථානයේදීම මීට පෙර ජිවිතක්ෂයට පත්වු බවයි. ප්‍රතිකාර ලබමින් සිටියදී ජිවිතක්ෂයට පත්වු තරුණයාගේ බිරිඳ වන එන්.සාරදා නමැති 22 හැවිරිදි තරුණියක්ද සිත් තැවුල දරා ගැනීමට නොහැකිව වස පානය කිරීමෙන් අනතුරුව වව්නියාව රෝහලට ඇතුළත් කළ ඇති බවද පොලීසිය පැවසීය. ඇයගේ තත්ත්වයද බරපතළ වන බවද වව්නියාව රෝහල ආරංචි මාර්ග සඳහන් කළේය. බිම්බෝම්බ ඉවත් කිරීමේ ඩෑෂ් නමැති ජාත්‍යන්තර සංවිධානයට අනුයුක්තව සේවය කළ තරුණයින් දෙදෙනෙකු බිම් බෝම්බ නිශ්ක්‍රීය කිරීමේදී අනතුරට ලක්ව තිබිණි. සිද්ධිය සම්බන්ධයෙන් මාන්කුලම පොලිසිය හා වවුනියාව පොලිසිය වැඩිදුර පරීක්ෂණ මෙහෙයවයි. (ඡායාරූප-මාධව කුලසූරිය)", "URL": "https://sinhala.adaderana.lk/news.php?nid=95627", "Category": null, "Parent URL": null}