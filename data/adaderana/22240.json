{"Source": "Adaderana", "Timestamp": "February 20, 2012 07:11 am", "Headline": "ශ්‍රී පාදය කරුණාකොට එමින් සිටියදී බැතිමතුන් දෙදෙනෙක් අවසන් ගමන් ගිහින්", "News Content": "ශ්‍රී පාද වන්දනාවේ ගොස් එමින් සිටි පුද්ගලයකු දියේ ගිලී මරුමුවට පත්ව ඇති බව පොලීසිය පවසයි. ගාල්ල,දංගෙදර ප්‍රදේශයේ පදිංචිව සිටි 24 හැවිරිදි තරුණයකු වන මොහු ඊයේ පස්වරුවේ තවත් තරුණයින් පිරිසක් සමග ශ්‍රී පාද වන්දනාවෙන් අනතුරුව එමින් සිටියදී නල්ලතණ්නිය ප්‍රදේශයේදී මාඋස්සාකැලේ ජලාශයේ දියනෑමට ගොස් තිබේ. එහිදී අදාළ තරුණයා දියේ ගිලී අතුරුදහන්ව ඇති අතර පසුව ඔහුගේ මිතුරන් විසින් ඒ බව පොලීසියට දැනුම් දී ඇත. පසුව කළ සෝදිසිකිරීමකදී පොලිස් විශේෂ කාර්ය බලකායේ සෙබලෙකු විසින් මෙම තරුළණයාගේ මළ සිරුර ජලාශ පතුලේ රොන් මඩේ එරී තිබියදී සොයාගෙන තිබේ. මෙම ජලාශයේ දියනෑම අනතුරුදායක බව පොලීසිය විසින් හා දිසා ලේකම්වරයා විසින් දැනුවත් කර තිබියදී පවා ඇතැමුන් අවවාද නොතකා ක්‍රියාකිරීම හේතුවෙන් මෙවැනි අනතුරු සිදුවන බව පොලීසිය කියා සිටියි. මාඋස්සාකැලේ ජලාශයේ ජල මට්ටම මේවන විට පහල බැස ඇති මුත් පතුලේ රොන් මඩ පිරී තිබීම නිසා අනතුරුදායක බව පහව ගොස් නැති බව පොලීසිය වැඩිදුරටත් කියා සිටියි. මේ අතර මතුගම,ගොරොක්දූව ප්‍රදේශයේ පිරිසක් ශ්‍රී පාද වන්දනාවේ ගොස් එමින් සිටියදී පුද්ගලික බස් රථයක පා පුවරුවෙන් ඇදවැටී පුද්ගලයකු මියයාමේ සිදුවීමක් වාර්තා වේ. මිය ගිය පුද්ගලයා නෙළුව පාරේ,පැලවත්ත ප්‍රදේශයේ පදිංචිව සිටි 35 හැවිරිදි පුද්ගලයෙකි. ශ්‍රී පාද වන්දනාවේ ගොස් එමින් සිටි මෙම පුද්ගලයා පුද්ගලික බස් රථයේ පිටුපස පා පුවරුවේ සිට බස් රථය නවතා තිබියදී ඉදිරිපස පා පුවරුවට දුව ගොස් ඇති බවත්,ඒ මොහොතේම බස් රථය පණගැන්වීම නිසා ඔහු පා පුවරුවෙන් වීසිවී ඇදවැටී ඇති බවත්,පසුව එම බස් රථයේම පිටුපස රෝදයට යටවී ජීවිතක්ෂයට පත්ව ඇති බවත් පොලීසිය පවසයි. මෙම අනතුර සම්බන්ධයෙන් අදාළ පුද්ගලික බස් රථයේ රියදුරු අත්අඩංගුවට ගෙන ඇති අතර තලවාකැලේ පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=22240", "Category": null, "Parent URL": null}