{"Source": "Adaderana", "Timestamp": "February 21, 2012 10:16 am", "Headline": "සාජාහිදී මෙරට කතක් දූෂණය කළ තිදෙනෙකු කොටුවෙයි", "News Content": "ශ්‍රී ලාංකික ගෘහ සේවිකාවක් දූෂණය කිරීම සහ වටිනා භාණ්ඩ සොරකම් කිරීමේ චෝදනාව මත එමිරේට්ස් ජාතික තරුණයින් තිදෙනෙකු සාජා පොලිසිය මගින් අත්අඩංගුවට ගෙන තිබේ. නිවසේ භාණ්ඩ සොරකම් කිරීමේ අරමුණින් මෙම තරුණයින් පැමිණි අවස්ථාවේ ශ්‍රී ලාංකික කාන්තාව සාජාහි පිහිටි අදාළ නිවසෙහි තනිව රැඳී සිට ඇති බව එමිරේට්ස් මාධ්‍ය වාර්තා පෙන්වාදෙයි. වයස අවුරුදු 19 සහ 21 අතර වන තරුණයින් තිදෙනෙකු මෙලෙස අත්අඩංගුවට පත්ව ඇති බව සඳහන්ය. එදින තමන් නිවසට පැමිණි අවස්ථාවේ ගෘහ සේවිකාව මහත් සේ බියට හා කලබලයට පත්ව සිටි බවත්, නාඳුනන පුද්ගලයින් තිදෙනෙකු නිවසට පැමිණි බවත්, ඒ අතරින් දෙදෙනෙකු තමන් දූෂණය කළ බවත් ඇය ප්‍රකාශ කළ බවත් නිවෙස් හිමියා ප්‍රකාශ කර තිබේ. ඔහු වහා අදාළ සිද්ධිය පිළිබඳව පොලිසියට දැනුම් දී ඇති අතර සාජා පොලිසියේ අපරාධ විමර්ශන දෙපාර්තමේන්තුවේ නිලධාරීන් කණ්ඩායමක් විසින් පැය කිහිපයක් ඇතුළත සැකකරුවන් අත්අඩංගුවට ගෙන ඇත. නිවෙස් කිහිපයක් මංකොල්ල කෑ බවට සැකකරුවන් විසින් වරද පිළිගෙන ඇති අතර ඔවුන් සතුව තිබූ සොරකම් කරන ලද භාණ්ඩ තොගයක් ද පොලිස් භාරයට ගෙන ඇති බව මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=22270", "Category": null, "Parent URL": null}