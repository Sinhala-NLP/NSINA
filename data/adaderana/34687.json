{"Source": "Adaderana", "Timestamp": "June 6, 2013 04:14 pm", "Headline": "තීන්දුවට එරෙහි වීමට නීතිපතිවරයාට අයිතියක් නැතිලු..?", "News Content": "හිටපු අගවිනිසුරුවරියට එරෙහි දෝෂාභියෝගයට අදාළ චෝදනා විභාග කළ තේරීම් කාරක සභාව ලබා දුන් තීන්දුව අත්හිටුවන ලෙස අභියාචනාධිකරණය ලබාදුන් නියෝගයට එරෙහි වීමට නීතිපතිවරයාට කිසිදු නෛතික බලයක් නොමැති බව සඳහන් කරමින් ශ්‍රේෂ්ඨාධිකරණයට පෙත්සමක් ගොනුකර තිබේ. පාර්ලිමේන්තු මන්ත්‍රී විජිත හේරත් මහතා වෙනුවෙන් නීතීඥ සුනිල් වටගල මහතා විසින් මෙම පෙත්සම ගොනු කළ බව අද දෙරණ අධිකරණ වාර්තාකරු සඳහන් කරයි. නීතිපතිවරයා මෙරට අධිකරණයේ ස්වාධීනත්වය හා මහජනතාවගේ අධිකරණ බලය ආරක්ෂා කිරීමට ආණ්ඩුක්‍රම ව්‍යවස්ථාවෙන් පත්වන පුද්ගලයෙකු වන අතර එම කටයුතු ඉටු කිරීම නීතිපතිවරයාගෙන් බලාපොරොත්තු වන බව පෙත්සමේ සඳහන් කර තිබේ. අභියාචනාධිකරණය ලබාදුන් තීන්දුවට එරෙහිවීමට නීතිපතිවරයාට කිසිදු නෛතික බලයක් නොමැති බව සහ එසේ කිරීම ශ්‍රේෂ්ඨාධිකරණයේ රීති මාලාවන්ට හා ස්භාවික යුක්තියට එරෙහිවීමක් බව එම පෙත්සමෙන් පෙන්වා දී තිබේ. මේ හේතුවෙන් නීතිපතිවරයා විසින් ශ්‍රේෂ්ඨාධිකරණයට ඉදිරිපත් කළ පෙත්සම විභාගයට නොගෙන ඉවත දමන ලෙස විජිත හේරත් මන්ත්‍රීවරයා විසින් ගොනුකළ පෙත්සමෙන් ඉල්ලා ඇත.", "URL": "https://sinhala.adaderana.lk/news.php?nid=34687", "Category": null, "Parent URL": null}