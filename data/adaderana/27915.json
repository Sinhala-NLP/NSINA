{"Source": "Adaderana", "Timestamp": "October 1, 2012 04:52 pm", "Headline": "දැයේ දරුවන්ට නිදහස් රටක්", "News Content": "දැයේ දරුවන් වෙනුවෙන් නිදහස් රටක් ගොඩනැඟීමට රජයට හැකි වූ බව ජනාධිපති මහින්ද රාජපක්ෂ මහතා පවසයි. රටේ කුමන පළාතක සිටියත්, කුමන ජාතියකට අයත් වුවත්, වර්තමානයේ දී රටේ සියළු දරුවන්ට නිදහසේ තම අධ්‍යාපන කටයුතු කර ගෙන යාමට අවස්ථාව උදා වී ඇති බව ජනාධිපතිවරයා පැවසීය. ලෝක ළමා දිනය නිමිත්තෙන් පාදුක්ක බෝපේ රාජසිංහ විද්‍යාලයේ අද (01) පෙරවරුවේ පැවති උත්සවයකට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කර සිටියේය. මහින්ද චින්තන ඉදිරි දැක්මට අනුව ද්විතීක පාසල් දහසක් සංවර්ධනය කිරීමේ වැඩසටහන් යටතේ බෝපේ රාජසිංහ විද්‍යාලයේ ඉදිකරන ලද විද්‍යාගාරය හා නව තෙමහල් ගොඩනැගිල්ල සිසු අයිතියට පැවරීම ද මෙහි දී සිදුකෙරිණි. නිදහස් රටක් මෙන්ම සංවර්ධිත රටක් ද දැයේ දරුවන්ට තිළිණ කරන බව ජනාධිපති මහින්ද රාජපක්ෂ මහතා මෙම උත්සව අවස්ථාවට එක්වෙමින් කියා සිටියේය.", "URL": "https://sinhala.adaderana.lk/news.php?nid=27915", "Category": null, "Parent URL": null}