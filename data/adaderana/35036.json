{"Source": "Adaderana", "Timestamp": "June 18, 2013 02:00 pm", "Headline": "ඉන්දියාව මුහුදු සීමාව පුළුල් කිරීමට යයි", "News Content": "ඉන්දියාව ඔවුන්ට අයත් මුහුදු සීමාව පුළුල් කර ගැනීම සඳහා ජාත්‍යන්තර මණ්ඩලයකට යෑමට සූදානම් වන බව ඉන්දීය මාධ්‍ය අද (18) වාර්තා කර තිබේ. ශ්‍රී ලංකාවත් ඉන්දියාවත් බංග්ලාදේශයත් තමන්ගේ මුහුදු කලාප පුළුල් කරගැනීම සඳහා එක්සත් ජාතීන්ගේ සංවිධානයෙන් ඉල්ලීමක් කර තිබුණි. මේ වන විට ඉන්දියාවත් බංග්ලාදේශයත් තම මුහුදු සීමා පුළුල් කරගැනීම සම්බන්ධයෙන් සාකච්ඡා පවත්වා අවසන් ක්‍රියාමාර්ගයකට එළඹ ඇති බව ඉන්දීය මාධ්‍ය වාර්තා කළේය. එහෙත් ශ්‍රී ලංකාව සහ ඉන්දියාව මේ සම්බන්ධයෙන් තවමත් අවසන් එකඟතාවයකට පැමිණ නොමැති බව ද ඉන්දීය මාධ්‍ය වාර්තා කරයි. මේ හේතුව නිසා දෙවන වතාවටත් ඉන්දියාව තම මුහුදු සීමාව පුළුල් කිරීම සම්බන්ධයෙන් එක්සත් ජාතීන්ගේ සංවිධානයට යෝජනාවක් ඉදිරිපත් කර ඇති බව සඳහන්ය. මෙලෙස යෝජනාවක් ඉදිරිපත් කර තිබියදීත් ඉන්දියාව සහ ශ්‍රී ලංකාව අතර පවතින මුහුදු සීමා ගැටලුව සමථයකට පත් කරගැනීම සඳහා ඉන්දියාව ජාත්‍යන්තර මණ්ඩලයකට යෑමේ සූදානමක් පවතින බව ඉන්දීය මාධ්‍ය සඳහන් කර ඇත. ශ්‍රි ලංකාව ද ජාත්‍යන්තර මණ්ඩලයකට යෑමට සූදානම් වන බව ද ඉන්දීය මාධ්‍ය වාර්තා කර තිබේ. මේ සම්බන්ධයෙන් ඉන්දියාවේ ශ්‍රී ලංකා මහකොමසාරිස් කාර්යාලයෙන් සිදුකළ විමසීමකදී ඔවුන් මෙය සනාථ කළ බව ඉන්දීය මාධ්‍ය වාර්තා කර ඇත. මේ අතර අද දෙරණ මේ සම්බන්ධයෙන් විදේශ කටයුතු අමාත්‍යාංශයෙන් විමසීමක් කළේය. එහිදී එහි ප්‍රකාශකයෙකු සඳහන් කළේ ජාත්‍යන්තර මණ්ඩලයකට යෑම සම්බන්ධයෙන් මේ වන තෙක් කිසිදු තීරණයක් ගෙන නොමැති බවයි.", "URL": "https://sinhala.adaderana.lk/news.php?nid=35036", "Category": null, "Parent URL": null}