{"Source": "Adaderana", "Timestamp": "October 11, 2011 11:36 am", "Headline": "ශ්‍රී ලංකාවට පදක්කම් 7 යි-රන් 3 යි", "News Content": "පළමු වන දකුණු ආසියාතික වෙරළ ක්‍රීඩා උළෙලේ දී ශ්‍රී ලංකාව මේවන විට ප්‍රථම රන් පදක්කම් 3 ක් දිනා ගෙන තිබේ. ළහිරු ප්‍රනාන්දු විසින්\"ජීවිත ආරක්ෂක\" තරග ඉසව්වට අයත් ලයිෆ් බෝඩ් රේසින් තරගයෙන් ප්‍රථම රන්පදක්කම දිනාගත් අතර අනතුරුව සහන් රූපසිංහ සහ අඛිල වටරැක විසින් ජීවිත ආරක්ෂක තරග ඉසව්වටම අයත් පිළිවෙළින්\"රන් ස්විම් රන්\"තරගයෙන්ද,\"ඕෂන් මෑන්\"තරගයෙන්ද රන් පදක්කම් දෙකක් ශ්‍රී ලංකාවට එකතු කර ඇත. මෙම පදකම් 2ත් සමග දකුණු ආසියාතික වෙරළ ක්‍රීඩා උළෙලේ දී ශ්‍රී ලංකාව විසින් හිමිකරගෙන ඇති පදක්කම් සංඛ්‍යාව 7කි. අසුන් හැසිරවීමේ තරග ඉසව්වට අයත් තරග දෙකකින් සරත් කුමාර ක්‍රීඩකයා විසින් ලෝකඩ පදක්කම් දෙකක්ද,පැතුම් එදිරිසිංහ ක්‍රීඩකයා විසින් පිහිනුම් තරග ඉසව්වකට අදාළව ලෝකඩ පදක්කමද දිනාගෙන ඇත. වෙරළ ක්‍රීඩා පාපන්දු තරග ඉසව්වකින් රිදී පදක්කමක්ද ශ්‍රී ලංකාවට හිමිවී තිබේ.දකුණු ආසියාතික වෙරළ ක්‍රීඩා උළෙලේ මේ ගෙවී යන්නේ සිව් වන දිනයයි.", "URL": "https://sinhala.adaderana.lk/news.php?nid=19287", "Category": null, "Parent URL": null}