{"Source": "Adaderana", "Timestamp": "December 17, 2013 06:25 pm", "Headline": "කැසිනෝ හෝ මත්ද්‍රව්‍ය නැවැත්වීමට ආණ්ඩුවට බෑ", "News Content": "කැසිනෝ, මත්ද්‍රව්‍ය හෝ වැරදි හැසිරීම් නැවැත්වීමට ආණ්ඩුවට හැකියාවක් නොමැති බව අග්‍රාමාත්‍ය දී.මු.ජයරත්න මහතා පවසයි. ඒ බුද්ධශාසන හා ආගමික කටයුතු අමාත්‍යංශයේ වැය ශීර්ෂය ඇතුළු අමාත්‍යංශ 35 ක වැය ශීර්ෂ සම්බන්ධයෙන් අද පාර්ලිමේන්තුවේදී පැවති විවාදය අතරතුරය. විවාදය ආරම්භ කරමින් විපක්ෂයේ ප්‍රධාන සංවිධායක ජෝන් අමරතුංග මහතා කියා සිටියේ කැසිනෝ ව්‍යාපාරය නවත්වන ලෙස ආගමික බලවේගයක් මේ රටේ ඇති වූ නමුත් ඒ ගැන නිශ්චිත ප්‍රකාශයක් මේ දක්වා සිදුව නැති බවයි කැසිනෝ වුණත්, රා අරක්කු වුණත්, වෙනත් නරක හැසිරීම් වුණත්, ඒ සියල්ල නතර කරන්න ආණ්ඩුවකට බැරි බව එහිදී අගමැතිවරයා පැවසීය. ඒවා නතර කළ යුත්තේ ජනතාවගේ සිත් සතන් තුළින්ම බවත් හොරකම් කරන්න කලින් පොලීසියට හොරෙකු ඇල්ලිය නොහැකි බවත් කියා සිටියේය. එහිදී ජොන් අමරතුංග මන්ත්‍රීවරයා ප්‍රශ්න ක‍ළේ එම වැරදි ක්‍රියාවන් නතර කළ නොහැකි නම් ආණ්ඩුවක්, ඇමතිවරයෙක් සිටින්නේ කුමටද යන්නයි. තෛන්‍රිකායික නාහිමිවරුන් කැසිනෝවට එරෙහිව ජනපතිට පවා ලියා ඇති බව පෙන්වාදුන් මන්ත්‍රීවරයා අගමැතිවරයා ඒ ගැන කියන්නේ කුමක්දැයි ප්‍රශ්න කළේය. මල්වතු, අස්ගිරි, අමරපුර, රාමඤ්ඤ යන නිකායවල ස්වාමින් වහන්සේලාගේ එවැනි අදහස් පිළිගැනීමට බෞද්ධ ශාසන හා ආගමික කටයුතු ඇමතිවරයා සුදානම් නැතැයි යන්න ඉන් ගම්‍ය වන්නේදැයි හෙතෙම විමසා සිටියේය. එම ස්වාමින් වහන්සේලාගේ ඉල්ලීම් පිළිගැනීමට සුදානම් නැති නම් \"ඒ කියන්නේ මේ නායක ස්වාමින් වහන්සේලාගේ ඔළුව නෑ\" කියාදැයි මන්ත්‍රීවරයා ප්‍රශ්න කළේය. මේ අතර හෙරොයින් අඩංගු කන්ටේනරයක් නිදහස් කර ගැනීම සඳහා යැවු බව කියන ලිපිය සම්බන්ධයෙන් ජාතික හෙළ උරුමය පවා අගමැතිවරයා විවේචනයට ලක් කර ඇති බවද ජෝන් අමරතුංග මහතා ‍කියා සිටියේය. චීවරධාරියෙක් නොව කවරෙකු කියුවත් ඒ ගැන සත්‍යය සොයා බැලිය යුතු බව අගමැතිවරයා ඊට පිළිතුරු ලෙස දිගින් දිගටම ප්‍රකාශ කළේය.", "URL": "https://sinhala.adaderana.lk/news.php?nid=39664", "Category": null, "Parent URL": null}