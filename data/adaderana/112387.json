{"Source": "Adaderana", "Timestamp": "June 20, 2019 11:17 am", "Headline": "වැඩි ලාභ සොයන්නට ගොස් මුදලත් පොලියත් දෙකම අහිමි වු පිරිසක්", "News Content": "වැඩි පොලියක් මාසිකව ගෙවන බවට පොරොන්දු වෙමින් රුපියල් ලක්ෂ ගණනක් මුදල් ලබාගෙන පොරොන්දු පරිදි මුදලත්, පොලියත් නොගෙවන පුද්ගලයෙකුට එරෙහිව පිරිසක් හැටන් මුලස්ථාන පොලීසියේ සුළු පැමිණිලි අංශයේ පැමිණිලි ගොණු කර තිබේ. එම පුද්ගලයින් පවසන පරිදි එකී පුද්ගලයා මාසිකව පොලිය ගෙවීමේ පදනම මත මෙම මුදල් ලබාගෙන තිබේ. මුදල් ලබා ගන්නා අවස්ථාවේදී මුදල් ලබා ගත් බවට ලිපියක් සහ දින රහිත චෙක් පතක් නිකුත් කර ඇත. එමෙන්ම මාසිකව සියයට හතරක (4%) පොලියක් ගෙවීමට පොරොන්දු වී තිබේ. ලබාගත් මුදල් ඔහු සියයට විස්සක (20%) පොලියට වෙනත් පුද්ගලයින්ට ලබා දීමේ ව්‍යාපාරයක් පවත්වාගෙන ගොස් තිබේ. පොරොන්දු වු පරිදිම මාස කීපයක් පොලිය ගෙවීම සිදු කර ඇත. නමුන් පසුගිය මාස හතරක පමණ කාලයක සිට පොලිය නොගෙවීම නිසා ඔවුනට ලබා දී තිබු චෙක් පත්වල දින සටහන් කර බැංකු ගත කළද ඒවා මුදල් නොවි අගරුවී ඇත. පසුව මුදල් ලබාදුන් පුද්ගලයින් නිතර නිතර මෙම පුද්ගලයාගෙන් විමසීම් කිරීමත් සමඟ මුදල් ගැණුම්කරු හැටන් නගරය හැර යාමට කටයුතු කරන බවට සැලවීමත් සමඟ මොවුන් පසුගියදා පොලීසියට පැමිණිළි කර ඇත. ඒ අනුව පුද්ගලයින් හය දෙනෙකු පමණ දැනට පොලීසියේ පැමිණිලි යොදා ඇති අතර ඒ ලක්ෂ පණස් පහක් පමණ වු මුදලකටය. මෙම ව්‍යාපාරය සඳහා එම පුද්ගලයාට තවත් පුද්ගලයින් රැසක් රුපියල් ලක්ෂ ගණනක් මුදල් දී ඇති බව අණාවරණය වී ඇති අතර එක් පුද්ගලයෙක් රුපියල් ලක්ෂ 20, රුපියල් ලක්ෂ 40 ක් වැනි ඉහළ වටිනාකම් වලින් මෙම නීති විරෝධී ව්‍යාපාරය සඳහා මුදල් ආයෝජනය කර තිබු බවද පැවසේ. මෙම පුද්ගලයාට මෙම පොලි ව්‍යාපාරය පවත්වාගෙන යාම සදහා හැටන් නගරයේ පිළිගත් ප්‍රධාන රක්ෂණ මුල්‍ය ආයතනයක නිලධාරියෙකුගේ උදවු ලැබී තිබේ. එම ආයතනයේ මුදල් තැන්පත් කිරීමට පැමිණෙන ගණුදෙනුකරුවන්, මෙම කල්බදු ආයතනයේ කළමණාකරවරයා විසින් මෙකී පුද්ගලයාට යොමු කර ඇති නිසා සැකයකින් බියකින් තොරව මෙම ගණුදෙනුකරුවන් තම මුදල් දුන් බවද ඔවුහු පවසා ඇත. වැඩි පොලී ගෙවන පුද්ගලයා විසින් ඔහුට ගණුදෙනු කරුවන් සපයාදීම වෙනුවෙන් මෙම මූල්‍ය ආයතනයේ නිලධාරියාට ගණුදෙනු කරුවන්ට මාසිකව මුදලක් ලබා දී ඇති බවද පැවසෙයි.", "URL": "https://sinhala.adaderana.lk/news.php?nid=112387", "Category": null, "Parent URL": null}