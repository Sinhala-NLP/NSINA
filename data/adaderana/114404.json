{"Source": "Adaderana", "Timestamp": "July 18, 2019 10:28 am", "Headline": "මුස්ලිම් මැති ඇමතිවරු අගමැති හමුවුණේ ඇයි?", "News Content": "පාර්ලිමේන්තුව නියෝජනය කරන මුස්ලිම් මන්ත්‍රීවරුන් සහ අග්‍රාමාත්‍ය රනිල් වික්‍රමසිංහ මහතා අතර විශේෂ සාකච්ඡාවක් පවත්වා තිබේ. ඊයේ(17) පස්වරුවේ අරලියගහ මන්දිරයේ පැවැති මෙම සාකච්ඡාවෙන් අනතුරුව මාධ්‍යයට අදහස් දක්වමින් එක්සත් ජාතික පක්ෂ පාර්ලිමේන්තු මන්ත්‍රී මුජිබර් රහුමාන් මහතා පැවසුවේ මද්‍රසා පාසල් රජයට පවරා ගැනිම ඇතුළු කරුණු කිහිපයක් සම්බන්ධයෙන් එහිදී සාකච්ඡා කළ බවයි. ඉදිරියේ දී සියලු ඉස්ලාමීය ආගමික පාසල් අධ්‍යාපන අමාත්‍යාංශය යටතට පවරා ගැනීමට අවශ්‍ය පනත ඉදිරිපත් කිරීමට නියමිත බවත්, ඒ සම්බන්ධයෙන් ඇති සංශෝධනයන් ගැන ද මෙහිදී කථා වී ඇති අතර, කැබිනට් මණ්ඩලයට පත්‍රිකාවක් ඉදිරිපත් කර, ඒ සියලු පාසල් අධ්‍යාපන අමාත්‍යාංශය යටතේ පවත්වා ගෙන යන බවත් මෙහිදී අදහස් දක්වමින් මුජිබර් රහුමාන් මහතා පැවසීය. මේ අතර, අමාත්‍යධූරවලින් ඉවත් වු මුස්ලිම් අමාත්‍යවරු යළි දිවුරුම් දීම සම්බන්ධයෙන් මෙතක් නිශ්චිත තීන්දුවක් නොමැති බවත් පැවසු මන්ත්‍රීවරයා, මේ සම්බන්ධයෙන් ඉල්ලා අස්වු නියෝජ්‍ය ඇමතිවරු හා ඇමතිවරු සියලු දෙනා අගමැතිවරයා එක්ව සාකච්ඡා කිරීමට නියමිත බවත් මන්ත්‍රීවරයා මෙහිදී වැඩිදුරටත් සඳහන් කළේය. රිෂාඩ් බදියුදීන් අමාත්‍යවරයා නැවත තම ඇමතිධූරය බාර ගන්නේ ද යන්න පිළිබඳ එතුමාගේ පෞද්ගලික අදහස ගැන තමා නොදන්නා බවත් පැවසු මුජිබර් රහුමාන් මන්ත්‍රීවරයා, පසුගිය දා පැවති සාකච්ඡාවේ දී සියලු දෙනා හිටපු අමාත්‍යධුර ලබා ගැනීමට එකඟත්වය පළ කළ බව ද පැවසීය.", "URL": "https://sinhala.adaderana.lk/news.php?nid=114404", "Category": null, "Parent URL": null}