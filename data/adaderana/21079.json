{"Source": "Adaderana", "Timestamp": "January 1, 2012 09:59 am", "Headline": " එල්‍.ටී.ටී.ඊ සැකකරු පරීක්ෂණ නිමාවනතුරු රිමාන්ඩ්", "News Content": "යුද්ධය පැවති සමයේ මහා පරිමාණයේ ප්‍රහාර සහ ඝාතන වලට අදාළව තොරතුරු රැස් කළේ යැයි අත්අඩංගුවට ගත් ප්‍රබල එල්.ටි.ටි.ඊ. සාමාජිකයෙකු පරීක්ෂණ අවසන් වන තුරු රිමාන්ඩ් භාරයේ තැබීමට අධිකරණය නියෝග කර තිබේ. ත්‍රස්ත මර්දන ඒකකය විසින් සැකකරු අධිකරණයට ඉදිරිපත් කිරීමෙන් අනතුරුව කොළඹ මහේස්ත්‍රාත් අධිකරණය විසින් මෙම නියෝගය ලබාදී ඇත. ‍පොලිසිය අධිකරණයට වාර්තාවක් ඉදිරිපත් කරමින් කියා සිටියේ අත්අඩංගුවට ගත් මෙම සැකකරු අනුරාධපුර ගුවන් හමුදා කඳවුර ඇතුළු එල්.ටි.ටි.ඊ. සංවිධානය මඟින් සිදුකළ ප්‍රහාර ගණනාවකට හවුල් වී ඇති බවට ‍පරීක්ෂණ වලදී අනාවරණය වී ඇති බවයි. එමෙන්ම මේජර් ජෙනරාල් ජානක පෙරේරා ඝාතනයට අදාළව මෙම සැකකරු තොරතුරු රැස්කර ඇති බව පරීක්ෂණ වලදී හෙළි වී ඇතැයි පොලිසිය අධිකරණයට දැනුම් දී සිටියේය. ඉදිරිපත් වු කරුණු සලකා බැලූ අධිකරණය සැකකරු පරීක්ෂණය අවසන් වන තුරු රිමාන්ඩ් භාරයේ තැබීමට නියෝග කර ඇත.", "URL": "https://sinhala.adaderana.lk/news.php?nid=21079", "Category": null, "Parent URL": null}