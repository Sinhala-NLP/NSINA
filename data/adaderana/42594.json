{"Source": "Adaderana", "Timestamp": "April 17, 2014 09:26 am", "Headline": "නිදහස සුරක්ෂිත කිරීමට රජයට බලපෑම් කළ යුතුයි ", "News Content": "ශ්‍රී ලාංකිකයින්ගේ මූලික අයිතිවාසිකම් සහ නිදහස සුරක්ෂිත කිරීමට බ්‍රිතාන්‍ය රජය සමඟ එක්ව ශ්‍රී ලංකා බලධාරීන්ට බලපෑම් කළ යුතු බව බ්‍රිතාන්‍ය ලේබර් පක්ෂය පවසයි. එම පක්ෂයේ නායක එඩ්. මිලිබෑන් පවසන්නේ ශ්‍රි ලංකාවේ සම්බන්ධයෙන් විමර්ශනයක් සිදුකළ යුතු බවට ජිනීවා මානව හිමිකම් කවුන්සිලයේ දී සම්මත වූ යෝජනාවට තම පක්ෂයද සහය පළ කරන බවයි. අලුත් අවුරුද්ද වෙනුවෙන් බ්‍රිතාන්‍යයේ සහ ශ්‍රී ලංකාවේ වෙසෙන දෙමළ ජනතාව වෙත සුබපැතුම් පණිවුඩයක් යොමු කරමින් එඩ් මිලිබෑන් මේ බව ප්‍රකාශ කර තිබේ. ශ්‍රී ලංකාව සම්බන්ධයෙන් ජාත්‍යන්තර විමර්ශනයක් සිදුකිරීම තුළින් ශ්‍රී ලංකාවේ ප්‍රතිසන්ධාන ක්‍රියාවලියට මහඟු දායකත්වයක් ලබාදිය හැකි බව එඩ්‍. මිලිබෑන් මහතා පෙන්වා දෙයි. ශ්‍රී ලංකාවේ වෙසෙන දෙමළ ජනතාව සම්බන්ධයෙන් තම පක්ෂය නිරන්තරව දැඩි අවධානයෙන් පසුවන බව ද ඔහු වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=42594", "Category": null, "Parent URL": null}