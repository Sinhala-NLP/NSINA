{"Source": "Adaderana", "Timestamp": "May 28, 2018 03:57 pm", "Headline": "අත්අඩංගුවට පත් රංගන ශිල්පිණි දිපානි සිල්වාට ඇප-රියදුරු බලපත්‍රය අත්හිටුවයි", "News Content": "රිය අනතුරක් සිදු කිරිම සම්බන්ධයෙන් අත්අඩංගුවට පත් ප්‍රවීන රංගන ශිල්පීණි දිපානි සිල්වා මහත්මිය පානදුර මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් ලක්ෂ 2ක ශරීර ඇප මත මුදා හැර තිබේ. එහිදී රුපියල් ලක්ෂ 02 වු ශරීර ඇපයක් මත ඇය නිදහස් කර ඇති අතර අධිකරණය විසින් දිපානි සිල්වා මහත්මියගේ රියදුරු බලපත්‍රය අත්හිටුවා ඇත. අප වාර්තාකරු සඳහන් කළේ ප්‍රතිකාර දීමනා ලෙස රුපියල් 25,000ක මුදලක් තුවාල ලැබු දැරියගේ පියා හට ලබාදුන් අතර ත්‍රිරෝද රථයේ නඩත්තු කටයුතු සඳහා මුදල් ලබාදෙන බවටද දිපානි සිල්වා මහත්මිය අධිකරණය ඉදිරියේ පොරොන්දු වු බවයි. එසේම තුවාල ලැබු දැරිය සුවවන තුරු අවශ්‍ය ප්‍රතිකර දීමනා ලබාදීමටද ඇය අධිකරණය ඉදිරියේ පොරොන්දුවී තිබේ. අද(28) පෙරවරු 6.40 ට පමණ බණ්ඩාරගම - කැස්බෑව මාර්ගයේ කිදෙල්පිටිය මංසන්ධියේ දී මෝටර් රථයක් ත්‍රීරෝද රථයක ගැටීමෙන් මෙම අනතුර සිදුව තිබුණි. අනතුර සිදු වන අවස්ථාවේ මෝටර් රථය පදවා ඇත්තේ ජනප්‍රිය ටෙලිනාට්‍ය නිළි දීපානි සිල්වා මහත්මියයි. ඇය සිය මව බැලීම සඳහා කැස්බෑව සිට බණ්ඩාරගම දෙසට මෝටර් රථයෙන් ගමන් කර ඇති අතර ත්‍රීරෝද රථය , පාසලට ළමුන් ඇතුළත් කිරීම සඳහා බණ්ඩාරගම සිට කැස්බෑව දක්වා ගමන් කර තිබෙනවා. පොලීසිය පැවසුවේ මෝටර් රථය වැරදි දිශාවෙන් ගමන් කිරීම හේතුවෙන් ත්‍රීරෝද රථයේ ගැටීමෙන් මෙම අනතුර සිදුව ඇති බවයි. අනතුර සිදු වන අවස්ථාවේ ත්‍රිරෝද රථයේ එකම පවුලේ පියා,දියණිය සහ පුතා ගමන් කර තිබේ. අනතුරින් රියදුරු වශයෙන් සිටි පියා සුළු තුවාල ලබා ඇති අතර වයස අවුරුදු 10 ක් වන දියණිය බරපතල තුවාල ලබා කළුබෝවිල ශික්ෂණ රෝහලට ඇතුළත් කර තිබේ. අනතුරුව සැලවූ වහාම දැරියගේ මව එම ස්ථානයට පැමිණ තිබිණි. පසුව රිය අනතුර සිදු කිරිම සම්බන්ධයෙන් ප්‍රවීන රංගන ශිල්පීනී දිපානි සිල්වා මහත්මිය බණ්ඩාරගම පොලිසිය මඟින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=89967", "Category": null, "Parent URL": null}