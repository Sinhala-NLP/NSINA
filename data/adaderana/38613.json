{"Source": "Adaderana", "Timestamp": "November 5, 2013 07:00 am", "Headline": " නායකත්ව මණ්ඩලය රැස්වෙයි - සජිත් රැස්වීමට නෑ", "News Content": "එක්සත් ජාතික පක්ෂයේ නායකත්ව මණ්ඩලය පළමු වරට අද රැස්වීමට නියමිතව තිබේ. සිරිකොත පක්ෂ මූලස්ථානයේ දී පෙරවරු 11ට කරු ජයසූරිය මහතාගේ නායකත්වයෙන් යුත් එක්සත් නායකත්ව මණ්ඩලය රැස්වීමට නියමිත බව වාර්තා වේ. එක්සත් ජාතික පක්ෂය නව මාවතකට ගෙන යාම සඳහා නායකත්ව මණ්ඩලයක් පත් කිරීමට ඊයේ පස්වරුවේ රැස්වු එම පක්ෂයේ කෘත්‍යාධිකාරී මණ්ඩලය ඒකමතිකව අනුමැතිය ලබාදී තිබේ. නව දෙනෙකුගෙන් සමන්විත එම නායකත්ව මණ්ඩලයේ සභාපති ධුරය කරු ජයසූරිය මහතාට හිමිව ඇති අතර සජිත් ප්‍රේමදාස සහ රවී කරුණානායක යන මහත්වරුන්ද එහි එහි සාමාජිකයෝ වෙති. කෘත්‍යාධිකාරී මණ්ඩලය විසින් මෙම නායකත්ව මණ්ඩලය සඳහා රුවන් විජේවර්ධන, තලතා අතුකෝරල සහ ලක්ෂ්මන් කිරිඇල්ල යන මන්ත්‍රීවරුන් පත් කර ඇති බව එක්සත් ජාතික පක්ෂයේ මහලේකම් තිස්ස අත්තනායක මහතා සඳහන් කළේය. ඊට අමතරව නායකත්ව මණ්ඩලය සඳහා නිල බලයෙන් එක්සත් ජාතික පක්ෂයේ සභාපතිවරයා, මහලේකම්වරයා සහ සන්නිවේදන අංශයේ ප්‍රධානියා ද ඇතුළත් වනු ඇති බව කියැවෙයි. මෙම නායකත්ව මණ්ඩලය සඳහා කෘත්‍යාධිකාරී මණ්ඩලයෙන් තමාට හිමිව ඇති සියලු බලතල පවරා ඇති බව එක්සත් ජාතික පක්ෂයේ නායක රනිල් වික්‍රමසිංහ මහතා සඳහන් කළේය. සිරිකොත පක්ෂ මූලස්ථානයේ පැවති කෘත්‍යාධිකාරී මණ්ඩල රැස්වීමෙන් අනතුරුව මාධ්‍ය වෙත විශේෂ ප්‍රකාශයක් කරමින් රනිල් වික්‍රමසිංහ මහතා මෙම අදහස් පල කළේය. කෙසේ වෙතත් එක්සත් නායකත්ව මණ්ඩලයට තමාගේ නම යෝජනා වුව ද ඉන් ඉවත් වන බව සජිත් ප්‍රේමදාස මහතා කියා සිටියි. කෘත්‍යාධිකාරී මණ්ඩල රැස්වීමෙන් අනතුරුව සිය තීරණය පිළිබඳව පැහැදිලි කළ සජිත් ප්‍රේමදාස මහතා කියා සිටියේ නායකත්ව මණ්ඩලයට පුද්ගලයින් පත්කිරීමේදී ලබාදුන් සංයුතිය පිළිබඳ තමාට ගැටළුවක් පවතින හෙයින් තමන් නායකත්ව මණ්ඩල රැස්වීමට සහභාගී නොවන බවයි. නායකත්ව මණ්ඩලයට පුද්ගලයින් පත් කිරීමේදී රනිල් වික්‍රමසිංහ මහතාට පුද්ගලයින් 3 දෙනෙකුද, කරූට සහ සජිත්ට පුද්ගලයින් දෙදෙනා බැගින්ද පත්කිරීමට හැකිවන පරිදි විධිවිධාන සැකසිය යුතු බවට කෘත්‍යාධිකාරී මණ්ඩල රැස්වීමේදී යෝජනා වී තිබුණි.", "URL": "https://sinhala.adaderana.lk/news.php?nid=38613", "Category": null, "Parent URL": null}