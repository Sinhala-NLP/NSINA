{"Source": "Adaderana", "Timestamp": "April 11, 2014 04:50 pm", "Headline": "පැය 24ට 168යි - මෙහෙයුම් තවදුරටත්", "News Content": "බීමත් රියදුරන් අත්අඩංගුවට ගැනීම සඳහා පොලීසිය ආරම්භ කළ විශේෂ මෙහෙයුමේ දී මේ වන විට පුද්ගලයින් 168 දෙනෙකු අත්අඩංගුවට ගෙන තිබේ. ඊයේ පෙරවරු 6.00 සිට ගත වු පැය 24ක කාලය තුළ මෙම පිරිස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. එහිදී බීමත්ව රිය ධාවනය කළ යතුරු පැදිකරුවන් 76 දෙනෙකු, ත්‍රි රෝද රථ රියදුරන් 68 දෙනෙකු සහ වෙනත් වාහන රියදුරන් 24 දෙනෙකු අත්අඩංගුවට ගෙන ඇත. එළඹෙන උත්සවය සමය නිමිත්තෙන් දිවයින පුරා සියලු පොලිස් ස්ථාන ආවරණය වන පරිදි මෙම වැටලීම ක්‍රියාත්මක කරන බව පොලිස් මාධ්‍ය ප්‍රකාශක කාර්යාලය සඳහන් කළේය. බීමත් රියදුරන් අත්අඩංගුවට ගැනීම සඳහා වු මෙම විශේෂ වැටලීම ලබන 20 වන දින දක්වා ක්‍රියාත්මකය.", "URL": "https://sinhala.adaderana.lk/news.php?nid=42473", "Category": null, "Parent URL": null}