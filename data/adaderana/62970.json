{"Source": "Adaderana", "Timestamp": "August 11, 2016 01:16 pm", "Headline": " ජොනීට රට යන්න අවසර - පිල්ලෙයාන් යළිත් රිමාන්ඩ්", "News Content": "ජොන්ස්ටන් ප්‍රනාන්දු මන්ත්‍රිවරයාට විදෙස්ගතවීම සඳහා කොළඹ මහේස්ත්‍රාත් අධිකරණය අවසර ලබාදී තිබේ.මන්ත්‍රීවරයා වෙනුවෙන් ඔහුගේ නීතීඥවරු කළ ඉල්ලීමක් සළකා බැලීමෙන් පසු අධිකරණය මෙම අවසරය ලබාදුන් බව අද දෙරණ වාර්තාකරු පැවසුවේය.තම බිරිඳට අවශ්‍ය වෛද්‍ය ප්‍රතිකාර ලබාගැනීම සඳහා සිංගප්පූරුව බලා යාමට අවශ්‍ය බව හිටපු අමාත්‍ය ජොන්ස්ටන් ප්‍රනාන්දු මහතා මෝසමක් මගින් අධිකරණයෙන් අවසර ඉල්ලා තිබුණි.ඒ අනුව ලබන සැප්තැම්බර් මස 6 වැනිදා තෙක් ඔහුට පනවා තිබූ විදෙස් ගමන් තහනම ඉවත් කිරීමට මහේස්ත්‍රාත්වරයා නියෝග කර ඇත.මේ අතර නැගෙනහිර පළාත් හිටපු ප්‍රධාන අමාත්‍ය ශිවනේසතුරෙයි චන්ද්‍රකාන්තන් හෙවත් පිල්ලෙයාන් ලබන 24 වන දින දක්වා තවදුරටත් රක්ෂිත බන්ධනාගාර ගත කිරීමට මඩකළපුව මහේස්ත්‍රාත් අධිකරණය නියෝග කර තිබේ.හිටපු පාර්ලිමේන්තු මන්ත්‍රී ජෝසප් පරරාජසිංහම් ඝාතනය සම්බන්ධයෙන් පසුගිය වසරේ ඔක්තෝබර් මස 09 වෙනිදා කොළඹ අපරාධ කොට්ඨාසය විසින් පිල්ලෙයාන් අත්අඩංගුවට ගන්නා ලදී.", "URL": "https://sinhala.adaderana.lk/news.php?nid=62970", "Category": null, "Parent URL": null}