{"Source": "Adaderana", "Timestamp": "February 17, 2017 01:54 pm", "Headline": "ඉන්දීය සාගරයේ සාමය සහ නිදහස් නාවික ගමනාගමනය තහවුරු කරන සමුළුවකට සූදානම්", "News Content": "ඉන්දීය සාගරය තුළ සාමය සහ නිදහස් නාවික ගමනාගමනය තහවුරු කරලීම සඳහා අවශ්‍ය ක්‍රියාමාර්ග සැළසුම් කිරීමේ අරමුණින් සියළු පාර්ශවයන්ගෙන් සැදුම්ලත් සමුළුවක් කැඳවීම උදෙසා මූලිකත්වය ගැනීමට ශ්‍රී ලංකාව සූදානම් බව අග්‍රමාත්‍ය රනිල් වික්‍රමසිංහ මහතා පවසයි.ඉන්දියන් සාගරය තුළ ඇති වන ගැටලු නිරාකරණය කරගැනීම සඳහා පවතින හොඳම මාර්ගය එහි යාත්‍රා කෙරෙන හමුදා නෞකා සඳහා ආචාරධර්ම පද්ධතියක් සකස් කිරීම බව අග්‍රමාත්‍යවරයා පෙන්වාදෙයි.ඔස්ට්‍රේලියාවේ ඩීකින් විශ්වවිද්‍යාලයේ නීති පීඨයේ විශේෂ ආරාධිතයන්ගේ රාත්‍රී භෝජන සංග්‍රහයේ මුඛ්‍ය දේශනය පවත්වමින් අග්‍රමාත්‍යවරයා මෙම අදහස් පළ කර තිබේ.ඉන්දීය සාගර කලාපය තුළ මතුවී එන සමුද්‍ර ත්‍රස්තවාදය පිළිබඳව දැඩි අවධානයක් යොමු කළ යුතු බව එහිදී අවධාරණය කළ අග්‍රමාත්‍යවරයා කියා සිටියේ එල්.ටී.ටී.ඊ සංවිධානයේ මුහුදු ත්‍රස්තවාදයට ඔබ්බෙන් ගොස් වෙළෙද නෞකාවන් පැහැරගැනීම් දක්වා මේ වන විට සමුද්‍ර ත්‍රස්තවාදය පණගැන්වෙමින් පවතින බවය.මෙම සියලු සාධක සැලකිල්ලට ගනිමින් ඉන්දීය සාගරය සාම කලාපයක් බවට පත් කිරීම සඳහා සුවිශේෂී යාන්ත්‍රණයක් නිර්මාණය කරගත යුතු බව අග්‍රමාත්‍ය රනිල් වික්‍රමසිංහ මහතා එහිදී පෙන්වා දී තිබේ.ඒ සඳහා ඉන්දීය සාගරයට යාබද රටවල්, එක්සත් ජාතීන්ගේ ආරක්ෂක මණ්ඩලයේ සාමාජික රටවල් සහ ප්‍රධාන නාවික ආයතන එක්ව සම්මේලනයක් පැවැත්වීමට තමන් යෝජනා කරන බව අග්‍රමාත්‍යවරයා වැඩිදුරටත් ප්‍රකශ කර තිබේ.", "URL": "https://sinhala.adaderana.lk/news.php?nid=69747", "Category": null, "Parent URL": null}