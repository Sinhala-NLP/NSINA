{"Source": "Adaderana", "Timestamp": "April 9, 2016 08:53 am", "Headline": "ගිනිකෙළි සෙල්ලම්වලින් ඇස් පරිස්සම්කර ගන්න", "News Content": "එළඹෙන අළුත් අවුරුදු උත්සව සමයේදී රතිඤ්ඤා සහ ගිනිකෙළි භාවිතයේදී සැළකිලිමත් වන ලෙස ශ්‍රී ලංකා අක්ෂි ශල්‍ය විශේෂඥ වෛද්‍යවරුන්ගේ සංගමය සියළු ජනතාවගෙන් ඉල්ලීමක් කරයි.එම සංගමය පෙන්වා දෙන්නේ ගිනිකෙළි අනතුරු වලින් ළමුන්ට වැඩි හානි සිදුවිය හැකි බවයි.එබැවින් දරුවන්ගේ ඇස් ආරක්ෂා කරගැනීම සඳහා පියවර ගන්නා ලෙස විශේෂඥ වෛද්‍ය ධර්මා ඉරුගල්බණ්ඩාර මහත්මිය සඳහන් කරයි.යම් හෙයකින් අනතුරක් සිදුවුවහොත් බාහිර ප්‍රතිකාර සිදුනොකර වහාම රෝහලක් වෙත යොමුවිය යුතු බව විශේෂඥ වෛද්‍ය බිනර අමරසිංහ මහතා ප්‍රකාශ කළේය.දරුවන් රතිඤ්ඤා දැල්වීමේදී නිරන්තරයෙන් වැඩිහිටියන්ගේ පරීක්ෂාවට ලක්කිරීම, ගිනි ඇවිලෙන ස්ථාන වල ගිනිකෙළි භාවිත නොකිරීම, අතේ තබාගෙන ගිනිකෙළි නොදැල්වීම, වෙනත් පුද්ගලයන් අසලට ගිනිකෙළි විසි කිරීමෙන් වැළකීම පිළිබඳ අවධානය යොමු කළ යුතු බවද වෛද්‍යවරුන් ඉල්ලා සිටියි.", "URL": "https://sinhala.adaderana.lk/news.php?nid=59020", "Category": null, "Parent URL": null}