{"Source": "Adaderana", "Timestamp": "June 1, 2016 04:02 pm", "Headline": "ජාතික ගීය ප්‍රශ්නයත් සලකා බැලීමට තීන්දුයි", "News Content": "ජාතික ගීය දෙමළ භාෂාවෙන් ගායනා කිරීම ආණ්ඩුක්‍රම ව්‍යවස්ථාවට පටහැණි බව ප්‍රකාශ කරන ලෙස ඉල්ලා ගොනුකර ඇති පෙත්සමක් ජුලි මස 07 වැනිදා සලකා බැලීමට ශ්‍රේෂ්ඨාධිකරණය තීරණය කර තිබේ. කැලණිය ප්‍රදේශයේ පදිංචිකරුවන් තිදෙනෙකු විසින් අදාළ පෙත්සම ඉදිරිපත් කර ඇති බව අද දෙරණ අධිකරණ වාර්තාකරු පැවසුවේය. පෙත්සම්කරුවන් පවසන්නේ ආණ්ඩුක්‍රම ව්‍යවස්ථාව තුළ ජාතික ගීය දෙමළ භාෂාවෙන් ගායනා කිරීම සඳහා කිසිදු නීතිමය ප්‍රතිපාදනයක් සලසා නොමැති බවයි. එසේ තිබියදීත් පසුගිය නිදහස් දින උත්සවයේදී ජාතික ගීය දෙමළ භාෂාවෙන් ගායනා කිරීමට අමාත්‍ය මණ්ඩලය තීරණය කිරීම ව්‍යවස්ථා විරෝධී ක්‍රියාවක් බව පෙත්සම්කරුවන් පවසයි. මේ හේතුවෙන් අදාළ තීරණය තුළින් අමාත්‍ය මණ්ඩලය ආණ්ඩුක්‍රම ව්‍යවස්ථාව උල්ලංඝණය කර ඇති බවට තීන්දුවක් ලබාදෙන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා ඇති බව සඳහන්ය.", "URL": "https://sinhala.adaderana.lk/news.php?nid=60684", "Category": null, "Parent URL": null}