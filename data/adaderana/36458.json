{"Source": "Adaderana", "Timestamp": "August 7, 2013 05:23 pm", "Headline": "ඡන්ද මධ්‍යස්ථාන සඳහා පැමිණීමට ප්‍රවාහන පහසුකම් ", "News Content": "උතුර, මධ්‍යම හා වයඹ පළාත් සභාවල සිටින කායික දුබලතාවයෙන් යුතු පුද්ගලයින්ට ජන්ද මධ්‍යස්ථාන වෙත පැමිණීම සඳහා විශේෂ ප්‍රවාහන පහසුකම් ලබාදීමට මැතිවරණ මහලේකම් කාර්යාලය තීරණය කර තිබේ. නිවේදනයක් නිකුත් කරමින් මැතිවරණ කොමසාරිස් මහින්ද දේශප්‍රිය මහතා පෙන්වා දෙන්නේ යම් තැනැත්තෙකුට පයින් හෝ මහජන ප්‍රවාහන සේවාවක් මගින් ජන්ද පොළට යාම් සහ ඒම් කළ නොහැකි පුද්ගලයින් සඳහා මෙම පහසුකම් සැපයීමට තීරණය කර ඇති බවයි. ඒ සඳහා ජන්ද විමසුම පවත්වන දිනයට දින 04කට පෙර එනම් සැප්තැම්බර් මස 13 වන දිනට පෙර ස්වකීය ජන්ද විමසීම් ප්‍රදේශයේ තේරීම් භාර නිලධරයා වෙත ඉල්ලුම්පත්‍රයක් ඉදිරි පත් කළ යුතු බව මැතිවරණ කොමසාරිස්වරයා පවසයි. ඉදිරිපත් කිරීම් නීතිමය අවශ්‍යතාවයක් වන අතර තේරීම් භාර නිලධාරීවරයා සෑහීමකට පත් වන්නේ නම් එම තැනැත්තාහට විශේෂ ප්‍රවාහන පහසුකම් ලබාගැනීම සඳහා අවසර පත්‍රයක් නිකුත් කිරීමට නියමිතයි. අදාළ අයදුම්පත්‍රය යොමුකරන තැනැත්තා තමාට පොදු වාහනයකින්, පයින් ජන්දපොළට යාම්, ඒම් කිරීමට නොහැකි බව තහවුරු කරමින් ලියාපදිංචි වෛද්‍යවරයෙකුගේ වෛද්‍ය සහතිකයක් ඉදිරිපත් කළ යුතු බව ද මැතිවරණ කොමසාරිස් මහින්ද දේශප්‍රිය මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=36458", "Category": null, "Parent URL": null}