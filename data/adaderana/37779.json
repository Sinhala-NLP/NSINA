{"Source": "Adaderana", "Timestamp": "September 29, 2013 09:51 am", "Headline": "පරාජයට හේතුව රනිල් බව මෛත්‍රී කියයි - හැම පරාජයක්ම ඒ අහිංසකයා‍ගේ පිටින් යවන බව විමල් කියයි", "News Content": "පළාත් සභා ඡන්ද විමසීම් වලදී එක්සත් ජාතික පක්ෂය පරාජයට පත්වීමෙන් පෙනී යන්නේ විපක්ෂ නායක රනිල් වික්‍රමසිංහ මහතා ජනතාව විසින් ප්‍රතික්ෂේප කර ඇති බව යැයි එම පක්ෂයේ දකුණු පළාත් සභා මන්ත්‍රී මෛත්‍රී ගුණරත්න මහතා පවසයි. ඊයේ පැවති මාධ්‍ය හමුවකදී ඔහු කියා සිටියේ සිය පක්ෂයේ නායකත්ව වෙනසක් සඳහා ඔක්තෝබර් 05වැනිදා දෙවිනුවර සිට කොළඹට පාගමනක් සංවිධානය කරන බවයි. ජනතාව ප්‍රතික්ෂේප කළ නායකයෙක් රැකීමේ කොන්ත්‍රාතුව ඉටුනොකරන්නැයි ද මෛත්‍රී ගුණරත්න මහතා එහිදී මංගල සමරවීර මන්ත්‍රීවරයාගෙන් ඉල්ලා සිටියේය. මේ අතර ජාතික නිදහස් පෙරමුණේ නායක අමාත්‍ය විමල් වීරවංශ මහතා හන්තාන දුනුමඩලාව විලාස් නිවාස ව්‍යාපෘතිය ඉදිකිරීමේ උත්සවයට එක්වෙමින් කියා සිටියේ එක්සත් ජාතික පක්ෂයේ පරාජයන් පිළිබඳ වගකීම එම පක්ෂයට සම්බන්ධ වූවන් අහිංසක විපක්ෂ නායකවරයා පිට පටවන බවයි. රට සංවර්ධනය කළ රජයක් සමග හැප්පෙන විට ඒ අහිංසක මනුස්සයා කුමක් කරන්නදැයි අමාත්‍යවරයා ප්‍රශ්න කළේය. “ඔක්කොම කුණු බේරේ වැවට වගේ හැම පරාජයක්ම ඒ අහිංසක මනුස්සයාගේ පිටින් යවනවා” යැයි එහිදී ඔහු පෙන්වාදුන්නේය. මේ රජය ගැටුම් නවත‍ා සාමය උදාකර රට සංවර්ධනය කරන විට වික්‍රමසිංහ මහතා නොව ඩී.එස්. සේනානායක මහතා සිටියත් මෙවැනි තත්ත්වයකට පත්වීම වළක්වා ගත නොහැකි බව හෙතෙම පැවසීය. මීට පෙර පැවැති රජයන් තොණ්ඩමන් හරි, අස්වර් හරි කිඹුහුමක් ඇරියා නම් වැටෙන ගාණට නල දතක් මෙන් තිබුණු බව ඔහු වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=37779", "Category": null, "Parent URL": null}