{"Source": "Adaderana", "Timestamp": "June 2, 2019 10:00 pm", "Headline": "අය වැයෙන් විශාල මුදලක් වෙන් කරත් රෝග වළක්වාගැනීමෙ වැඩසටහන් ප්‍රමාණවත් මට්ටමක නෑ", "News Content": "රෝග වැළැක්වීම සහ නිවාරණයට අදාළ වැඩසටහන් වඩා පුළුල් හා ප්‍රවර්ධනය විය යුතු බව ජනාධිපති මෛත්‍රීපාල සිරිසේන මහතා පවසයි. ප්‍රතිකාර අංශ ශක්තිමත් කිරීම වෙනුවෙන් වාර්ෂිකව අය වැයෙන් විශාල මුදලක් වෙන් කරමින් එම අංශ ශක්තිමත් කර ඇති නමුත් රෝග වළක්වාගැනීම සහ නිවාරණයට අදාළ ව ගෙන යන වැඩසටහන් ප්‍රමාණවත් මට්ටමක නොවන බව ද ජනාධිපතිවරයා එහිදි පෙන්වා දුන්නේය. ජනාධිපතිවරයා මේ බව ප්‍රකාශ කළේ අද (02) පෙරවරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති හදිසි වෛද්‍ය ප්‍රතිකාර විශේෂඥ වෛද්‍යවරුන්ගේ විද්‍යායතනයේ සමාරම්භක උලෙළ අමතමිනි. මෙහි දී අදහස් දැක්වූ ජනාධිපතිවරයා වැඩිදුරටත් සඳහන් කළේ හදිසි ප්‍රතිකාර සඳහා විශේෂඥ වෛද්‍යවරුන්ගේ එකතුවක් බිහිවීම ඉතා වැදගත් හා කාලෝචිත පියවරක් බවයි. වෛද්‍ය, හෙද සේවාවල විශාල පිරිසක් වාර්ෂික ව විදෙස් සේවා සඳහා පිටත්ව යාම හේතුවෙන් මෙරට වෛද්‍ය හා හෙද සංඛ්‍යාව ජාතික අවශ්‍යතාවය සම්පූර්ණ කිරිමට ප්‍රමාණවත් නොවන බව පෙන්වා දුන් ජනාධිපතිවරයා එම ගැටලූව කෙරෙහි ද සියලූදෙනාගේ කඩිනම් අවධානය යොමු වීමේ වැදගත්කම පැහැදිළි කළේය. හදිසි ප්‍රතිකාර විශේෂඥ වෛද්‍ය විද්‍යායතනය ජනාධිපති ගරු මෛත්‍රී‍රපාල සිරිසේන මහතා සෞඛ්‍ය අමාත්‍යවරයාව සිටිය දී 2013 වසරේ දී ආරම්භ කරන ලද අතර, මෙම විද්‍යායතනය ම`ගින් සෞඛ්‍ය අමාත්‍යාංශයේ සම්බන්ධීකරණයෙන් සිංගප්පූරුව, ඕස්ට්‍රේ‍රලියාව ආදි රටවල රෝහල් හා අනුබද්ධ ව දැනට වැඩමුළු 300කට ආසන්න ප්‍රමාණයක් පවත්වා වෛද්‍ය හා හෙද කාර්ය මණ්ඩලවලට විදෙස් පුහුණුව ලබාදිමට මූලික වී තිබේ. මෙම සංගමයේ මැදිහත්වීමෙන් 2016 දී හදිසි අනතුරු හා හදිසි ප්‍රතිකාර සඳහා වන ජාතික ප්‍රතිපත්තිය සැකසිණි. එමෙන් ම සිගරට් හා මධ්‍යසාර පනත බලාත්මක කිරීමට හවුල්වීම තුළින් හදිසි ප්‍රතිකාර ඒකකවලට යොමුවන හෘදයාබාධ, ආඝාතය, ශ්වසන රෝග, හදිසි අනතුරු ආදි බොහෝ රෝගී තත්ත්වයන්ට හේතුව වූ සිගරට් හා මත්ද්‍රව්‍ය වැළැක්වීමට දායකත්වය ද දක්වා තිබේ. හදිසි ප්‍රතිකාර විශේෂ වෛද්‍යවරුන්ගේ සේවාව අගයමින් 11 දෙනෙකු වෙත සම්මාන පිළිගැන්වීම ජනාධිපතිවරයා අතින් සිදු විය. හදිසි වෛද්‍ය ප්‍රතිකාර විශේෂඥ වෛද්‍යවරුන්ගේ විද්‍යායතනයේ නව වෙබ් අඩවිය විවෘත කෙරුණේ ද ජනාධිපතිවරයා අතිනි.", "URL": "https://sinhala.adaderana.lk/news.php?nid=111209", "Category": null, "Parent URL": null}