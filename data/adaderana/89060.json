{"Source": "Adaderana", "Timestamp": "May 14, 2018 09:59 am", "Headline": "බ්‍රිතාන්‍ය රග්බි ක්‍රීඩකයෙක් මරුට", "News Content": "මෙරටට පැමිණි සිටි බ්‍රිතාන්‍ය ජාතික රග්බි ක්‍රිඩකයෙකු හදිසි රෝගී තත්ත්වයක් හේතුවෙන් රෝහල් ගත කිරීමෙන් පසු මියගොස් තිබේ. සුහද රග්බි තරඟාවලියට සහභාගීවිම සඳහා පසුගිය 10 වනදා 22 දෙනෙකුගෙන් යුත් බ්‍රිතාන්‍ය ජාතික රග්බි කණ්ඩායමට මෙරටට පැමිණ ඇත. එම තරඟාවලිය පසුගිය 12වනදා කොළඹ ප්‍රදේශයේ ක්‍රිඩාංගණයක පැවැති අතර ඉන් අනතුරුව එම ක්‍රිඩකයින් එම ක්‍රීඩා සංකීර්ණයේ පැවැති රාත්‍රී භෝජන සංග්‍රහයට සහභාගී වී ඇති බව පොලිසිය සඳහන් කළේය. භෝජන සංග්‍රහයෙන් අනතුරුව බ්‍රිතාන්‍ය ජාතික රග්බි ක්‍රිඩකයින් ඔවුන් නවාතැන් ගෙන සිටි සංචාරක හෝටලට පැමිණ ඇති අතර පසුවන් කොල්ලුපිටිය ප්‍රදේශයේ පැවැති රාත්‍රී සමාජ ශාලාවකට ඔවුන් ගොස් ඇති බව සඳහන්ය. සමාජ ශාලාවේ සිට පසුදින අළුයම 04.00ට පමණ තමන් නවාතැන් ගෙන සිටි හෝටලයකට පැමිණි අදාළ ක්‍රිඩකයින් පිරිස අතරින් ක්‍රිඩකයින් දෙදෙනෙකුට හුස්ම ගැනිමේ අපහසුතාව හේතුවෙන් ඊයේ(13) දහවල් කොළඹ පෞද්ගලික රෝහලට ඇතුළත් කර තිබේ. එහි ප්‍රතිකාර ලබමින් සිටියදී ඉන් එක් අයෙකු මියගොස් ඇති අතර මියගොස් ඇත්තේ 26 හැවිරිදි හාවඩ් තෝමස් ඇන්ඩෘ නැමති ක්‍රිඩකයෙකු බව පොලීසිය පැවසීය.", "URL": "https://sinhala.adaderana.lk/news.php?nid=89060", "Category": null, "Parent URL": null}