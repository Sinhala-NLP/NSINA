{"Source": "Adaderana", "Timestamp": "August 6, 2019 08:52 pm", "Headline": "කෝටි ගාණක මැණික් කොල්ලය වෙන්දේසියේ දී මාට්ටු-සැකකරුවන් අතර ගුරුවරු 2ක්", "News Content": "පැල්මඩුල්ල ප්‍රදේශයේ ආයතනයකින් කෝටි 3 ක් පමණ වටිනා මැණික් ගල්, රන් භාණ්ඩ හා මුදල් සොරා ගැනීමක් සම්බන්ධයෙන් පුද්ගල‍යින් 5ක් අත්අඩංගුවට ගෙන තිබේ. පැල්මඩුල්ල පොලිස් ස්ථානයට කරන ලද පැමිණිල්ලකට අදාළව රත්නපුර පොලිස් අධිකාරී සුදත් මාසිංහ මහතා යටතේ විමර්ශනයක් සිදු කර ඇත. මෙම පැමිණිල්ලට අදාළව පැල්මඩුල්ල පොලිසීය හා රත්නපුර පොලිස් අධිකාරීවරයා විසින් විමර්ශන දිගින් දිගටම සිදු කර තිබේ. ඒ අනුව රත්නපුර ප්‍රදේශවල මැණික් වෙන්දේසි සිදු කරන ස්ථානවලට තොරතුරුකරුවන් යොදවා තොරතුරු ලබා ගෙන ඇත. එහිදී ලැබු තොරතුරක් මත රත්නපුර නගරයේ මැණික් වෙන්දේසියකට මෙම ආයතනයෙන් සොරකම් කරන ලද බවට සැක කරන මැණික් කිසියම් පුද්ගලයෙකු විසින් එම වෙන්දේසියට ඉදිරිපත් කළ අවස්ථාවේ දී එම පුද්ගලයාගෙන් ප්‍රශ්න කර තිබේ. පසුව සිදුවීමට අදාළ සුල මුල අනාවරණය කර ගෙන ඇත. ඒ අනුව මෙම සිද්ධිය සම්බන්ධයෙන් සැකකරුවන් 5 ‍දෙනෙක් අත්අඩංගුවට ගෙන තිබේ. මොවුන් අතුරින් දෙදෙනෙකු ගුරුවරුන් හා දෙදෙනෙකු හිටපු හමුදා සෙබළුන් වන බව අනාවරණය වී ඇත. එමෙන්ම ඔවුන්ගෙන් සිදුකල විමර්ශනවලදී ද සොරකම් කරන ලද රුපියල් කෝටි 1 හමාරකට ආසන්න වටිනා මැණික් ගල් 604 ක්, මුදලින් රුපියල් 447,000 ක් හා රුපියල් ලක්ෂ 50 කට ආසන්න වටිනාකමින් යුත් රන් ආභරණ පවුම් 62 ක් ද එම සොරකමට උපයෝගී කර ගත් ත්‍රීරෝද රථයක් හා යතුරු පැදියක් සොයා ගෙන තිබේ. සැකකරුවන් 5 දෙනාගෙන් දෙදෙනෙකු බලංගොඩ ප්‍රදේශයේ පදිංචිකරුවන් වන අතර අනෙක් අය කිරිඳිවල, ලුණුගම්වෙහෙර හා හොරණ ප්‍රදේශයේ පදිංචිකරුවන් බව අනාවරණය වී ඇත. සිද්ධිය සම්බන්ධයෙන් වැඩිදුර විමර්ශන රත්නපුර පොලිස් අධිකාරීවරයාගේ මෙහෙයවීම මත පැල්මඩුල්ල පොලීසිය විසින් සිදු කරයි.", "URL": "https://sinhala.adaderana.lk/news.php?nid=115912", "Category": null, "Parent URL": null}