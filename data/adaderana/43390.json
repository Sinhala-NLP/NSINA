{"Source": "Adaderana", "Timestamp": "May 22, 2014 12:41 pm", "Headline": "උගතුන් නැති නිසා තරුණ පරපුරට පාර්ලිමේන්තු නියෝජිතයින් ගැන පැහැදීමක් නෑ", "News Content": "තමන් අමෙරිකාවේ මැසචුටේ තාක්ෂණික විශ්වවිද්‍යාලයට ගියේ එහි ඉගැන්වීමට ලැබුණු ආරාධනාවක් නිසා බවත්, නාස්තිය, දූෂණය ගැන ඉගෙන ගැනීමට අවශ්‍ය නම් අමෙරිකා නොයා මැදමුලනට යන බවත් විපක්ෂනායක රනිල් වික්‍රමසිංහ මහතා පවසයි. සිරිකොත පක්ෂ මූලස්ථානයේදී අද පෙරවරුවේ එම පක්ෂයේ ක්‍රියාකාරීන් හමු‍වු අවස්ථාවේදී හෙතෙම මේ බව පැවසීය. මැසචූටේ සරසවිය යනු තාක්ෂණික මෙවලම් පමණක් නොව ගොවිතැන, කැලි කසළ ප්‍රතිචක්‍රීකරණය වැනි විවිධ පර්යේෂණ සිදුකරන ස්ථානයක් යැයිද එහිදී තමන්ට බොහෝ දේ ඉගෙනීමට හැකි වූ බවද විපක්ෂනායකවරයා කියා සිටියේය. තමන්ට එහිදී උගැන්වීමට තීබූ මාතෘකාව ඉන්දියානු සාගර කලාපය පිළිබඳව බවත් කලාපයේ ආරක්ෂාව, ත්‍රස්තවාදය, ආර්ථිකය, සබඳතා ගොඩනගා ගැනීම යන කරුණු පිළිබඳව අවධානය යොමු කළ රනිල් වික්‍රමසිංහ මහතා සඳහන් කළේය. ‍‍එම සරසවියේ දේශන බොහෝමයක් යූටියුබ් වෙබ් අඩවියට මුදාහරින බැවින් දේශනවලට විශාල පිරිසක් සහභාගි නොවන බවද ‍ෙම් නිසා තමාගේ දේශනයටද විශාල පිරිසක් නොපැමිණි බව විපක්ෂනායකවරයා පැවසු‍ෙව්ය. එහෙත් එම සරසවියේ දත්ත විශ්ලේෂණවලට අනූව යුටියුබ් අඩවියෙන් එම සරසවියේ පැවැත්වූ දේශනයක් අවම 1000ක් බැලුවොත් එය සාර්ථක දේශනයක් යැයි තමන්ට දැනුම්දී ඇති බවත් ඒ අනූව තමාගේ දේශනය 8000ක් බැලීම සාර්ථක බවද රනිල් වික්‍රමසිංහ මහතා කියා සිටියේය. ශ්‍රී ලංකාවේ ජනතාවට පාර්ලිමේන්තුවේ නියෝජිතයින් ගැන ඇත්තේ පැහැදීමක් නොවන බවත් විශේෂයෙන් තරුණයින් අතර ඒ පිළිබඳව ඇත්තේ අපැහැදීමක් යැයි ඔහු පෙන්වාදුන්නේය. මත්කුඩු, එතනෝල් වැනි සාධක මීට හේතුව බවද උගතුන් පාර්ලිමේන්තුවට නොයාම මීට ප්‍රධාන හේතුව බවද විපක්ෂනායකවරයා සිහිපත් කළේය. මේ නිසා ඉදිරියේදී එක්සත් ජාතික පක්ෂ රජයක් යටතේ සෑම ඇමතිවරයෙකුටම වැඩිදුර අධ්‍යාපනයක් දේශියව හෝ විදේශීයව ලබාදීමට සැලසුම් කරන බවද ඔහු පැවසුවේය.", "URL": "https://sinhala.adaderana.lk/news.php?nid=43390", "Category": null, "Parent URL": null}