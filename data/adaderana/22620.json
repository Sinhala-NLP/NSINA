{"Source": "Adaderana", "Timestamp": "March 6, 2012 01:25 pm", "Headline": "පුදුකුඩිඉරිප්පු හා මුහුදුබඩපත්තු ඡන්දය ගැන විශේෂ සාකච්ඡාවක්", "News Content": "පුදුකුඩිඉරිප්පු සහ මුහුදුබඩපත්තු ප්‍රාදේශීය සභාවල ඡන්ද විමසීමට අදාළව විශේෂ සාකච්ඡාවක් මැතිවරණ කොමසාරිස්වරයාගේ ප්‍රධානත්වයෙන් මැතිවරණ මහලේකම් කාර්යාලයේ දී අද(06) පැවැත්විණි. ඡන්ද විමසීමට ඉදිරිපත්ව සිටින දේශපාලන පක්ෂවල නියෝජිතයින්, මැතිවරණ නිරීක්ෂකයින් ඇතුළු පොලිස් නිලධාරීන් ද මෙම සාකච්ඡාවට සහභාගී වී සිටි බව මැතිවරණ මහලේකම් කාර්යාලය සඳහන් කරයි. මෙහි දී පුදුකුඩිඉරිප්පු සහ මුහුදුබඩපත්තු ප්‍රාදේශීය සභා දෙකෙහි ඡන්ද විමසීම පැවැත්වීම සම්බන්ධයෙන් දීර්ඝ වශයෙන් සාකච්ඡා කර තිබේ. විශේෂයෙන් මැතිවරණ දිනයේ ඡන්ද මධ්‍යස්ථානවලට ආරක්ෂාව ලබාදීම සහ මැතිවරණය සම්බන්ධයෙන් ඡන්ද දායකයින්ගේ උනන්දුව වැඩිකිරීම කෙරෙහි මෙහි දී වැඩි අවධානයක් යොමු කර ඇති බව වාර්තා වේ. අදාළ ප්‍රාදේශීය සභා දෙකෙහි ඡන්ද විමසීම ලබන 24 වැනිදා පැවැත්වීමට නියමිතය. කෙසේවෙතත් මේ වන විට මැතිවරණය සම්බන්ධයෙන් ඡන්ද දායකයින්ගේ උනන්දුව ඉතා අවම මට්ටමක පවතින බව මැතිවරණ නිරීක්ෂකයින් පවසයි. මේ අතර හැඳුනුම්පත් නොමැති ඡන්ද දායකයින් වෙත තාවකාලික හැඳුනුම්පත් ලබාදීම සඳහා මැතිවරණ මහ ලේකම් කාර්යාලය විශේෂ වැඩපිළීවෙළක් දියත් කර තිබේ. මීට සමගාමීව තාවකාලික හැඳුනුම්පත් සඳහා අවශ්‍ය ඡායාරූප ඡන්ද දායකයින් වෙත නොමිලේ ලබාදීමට කැෆේ සංවිධානය කටයුතු යොදා ඇත. හෙට(07) මැණික් ෆාම් කඳවුරේ දී මෙම වැඩපිළිවෙළ ක්‍රියාත්මක කරන බව එම සංවිධානයේ විධායක අධ්‍යක්ෂ කීර්ති තෙන්නකෝන් මහතා සඳහන් කළේය.", "URL": "https://sinhala.adaderana.lk/news.php?nid=22620", "Category": null, "Parent URL": null}