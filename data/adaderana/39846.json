{"Source": "Adaderana", "Timestamp": "December 25, 2013 12:20 pm", "Headline": "ඉන්දියාව සමඟ සාකච්ඡාවකට පොලීසිය සූදානම් ", "News Content": "ඉන්දියාවේ සිට මෙරටට සිදු කෙරෙන හෙරොයින් මත්ද්‍රව්‍ය ජාවාරම සම්බන්ධයෙන් ඉන්දියානු බලධාරින් සමඟ ඉදිරි දින වලදී සාකච්ඡා කිරීමට කටයුතු කරන බව පොලීසිය පවසයි. මේ සම්බන්ධයෙන් මේ වන විට පොලිස් මත්ද්‍රව්‍ය නාශක කාර්යංශයේ අවධානය යොමුව ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි අජිත් රෝහණ මහතා සඳහන් කළේය. ඒ අනුව ඉදිරියේදි පොලිස් මත්ද්‍රව්‍ය නාශක කාර්යංශයේ නිලධාරින් පිරිසක් ඉන්දියාවට ගොස් සාකච්ඡා සිදුකරන බවද පොලිස් මාධ්‍ය ප්‍රකාශකවරයා පෙන්වා දෙයි. පසුගියදා පාකිස්ථානයේ සිට ඉන්දියාව හරහා ශ්‍රී ලංකාවට හෙරොයින් ගෙන ඒමේ ජාවාරමක නිරත වු පුද්ගලයෙකු ඉන්දියාවේ චේන්නායිහිදි අත්අඩංගුවට ගැණුනි. ඔහුගෙන් සිදුකල වැඩිදුර ප්‍රශ්න කිරීම් වලදී ඔහු පවසා තිබූනේ දීර්ඝ කාලයක් තිස්සේ ශ්‍රි ලංකාවට හෙරොයින් ගෙන යාම සිදු කරන බවයි.", "URL": "https://sinhala.adaderana.lk/news.php?nid=39846", "Category": null, "Parent URL": null}