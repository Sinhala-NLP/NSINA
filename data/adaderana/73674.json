{"Source": "Adaderana", "Timestamp": "May 28, 2017 05:59 pm", "Headline": "   ප්‍රදේශ රැසක ජනතාවට ප්‍රමාණවත් පරිදි සහන ලැබී නෑ ", "News Content": "ආපදා තත්ත්වය හේතුවෙන් පීඩාවට පත්ව සිටින ප්‍රදේශ රැසක ජනතාවට ප්‍රමාණවත් පරිදි සහන ලැබී නොමැති බව වාර්තා වෙයි.අද දෙරණ වාර්තාකරුවන් සඳහන් කළේ ජල ගැලීම් හා නායයෑම් තත්ත්වයන් හේතුවෙන් මාර්ග අවහිර වීම සහන සැලසීමේ කටයුතුවලට බාධාවක් වී ඇති බවයි.ගාල්ල දිස්ත්‍රික්කයේ ප්‍රදේශ කිහිපයක ජනතාවට ප්‍රමාණවත් සහන නොලැබී ඇති බව දෙරණ ප්‍රාදේශීය වාර්තාකරු රවීන්ද්‍ර චන්ද්‍රලාල් මහතා කියා සිටියේය.රත්නපුර දිස්ත්‍රික්කයේ පීඩාවට ලක්වූවන්ට පානීය ජලය දැඩි ගැටළුවක් බවට පත්වී ඇති බව අද දෙරණ ප්‍රාදේශීය වාර්තාකරු ගයාන් කුඩාගම මහතා සඳහන් කළේය.මේ අතර රත්නපුර දිස්ත්‍රික්කයේ අයගම ප්‍රදේශවාසීන් පවසන්නේ ආහාර නොමැතිව පවුල් රැසක පුද්ගලයින් පීඩාවට පත්ව සිටින බවයි.වර්ෂාපතනය පහව ගියද සහන කණ්ඩායම්වලට එම ප්‍රදේශයට ළඟාවීමට නොහැකිවීම හේතුවෙන් ඇතැම් ජනතාව කොටුවී සිටින බව සඳහන්ය.අයගම ප්‍රදේශයේ ගංගොඩකන්ද, උඩුගල, ගවරගිරිය,පල්ලේකඩ, හැරැස්ස, කළුමැදිරිය, පිටකන්ද, තේජනපදය, ඇල්ලහේන යන ගම්මානවල පවුල් 300කට පමණ පානීය ජලය හා ආහාර නොමැතිකමින් දැඩි අසීරුතාවයට පත්ව තිබේ.මේ හේතුවෙන් තමන්ට පිසූ ආහාර සහ පානීය ජලය ලබා දෙන ලෙස ඔවුන් පරිත්‍යාගශීලී ජනතාවගෙන් ඉල්ලීමක් කරයි.එම ප්‍රදේශයන්හි නායයාමෙන් අවධානම් තවදුරටත් පවතින බව ආපදා කළමනාකරණ මධ්‍යස්ථානය සඳහන් කළේය.එමෙන්ම අයගම,ගංගොඩකන්ද, උඩුගල, ගවරගිරිය,පල්ලේකඩ, හැරැස්ස, කළුමැදිරිය, පිටකන්ද, තේජනපදය, ඇල්ලහේන යන ප්‍රදේශයන්හි නාය යාම් හා පවතින ගංවතුර තත්ත්වය හේතුවෙන් අහිමි වූ ජීවිත සංඛ්‍යාවද 20ට අධික බව වාර්තා වෙයි.ඔවුන්ගේ මළ සිරුර මිහිදන් කිරීමට පවා අසීරු තත්ත්වයක් උද්ගත වී ඇති බවත්, අතුරුදන් වූවන්ගේ සිරුරු සෙවීමේ මෙහෙයුම් ක්‍රියාත්මක කිරීමටද අසීරු තත්ත්වයන් උද්ගත වී ඇති බව වාර්තා වෙයි.එම ප්‍රදේශයන්හි ගමනාගමන කටයුතු සම්පූර්ණයෙන්ම ඇණ හිට ඇති අතර කිසිදු මාර්ගයකින් ඒ ප්‍ර දේශ සඳහා ළඟාවිය නොහැකි තත්ත්වයක් මතුව ඇති බවද සඳහන්ය.මේ වන තෙක් ප්‍රදේශයේ සියලුම දුරකථන සම්බන්ධතා අවහිර වී ඇති බවත්, විදුලිය ඇණ හිට ඇති බවත් වාර්තා වෙයි.එමෙන්ම දැඩි වශයෙන් පානීය ජල අවශ්‍යතා මතුව ඇති බවත් අවශ්‍ය ජල අවශ්‍යතාවයන් හා ආහාරමය අවශ්‍යතාවයන් සපුරා දෙන ලෙස ප්‍රදේශවාසීන් ඉල්ලා සිටියි.", "URL": "https://sinhala.adaderana.lk/news.php?nid=73674", "Category": null, "Parent URL": null}