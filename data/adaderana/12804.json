{"Source": "Adaderana", "Timestamp": "December 13, 2010 09:47 am", "Headline": "ඉරාන යුද නැවක් මෙරටට පැමිණෙයි", "News Content": "ශ්‍රී ලංකා නාවික හමුදාවේ 60 වන සංවත්සර සැමරුම වෙනුවෙන් ඉරාන යුද නෞකාවක් ශ්‍රී ලංකාවට පැමිණ තිබේ. මෙම නෞකාව සමග ඉරාන නාවික හමුදාවේ අණදෙන නිලධාරීන් කිහිපදෙනකු ඇතුළු කණ්ඩායමක් ශ්‍රී ලංකාවට පැමිණ ඇති බව වාර්තා වේ. මෙම ඉරාන නෞකාව ඇතුළුව නාවික හමුදාවේ 60 වන සංවත්සර සැමරුමට සහභාගි වීම සඳහා රටවල් 26 ට වැඩි ප්‍රමාණයක අණදෙන නිලධාරීන් ඇතුළු හමුදා නියෝජිතයින් තවත් යුධ නෞකා සමග මෙරටට පැමිණ ඇති බව සඳහන්ය. එමෙන්ම මෙම ඉරාන නාවික හමුදාවේ නියෝජිතයින් පිරිස, ශ්‍රී ලංකාවේ හමුදා නිලධාරීන් කිහිපදෙනෙකු හමුවී සාකච්ඡා පැවැත්වීමට ද නියමිතය. එහිදී ඉන්දීය සාගරයේ ආරක්ෂක තත්ත්වය ඉහළ නංවාලීමේ මාර්ග පිළිබඳව එහිදී සාකච්ඡාවට ගැනීමට නියමිත බව ද සඳහන්ය. නාවික හමුදාවට වසරක් පිරීම නිමිත්තෙන් සංවිධානය කර ඇති ප්‍රදර්ශනයට සමගාමීව පසුගිය 11 වනදා අන්තර්ජාතික නෞකා දැක්මක් ද පැවැත්විණි. එහිදී දිවයිනට පැමිණ තිබෙන අන්තර්ජාතික යුද නෞකා 8 ක් සහ ශ්‍රී ලංකා නාවික හමුදාවට අයත් ප්‍රහාරක යාත්‍රා සහ අනෙකුත් යුද නෞකා ප්‍රදර්ශනය කරනු ලැබීය.", "URL": "https://sinhala.adaderana.lk/news.php?nid=12804", "Category": null, "Parent URL": null}