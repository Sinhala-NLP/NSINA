{"Source": "Adaderana", "Timestamp": "September 27, 2017 12:17 pm", "Headline": "සයිටම් මහජන මුදල් අවභාවිතා කළ බවට මංගලට ලිපියක්", "News Content": "සයිටම් ආයතනය විසින් මහජන මුදල් අවභාවතා කළ බව කියමින් ඒ සම්බන්ධයෙන් තොරතුරු ඇතුළත් ලිපියක් අද උදෑසන සමස්ත ලංකා වෛද්‍ය නිලධාරීන්ගේ සංගමය විසින් මුදල් අමාත්‍ය මංගල සමරවීර මහතා වෙත බාර දී තිබේ. මේ සම්බන්ධයෙන් වහාම නීතිමය ක්‍රියාමාර්ග ගෙන විධිමත් පරීක්ෂණයක් සිදු කරන ලෙස අමාත්‍යවරයාගෙන් ඉල්ලීමක් කළ බව එම සංගමයේ ප්‍රධාන ලේකම් වෛද්‍ය ජයන්ත බණ්ඩාර මහතා පවසයි. සයිටම් ආයතනය මේ වන විට ජාත්‍යන්තර තුළ පවා ප්‍රතික්ෂේප වී ඇති අතර එවැනි පසුබිමක් තුළ ජනතාවගේ මුදල් බරපතළ ලෙස අවභාවිතා වී ඇති බව ඔහු වැඩිදුරටත් කියා සිටියේය. මේ වන විට සයිටම් ආයතනය තුළ ළමුන් 1000 කට අධික පිරිසක් ලියාපදිංචි වී ඇති අතර ඔවුන් මිලියන ගණනක් මෙම ආයතනයට ලබා දී ඇති බවත් එය විදිමත් ලෙස සිදු නොවූ බව ද වෛද්‍ය ජයන්ත බණ්ඩාර මහතා පවසයි. කෙසේ වෙතත් අද දිනයේ දී අදාළ ලිපිය මුදල් අමාත්‍යාංශයේ කාර්යාලය වෙත මෙම සංගමය විසින් ලබා දී තිබේ.", "URL": "https://sinhala.adaderana.lk/news.php?nid=78066", "Category": null, "Parent URL": null}