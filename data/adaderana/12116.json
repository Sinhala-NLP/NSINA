{"Source": "Adaderana", "Timestamp": "November 13, 2010 09:14 am", "Headline": "සිංහල පවුල් නැවත පදිංචියට පියවර ගෙන නෑ -ප්‍රශ්නෙ ආවේ එජාප ආණ්ඩුව කාලේ", "News Content": "යාපන අර්ධද්වීපය තුළ සිය ස්ථිර වාසස්ථාන හා දේපළ අතහැර ගිය සිංහල පවුල් යළි පදිංචි කරවීමට රජය පියවර ගෙන නොමැති බවට එක්සත් ජාතික පක්ෂය චෝදනා කරයි. එම ජනතාවට අවශ්‍ය කිසිදු පහසුකමක් මෙතෙක් ලබාදී නොමැති බව එක්සත් ජාතික පක්ෂයේ මහලේකම් තිස්ස අත්තනායක මහතා පවසයි. මෙම ගැටලුව ඇතිවූයේ එක්සත් ජාතික පක්ෂ ආණ්ඩුව පැවති සමයේ බව මේ සම්බන්ධයෙන් අද දෙරණ නැවත පදිංචි කිරීමේ අමාත්‍ය මිල්රෝයි ප්‍රනාන්දු මහතාගෙන් කළ විමසීමකදී ඔහු සඳහන් කළේය. යාපනය දිස්ත්‍රික්කයේ ජීවත් වූ සිංහල හා මුස්ලිම් ජන සංඛ්‍යාව, ඉන් පිටව ආ ජන සංඛ්‍යාව පිළිබඳව කිසිදු සඳහනක් නොවන බව ඒ මහතා පෙන්වාදෙයි. එමෙන්ම ඔවුන් ජීවත් වූ ඉඩම් පිළිබඳ තොරතුරු ද වාර්තා වී නොමැති බව ප්‍රනාන්දු මහතා පවසයි. අදාළ ගණනය කිරීම් සිදුකරන ලෙස මේ වනවිට දිසාපතිතුමිය සහ ප්‍රාදේශීය ලේකම්වරයාට දැනුම් ඇති බවත්, එම තොරතුරු ලද පසු අවශ්‍ය පියවර ගන්නා බව ද අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=12116", "Category": null, "Parent URL": null}