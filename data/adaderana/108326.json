{"Source": "Adaderana", "Timestamp": "April 20, 2019 08:33 pm", "Headline": "ජනාධිපතිවරණයේදී TNA සහාය කාටද?", "News Content": "ඉදිරි ජනාධිපතිවරණයේදී සහයෝගය ලබාදෙන අපේක්ෂකා සම්බන්ධයෙන් දෙමළ ජාතික සන්ධාන නායකයින් සමඟ සාකච්ජා කොට ඉදිරියේදී දැනුම්දෙන බව ඉලංගෙයි තමිල් අරසු කච්චි පක්ෂ නායක මාවේයි සේනාධිරාජා මහතා පවසා සිටියි. ‍ඉලංගෙයි තමිල් අරසු කච්චි පක්ෂයේ තරුණ හා කාන්තා සංවිධානවල නායකයින් පත් කිරීම සම්බන්ධයෙන් වන සාකච්ජාවක් අද(20) වවුනියාව නගර ශාලාවේදී පැවැත්වු අවස්ථාවේදී හෙතෙම එලෙස පවසා සිටියේය. මාධ්‍යවේදීන් එහිදි විමසුවේ එක්සත් ජාතික පක්ෂය නියෝජනය කරන සජිත් ප්‍රේමදාස මහතා ජනාධිපතිවරයා වුවහොත් ප්‍රේමදාස මහතා වෙත සහයෝගය ලබාදෙන්නේද යන්නයි. අදාළ අවස්ථාවේ මන්ත්‍රීවරයා පැවසුවේ දෙමළ ජාතික සන්ධානය ඉදිරියේදී සන්ධාන නායකයින‍්ගේ සාකච්ජාවකින් අනතුරුව ඒ සම්බන්ධයෙන් දැනුම්දෙන බවයි. දෙමළ ජාතික සන්ධානය උතුරේ ජනතාවගේ ගැටළු විසදීම වෙනුවෙන් මැදිහත් නොවන බවට උතුරු නැගෙනහිර පළාත් සභාවේ හිටපු ප්‍රධාන අමාත්‍ය වර්ධරාජා පෙරුමාල් මහතා සිදුකළ ප්‍රකාශය සම්බන්ධයෙන් සේනාධිරාජා මහතාගෙන් විමසීමේදී හෙතෙම පැවසුවේ පෙරුමාල් මහතා සිදුකළ ප්‍රකාශ ප්‍රතික්ශේප කරන බවයි. වැඩසටහනට ඉලංගෙයි තමිල් අරසු කච්චි පක්ෂයේ පාර්ලිමේන්තු මන්ත්‍රීවරුන් හා පළාත් සභා මන්ත්‍රීවරුන් එක්ව සිටියහ.", "URL": "https://sinhala.adaderana.lk/news.php?nid=108326", "Category": null, "Parent URL": null}