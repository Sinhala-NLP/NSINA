{"Source": "Adaderana", "Timestamp": "June 2, 2019 01:02 pm", "Headline": "වැල්ලවත්තේ සිට ගල්කිස්ස දක්වා වෙරළ තීරයේ කළු තෙල් තට්ටුවක්", "News Content": "වැල්ලවත්ත සහ ගල්කිස්ස මුහුදු තීරයන් වලට ගොඩගසා තිබූ තෙල් තට්ටු ඉවත් කිරිමේ කටයුතු තවකාලිකව නතර කර තිබේ. සමුද්‍රීය පරිසර ආරක්ෂණ අධිකාරියේ අධ්‍යක්ෂ ජනරාල් ආචාර්ය ටර්නි ප්‍රදීප් කුමාර මහතා සදහන් කළේ මුහුද රළුවිම හේතුවෙන් හෙට (03) දිනය දක්වා එම කටයුතු තාවකාලිකව නතර කිරිමට තීරණය කළ බවයි. එමෙන්ම තෙල් තට්ටු සම්පූර්ණයෙන්ම ඉවත් කරන තෙක් එම වෙරළතීර භාවිතය සීමා කරන ලෙස ද සමුද්‍රීය පරිසර ආරක්ෂණ අධිකාරිය ජනතාවගෙන් ඉල්ලීමක් කරයි. වැල්ලවත්ත සිට ගල්කිස්ස දක්වා වන මුහුදු තීරයට අද (02) දහවල් කාලයේ මෙම තෙල් තට්ටු ගොඩගසා තිබුණි. සමුද්‍රීය පරිසර ආරක්ෂණ අධිකාරිය, නාවික හමුදාව සහ ආපදා කළමනාකරණ මධ්‍යස්ථානය එක්ව මුහුදු තීරය පවිත්‍ර කිරිමේ කටයුතු ආරම්භ කළ අතර එම තෙල් කිසියම් නෞකාවකින් කාන්දු වූ ඒවා ද යන්න පිළිබඳව පරික්ෂණ සිදු කරන බව ටර්නි ප්‍රදීප් කුමාර මහතා පැවසුවේය.", "URL": "https://sinhala.adaderana.lk/news.php?nid=111184", "Category": null, "Parent URL": null}