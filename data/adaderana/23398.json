{"Source": "Adaderana", "Timestamp": "April 9, 2012 05:19 pm", "Headline": "උත්සව සමයේ වැඩියෙන් නොකන්නැයි සෞඛ්‍ය අමාත්‍යංශයෙන් උපදෙස්", "News Content": "උත්සව සමයේ දී අධික ලෙස ලුණු , සීනි , පිටි හා තෙල් සහිත ආහාර පරිභෝජනය අවම කරන ලෙස සෞඛ්‍ය අමාත්‍යාංශය මහජනතාවට දැනුම් දෙයි. අවුරුදු සමයේ දී මෙරට බහුතරයක් සීනි, පිටි, තෙල් හා ලුණු සහිත ආහාර වැඩි වශයෙන් පරිභෝජනයට යොමු වී ඇති බව සෞඛ්‍ය අමාත්‍යාංශය පෙන්වාදෙයි. අමාත්‍යංශය පෙන්වාදෙන පරිදි මෙම කාලයේ දී රෝහල්වලට ප්‍රතිකාර සඳහා පැමිණෙන රෝගීන්ගෙන් බහුතරයක් දියවැඩියාව , අධිරුධිර පීඩනය මෙන්ම හෘදයාබාධවලට ලක්වූවන් බව ද තහවුරු වී තිබේ. පලතුරු හා එළවළු වැඩි වශයෙන් ආහාරයට ගැනීමෙන් මෙම රෝගී තත්ත්වයන් අවම කරගත හැකි බව සෞඛ්‍ය අමාත්‍යාංශය සඳහන් කරයි. මේ අතර විහාරස්ථානවල සිටින භික්ෂූන් වහන්සේලාට දානය පිළියෙළ කිරීමේ දී උන්වහන්සේලාගේ නිරෝගීභාවයට හේතුවන පරිදි දානමය සකස් කරන ලෙසට මහජනතාව දැනුවත් කිරීමේ වැඩපිළිවෙළක් ආරම්භ කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා බලධාරීන්ට‍ උ‍පදෙස් ලබාදී තිබේ.", "URL": "https://sinhala.adaderana.lk/news.php?nid=23398", "Category": null, "Parent URL": null}