{"Source": "Adaderana", "Timestamp": "July 10, 2014 11:52 am", "Headline": "ඖෂධීය කැඳ ව්‍යාපෘතිය මුළු රටේම පාසල්වලට දෙන්න - ජනපතිට ලිපියක්", "News Content": "ඖෂධීය කැඳ ව්‍යාපෘතිය සියලු පාසල් වලට ලබාදීමට කටයුතු කර පාසල් ආපනශාලා සඳහා නිසි ප්‍රමිතියක් ඇති කරන ලෙස පාරිභෝගික සහ ගොවී අයිතීන් සුරැකීමේ සන්ධානය ජනාධිපති මහින්ද රාජපක්ෂ මහතා වෙත ලිපියක් යවමින් ඉල්ලා සිටියි. අවිධිමත් කෘෂිරසායන භාවිතය නිසා උතුරු පළාතේ පාසල් සිසුන් වකුගඩු රෝගයෙන් බේරා ගැනීමට ජනාධිපතිවරයා දැනට ගෙන ඇති ක්‍රියාමාර්ග ගැන ප්‍රසාදය පළ කරන බවද අදාළ ලිපියේ දැක්වෙයි. එම ලිපිය වැඩිදුරටත් පහත පරිදිය. අතිගරු ජනාධිපති මහින්ද රාජපක්‍ෂ මැතිතුමා ජනාධිපති මන්දිරය කොළඹ. අතිගරු ජනාධිපතිතුමනි. ඖෂධීය කැඳ ව්‍යාපෘතිය සියලූම පාසල්වලට ලබාදීමට කටයුතු කර ආපනශාලා සඳහා ප්‍රමිතියක් ඇති කරන්න. ප්‍රධාන වශයෙන් අවිධිමත් කෘෂි රසායනික භාවිතය හේතුවෙන් සීඝ්‍රයෙන් පැතිර යන රජරට වකුගඩු රෝගයෙන් පාසල් සිසුන් රැක ගැනීමේ අරමුණින් හඳුන්වා දුන් ඖෂධීය කැඳ ව්‍යාපෘතිය කුමන බාධක පැමිණියද ඉදිරියටම රැගෙන යන ලෙස ඔබතුමා උතුරුමැද අධ්‍යාපන ඇමතිතුමාට සහ අධ්‍යාපන සේවා ඇමතිතුමාට උ‍පදෙස් ලබාදී ඇති බව මාධ්‍ය මගින් දැනගන්නට ලැබුණි. රටේ යහපත වෙනුවෙන් සැමදා නිවැරදි තීරණ ගත් ඔබතූමාගේ මෙම තීරණයට අප සන්ධානයේ ගෞරවාන්විත ස්තුතිය පිරිනමන අතර ඒ සඳහා අවශ්‍ය විටකදී සහයෝගය ලබා දීමටද අපි නොපසුබට වන බව දන්වා සිටිමු. පාසල් දරුවන්ට යහපත් සෞඛ්‍ය තත්ත්වයක් ඇති කරමින් නිරෝගී අනාගත පරපුරක් බිහිකිරීමට අප සතුව පවතින පාරම්පරික හෙළ ඔසුපැන් මෙන්ම අපගේ දේශීය ආහාර සංස්කෘතිය වඩාත් ඉවහල් වන බව අප දැඩිව විශ්වාස කරමු. වන විට රටපුරා පැතීරී යන රෝග ගණනාවකට හේතු කාරණා වී ඇත්තේ අවිධිමත් ආහාර වෙළඳපළට පැමිණීමත්ය. එසේ හෙයින්, ඔබතුමාගේ මෙම අරමුණ තවදුරටත් වර්ධනය කරමින් සියලූම පාසල්වලට ඖෂධීය කැඳ සහ ධාන්‍ය අඩංගු ආහාර වේලක් ලබා දීමට කටයුතු කරන ලෙසත්, පාන්පිටි ආශ්‍රිත ආහාර පැණිබීම සහ රසකාරක ආහාරපාන පාසල් ආපනශාලාවලින් ඉවත් කර පාසල් ආපනශාලා සඳහා නිසි ප්‍රමිතියක් හඳුන්වාදීමට අවශ්‍ය පියවර ගන්නා ලෙස ගෞරවයෙන් ඉල්ලා සිටිමු. ස්තුතියි ඉන්දික බෙල්ප ගමගේ ලේකම්", "URL": "https://sinhala.adaderana.lk/news.php?nid=44569", "Category": null, "Parent URL": null}