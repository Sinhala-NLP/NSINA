{"Source": "Adaderana", "Timestamp": "October 30, 2018 07:08 pm", "Headline": "එජාපයේ විරෝධතා රැළිය අවසන්", "News Content": "'යුක්තියේ ජන හඬ' ජනවරමට ගරු කරනු, පාර්ලිමේන්තුව වහා කැඳවනු යන මැයෙන් එක්සත් ජාතික පක්ෂය අද(30) කොල්ලුපිටිය මංසන්ධිය අසල විරෝධතාවක් පැවැත්වීමට සැලසුම් කර තිබුණේ ජනාධිපතිවරයා නව අග්‍රාමාත්‍යවරයෙකු පත් කිරීමට එරෙහිවයි. කෙසේවෙතෙත් කුරුඳුවත්ත පොලීසිය කළ ඉල්ලීමකට අනුව මෙම විරෝධතාව මහජන පීඩාවක් ඇති නොවන ආකාරයෙන් පැවැත්වීමට පියවර ගන්නා මෙන් කොළඹ මහේස්ත්‍රාත් අධිකරණය නියෝගයක් නිකුත් කර තිබුණි. ඒ අනුව ප්‍රෙද්ශයේ දැඩි පොලිස් ආරක්ෂාවක්ද යොදවා තිබූ අතර කොල්ලුපිටිය මංසන්ධියේ පැවැත්වීමට නියමිතව තිබූ විරෝධතාවය පසුව දහවල්12.30ට පමණ අරලිය ගහ මන්දිරය ඉදිරිපිටින් ආරම්භ වුණි. අරලිය ගහ මන්දිරය ඉදිරිපිට තාවකාලික සැකසූ වේදිකාවක සිටිමින් එක්සත් ජාතික පක්ෂ මන්ත්‍රීවරුන් සහ විරෝධතාවයට සහය දැක්වූ සෙසු පක්ෂවල නියෝජිතයින් අදහස් පළ කළේය. එක්සත් ජාතික පක්ෂ නායක රනිල් වික්‍රමසිංහ මහතාද මේ අතරතුර පැමිණ රැස්ව සිටි ජනතාව ඇමතුවේය.", "URL": "https://sinhala.adaderana.lk/news.php?nid=98463", "Category": null, "Parent URL": null}