{"Source": "Adaderana", "Timestamp": "February 8, 2019 02:58 pm", "Headline": "හලාවත-මීගමුව බස් ධාවනය අදත් අඩාලයි", "News Content": "හලාවත-මීගමුව පෞද්ගලික බස්රථ සේවකයන් ආරම්භ කල වැඩවර්ජනය මේ දක්වා පැවැත් වෙන බව අද දෙරණ වාර්තාකරු පවසයි. ඊයේ(07) ආරම්භ වු මෙම වර්ජනය මේ වන විටත් ක්‍රියාත්මක වෙයි. මෙයට හේතුව වී ඇත්තේ හලාවත මීගමුව පෞද්ගලික බස්රථ කොන්දොස්තරවරයෙකුට මීගමුව පොලීසිය තුළදී පොලිස් නිලධාරීන් පිරිසක් විසින් අමානුෂික ලෙස පහරදීමේ සිද්ධියක් බව හලාවත මීගමුව බස්රථ සේවකයන් පවසයි. මෙලෙස පහර කෑමට ලක්ව ඇත්තේ චමින්ද අනුරද සිල්වා නැමැති 41 හැවිරිදි පුද්ගලයෙකි. මොහු අවුරුදු 15 ක සිට හලාවත මීගමුව මාර්ගයේ බස්රථවල සේවය කරනු ලබයි. මෙලෙස පහර කෑමට ලක්වූ චමින්ද අනුරද සිල්වා මේ වනවිට මාරවිල මුලික රෝහලේ ප්‍රතිකාර ලබයි. මොහුට පොලිස් නිලධාරීන් විසින් පොලීසිය තුළ කාමරයකට දමා හිසට සහ ශරීරයේ ස්ථාන කිහිපයකට පහර දුන් බව බස් රථයේ රියදුරු පැවසීය. මේ පිළිබඳ වහාම නීතිය ක්‍රියාත්මක කරන ලෙස හලාවත මගී ප්‍රවාහන සමාගම වගකිව යුත්තන්ගෙන් ඉල්ලා සිටියි . මේ අතර මේ පිළිබද විදිමත් පරීක්ෂණයක් නොපවත්වා මෙය විසඳා ගැනීමේ වැඩපිළිවෙලක් මේ වන විට ක්‍රියාත්මක බව බස්රථ සේවකයන් වැඩිදුරටත් පැවසිය.", "URL": "https://sinhala.adaderana.lk/news.php?nid=103918", "Category": null, "Parent URL": null}