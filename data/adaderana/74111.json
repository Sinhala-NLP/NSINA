{"Source": "Adaderana", "Timestamp": "June 11, 2017 09:06 am", "Headline": "පිළියන්දල වෙඩි තැබීම- තවත් සැකකරුවෙක් අල්ලයි", "News Content": "පිළියන්දල දී මත්ද්‍රව්‍ය නාශක කාර්යාංශයේ නිලධාරීන්ට වෙඩි තැබීමේ සිද්ධියට අදාළව තවත් සැකකරුවෙකු අත්අඩංගුවට ගෙන තිබේ. කැකිරාව බස් නැවතුම්පල අසල දී මිරිහාන විශේෂ අපරාධ විමර්ශන ඒකකය මඟින් එම සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය.ඝාතනය සඳහා සැකකරුවන් පැමිණි යතුරුපැදිය මිලදී ගත් බව කියන පුද්ගලයෙකු මෙලෙස අත්අඩංගුවට ගෙන ඇති අතර ඔහු රඹුක්කන ප්‍රදේශයේ පදිංචි 49 හැවිරිදි අයෙක්වේ.දිවයිනේ විවිධ ප්‍රදේශවල කොල්ලකැම් ගණනාවක් සම්බන්ධයෙන් මොහුට එරෙහිව බලපිටිය හා හෝමාගම යන අධිකරණවල නඩු විභාග වෙමින් පවතින බව වාර්තා වේ.සැකකරු අද(11) කැස්බෑව මහේස්ත්‍රාත් අධිකරණය වෙත ඉදිරිපත් කිරීමට නියමිත අතර මිරිහාන විශේෂ අපරාධ විමර්ශන ඒකකය මේ පිළිබද වැඩිදුර විමර්ශන සිදුකරන බව පොලිස් මාධ්‍ය ප්‍රකාශක කාර්යාලය සඳහන් කළේය. පසුගිය මැයි මස 09 වැනිදා මත්ද්‍රව්‍ය වැටලීමක් සඳහා ගිය පොලිස් මත්ද්‍රව්‍ය නාශක කාර්යාංශයේ නිලධාරින්ට සිදුකළ වෙඩි තැබීමකින් පොලිස් නිලධාරියෙකු සහ කුඩා දැරියක් මියගොස් තවත් පොලිස් නිලධාරීන් දෙදෙනෙකු සහ සිවිල් පුද්ගලයින් තිදෙනෙකු තුවාල ලැබීය.", "URL": "https://sinhala.adaderana.lk/news.php?nid=74111", "Category": null, "Parent URL": null}