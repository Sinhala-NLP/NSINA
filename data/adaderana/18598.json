{"Source": "Adaderana", "Timestamp": "September 8, 2011 02:46 pm", "Headline": " අධිකරණ ඇමතිගෙන් පාර්ලිමේන්තුවට විශේෂ නියමයක්", "News Content": "අධිකරණ අමාත්‍ය රාවුෆ් හකීම් මහතා අපරාධ නඩු විධාන සංග්‍රහයේ(විශේෂ විධිවිධාන)පනත යටතේ නියමයක් අද පාර්ලිමේන්තුවට ඉදිරිපත් කළ බව අද දෙරණ වාර්තාකරු සඳහන් කරයි. ඒ අනුව හදිසි නීතිය අහෝසි කිරීමත් සමග සාමන්‍ය පොදු නීතිය යටතේ පුද්ගලයෙකු අත්අඩංගුවට ගැනීමෙන් පසු පොලීසිය විසින් පැය 24 ක් තුළ අධිකරණයකට ඉදිරිපත් කළ යුතු වුවද විශේෂ අවස්ථාවලදී අපරාධ නඩු විධාන සංග්‍රහයේ(විශේෂ විධිවිධාන)පනත යටතේ සැකකරුවකු පැය 48 ක් තබාගත හැකි බවට විශේෂ නියමයක් අමාත්‍යවරයා විසින් ඉදිරිපත් කරන ලදී. එසේම එකී නියෝගය වසර දෙකක් දක්වා බල පැවැත්වෙන බවත් පුද්ගලයෙකු අත්අඩංගුවට ගැනීමෙන් පසු අධිකරණ නියෝගයකින් තොරව පැය 48 ට වඩා කිසිසේත්ම රඳවා තබා ගැනීමට පොලීසියට හැකියාවක් නොමැති බව අධිකරණ අමාත්‍යවරයා පාර්ලිමේන්තුව හමුවේ අවධාරණය කර තිබේ. අධිකරණ අමාත්‍යවරයා මෙම නියමය පාර්ලිමේන්තුවට ඉදිරිපත් කිරීමත් සමග නැඟී සිටි විපක්ෂ නායක රනිල් වික්‍රමසිංහ මහතා මෙය නීතියට පටහැණි බව පෙන්වා දුන් බව අද දෙරණ වාර්තාකරු සඳහන් කරයි. මෙහිදී පාර්ලිමේන්තු මන්ත්‍රී විජයදාස රාජපක්ෂ මහතා නැඟී සිටිමින් පවත්නා නීතියට මෙම නියමය වලංගු නොවන බවත්,නීතියට වලංගු නොවන ගැසට් නිවේදනයක් මගින් එය ස්ථාපිත කිරීමට උත්සාහ කිරීමක් දක්නට ලැබෙන බවත් පෙන්වා දී ඇත. මේ පිළිබඳව ආණ්ඩු පක්ෂ මන්ත්‍රීවරුන් හා විපක්ෂයේ මන්ත්‍රීවරුන් අතර උණුසුම් වචන හුවමාරුවක් ඇතිවෙද්දී නියෝජ්‍ය කථානායකවරයා විසින් පාර්ලිමේන්තු සැසිවාරය තාවකාලිකව මිනිත්තු 30 කල්තබා තිබේ. ඉන් අනතුරුව යළි පාර්ලිමේන්තුව රැස් වූ පසු අධිකරණ අමාත්‍යවරයා විසින්ම ඊට අදාළ යෝජනාව පිළිබඳ විවාදය ඉදිරි දිනයක පවත්වන බවට යෝජනා කිරීමෙන් පසුව විශේෂ විධිවිධාන නියමය කල්තබන ලදී.", "URL": "https://sinhala.adaderana.lk/news.php?nid=18598", "Category": null, "Parent URL": null}