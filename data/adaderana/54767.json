{"Source": "Adaderana", "Timestamp": "October 30, 2015 10:08 am", "Headline": " නීතිය හරි හැටි ක්‍රියාත්මක නොවීමෙන් වින්දිතයින්ට වන හිංසා පීඩා ගැන අවධානය", "News Content": "නීතිය නිසි ලෙස ක්‍රියාත්මක නොකිරීම තුළ යම් වින්දිතයෙකු සහ ඔහුගේ පවුලේ සාමාජිකයින්ට සිදුවන මානසික පිඩා වධ හිංසා මෙරට ආණ්ඩුකම ව්‍යවස්ථාවේ 11 වන වගන්තිය යටතට ගැනෙන්නේ ද යන්න පිළිබඳ තීරණය කිරීම සඳහා ශ්‍රේෂ්ඨාධිකරණය අවසර ලබාදී තිබේ.2010, 2011 කාලයේ පිහි ඇණුමකින් තරුණයෙක් මියයාමේ සිද්ධියේදී නීතිය නිසි ලෙස ක්‍රියාත්මක නොවීම සම්බන්ධයෙන් ගොනු කර තිබූ පෙත්සමක් සලකාබැලු අවස්ථාවේ ශ්‍රේෂ්ඨාධිකරණය ඊයේ මේ සම්බන්ධයෙන් අවසරය ලබාදී ඇති බව සඳහන්ය.ඊවා වනසුන්දර, අනිල් ගුණරත්න, බුවනෙක අලුවිහාරේ යන ත්‍රී පුද්ගල විනිසුරු මඩුල්ල හමුවේ පෙත්සම ඊයේ සලකා බැලුණි.අදාළ තරුණයාගේ ඝාතනය සම්බන්ධයෙන් නීතිපති උපදෙස් ගන්නා බව ප්‍රකාශකරමින් මොරටුව සහ මොරටුමුල්ල පොලිස් ස්ථාන වසර 04 කට වැඩි කාලයක් නීතිය නිසි ලෙස ක්‍රියාත්මක කිරීමට අපොහොසත් වූ බව පෙත්සමෙන් දක්වා ඇත.ඒ අනූව අදාළ පෙත්සම ලබන වසරේ මාර්තු 08 වනදා විභාග කිරිමට නියමිතය.", "URL": "https://sinhala.adaderana.lk/news.php?nid=54767", "Category": null, "Parent URL": null}