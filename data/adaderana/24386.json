{"Source": "Adaderana", "Timestamp": "May 20, 2012 12:11 pm", "Headline": "ඉල්ලීම්වලට යහපත් ප්‍රතිචාර නැත්නම් 28 දා සිට අඛණ්ඩ වර්ජනයක්", "News Content": "සිය ඉල්ලීම්වලට සෞඛ්‍ය බලධාරීන් යහපත් ප්‍රතිචාර ලබා නොදුනහොත් මේ මස 28 වැනි දින සිට දීප ව්‍යාප්ත අඛණ්ඩ වැඩ වර්ජනයක නිරත වන බව ශ්‍රී ලංකා මහජන‍ සෞඛ්‍ය පරීක්ෂකවරුන්ගේ සංගමය පවසයි. අදාළ ගැටලු සම්බන්ධයෙන් සෞඛ්‍ය අමාත්‍යාංශ බලධාරීන් අවස්ථා කිහිපයකදීම දැනුවත් කළ ද මෙතෙක් ඊට විසඳුම් ලබාදි නොමැති බව එම සංගමයේ සභාපති උපුල් රෝහණ මහතා සඳහන් කළේය. අදින් අවසන් වන ඩෙංගු මර්දන සතිය සඳහා ද මහජන සෞඛ්‍ය පරීක්ෂකවරුන්ගේ සහයෝගය ලබාදීමට කටයුතු කළ බව උපුල් රෝහණ මහතා ප්‍රකාශ කළේය. එහෙත් සිය සාමාජිකයින්ගේ ගැටලු විසඳීමට බලධාරීන් පියවර නොගැනීම කණගාටුවට කරුණක් බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පෙන්වාදෙයි. එම නිසා කණගාටුවෙන් වුවද සිය ඉල්ලීම් ලබාගැනීම සඳහා වැඩ වර්ජන ක්‍රියාමාර්ගයක නිරතවීමට ඉදිරියේ දී සිදුවන බව උපුල් රෝහණ මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=24386", "Category": null, "Parent URL": null}