{"Source": "Adaderana", "Timestamp": "March 20, 2011 02:09 pm", "Headline": "සහන සඳහා දායකවීම ජපානයේ සිටින ශ්‍රී ලාංකිකයින්ගේ යුතුකමක්", "News Content": "ජපානයේ විපතට පත් ජනතාවට සහන සැලසීම සඳහා දායක වීම එරට සිටින ශ්‍රී ලාංකිකයින්ගේ යුතුකමක් බව ජපානයේ ප්‍රධාන සංඝනායක බානගල උපතිස්ස හිමි පවසයි. දෙරටේ ජනතාව අතර අනාදිමත් කාලයක සිට පැවත එන අ‍න්‍යෝන්‍ය සුහදතාව වර්ධනය කරගැනීමට මෙය කදිම අවස්ථාවක් බව උන්වහන්සේ පෙන්වාදෙයි. ජපානය විවිධ ක්ෂේත්‍ර යටතේ ශ්‍රී ලංකාවට බොහෝ උපකාර කර ඇති බව ද උපතිස්ස හිමියන් පෙන්වාදෙයි‍. මේ අතර ජපානයේ රැදී සිටින 300 ට අධික ශ්‍රී ලාංකිකයින් පිරිසක් වි‍ශේෂ ගුවන් යානයකින් ඊයේ(19) දිවයිනට පැමිණ ඇත. ඊට අමතරව ජපානයේ සිට තවත් ගුවන් යානයකින් පිරිසක් දිවයිනට පැමිණෙන බව කටුනායක ජාත්‍යන්තර ගුවන්තොටුපළ බලධාරීන් පවසයි. දිනකට එක් ගමන් වාරයක් ජපානයේ සිට ශ්‍රී ලංකාවට පැමිණෙන අතර එමගින් ද 300 ට අධික පිරිසක් දිවයිනට පැමිණෙයි.", "URL": "https://sinhala.adaderana.lk/news.php?nid=14961", "Category": null, "Parent URL": null}