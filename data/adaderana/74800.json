{"Source": "Adaderana", "Timestamp": "July 2, 2017 04:02 pm", "Headline": "ශ්‍රී ලංකාවට කඩුලු 7ක ජයක්", "News Content": "සංචාරක සිම්බාබ්වේ කණ්ඩායම සමග පැවැත්වුණු දෙවන එක්දින තරඟය කඩුලු 07 ජයගන්නට ශ්‍රී ලංකා කණ්ඩායම සමත් විය.ගාල්ල ජාත්‍යන්තර ක්‍රීඩාංගණයේදී අද (02 ) උදෑසන ආරම්භ වු තරගයේදී කාසියේ වාසිය දිනූ ශ්‍රී ලංකා නායක ඇන්ජලෝ මැතිව්ස් තීරණය කළේ පළමුවෙන් පන්දුවට පහර දීමේ අවස්ථාව සිම්බාබ්වේ කණ්ඩායමට ලබා දීමටය.ඒ අනුව ශ්‍රීලංකා කණ්ඩායමේ ආරාධනයෙන් පළමුව පන්දුවට පහරදුන් සිම්බාබ්වේ පිළ පන්දු වාර 33 යි පන්දු හතරක් අවසානයේ සියලු ක්‍රීඩකයන් දැවී ලකුණු 155 ක් ලබා ගත්තේය.පන්දු යැවීමේදී දඟ පන්දු යවන ක්‍රීඩක ලක්ෂාන් සඳකැන් කඩුලු 04ක්, වනිඳු හසරංග කඩුලු 03ක් සහ නුවන් ප්‍රදීප්,අසේල ගුණරත්න සහ ධනුෂ්ක ගුණතිලක එක් කඩුල්ල බැගින් බිද දැමුවා.එහිදී සිය මංගල එක්දින තරඟයට ක්‍රීඩා කළ දඟ පන්දු යවන තුන් ඉරියව්වෙන්ම දස්කම් දක්වන වනිඳු හසරංග කඩුලු ත්‍රිත්වයක් ලබාගැනීම විශේෂත්වයකි.ඔහු ලබාගත් මෙම කඩුලු ත්‍රිත්වය වර්තා පොත් අලුත් කරමින් ඉතිහාසයට එක්වන්නේ එක්දින තරඟ බිමට පිවිසි පළමු දිනයේදීම කඩුලු ත්‍රිත්වයක් ලබා ගත් තුන්වැන්නා ලෙසටය. වෛරස් උණ රෝගය හේතුවෙන් අද තරඟයට සහභාගිවීම අවිනිශ්චිතව ලසිත් මාලිංග සහ කුසල් මෙන්ඩිස් යන ක්‍රීඩකයන් දෙදෙනාම අද තරඟය වෙනුවෙන් ක්‍රීඩා කළේය.අමිල අපොන්සු සහ අකිල ධනංජය වෙනුවට වේග පන්දු යවන ක්‍රීඩක දුෂ්මන්ත චමීර සහ දඟ පන්දු යවන ක්‍රීඩක ලක්ෂාන් සඳකැන් ද අද කණ්ඩායමට ඇතුළත්ව සිටියේය.පිළිතුරු ඉනිම ක්‍රීඩා කළ ශ්‍රීලංකා කණ්ඩායම පන්දුවාර 30 යි පන්දු 01 කදී ජයග්‍රාහී සීමාව පසුකර යාමට සමත්විය.ශ්‍රීලංකා කණ්ඩායම වෙනුවෙන් නිරෝෂන් දික්වැල්ල ලකුණු 35ක් සහ ශ්‍රීලංකා කණ්ඩායමේ උප නායක උපුල් තරංග නොදැවී රැස්කළ ලකුණු සංඛ්‍යාව 75 කි.ඒ අනුව තරඟ 05කින් සමන්විත එක්දින තරගාවලිය තරඟ එකට එක්ක ලෙස කණ්ඩායම් දෙකම සම තත්ත්වයේ පසුවේ.තරඟයේ වීරයා දඟ පන්දු යවන ක්‍රීඩක ලක්ෂාන් සඳකැන්.", "URL": "https://sinhala.adaderana.lk/news.php?nid=74800", "Category": null, "Parent URL": null}