{"Source": "Adaderana", "Timestamp": "November 21, 2017 09:43 am", "Headline": " ලංකාවේ ළමා නිවාස වහන්න යයි ", "News Content": "ළමයින් ළමා නිවාසගත නොකට කැපකරු මාපිය ක්‍රමය යටතේ රැකබලා ගැනීමේ ක්‍රමයක් මෙරට තුළ වඩා ක්‍රමවත්ව ක්‍රියාත්මක කිරීම කෙරෙහි ජාතික ළමා ආරක්ෂන අධිකාරියේ අවධානය යොමුව තිබේ. ළමා නිවාසගතව සිටින දරුවන්ට පවුලක් තුළ ජීවත්වීමට අවස්ථාවක් ලබාදීම මෙමඟින් සිදුකිරීමට නියමිතය. යටත් විජිත සමය තුළ ළමා නිවාස සංකල්පය හඳුන්වා දුන්න ද එය වර්තමානයේ බ්‍රිතාන්‍ය තුළ හෝ ක්‍රියාත්මක නොවන බව ජාතික ළමාආරක්ෂක අධිකාරිය සඳහන් කළේය. එම නිසා ළමා නිවාසවලින් බැහැරව විකල්ප ළමා රැකවරණ ඔස්සේ ළමුන් රැකගැනීමේ ක්‍රම පිළිබඳව අවධානය යොමුකොට තිබේ. ළමා නිවාසවලින් බැහරව විකල්ප ළමා රැකවරණ ක්‍රම ඔස්සේ ළමයින් රැකබලා ගැනීමේ ක්‍රම පිළිබඳව විශේෂ ජාත්‍යන්තර සමුළුවක් පසුගියදා මෝල්ටා රාජ්‍යයේ දී පවත්වනු ලැබීය. එහිදී ද කැපකරු මාපිය යටතේ ළමුන් රැකබලා ගැනීමේ ක්‍රමය පිළිබඳව වැඩි අවධානයක් යොමුවු බව ජාතික ළමාරක්ෂක අධිකාරිය සඳහන් කළේය. ඒ අනුව ශ්‍රී ලංකාව තුළ ද මෙම වැඩපිළිවෙළ ජාතික ළමාරක්ෂක අධිකාරිය හා ඒකාබද්ධව ක්‍රියාත්මක කිරීමට සැළසුම් කර තිබේ.", "URL": "https://sinhala.adaderana.lk/news.php?nid=80289", "Category": null, "Parent URL": null}