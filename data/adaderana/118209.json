{"Source": "Adaderana", "Timestamp": "September 4, 2019 06:39 am", "Headline": "දුමින්ද දිසානායක අද දූෂණ වංචා සෙවිමේ ජනපති කොමිසම හමුවට", "News Content": "හිටපු කෘෂිකර්ම අමාත්‍ය දුමින්ද දිසානායක මහතා රාජ්‍ය ආයතනවල දූෂණ වංචා සෙවීමේ ජනාධිපති කොමිසම හමුවේ අද(04) පෙනී සිටිමට නියමිතව තිබේ. පෙරවරු 11.00 ට ජනාධිපති කොමිසම හමුවේ පෙනී සිටින ලෙස මන්ත්‍රීවරයාට දැනුම්දී ඇති බව එහි ප්‍රකාශකයෙකු පැවසුවේය. දුමින්ද දිසානායක මහතා කෘෂිකර්ම අමාත්‍යවරයා ලෙස කටයුතු කළ කාලයේදී කෘෂිකර්ම අමාත්‍යාංශය රාජගිරිය ප්‍රදේශයේ පිහිටි පෞද්ගලික ගොඩනැඟිල්ලක පවත්වාගෙන යාම සම්බන්ධයෙන් වන පැමිණිල්ලක් මත සිදු කෙරෙන විමර්ශනයට අදාළව ප්‍රකාශයක් ලබාදිම සදහා මෙම කැදවීම සිදුකර ඇති බව සඳහන්ය. මේ අතර අධ්‍යාපන අමාත්‍ය අකිල විරාජ් කාරියවසම් මහතාට ලබන 11 වනදා ජනාධිපති කොමිසම හමුවේ පෙනී සිටින ලෙස සිතාසි නිකුත් කර තිබේ. පාසල් පෙළපොත් සදහා අමාත්‍යවරයාගේ ඡායාරූප පල කිරීමේදී සිදුවූ අක්‍රමිකතාවක් සම්බන්ධයෙන් සිදු කෙරෙන විමර්ශනයේදි ජනපති කොමිසම හමුවේ සාක්ෂි ලබාදුන් අධ්‍යාපන අමාත්‍යාංශයේ සැපයුම් අධ්‍යක්ෂ අයි.එම්.කේ.බී. ඉලංගසිංහ මහතාට එරෙහිව විනය පියවර ගැනිමට අදාලව ඔහු විසින් කොමිසම වෙත පැමිණිල්ලක් සිදුකර තිබුණි. මේ සම්බන්ධයෙන් ප්‍රකාශයක් ලබාදිම සඳහා පසුගිය 2 වනදා කොමිසම හමුවේ පෙනී සිටින ලෙස දැනුම්දුන්න ද අකිල විරාජ් කාරියවසම් අමාත්‍යවරයා එදින පෙනී නොසිටි බව වාර්තා වෙයි. මේ අතර ජාතික නිවාස සංවර්ධන අධිකාරියේ මානව සම්පත් හා පාලන අංශයේ අතිරේක සාමාන්‍යාධිකාරී ලලිත් එදිරිසිංහ මහතා ඊයේ ජනාධිපති කොමිසම හමුවේ පෙනී සිට තිබේ. එහිදී සාක්ෂි ලබාදෙමින් ඔහු කියා සිටියේ සජිත් ප්‍රේමදාස අමාත්‍යවරයාගේ අනුදැනුම මත අමාත්‍ය කාර්ය මණ්ඩලයේ පෞද්ගලික ලේකම්, සම්බන්ධීකරණ ලේකම් යන අය ඔවුන්ගේ ඊ- මේල් හරහා පත්වීම් ලිපි ලබාදෙන අයගේ නාම ලේඛන එවන බවයි. එම ඊ - මේල් පණිවුඩ ලද විගසම නිවාස සංවර්ධන අධිකාරියේ සභාපතිවරයාගේ අනුමැතියෙන් පත්වීම් ලිපි සකස් කර අදාල අමාත්‍යාංශය වෙත යවන අතර උත්සවයක් සංවිධානය කර සේවකයින් බදවාගැනීම් සිදු කරන බව ඔහු වැඩිදුරටත් පැවසුවේය. ජාතික නිවාස සංවර්ධන අධිකාරියට සේවකයින් නීතියට පටහැනිව බදවා ගැනීම සම්බන්ධයෙන් සිදු කෙරෙන විමර්ශනයේදී ජනාධිපති කොමිසම හමුවේ ඊයේ දිනයේ ප්‍රකාශයක් ලබාදෙමින් ජාතික නිවාස සංවර්ධන අධිකාරියේ මානව සම්පත් හා පාලන අංශයේ අතිරේක සාමාන්‍යාධිකාරී ලලිත් එදිරිසිංහ මහතා මේ බව කියා සිටියේය.", "URL": "https://sinhala.adaderana.lk/news.php?nid=118209", "Category": null, "Parent URL": null}