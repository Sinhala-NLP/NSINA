{"Source": "Adaderana", "Timestamp": "November 11, 2013 10:28 pm", "Headline": "වෙරළ ඛාදනය නැවැත්වීමට නව වැඩපිළිවෙළක් ", "News Content": "උග්‍ර ලෙස වෙරළ ඛාදනය වන්නට පටන් ගෙන ඇති මාරවිල වෙරළ තීරය ගැඹුරු මුහුදින් වැලි පොම්ප කර නැවත නිර්මාණය කිරීමේ වැඩසටහනක් වෙරළ සංරක්ෂණ හා වෙරළ සම්පත් දෙපාර්තමේන්තුව සහ රාජ්‍ය ආරක්ෂක අමාත්‍යංශය හා නාගරික සංවර්ධන අධිකාරිය විසින් ආරම්භ කර තිබේ. මේ සදහා වැය වන මුදල රුපියල් මිලියන 615 කි. මාරවිල මුහුදු තීරය ධීවර කර්මාන්තය මෙන්ම සංචාරක ව්‍යාපාරයද බහුලව සිදු කරන ප්‍රදේශයකි.නමුත් පසුගිය දින වල මෙම මුහුදු තීරය උග්‍ර ලෙස මුහුදු ඛාදනය වීම නිසා වෙරළ තීරයේ පිහිටා තිබූ නිවාස රැසක් මුහුදට ගසා ගෙන ගොස් ඇති බව අද දෙරණ වාර්තාකරු සඳහන් කරයි. එමෙන්ම මෙම තත්ත්වය සංචාරක ව්‍යාපාරයට මෙන්ම ධීවර කර්මාන්තයටද බෙහෙවින් බලපෑම් එල්ල වී ඇති බව වාර්තා වෙයි. පවතින තත්ත්වය පාලනය කිරීමට මාරවිල මුහුදු තීරයෙ එක් කොටසකට කළු ගල් වැටියක් යොදන ලදි.නමුත් සංචාරක හෝටල් පිහිටි ප්‍රදේශය තුළ ගල් වැටි යෙදීමෙන් සංචාරක ව්‍යාපාරයට කිසියම් බලපෑමක් එල්ල විය හැකි බැවින් ගල් වැටි වෙනුවට ගැඹුරු මුහුදෙන් වැලි පොම්ප කර මුහුදුට දිය වී ගිය වෙරළ තීරය නැවත නිර්මාණය කිරීමට වෙරළ සංරක්ෂණ හා වෙරළ සම්පත් දෙපාර්තමේන්තුව සහ රාජ්‍ය ආරක්ෂක අමාත්‍යංශය හා නාගරික සංවර්ධන අධිකාරිය කටයුතු ආරම්භ කර ඇත. ඒ අනුව තල්විල මෝය කටේ සිට මෝදර වැල්ල දක්වා වු කිලෝ මීටර් 1.8 ක දුරක් වු මුහුදු වෙරළ නැවත සකස් කිරීම මෙම ව්‍යාපෘතියේ අරමුණ වී තිබේ. ඒ අනුව මීටර් 30 ක් පළල වෙරළ තීරයක් නිර්මාණය කිරීම සඳහා වන වැලි පොම්ප කිරීම සිදු වේ.ගැඹුරු මුහුදේ සිට පොම්ප කරන වැලි නිසි පරිදි අතුරා දියවී ගිය මුහුදු වෙරළ නැවත නිර්මාණය කිරීම මේ දිනවල සිදු වෙමින් පවතී.මෙම ව්‍යාපෘතිය ලබන මස 04 වැනි දින වන විට නිමාවට පත්වීමට නියමිතය.", "URL": "https://sinhala.adaderana.lk/news.php?nid=38766", "Category": null, "Parent URL": null}