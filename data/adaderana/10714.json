{"Source": "Adaderana", "Timestamp": "September 8, 2010 10:45 am", "Headline": "එ.ජා.ප පෝස්ටර් මුද්‍රණය කළ පවුලම අතුරුදහන්", "News Content": "එක්සත් ජාතික පක්ෂය විසින් පොස්ටර් තොගයක් මුද්‍රණය කරන්නට ඇණවුම් කළ නුගේගොඩ පිහිටි මුද්‍රණාලයක හිමිකරු සහ ඔහුගේ පවුලේ සාමාජිකයින් අතුරුදහන් වී ඇතැයි බස්නාහිර පළාත් සභා මන්ත්‍රී ශිරාල් ලක්තිලක මහතා පවසයි. ආණ්ඩුක්‍රම ව්‍යවස්ථා පනත් කෙටුම්පත සම්බන්ධයෙන් ජනතාව දැනුවත් කිරීම සඳහා මෙම පොස්ටර් මුද්‍රණය කරන්නට කටයුතු කළ බව ද හෙතෙම කියා සිටියි. අතුරුදහන් වූ මුද්‍රණාල හිමිකරු සහ ඔහුගේ බිරිඳ පොලිස් අත්අඩංගුවේ පසුවන්නේද යන්න හෝ ඔහු සහ ඔහුගේ පවුලේ සාමාජිකයින් පිළිබඳ සොයා බලන ලෙස මිරිහාන පොලීසියට පැමිණිලි කරන බවද ලක්තිලක මහතා වැඩිදුරටත් කියා සිටියි. මුද්‍රණාලකරු සහ ඔහුගේ පවුලේ සාමාජිකයින් අත්අඩංගුවට ගත් බවට තමාට කිසිදු තොරතුරක් වාර්තා ‍වී නොමැති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා අද දෙරණ කළ විමසීමකදී කියා සිටියේය.", "URL": "https://sinhala.adaderana.lk/news.php?nid=10714", "Category": null, "Parent URL": null}