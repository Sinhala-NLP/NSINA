{"Source": "Adaderana", "Timestamp": "December 9, 2016 06:29 pm", "Headline": "ජනපති - අගමැති විරසක කරන්න හදනවා", "News Content": "ශ්‍රී ලංකා නිදහස් පක්ෂයේ ඇතැම් ඇමතිවරුන් ජනාධිපතිවරයා සහ අග්‍රාමාත්‍යවරයා අතර අර්බුද නිර්මාණය කිරීමට උත්සාහ කරන බවට එක්සත් ජාතික පක්ෂ මන්ත්‍රීවරුන් චෝදනා කරයි.අද පැවැති මාධ්‍ය හමුවකදී එක්සත් ජාතික පක්ෂ පාර්ලිමේන්තු මන්ත්‍රී මුජිබර් රහුමාන් මහතා ප්‍රකාශ කළේ ශ්‍රී ලංකා නිදහස් පක්ෂයේ එවැනි අමාත්‍යවරුන් ඉල්ලා අස්විය යුතු බවයි.ජනතා වරමත් සමග එකට ගමනක් යායුතු අවස්ථාවක ඇතැම් ශ්‍රීලනිප ඇමතිවරුන් ජනපති හා අගමැති අතර විරසකයක් ඇති වන ආකාරයේ ප්‍රකාශ සිදුකරන බව ඒ මහතා පෙන්වාදුන්නේය.ඒ අනූව ඇතැම් දෑ කඩා කප්පල් කිරීමට ඔවුන් කටයුතු කරන බවත්, “ජනතාවගේ විවේචනය ආපු ගමන් ටක් ගාලා බෝලේ දානවා අගමැතිතුමාගේ ඔළුවට” බවත් මන්ත්‍රීවරයා කීවේය.මේ නිසා ශ්‍රීලනිපයේ ඇතැම් ඇමතිවරු ජනපතිට සමීප වී මහින්ද රාජපක්ෂ මහතාගේ කොන්ත්‍රාත්තුවක් ඉටුකරන්නේදැයි සැකයක් මතුවන බව ඒ මහතා කියා සිටියේය. “ජනාධිපතිතුමාව පොළඹවන්න හදනවා එජාපය සමග පැටලැවිල්ලක් ඇති කරන්න” මන්ත්‍රීවරයා වැඩිදුරටත් පැවසුවේය.මේ අතර එම මාධ්‍ය හමුව ඇමතු තුෂාර ඉඳුනිල් මහතා පැවසුවේ ශ්‍රීලනිප ඇතැම් ඇමතිවරු මේ ආකාරයට කටයුතු කරන්නේ නම් එජාපයේ තමන් ඇතුළු පිරිස ද නිහඬව නොසිටින බවයි.ශ්‍රීලනිපයෙන් කුණු කෑල්ලක් ලෙස ඉවත දැමූ මෛත්‍රිපාල සිරිසේන මහතා ජනපති කිරීමට කැපවූයේ එජාපය බවත්, ශ්‍රීලනිපයෙන් ඒ සඳහා ලැබුණේ සියයට 1.5ක් පමණ ඡන්ද ප්‍රතිශතයක් බවත්, ශ්‍රීලනිප ඇමතිවරුන් වත්මන් ආණ්ඩු‍වේ සමගිය බිඳවන ආකාරයෙන් කටයුතු කරන්නේ නම් ඊට එරෙහිව කටයුතු කිරීමට එජාපයට සිදුවන බවත්, මන්ත්‍රීවරයා වැඩිදුරටත් කීවේය.", "URL": "https://sinhala.adaderana.lk/news.php?nid=66891", "Category": null, "Parent URL": null}