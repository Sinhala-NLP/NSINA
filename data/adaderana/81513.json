{"Source": "Adaderana", "Timestamp": "December 14, 2017 12:19 pm", "Headline": "වට්ටක්කා යට සැඟවුණු කළුවර මතු වු හැටි", "News Content": "වැල්ලවාය පොලිස් බල ප්‍රදේශයට අයත් කොස්ලන්ද මාර්ගයේ අයිස් පිල්ල ප‍්‍රදේශයේ දී වට්ටක්කා ප්‍රවාහනය කරන මුවාවෙන් කළුවර දැව ප්‍රවාහනය කළ පුද්ගලයින් 2ක් පොලීසිය විසින් අත්අඩංගුවට ගෙන තිබේ. ඊයේ(13) මෙම සැකකරුවන් අත්අඩංගුවට ගෙන ඇති අතර අත්අඩංගුවට ගත් දැව තොගයේ වටිනාකම රුපියල් ලක්ෂ 25 ඉක්මවන බව පොලීසිය පවසයි. මෙම දැව රක්ෂිත කැලයකින් නීති විරෝධි ලෙස කපා ඇති බව ද පොලීසිය සඳහන් කරයි. මෙම කළුවර දැව සමඟ අත්අඩංගුවට ගෙන ඇත්තේ බුත්තල ඔක්කම්පිටිය ප්‍රදේශයේ පදිංචි වයස අවුරුදු 36 හා 40 වයස්වල පසුවන පුද්ගලයින් දෙදෙනෙකි. දැව තොගය ඔක්කම්පිටියේ සිට රත්නපුර ප්‍රදේශයට ප්‍රවාහනය කරමින් සිට ඇත. අත්අඩංගුවට ගත් සැකකරුවන් අද වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතයි. සිද්ධිය සම්බන්ධයෙන් වැඩිදුර පරීක්ෂණ වැල්ලවාය පොලීසිය විසින් සිදුකරනු ලබයි.", "URL": "https://sinhala.adaderana.lk/news.php?nid=81513", "Category": null, "Parent URL": null}