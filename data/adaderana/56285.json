{"Source": "Adaderana", "Timestamp": "January 11, 2016 01:25 pm", "Headline": "හිරුණිකා ගිනස් වාර්තාවක් තැබුවා", "News Content": "කෙටි කාලයකින් ඇප ලබාගත් කෙනා ලෙස හිරුණිකා ප්‍රේමචන්ද්‍ර මන්ත්‍රීවරිය ගිනස් වාර්තාවක් තැබූවා යැයි පිවිතුරු හෙළ උරුමයේ නායක පා.ම. උදය ගම්මන්පිල මහතා පවසයි.\"හිරුණිකා ඉක්මනට හිරේ ගිහින් ඉක්මනට එළියට එනවා\" යැයි තමන් මේ සම්බන්ධයෙන් මීට පෙර ප්‍රකාශයක් කළ බවත්, එම ප්‍රකාශය සනාථ කරමින් ඇය අත්අඩංගුවට ගෙන අධිකරණයට ඉදිරිපත් කර ඉක්මනින්ම ඇප මත නිදහස් වූ බව ඔහු කියයි.ඒ අනූව ආචාර්ය නාලක ගොඩහේවා වැනි අය දැන් දින ගණනක් තිස්සේ රිමාන්ඩ් වී සිටියදී හිරුණිකා ප්‍රේමචන්ද්‍ර මහත්මිය කෙටි කලකින් ඇප ලබාගත් කෙනා ලෙස ගිනස් වාර්තා අතරට එක්වන බව හෙතෙම පෙන්වාදෙයි.අද පෙරවරුවේ පැවැති මාධ්‍ය හමුවකදී මන්ත්‍රීවරයා මේ බව කියා සිටියේය.සාමාන්‍යයෙන් සිකුරාදා දිනවලදී කවුරුත් පොලීසියට යන්න බියක් දක්වන බවත්, ඊට ‍හේතුව එදින පස්වරු 3 පසුවුවහොත් නිලධාරීන් බොහෝමයක් සේවය නිමකර ගෙදර යාම නිසා ඇප අත්සන් කිරීමට නොහැකිවීම බවත්, මන්ත්‍රීවරයා පෙන්වාදුන්නේය.කෙසේ වුවද හිරුණිකාගේ සිද්ධියේදී පසුගිය සෙනසුරාදා පුදුමයක් මෙන් රෙජිස්ටාර් කාර්යාලය විවෘතව තැබූ බවත්, මෙහෙන් ඇප කියද්දී එහෙන් ඇප ලබාදීමට අදාළ නිලධාරීන් පෑන් පැන්සල් උල් කරගෙන සිටි බවත්, ඔහු කියා සිටියේය.මේ අතර යෝජිත ව්‍යවස්ථාව ආණ්ඩුව එකීය යැයි පැවසුවත් එය එකීය ව්‍යවස්ථාවක් නොවන බවත්, එය ෆෙඩරල් ව්‍යවස්ථාවක් ලෙස විපක්ෂය හඳුන්වන බවත්, ඔහු පැවසුවේය.විධායක ජනපති ක්‍රමය හා මනාප ක්‍රමය යන බලුපොරය අවසන් කරනවා යැයි පවසමින් \"තිත්ත බේත්වලට සීනි දාලා දෙනවා වගේ\" ජනතාව මුලාකරමින් ආණ්ඩුව එම ව්‍යවස්ථාව ජනමත විචාරණයකින් සම්මත කරගැනීමට සැලසුම් කර ඇති බවද ඔහු පෙන්වාදුන්නේය.", "URL": "https://sinhala.adaderana.lk/news.php?nid=56285", "Category": null, "Parent URL": null}