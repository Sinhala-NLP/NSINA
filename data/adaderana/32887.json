{"Source": "Adaderana", "Timestamp": "March 31, 2013 05:15 pm", "Headline": "දුම්රිය මගීන්ට අපලයක් - හෙට සිට ගාස්තු වැඩිවෙයි", "News Content": "හෙට (01) සිට නගරාන්තර දුම්රිය සහ විශේෂ මැදිරි සහිත දුම්රිය ගාස්තු සියයට 10 සිට සියයට 40 දක්වා අගයකින් ඉහළ දමන බව දුම්රිය දෙපාර්තමේන්තුව පවසයි. කාර්යාලයීය සහ සාමාන්‍ය දුම්රිය මැදිරිවල ගාස්තුවල වෙනසක් සිදු නොවන බව දුම්රිය වාණිජ අධිකාරි සිසිර කුමාර මහතා කියයි. ඒ අනුව කොළඹ - මහනුවර දෙවන පංතියේ දුම්රිය ගාස්තුව රුපියල් 60කින්ද පළමු පංතියේ ගාස්තුව රුපියල් 140කින්ද ඉහළ නැංවීමට නියමිතය. මේ නිසා කොළඹ - නුවර අතර දෙවන පංතියේ ගාස්තුව 280ක්ද පළමු පංතියේ ගාස්තුව රුපියල් 500ක්ද වනු ඇත. එම නගරාන්තර දුම්රියවල නිදන මැදිරි ගාස්තුව රුපියල් 750 සිට රුපියල් 1250 දක්වා සහ නැරඹුම් මැදිරි ගාස්තුව රුපියල් 1000ක් දක්වා ඉහළ නැංවීමට තීරණය කර තිබේ. කොළඹ - අනුරාධපුර නගරාන්තර දුම්රියේ දෙවන පංතියේ ගාස්තුව රුපියල් 480 දක්වා රුපියල් සියයකින් ද ඉහළ නංවා ඇති බව දුම්රිය දෙපාර්තමේන්තුව පවසයි.", "URL": "https://sinhala.adaderana.lk/news.php?nid=32887", "Category": null, "Parent URL": null}