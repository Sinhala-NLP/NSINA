{"Source": "Adaderana", "Timestamp": "July 15, 2019 11:52 am", "Headline": "සාඩිනියා දිවයිනේ ලැව් ගින්නක්", "News Content": "ඉතාලියේ සාඩිනියා දිවයිනේ ලැව්ගින්නක් පැතිර යමින් ඇත. මේ හේතුවෙන් එක් පුද්ගල මරණයක්ද වාර්තා වී තිබුණි. සාඩිනියා දිවයිනේ තොර්තොලි නගරයේ කඳුකර ප්‍රදේශයක ලැව් ගින්න හටගෙන තිබුණි. එය මේ වන විට ජනාවාස පිහිටි ප්‍රදේශ වෙතද පැතිර යමින් පවතින බව විදෙස් වාර්තා සඳහන් කළේය. ඒ හේතුවෙන් ප්‍රදේශයේ වෙසෙන ජනතාව ආරක්ෂිත ස්ථානවලට යැවීමටත් බලධාරීන් පියවර ගෙන තිබුණි. ගින්න පාලනය කිරීමට ගිනි නිවීම් සේවකයන් යුහුසුළුව කටයුතු කරමින් සිටින බව සඳහන්ය. ඒ සඳහා හෙලිකොප්ටර් සහ ගුවන් යානා රැසක්ද යොදවා ඇත. කෙසේ නමුත් සැඩ සුළඟ හේතුවෙන් ගින්න පාලනය කිරීම අතිශය දුෂ්කර වී ඇති බව ගිනි නිවීම් සේවකයන් ප්‍රකාශ කළේය. අධික උණුසුමකින් යුතුවන ඉතාලියේ ග්‍රීස්ම ඍතුවේදී මෙවැනි ලැව්ගිනි බහුලව දක්නට ලැබෙන බවත් විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=114170", "Category": null, "Parent URL": null}