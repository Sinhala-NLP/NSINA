{"Source": "Adaderana", "Timestamp": "December 8, 2017 05:04 pm", "Headline": "වැඩ බැරි අය ගෙදර යවන්න ඒකාබද්ධය සමඟ එක් වෙන්නැයි බන්දුලගෙන් ඇරයුමක් ", "News Content": "එක්සත් ජනතා නිදහස් සන්ධානයේ මැති ඇමතිවරුන්ට වැඩ බැරි අකාර්යක්ෂම ආණ්ඩුව නෙරපා හැර ජනතා හිතවාදී වැඩපිළිවෙළක් ක්‍රියාත්මක කිරීමට ඒකාබද්ධ විපක්ෂය සමඟ එක්වන ලෙස පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද(08) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක්වෙමින් මන්ත්‍රීවරයා මේ බව කියා සිටියේය. අද උදෑසන පාර්ලිමේන්තුවේ දී අගමැතිවරයා පසුගිය වසර 3 තුළ ආර්ථිකය කළමණාකරණය කර ගැනීමට නොහැකි වු බව ප්‍රකාශ කරනු ලැබු බවත් එයට හේතුව වශයෙන් ස්වභාවික ව්‍යවසනයන් පිළිබඳ ප්‍රකාශ කළ ද එහි සැබෑ හේතුව පාර්ලිමේන්තුවට වසන් කළ බව ද ගුණවර්ධන මහතා කියා සිටියේය. බැඳුම්කර සිදුවීමේ ප්‍රතිඵලයන් ලෙස ආර්ථිකය පැහැදිලි ලෙසම කඩා වැටීමට ලක් වු බව ද කියා සිටි මන්ත්‍රීවරයා පොලී අනුපාතය අසාමාන්‍ය ලෙස සියයට සියයකටත් වඩා වැඩි වී ඇතැයි පැවසීය. කෙසේ හෝ රටේ පවතින රාජ්‍ය මූල්‍ය අකාර්යක්ෂමතාවය තුළ රජය ඉතාම දරුණු ණය අර්බුදයක පැටලී සිටින බවද පැවසු ගුණවර්ධන මහතා, ලබන 2018 වසර රටේ ජනතාවට සුබ වසරක් නොවන බව ද එය දරා ගත නොහැකි ජීවන වියදමේ ඉහළ යෑමක් සහිත පීඩිත වසරක් වන බව ද කියා සිටියේය. අවුරුදු 2කට පමණක් එක්සත් ජාතික පක්ෂය සමඟ හවුල් ආණ්ඩුවක් කිරීමට ශ්‍රී ලංකා නිදහස් පක්ෂය පොරොන්දු වු අතර එම කාලය අවසන් වන විට අද දවසේ එහි ප්‍රතිඵලයන් අගමැතිවරයා ඉදිරිපත් කළ බව ද බන්දුල ගුණවර්ධන මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=81229", "Category": null, "Parent URL": null}