{"Source": "Adaderana", "Timestamp": "August 3, 2015 01:37 pm", "Headline": "රට බෙදා වෙන්කරන්න‍‍ට කිසිදා ඉඩදෙන්නේ නෑ", "News Content": "රටට ආදරය නැති ඩොලර් වලට වැඩකරන සිවිල් සංවිධාන අතරේ සැබවින්ම රටට ආදරය කරන ජාතික සංවිධාන පැවැතීම සතුටට කරුණක් බව හිටපු ජනාධිපති මහින්ද රාජපක්ෂ මහතා පවසයි.පැවදි හඬ හා ජාතික එකමුතුව යන සංවිධාන එක්ව අද (03) කොළඹ විහාරමහාදේවි උද්‍යානයේ පැවති ආශිර්වාද සමුළුව හා ජාතික සම්මුතිය පිළිගැන්වීමේ අවස්ථාවට එක්වෙමින් හෙතෙම මේ බව සඳහන් කළේය.රටේ සාමය ගොඩනඟා සංවර්ධනය වෙනුවෙන් මේ සා කටයුතු සම්භාරයක් කරන්නට හැකිවීම ගැන තමන් සතුටට පත්වන බව රාජපක්ෂ මහතා කියා සිටියේය.සංවර්ධනයේදී රටේ ඒ ඒ ප්‍රදේශවලට වෙනසක් සිදුනොකළ බවත්, සෑම ජන වර්ගයක් වෙනුවෙන්ම යුතුකම් ඉටු කළ බවත් ඔහු පෙන්වාදුන්නේය.මේ රට අලුත් රටක් බවට පත්කරන බවට එජාප ප්‍රතිපත්ති ප්‍රකාශනයේ ඇතුළත් වන බවත්, උතුරු නැගෙනහිර පළාත් වෙන්වුණු පසු ඉතිරිවන කුඩා භූමිය අලුත් රටක් ලෙස සැලකිය හැකිවෙනු ඇති බවත් රාජපක්ෂ මහතා අවධාරණය කළේය.ද්‍රවිඩ ජාතික සන්ධානය සමග එජාපය කුමන ගිවිසුම් වලට එළඹ ඇත්තේද යන්න රහසක් බවත්, ෆෙඩරල් රටක් කිරීම යනු කෙබඳු ස්වරූපයක් ගනු ඇත්දැයි නොදන්නා බවත් ඔහු සිහිපත් කළේය.මේ රට ඒකීය රටක් ලෙස ඉදිරියටත් පැවතිය යුතු බවත්, රට බෙදා වෙන්කිරීමට කිසිදු කලෙක ඉඩ නොතබන බවත් මහින්ද රාජපක්ෂ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53017", "Category": null, "Parent URL": null}