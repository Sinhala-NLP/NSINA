{"Source": "Adaderana", "Timestamp": "December 16, 2016 05:28 pm", "Headline": "යහපත් ක්‍රියා මාධ්‍ය වාර්තා කරන්නේ නෑ - සුළු සිද්ධීන්ට ප්‍රමුඛතාවය දෙනවා", "News Content": "මාධ්‍යය සිය කාර්යයභාරය නිසි ආකාරයෙන් සිදු නොකරන බව ලක්ෂ්මන් සෙනෙවිරත්න රාජ්‍ය අමාත්‍යවරයා පවසයි.අමාත්‍යවරයා පෙන්වාදෙන්නේ මාධ්‍යය සිය කාර්යයභාරය නිසි ආකාරව ඉටු කරන්නේ නම් රට සංවර්ධනය වීමට එතරම් කාලයක් ගත නොවන බවයි.වත්මන් රජය විසින් සිදුකරන යහපත් ක්‍රියාවන් මාධ්‍යය හරහා ප්‍රචාරය නොවන බව පවසන ලක්ෂ්මන් සෙනෙවිරත්න රාජ්‍ය අමාත්‍යවරයා ඇතැම් සුළු සිද්ධීන්ට ප්‍රමුඛතාව ලබාදී ප්‍රචාරය කිරීමට මාධ්‍යය කටයුතු කරන බව කියා සිටියි.කොළඹ කාර්මික තාක්ෂණ ආයතනයේ පැවති උත්සවයකින් අනතුරුව මාධ්‍යය වෙත අදහස් දක්වමින් රාජ්‍ය අමාත්‍ය ලක්ෂ්මන් සෙනෙවිරත්න මහතා මෙම අදහස් පළ කළේය.එහිදී වැඩිදුරටත් අදහස් දැක්වූ රාජ්‍ය අමාත්‍යවරයා කියා සිටියේ ඇතැම් දියුණූ රටවල මාධ්‍යවේදීන් සිය රටට හානියක් සිදුවන තොරතුරු ප්‍රචාරය කිරීමෙන් වැළකී සිටින බවයි.", "URL": "https://sinhala.adaderana.lk/news.php?nid=67086", "Category": null, "Parent URL": null}