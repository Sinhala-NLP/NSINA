{"Source": "Adaderana", "Timestamp": "February 9, 2012 01:15 pm", "Headline": "අවනීතිය අද නොවේ එදායි", "News Content": "අද අවනීතියට එරෙහිව අරගල කරන අයට ඉතිහාසය අමතකව ඇතැයි ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත මහතා පවසයි. එක්සත් ජාතික පක්ෂ ආණ්ඩු සමයේ මෙන්ම ජ.වි.පෙ භීෂණ සමයේ මෙරට නීතිඥයින් ඝාතනය කෙරුණු බවත්,ඇතැම් නීතිඥයින්ට පහරදුන් බවත්,තවත් නීතිඥයින් පිරිසකට රටින් පලායන්නට සිදුවූ බවත් අමාත්‍යවරයා කියා සිටියේය. අද පාර්ලිමේන්තුවේ 1 වන කමිටු ශාලාවේ ශ්‍රී ලංකා නිදහස් නීති ශිෂ්‍ය සංගමය විසින් දිවංගත අමාත්‍ය ජෙයරාජ් ප්‍රනාන්දු පුල්ලේ මහතාට\"නිදහස් වීර විභූෂණ\"සම්මානය ප්‍රදානය කළ අතර ඔහු වෙනුවෙන් පාර්ලිමේන්තු මන්ත්‍රීනි,වෛද්‍ය සුදර්ශනී ප්‍රනාන්දු පුල්ලේ මහත්මිය එකී සම්මානය බාරගන්නා ලද අවස්ථාවට එක්වෙමින් ප්‍රේමජයන්ත අමාත්‍යවරයා මේ බව සඳහන් කළේය. යුදමය වාතාවරණය පැවති සමයේ එල්.ටී.ටී.ඊ සංවිධානය විසින් ඝාතනය කරන ලද 60,000 ට අධික සිවිල් වැසියන් ගැන කතා නොකරන දරුස්මාන් වාර්තාව වෙල්ලමුල්ලවෛක්කාල් වලදී අවසානයට සිදුවූ දේවල් ගැන පමණක් පුන පුනා කතාකිරීම විහිළු සහගත බව හෙතෙම පෙන්වා දුන්නේය. මෙම අවස්ථාවට එක්වූ නියෝජ්‍ය කතානායක චන්දිම වීරක්කොඩි මහතා කියා සිටියේ එක්සත් ජාතික පක්ෂ පාලන සමයේ විපක්ෂයේ උදවිය වෙනුවෙන් නඩුවකට පෙනී සිටින නීතිඥයින්ට පවා බලපෑම් තිබුණු බවයි. විපක්ෂය වෙනුවෙන් පෙනී සිටි නීතිඥයින්ගේ ඇඟට ගොඩවූ විනිසුරුවරුන් සිටි බව තමන්ට නම් ගම සහිතව පවසා සිටිය හැකි බව වීරක්කොඩි මහතා අවධාරණය කළේය. එහෙත් අද එවැනි තත්ත්වයක් දක්නට නොලැබෙන බවත්,විපක්ෂයේ නඩුහබ හා පෙත්සම් වෙනුවෙන් කිසිදු බලපෑමකින් තොරව අධිකරණය ඉදිරියේ පෙනී සිටින්නට‍ නීතිඥයින්ට ඇති අයිතිය වඩාත් තහවුරු කර ඇති බව ඔහු සඳහන් කළේය. නීතිඥයින්‍ට හිරිහැර කළ විපක්ෂයේ උදවිය අවනීතියක් ගැන කතා කරන විට සිහිපත් වන්නේ\"බටලන්ද වධකාගාරය\"වැනි අවනීතික මතකයන් බවත්,එහෙව් උදවිය අධිකරණය ඉදිරිපිට සාධාරණත්වය ඉල්ලා පෝස්ටර් ප්‍රදර්ශනය කිරීම කනගාටුවට කරුණක් බවත් නියෝජ්‍ය කතා‍නායකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21984", "Category": null, "Parent URL": null}