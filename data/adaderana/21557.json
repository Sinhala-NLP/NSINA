{"Source": "Adaderana", "Timestamp": "January 22, 2012 01:11 pm", "Headline": "මාර්ගය ප්‍රතිසංස්කරණය කර නෑ - ගම්වාසීන් උද්ඝෝෂණයේ ", "News Content": "ඇල්පිටිය, කුරුඳුගහහැතැප්ම සිට අම්බලන්ගොඩ දක්වා දිවෙන මාර්ගය මෙතෙක් ප්‍රතිසංස්කරණය නොකිරීමට විරෝධය පළකරමින් ගම්වාසීන් අද(22) උද්ඝෝෂණයක නිරත විය. පසුගිය පළාත් සභා මැතිවරණයේ දී අදාළ මාර්ගය ප්‍රතිසංස්කරණය කිරීම සඳහා මුල්ගල් තැබුව ද මෙතෙක් ඉදිකිරීම් කටයුතු ආරම්භ කර නොමැති බව ගම්වාසීන් පෙන්වා දෙයි. එමෙන්ම අදාළ මාර්ගයේ ප්‍රතිසංස්කරණ කටයුතු ආරම්භ කරන බවට බැනරයක් පවා ප්‍රදර්ශනය කළ ද තවමත් එහි ආරම්භයක් දක්නට නොලැබෙන බව උද්ඝෝෂණයට එක්වූ ගම්වාසීන් පවසයි. මේ සම්බන්ධව අදාළ බලධාරීන් දැනුවත් කර කඩිනමින් මාර්ගය ප්‍රතිසංස්කරණය කරදෙන ලෙස ඔවුන් ඉල්ලා සිටියි.", "URL": "https://sinhala.adaderana.lk/news.php?nid=21557", "Category": null, "Parent URL": null}