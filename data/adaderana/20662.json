{"Source": "Adaderana", "Timestamp": "December 13, 2011 04:32 pm", "Headline": "මේ වැඩවලින් බැණුම් අහන්නේ අහිංසක මල්ලිලා දෙන්නයි අම්මයි ", "News Content": "රජයේ මාධ්‍ය ආයතන රාජපක්ෂ පවුලේ නාලිකාවක් බවට පත්වී ඇතැයි විපක්ෂය විසින් නගනා චෝදනාවන් තමන්ද පිළිගන්නා බව පාර්ලිමේන්තු මන්ත්‍රී නාමල් රාජපක්ෂ මහතා පවසයි. එය එසේ නොවිය යුතු බව තමන් පිළිගන්නා බවත්,ඒ පිළිබඳ ජනමාධ්‍ය අමාත්‍යවරයාගේ අවධානය යොමුවිය යුතු බවත් රාජපක්ෂ මහතා අද පාර්ලිමේන්තුවේදී කියා සිටියේ ජනමාධ්‍ය හා තොරතුරු අමාත්‍යංශයේ වැය ශිර්ෂය පිළිබඳ විවාදයට එක්වෙමිනි. තමන් පවුලේ උදවිය සමග පසුගිය දිනෙක රජයේ නාලිකාවක ප්‍රවෘත්ති විකාශය නැරඹූ බවත්,එහිදී පළමු පුවත ජනාධිපතිවරයා සම්බන්ධයෙන් බවත්,දෙවැනි පුවත කතානායකවරයා සම්බන්ධයෙන් බවත්,තෙවැනි පුවත බැසිල් රාජපක්ෂ අමාත්‍යවරයාගේ බවත්,හතරවන පුවත ආරක්ෂක ලේකම්වරයාගේ බවත් ක්‍රීඩා පුවත්වල පළමු පුවත නාමල් රාජපක්ෂ හා යෝෂිත රාජපක්ෂගේ රගර් ක්‍රීඩාව සම්බන්ධයෙන් වූ බවත් ඔහු සිහිපත් කළේය. මෙවැනි මාධ්‍ය භාවිතයන් නිසා අවසානයේ බැණුම් අහන්නේ තමාගේ අහිංසක මල්ලිලා දෙන්නත්,අම්මත් බව නාමල් රාජපක්ෂ මහතා අවධාරණය කළේය. පාර්ලිමේන්තුවේ මන්ත්‍රීවරුන් 225 ක් සිටින බවත්,පක්ෂ විපක්ෂ වශයෙන් පළාත් සභා හා ප්‍රාදේශීය සභාවල බොහෝ නියෝජිතයින් සිටින බවත් පෙන්වා දුන් මන්ත්‍රීවරයා ඒ සියලුදෙනාට සමාන ඉඩ ප්‍රස්ථාවන් ලැබිය යුතු බවත්,පක්ෂ විපක්ෂ භේදයකින් තොරව තොරතුරු ජනතාවට ලබාදීමෙන් මිසක රජයේ ජනමාධ්‍ය ජනතාවට සමීප කරවිය නොහැකි බව රාජපක්ෂ මහතා පෙන්වාදුන්නේය. ජනමාධ්‍යවේදීන්ට ජනමාධ්‍ය ආයතනවලට මාධ්‍ය නිදහසක් පවතිනවා සේම ඔවුන්ට රට ගැන ජාතික ආරක්ෂාව ගැන දැඩි වගකීමක් ඇති බවත් මන්ත්‍රීවරයා කියා සිටියේය. වසර 25 ක අත්දැකීම් ඇති මාධ්‍යවේදීන්ට මෝටර් රථ මිලදි ගැනීම සඳහා පමණක් ලබාදෙන බවට මෙවර අයවැයෙන් යෝජිත පොලී රහිත ණය ආධාරය තරුණ මාධ්‍යවේදීන්ටත් ලැබෙන පරිදි වෙනස්විය යුතු බවට ගයන්ත කරුණාතිලක මන්ත්‍රීවරයා විසින් ඉදිරිපත් කළ අදහස තමන්ද අනුමත කරන බව රාජපක්ෂ මහතා සඳහන් කළේය. රජයේ ජනමාධ්‍යයන් රාජපක්ෂ පවුලේ නාලිකා බවට පත්ව ඇති බවට වසර ගණනාවක් තිස්සේ විපක්ෂයේ මන්ත්‍රීවරුන් විසින් පෙන්වා දුන්නද,ඒ බව මෙතෙක් රජයේ කිසිදු අමාත්‍යවරයකු පිළිනොගත් බවත්,ඒ බව නාමල් රාජපක්ෂ මන්ත්‍රීවරයා විසින් පිළිගැනීම සතුටට කරුණක් බවත් අද පාර්ලිමේන්තුවේදී ද්‍රවිඩ සන්ධානයේ මන්ත්‍රී පී.අරියනේන්ද්‍රන් මහතා පෙන්වා දුන්නේය. ජනමාධ්‍ය අමාත්‍යංශය නාමල් රාජපක්ෂ මන්ත්‍රීවරයාට ලබාදිය යුතු බවත්,එසේ වුවහොත් මාධ්‍යවේදීන්ගේ බොහෝ ගැටලුවලට විසඳුම් ලැබෙනු ඇති බවත් පී.අරියනේන්ද්‍රන් මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20662", "Category": null, "Parent URL": null}