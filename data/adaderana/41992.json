{"Source": "Adaderana", "Timestamp": "March 22, 2014 05:34 pm", "Headline": "ජිනීවා හි සිද්ධ වන්නේ කුමක්ද? - මල්වතු අස්ගිරි මහනාහිමිවරුන්ගෙන් ජනපතිට ලිපියක්", "News Content": "ශ‍්‍රී ලංකාව සම්බන්ධයෙන් ජිනීවා මානව හිමිකම් සමුළුවට ඉදිරිපත් කර ඇති යෝජනාවලිය සම්බන්ධයෙන් සිය කාරක සංඝ සභාවල සංඝයා වහන්සේ දැනුවත් කරන ලෙස මල්වතු - අස්ගිරි මහනාහිමිවරුන් ජනාධිපතිවරයාගෙන් ඉල්ලීමක් කර තිබේ. ශ‍්‍රී ලංකාවට එරෙහිව ඉදිරිපත් කර ඇති එකී යෝජනාවලිය රට යළි පරිහානිය වෙත ඇද දැමීමට උත්සාහ දැරීමක් ලෙස පෙන්වා දිය හැකි බව උන්වහන්සේලා පෙන්වාදෙයි. ඉතිහාසය පුරා මෙවැනි ගැටළු සහගත අවස්ථාවලදී එම තත්ත්වයන් සමනය කරගැනීම සඳහා අනුශාසනා කිරීමේ ඓතිහාසික උරුමය මල්වතු අස්ගිරි උභය මහා විහාරයේ මහා සංඝරත්නය වෙත පැවරුණු බවද එම ලිපියේ දැක්වෙයි. ඒ අනුව ජිනීවා සමුළුවේ කටයුතු පිළිබඳ එම කාරක සංඝ සභාව දැනුවත් කිරීම සඳහා ජී.එල් පීරිස් සහ මහින්ද සමරසිංහ අමාත්‍යවරුන් සමග සාකච්ඡාවක් පැවැත්වීමට අවස්ථාවක් ලබාදෙන ලෙස උන්වහන්සේලාගේ අත්සනින් යුතුව නිකුත් කෙරුණු එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=41992", "Category": null, "Parent URL": null}