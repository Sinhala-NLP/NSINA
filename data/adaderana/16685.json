{"Source": "Adaderana", "Timestamp": "June 11, 2011 09:20 am", "Headline": "ශ්‍රී ලංකා -එසෙක්ස් පුහුණු තරගයේ දෙවැනි දිනය අදයි", "News Content": "ශ්‍රී ලංකා කණ්ඩායම සහ එංගලන්ත එසෙක්ස් ප්‍රාන්ත කණ්ඩායම අතර පැවැත්වෙන තෙදින පුහුණු තරගයේ දෙවැනි දිනය අදය(11). කාසියේ වාසිය දිනා ප්‍රථමයෙන් පන්දුවට පහරදුන් ශ්‍රී ලංකා කණ්ඩායම ඊයේ(10) දිනය නිමා වන විට කඩුලු 4 ක් දැවී ලකුණු 324 ක් ලබාගෙන සිටියේය. තරගයේ ආරම්භක පිතිකරුවන් ලෙස තරංග පරණවිතාන සහ ළහිරු තිරිමාන්න කටයුතු කළේය. තරංග පරණවිතාන ලකුණු 27 ට දැවී ගිය අතර නවක ආරම්භක පිතිකරු ළහිරු තිරිමාන්න ලකුණු 104 ක් ලබා සිටියදී පන්දුවට පහරදීමේ අවස්ථාව දිනේෂ් චන්දිමාල්ට ලබාදී පිටියෙන් ඉවත් විය. දිනය නිමා වන විට පන්දුවට පහරදෙමින් සිටි කුමාර් සංගක්කාර ලකුණු 148 ක් සහ ප්‍රසන්න ජයවර්ධන ලකුණු 6 ක් ලබා සිටියේය.", "URL": "https://sinhala.adaderana.lk/news.php?nid=16685", "Category": null, "Parent URL": null}