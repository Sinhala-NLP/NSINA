{"Source": "Adaderana", "Timestamp": "February 22, 2011 11:07 am", "Headline": "අවදානම් ලෙස පා පුව‍රුවේ යන්න එපා -මහ ජනයාගෙන් ඉල්ලයි", "News Content": "දුම්රිය පා පුව‍රුවේ අවදානම් ලෙස ගමන් කිරීමෙන් වළකින ලෙස දුම්රිය දෙපාර්තමේන්තුව මහජනතා‍වගෙන් ඉල්ලා සිටියි. දුම්රිය තුළ ගමන් කිරීමේ දී ඇතැම් තරුණ පිරිස් හා ළමුන් දුම්රිය තුළ අවදානම් ලෙස පා පුවරුවේ ගමන් කිරීම නිසා ජීවිත අනතුරු කිහිපයක් පසුගිය දින වල වාර්තා වූ බව දුම්රිය ‍දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා පවසයි. අවදානම් ලෙස ගමන් කිරීමේ දී දුම්රිය මාර්ග දෙපස ඇති පාලම් හා වේදිකා වල ගැටීමෙන් අනතුරු සිදුවන බව විජය සමරසිංහ මහතා ප්‍රකාශ කළේය. පසුගිය 20 වැනි දින ද පා පුවරුවේ හිඳගෙන දෙපා එළියට දමා ගමන් කළ පුද්ගලයෙකු අලවතුපිටිය දුම්රිය ස්ථානයේ වේදිකාවක ගැටීමෙන් ජීවිතක්ෂයට පත් වී ඇති බව වාර්තා වේ.", "URL": "https://sinhala.adaderana.lk/news.php?nid=14403", "Category": null, "Parent URL": null}