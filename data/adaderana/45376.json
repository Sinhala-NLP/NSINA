{"Source": "Adaderana", "Timestamp": "August 15, 2014 11:29 am", "Headline": "කුඩු කිලෝ 59 ක් සමග 4ක් මාට්ටු - තේ කුඩු පැකට් කරන මුවාවෙන් කුඩු පැකට් කරලා", "News Content": "හෙරොයින් කිලෝ ග්‍රෑම් 59 ක් සමග කාන්තාවකද ඇතුළු 4 දෙනෙකු මහනුවර,කටුගස්තොට ප්‍රදේශයේදී අත්අඩංගුවට ගෙන තිබේ. පොලිස් මත්ද්‍රව්‍ය කාර්යාංශය විසින් මෙම පිරිස අත්අඩංගුවට ගත් බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. පොලිස් මත්ද්‍රව්‍ය නාශක කාර්යංශය මගින් ඊයේ පස්වරුවේ සිදුකරන ලද වැටලීමක දී මෙම මත්ද්‍රව්‍ය තොගය සොයාගෙන ඇති බව අජිත් රෝහණ මහතා කියයි. වැටලීමේදී ජංගම දුරකථන 26ක්, රුපියල් විසිපන් ලක්ෂ 85,000ක්, කැබ් රථයක් සහ මෝටර් රථයක් ද පොලිස් බාරයට ගෙන ඇති බව පොලිස් මාධ්‍ය ප්‍රකාශකවරයා සඳහන් කරයි. කටුගස්ත‍ොට පොලිස් බලප්‍රදේශයේ අංක, 409 වතුවල කටුගස්තොට ලිපිනයේ පිහිටි කඩකාමරයකින් මෙම කුඩු තොගය සොයාගෙන ඇත. ජෙස්මින් ගෝල්ඩ් හවුස් යනුවෙන් පුවරුවක් මෙම ස්ථානයේ සවිකර තිබී ඇති අතර එහි ඇතුළත තේ කුඩු පැකට් කරන ස්ථානයක් ලෙස මෙම ජාවාරම කරගෙන ගොස් තිබේ. 2013 වසරේ මාර්තු මස පොලිස් මත්ද්‍රව්‍ය නාශක කාර්යංශයට ලැබුණු තොරතුරක් අනූව පරීක්ෂණ කිරීමෙන් පසු ඊයේ සවස 5ට පමණ අහමඩ් සබීර් තාජුඩීන් නැමැත්තා මාතලේ පලාත්පත්වලදී අත්අඩංගුවට ගෙන ඔහුගෙන් ප්‍රශ්න කර ඉහත ලිපිනයේ තිබී අදාළ මත්කුඩු තොගය සොයාගෙන ඇත. සැකකරුගේ බිරියද පොලීසිය විසින් අත්අඩංගුවට ගෙන තිබේ. අත්අඩංගුවට ගත් සැකකරුවන් සම්බන්ධයෙන් පොලිස් මත්ද්‍රව්‍ය නාශක කාර්යංශය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=45376", "Category": null, "Parent URL": null}