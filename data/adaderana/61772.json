{"Source": "Adaderana", "Timestamp": "July 5, 2016 08:19 am", "Headline": "ගිනි අවිය පත්තුවී අඩවි වන නිලධාරියා මරුට", "News Content": "හම්බන්තොට,වල්සපුගල ප්‍රදේශයේදී සැකකරුවෙකු සමග පොරබැදීමට යාමෙන් සිය රාජකාරී ගිනි අවිය ක්‍රියාත්මකවීම නිසා වන ජීවි නිලධාරියෙකු ජීවිතක්ෂයට පත්ව තිබේ.අද(05)අලුයම ප්‍රදේශයේ නීති විරෝධී ලෙස සතුන් දඩයම් කරන බවට ලැබුණු තොරතුරක් අනුව සැකකරුවන් අත්අඩංගුවට ගැනීම සඳහා හම්බන්තොට අඩවි වන නිලධාරීන් පිරිසක් වැටලීමකට ගොස් තිබේ.මෙහිදී වන නිලධාරීන් පස් දෙනෙකු වැටලීමට එක්වුණු බවත්,එහිදී සැකකරුවෙකු පලායාමට උත්සාහ දැරීම නිසා එක් වන නිලධාරියෙකු ඔහු සමග පොරබැදූ බවත්,එම අවස්ථාවේදී අහම්බයකින් ගිනි අවිය ක්‍රියාත්මකවීමෙන් වන නිලධාරියාට වෙඩි වැදුණු බවත් සඳහන්ය.තුවාල ලැබූ වන නිලධාරියා හම්බන්තොට මූලික රෝහලට ඇතුළත් කළ බවත්,ඔහු ජීවිතක්ෂයට පත්වූයේ එහිදී බවත් අද දෙරණ වාර්තාකරු පවසයි.ජීවිතක්ෂයට පත්ව ඇත්තේ 48 හැවිරිදි කිරම ප්‍රදේශයේ පදිංචිකරුවෙකි.දඩයම්කරුවන්ගේ ඉලක්කයට හසුවුණු මුවෙකුගේ මළ සිරුරක්ද එම ප්‍රදේශයෙන් සොයාගෙන ඇති බව අප වාර්තාකරු කියා සිටියි.", "URL": "https://sinhala.adaderana.lk/news.php?nid=61772", "Category": null, "Parent URL": null}