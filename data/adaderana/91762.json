{"Source": "Adaderana", "Timestamp": "June 30, 2018 09:07 pm", "Headline": "මත් ගුලි ගිලලා ලංකාවට ආපු බ්‍රසීල ජාතිකයා ගුවන් තොටේදී අත්අඩංගුවට", "News Content": "මත්ද්‍රව්‍ය තොගයක් ගුලි වශයෙන් සකස් කර , ඒවා ගිල දමා ශ්‍රී ලංකාවට පැමිණි බ්‍රසීල ජාතිකයෙකු කටුනායක ගුවන් තොටුපොළේ දී අද (30) දින උදෑසන රේගු නිලධාරීන් විසින් අත්අඩංගුවට ගත් බව රේගු මාධ්‍ය ප්‍රකාශක සුනිල් ජයරත්න මහතා පැවසීය . මොහු 30 හැවිරිදි බ්‍රසීල ජාතිකයෙක් වන අතර ඔහු බ්‍රසීලයේ සිට දෝහා වෙත පැමිණ , එතැන් සිට කටුනායක ගුවන් තොටුපොළ වෙත කටාර් ගුවන් සේවයේ කිව්.ආර්.- 664 දරන ගුවන් යානයෙන් පැමිණ තිබුණි රේගු නිලධාරීන් මොහු ස්කෑන් පරීක්ෂණයකට ලක් කරත්දී ඔහුගේ ආමාශයේ මත්ද්‍රව්‍ය ගුලි තොගයක් ඇති බව දර්ශනය වී තිබේ . පසුව මෙම බ්‍රසීල ජාතිකයා වැඩිදුර පරීක්ෂණ සදහා කටුනායක ගුවන් තොටුපොළ පොලිස් මත්ද්‍රව්‍ය නාශක අංශයේ නිලධාරීන් වෙත භාර දී තිබේ. නියෝජ්‍ය රේගු අධිකාරීවරුන් වන නුවන් අබේනායක සහ ශ්‍රී ලාල් විජේවර්ධන මෙම අත්අඩංගුවට ගැනීම සිදු කර තිබුණි . මේ වන විට මෙම බ්‍රසීල ජාතිකයා පොලිස් මත්ද්‍රව්‍ය නාශක අංශයේ නිලධාරීන් විසින් මීගමුව මහ රෝහල වෙත ඇතුළත් කර විරේක කිරීම් අරභා තිබේ . ඒ අනුව අත්අඩංගුවට ගත් මත් ගුලි තොගයේ වටිනාකම රුපියල් මිලියන 13 ක් බව වාර්තා වේ.", "URL": "https://sinhala.adaderana.lk/news.php?nid=91762", "Category": null, "Parent URL": null}