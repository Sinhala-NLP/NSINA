{"Source": "Adaderana", "Timestamp": "August 8, 2012 12:06 pm", "Headline": "එජාප නායකත්වය තේරීමේ තීරණය තාවකාලිකව අත්හිටුවයි", "News Content": "එක්සත් ජාතික පක්ෂ නායකත්වය තේරීම වසර 6 ක් දක්වා දීර්ඝ කිරීමට එම පක්ෂයේ කෘත්‍යාධීකාරී මණ්ඩලය ගනු ලැබු තීරණය තාවකාලිකව අත්හිටුවමින් ගල්කිස්ස දිසාඅධිකරණය අද (08) වාරණ නියෝගයක් නිකුත් කළේය. එක්සත් ජාතික පක්ෂ දකුණු පළාත් සභා මන්ත්‍රී නීතීඥ මෛත්‍රී ගුණරත්න මහතා ගොනුකළ පෙත්සමක් සලකා බැලීමෙ‍න් අනතුරුව ගල්කිස්ස දිසාවිනිසුරු ප්‍රියන්ත ප්‍රනාන්දු මහතා මෙම නියෝගය නිකුත්කෙරිණි. පසුගිය ජූලී මස 19 වන දින එක්සත් ජාතික පක්ෂ කෘත්‍යාධීකාරී මණ්ඩලය විසින් නායකත්වය තේරීම වසර 06ක් දක්වා දීර්ඝ කිරීමට ගනු ලැබු තීරණය පක්ෂ ව්‍යවස්ථාවට පටහැනි බව පෙත්සම්කාර පාර්ශයේ නීතීඥවරයා අධිකරණයට දන්වා සිටී. ඉදිරිපත් වු කරුණු සලකා බැලූ දිසා විනිසුරුවරයා අදාළ නියෝගය නිකුත් කළ අතර නඩු විභාගය ලබන සැප්තැම්බර් මස 02 වන දිනට කල් තැබීය.", "URL": "https://sinhala.adaderana.lk/news.php?nid=26412", "Category": null, "Parent URL": null}