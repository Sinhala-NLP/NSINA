{"Source": "Adaderana", "Timestamp": "June 14, 2012 03:29 pm", "Headline": "ෆොන්සේකාට නිදහස දුන් නියෝගයේ පිටපතක් ඉල්ලයි", "News Content": "හිටපු යුද හමුදාපති සරත් ෆොන්සේකා මහතා නිදහස් කරමින් ඉකුත් දා ජනාධිපතිවරයා දුන් නියෝගයේ පිටපතක් ඉදිරිපත් කිරීමට පියවර ගන්නා මෙන් අභියාචනාධිකරණය ජනාධිපති ලේකම්වරයාට සහ අධිකරණ අමාත්‍යාංශයේ ලේකම්වරයාට නියෝග කර තිබේ. සිය පාර්ලිමේන්තු මන්ත්‍රී ධුරයට අහිමි කිරීමට එරෙහිව සරත් ෆොන්සේකා මහතා ඉදිරිපත් කළ පෙත්සම අද(14) යළි කැඳවූ අවස්ථාවේ දී අභියාචනාධිකරණය විසින් මෙම නියෝගය නිකුත් කරනු ලැබීය. මෙම නඩුව ඉදිරියට පවත්වාගෙන යාම සම්බන්ධයෙන් තීරණයක් ගැනීම සඳහා ජනාධිපතිවරයා පෙත්සම්කරු නිදහස් කරමින් දුන් නියෝගයේ පිටපතක් පරීක්ෂා කිරීමට අවශ්‍ය බව අදාළ පෙත්සම කැඳවූ අවස්ථාවේ දී සරත් ෆොන්සේකා මහතා වෙනුවෙන් පෙනී සිටි නීතිඥවරයා කියා සිටියේය. එම ඉල්ලීම සලකා බැලූ අභියාචනාධිකරණය අදාළ නියෝගය නිකුත් කර තිබේ. ඒ අනුව වැඩිදුර නඩු විභාගය ජූලි මස 17 වන දින දක්වා කල් දැමීමට ද අධිකරණය තීන්දු කර ඇත.", "URL": "https://sinhala.adaderana.lk/news.php?nid=25030", "Category": null, "Parent URL": null}