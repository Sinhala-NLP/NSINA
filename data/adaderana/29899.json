{"Source": "Adaderana", "Timestamp": "December 12, 2012 02:42 pm", "Headline": "නෙල්සන් මැන්ඩෙලාට පෙනහළු ආබාධයක්", "News Content": "දකුණු අප‍්‍රිකාවේ හිටපු ජනාධිපති නෙල්සන් මැන්ඩෙලා පෙනහළු ආසාදනයකින් පෙළෙන බව වාර්තා වේ. ඔහු ප‍්‍රතිකාර සඳහා රෝහල් ගතකිරීමෙන් අනතුරුව සිදු කළ පරීක්ෂණවල දී මේ බව අනාවරණය වී තිබේ. දකුණු අප‍්‍රිකාවේ, නැගෙනහිර කේප් ප‍්‍රාන්තයේ, කොනු ගම්මානයේ සිය නිවසේ සිටිය දී හදිසියේ රෝගාතුර වූ නෙල්සන් මැන්ඩෙලා ආරක්ෂක අංශ විසින් පසුගිය සෙනසුරාදා රෝහල් ගතකෙරිණි. පසුගිය පෙබරවාරී මාසයේ දී ද උදරාබාධයක් හේතුවෙන් නෙල්සන් මැන්ඩෙලා රෝහල් ගතකර ඇත. එමෙන්ම පසුගිය වසරේ ජනවාරි මාසයේ දී ද පෙනහළු ආසාදනයක් හේතුවෙන් ඔහු ප‍්‍රතිකාර ලබාගෙන ඇති බව සඳහන්ය.", "URL": "https://sinhala.adaderana.lk/news.php?nid=29899", "Category": null, "Parent URL": null}