{"Source": "Adaderana", "Timestamp": "June 3, 2019 06:27 pm", "Headline": "වෛද්‍ය ෂාෆි පිළිබඳ කමිටුවේ අතුරු වාර්තාව සෞඛ්‍ය ලේකම්ට අතට", "News Content": "කුරුණෑගල ශික්ෂණ රෝහලේ ප්‍රසව හා නාරි වෛද්‍ය සෙයිගු සියාබ්දීන් මොහොමඩ් සාෆි සම්බන්ධයෙන් සිදුකළ විමර්ශන වලට අදාළ අතුරු වාර්තාව එම කමිටුව විසින් සෞඛ්‍ය අමාත්‍යාංශ ලේකම්වරියට බාර දි තිබේ. එමඟින් දක්වා ඇත්තේ විමර්ශන කමිටුවේ සංයුතිය සහ සමාජික සංඛ්‍යාව පුළුල් කිරිම, කාන්තාවන්ගේ සියලු පැමිණිලි විමර්ශනය කිරිම සහ කමිටුවේ කටයුතු සදහා කුරුණෑගල රෝහල් අධ්‍යක්ෂවරයා ඇතුළු සමස්ත කාර්ය මණ්ඩලය සම්බන්ධ කර ගැනීම කළ යුතු බවයි. මේ අතර රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා ප්‍රකාශ කළේ කුරුණෑගල රෝහල් වෛද්‍යවරයා සම්බන්ධයෙන් ජනාධිපති විමර්ශන කොමිසමක් අවශ්‍ය බවයි. කමිටුවේ අතුරු වාර්තාවේ අඩංගු මූලික කරුණු පහත පරිදි වේ. 1.මූලික විමර්ශනයට අදාළ සිදුවීම් මාලාව දීර්ඝ කාලසීමාවක් තුළ පැතිර ඇති බැවින් හා මේ සම්බන්ධ ලැබී ඇති පැමිණිලි සංඛ්‍යාත්මක වශයෙන් ද ඉතා ඉහළ අගයක් ගෙන ඇති හෙයින් විමර්ශන කමිටුවේ සංයුතිය හා සාමාජික සංඛ්‍යාව පුළුල් කිරීම. 2.අදාළ කාලසීමාව තුළ කුරුණෑගල රෝහල තුල සීසර් සැත්කමට බඳුන් වී ද්විතීය මදසරුභාවයට පත්ව ඇති කාන්තාවන්ගේ සියලුම පැමිණිලි විමර්ශනය කිරීම. 3.මෙම විමර්ශනය හා ඉදිරි කටයුතු සාර්ථකව කරගෙනයාම පිණිස අත්‍යවශ්‍ය පරිපාලනමය සහයෝගය කමිටුව වෙත ලබා දෙන ලෙසට කුරුණෑගල රෝහල් අධ්‍යක්ෂවරයා ඇතුළු සමස්ථ කාර්ය මණ්ඩලය දැනුවත් කිරීම. 4.අදාල කාල සීමාව තුළ කුරුණෑගල රෝහලේ දී සීසර් සැත්කම් වලට බඳුන් වූ පසු මඳසරුභාවයට පත් වූ සියළුම මව්වරුන්ගේ හා ඒ ඒ සැත්කම සඳහා සහභාගි වූ කාර්යමණ්ඩල සාමාජිකයන්ගේ සියලුම තොරතුරු කමිටුව වෙත ලබාදෙන ලෙස රෝහල් අධ්‍යක්ෂවරයා වෙත දැන්වීම.", "URL": "https://sinhala.adaderana.lk/news.php?nid=111263", "Category": null, "Parent URL": null}