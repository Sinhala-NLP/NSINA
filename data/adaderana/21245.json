{"Source": "Adaderana", "Timestamp": "January 8, 2012 01:54 pm", "Headline": "මනාප විරෝධයට  මුවාවී ප්‍රජාතන්ත්‍රවාදය මංකොල්ලකෑමට ආණ්ඩුව සූදානම් ", "News Content": "පළාත් පාලන මැතිවරණ නීතිය සංශෝධනය කිරීමට ආණ්ඩුව විසින් ගෙන ඒමට සූදානම්වන පනත් කෙටුම්පත තුළින් සිදුවන්නේ ප්‍රජාතන්ත්‍රවාදය කොල්ලකෑමක් බව ජනතා විමුක්ති පෙරමුණ පවසයි. එමගින් ජනතාවගේ සැබෑ කැමැත්ත නියෝජනය නොවන බව ජ.වි.පෙ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක මහතා කියා සිටියේ අද පක්ෂ මූලස්ථානයේ පැවති මාධ්‍ය හමුවකට සහභාගී වෙමිනි. මනාප ජන්ද ක‍්‍රමය කෙරෙහි ජනතාව තුළ තිබෙන පොදු විරෝධයට මුවාවී පළාත්පාලන මැතිවරණ නීති සංශෝධනය කිරීමේ පනතක් සම්මතකරගැනීමට ආණ්ඩුව උත්සාහ දරන බවත් වර්තමාන දේශපාලන සංස්කෘතියේ අන්ත පරිහානිය පනත් සම්මත කිරීමෙන් වැළැක්විය නොහැකි බවත් ඔහු එහිදී සඳහන් කළේය. මැතිවරණ පනත් සම්මත කිරීමට අදාළ ඕනෑම සංශෝධනයක් සමග විධායක ජනාධිපතිධූරය අහෝසිකිරීමේ කොන්දෙසියට බැඳී තිබියයුතු බව ද හෙතෙම පෙන්වා දුන්නේය. සමානුපාතික ජන්දක‍්‍රමය හඳුන්වා දුන්නේ 1977 දී හඳුන්වාදෙන ලද විවෘත ආර්ථික ප‍්‍රතිපත්තිය සමග බවත් ඒ සමග විධායක ජනාධිපති ක‍්‍රමයද හඳුන්වාදීම අර්ථදැක්වියයුත්තේ සමානුපාතාතික ජන්ද ක‍්‍රමයේ නිවුන් සහෝදරයා විධායක ජනාධිපති තනතුර වන හෙයින් මේ එක් ජන්ද ක‍්‍රමයක් සංශෝධනය කර අනෙක රැකිය නොහැකි බවද ඒ නිසා ඕනෑම මැතිවරණ පනතක් සංශෝදනය කිරීමේදී විධායක ජනාධිපතික‍්‍රමය අහෝසිකිරීමේ කොන්දේසිය අනිවාර්යයෙන්ම බඳී තිබෙන බව කියා සිටියේය. ආණ්ඩුව සම්මතකර ගැනීමට අපේක්‍ෂා කරන පලාත්පාලන මැතිවරණ පනත තුළින් 51% ක ජන්දය ලබාගන්නා පක්‍ෂයට හෝ කණ්ඩායමට මන්තී‍්‍ර ධූර 70% ලැබෙන විට ජන්ද 49% ක් ලබාගන්නා පක්‍ෂයට හෝ කණ්ඩායමට ලැබෙනුයේ මන්තී‍්‍රධූර වලින් 30% විකෘත්ති ප‍්‍රතිඵලයක් බව ඔහු අවධාරණය කළේය. එමෙන්ම දේශපාන පක්‍ෂවල අපේක්ෂකයෙකු වෙනුවෙන් රුපියල් 5000ක් බැගින් ඇපතැන්පත් කළ යුතු අතර ස්වාධීන අපේක්‍ෂයෙකු රුපියල් 20000ක් තැන්පත් කළ යුතු බවත්,දේශපාලන පක්‍ෂයක් වශයෙන් සැලකුවහොත් අවම වශයෙන් ඇප තැන්පත් කිරීම සඳහා පමණක් ලක්‍ෂ325ක් පමන වැය වන බවත් මෙවැනි මුදලක් දැරිය හැක්කේ පාතාල ජාවාරම්කරුවන්ට සහ වෙනත් නීතිවිරෝධී ජාවාරම්වල යෙදෙන්නන්ට රැකවරණය ලබාදෙන ප‍්‍රධාන පක්‍ෂ දෙකට පමණක් බවත් මන්ත්‍රීවරයා අවධාරණය කළේය. එසේම නව පළාත් පාලන නීතියට අනුව පළාත් පාලන ආයතන නියෝජිතයින් 6,500 ක් ඉක්මවන බවද ,ඒ සා බරක් කිසිසේත්ම රටේ ආර්ථිකයට යහපත් ලෙස බලනොපවත්වන බවත්, මෙවන විට දේශපාලන සංස්කෘතිය අගාධයකට වැටී ඇත්තේ ආර්ථික ජාවාරම් ආරක්‍ෂාකරගැනීමේ අරමුනෙන් දේශපාලනයට පිවිසී ඇති පිරිස් නිසා බවත් පෙන්වා දුන්නේය. ආණ්ඩුව නැවතත් අලුත් වටයකින් සේවක අර්ථ සාධක අරමුදල ගසා කන්නට සැරසෙන බවත්,පෞද්ගලික අංශයේ සේවකයින් තිස් මහල් ප්‍රාසාදයක් ඉල්ලා නොමැති වුණත් මේවන විට පෞද්ගලික අංශයේ සේවකයින් ගේ අර්ථ සාධක මුදල මංකොල්ලකෑමේ අරමුණෙන් එවැනි ප්‍රාසාදයක් ස්ථාපිත කිරීමට කටයුතු කරමින් සිටින බව ඔහු චෝදනා කළේය.", "URL": "https://sinhala.adaderana.lk/news.php?nid=21245", "Category": null, "Parent URL": null}