{"Source": "Adaderana", "Timestamp": "December 9, 2012 01:50 pm", "Headline": "ඔස්ට්‍රේලියාවෙන් පැපුවා නිව් ගිනියාවට යවයි", "News Content": "නීති විරෝධී ලෙස මුහුදු මාර්ගයෙන් ඔස්ට්‍රේලියාවට පලාගිය ශ්‍රී ලාංකිකයින් 16 දෙනෙකු පැපුවා නිව් ගිනියාවට පිටත් කර හැර තිබේ. ඔස්ට්‍රේලියානු ආගමන විගමන දෙපාර්තමේන්තුව විසින් පැපුවා නිව් ගිනියාවේ මනූස් දූපතට ඊයේ පස්වරුවේ මෙම පිරිස පිටත් කර හැර ඇති බව වාර්තා වේ. පුද්ගලයින් විසි දෙනෙකු මෙලෙස ඔස්ට්‍රේලියානු පොලිසිය විසින් පැපුවා නිව්ගිනියාවට පිටත් කර හැර ඇති අතර ඉන් 16 දෙනෙකු ශ්‍රී ලාංකිකයින් බව සඳහන්ය. අනෙක් පුද්ගලයින් සිව්දෙනා ඉරාක ජාතිකයින් වේ. ඔවුන් අතර කුඩා ළමුන් ද සිටින බව විදෙස් මාධ්‍ය වාර්තා කරයි. මුහුදු මාර්ගයෙන් නීති විරෝධීව ඔස්ට්‍රේලියාවට පැමිණෙන පුද්ගලයින් එරට රඳවා නොගන්නා බවට ඔස්ට්‍රේලියානු ආගමන විගමන දෙපාර්තමේන්තුව පසුගියදා ප්‍රකාශ කළ අතර ඔවුන් නයාරු සහ පැපුවා නිව් ගිනියාවට පිටත් කර හැරීමට පියවර ගෙන තිබේ. මේ අතර පසුගිය අගෝස්තු මස 13 වන දින සිට මේ දක්වා කාලය තුළ නීති විරෝධී ලෙස ඔස්ට්‍රේලියාවට ඇතුළු වු පුද්ගලයින් 750 දෙනෙකු ශ්‍රී ලංකාවට එවා ඇති බව ඔස්ට්‍රේලියානු රජය පවසයි", "URL": "https://sinhala.adaderana.lk/news.php?nid=29826", "Category": null, "Parent URL": null}