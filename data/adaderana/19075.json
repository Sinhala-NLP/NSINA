{"Source": "Adaderana", "Timestamp": "October 1, 2011 01:00 pm", "Headline": "රිට්ස්බරි චොක්ලට් සමග තෙත්බිම් පිළිබඳ දැනුවත් කිරීම ඇරඹේ", "News Content": "පෙරළිකාර චොක්ලට් නිෂ්පාදන රැසක් පාරිභෝගිකයන්ට හඳුන්වාදුන් රිට්ස්බරි චොක්ලට්, අධ්‍යාපනය, ස්වාභාවික සම්පත්, සංස්කෘතිය, කලාව, වන රක්‍ෂිත හා ඓතිහාසික ස්ථාන සුරැකීමට සහ ඒ පිළිබඳව ජනතාව දැනුවත් කිරීමට නිරන්තරයෙන් කටයුතු කරයි. ව්‍යාපාරික අරමුණුවලින් ඔබ්බට ගොස් සැබෑ සමාජ සේවා සපයන්නකු ලෙස කටයුතු කරන රිට්ස්බරි චොක්ලට් පාසල් ළමුන් අතර තෙත් බිම් පිළිබඳව දැනුවත් කෙරෙන දීප ව්‍යාප්ත පාසල් දැනුම මිනුම තර`ගාවලියකට පුර්ණ අනුග‍්‍රහය සැපයීමට ඉදිරිපත් වෙයි. රුපියල් ලක්‍ෂ 20 කට වැඩි වටිනාකමකින් යුක්ත මෙම අනුග‍්‍රාහකත්වය සපයන්නේ දුර්ලභ පරිසර පද්ධතියක් සහිත තෙත්බිම් සුරැකීමට ක‍්‍රියාත්මක කෙරෙන ජගත් වැඩසටහනට දායකවීමටය. 2012 වසරේ පෙබරවාරි මස 02 වනදාට යෙදෙන ලෝක තෙත්බිම් දිනය උත්කර්ෂවත් අන්දමින් සැමරීමට, මධ්‍යම පරිසර අධිකාරිය හා වනජීවී සංරක්‍ෂණ දෙපාර්තමේන්තුව විසින් මෙම දීප ව්‍යාප්ත පාසල් දැනුම මිනුම තරඟාවලිය සංවිධානය කරනු ලබයි. පාසල් 2800ක් නියෝජනය වන පරිදි අධ්‍යාපන කලාප, දිස්ත‍්‍රික්ක, පළාත් සහ ජාතික මට්ටම්වලින් මෙම දැනුම මිනුම තරඟාවලිය පැවැත්වේ. සෑම පාසලකම 10 වසරේ සිට 13 වසර දක්වා නියෝජනය වන ලෙස එක් පාසලකින් එක් ශිෂ්‍යයකු බැගින් මෙම තර`ගාවලියට සහභාගිවිය හැකිය. ඒ අනුව ජාතික මට්ටමේ තර`ගයෙන් ජයගන්නා තරඟකරුවන්ට ලබන පෙබරවාරි මස 02 වනදා මධ්‍යම පරිසර අධිකාරියේදී පැවැත්වෙන ලෝක තෙත්බිම් දිනය සැමරීමේ ජාතික උත්සවයේදී ත්‍යාග සහ සහතිකපත් පිරිනැමෙයි. ජෛව විවිධත්වයෙන් වැඩි වටිනාකමක් ඇති ජලය රඳාගැනීමේ ඉහළ ධාරිතාවක් ඇති සහ සංචාරක කර්මාන්තයට රුකුල් වන තෙත්බිම් සුරැකීමට 1971 පෙබරවාරි මස 02 වනදා ඉරානයේ, රම්සාර් නගරයේදී අත්සන් කළ සම්මුතියෙන් විස්තර කෙරෙන තෙත්බිම්වල පාරිසරික වටිනාකම් පිළිබඳව විවිධ අයුරින් මහජනතාව දැනුවත් කිරීම ලෝක තෙත්බිම් දිනයේදී විශේෂයෙන්ම සිදු කෙරෙයි. මෙම දීප ව්‍යාප්ත පාසල් දැනුම මිනුම තරගාවලියට අමතරව තෙත්බිම් ගැන අඛණ්ඩව ජනතාව දැනුවත් කිරීමේ වැඩසටහන් ක්‍රියාත්මක කිරීමටද රිට්ස්බරි චොක්ලට් බලාපොරොත්තු වේ.", "URL": "https://sinhala.adaderana.lk/news.php?nid=19075", "Category": null, "Parent URL": null}