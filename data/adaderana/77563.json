{"Source": "Adaderana", "Timestamp": "September 14, 2017 10:21 pm", "Headline": "ජනපති කඩිනමින් නව සැලැස්මක් ඉල්ලයි", "News Content": "නැගෙනහිර පළාතේ සිට පහසුවෙන් කොළඹට ළඟාවිය හැකි ආකාරයෙන් අධිවේගී මාර්ගයක් හෝ ඉහළ ප‍්‍රමිතියකින් යුත් මහාමාර්ගයක් ඉදිකිරීම පිළිබද සැලැස්මක් කඩිනමින් සකස් කරන ලෙස ජනාධිපති මෛත‍්‍රීපාල සිරිසේන මහතා නිලධාරින්ට උපදෙස් ලබාදී තිබේ. අද පෙරවරුවේ ජනාධිපති කාර්යාලයේ පැවති මාර්ග සංවර්ධන අධිකාරියේ ප‍්‍රගති සමාලෝචන රැස්වීමට එක්වෙමින් ජනාධිපතිවරයා මේ සම්බන්ධයෙන් නිලධාරින්ට උපදෙස් ලබාදී ඇති බව ජනාධිපති මාධ්‍ය අංශය සදහන් කළේය. දැනට ක‍්‍රියාත්මක අධිවේගී මාර්ගවල ඉදිකිරීම් කටයුතු, මාර්ග අලුත්වැඩියා කටයුතු සහ නව මාර්ග ඉදිකිරීම් මෙන්ම ඒවායේ මුල්‍ය තත්ත්වයන් පිළිබද ජනාධිපතිවරයා එහිදි නිලධාරීන්ගෙන් කරුණු විමසා තිබේ. මේ අතර ගත වු කාලය තුළ රටේ අපනයනය අපේක්ෂිත පරිදි ඉහළ ගොස් නොමැති බව ජනාධිපති මෛත‍්‍රිපාල සිරිසේන මහතා කොළඹ බණ්ඩාරනායක ජාත්‍යන්තර සම්මන්ත‍්‍රණ ශාලාවේ පැවති උත්සවයකට සහභාගී වෙමින් කියා සිටියේය.", "URL": "https://sinhala.adaderana.lk/news.php?nid=77563", "Category": null, "Parent URL": null}