{"Source": "Adaderana", "Timestamp": "January 22, 2013 11:53 am", "Headline": "ගුවන් යානා බිම දමන උණ්ඩ තොගයක් මහකනදරා වැවේ", "News Content": "මිහින්තලය මහකනදරාව වැවේ තිබී ජීව උණ්ඩ තොගයක් පොලීසිය විසින් සොයාගෙන තිබේ. මහකනදරාව වැව හරහා ඉදිකර තිබෙන අනුරාධපුර - ත්‍රිකුණාමලය ප්‍රධාන මාර්ගයේ පොඩි පාලම අසළ දියේ තිබී මෙම ජීව උණ්ඩ තොගය සොයාගෙන ඇති බව සඳහන්ය. ඒ අනුව එම්.පි.එම්.ජි. ජීව උණ්ඩ 1854ක් සහ ටි - 56 ජීව උණ්ඩ 762ක් සොයාගත් බව පොලිසිය පැවසුවේය. මෙම එම්.පි.එම්.ජි. ජීව උණ්ඩ ගුවන් යානාවලට සහ දිග දුර ඉලක්ක වෙත ප්‍රහාර එල්ල කිරීම සඳහා යොදා ගනු ලබයි. අදාළ උණ්ඩ තොගය මීට දින කිහිපයකට පෙර කවුරුන් විසින් හෝ වැවට දමා ඇති බවට සැක කෙරෙන බව මිහින්තලය පොලීසිය සඳහන්කළේය. මේ අතර එම ස්ථානයේම තිබී පසුගියදා තවත් එම්.පි.එම්.ජි සහ ටි-56 දෙවර්ගයට අයත් උණ්ඩ 2600ක් ද සොයාගන්නා ලදී.", "URL": "https://sinhala.adaderana.lk/news.php?nid=30968", "Category": null, "Parent URL": null}