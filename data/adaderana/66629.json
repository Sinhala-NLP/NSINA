{"Source": "Adaderana", "Timestamp": "December 1, 2016 11:50 pm", "Headline": " බස් වර්ජනය ක්‍රියාත්මකයි-පිරිසක් වර්ජනයට නෑලු", "News Content": "දුම්රිය වැඩ වර්ජනය ජනාධිපති මෛත්‍රීපාල සිරිසේන මහතා සමග පැවැති සාකච්ඡාවෙන් පසු නවතා දැමූවද බස් රථ වැඩවර්ජනය තීරණය කළ ආකාරයටම ක්‍රියාත්මක කරන බව අන්තර් පළාත් බස් හිමියන්ගේ සංගමය සඳහන් කරයි.සමස්ත ලංකා පෞද්ගලික බස් සමාගම් සම්මේලනයේ සභාපති ස්ටැන්ලි ප්‍රානාන්දු මහතා සැළසුම් කර ඇති පරිදි අද මධ්‍යම රාත්‍රියේ සිට පෞද්ගලික බස් වර්ජනය ක්‍රියාත්මක කරන බවයි.ජනාධිපති මෛත්‍රීපාල සිරිසේන මහතා සමග අද (01) සවස සාකච්ඡාවකට පැමිණෙන ලෙසට දන්වා තිබුණද ඒ සඳහා ප්‍රමාණවත් කාලයක් නොමැති වීම නිසා එම සාකච්ඡාවට සහභාගී නොවූ බව එම සංගමයේ නියෝජිතයෝ සඳහන් කර තිබුණි.මේ නිසා තීරණය කළ ආකාරයටම මධ්‍යම රාත්‍රී 12.00 සිට බස්රථ වර්ජනය සිදුකරන බව එම පිරිස් දන්වා සිටියේය.මේ අතර අද (01) මධ්‍යම රාත්‍රී 12.00 සිට ක්‍රියාත්මක වන බස් රථ වර්ජනයට තම සංගමය කිසිඳු සහයෝගයක් නොදක්වන බව ලංකා පෞද්ගලික බස් හිමියන්ගේ සංගමය සඳහන් කරයි.ලංකා පෞද්ගලික බස් හිමියන්ගේ සභාපති ගැමුණු විජේරත්න මහතා පැවසුවේ තම සංගමය මෙම වර්ජනයට සහභාගී නොවන බවට ගෙන ඇති තීරණය එලෙසම ක්‍රියාත්මක කරන බවයි.ජනාධිපති මෛත්‍රීපාල සිරිසේන මහතා සමග අද (01) සවස පැවැති සාකච්ඡාවේදී යම් යම් එකඟතාවන්ට පැමිණීමට ජනාධිපතිවරයාද පොරොන්දු වූ බව එම සංගමයේ සභාපති ගැමුණු විජේරත්න මහතා සඳහන් කළේය.මීට අමතරව ඉහළ දැමූ දඩ මුදල් ක්‍රියාත්මක කිරීම, මෝටර් රථ ආඥා පනත සංශෝධනය කිරීමෙන් පසු සිදුකරන බවටත් ජනාධිපති මෛත්‍රීපාල සිරිසේන මහතා පැවසූ බවද විජේරත්න මහතා පවසා සිටියේය.", "URL": "https://sinhala.adaderana.lk/news.php?nid=66629", "Category": null, "Parent URL": null}