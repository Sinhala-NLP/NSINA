{"Source": "Adaderana", "Timestamp": "May 31, 2011 05:38 pm", "Headline": "නාමල් රාජපක්ෂගේ නමට මුවාවී ලක්ෂ 23 ට විදලා", "News Content": "පාර්ලිමේන්තු මන්ත්‍රී නාමල් රාජපක්ෂ මහතාගේ සමීප ආධාරකරුවෙකු බව සඳහන් කරමින් විවිධ පුද්ගලයින්ට රැකියා ලබාදෙන බව පවසා රුපියල් ලක්ෂ 23 ක මුදලක් වංචා කළ පුද්ගලයෙකු රිමාන්ඩ් භාරයේ තබන ලෙස කොළඹ මහේස්ත්‍රාත් අධිකරණය නියෝග කර තිබේ. කොළඹ අපරාධ කොට්ඨාසය මගින් අත්අඩංගුවට ගත් සැකකරු අද(31)කොළඹ මහේස්ත්‍රාත් අධිකරණයට ඉදිරිපත් කරන ලද බව අද දෙරණ අධිකරණ වාර්තාකරු පවසයි. රැකියා ලබාදෙන බව පවසමින් මෙම සැකකරු විසින් විවිධ පුද්ගලයින්ගෙන් මුදල් ලබාගෙන වංචා කර ඇතැයිද,මුදල් ලබාදුන් පුද්ගලයින්ගේ ප්‍රකාශ සටහන් කරගැනීම ආරම්භ කර ඇතැයිද පොලීසිය විසින් අධිකරණයට දැනුම් දී ඇත. මෙම වංචාවට අදාළව තවත් සැකකරුවන් පිරිසක් අත්අඩංගුවට ගැනීමට පරීක්ෂණ සිදුකරන බවද පොලීසිය විසින් අධිකරණයට දන්වා තිබේ. කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු ලබන 08 වෙනි දින දක්වා රිමාන්ඩ් භාරයේ තබන ලෙස නියෝග කර ඇත.", "URL": "https://sinhala.adaderana.lk/news.php?nid=16450", "Category": null, "Parent URL": null}