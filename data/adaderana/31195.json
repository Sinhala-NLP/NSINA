{"Source": "Adaderana", "Timestamp": "January 30, 2013 07:44 am", "Headline": "උ/පෙ ප්‍රතිඵල අද සවස", "News Content": "2012 වසරේ අධ්‍යයන පොදු සහතික පත‍්‍ර උසස්පෙළ විභාගයේ ප‍්‍රතිඵල අද (30) නිකුත් කෙරෙයි. අද රාත‍්‍රී වන විට අදාළ ප‍්‍රතිඵල නිකුත් කෙරෙන බව විභාග කොමසාරිස් ඩබ්ලිව්.එම්. පුෂ්පකුමාර මහතා පැවසුවේය. තුන් ලක්ෂ හතලිස් අට දහසකට අධික පිරිසක් පසුගියවර උසස්පෙළ විභාගයට පෙනී සිටියහ. විශ්ව විද්‍යාල ආචාර්යවරු උසස්පෙළ උත්තර පත‍්‍ර ඇගයීම වර්ජනය කිරීම හේතුවෙන් මෙවර ප‍්‍රතිඵල නිකුත් කිරීම ප‍්‍රමාද විණි. මෙවර ඉසෙඩ් අගයේ නිරවද්‍යතාව තහවුරු කිරීම සඳහා පියවර කිහිපයක් ගත් බව විභාග කොමසාරිස් ඩබ්ලිව්.එම් පුෂ්පකුමාර මහතා පැවසුවේය. පත් කෙරුණු මහාචාර්යවරු තිදෙනෙක් මගින් ඉසෙඩ් අගය වෙනම ගණනය කෙරුණු බව හෙතෙම කියා සිටියි. එමෙන්ම කොළඹ විශ්ව විද්‍යාලයේ පරිගණක අංශය මගින් ද ඉසෙඩ් අගය වෙනම ගණනය කෙරුණු බව විභාග කොමසාරිස්වරයා පැවසීය. ඊට අමතරව තමා විසින් පත් කළ අභ්‍යන්තර කමිටුවක් මගින් ද ඉසෙඩ් අගය ගණනය කර නිරවද්‍යතාව තහවුරු කර ඇති බව විභාග කොමසාරිස් ඩබ්ලිව්.එම්.පුෂ්පකුමාර මහතා සඳහන් කළේය. උසස් පෙළ පැරණි හා නව විශය නිර්දේශවලට අදාළ ඉසෙඩ් අගය වෙනම ගණනය කර ඇති බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=31195", "Category": null, "Parent URL": null}