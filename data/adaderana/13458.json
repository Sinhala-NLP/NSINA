{"Source": "Adaderana", "Timestamp": "January 13, 2011 08:38 am", "Headline": "අවතැන් ජනතාවගේ සෞඛ්‍ය පහසුකම් නැංවීමට හෙද නිලධාරීන්ගෙන් උපරිම සහ‍යෝගයක්", "News Content": "ආපදා තත්ත්වයන් හේතුවෙන් අවතැන්ව සිටින ජනතාවගේ සෞඛ්‍ය පහසුකම් නැංවීම සඳහා සෞඛ්‍ය අමාත්‍යාංශයට දිය හැකි උපරිම සහ‍යෝගය ලබාදෙන බව රජයේ හෙද නිලධාරීන්ගේ සංගමය පවසයි. නැගෙනහිර පළාතේ අවතැන් කඳවුරුවල සෞඛ්‍ය පහසුකම් නැංවීම සඳහා අතිරේක කාර්යය මණ්ඩලයක් යැවීමට සෞඛ්‍ය අමාත්‍යාංශය තීරණය කර ඇති බව එම සංගමයේ ප්‍රධාන ලේකම් නාලක හෙට්ටිආරච්චි මහතා සඳහන් කළේය. ඒ සඳහා සංගමයක් ලෙස කොළඹ ඇතුළු ප්‍රධාන රෝහල් වලින් හෙද නිලධාරීන් යොමුකිරීමේ කටයුතු සඳහා සෞඛ්‍ය අමාත්‍යාංශයට සහයෝගය ලබාදෙන බව මේ සම්බන්ධයෙන් වැඩිදුරටත් පැහැදිලි කරන නාලක හෙට්ටිආරච්චි මහතා අවධාරණය කර සිටියේය.", "URL": "https://sinhala.adaderana.lk/news.php?nid=13458", "Category": null, "Parent URL": null}