{"Source": "Adaderana", "Timestamp": "March 27, 2013 08:04 am", "Headline": "රටේ ඉදිරි ගමනට ලොව පුරා ලාංකිකයින්ගේ සහය ඕන", "News Content": "රටේ ඉදිරි ගමන සඳහා ලොව පුරා වෙසෙන ශ්‍රී ලාංකිකයින්ගේ උත්සාහය අවශ්‍ය බව ජනාධිපති මහින්ද රාජපක්ෂ මහතා පවසයි. ත්‍රස්තවාදය පරාජය කිරීමත් සමග රට වේගවත් සංවර්ධනයකට යොමු වෙමින් පවතින බව හෙතෙම සඳහන් කරයි. අමෙරිකාවේ පදිංචි ශ්‍රී ලාංකිකයින් පිරිසක් අරලියගහ මන්දිරයේ හමුවූ අවස්ථාවේ දී ජනාධිපතිවරයා මේ බව කියා සිටියේය. ශ්‍රී ලංකාවට එරෙහිව ජාත්‍යන්තර බලවේගවලට මුහුණු දීම සඳහා විදෙස්ගත ශ්‍රමික ප්‍රජාවගේ මෙන්ම විදේශීය රටවල පුරවැසි භාවය ලැබූ ශ්‍රී ලාංකිකයින්ගේ සහය තමා අපේක්ෂා කරන බව ජනාධිපතිවරයා එහිදී අවධාරණය කළේය. එමෙන්ම ආයෝජන ක්ෂේත්‍රයේ ව්‍යාපෘති සහ ව්‍යාපාර සංවර්ධනය සදහා විදෙස්ගත ශ්‍රී ලාංකිකයින්ගේ මැදිහත් වීම තමන් අපේක්ෂා කරන බව ජනාධිපති මහින්ද රාජපක්ෂ මහතා එහිදී තවදුරටත් කියාසිටියේය. මේ අතර රජයේ දේපළ රැකගැනීම සියලු දෙනාගේ යුතුකම බව ජනාධිපති මහින්ද රාජපක්ෂ මහතා පවසයි. ශ්‍රී ලංකා නිදහස් පක්ෂ බිමි මට්ටමේ නියෝජිතයින් බල ගැන්වීමේ වැඩමුළුව අමතමින් ජනාධිපතිවරයා මෙම අදහස් පළ කළේය.", "URL": "https://sinhala.adaderana.lk/news.php?nid=32768", "Category": null, "Parent URL": null}