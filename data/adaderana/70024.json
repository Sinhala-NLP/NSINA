{"Source": "Adaderana", "Timestamp": "February 23, 2017 07:07 pm", "Headline": "වෙන්වීම ගැන කනගාටුයි-ඒත් පිළිගන්නැයි විමල් ඉල්ලයි", "News Content": "එක්සත් ජනතා නිදහස් සන්ධානය සමඟ වන කිසියම් දේශපාලන බැඳීමක් වූයේ නම්, එය මේ වන විට තමන් විසින් අතහැර දමා ඇතැයි ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා දැනුම් දී තිබේ. අද (23) පස්වරුවේ කථානායක කරූ ජයසූරිය මහතාටද පිටපත් සහිතව එජනිස මහලේකම් මහින්ද අමරවීර අමාත්‍යවරයාට යවන ලද ලිපියක් මගින් විමල් වීරවංශ මහතා මෙසේ දැනුම් දී ඇති බව සඳහන්ය.පසුගිය මැතිවරණයට එක්සත් ජනතා නිදහස් සන්ධානය යටතේ තම නියෝජිතයින් තරඟ කරනු ලැබුවද, ඊට අදාළව තම පක්ෂය හා සන්ධානය අතර ගිවිසුම්ගතවීමක් සිදුනොවුණු බව වීරවංශ මහතා එම ලිපිය මගින් සිහිපත් කර තිබේ.කෙසේ වෙතත් සන්ධානයෙන් ඉවත්වීම පිළිබඳ කනගාටුවක් පවත්නා බවත්, එසේ වුවද එම ඉවත්වීම පිළිගනු ඇතැයි තමන් අපේක්ෂා කරන බවත් වීරවංශ මහතා තම ලිපියෙන් වැඩිදුරටත් දන්වා ඇත.", "URL": "https://sinhala.adaderana.lk/news.php?nid=70024", "Category": null, "Parent URL": null}