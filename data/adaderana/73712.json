{"Source": "Adaderana", "Timestamp": "May 29, 2017 01:20 pm", "Headline": "දිස්ත්‍රික්ක රැසක පාසල් වැසෙයි - මසක මන්ත්‍රී වැටුප දෙන්න සුදානම් ", "News Content": "කොළඹ, ගම්පහ, කළුතර, ගාල්ල, මාතර, හම්බන්තොට, රත්නපුර සහ කෑගල්ල දිස්ත්‍රීක්කයේ සියලුම පාසල් සිකුරාදා දිනය වන තෙක් වසා තබන බව අධ්‍යාපන අමාත්‍ය අකිල විරාජ් කාරියවසම් මහතා පවසයි. පවත්නා ආපදා තත්ත්වය සැලකිල්ලට ගෙන මෙම තීරණය ගත් බව අමාත්‍යවරයා කියා සිටියේ අද (29) කොළඹ පැවති මාධ්‍ය හමුවකදීය. විශේෂයෙන් ආපදා තත්ත්වයට පත් දරුවන් සඳහා මේ වන විටත් පහසුකම් රැසක් සළසා දීමට කටයුතු යොදා ඇති බවත් ඒ අනුව සෑම දරුවෙක් සඳහාම පාසල් ඇඳුම් කට්ටල 3 ක්, සපත්තු කුට්ටමක්, අභ්‍යාස පොත් හා සියලූම පෙළ පොත් ලබා දීමට අධ්‍යාපන අමාත්‍යාංශය තීරණය කර තිබේ. මේ අතර සියලූම මන්ත්‍රීවරුන්ගේ වැටුප පරිත්‍යාග කිරීම සම්බන්ධයෙන් දැනුම් දීමක් සිදු කර ඇති බවත් එම ආධාර මුදල් ද දරුවන් වෙනුවෙන් යොදා ගන්නා බව ද අමාත්‍යවරයා මෙහිදී වැඩි දුරටත් පැවසීය. එමෙන්ම රටේ පවතින තත්ත්වය අනුව සියලූම ජාතික පාසල් ආපදාවන්ට ලක්වු දරුවන් වෙනුවෙන් අවශ්‍ය දෑ එක් කිරීමේ මධ්‍යස්ථාන ලෙස නම් කරන බවත් අධ්‍යාපන අමාත්‍යාංශය එහි ප්‍රමුඛත්වය ගන්නා අතර දරුවන් වෙනුවෙන් අවශ්‍ය සියලූම දෑ එම ස්ථානවෙත ලබා දීමට කටයුතු කරන ලෙසත් අකිල විරාජ් කාරියවසම් මහතා කියා සිටියේය. මේ අතර විපතට පත් ජනතාව සඳහා නොමිලේ විදුලිය ලබා දෙන බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. ඒ අනුව විනාශයට පත් මීටර් පුවරු හා නිවෙස් නැවත වරක් වයරින් කර පරීක්ෂා කර ගැනීම සඳහා විදුලිබල මණ්ඩලය ඉදිරිපත් වන බවත් මෙතෙක් බිල්පත් ගෙවා දමා නොමැති විපතට පත් නිවෙස් සඳහා අදාළ හිඟ බිල්පත් ගෙවා දැමීම සඳහා මාස 6 ක සහන කාලයක් ලබා දෙන බවත් අමාත්‍යවරයා මෙහිදි කියා සිටියේ ය.", "URL": "https://sinhala.adaderana.lk/news.php?nid=73712", "Category": null, "Parent URL": null}