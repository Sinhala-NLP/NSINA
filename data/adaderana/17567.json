{"Source": "Adaderana", "Timestamp": "July 22, 2011 04:17 pm", "Headline": "ඡන්ද විමසීමේදී කිලිනොච්චි, මුලතිව් ජනතාවට දුෂ්කරතා මතුවෙයි", "News Content": "පළාත් පාලන ආයතන සඳහා පැවැත්වෙන ඡන්ද විමසීමේදී කිලිනොච්චි සහ මුලතිව් දිස්ත්‍රික්කවල ඡන්ද දායකයින්ට දුෂ්කරතාවකට මුහුණ දීමට සිදුව ඇතැයි නිදහස් හා සාධාරණ මැතිවරණයක් සඳහා වු ජනතා ව්‍යාපාරය හෙවත් කැෆේ සංවිධානය පවසයි. එම දිස්ත්‍රික්කවල ඇතැම් ඡන්ද මධ්‍යස්ථාන ඡන්ද දායකයින් පදිංචි ස්ථානවල සිට කිලෝමීටර් 20 ට ආසන්න දුරකින් පිහිටීම ඊට හේතුව බව එම සංවිධානයේ විධායක අධ්‍යක්ෂ කීර්ති තෙන්නකෝන් මහතා පැවසුවේය. ඒ අනුව අතිරේක ප්‍රවාහන පහසුකම් නොතිබුණහොත් මෙම ඡන්ද දායකයින් ඡන්දය ප්‍රකාශ කිරීම සඳහා පැමිණීමේ දී දුෂ්කරතාවලට මුහුණදෙන බව කැෆේ සංවිධානය පෙන්වා දෙයි. නොමිලේ ප්‍රවාහන පහසුකම් සැපයීමේ හැකියාවක් නොමැති බැවින් පොදු ප්‍රවාහන කටයුතු සදහා අතිරේක බස් රථ යෙදවීමට කටයුතු යොදා ඇති බව මේ සම්බන්ධයෙන් අද දෙරණ කිලිනොච්චි දිසාපතිනි රූපාවති කේදීෂ්වරන් මහත්මියගෙන් කළ විමසීමකදී ඒ මහත්මිය සඳහන් කළාය. ඒ අනුව ඡන්ද දායකයින්ට මුහුණ දීමට සිදුවන අපහසුතා අවම වනු ඇති බව දිස්ත්‍රික් ලේකම්වරිය ප්‍රකාශ කළාය.", "URL": "https://sinhala.adaderana.lk/news.php?nid=17567", "Category": null, "Parent URL": null}