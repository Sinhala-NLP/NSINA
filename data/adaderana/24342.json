{"Source": "Adaderana", "Timestamp": "May 18, 2012 09:51 am", "Headline": "තෙල් නල මාර්ග භූමියේ අනවසර පදිංචිකරුවන්ට තාවකාලික නිවාස", "News Content": "කොළඹ වරායේ සිට කොළොන්නාව දක්වා වූ පැරණි නල පද්ධතිය වෙනුවට අලුත් නල පද්ධතියක් ඉදිකිරීමේ ව්‍යාපෘතිය යටතේ තෙල් නල මාර්ගයෙන් ඉවත්කෙරෙන අනවසර පදිංචිකරුවන් සඳහා තාවකාලික නිවාස ලබාදීමට කටයුතු යොදා ඇති බව ඛනිජ තෙල් කර්මාන්ත අමාත්‍යාංශය පවසයි. එම නිවාස ඉදිකිරීමේ කටයුතු මේ මස අවසන් කිරීමට නියමිතව ඇති බව ද එම අමාත්‍යාංශය නිවේදනයක් නිකුත් කරමින් සඳහන් කරයි. ඒ අනුව දැනට ඉදිකිරීම් අවසන්වෙමින් ඇති එම නිවාස මෙම මස අවසානයේදී නාගරික සංවර්ධන අධිකාරිය විසින් ලංකා ඛනිජ තෙල් තොග ගබඩා පර්යන්ත සමාගමට භාරදීමට නියමිත බව සඳහන්ය. තෙල් නල මාර්ගය දෙපස මීටර් 6 ක භූමි සීමාවකට ඇතුළත් වන අනවසරයෙන් පදිංචි වූ පවුල් 80 ක් සිටින අතර ශී‍්‍ර ලංකා දුම්රිය දෙපාර්තමේන්තුවට අයත් ඉඩමක් නාගරික සංවර්ධන අධිකාරිය විසින් බදු ගෙන එම පවුල් 80 සඳහා මෙම තාවකාලික නිවාස ඉදිකොට ඇත. එම ඉඩම බදු ගෙන නිවාස ඉදිකිරීම සඳහා රුපියල් මිලියන 10 ක මුදලක් ලංකා ඛනිජ තෙල් තොග ගබඩා පර්යන්ත සමාගම විසින් නාගරික සංවර්ධන අධිකාරියට ලබා දී ඇති බව ද ඛනිජ තෙල් කර්මාන්ත අමාත්‍යාංශය පවසයි. අනවසර පදිංචිකරුවන් තාවකාලික නිවාසවල පදිංචි කිරීමෙන් අනතුරුව නව නල පද්ධතිය ඉදිකිරීමේ කටයුතු කඩිනමින් ආරම්භ කිරීමට නියමිත අතර ඒ යටතේ කොළඹ වරායේ සිට කොළොන්නාව දක්වා අගල් 18 ක ව්ෂ්කම්භයෙන් යුත් නව නල මාර්ග 2 ක් ඉදිකිරීමට නියමිතය. මේ සඳහා ඇමෙරිකානු ඩොලර් මිලියන 30 ක් පමණ වැයවෙතැයි ඇස්තමේන්තු කර ඇති බවත්, තෙල් නල මාර්ගයේ ඉදිකිරීම් සඳහා වැයවන මුදල් ලංකා ඛනිජ තෙල් නීතිගත සංස්ථාවෙන් හා වෙනත් ණය පහසුකමක් යටතේ ලබාගැනීමට නියමිතව ඇති බවත් ඛනිජ තෙල් කර්මාන්ත අමාත්‍යාංශය පෙන්වාදෙයි. අනවසර පදිංචිකරුවන් ඉවත්කිරීමෙන් අනතුරුව එම භූමියේ නැවත අනවසර පුද්ගලයන් පදිංචිවීම වැළැක්වීම සඳහා විශේෂ ආරක්ෂක වැඩපිළිවෙළක් යෙදීමටද ලංකා ඛනිජ තෙල් තොග ගබඩා පර්යන්ත සමාගම පියවර ගෙන ඇති බව සඳහන්ය.", "URL": "https://sinhala.adaderana.lk/news.php?nid=24342", "Category": null, "Parent URL": null}