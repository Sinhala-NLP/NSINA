{"Source": "Adaderana", "Timestamp": "January 14, 2014 07:16 am", "Headline": "බස්නාහිරට හා දකුණට අදාළ ගැසට් 16 හෝ 17 එයි", "News Content": "බස්නාහිර සහ දකුණු පළාත් සභා ඡන්ද විමසීමට අදාළ නාමයෝජනා කැඳවීමේ ගැසට් නිවේදනය ලබන 16 වන දින හෝ 17 වන දින ප්‍රකාශයට පත් කිරීමට නියමිතව තිබේ. මැතිවරණ මහලේකම් කාර්යාල ආරංචි මාර්ග සඳහන් කළේ බස්නාහිර සහ දකුණු පළාත් සභා විසුරුවාහැරීමට අදාළ ගැසට් නිවේදනය ඊයේ දිනයේ සිය කාර්යාලය වෙත ලැබුණු බවයි. පසුගිය ඉරිදා මධ්‍යම රාත්‍රී දොළහේ සිට ක්‍රියාත්මක වන පරිදි බස්නාහිර සහ දකුණු පළාත් සභා විසුරුවාහැරීමට පළාත් ආණ්ඩුකාරවරුන් විසින් පියවර ගනු ලැබිණි. ඒ අනුව අදාළ පළාත්වල ඡන්ද විමසීමට අදාළ නාමයෝජනා කැඳවීමේ දින මැතිවරණ කොමසාරිස්වරයා විසින් ප්‍රකාශයට පත් කිරීමට නියමිතය. ගැසට් නිවේදනය නිකුත් කරන දිනයේ සිට දින 14කට පසුව නාමයෝජනා කැඳවීම ආරම්භ වන අතර 16 වන දින ගැසට් නිවේදනය නිකුත් කළහොත් නාමයෝජනා කැඳවීම ජනවාරි මස 30 වන දින සිට පෙබරවාරි මස 06 වන දින දක්වා සිදුවනු ඇත. 17 වන දින අදාළ ගැසට් නිවේදනය නිකුත් කළහොත් නාමයෝජනා කැඳවීම සිදුවන්නේ ජනවාරි මස 31 වන දින සිට පෙබරවාරි මස 07 වන දින දහවල් 12 දක්වායි. ඒ අනුව නාමයෝජනා කැඳවීමේ අවසන් දින දහවල් 12න් පසු ඡන්ද විමසීම සිදුකරන දිනය මැතිවරණය කොමසාරිස්වරයා විසින් ප්‍රකාශයට පත් කරනු ඇත.", "URL": "https://sinhala.adaderana.lk/news.php?nid=40336", "Category": null, "Parent URL": null}