{"Source": "Adaderana", "Timestamp": "August 25, 2016 07:49 pm", "Headline": " මුහුදේ ගිළුණු පස්දෙනා ලාංකිකයින්දැයි තවමත් තහවුරු නැතිලු", "News Content": "බ්‍රිතාන්‍යයේ, නැගෙනහිර සසෙක්ස් ප්‍රාන්තයේ - කැම්බර් සැන්ඩ්ස් මුහුදේ දිය නෑමට ගොස් මියගිය පස්දෙනා ශ්‍රී ලාංකිකයින් දැයි මෙතෙක් නිල වශයෙන් හඳුනාගෙන නැතැයි එරට ශ්‍රී ලංකා තානාපති කාර්යාලය පවසයි.මුහුදේ නෑමට ගිය තරුණයින් පස්දෙනෙකු පෙරේදා (23) ගිළී මියගොස් ඇති අතර ඔවුන් ශ්‍රී ලාංකිකයින් බවට මුලදී සැක කෙරිණ.කෙසේ වෙතත් නැගෙනහිර සසෙක්ස් පොලිසිය පවසන්නේ ඔවුන් ශ්‍රී ලාංකිකයින්දැයි මෙතෙක් නිශ්චිතව තහවුරු වී නැති බවයි.ඔවුන් සියලු දෙනාම වයස අවුරුදු 20 මට්ටමේ පසුවු අය බව පැවසුණ අතර රළ පහරකට හසුව ඔවුන් මෙම අනතුරට ලක්ව ඇති බව වාර්තා විය.මුහුදේ ගිළුණු තරුණයින් පස්දෙනාගෙන් තිදෙනෙකු වෙරළට රැ‍ගෙන ඒමට හැකි වූ නමුත් ඔවුන්ගේ ජීවිත බේරා ගැනීමට පොලිසියට හා වෙරළ ආරක්ෂකයින්ට නොහැකි වූ අතර එදින රාත්‍රියේදී තවත් සිරුරු දෙකක් වෙරළ තීරයට ගොඩගසා තිබියදී සංචාරකයන්ට හමුව තිබිණ.", "URL": "https://sinhala.adaderana.lk/news.php?nid=63447", "Category": null, "Parent URL": null}