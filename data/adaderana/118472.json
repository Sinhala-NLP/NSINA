{"Source": "Adaderana", "Timestamp": "September 6, 2019 08:36 pm", "Headline": "සෞඛ්‍ය ඇමතිට සහතිකයක්", "News Content": "සරම්ප රෝගය සම්පූර්ණයෙන් තුරන් කළ 5වන අග්නිදිග ආසියාතික රට බවට ශ්‍රී ලංකාව පත් වී ඇති බව ලෝක සෞඛ්‍ය සංවිධානය නිවේදනය කරයි. ඒ සදහා පිරිනැමුණු ඇගයීම් සහතික පත්‍රය සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා වෙත පිරිනමන ලදී. ඒ ඉන්දියාවේ නවදිල්ලි නුවර පැවැත්වෙන ලෝක සෞඛ්‍ය සංවිධානයේ අග්නිදිග ආසියානු කලාපයීය 72වන සමුළුව අතරතුරදීය. ලෝක සෞඛ්‍ය සංවිධානය මගින් ක්‍රියාත්මක ප්‍රමුඛතා වැඩසටහනක් ලෙස 2014 වසරේ සිට මෙම සරම්ප රෝග මර්දන වැඩසටහන ශ්‍රී ලංකාව තුළ ක්‍රියාත්මක විය. ලෝක සෞඛ්‍ය සංවිධානයේ අග්නිදිග ආසියානු කලාපයීය අධ්‍යක්ෂිකා වෛද්‍ය පූනම් කෙත්‍රපාල් සිං මහත්මිය ඇතුළු ලෝක සෞඛ්‍ය සංවිධානයේ නියෝජිතයන් අතින් මෙම පිරිනැමීම සිදු කෙරිණ. ලෝක සෞඛ්‍ය සංවිධානයේ අග්නිදිග ආසියානු කලාපයීය සමුළුව 72වන වරට පසුගිය සැප්තැම්බර් 2 වැනිදා ඉන්දියාවේ නවදිල්ලි නුවරදී ආරම්භ විය.", "URL": "https://sinhala.adaderana.lk/news.php?nid=118472", "Category": null, "Parent URL": null}