{"Source": "Adaderana", "Timestamp": "April 17, 2012 09:48 pm", "Headline": "පැරණි වාහන ගෙන්වීමේ නීතිය ලිහිල් කරයි", "News Content": "භාවිතා කරන ලද මෝටර් රථ ආනයනය කිරීමේදී මෑතකදී පනවන ලද නීතිමය තත්ත්වය ලිහිල් කිරීමට ජනාධිපතිවරයා උපදෙස් ලබාදී ඇති බව මුදල් අමාත්‍යංශ ලේකම් ආචාර්ය පී.බී ජයසුන්දර මහතා පවසයි. අද පස්වරුවේ මෝටර් රථ ආනයනයකරුවන්ගේ සංගමය හා ජනාධිපතිවරයා අතර පැවති සාකච්ඡාවකින් අනතුරුව මෙම උපදෙස් ලබාදී ඇති බව හෙතෙම සඳහන් කරයි. ඒ අනුව භාවිතා කරන ලද මෝටර් රථ ආනයනය කිරීමේදී නිෂ්පාදිත කාලය වසරකට අඩුවිය යුතු බවට මෑතකදී පනවන ලද නීතිය වෙනස් කොට පෙර පැවතියා සේ එකී කාලය වසර දෙකක් දක්වා කාලසීමාවකට එලෙසින්ම ක්‍රියාත්මක කරනු ඇත. එසේම භාවිතා කරන ලද වානිජ වාහන(බස් රථ,ලොරි ආදිය)ගෙන්වීමේදී ඒවායේ නිෂ්පාදිත කාලය වසර 5 ක් දක්වා පැවතිය යුතුවීමේ නීතිමය තත්ත්වය සංශෝධනය කොට එය වසර 4 දක්වා අඩුකිරීමට ජනාධිපතිවරයා විසින් උපදෙස් ලබාදී තිබේ.", "URL": "https://sinhala.adaderana.lk/news.php?nid=23588", "Category": null, "Parent URL": null}