{"Source": "Adaderana", "Timestamp": "December 8, 2017 02:17 pm", "Headline": "දිල්ලියේදී ශ්‍රී ලංකා ක්‍රිකට් ක්‍රීඩකයන්ගේ හුස්ම හිර කිරීම ගැන ජාත්‍යන්තර පරීක්ෂණයක් ", "News Content": "වායු දූෂණය අධිකව පවතින ඉන්දියාවේ දිල්ලි අගනුවර ටෙස්ට් ක්‍රිකට් තරඟයක් පැවැත්වීමට ඉන්දියාව ගත් තීරණය නිවැරදිද යන්න පිළිබඳව සොයාබැලීමට ජාත්‍යන්තර ක්‍රිකට් කවුන්සිලය තීරණය කර තිබේ. ඒ අනුව වෛද්‍ය විශේෂඥයින් විසින් ඒ සම්බන්ධයෙන් පරීක්ෂණයක් සිදුකිරීමට නියමිත බව ජාත්‍යන්තර ක්‍රිකට් කවුන්සිලය ප්‍රකාශ කර ඇත. වායු දූෂණය හේතුවෙන් මතබේදයට තුඩු දුන් දිල්ලි හි පැවති ශ්‍රී ලංකා - ඉන්දියා ටෙස්ට් තරඟය සම්බන්ධයෙන් ලබන පෙබරවාරි මාසයේ පැවැත්වෙන ජාත්‍යන්තර ක්‍රිකට් කවුන්සිල රැස්වීමේදී සාකච්ඡා කිරීමට ද එම කවුන්සිලය තීරණය කර තිබේ. පසුගියදා පැවති ශ්‍රී ලංකා - ඉන්දියා ටෙස්ට් තරඟයේදී වායු දූෂණය හේතුවෙන් කණ්ඩායම් දෙකෙහිම ක්‍රීඩකයින් පීඩාවට පත්ව සිටි අතර ශ්‍රී ලංකා ක්‍රීඩකයින් මුඛ ආවරණ පැලඳ ක්‍රීඩා කරන ආකාරය දක්නට ලැබිණි.", "URL": "https://sinhala.adaderana.lk/news.php?nid=81224", "Category": null, "Parent URL": null}