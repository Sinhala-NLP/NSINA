{"Source": "Adaderana", "Timestamp": "March 2, 2012 04:54 pm", "Headline": "ශ්‍රී ලංකාව අවසන් තරගාවලියට සුදුසුකම් ලබයි", "News Content": "සී.බී. කුසලාන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ ඕස්ට්‍රේලියාව අතර අද(02) ඕස්ට්‍රේලියාවේ මෙල්බර්න් ක්‍රීඩාංගණයේ දී පැවැති තරගයෙන් ලකුණු 09 ක ජයක් ලබාගැනීමට ශ්‍රී ලංකා කණ්ඩායම සමත්විය. තරගයේ කාසියේ වාසිය දිනූ ශ්‍රී ලංකා කණ්ඩායමේ නායක මහේල ජයවර්ධන ප්‍රථමයෙන් පන්දුවට පහරදීමට තීරණය කළේය. ඒ අනුව සිය පළමු ඉනිම ක්‍රීඩා කළ ශ්‍රී ලංකා කණ්ඩායම නියමිත පන්දුවාර 50 අවසානයේ සියලුම ක්‍රීඩකයින් දැවී ලකුණු 238 ක් ලබාගත්තේය. පිළීතුරු ඉනිම ක්‍රීඩා කළ ඕස්ට්‍රේලියානු කණ්ඩායමට පන්දු වාර 49 එක් පන්දුවක් තුළ සියලුම ක්‍රීඩකයින් දැවී ලබාගත හැකිවූයේ ලකුණු 229 ක් පමණි. ඕස්ට්‍රේලියානු ඉනිම වෙනුවෙන් ෂේන් වොට්සන් ලකුණු 65 ක් ද ඩේවිඩ් හසී ලකුණු 74 ක් ද හිමිකරගත්තේය. ශ්‍රී ලංකා කණ්ඩායම වෙනුවෙන් ලසිත් මාලිංග කඩුලු 04 ක් දවාගත් අතර නුවන් කුලසේකර කඩුලු 02 ක් ද, සචිත්‍ර සේනානායක, ලහිරු තිරිමාන්න හා රංගන හේරත් එක් කඩුල්ල බැගින් දවාගැනීමට සමත්විය. මෙම තර‍ගයේ ජයග්‍රහණයත් සමග ශ්‍රී ලංකාව සී.බී. කුසලාන තුන්කොන් එක්දින ක්‍රිකට් තරගාවලියේ අවසන් තරගාවලිය සඳහා සුදුසුකම් ලබයි.", "URL": "https://sinhala.adaderana.lk/news.php?nid=22537", "Category": null, "Parent URL": null}