{"Source": "Adaderana", "Timestamp": "February 12, 2013 03:27 pm", "Headline": "මීළඟ පාප් වහන්සේ තනතුරට මැල්කම් රංජිත් හිමිපාණන්ගේ නමත්", "News Content": "මීළඟ පාප් වහන්සේගේ තනතුර සඳහා කාදිනල් මැල්කම් රංජිත් හිමිපාණන්ගේ නම ද යෝජනා වී තිබේ. 16 වන බෙනඩික් පාප් වහන්සේ සිය තනතුරෙන් ඉල්ලා අස්වන බව විදෙස් මාධ්‍ය වාර්තා ඊයේ (11) අනාවරණය කළේය. ඒ අනුව මේ මස අවසානය වනවිට උන්වහන්සේ එම තනතුරෙන් ඉවත් වනු ඇත. දැනට 85 වන වියේ පසුවන බෙනඩික් පාප් වහන්සේ එම තනතුරට පත්වූයේ දෙවන ජුවාන් පාවුළු පාප් වහන්සේගේ අභාවයෙන් පසුවය. ඒ අනුව පුරප්පාඩු වන තනතුර සඳහා නව පාප් වහන්සේ නමක් ලබන මාර්තු මස 31 වනදා පත් කිරීමට නියමිත බව වාර්තා වේ. නව තනතුර සඳහා ඉතාලිය, කැනඩාව ඇතුළු රටවල් කිහිපයකින්ම කාදිනල්වරුන්ගේ නම් ඉදිරිපත් වී ඇති අතර ඊට ශ්‍රී ලංකාවේ කාදිනල් මැල්කම් රංජිත් හිමිපාණන් වහන්සේගේ ද නම යෝජනා වී තිබේ. මේ වනවිට කාදිනල් මැල්කම් රංජිත් හිමිපාණන් 65 වන වියේ පසුවෙයි.", "URL": "https://sinhala.adaderana.lk/news.php?nid=31574", "Category": null, "Parent URL": null}