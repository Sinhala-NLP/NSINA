{"Source": "Adaderana", "Timestamp": "October 28, 2015 05:09 pm", "Headline": "  වසන්තගේ අවමඟුලට සහභාගි වූ අනුරපුර ව්‍යාපාරිකයින්ට මරණ තර්ජන ", "News Content": "ඝාතනය කරනු ලැබූ කරාටේ ශූර වසන්ත සොයිසාගේ අවසන් කටයුතු සිදුකිරීමට මැදිහත්වූ අනුරාධපුර ඇතැම් ව්‍යාපාරිකයින්ට සංවිධානාත්මක කණ්ඩායමක් විසින් මරණීය තර්ජන එල්ල කර තිබේ.තමන්ගේ ජංගම දුරකථනවලට හා නිවෙස්වලට එලෙස තර්ජනය කර දුරකථන ඇමතුම් ලැබුණු බව ව්‍යාපාරිකයින් කියයි.තර්ජනාත්මක ඇමතුම් දුන් අය පිරිමින්ගේ මෙන්ම ගැහැණුන්ගේ හඬින්ද කතා කරමින් රුපියල් ලක්ෂ ගණනින් කප්පම් ඉල්ලා සිටින බව සිද්ධියට මුහුණදුන් ව්‍යාපාරිකයින් පවසයි.වසන්ත සොයිසා තමන්ගේ ද්‍රෝහියෙකු බවත්, එවැනි අයෙකුගේ අවසන් කටයුතුවලට සහභාගි වීම හා උදව් කිරීම, ද්‍රෝහි ක්‍රියාවක් ලෙස හඳුන්වමින් දැනට අත්අඩංගුවට ගෙන සිටින මිතුරන් බේරාගැනීම සඳහා වන්දි ලෙස මෙලෙස ලක්ෂ ගණනින් කප්පම් ඉල්ලා සිටින බව ව්‍යාපාරිකයින් කියයි.එසේ ඉල්ලන කප්පම් මුදල නොදෙන්නේ නම් වසන්ත සොයිසාට අත්වූ ඉරණම ඉක්මනින් තමන්ටද අත්වනු ඇතැයි තර්ජනය කරන බව එම ව්‍යාපාරිකයින් පවසයි.අනුරාධපුර එක්සත් වෙළඳ සංගමයේ සභාපති කේ.එල්.පී කුලරත්න මහතා පැවසුවේ තමන්ටද එවැනි තර්ජනාත්මක දුරකථන ඇමතුම් කිහිපයක් ලැබුණු බවයි. ඒ ගැන අනුරාධපුර මූලස්ථාන පොලිසියට පැමිණිලි කළ බවද හෙතෙම පැවසීය.කෙසේ වෙතත් කිසියම් සංවිධානාත්මක කණ්ඩායමක් මෙම අවස්ථාවෙන් ප්‍රයෝජන ගනිමින් අනුරාධපුර නගරයේ ව්‍යාපාරිකයින් බියගන්වා කප්පම් ගැනීමේ උත්සාහයක යෙදෙන බවක් ඇතිදැයි සැක බව පොලීසිය කියයි.ඒ අනූව එම තර්ජනාත්මක ඇමතුම් දුන් අංක ඔස්සේ පරීක්ෂණ සිදුකරන බවත්, ඒ අනූව මීට සම්බන්ධ වූවන් කඩිනමින් අත්අඩංගුවට ගැනීමට හැකිවනු ඇති බවත්, පොලිසීය පවසයි.මේ නිසා කවර හේතුවක් නිසාවත් මෙවැනි තර්ජනයන්ට බියවී මුදල් ලබාදීමෙන් වළකින්නැයිද පොලීසිය ජනතාවගෙන් ඉල්ලා සිටියි.ඝාතනයට ලක්වූ වසන්ත‍ සොයිසාගේ අවසන් කටයුතු ඊයේ සිදුකෙරිණ.මේ අතර මෙම ඝාතනය සම්බන්ධයෙන් සැකපිට අත්අඩංගුවට ගත් ගණන මේවන විට 20ක් වේ.මීට පෙර අත්අඩංගුවට ගත් 14 දෙනා මේවන විට රිමාන්ඩ් කර ඇත.", "URL": "https://sinhala.adaderana.lk/news.php?nid=54734", "Category": null, "Parent URL": null}