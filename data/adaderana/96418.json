{"Source": "Adaderana", "Timestamp": "September 20, 2018 04:35 pm", "Headline": "තාජුදීන් ඝාතන පරීක්ෂණය ගැන CID වෙත නියෝගයක්", "News Content": "රග්බි ක්‍රීඩක වසීම් තාජුදීන් ඝාතන පරීක්ෂණ කඩිනමින් අවසන් කිරීමට පියවර ගන්නා ලෙස කොළඹ මහේස්ත්‍රාත් අධිකරණය අද(20) රහස් පොලීසියට නියම කළේය. එම පැමිණිල්ල අද අධිකරණය හමුවේ කැඳවූ අවස්ථාවේදී රහස් පොලිසිය වෙනුවෙන් පෙනී සිටි නියෝජ්‍ය සොලිසිටර් ජෙනරාල් ඩිලාන් රත්නායක මහතා අධිකරණයට දන්වා සිටියේ මෙය සංකීර්ණ පරීක්ෂණ කටයුත්තක් බැවින් එය අවසන් කිරීමට තවදුරටත් කල් ලබා දෙන ලෙසයි. ඊට ප්‍රතිචාර දක්වමින් කොළඹ අතිරේක මහේස්ත්‍රාත් ඉසුරු නෙත්තිකුමාර මහතා පෙන්වා දුන්නේ මෙම පරීක්ෂණවල ප්‍රමාදයක් පවතින බව තමන්ට පෙනී යන බවයි. මෙම පරීක්ෂණය ආරම්භ වී තිබෙන්නේ 2012 වසරේ සිට බව සඳහන් කළ මහේස්ත්‍රාත්වරයා මේ ආකාරයෙන් පරීක්ෂණ පමා වීම තුළින් විත්ති පාර්ශ්වයට දැඩි අගතියක් සිදුවන බව කියා සිටියේය. ඒ අනුව මහේස්ත්‍රාත්වරයා රහස් පොලීසියට නියෝගයක් නිකුත් කරමින් කියා සිටියේ මීළඟ නඩු දිනයේදී මෙම සැකකරුවන්ට එරෙහිව පවතින සාක්ෂි මොනවාද යන්න පිළිබඳව සාක්ෂි සම්පිණ්ඩනයක් අධිකරණය වෙත ඉදිරිපත් කළ යුතු බවයි. එමෙන්ම සැකකරුවන්ට ඉදිරිපත් කිරීමට යන චෝදනා මොනවාද යන්න පිලිබඳවද මීළඟ දින කරුණු දක්වන මෙන් නියම කළ මහේස්ත්‍රාත්වරයා මෙම මෙම පැමිණිල්ල නැවත නොවැම්බර් මස 29 වනදා කරවන මෙන් නියම කළේය. පරීක්ෂණවල ප්‍රගතිය වාර්තා කරමින් රහස් පොලිසිය වෙනුවෙන් පෙනී සිටි නියෝජ්‍ය සොලිසිටර් ජෙනරාල් ඩිලාන් රත්නායක මහතා අධිකරණයට දන්වා සිටියේ මියගිය වසීම් තාජුදින් පැහැර ගෙන යාම සඳහා සිරිලිය සවිය ව්‍යාපෘතිය සඳහා යොදවා තිබූ ඩිෆෙන්ඩර් රථයක් භාවිත කිරීම පිළිබඳව විශ්වාසදායක තොරතුරු ලැබී ඇති බව සඳහන් කළේය. මෙය විශ්වාසදායක තොරතුරක් බවට පෙනී යන හෙයින් ඒ පිළිබඳව වැඩිදුර පරීක්ෂණ සිදුකරමින් පවතින බවද නියෝජ්‍ය සොලිසිටර් ජෙනරාල්වරයා අධිකරණයට දැනුම් දුන්නේය. එමෙන්ම හිටපු ජනාධිපති මහින්ද රාජපක්ෂ මහතාගේ ආරක්ෂාව සඳහා යොදවා සිටි නාවික හමුදා නිලධාරීයෙකු පිළිබඳව තමන් සතුව තොරතුරු නොමැති බවට නාවික හමුදාපතිවරයා දන්වා ඇතැයි සඳහන් කළ නීතිපතිවරයා එම නිලධාරියා පිළිබඳ තොරතුරු ලබා ගැනීම සඳහා තවදුරටත් පරීක්ෂණ සිදුකරන බව ද දන්වා සිටියේය. එමෙන්ම වසීම් තාජුදින් ඝාතනය සිදුවූ දා අලුයම අරලියගහ මන්දිරයෙන් සහ ජනාධිපති මන්දිරයෙන් පිට වී ගිය වාහන පිළිබඳව තවදුරටත් පරීක්ෂණ සිදුකරන බව සඳහන් කරන නියෝජ්‍ය සොලිස්ටර් ජනරාල්වරයා ඉන් වාහන තුනක් පිළිබඳව විශේෂ අවධානය යොමු කරමින් පරීක්ෂණ සිදුකරන බවත් සඳහන් කළේය. අනතුරුව පැමිණිල්ල ලබන නොවැම්බර් මස 29 වනදා කැඳවන මෙන් නියම කළ මහේස්ත්‍රාත්වරයා පරීක්ෂණ කටයුතු වහාම අවසන් කිරීමට පියවර ගන්නා ලෙස රහස් පොලීසියට දැනුම් දුන්නි. මෙම සිද්ධියේ සැකකරුවන් ලෙස නම් කර සිටින නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් පෙරේරා, හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ කොළඹ හිටපු ප්‍රධාන අධිකරණ වෛද්‍ය නිලධාරී මහාචාර්ය ආනන්ද සමරසේකර යන අය අධිකරණය හමුවේ පෙනී සිටි අතර ඔවුන්ටද මීළඟ දින අධිකරණය හමුවේ පෙනී සිටින්නැයි නියම කෙරුණි.", "URL": "https://sinhala.adaderana.lk/news.php?nid=96418", "Category": null, "Parent URL": null}