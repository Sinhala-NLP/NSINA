{"Source": "Adaderana", "Timestamp": "October 15, 2018 08:52 pm", "Headline": "සුසන්තිකාගෙන් පසු ලංකාවේ නම තැබූ දිරිය දියණියක්", "News Content": "ආර්ජන්ටිනාවේ පැවැත්වෙන යොවුන් ඔලිම්පික් ක්‍රීඩා උළෙලේ දී ශ්‍රී ලංකාව වෙනුවෙන් ලෝකඩ පදක්කමක් හිමි කර ගැනිමට පාරමී මාරිස්ටෙලා සමත් විය. ක්‍රීඩා උළෙලේ මීටර් 2000 බාධක දිවීමේ ඉසව්වට සහභාගීවෙමින් තුන්වැනි ස්ථානය දිනා ගත් පාරමී, කිලෝමීටර් 4 ක් වූ රට හරහා දිවීමේ තරගය 17 වැන්නා ලෙස අවසන් කරමින් මෙම පදක්කම තහවුරු කරගැනීමට සමත්ව තිබේ. මෙම ක්‍රීඩා උළෙලේ මලල ක්‍රීඩා ඉසව් සඳහා සහභාගීවන ක්‍රීඩක ක්‍රීඩිකාවන් අදියර දෙකක් යටතේ තරග කළ යුතු අතර, තරග දෙකේදීම දක්වන දක්ෂතා අනුව පදක්කම් පිරිනැමීම සිදුකෙරෙන්නේය. පාරමී මීටර් 2000 බාධක දිවීමේ ඉසව්වේ තුන්වැනි ස්ථානය හිමිකරගෙන තිබීම හේතුවෙන්, තරගයේ දක්ෂතාද ගණනය කර ලෝකඩ පදක්කම ඇයට පිරිනැමීමට තීරණය කර තිබේ. 2007 වසරේ ලෝක ශූරතා මලල ක්‍රීඩා තරගාවලියෙ සුසන්තිකා ජයසිංහ විසින් ලෝකඩ පදක්කමක් දිනාගැනීමෙන් පසුව මලල ක්‍රීඩාවෙන් මෙරට ක්‍රීඩකයෙකු හෝ ක්‍රීඩිකාවක ලැබූ ඉහළම ජයග්‍රහණය මෙයයි. 16 වියැති පාරමී වසන්තී මාරිස්ටෙලා කුලියාපිටිය මධ්‍ය මහා විද්‍යාලයේ අධ්‍යාපනය හදාරන සිසුවියකි.", "URL": "https://sinhala.adaderana.lk/news.php?nid=97738", "Category": null, "Parent URL": null}