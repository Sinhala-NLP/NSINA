{"Source": "Adaderana", "Timestamp": "July 12, 2012 05:22 pm", "Headline": "පකිස්තානයට එරෙහි ටෙස්ට් තරගාවලියේ ජය ශ්‍රී ලංකාවට", "News Content": "ශ්‍රී ලංකා කණ්ඩායම හා පකිස්තානු කණ්ඩායම අතර පැවැති තරග 03 කින් සමන්විත ටෙස්ට් තරගාවලියේ ජය එකට බින්දුවක් වශයෙන් හිමිකර ගැනීමට ශ්‍රී ලංකා කණ්ඩායම අද සමත්විය. දෙරට අතර අද නිමාවට පත්වු තෙවැනි ටෙස්ට් තරග‍ය ජය පරාජයෙන් තොරව අවසන් විය. මෙම තරගයේ පළමු ඉනිම ක්‍රීඩා කළ පකිස්තානු කණ්ඩායම ලකුණු 226 ක් ලබා ගත් අතර ඊට පිළිතුරු වශයෙන් ශ්‍රී ලංකා කණ්ඩායම ලකුණු 337ක් ලබා ගත්තේය. ඒ අනුව නැවතත් දෙවන ඉනිම ක්‍රීඩා කළ පකිස්තාන කණ්ඩායම ලකුණු 380 ක් ලබා ඉනිම අත්හිටුවා ජයග්‍රහණය සඳහා ශ්‍රී ලංකා කණ්ඩායමට ලකුණු 270 ක ඉලක්කයක් ලබා දුන්නේය. ශ්‍රී ලංකා කණ්ඩායම කඩුලු 04 ක් දැවි ලකුණු 195 ක් ලබා සිටියදි දෙපිලේම එකඟතාවය මත තරගය නතර කිරිමට තීරණය කරන ලදි. තරගය නිමා කරන විට කුමාර් සංගක්කාර නොදැවි ලකුණු 74ක් ලබා සිටි අතර දිනේෂ් චන්දිමාල් ලකුණු 65 ක් ලබා ගත්තේය. තරගාවලියේ වීරයා සම්මානය කුමාර් සංගක්කාර හිමි කර ගත් අතර තරගයේ වීරයා සම්මානය පකිස්තානු කණ්ඩායමේ අසාද් සාෆික්ට හිමිවිය.", "URL": "https://sinhala.adaderana.lk/news.php?nid=25732", "Category": null, "Parent URL": null}