{"Source": "Adaderana", "Timestamp": "September 11, 2012 06:11 pm", "Headline": "ඝාතන නඩුවට ලංකාවේ සිට පෙනී සිටීමට සුදානම් ", "News Content": "පුද්ගල ඝාතනයක් සම්බන්ධයෙන් තමාට එල්ල වී ඇති චෝදනාවට අනුව චෙන්නායි අධිකරණයේදී පැවැත්වෙන නඩු විභාගයට වීඩියෝ සන්නිවේදන තාක්ෂණය යටතේ ශ්‍රී ලංකාවේ සිට පෙනී සිටීමට සුදානම් බව අමාත්‍ය ඩග්ලස් දේවානන්ද මහතා පවසා තිබේ. 1986 වසරේ චෙන්නායි හි සිදුවු පුද්ගල ඝාතනයක් සම්බන්ධයෙන් අමාත්‍යවරයාට චෝදනා එල්ල වී තිබේ. චෙන්නායි හි චුලායිමේදු ප්‍රදේශයේ පදිංචි තිරුනාවුක්කරාසු නැමැති පුද්ගලයා ඝාතනය කිරීම සම්බන්ධයෙන් අමාත්‍යවරයා ඇතුළු තවත් කිහිප දෙනෙකුට ‍එම චෝදනාව එල්ල වී ඇත. ඉන්දීය පොලීසිය ප්‍රකාශ කරන පරිදි ඩග්ලස් දේවානන්ද මහතා හා ඊ.පී.ආර්.එල්.එෆ් සංවිධානයේ සාමාජිකයින් පිරිසක් මෙම ඝාතනයට සම්බන්ධ බව හඳුනාගෙන තිබේ. ඒ අනුව එවකට මෙම සිද්ධියට සම්බන්ධ පුද්ගලයින් කිහිප දෙනෙකු අත්අඩංගුවට ගෙන අනතුරුව ඔවුන් ඇප මත නිදහස් කර තිබිණ. කෙසේ වෙතත් ඉන් පසුව ඔවුන් අධිකරණය මග හැර ඇතැයි ඉන්දීය මාධ්‍ය වාර්තා අනාවරණය කරයි. ඒ අනුව චෙන්නායි අධිකරණය විසින් 1994 වසරේදී ඩග්ලස් දේවානන්ද අමාත්‍යවරයා අත්අඩංගුවට ගන්නා ලෙසට ඇප ලබාදිය නොහැකි වරෙන්තුවක් ද නිකුත් කර තිබිණ. කෙසේ වෙතත් තමන් 1994 වසරේ සිට ශ්‍රී ලංකා රජයේ අමාත්‍යවරයෙකු ලෙස කටයුතු කරන බැවින් මෙම සිද්ධිය සම්බන්ධයෙන් පැවැත්වෙන නඩු විභාගයට තමිල්නාඩු ප්‍රාන්තයට පැමිණියහොත් නීතිය හා සාමය පවත්වාගෙන යාම පිළිබඳ ගැටලුවක් මතුවිය හැකි බව දේවානන්ද අමාත්‍යවරයා පවසා තිබේ. ඒ අනුව තමන්ට එරෙහිව පවතින අදාළ වරෙන්තුව ඉවත් කර ගැනීම සඳහා චෙන්නායි අධිකරණයේදී පැවැත්වෙන නඩු විභාගයට වීඩියෝ සන්නිවේදන තාක්ෂණය යටතේ පෙනී සිටීමට සුදානම් බව ඔහු පවසා ඇත. කෙසේ වෙතත් චෙන්නායි අධිකරණය මේ සම්බන්ධයෙන් මෙතෙක් තීරණයක් ගෙන නැතැයි ද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=27328", "Category": null, "Parent URL": null}