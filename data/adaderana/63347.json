{"Source": "Adaderana", "Timestamp": "August 22, 2016 03:00 pm", "Headline": "පරීක්ෂණ සම්බන්ධයෙන් කිසිදු තෘප්තියක් අපට නෑ - ඇමතිලාගේ ෆයිල් යටගහලා!", "News Content": "රටේ වංචා-දූෂණ සම්බන්ධයෙන් සිදුකරන පරීක්‍ෂණ පිළිබඳ කිසිදු තෘප්තියක් නොමැති බව ජවිපෙ නායක,පාර්ලිමේන්තු මන්ත්‍රී අනුර කුමාර දිසානායක මහතා පවසයි.පහුගිය ආණ්ඩුවේ වංචා-දූෂණවලට සම්බන්ධ වුණු මේ ආණ්ඩුවේ ඇමතිකම් කරන අය සිටින බවත්, ඔවුන්ගේ ෆයිල් යට ගසා ඇති බවත් දිසානායක මහතා කියා සිටියේ අද(22)බත්තරමුල්ල පක්ෂ මූලස්ථානයේ පැවති මාධ්‍ය හමුවක් අතරවාරයේ මාධ්‍යවේදීන් විසින් විමසන ලද ප්‍රශ්නවලට ප්‍රතිචාර දක්වමිනි.එහිදී ඔහු මෙසේද සඳහන් කළේය.බන්දුල ගුණවර්ධන, ඩලස් අලහප්පෙරුම සංවිධායක ධුරවල හිටියද නැද්ද කියන එක රටටත් ජනතාවටත් අදාල ප‍්‍රශ්නයක් නෙවෙයි. මැයි 01දා වනතෙක් ගාල්ලට යනවාද, කිරුලපනට යනවද කියලා විශාල සංවාදයක් මතුකළා. ඉන් පසුව නුවර සිට කොළඹට එන පාද යාත‍්‍රාව ගැන සංවාදයක් මතුකළා. දැන් සමුළුවට එනවද නැද්ද කියලා සංවාදයක් හදන්න උත්සාහ කරනවා. අපේ රටේ දේශපාලනය කියන්නේ ඒ සංවාද නෙවෙයි.අද අපේ රටේ ඇත්ත දේශපාලනය සාකච්ඡාවට ලක්වෙන්නේ නැහැ. රටේ ජනතාවගේ ඇත්ත ප‍්‍රශ්න යට ගහලා ජනතාවටත් රටටත් අදාළ නැති සංවාදයක් උඩට ගන්න හදනවා. රටේ වංචා-දූෂණ සම්බන්ධයෙන් සිදුකරන පරීක්‍ෂණ සම්බන්ධයෙන් කිසිදු තෘප්තියක් අපිට නම් නැහැ. ශිරන්ති රාජපක්‍ෂගේ අයථා ගනුදෙනු සම්බන්ධයෙන් පරීක්‍ෂණ සිදුකොට අත්අඩංගුවට ගැනීමේ නියෝගයක් නිකුත්වෙලා තිබියදීත් ඇය අත්අඩංගුවට ගන්නේ නැහැ. සංචාරක මණ්ඩලයේ සිදුවූ අයථා ගනුදෙනු සම්බන්ධයෙන් අත්අඩංගුවට ගැනීමට නම් කරන ලද පුද්ගලයින් 04 දෙනෙක් නිදැල්ලේ ඉන්නවා. වත්මන් ආණ්ඩුවේ චෝදනා ලබපු ඇමතිවරු එළියේ ඉන්නවා. පහුගිය ආණ්ඩුවේ වංචා-දූෂණවලට සම්බන්ධ වුණු මේ ආණ්ඩුවේ ඇමතිකම් කරන අය ඉන්නවා. ඔවුන්ගේ ෆයිල් යට ගහලා තිබෙනවා. ඒ වගේම දැනට සිදුවෙමින් තිබෙන ඇතැම් පරීක්‍ෂණවලට ඉහළින් බලපෑම් සිදුවෙමින් තිබෙනවා. එනිසා අපි මෙම වංචා-දූෂණවලට එරෙහිව සිදුකරන පරීක්‍ෂණ සම්බන්ධයෙන් තෘප්තියට පත්වෙන්නේ නැහැ. සී.එස්.එන්. ආයතනයේ මුදල් රාජසන්තක වී තිබෙනවා. මල්වානේ මාලිගයක් සහ ඉඩමක් ආණ්ඩුවට පවරාගෙන තිබෙනවා. මාතර බ‍්‍රවුන්ස්හිල් ආයතනයේ ඉඩමක් රජයට පවරාගෙන තිබෙනවා. දේපළ පවරාගෙන හොරා නිදහස් කිරීමේ ක‍්‍රමවේදයක් දැන් අනුගමනය කරමින් තිබෙනවා. එසේ වියයුතු නැහැ. මෛතී‍්‍රපාල සිරිසේන ජනාධිපතිවරයා රහස් එළි කරනවා යැයි ප‍්‍රකාශයක් නිකුත් කළේ මහින්ද රාජපක්‍ෂ මහතා සම්බන්ධයෙන් බව අපි කාටත් පැහැදිලියි. මෙම රහස් රාජපක්‍ෂගේ පවුලේ ප‍්‍රශ්න ගැනනම් ඒක අපට ප‍්‍රශ්නයක් නැහැ. ඒ මගේම මෙම රහස් රාජපක්‍ෂලාගේ ඉඩම් ආරවුල් ගැන නම් ඒකත් අපිට ප‍්‍රශ්නයක් නැහැ. නමුත් ජනාධිපතිවරයා හංගාගෙන ඉන්නේ අපේ රටේ ජනතාව දැනගත යුතු රහස් කියලා අපි හිතනවා. ජනතාව දැනගත යතු රහස් මෛතී‍්‍රපාල ජනාධිපතිතුමාගේ පක්‍ෂය බේරා ගැනීමට පාවිච්චි කළ යුතු නැහැ. එම රහස් ජනතාවට එළිදරව් කළ යුතුයි කියලා අපි අවධාරණය කරනවා.", "URL": "https://sinhala.adaderana.lk/news.php?nid=63347", "Category": null, "Parent URL": null}