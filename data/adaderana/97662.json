{"Source": "Adaderana", "Timestamp": "October 14, 2018 02:05 pm", "Headline": "දෙමළ දේශපාලන සිරකරුවන්ට විසඳුම් දෙන්න ජනාධිපතිවරයා එකඟ වුණා", "News Content": "දෙමළ දේශපාලන සිරකරුවන්ගේ ගැටලුවට විසදුමක් ලබාදීමට ජනාධිපතිවරයා එකඟ වූ බව දෙමළ ජාතික සන්ධානයේ නායක සහ විපක්ෂ නායක ආර්.සම්බන්ධන් මහතා පවසයි. පසුගියදා පාර්ලිමේන්තුවේදි තමන් ජනාධිපතිවරයා සමඟ මේ සම්බන්ධයෙන් සාකච්ඡා කළ බව සම්බන්ධන් මහතා පවසන්නේය. දෙමළ දේශපාලන සිරකරුවන්ගේ ගැටලුව පිළිබඳ අග්‍රාමාත්‍යවරයා සහ අධිකරණ අමාත්‍යවරිය සමඟ සාකච්ඡා කර ලබන 17 වැනිදා තීරණයක් ලබාදෙන බවට ජනාධිපතිවරයා එහිදී ප්‍රකාශ කර තිබේ. අදාළ ගැටලුව සම්බන්ධයෙන් ජනාධිපතිවරයා විසින් ගනු ලබන තීරණය ඉතා සාධනීය තීරණයක් වනු ඇති බවට විපක්ෂ නායක ආර්.සම්බන්ධන් මහතා විශ්වාසය පල කරයි. ඒ අනුව මේ වන විට අනුරාධපුර සහ මැගසින් බන්ධනාගාරවල ආහාර වර්ජනයක නිරතව සිටින දෙමළ දේශපාලන සිරකරුවන් මේ පිළිබඳ දැනුවත් කර වර්ජනය අත්හරින ලෙසට විපක්ෂ නායකවරයා දෙමළ ජාතික සන්ධාන මන්ත්‍රීවරුන් හරහා ඉල්ලීමක් සිදුකර ඇති බව වාර්තා වේ.", "URL": "https://sinhala.adaderana.lk/news.php?nid=97662", "Category": null, "Parent URL": null}