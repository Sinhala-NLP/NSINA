{"Source": "Adaderana", "Timestamp": "November 24, 2015 11:12 am", "Headline": "නාවික හමුදාව චෝදනා ප්‍රතික්ෂේප කරයි", "News Content": "ඉන්දීය ධීවරයින් පිරිසකට පහරදුන් බවට චෝදනා කරමින් ශ්‍රී ලංකා නාවික හමුදාවට එරෙහිව ඉන්දීය වෙරළ ආරක්ෂක බලකායට අයත් මණ්ඩපම් නාවික පොලීසියට පැමිණිල්ලක් ලැබී තිබේ.පහරකෑමට ලක්වු බව කියන තමිල්නාඩු රාමේෂ්වරම් ධීවරයෙකු විසින් ඊයේ දිනයේ අදාළ පැමිණිල්ල ඉදිරිපත් කර ඇති බව ඉන්දීය මාධ්‍ය වාර්තා කළේය.පසුගිය 21 වන දින රාත්‍රියේ රාමේෂ්වරම් උතුරු ප්‍රදේශයට නාවික සැතපුම් 25ක් දුරින් වු මුහුදු ප්‍රදේශයේ ධීවර කටයුතුවල නිරත වෙමින් සිටි ඉන්දීය ධීවරයින් පිරිසකට ශ්‍රී ලංකා නාවික හමුදාව විසින් පහරදුන් බව අදාළ පැමිණිල්ලේ සඳහන්ය.එහිදී ධීවරයින්ට තුවාල සිදුවූ බවත්, ධීවර ආම්පන්නවලට හානී සිදුවූ බවත්, පැමිණිලිකාර ධීවරයා සඳහන් කර ඇත.ශ්‍රී ලංකා නාවික හමුදාව විසින් මේ ආකාරයට අවස්ථා ගණනාවකදී ඉන්දීය ධීවරයින්ට පහරදී ඇති නමුත් කිසිවෙකුත් පොලීසියට ඒ සම්බන්ධයෙන් පැමිණිලි සිදුකර නොමැති බව අදාළ ධීවරයා ප්‍රකාශ කර තිබේ. කෙසේ වෙතත් ශ්‍රී ලංකා නාවික හමුදාවට එල්ල වන මෙම චෝදනා නාවික හමුදා මාධ්‍ය ප්‍රකාශක කපිතාන් අක්‍රම් අලෙවි මහතා ප්‍රතික්ෂේප කළේය.", "URL": "https://sinhala.adaderana.lk/news.php?nid=55292", "Category": null, "Parent URL": null}