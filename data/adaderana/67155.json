{"Source": "Adaderana", "Timestamp": "December 19, 2016 08:26 am", "Headline": "යෝජනා ක්‍රියාත්මක කළොත් විදුලි අර්බුදයක් නෑ", "News Content": "මහජන උපයෝගිතා කොමිසමේ යෝජනා ක්‍රියාත්මක කිරීමට කටයුතු කරන්නේනම් රට තුළ විදුලි අර්බුදයක් ඇතිවිම වළක්වා ගැනීමට හැකියාව පවතින බව එම කොමිසමේ අධ්‍යක්ෂ ජනරාල් දමිත කුමාරසිංහ මහතා පවසයි.මේ වන විට පවතින වියළි කාලගුණ තත්ත්වය හමුවේ ජලවිදුලි බලාගාරවලින් විදුලි උත්පාදනය කිරිමට හැකි වන්නේ සියයට 40ක් පමණ බව ඔහු පෙන්වා දෙයි.මෙම තත්ත්වය ඉදිරියටත් පැවතියහොත් තාප විදුලි බලාගාරවලින් විදුලි ලබා ගැනීමට සිදු වන බව සදහන් කළ ඒ මහතා විශාල විදුලියක් නිෂ්පාදනය කිරිමේදී ඒවාට යම්කිසි හානියක් සිදු විය හැකි බව ද කියා සිටියි.නොරොච්චොලේ බලාගාරයේ හෝ කෙරවරපිටිය බලාගාරයේ දෝෂයක් ඇති වුවහොත් පවතින තත්ත්වය හමුවේ විදුලි නිෂ්පාදනය දැඩි අර්බුදකාරි තත්ත්වයක් මතුවන බව ඔහු සදහන් කළේය.කෙසේ වෙතත් විදුලි කප්පාදුවකින් තොරව ජනතාවට දිගටම විදුලි ලබාදීමට අවශ්‍ය උපරිම ක්‍රියාමාර්ග ගන්නා බව ද කුමාරසිංහ මහතා පවසා සිටියේය.2018 වන විට මෙරට තුළ විදුලි අර්බුදයක් ඇතිවිය හැකි බවත් ඊට අවශ්‍ය විසදුම් ක්‍රියාත්මක කිරීමට පියවර ගන්නා ලෙසත් මිට පෙර ලංකා විදුලිබල මණ්ඩලයට මහජන උපයෝගිතා කොමිසම දැනුම්දී තිබුණි.ඒ අනුව පුනර්ජනනිය විදුලිය උත්පාදනය සදහා අවශ්‍ය පියවර ගන්නා ලෙස හෝ විදුලි බල මණ්ඩලයේ දිගුකාලීන සැලැස්මේ පවතින ක්‍රියාමාර්ග ක්‍රියාවට නංවන ලෙස හෝ මහජන උපයෝගතා කොමිසම ලංකා විදුලිබල මණ්ඩලයෙන් ඉල්ලීමක් කරයි.එහෙත් මේ දක්වාත් ඊට නිසි ප්‍රතිචාර දක්වා නොමැති බව ද මහජන උපයෝගිතා කොමිසමේ අධ්‍යක්ෂ ජනරාල් දමිත කුමාරසිංහ මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=67155", "Category": null, "Parent URL": null}