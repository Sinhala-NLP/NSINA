{"Source": "Adaderana", "Timestamp": "September 15, 2019 08:18 am", "Headline": "එස් බී-ඩිලාන් ඇතුළු පස් දෙනාගේ මන්ත්‍රී ධුරය අහෝසි වීමේ අවදානමක්", "News Content": "පක්ෂ සාමාජිකත්වය තහනම් කිරීමෙන් පසු යම් මන්ත්‍රීවරයෙකු, පක්ෂයෙන් නෙරපීමට සිදුවුවහොත් ඔහුගේ මන්ත්‍රී ධුරය අහෝසි වීමේ අවදානමක් පවතින බව ශ්‍රී ලංකා නිදහස් පක්ෂ මහලේකම් දයාසිරි ජයසේකර මහතා පවසයි. එස්.බී.දිසානායක, ඩිලාන් පෙරේරා, ලක්ෂ්මන් යාපා අබේවර්ධන, විජිත් විජයමුණි සොයිසා සහ ඒ.එච්.එම්.ෆවුසි යන පාර්ලිමේන්තු මන්ත්‍රිවරුන් පස් දෙනාගේ පක්ෂ සාමාජිකත්වය තහනම් කිරීම සම්බන්ධයෙන් කුරුණෑගලදී මාධ්‍ය වෙත අදහස් දක්වමින් ඔහු මේ බව ප්‍රකාශ කළේය. ඉහත මන්ත්‍රීවරුන්ට දින 7ක් තුළ නිදහසට කරුණු දක්වන ලෙස සඳහන් කළ අතර ඔවුන් දැක්වු කරුණු ප්‍රමාණවත් නොවීම හේතුවෙන් ඔවුන්ට විරුද්ධව විනය පරීක්ෂණ සිදු කිරීමට සුදානම් වන බවත් ඒ මහතා ප්‍රකාශ කළේය. ඒ අනුව ඔවුනට විනය කමිටුව හමුවේ පෙනී සිට නිර්දෝෂීභාවය ඔප්පු කළ හැකි බවත් එතැනින් පසු ගත හැකි පියවර ගන්නා බවත් දයාසිරි ජයසේකර මහතා ප්‍රකාශ කළේය. ඉදිරි පරීක්ෂණ සඳහා සහභාගී නොවුණහොත් එසේ නැතිනම් ඔවුන් ලබා දෙන පිළිතුරුවලින් සෑහීමකට පත්විය නොහැකිනම් ඔවුන් පක්ෂයෙන් නෙරපා හැරිය හැකි බවත් ඒත් සමඟ පාර්ලිමේන්තු මන්ත්‍රී ධුරය අහෝසි කිරීමේ අවධානමක් පසුවන බවත් දයාසිරි ජයසේකර මහතා ප්‍රකාශ කළේය.", "URL": "https://sinhala.adaderana.lk/news.php?nid=119126", "Category": null, "Parent URL": null}