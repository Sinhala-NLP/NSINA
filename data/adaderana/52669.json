{"Source": "Adaderana", "Timestamp": "July 16, 2015 02:04 pm", "Headline": "මහින්දට ප්‍රාදේශීය සභා ඡන්දයක් ජය ගැනීමත් සිහිනයක්", "News Content": "හිටපු ජනාධිපති මහින්ද රාජපක්ෂ මහතාට පාර්ලිමේන්තු මැතිවරණය ජයගත නොහැකි බව එක්සත් ජාතික පක්ෂයේ ජාතික සංවිධායක දයා ගමගේ මහතා පවසයි.මහා මැතිවරණය තබා ඔහුට ප්‍රාදේශීය සභා මැතිවරණය හෝ ජය ගැනීම සිහිනයක් බව හෙතෙම කියා සිටියේ අද (16) පෙරවරුවේ හිඟුරාණ ප්‍රදේශයේ පැවති ජන හමුවක් අමතමිනි.ජනතාවගේ අභිවෘද්ධිය වෙනුවෙන් ද රටේ නිදහස හා ප්‍රජාතාන්ත්‍රවාදය වෙනුවෙන්ද මහින්ද රාජපක්ෂ මහතා පරාජය කිරීම අනිවාර්ය අවශ්‍යතාවක් බව ඔහු එහිදී සඳහන් කළේය.මේ අතර ඉදිරි පාර්ලිමේන්තුවෙන් දී එක්සත් ජාතික පෙරමුණු රජය විසින් ලබා දීමට අපේක්ෂා කරන රැකියා දස ලක්ෂයේ ව්‍යාපෘතිය පිළිබදව ද ඔහු සිහිපත් කළේය.එම රැකියා වලින් ලක්ෂයක් පමණ ලබා දෙන්නේ දිගාමඩුල්ලට බව දයා ගමගේ මහතා අවධාරණය කළේය.මේ අතර අම්පාර දිස්ත්‍රික්කයේ සියලුම බලපත්‍රලාභී ඉඩම් හිමියන්ට සින්නක්කර ඔප්පුවක් ලබා දීම නව රජයේ අරමුණ බවත්,ඒ වෙනුවෙන් පළාතේ නායකයා ලෙස දිවිහිමියෙන් කැපවන බවත් ගමගේ මහතා මෙහිදී අවධාරණය කළේය.", "URL": "https://sinhala.adaderana.lk/news.php?nid=52669", "Category": null, "Parent URL": null}