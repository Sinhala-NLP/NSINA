{"Source": "Adaderana", "Timestamp": "May 8, 2016 02:13 pm", "Headline": " අවලාද-මඩ ප්‍රහාරවලට පක්ෂය විනාශ කළ නොහැකියි", "News Content": "අවලාද සහ මඩ ප්‍රහාර එල්ල කිරීමෙන් තම පක්ෂය විනාශ කළ නොහැකි බව ජනතා විමුක්ති පෙරමු‍ණේ නායක අනුර කුමාර දිසානායක මහතා පවසයි.අද(08) කොළඹ පැවති මාධ්‍ය හමුවකට එක්වෙමින් සතිඅන්ත ජාතික පුවත්පතක පළවූ ප්‍රවෘත්තියක් සම්බන්ධයෙන් අදහස් දක්වමින් අනුර කුමාර දිසානායක මහතා සඳහන් කළේ සිය පක්ෂයට මඩ ගැසීමේ අරමුණින් අදාළ ප්‍රවෘත්තිය පළ කර ඇති බවයි.මෙම මාධ්‍ය හමුවට අනුර කුමාර දිසානායක මහතාට අමතරව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා, ප්‍රචාර ලේකම් විජිත හේරත් සහ දේශපාලන මණ්ඩල සභික කේ.ඩී. ලාල් කාන්ත යන මහත්වරුන් එක්ව සිටියේය.එහිදී අදහස් දක්වමින් අනුර කුමාර දිසානායක මහතා වැඩිදුරටත් කියා සිටියේ අදාළ පුවත්පතට එරෙහිව නීතිමය ක්‍රියාමාර්ග ගන්නා බවයි.මාධ්‍ය හමුවේදී මාධ්‍යවේදීන් විසින් අසන ලද ප්‍රශ්නවලට ප්‍රතිචාර දක්වමින් ජවිපෙ නායකයින් මෙසේද කියා සිටියහ.රාජපක්‍ෂ කල්ලිය පරාජයෙන් පස්සේ බලය ගන්න මේ දක්වා දරපු සියලූ ප‍්‍රයත්න අසාර්ථක වෙලා. අපි විශ්වාස නොකළත් ඔවුන් ජනතාව පොළඹවලා කිහිප දෙනෙකුගේ මූලිකත්වයෙන් පොල් ගැහුවා. මේ රටේ මිත්‍යාව යළිත් වපුරමින් බලය ගන්න හදපු ප‍්‍රයත්නයත් අසාර්ථකයි. එෆ්.සී.අයි.ඩි.ය අහෝසි කරන්න විවිධ උත්සාහයන් ගෙන ගියා. නමුත් මේ වනවිට වංචනිකයන්, දූෂිතයන් සිදුකළ වංචා-දූෂණ සම්බන්ධයෙන් පරීක්‍ෂණ කරමින් සිටිනවා. ඒ වගේම මේ පරීක්‍ෂණවල ප‍්‍රතිඵලයක් විදියට වගකිව යුත්තන් නීතිය හමුවට ගෙනඒමේ කි‍්‍රයාදාමයක් සිදුවෙමින් තිබෙනවා. පසුගියදා පාර්ලිමේන්තුවේදී මහින්ද රාජපක්‍ෂගේ ආරක්‍ෂාව පෙන්වලා දූෂිතයන්ගේ ආරක්‍ෂා වෙනුවෙන් කි‍්‍රයා කරපු ආකාරය අපි දැක්කා. මැයි දිනය පවත්වන්න ඉස්සර ගාල්ලද, කිරුළපනද කියලා ගෙනිච්ච සංවාදය මැයි පළවැනිදා හවස් වෙනකොටම ඉවර වී තිබුණා. ඒ වගේම ජනතා විමුක්ති පෙරමුණ මැයි දිනය පවත්වපු අකාරය ජනතාව තුළ ගෞරවයක් ඇතිවී තිබෙනවා. මේවා අපේ දේශපාලන ජයග‍්‍රහණ. රාජපක්‍ෂවරුන්ට යළි බලය ගන්න ඉඩ නොතබා අලූතින් මහජන බලවේග එකතු කරගනිමින් ජනතාවට ජයග‍්‍රහණ ලබාදෙන්න අපි කි‍්‍රයාකරමින් සිටිනවා. අපේ ප‍්‍රධාන දේශපාලන කි‍්‍රයාමාර්ග අත්හැර දමා මේ අවලාද, මඩ ප‍්‍රහාර පිටුපස්සේ අපි දුවන්නේ නැහැ. මේ අවලාද නිර්මාණය කරන ප‍්‍රධානියා වෙච්ච අපිත් එක්ක හිටපු හාදයාට මේ බව තේරෙන්න ඕනෑ. දැන් එය තේරුම් ගන්නත් බැරි තත්වයට ඔවුන් බංකොළොත් වෙලා. මේ වගේ ප‍්‍රවෘත්තිවලින් අපව පරාජය කරන්න උත්සාහ කරනවා නම් ඒක මහා මුලාවක් කියලා ඒ මහත්වරුන්ට අපි කියන්න කැමතියි.", "URL": "https://sinhala.adaderana.lk/news.php?nid=59932", "Category": null, "Parent URL": null}