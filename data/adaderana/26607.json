{"Source": "Adaderana", "Timestamp": "August 15, 2012 01:56 pm", "Headline": " බාල ඩීසල් කමිටු වාර්තාව හොරාගේ අම්මගෙන් පේන ඇහීමක් ", "News Content": "බාල ඩීසල් ආනයනය කිරීම පිළිබඳ සොයාබැලීමට පත් කළ කමිටුවේ වාර්තාව පිළිනොගන්නා බව ලංකා ඛනිජ තෙල් ජාතික සේවක සංගමයේ ලේකම් ආනන්ද පාලිත මහතා පවසයි. එකී වාර්තා මගින් කළ යුතුව ඇත්තේ වගකිව යුත්තන්ට දඬුවම් පැමිණවීමට නිර්දේශ කිරීම වුවද,එය සැබවින්ම වාර්තාවක් නොව ප්‍රගති සමාලෝචනයක් බව ඔහු කියා සිටියි. එබැවින් එකී වාර්තාව හොරාගේ අම්මාගෙන් පේන ඇසීමට වඩා වැඩි යමක් නොවන බවත්,එකී කමිටුවට පත්කර ඇත්තේ අමාත්‍යංශයේ විගණන අංශයේ නිලධාරීන් හා ගබඩා අංශ ඉංජිනේරුවන් වැනි අමාත්‍යංශයේම උදවිය බවත් පාලිත මහතා පෙන්වාදෙයි. ඒ වෙනුවට මෙවැනි කරුණු කාරණා පිළිබඳ විශේෂඥ දැනුමක් ඇති ඔටෝ මොබයිල් ආයතනය,තත්ත්ව සහතික ආයතනය හෝ මොරටුව විශ්ව විද්‍යාලයේ සහය ලබාගෙන හානියට පත් වාහනවල ෆිල්ටර් පරීක්ෂාව නිවැරදිව සිදුකළ හැකිව තිබුණු බව පාලිත මහතා කියා සිටියි. ඒ පිළිබඳ මීට වඩා සොයාබැලීමට අමාත්‍යවරයාට වගකීමක් ඇති බව හෙතෙම කියා සිටියේ අද (15) කොළඹ පැවති මාධ්‍ය හමුවකදීය. අමාත්‍යවරයා මෙම විෂය ක්ෂේත්‍රයට අදාළව යමක් නොදන්නේ නම් ඒ පිළිබඳ 2011 වසරේදී බාල පෙට්‍රල් ආනයනය කළ අවස්ථාවේ හෝ පාඩමක් ඉගෙන ගත යුතුව තිබුණු බව ඔහු එහිදී අවධාරණය කළේය. පසුගිය වාරයේ බාල පෙට්‍රල් ආනයනය කිරීමෙන් පසු පත් කරන ලද කමිටුවේ නිර්දේශවල එකී අර්බුදයට හේතුවක් ලෙස අනුමත ටෙන්ඩර් පත්‍රිකා 3 ක් අවලංගු කිරීම, මෙට්‍රික් ටොන් 513 ප්‍රමිතියෙන් තොර ඉන්ධන ආනයනය කිරීම ආදිය පෙන්වාදී තිබුණද ඊට අදාළ වගකිවයුත්තන්ට දඬුවම් කිරීම තබා ඔවුන් කවුරුන්ද යන්න රටට හෙළිදරව් කිරීමට පවා මෙතෙක් නොහැකි වූ බව පාලිත මහතා පෙන්වාදුන්නේය. බිලියන 142 ක් පාඩු ලබන බව කියන ඛනිජ තෙල් සංස්ථාව මේවන විට මුතුරාජවෙල ගබඩා සංකීර්ණයේ ඉන්ධන මෙට්‍රික් ටොන් 20,000 ක් රඳවාගෙන සිටින බවත්, ඒ සඳහා අයිතියක් නොමැති බවත් එහි වගකීම භාරගනු ලබන්නේ කවුරුන්ද යන්නත් හෙතෙම ප්‍රශ්න කරනු ලැබුවේය.", "URL": "https://sinhala.adaderana.lk/news.php?nid=26607", "Category": null, "Parent URL": null}