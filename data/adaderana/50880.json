{"Source": "Adaderana", "Timestamp": "April 24, 2015 06:16 pm", "Headline": " ජාතික කොඩිය හඳුනන්න බැරිවීම ගැන ගම්මන්පිල කනගාටුවෙයි!", "News Content": "අල්ලස් හෝ දූෂණ චෝදනා විමර්ශන කොමිෂන් සභාව ඉදිරිපිට පැවැත්වූ විරෝධතා ව්‍යාපාරයේදී විකෘති කරන ලද ජාතික කොඩි තමාද අතදරා සිටි බව පිවිතුරු හෙළඋරුමයේ ප්‍රධාන ලේකම්,බස්නාහිර පළාත් මන්ත්‍රී උදය ගම්මන්පිල මහතා පවසයි.ඒ සැබෑ ජාතික කොඩිය යයි තමා අවංකවම විශ්වාස කරනු ලැබූ බව ගම්මන්පිල මහතාගේ අත්සනින් යුතුව නිකුත් කළ නිවේදනයක දැක්වෙයි.ඉකුත් 23 වන දින අල්ලස් කොමිසම අසළ පැවති උද්ඝෝෂණයට විකෘති කරන ලද ජාතික කොඩි යම් පිරිසක් විසින් ගෙනවිත් තිබුණු බවත්,එම කොඩියේම කුඩා කොඩි රැසක් පෙළපාලිකරුවන් අතර බෙදාදුන් බවත් ඔහු පවසයි.එසේ වුවද ජනමාධ්‍ය හරහා ආරාධනා කර පොදු ස්ථානයක පැවැත්වෙන විරෝධතාවයකට පැමිණෙන පිරිස් පිළිබඳ සංවිධායකයින්ට පූර්ණ වගකීමක් ගත නොහැකි බව ද ඔහු කියා සිටියි.කෙසේ වෙතත් අප ජාතියේ සංකේතයක් වන ජාතික කොඩිය තමා විසින් නායකත්වය දෙන ලද විරෝධතාවයකදී විකෘති කර ප්‍රදර්ශනය කිරීම පිළිබඳ තමා කනගාටු වන බවත් ගම්මන්පිල මහතා තම නිවේදනයෙන් වැඩිදුරටත් කියා සිටියි.මේ අතර අද පැවති මාධ්‍ය හමුවකදී තමා ඇතුළු පිරිස ව්‍යාජ ජාතික කොඩියක් අත දැරීම සම්බන්ධයෙන් පාර්ලිමේන්තු මන්ත්‍රී ඩලස් අලහප්පෙරුම මහතා ප්‍රසිද්ධියේ සමාව ඉල්ලා සිටියේය.", "URL": "https://sinhala.adaderana.lk/news.php?nid=50880", "Category": null, "Parent URL": null}