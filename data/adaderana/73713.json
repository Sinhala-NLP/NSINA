{"Source": "Adaderana", "Timestamp": "May 29, 2017 01:34 pm", "Headline": "සහන සැලසීම අකාර්යක්ෂම වී ඇත්තේ  එෆ්.සී.අයි.ඩී භීතිකාව නිසයි-ගම්මන්පිල කියයි", "News Content": "එෆ්.සී.අයි.ඩී භීතිකාව නිසා සහන සැලසීමේ ක්‍රියාවලිය අකාර්යක්ෂම වී ඇති බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා පවසයි.ජනතාවට සහන සැලසීමේ අරමුණෙන් සද්භාවයෙන් චක්‍ර ලේඛ උල්ලංඝණය කළ කිසිම නිලධාරියෙකුට තම ආණ්ඩුවක් යටතේ දඬුවම් නොකරන බව මන්ත්‍රීවරයා කියා සිටියේ අද (29) කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.පසුගිය සමයේ චක්‍ර ලේඛ උල්ලංඝණය කළ බවට චෝදනා කරමින් හිටපු ජනපති ලේකම් ඇතුළු නිලධාරින් සිය ගණනකට නඩු පැවරුවා. හිටපු අමාත්‍යාංශ ලේකම්වරයෙකු දින 152ක් රක්ෂිත බන්ධනාගාර ගත කර හිටියා. නිලධාරින් දහස් ගණනක් ප්‍රශ්න කිරීම් වලට ලක් කළා. අද ජනපතිවරයා චක්‍රලේඛ වලට සීමා නොවී ජනතාවට සහන සලසන්නැයි කීවත් මේ සහන සලසන අතරේ නිළධාරින්ගේ මැසිවිල්ල තමයි ජනතාවට සහන සලසලා අපටත් එෆ්සීඅයිඩී යන්න වේවිද දන්නේ නෑ කියන එක. මේ එෆ්සීඅයිඩී භීතිකාව සහන සැලසීමේ ක්‍රියාවලිය අකාර්යක්ෂම වී තිබෙනවා. මෙය ජනතාවට සහනසැලසීමේ ලොකුම බාධාවක්. 2015 ජනවාරි 08 දින ජනපතිවරණ ප්‍රතිඵල අත්හිටුවීමේ හමුදා කුමන්ත්‍රණයක් සැලසුම් කළ බවට 2015.01.14 දින මංගල සමරවීර ඇමතිතුමා අපරාධ පරීක්ෂණ දෙපාර්තමේන්තුවට පැමිණිලි කළ බව කවුරුත් දන්නවා. එතුමන් එවකට මෙරට විදේශ අමාත්‍යවරයා. අනික් පැත්තෙන් එතුමන් විශේෂ ඉල්ලීමක් කරනව මෙය ජාතික ආරක්ෂාවට සහ ප්‍රජාතන්ත්‍රවාදයට අතිශයෙන් වැදගත් නිසා කඩිනමින්ම විභාග කරන්න කියලා. මේ ආණ්ඩුව මුලින්ම ප්‍රශ්න කරන්න ගෙන ගියේ මාව. ඊට පස්සේ ජී එල් පීරිස් හිටපු ඇමතිතුමාව. හිටපු ආරක්ෂක ලේකම් ගෝඨාභය රාජපක්ෂ මහතාව. ත්‍රිවිධ හමුදාපතිවරුන්ව. ඒ කාලයේ මාධ්‍ය වල ප්‍රධාන සිරස්තල මැවූ ඒ කතාව පිළිබඳ දැන් ආණ්ඩුව ශබ්දයක් නෑ. එවැනි පසුබිමක පොලීසියට මේ පිළිබඳ නිහඬව ඉන්න බෑ.මම මෙම විමර්ශනයේ ප්‍රගතිය පිළිබඳ නීතිය සහ සාමය ඇමතිතුමාගෙන් ප්‍රශ්නයක් ඇහුව්වා. 2016 මාර්තු 09 දින පාර්ලිමේන්තුවේ දී පිලිතුරු දෙමින් ඇමතිතුමා පැවසුවේ නීතිපති උපදෙස් නොලැබීමෙන් විමර්ශන කටයුතු ඇණ හිට තිබෙන බවයි. නීතිපති උපදෙස් නොදෙන්නේ මන්දැයි මම අධිකරණ ඇමතිතුමාගෙන් ඇහුව්වා. ඇමතිතුමා ඒකට පිළිතුරු දුන්නේ කල් මරමින් සිටි නීතිපති උපදෙස ලබා දීමෙන් පස්සේ. නීතිපති උපදෙස වී ඇත්තේ ඉදිරිපත් කළ කරුණු අනුව නඩු ගොනු කළ හැකි අපරාධයක් නොමැති බවයි. නීතිපති මෙතරම් කාලයක් ලිපි ගොනුව මත නිදා ගෙන සිටියේ මංගල ඇමතිතුමාගේත් මේ ආණ්ඩුවෙත් රෙද්ද බේරා දෙන්නයි.කාලයක් මාධ්‍ය තුළ ප්‍රධාන සිරස්තල මැවූ ලෝකය පුරා ආන්දෝලනයක් ඇති කළ මේ හමුදා කුමන්ත්‍රණ කතාව අතේ පත්තු වන රෝලක් බොරුවක් හිතළුවක් බව දැන් ඔප්පු වෙලා තිබෙනවා.", "URL": "https://sinhala.adaderana.lk/news.php?nid=73713", "Category": null, "Parent URL": null}