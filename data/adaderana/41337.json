{"Source": "Adaderana", "Timestamp": "February 24, 2014 08:08 am", "Headline": "ජයලලිතාගේ තීරණය පිළිගත නොහැකියි", "News Content": "ඉන්දීය හිටපු අග්‍රාමාත්‍ය රජිව් ගාන්ධි ඝාතකයින් නිදහස් කිරිම සම්බන්ධයෙන් තමිල්නාඩු ප්‍රාන්ත රජය ගත් තීරණය පිළිබඳව යළි සලකා බලන ලෙස ඉන්දීය අග්‍රාමාත්‍ය කාර්යාලයේ අමාත්‍ය වි.නාරායන ස්වාමි තමිල්නාඩු ප්‍රධාන අමාත්‍යවරියගෙන් ඉල්ලීමක් කර තිබේ. අදාළ සිද්ධියේ වරදකරුවන් ඉන්දීය අග්‍රාමාත්‍යවරයෙකු මෙන්ම විශිෂ්ට නායකයෙකු ඝාතනය කර ඇති බවත්, ඔවුන් නිදහස් කිරිම නරක පූර්වාදර්ශයක් බවත් නාරායනස්වාමි පවසා ඇති බව වාර්තා වෙයි. පුදුචෙරි ප්‍රදේශයේ දි මාධ්‍යවේදින් පිරිසක් අමතමින් ඉන්දීය අග්‍රාමාත්‍ය කාර්යාලයේ අමාත්‍ය වි.නාරායනස්වාමි මේ අදහස් පළ කර ඇති බව ඉන්දීය මාධ්‍ය වාර්තා කරයි. මෙහිදි වැඩිදුරටත් අදහස් දක්වා ඇති අමාත්‍යවරයා පවසා ඇත්තේ අදාළ වරදකරුවන් නිදහස් කිරිමට තමිල්නාඩු ප්‍රාන්ත රජය ගත් තීරණයට පිළිගත නොහැකි බවයි. එමෙන්ම එම වරුදකරුවන් නිදහස් කිරිමට ජයලලිතා ජයරාම්ගේ එ.අයි.එ.ඩි.එම්.කේ පක්ෂය අත්තෝනෝමතික තීරණයක් ගෙන ඇති බවද නාරයනස්වාමි පවසා තිබේ. ඉන්දීය හිටපු අග්‍රාමාත්‍ය රජිව් ගාන්ධි ඝාතනයේ මරණ දණ්ඩනය නියම වී සිටි වරදකරුවන්ට එරට ශ්‍රේෂ්ඨාධිකරණය විසින් ජීවිතාන්තය දක්වා සිර දඬුවමක් ලබාදෙන ලදී. කෙසේ වෙතත් ප්‍රාන්ත රජයට ලැබි ඇති බලතල අනුව එම වරදකරුවන් නිදහස් කිරිමට තමිල්නාඩු රජය තීරණය කර තිබුණි. මෙම තීරණයත් සමග ඉන්දීයාව පුරා එම තීරණයට පක්ෂව සහ විපක්ෂව විවිධ උද්ඝෝෂණ සහ විරෝධතා ව්‍යාපාර ආරම්භ වී තිබේ.", "URL": "https://sinhala.adaderana.lk/news.php?nid=41337", "Category": null, "Parent URL": null}