{"Source": "Adaderana", "Timestamp": "June 17, 2013 06:55 am", "Headline": "අත් බෝම්බයක් සමග අයෙක් මාට්ටු - ප්‍රහාරයකට සූදානම්වී යයි සැකයක්", "News Content": "විදේශීය රටක නිපදවන ලද ජීව අත් බෝම්බයක් ළග තබා ගෙන සිටි බව කියන සැකකරුවෙකුව මාදම්පේ පොලීසිය විසින් අත්අඩංගුවට ගෙන ඇත. ඊයේ දින(16) රාත්‍රී 8.00 ට පමණ මාදම්පේ - සුදුවැල්ල වත්ත ප්‍රදේශයේදී සැකකරු සමග අත්බෝම්බය අත්අඩංගුවට ගැනීමට පොලීසිය සමත්වී තිබේ. මාදම්පේ සුදුවැල්ලේ පිහිටි පරණ යකඩ උණු කර නැවත යකඩ නිෂ්පාදනය කරන ආයතනයට ප්‍රහාරයක් එල්ල කිරීම සදහා කිසියම් පිරිසක් සුදානම් වන බවට 16 වැනිදා රාත්‍රීයේ පොලිස් හදිසි ඇමතුම් අංශයට ඇමතුමක් ලැබී ඇති බව අද දෙරණ වාර්තාකරු පවසයි. ඒ අනුව මාදම්පේ පොලීසියේ නිළධාරීන් කණ්ඩායමක් එම ස්ථානයට ගොස් ඇති අතර එම අවස්ථාවේදී එහි සිටි පිරිසක් පලා ගොස් ඇතත් එක් සැකකරුවෙකුව අත්අඩංගුවට ගැනීමට පොලීසිය සමත්වී තිබේ. අත්අඩංගුවට ගෙන ඇති ජීව අත් බෝම්බය එම සැකකරු සන්තකයේ තිබුණු බව පොලීසිය පවසයි. . මාදම්පේ - සුදුවැල්ලේ පිහිටි මෙම පරණ යකඩ උණු කර නැවත යකඩ නිෂ්පාදනය කරන ආයතනයට පසුගිය 12 වැනිදා කඩා වැදුණු තිදෙනෙක් එහි කළමනාකරුව කඩුවලින් කපා තුවාල සිදු කර පලා ගොස් තිබුණි. තුවාල ලබා ඇති අය මේ වන විටත් හලාවත මහා රෝහලේ ප්‍රතිකාර ලබමින් සිටියි. එම සිද්ධිය සම්බන්ධයෙන් කිසිවෙකුත් මෙතෙක් අත්අඩංගුවට ගෙන නැත. ජීව අත් බෝම්බයක් ළග තබා ගෙන කණ්ඩායමක් සමග ප්‍රහාරයකට සුදානම් වීම සහ කළමනාකාරවරයාට ප්‍රහාරය එල්ල කිරීම අතර කිසියම් සම්බන්ධයක් ඇද්ද යන්න සම්බන්ධයෙන් පොලීසියේ අවධානය යොමුවී තිබේ. මාදම්පේ පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=34980", "Category": null, "Parent URL": null}