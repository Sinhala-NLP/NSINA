{"Source": "Adaderana", "Timestamp": "April 10, 2018 06:01 am", "Headline": "රුපියල් ලක්ෂ 35 ක හෂීස් එක්ක ඉන්දීය කතක් රේගු බාරයට ", "News Content": "රුපියල් ලක්ෂ 35 ක් පමණ වටිනා හෂීස් මත්ද්‍රව්‍ය තොගයක් නීතිවිරෝධී ලෙස ශ්‍රී ලංකාවට රැගෙන ආ ඉන්දීය ජාතික ගුවන් මගී කාන්තාවක් ඊයේ(09) සවස කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගත් බව රේගු මාධ්‍ය ප්‍රකාශක සුනිල් ජයරත්න මහතා පවසයි. අත්අඩංගුවට පත් කාන්තාව 31 හැවිරිදි ඉන්දීය ජාතිකයෙකි. ඇය ඊයේ දින සවස 5.10 ට ඉන්දියාවේ නව දිල්ලි නුවර සිට පැමිණි , ඉන්දීය ගුවන් සේවයේ ඒ.අයි. - 281 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. එසේ පැමිණි ඇය කිසිවක් ප්‍රකාශ කිරීමට නොමැති හරිත මාවත (Green Chanel ) ඔස්සේ ගුවන් තොටුපොළෙන් පිටතට යමින් සිටියදී , ඇය පිළිබඳව ඇති වූ සැකය මත , ඇය රැගෙන ආ ගමන් මල්ල පරීක්ෂා කිරීමේ දී , එහි වූ ව්‍යාජ පතුලක මෙම හෂීස් මත්ද්‍රව්‍ය තොගය සඟවා ගෙන තිබියදී රේගු නිලධාරීන් විසින් අත්අඩංගුවට ගෙන තිබුණි. එහි හෂීස් මත්ද්‍රව්‍ය කිලෝ ග්‍රෑම් 08 ක් තිබූ බව රේගු මාධ්‍ය ප්‍රකාශකවරයා සඳහන් කළේය. මෙම අත්අඩංගුවට ගැනීම නියෝජ්‍ය රේගු අධිකාරී නුවන් අබේනායක , සහකාර රේගු අධිකාරීවරුන් වන රසික සමන්ජිත් , ශ්‍රී ලාල් විජේරත්න සහ අනිප්‍රියා ගුණවර්ධන යන මහත්වරුන් විසින් සිදු කර තිබුණි. මේ පිළිබඳව වැඩිදුර පරීක්ෂණ කටුනායක ගුවන් තොටුපොළ රේගු අධ්‍යක්ෂ ඕ.එම්. ජබීර් මහතා සහ නියෝජ්‍ය රේගු අධ්‍යක්ෂ විපුල මිනුවන්පිටිය මහතා විසින් පවත්වමින් සිටිති.", "URL": "https://sinhala.adaderana.lk/news.php?nid=87204", "Category": null, "Parent URL": null}