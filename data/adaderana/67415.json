{"Source": "Adaderana", "Timestamp": "December 27, 2016 02:57 pm", "Headline": "චීන ආයෝජන ගැන විපක්‍ෂය මවන බිල්ලා දේශපාලන පිල්ලියක්", "News Content": "රටේ සංවර්ධනයට මුවා වී පසුගිය රජය සමස්ත රටත්, ජනතාවත් ණය උගුලක සිරකළ බවත්,එම ණය උගුලෙන් රටත් ජනතාවත් මුදාගැනීම සඳහා වත්මන් රජය කටයුතු කරද්දී අවස්ථාවාදීව ජනතාව නොමග යැවීමේ කුමන්ත්‍රණයක ඒකාබද්ධ විපක්‍ෂය නිරතව සිටින බවත්, ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි.අමාත්‍යවරයා පෙන්වාදුන්නේ හම්බන්තොට චීන ආයෝජන කලාපය පිළිබඳව ඒකාබද්ධ විපක්‍ෂය ඇතුළු කණ්ඩායම් කුමන චෝදනා කළත් ජනතාව පන්නා ඉඩම් ගැනීමේ කිසිදු අදහසක් ආණ්ඩුවට නැති බවයි.ජාතික තරුණ සේවා සභාව විසින් තංගල්ල, නෙටොල්පිටිය, තරුණ සේවා සභාවේදී අද (27) සංවිධානය කර තිබු රැකියා පොළේ සමාරම්භක අවස්ථාවට සහභාගී වෙමින් ධීවර හා ජලජ සම්පත් සංවර්ධන රාජ්‍ය අමාත්‍ය, හම්බන්තොට දිස්ත්‍රික් සම්බන්ධිකරණ කම්ටුවේ සම සභාපති, දිලිප් වෙදආරච්චි මහතා මේ බව පැවසීය.මෙම රැකියා පොළට දිස්ත්‍රික්කයේ රැකියා විරහිත තරුණ තරුණියන්ට නව රැකියා අවස්ථා උදාකරදීම අරමුණු කර ගනිමින් රාජ්‍ය හා පෞද්ගලික අංශයේ ආයතන 50 පමණ නියෝජනයක් පැවතීම සුවිශේෂී තත්ත්වයකි .ඒ අතර ත්‍රිවිධ හමුදාවේ පවතින පුරප්පාඩු සඳහා සුදුස්සන් තෝරාගැනීමද, සෙසු රාජ්‍ය ආයතනවල දැනට පවතින පුරප්පාඩු වෙනුවෙන් සුදුස්සන් තෝරාගැනීම මෙන්ම පෞද්ගලික අංශයේ දැනට පවතින පුරප්පාඩු වෙනුවෙන්ද අවස්ථා විවර කරදීම මෙහි අරමුණය.ඊට අමතරව වෘත්තීය පුහුණු අවස්ථා උදාකරදී හම්බන්තොට දිස්ත්‍රික්කයේ තරුණ, තරුණියන්ට නව අධ්‍යාපන පාඨමාලාවලට අවතීර්ණ වීමට පහසුකම් සැලසීමද මෙහිදී සිදුකෙරිණ. මෙහිදී තවදුරත් අදහස් දැක්වූ රාජ්‍ය අමාත්‍ය දිලිප් වෙදආරච්චි මහතා මෙසේද පැවසීය.\"මේ රට සංවර්ධනය කරනවා කියලා පහුගිය රජය කලේ අපේ රටත් ජනතාවත් ණය උගුලක හිර කරපු එක. හම්බන්තොට දිස්ත්‍රික්කයේ මත්තල ගුවන් තොටුපලකුයි, මාගම්පුර වරායකුයි හැදුවේ රට උගස් කරලා. ඒ වරායත්, ගුවන් තොටුපළත් සුදු අලියෙක් බවට පත්කරලා ජනතාවගේ ණය බර තව තවත් වැඩි කළා. එලෙස රටත් ජනතාවත් ණය උගුලක හිරකළ රාජපක්‍ෂ රජයේ පවුවලට කරගහන්න වුණේ අපේ රජයට. අපේ රජය රටත් ජනතාවත් ණය උගුලෙන් මුදා ගැනීම සදහා දැවැන්ත වැඩ කොටසක් ඉටුකරමින් යනවා‍ මේ වැඩ පිළිවෙල කඩාකප්පල් කිරීමට ඒකාබද්ද විපක්‍ෂය කටයුතු කරමින් සිටිනවා . මේ හම්බන්තොට දිස්ත්‍රික්කයේ වගේම රටේ තරුණ , තරුණියන් විරැකියාවට තිරසාර විසදුමක් ගෙන ඒමට අතිගරු ජනාධිපතිතුමා හා ගරු අග්‍රාමාත්‍යතුමා ඇතුළු රජයට හැකිවී තියෙනවා. මේ අය දැන් කියාගෙන යනවා හම්බන්තොට ඉඩම් අක්කර 15.000 ක් චීනයට දෙන්න යනවා කියලා. මේ ඒකාබද්ද කණ්ඩායම ජනතාව මුළා කිරීම නිසා වැරදි මතයක් ගොඩ නැගෙමින් පවතිනවා. මේ නිසාම මම පහුගිය දවස් කීපයේ හම්බන්තොට දිස්ත්‍රික්කයේ ගම්මාන රැසකට ගියා. ඒ ජනතාවත් එක්ක කතා කළා. මම වගකීමෙන් කියනවා. ඔය කියන අන්දමේ ඉඩම් දෙන්නේ නැහැ . අපි ආණ්ඩුවක් විදිහට තීරණය කරලා තියෙන්නේ රට ණය උගුලෙන් බේරාගැනීමට වගේම, රැකියා ගැටළුවට විසදුම් ලෙසත් විදෙස් ආයෝජන රටට ගේන්න. එහිදී මෙරට ඉදිකෙරෙන කර්මාන්ත ශාලා වෙනුවෙන් ඉඩම් ලබා දෙනවා. මේ කර්මාන්ත ඉදිවීමත් සමග අපේ දුවට, පුතාට, සහෝදරයාට, සහෝදරියට වගේම නංගිට, මල්ලිට රැකියා ලැබෙනවා . මෙය දැනට පවතින රැකියා ගැටළුවට හොඳ පිලියමක්.ඒ නිසා මම ඉතා වගකීමෙන් කියනවා. මේ දිස්ත්‍රික්කයේ ඉපදුණු අදටත් හම්බන්තොට දිස්ත්‍රික්කයේ පදිංචිව සිටින කවදත් ජනතාව එක්ක සිටින පුද්ගලයෙකු, දේශපාලනඥයෙකු ලෙසත් ඔය කියන අන්දමේ කිසිදු ඉඩම් පවරා ගැනීමක් සිද්ද වෙන්නෙත් නැහැ. එහෙම ඉඩම් පවරා ගැනීමකට කිසි සෙත් ඉඩ දෙන්නෙත් නැහැ. අපිට රජයක් විදිහට අවශ්‍ය වෙලා තියෙන්නේ මේ තරුණ තරුණියන්ගේ රැකියා ගැටළුවට තිරශාර විසදුමක් ලබා දීමට. අතිගරු ජනාධිපතිතුමාවත්, ගරු අග්‍රාමාත්‍යතුමාවත් රටට ජනතාවට හානිදායක කිසිදු තීරණයක් ගන්නේ නැහැ. මේ චීන විෂබීජය පැතිරෙවුවේ රාජපක්ෂ කල්ලියයි. ඒ නිසා ඔය කියන ආකාරයේ ඉඩම් කොල්ලයක් වෙනවානම් මමත් ඊට විරුද්ධ වෙනවා . ඒ වගේම සජිත් ප්‍රේමදාස මැතිතුමා වගේම මහින්ද අමරවීර මැතිතුමාත් එවැනි ක්‍රියාවකට කිසිසේත් ඉඩ දෙන්නේ නැහැ. ඒ නිසා මේ ඒකාබද්ධ කණ්ඩායමේ අසත්‍ය ප්‍රචාරවලට රැවටෙන්න එපා. මේ ආයෝජන මගින් රැකියා ලක්ෂ 4කට වඩා උත්පාදනය වෙනවා. එහි වැඩි ප්‍රතිලාභ හම්බන්තොටට ලබා ගැනීමට කළ හැකි වගේම කළයුතු සියල්ල ඒ ලෙසම ඉටුකරන බවට සහතික වෙනවා.අපේ රජය කරගෙන යන්නේ රැකියා ගැටළුවට විසඳුම් ලෙසත්, ණය උගුලෙන් රටත් ජනතාවත් මුදාගැනීමේ දුරදර්ශි වැඩපිළිවෙළක්.”", "URL": "https://sinhala.adaderana.lk/news.php?nid=67415", "Category": null, "Parent URL": null}