{"Source": "Adaderana", "Timestamp": "October 2, 2015 10:42 am", "Headline": "මානව හිමිකම් යෝජනාවෙන්  ශ්‍රී ලංකාවේ ස්වාධිපත්‍යයට හානියක් නෑ", "News Content": "ශ්‍රී ලංකා සම්බන්ධ මානව හිමිකම් යෝජනාව සම්මතවීම මගින් ශ්‍රී ලංකාවේ ස්වාධිපත්‍යයට හානියක් නොවන බව ශ්‍රී ලංකාවේ බ්‍රිතාන්‍ය මහ කොමසාරිස් ජේම්ස් ඩෝරිස් මහතා පවසයි.ඔහු පවසන්නේ මෙම යෝජනාවලිය හරහා ලංකාවේ ඒකියභාවයත්, ස්වාධිපත්‍යයත් තවදුරටත් තහවුරු වන බවයි.බ්‍රිතාන්‍ය මහ කොමසාරිස්වරයාගේ කොළඹ පිහිටි නිළ නිවසේ පැවැති උත්සවයකදී අද දෙරණ වෙත විශේෂ ප්‍රකාශයක් කරමින් ජේම්ස් ඩෝරිස් මහතා මේ බව කියා සිටියේය.එහිදී ඔහු තවදුරටත් පැවසුවේ මානව හිමිකම් යෝජනාවලියට සම අනුග්‍රහය දැක්විම මගින් ශ්‍රී ලංකාව ජාත්‍යන්තරයට පෙන්වා දී ඇත්තේ සෞභාග්‍යමත් දේශයක් කරා යාමට ඇති අවශ්‍යතාව බවයි.එමෙන්ම දෙමළ පක්ෂ ගණනාවකින් සමන්විත දෙමළ ජාතික සන්ධානය ද මෙම යෝජනාවලියට සහය දැක්වීම මගින් අනාගතය පිළිබඳ සුභ පෙරනිමිත්තක් පෙන්නුම් කරන බව ශ්‍රී ලංකාවේ බ්‍රිතාන්‍ය මහ කොමසාරිස් ජේම්ස් ඩෝරිස් මහතා කියා සිටියේය.", "URL": "https://sinhala.adaderana.lk/news.php?nid=54214", "Category": null, "Parent URL": null}