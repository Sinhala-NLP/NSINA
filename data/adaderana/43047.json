{"Source": "Adaderana", "Timestamp": "May 7, 2014 02:16 pm", "Headline": " පාසල් වාහනයේ දොර ඇරී මහපාරට වැටුණු සිසුවා රෝහලේ", "News Content": "පාසැල් දරුවන් ප්‍රවාහනය කරමින් සිටි වෑන් රථයක දොර විවෘත වීමෙන් එහි ගමන් ගත් පාසැල් සිසුවෙකු පාරට ඇදවැටී තුවාල ලබා තිබේ. මහනුවර, ධර්මපාල මාවතේ, බෞද්ධ මන්දිරය අසළ වංගු සහිත මාර්ගයක වෑන් රථය ධාවනය වෙමින් තිබිය දී මෙම අනතුර සිදුව ඇති බව පොලිසිය සඳහන් කළේය. වෑන් රථයෙන් එළියට විසිවී තුවාල ලැබු පාසැල් සිසුවා එම ප්‍රදේශයේ සේවයේ නිරතව සිටි රථවාහන අංශයේ පොලිස් නිලධාරීන් සහ ප්‍රදේශවාසීන් එක්ව මහනුවර රෝහල වෙත රැගෙන ගොස් තිබේ‍. මෙලෙස අනතුරට ලක්ව ඇත්තේ මහනුවර ප්‍රදේශයේ පාසලක ඉගෙනුම ලබන 07 හැවිරිදි පිරිමි දරුවෙකි. කෙසේ වෙතත් එම සිසුවාගේ තත්ත්වය බරපතළ නොවන බව වාර්තා වේ. වෑන් රථයේ රියදුරුගේ නොසැලකිලිමත්කම හේතුවෙන් අනතුර සිදුව ඇති බවට පොලීසිය සිදුකළ පරීක්ෂණ වලදී අනාවරණය වී ඇති අතර මේ සම්බන්ධයෙන් වෑන් රථයේ රියදුරු අත්අඩංගුවට ගෙන ඇති බව මහනුවර පොලිසිය සඳහන් කළේය.", "URL": "https://sinhala.adaderana.lk/news.php?nid=43047", "Category": null, "Parent URL": null}