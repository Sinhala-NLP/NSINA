{"Source": "Adaderana", "Timestamp": "August 20, 2019 11:51 am", "Headline": "ගංගාවක් මැද සිර වී සිටි ජීවිත 2ක්  මුදා ගනී", "News Content": "ජම්මු කලාපයේ තාවී නදියේ ජල මට්ටම හදිසියේ ඉහළ යාමෙන් අනතුරට පත් ධීවරයන් පිරිසක් මුදාගැනීම ඉන්දීය බලධාරීන් සමත්ව තිබේ. ජම්මු ප්‍රදේශයේ ගංගාවක් මැද සිරවී සිටි ධීවරයන් දෙදෙනෙක් මුදාගැනීමට ඉන්දීය ගුවන් හමුදාව පසුගියදා සමත්විය. හෙලිකොප්ටර් යානාවක සවිකළ කඹයක් ආධාරයෙන් එම ධීවරයන් මුදාගැනීමේ සිදුවීම බොහෝදෙනාගේ අවධානය යොමුවූ බවයි වාර්තා වෙයි. මෙසේ අනතුරට පත්ව ඇත්තේ ජම්මුහි තාවී නදියේ යම් කටයුත්තක නිරතව සිටි ධීවරයන් දෙදෙනෙක්. ඔවුන් ගංගාව මැද උස් ස්ථානයක සිටියදී හදිසියේ ජල මට්ටම ඉහළ යාමෙන් එහි සිරවී තිබුණි. එහිදී අනතුරට පත්වූ තවත් පුද්ගලයින් දෙදෙනෙක් පිහිනා යමින් සිටියදී ඔවුන් මුදාගැනීමට බලධාරීන් සමත් වූ බවට සඳහන් වෙයි. මේ අතර එම කලාපයට බලපා ඇති අධික වර්ෂාව හේතුවෙන් පහත්බිම් යටවීමේ අවදානමක් මතුව ඇති බවයි වාර්තා වෙයි. ඉන් දැනටමත් ඒ ආසන්න නගරවල නිවාසවලට හානි සිදුව ඇති අතර ජල මට්ටම් ඉදිරියේදී ඉහළ යනු ඇතැයි කාලගුණ අංශ අනාවැකි පළකරයි.", "URL": "https://sinhala.adaderana.lk/news.php?nid=116993", "Category": null, "Parent URL": null}