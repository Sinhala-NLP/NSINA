{"Source": "Adaderana", "Timestamp": "May 1, 2014 02:38 pm", "Headline": "ටී.බී ඉලංගරත්න මහතාගේ  ගුණ සැමරේ!", "News Content": "කෘතහස්ත දේශපාලඥයෙකු, සාහිත්‍යධරයෙකු මෙන්ම ලේඛකයෙකු ලෙස ජනතා ගෞරවාදරයට පාත්‍ර වූ දිවංගත ටී.බී ඉලංගරත්න මහතාගේ පිළිරුව වෙත ජනාධිපති මහින්ද රාජපක්ෂ මහතා පුෂ්පෝපහාර දක්වා තිබේ. කොළඹ බේරේවැව පරිශ්‍රයේ පිහිටි ඉලංගරත්න මහතාගේ පිළිරුව වෙත ජනාධිපතිවරයා විසින් අද (01) පෙරවරුවේ පුෂ්පෝපහාර දැක්වීය. මහනුවර, ගලහ, හේවාහැට සහ කොළොන්නාව යන ආසන නියෝජනය කරමින් පාර්ලිමේන්තුවට තේරි පත් වු ටී.බී ඉලංගරත්න මහතා 1956 සිට 1977 දක්වා කාලය තුළ කම්කරු, නිවාස, සමාජ සේවා ඇතුළු අමාත්‍ය ධූර රැසක් උසුලනු ලැබීය. වැඩ කරන ජනතාව වෙනුවෙන් අමිල මෙහෙවරක් ඉටුකළ ඉලංගරත්න මහතා වැඩ කරන ජනතාව වෙනුවෙන් මැයි දිනය ජාතික නිවාඩු දිනයක් ලෙසට නම් කරන ලදී.", "URL": "https://sinhala.adaderana.lk/news.php?nid=42914", "Category": null, "Parent URL": null}