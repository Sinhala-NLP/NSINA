{"Source": "Adaderana", "Timestamp": "September 29, 2017 05:55 pm", "Headline": "ඇතැම් අන්තවාදී අදහස් දරන විග්නේශ්වරන් කියන විදිහට උතුරින් හමුදාව ඉවත්කරන්නේ නෑ ", "News Content": "උතුරු පළාත් සභා මහ ඇමති සී.වී. විග්නේශ්වරන් උතුරේ ආරක්ෂාවට යොදවා ඇති ආරක්ෂක හමුදාව පිළිබඳව කුමන මතයක් ප්‍රකාශ කළද ජාතික ආරක්ෂාව පිළිබඳව වගකීම හා තීරණ ගනු ලබන්නේ ජනාධිපති තුමා ප්‍රමුඛ රජය බව ආරක්ෂක රාජ්‍ය අමාත්‍ය රුවන් විජයවර්ධන පැවැසීය.බියගම ප්‍රදේශයේ ඇල මාර්ග ප්‍රතිසංස්කරණ ව්‍යාපෘතියක් අද (29) ආරම්භ කරමින් ඔහු මේ බව සඳහන් කළේය. වැඩිදුරටත් අදහස් දැක්වූ අමාත්‍යවරයා උතුරු පළාත් සභාවේ මහඇමතිවරයා වගකීම් විරහිත ප්‍රකාශ සිදුකරන බවත් ඔහුගේ ඇතැම් අදහස් අන්තවාදී බවත් සඳහන් කළේය. උතුරු ප්‍රදේශයේ රඳවා ඇති භටපිරිස් පිළිබඳ මහඇමතිවරයා සාවද්‍ය ලේඛණ ඉදිරිපත් කරමින් දිගින් දිගටම කුමන ප්‍රකාශ කළද, දශක කිහිපයක් පුරා යුද්ධයක් පැවති ප්‍රදේශයන්හි ආරක්ෂාව පිළිබඳ රජය වඩාත්ම සැළකිලිමත් වන බව හෙතෙම පැවසීය.ආරක්ෂක අංශයන්ගෙන් ජනතාවට සිදුවන අවහිරතා අවම බව මෙහිදී පෙන්වා දුන් අමාත්‍යවරයා මහඇමැතිවරයා ඉල්ලා සිටින අයුරින් උතුරින් හමුදාව හෝ කඳවුරු ඉවත් නොකරන බව වැඩිදුරටත් පැවසීය.", "URL": "https://sinhala.adaderana.lk/news.php?nid=78163", "Category": null, "Parent URL": null}