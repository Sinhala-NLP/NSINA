{"Source": "Adaderana", "Timestamp": "November 23, 2016 11:50 am", "Headline": "ඡන්දෙට සිල් රෙදි ‍බෙදීම ගැන මැ.කො.ස සභාපති සාක්ෂිදෙයි", "News Content": "ඉකුත් ජනාධිපතිවරණ සමයේ දිවයින පුරා විහාරස්ථානවලට නීති විරෝධී ආකාරයට සිල්රෙදි බෙදීමේ ව්‍යාපාරයක් සම්බන්ධයෙන් හිටපු ජනාධිපති ලේකම් ලලිත් වීරතුංග හා විදුලි සංදේශ නියාමන කොමිෂන් සභාවේ හිටපු අධ්‍යක්ෂ ජනරාල් අනූෂ පැල්පිට යන මහත්වරුන්ට එරෙහි නඩුවට අදාළව මැතිවරණ කොමිසමේ සභාපති මහින්ද දේශප්‍රිය අද (23)අධිකරණයට සාක්ෂි ලබාදී තිබේ.කොළඹ මහාධිකරණ විනිසුරු එම්.බී කරුණාතිලක ඉදිරියේ මෙම සාක්ෂි සටහන් කර ගැනීම සිදුවූ බව අද දෙරණ අධිකරණ වාර්තාකරු පවසයි.ඉකුත් ජනාධිපතිවරණ සමයේ පොදු දේපළ භාවිතා කිරීම වැළැක්වීමට විශේෂ චක්‍ර ලේඛයක් තමා විසින් නිකුත් කළ බව මහින්ද දේශප්‍රිය මහතා මෙහිදී සඳහන් කළේය.ජනාධිපති ලේකම්,සියලුම අමාත්‍යංශ ලේකම්වරුන් ඇතුළු රාජ්‍ය නිලධාරීන් එම චක්‍ර ලේඛය පිළිපැදීමට හා ආරක්ෂා කිරීමටත් බැඳී සිටින බව ද හෙතෙම සිහිපත් කළේය.මෙහිදී විත්තියේ නීතිඥවරුන්ගේ හරස් ප්‍රශ්නවලට පිළිතුරු දෙමින් මහින්ද දේශප්‍රිය මහතා වැඩිදුරටත් කියා සිටියේ දිවනයින පුරා සිල් රෙදි බෙදාහැරීමක් ගැන තමාට පැමිණිල්ලක් ලැබුණු බවත්,එය වැළැක්වීමට තමාට හැකි අයුරින් ක්‍රියා කළ බවත්ය.", "URL": "https://sinhala.adaderana.lk/news.php?nid=66330", "Category": null, "Parent URL": null}