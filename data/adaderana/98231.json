{"Source": "Adaderana", "Timestamp": "October 25, 2018 09:49 pm", "Headline": "මූල්‍ය විනයේ වැදගත්කම ජනපති පහදයි", "News Content": "රටකට පමණක් නොව පවුලක දියුණුව සඳහා ද මූල්‍ය විනය වැදගත් වන බව ජනාධිපති මෛත්‍රීපාල සිරිසේන මහතා පවසයි. අපේ රටේ වගා කළ හැකි එහෙත් පිටරටින් ගෙන්වන ආහාර ද්‍රව්‍ය සීමා කර ස්වශක්තියෙන් නැඟී සිටීමේ කෘෂි ආර්ථික වැඩපිළිවෙලට අප කඩිනමින් අවතීර්ණ විය යුතුව ඇති බව ද ජනාධිපතිවරයා කියා සිටියේ ය. කාලගුණික සහ දේශගුණික විපර්යාස හමුවේ මුහුණ දීමට සිදුව ඇති අභියෝග තේරුම් ගනිමින් රටේ ආර්ථික ගැටලු විසඳාගැනීමට සියලුදෙනා සාමූහික ප‍්‍රයත්නයකට එක්වීමේ වැදගත්කම ද ජනාධිපතිතුමා මෙහි දී පෙන්වා දුන්නේ ය. ඓතිහාසික වටිනාකම් රැසකින් යුත් දර්ශනීය විහාරස්ථානයක් වන කටුපොත, පොතුවැව, ශෛලතලාරාම රජමහා විහාරය වෙත අද (25) පෙරවරුවේ ගිය ජනාධිපතිවරයා පළමුව ආගමික වතාවත්වල නිරත විය. අනතුරුව සමරු ඵලකය නිරාවරණය කර අභිනව දෙමහල් ධාතු මන්දිරය විවෘත කරනු ලැබිය. ධාතුන් වහන්සේ වෙත පළමු පුෂ්පෝපහාරය ද ජනාධිපතිවරයා අතින් සිදු කෙරිණි. ඉන්දියාවෙන් වැඩම කරවන ලද සුදු බෝධින් වහන්සේ රෝපණය කිරීම සිදු කෙරුණේ ද ජනාධිපතිවරයා අතිනි. අනතුරුව ජනාධිපතිතුමා ඓතිහාසික වැදගත්කමකින් යුත් කෞතුක වස්තු නරඹමින් පුදබිම පරිශ‍්‍රයේ නිරික්ෂණ චාරිකාවක ද නිරත විය. මේ අතර තවත් සුවිශේෂී කටයුත්තකට ජනාධිපතිවරයා විහාරස්ථාන පරිශ‍්‍රයේ දී එක් වූ අතර කටුපොත ප‍්‍රදේශයේ පදිංචි මනාල යුවළ දෙකකගේ විවාහයන් සඳහා අත්සන් තැබීම ජනාධිපතිවරයා අතින් සිදුවිය. කටුපොත ප‍්‍රදේශයේ පදිංචි කුෂාන් සම්පත් සහ මාධවී හේරත් ද, නලින් හේරත් සහ දිලෝමා මධුවන්ති යන අය අද මෙලෙස යුග දිවියට එළැඹිණි. මෙම අවස්ථාවෙන් අනතුරුව කටුපොත පහළපොතුවැව ප‍්‍රාථමික විද්‍යාලය වෙත පැමිණි ජනාධිපතිවරයා එහි නිරික්ෂණ චාරිකාවක නිරත වෙමින් සිසු දරුවන්ගේ තොරතුරු විමසීය.", "URL": "https://sinhala.adaderana.lk/news.php?nid=98231", "Category": null, "Parent URL": null}