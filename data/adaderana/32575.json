{"Source": "Adaderana", "Timestamp": "March 20, 2013 08:26 am", "Headline": "මහ රෑ පෙම්බස් දෙඩීමට ගිය තරුණයාට මැර ප්‍රහාරයක්", "News Content": "තරුණයෙකු කපා කොටා තුවාල සිදු කර මහ මග දමා ගිය බව කියන සැකකරුවන් පිරිසක් අත්අඩංගුවට ගැනීම සදහා පරීක්ෂණ ආරම්භ කර ඇති බව වනාතවිල්ලුව පොලීසිය පවසයි. තුවාල ලබා ඇති වනාතවිල්ලුව, බුද්ධිසිරිගම පදිංචිකරුවෙකු වන චමින්ද නෝනිස් (29) යන අය පුත්තලම මුලික රෝහලට ඇතුළත් කිරීමෙන් පසුව කොළඹ ජාතික රෝහලට මාරු කර යවා ඇති බව අප වාර්තාකරු පවසයි. ඉකුත් 18 වැනිදා රාත්‍රීයේ පැමිණි පිරිසක් තමන්ව පැහැර ගෙන ගොස් එළුවන්කුළම ප්‍රදේශයේ නිවසකදී පහර දී පසුව මහ මග දමා ගිය බව තුවාල ලබා රෝහල් ගත කර සිටින අය පොලීසියට පවසා ඇත. මහ මග තුවාල සහිතව වැටී සිටි අයෙකුව දැක ඇති පිරිසක් මෙම පුද්ගලයා පුත්තලම රෝහලට ඇතුළත් කර ඇති බව පොලීසිය කියයි. මෙම සිද්ධියට සම්බන්ධ බව කියන ත්‍රී රෝද රථයක්ද පොලීසිය විසින් අත්අඩංගුවට ගෙන ඇත. තුවාල ලබා ඇති අය එළුවන්කුළම ප්‍රදේශයේ පදිංචි තරුණියක් සමග ප්‍රේම සම්බන්ධතාවයක් පවත්වා ගෙන ගොස් ඇති බවත්,එම තරුණියව හමුවීමට හොර රහසේ රාත්‍රී කාලයේ ගිය අවස්ථාවක මෙම පහර දීම සිදුවී ඇති බව මුලික විමර්ශනවලදී පොලීසිය විසින් හෙළි කරගෙන තිබේ. ඒ අනුව තුවාලකරුගේ පෙම්වතිය බව කියන තරුණියගේ සහෝදරයා මෙම සිද්ධියට සම්බන්ධ බවට සැකකරන බවද පොලීසිය කියයි. කිසිවෙකුත් මෙතෙක් අත්අඩංගුවට ගෙන නැති අතර වනාතවිල්ලුව පොලීසිය වැඩිදුර පරීක්ෂණ කරගෙන යන බවද අප වාර්තාකරු පවසයි.", "URL": "https://sinhala.adaderana.lk/news.php?nid=32575", "Category": null, "Parent URL": null}