{"Source": "Adaderana", "Timestamp": "August 27, 2017 03:48 pm", "Headline": " සොරකම් රැසකට සම්බන්ධ 2ක් අල්ලයි ", "News Content": "විවිධ ප්‍රදේශවල යතුරුපැදි සොරකම් රැසකට සම්බන්ධ සැකකරුවන් දෙදෙනෙකු දොම්පේ පොලීසිය විසින් අත්අඩංගුවට ගෙන තිබේ.පසුගිය 25 වැනිදා මින් එක් සැකකරුවෙකු අත්අඩංගුවට ගෙන ඇති අතර ඔහුගෙන් ලැබුණු තොරතුරුවලට අනුව අනෙක් සැකකරු අත්අඩංගුවට ගැනීමට හැකිවූ බව දොම්පේ පොලීසිය සඳහන් කළේය. ඔවුන්ගෙන් සිදුකරන ලද ප්‍රශ්න කිරීම්වලදී සොරකම් කරන ලද යතුරුපැදි කොටස් තොගයක් පොලිස් බාරයට ගෙන තිබේ. යතුරුපැදි එන්ජින් 4ක්, තෙල් ටැංකි 7ක්, සංඥා ලාම්පු 28ක්, පැති කන්නාඩි 26ක් ඇතුළු විවිධ වර්ගයේ යතුරුපැදි අමතර කොටස් තොගයක් එහිදී සොයාගත් බව පොලීසිය සඳහන් කළේය.අත්අඩංගුවට ගත් පළමු සැකකරු පූගොඩ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන මස 8 වන දින දක්වා රක්ෂිත බන්ධනාගාර ගත කර ඇති අතර අනෙක් සැකකරු අද පූගොඩ මහේස්ත්‍රාත් අධිකරණයට ඉදිරිපත් කරන බව පොලීසිය පැවසුවේය.", "URL": "https://sinhala.adaderana.lk/news.php?nid=76763", "Category": null, "Parent URL": null}