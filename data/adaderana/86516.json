{"Source": "Adaderana", "Timestamp": "March 28, 2018 03:49 pm", "Headline": "Facebook අවහිර කිරීම අවස්ථානුකූලව ගත යුතුව තිබූ වැදගත් තීරණයක්", "News Content": "මහනුවර සිදූවූ සිදුවීමේදී ෆේස්බුක් සහ වෙබ් අඩවි තාවකාලිකව අත්හිටුවීමට රජය ගත් පියවර මාධ්‍ය නිදහස හෝ ජනතාවගේ මූලික අයිතිවාසිකම් අහිමි කිරීමක් නොව අවස්ථානුකූලව ගත යුතුව තිබූ වැදගත් තීරණයක් බව ජනාධිපති මෛත්‍රීපාල සිරිසේන මහතා පවසයි. එමගින් රටේ සිදුවීමට ගිය විශාල විනාශයක් වලක්වා ගැනීමට හැකි වූ අතර එය ජාත්‍යන්තර සංවිධානවලද පැසසුමට ලක්වු බව ජනාධිපතිවරයා පෙන්වා දෙයි. අද (28) පෙරවරුවේ කොළඹ නෙළුම් පොකුණ රඟහලේ පැවති ෆාතිමා කාන්තා විද්‍යාලයේ සියවස් සැමරුම් උත්සවයට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පල කර තිබේ. එහිදී ජනාධිපතිවරයා වැඩිදුරටත් සඳහන් කළේ නවීන තාක්ෂණයේ අයහපත් පැතිකඩෙන් වත්මන් දරු පරපුර රැක ගැනීමේ වගකීම රජයක් ලෙස උපරිමයෙන් ඉටු කරන බවයි. එමෙන්ම විභාග ප්‍රතිඵල නිකුත් වීමේදී අත්විදීමට සිදුවන කණගාටුදායක සිදුවීම් සැලකිල්ලට ගනිමින් විභාග සඳහා දරුවන් මෙන්ම මව්පියන්ද සූදානම් කිරීමේ වැඩසටහනක් ඉදිරියේදී ක්‍රියාත්මක කිරීමට රජය අපේක්ෂා කරන බව ජනාධිපති මෛත්‍රීපාල සිරිසේන මහතා එහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=86516", "Category": null, "Parent URL": null}