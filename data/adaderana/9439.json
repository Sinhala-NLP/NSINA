{"Source": "Adaderana", "Timestamp": "July 6, 2010 04:54 pm", "Headline": "එක්සත් ජාතීන්ට එරෙහි උපවාසයට පොලිස් පොල්ල හරස්වෙයි", "News Content": "ජාතික නිදහස් පෙරමුණ විසින් කොළඹ එක්සත් ජාතීන්ගේ කාර්යාලයේ ප්‍රධාන ගේට්ටුව අවහිර වන පරිදි ආරම්භ කර තිබුණු උපවාසය පොලීසිය විසින් විසුරුවා හැරීමට ක්‍රියා කළ බව අද දෙරණ වාර්තාකරු සඳහන් කරයි. එක්සත් ජාතීන්ගේ කාර්යාලයේ සේවය කළ සියලු පිරිස් පොලිස් ආරක්ෂාව සහිතව පිටමං කිරිමට පියවර ගත් බව ද සඳහන් වේ. එක්සත් ජාතීන්ගේ සංවිධානය විසින් ශ්‍රී ලංකාවේ යුද අපරධ සිදුවීයයි කියනු ලබන චෝදනාව සම්බන්ධයෙන් උපදෙස් ලබාගැනීම සඳහා පත්කළ විශේෂ කමිටුවට එරෙහිව ජාතික නිදහස් පෙරමුණ විසින් සංවිධානය කරනු ලැබූ විරෝධතා ව්‍යාපාරය එක්සත් ජාතීන්ගේ කොළඹ කාර්යාලය ඉදිරිපිටට පැමිණ අද දහවල් උපවාසයක් ආරම්භ කරන ලදී. ජාතික නිදහස් පෙරමුණේ නායක,අමාත්‍ය විමල් වීරවංශ මහතාගේ ප්‍රධානත්වයෙන් අද පෙ.ව 10.00 ට පමණ හයිඩ් පාර්ක් වලින් ආරම්භ වූ විරෝධතා පෙළ පාළිය ක්‍රමයෙන් එක්සත් ජාතීන්ගේ කොළඹ කාර්යාලය අබියසට පැමිණි අතර පසුව මෙම විරෝධතාකරුවන් උපවාසයට පෙළගැසී ඇත.", "URL": "https://sinhala.adaderana.lk/news.php?nid=9439", "Category": null, "Parent URL": null}