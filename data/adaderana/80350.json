{"Source": "Adaderana", "Timestamp": "November 22, 2017 09:33 am", "Headline": " පැල්වත්ත-සෙවනගල සීනි විකුණනවාට විරෝධය ", "News Content": "පැල්වත්ත සීනි සමාගම හා සෙවනගල සීනි සමාගම පුද්ගලීකරණය කිරීමට 2018 රජයේ අයවැයෙන් වන සූදානමට එරෙහිව අද(22) වන විරොධතාවක් ආරම්භ කිරීමට එහි වෘත්තීය සමිති එකමුතුව විසින් තීරණය කර තිබේ. අද දින මොණරාගල ප‍්‍රධාන මාර්ගයේ බුරුත හන්දියේදී මෙම විරෝධතා ව්‍යාපාරයක් දියත් කිරීමට සැළසුම් කර ඇත. මේ වනවිට රජයේ සමාගමක් ලෙස පවතින මෙම ආයතන දෙකම ලාභ ලබමින් පවතින අතර, මහා පරිමාණයෙන් සේවා සපයන ආයතනයන් බවටද පත්වී තිබේ. රටේ සීනි කර්මාන්තයම නැවත පරිහානිය කරා ගෙන ගොස් එය විනාශ කිරීමට කිසිසේත් ඉඩ නොදෙන බව එහි වෘත්තීය සමිති පවසයි. ඒ වෙනුවෙන් ගත හැකි සෑම පියවරක්ම ගැනීමට සියලූ සේවකයින් එක්ව ඇති බවද වෘත්තීය සමිති නියෝජිතයින් කියයි. ඒ අනුව කිසිඳු අයුරකින් මෙම ආයතන පුද්ගලීකරණයට හෝ 2011 දී රජයට පවරා ගන්නා අංක 43 දරණ පනත අහෝසි කිරීමට ඉඩ නොතැබීමටද වෘත්තීය සමිති තීරණය කර ඇති අතර, සේවක විරෝධය පලකරන මූලික පියවරක් ලෙස මෙම දැවැන්ත විරෝධතාවය පැවැත්වීමට තීරණය කර ඇති බවද සඳහන්ය.", "URL": "https://sinhala.adaderana.lk/news.php?nid=80350", "Category": null, "Parent URL": null}