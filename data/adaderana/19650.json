{"Source": "Adaderana", "Timestamp": "October 29, 2011 09:39 am", "Headline": "මුහුදු ගිය ආරාධනා ගැන කිසිදු තොරතුරක් නෑ", "News Content": "ගාල්ල ධීවර වරායෙන් මුහුදු ගිය \"ආරාධනා\" නැමැති බහුදින ධීවර යාත්‍රාව පිළිබඳ මෙතෙක් කිසිදු තොරතුරක් ලැබී නොමැති බව එම යාත්‍රාවෙන් මුහුදු ගිය ධීවරයින්ගේ ඥාතීන් පවසයි. මෙම ධීවර යාත්‍රාව සැප්තැම්බර් 19 වැනිදා මුහුදු ගොස් ඇති බව ඔවුන් සඳහන් කරයි. මුහුදු ගොස් දින 40 ක් ගතවුව ද ධීවර යාත්‍රාව සහ එහි ගමන් ගත් ධීවරයින් පස්දෙනා පිළිබඳව කිසිදු තොරතුරක් මේ වන විටත් ලැබී නොමැති බවට ඥාතීන් කියා සිටියි. ගාලු වරායට මුහුදු සැතපුම් 280 ක් දුරින් මෙම යාත්‍රාව අතුරුදන් වී ඇති බව සඳහන්ය. ධීවර අමාත්‍යාංශය සහ නාවික හමුදාව අදාළ යාත්‍රාව සහ එහි ගමන් ගත් ධීවරයින් පිළිබඳව සෝදිසි මෙහෙයුම් සිදුකළ ද ඒ සම්බන්ධයෙන් කිසිදු තොරතුරක් ලැබී නොමැති බව වාර්තා වේ.", "URL": "https://sinhala.adaderana.lk/news.php?nid=19650", "Category": null, "Parent URL": null}