{"Source": "Adaderana", "Timestamp": "October 5, 2011 11:48 am", "Headline": "ඔරිස්සාවේ සිරබත් කෑ ශ්‍රී ලාංකික ධීවරයින් 19 ක් නිදහස්", "News Content": "මුහුදු සීමා උල්ලංඝණය කරමින් ඉන්දීය මුහුදේ ධීවර කටයුතුවල නිරත වූ බවට චෝදනා ලබා ඉන්දීය බලධාරීන් විසින් රඳවා තබාගනු ලැබූ ශ්‍රී ලාංකික ධීවරයින් 19 දෙනකු නිදහස් කර ඇති බවට විදෙස් මාධ්‍ය උපුටා දක්වයි. ඔරිස්සාවේ කතෝලික පල්ලියේ මැදිහත්වීමෙන් මෙම පිරිස නිදහස් කළ බව ඒෂියා නිව්ස් වෙබි අඩවිය සඳහන් කරයි. 24 දෙනකුගෙන් යුතු මෙම ධීවර පිරිස මාස දෙකකට වැඩි කාලයක් තිස්සේ රඳවා තබාගෙන ඇති අතර එයින් 19 දෙනකු මුදාහරින්නට තීරණය කර ඇතත් තවත් 5 දෙනකු තවදුරටත් රඳවා තබාගෙන ඇති බව කියැවෙයි. මෙම පස්දෙනාද නුදුරු දිනකදී මුදාහැරීමට කටයුතු කරනු ඇති බවට එරට මාධ්‍ය විශ්වාසය පළකරයි. ජගත්සිංපූර් බන්ධනාගාරයේ රඳවා සිටි මෙම ශ්‍රී ලාංකික ධීවරයින්ගෙන් 10 දෙනකු ඉකුත් ඔක්තෝම්බර් මස 01 වන දින නිදහස් කර ඇති අතර ඉතිරි නවදෙනා ඔක්තෝම්බර් මස 03 වන දින නිදහස් කර තිබේ. \"බන්ධනාගාරයේ සිටි කාලය තුළ ඔබ විඳි කටුක වේදනා අපට තේරුම් ගන්න පුළුවන්.මේ අවස්ථාව ඔබ සෑම සියලුදෙනාටම ප්‍රීතිදායක අවස්ථාවක්.ඔබට ඔබගේ නිවෙස්බලා හැකි ඉක්මනින් යන්නට පුළුවන්.\"කුට්ටක්-බූබන්ස්වර්හි ජෝන් බාවා අගරදගුරුතුමන් පවසා තිබේ.", "URL": "https://sinhala.adaderana.lk/news.php?nid=19153", "Category": null, "Parent URL": null}