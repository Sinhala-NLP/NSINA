{"Source": "Adaderana", "Timestamp": "September 5, 2016 10:55 pm", "Headline": " ජනපතිට ලෝක සෞඛ්‍ය සංවිධානයෙන් සම්මානයක් ", "News Content": "ලෝක සෞඛ්‍ය සංවිධානයේ අග්නි දිග ආසියානු කලාපයේ මහජන සෞඛ්‍ය පිළිබඳ විශිෂ්ටතා සම්මානය ජනාධිපති මෛත්‍රීපාල සිරිසේන මහතා වෙත පිරිනමා තිබේ. මෙරට සෞඛ්‍ය සේවාව වෙනුවෙන් ජනාධිපතිවරයා සිදුකරන සුවිශේෂී මෙහෙවර සහ දායකත්වය වෙනුවෙන් මෙම සම්මානය පිරිනමා ඇති බව වාර්තා වෙයි. ලෝක සෞඛ්‍ය සංවිධානයේ අග්නි දිග ආසියානු කලාපයේ අධ්‍යක්ෂිකා ආචාර්ය පූනම් චෙත්‍රපාල්සිං මහත්මිය විසින් ඊයේ(05) පස්වරුවේ ජනාධිපති මන්දිරයේ දී ජනාධිපති මෛත්‍රීපාල සිරිසේන මහතා වෙත මෙම සම්මානය නිල වශයෙන් පිළිගන්වා තිබේ.මධ්‍යසාර, දුම්කොළ හා නීති විරෝධී මත්ද්‍රව්‍ය භාවිතය ක්‍රමානුකූලව අඩු කිරීමෙන් ඒවා භාවිතයෙන් වන හානිය අවම කර සියලු ශ්‍රී ලාංකිකයින්ගේ සෞඛ්‍ය සහ යහපැවැත්ම තහවුරු කිරීමට ගෙන යන වැඩපිළිවෙළ ඇතුළු පියවර රැසක් මෙහිදී ඇගයීමට ලක්ව ඇති බව ජනාධිපති මාධ්‍ය අංශය සඳහන් කළේය.සෞඛ්‍ය ක්ෂේත්‍රයේ ප්‍රවර්ධනය වෙනුවෙන් විශිෂ්ට දායකත්වයක් දක්වන සහ කාර්ය භාරයක් ඉටුකරන පුද්ගලයින් වෙනුවෙන් වාර්ෂිකව මෙම සම්මානය පිරිනමනු ලබයි. මෙම සම්මානය ශ්‍රී ලංකාවේ සෞඛ්‍ය ක්ෂේත්‍රය නගා සිටුවීම වෙනුවෙන් ගෙන යන වැඩපිළිවෙළට ලැබුණු නව දිරිගැන්වීමක් බව ජනාධිපති මෛත්‍රීපාල සිරිසේන මහතා ප්‍රකාශ කර ඇත. ලෝක සෞඛ්‍ය සංවිධානයේ අග්නිදිග ආසියානු කලාපීය සමුළුව මේ දිනවල කොළඹ දී පැවැත්වෙන අතර ඒ සඳහා රටවල් 14ක සෞඛ්‍ය අමාත්‍යවරුන් ඇතුළු නියෝජිතයින් එක්ව සිටියි.", "URL": "https://sinhala.adaderana.lk/news.php?nid=63832", "Category": null, "Parent URL": null}