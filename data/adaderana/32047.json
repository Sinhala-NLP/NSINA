{"Source": "Adaderana", "Timestamp": "March 2, 2013 12:29 pm", "Headline": "රාජ්‍ය නොවන සංවිධානවල වරප්‍රසාද අහිමි කළ යුතුයි", "News Content": "\"නෝ ෆයර් සෝන්\" වීඩියෝ පටය ජිනීවා මානව හිමිකම් සමුළුවේ දී ප්‍රදර්ශනය කිරීමත් සමග රාජ්‍ය නොවන සංවිධානවල කටයුතු ගැන ගැටලුවක් පවතින බවත් ඒ අනුව එම සංවිධානවලට ජගත් සංවිධානය තුළ පවතින වරප්‍රසාද අහිමි කළ යුතු බවට එක්සත් ජාතීන්ගේ සංවිධානයේ ජිනීවා මානව හිමිකම් කොමසාරිස් කාර්යාලයේ ශ්‍රී ලංකාවේ නිත්‍ය නියෝජිත රවිනාථ ආරියසිංහ මහතා යෝජනාවක් ඉදිරිපත් කර තිබේ. අදාළ වීඩියෝ පටය ජිනීවා මානව හිමිකම් සමුළුවේ දී ඊයේ ප්‍රදර්ශනය කිරීමත් සමග ශ්‍රී ලංකා නියෝජිත පිරිස ඊට දැඩි විරෝධය පළ කර ඇත. හියුමන් රයිට්ස් වොච් ආයතනය සහ ජාත්‍යන්තර ක්ෂමා සංවිධානය විසින් \"නෝ ෆයර් සෝන්\" නැමැති මෙම වීඩියෝ පටය මානව හිමිකම් සැසිවාරයේ දී ප්‍රදර්ශනය කර තිබේ. මෙම චිත්‍රපටය ප්‍රදර්ශනය නොකරන ලෙස එක්සත් ජාතීන්ගේ සංවිධානයේ ජිනීවා මානව හිමිකම් කොමසාරිස් කාර්යාලයේ ශ්‍රී ලංකාවේ නිත්‍ය නියෝජිත රවිනාථ ආරියසිංහ මහතා ඉල්ලිමක් සිදු කොට තිබුණි. කෙසේ නමුත් මානව හිමිකම් මණ්ඩලයේ රාජ්‍ය නොවන සංවිධාන යටතේ ලබාදී ඇති බලතලවලට අනුව මෙම චිත්‍රපටය ප්‍රදර්ශනය කර තිබේ. මෙය ප්‍රදර්ශනය කිරීම තුළින් ජගත් සංවිධානය සහ පක්ෂග්‍රාහී ලෙස කටයුතු කරන රාජ්‍ය නොවන සංවිධාන අතර සබඳතා පිළිබඳ ගැටලු මතු කරන බව ශ්‍රී ලංකා නිත්‍ය නියෝජිතවරයා පෙන්වාදෙයි. මේ තත්ත්වය තුළ රාජ්‍ය නොවන සංවිධානවලට ජගත් සංවිධානය තුළ පවතින වරප්‍රසාද අහිමි කළ යුතු බවට ද එක්සත් ජාතීන්ගේ සංවිධානයේ ජිනීවා මානව හිමිකම් කොමසාරිස් කාර්යාලයේ ශ්‍රී ලංකාවේ නිත්‍ය නියෝජිත රවිනාථ ආරියසිංහ මහතා යෝජනාවක් ඉදිරිපත් කර තිබේ.", "URL": "https://sinhala.adaderana.lk/news.php?nid=32047", "Category": null, "Parent URL": null}