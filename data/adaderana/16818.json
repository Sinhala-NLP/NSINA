{"Source": "Adaderana", "Timestamp": "June 17, 2011 11:37 am", "Headline": "සේරුනුවරින් අධි බලැති පුපුරණ ද්‍රව්‍ය පාර්සලයක් හමුවෙයි", "News Content": "සේරුනුවර අරියමංකේනි ප්‍රදේශයේ තිබී අධි බලැති පුපුරණ ද්‍රව්‍ය කිලෝග්‍රෑම් 3ක් අඩංගු පාර්සලයක් සොයාගෙන තිබේ. අරියමංකේනි වැව ආශ්‍රිත කැළෑබද ප්‍රදේශයක තිබියදී මෙම අධි බලැති ටී.එන්.ටී. පුපුරණ ද්‍රව්‍ය තොගය සොයාගත් බව සේරුනුවර පොලිසිය පැවසීය. මේ අතර එල්.ටී.ටී.ඊ. සංවිධානය විසින් සඟවා තබා ඇති බවට සැක කෙරෙන යුද උපකරණ කිහිපයක් කිලිනොච්චිය පොලිස් විශේෂ කාර්යාංශයේ නිලධාරීන් කණ්ඩායමක් විසින් සොයාගෙන ඇත. විශ්වමඩු කේරවිල් ප්‍රදේශයේ තිබී ඊයේ(16) පස්වරුවේ සොයාගත් මෙම උපකරණ අතර ආර්.පී.ජී. ෂෙල් උණ්ඩ 2 ක් සහ අත්බෝම්බ 48 ක් තිබූ බව පොලිසිය පැවසීය. එම යුද උපකරණ කේරවිල් යුද හමුදා ඉංජිනේරු බලකායේ නිලධාරීන් විසින් විනාශ කර තිබේ. කිලිනොච්චි පොලිසිය මේ සම්බන්ධව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=16818", "Category": null, "Parent URL": null}