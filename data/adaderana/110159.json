{"Source": "Adaderana", "Timestamp": "May 17, 2019 05:51 pm", "Headline": "කොළඹ සරසවියේ ශාස්ත්‍ර පීඨයේ අධ්‍යයන කටයුතු ලබන 22 සිට ඇරඹෙයි", "News Content": "කොළඹ විශ්වවිද්‍යාලයේ ශාස්ත්‍ර පීඨයේ අධ්‍යයන කටයුතු ලබන 22 වැනිදා සිට අදියර දෙකක් යටතේ ආරම්භ කෙරෙන බව එම විශ්ව විද්‍යාලයීය පාලනාධිකාරිය පවසයි. ඒ අනුව ශාස්ත්‍ර පීඨයේ තෙවන හා සිව්වන වසරවල අධ්‍යයන කටයුතු ලබන 22 වැනිදා ආරම්භ වන අතර එම වසරවල නේවාසික සිසු සිසුවියන් 21 වැනිදා අදාළ නේවාසිකාගාර වෙත වාර්තා කළ යුතුයි. ශාස්ත්‍ර පීඨයේ ප්‍රථම හා දෙවන වසර අධ්‍යයන කටයුතු ලබන 27 වැනිදා ආරම්භ වීමට නියමිතයි. එම වසරවල නේවාසික සිසු සිසුවියන් 26 වැනිදා නේවාසිකාගාර වෙත පැමිණිය යුතු බව කොළඹ විශ්වවිද්‍යාලයීය පාලනාධිකාරිය සඳහන් කළේය. ශාස්ත්‍ර පීඨය මඟින් පවත්වනු ලබන සියලුම පශ්චාත් උපාධි පාඨමාලා සහ අනෙකුත් පාඨමාලා ජුනි මස පළමුවන දින නැවත ආරම්භ කරන බව ද කොළඹ විශ්ව විද්‍යාලයේ ලේඛකාධිකාරීවරයා නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=110159", "Category": null, "Parent URL": null}