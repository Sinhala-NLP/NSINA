{"Source": "Adaderana", "Timestamp": "August 12, 2019 06:54 am", "Headline": "ජනපති අපේක්ෂක ගෝඨාභය අද අනුරාධපුරයට", "News Content": "ශ්‍රි ලංකා පොදුජන පෙරමුණේ නායක, විපක්ෂ නායක මහින්ද රාජපක්ෂ මහතා සහ පොදුජන පෙරමුණේ ජනාධිපතිවරණ අපේක්ෂක ගෝඨාභය රාජපක්ෂ මහතා ඇතුළු නියෝජිතයන් අද (12) අනුරාධපුරයට පැමිණීමට නියමිතව තිබේ. ඒ අනුව අද රාත්‍රි 7.00ට රුවන්වැලිමහා සෑය අභියස පැවැත්වෙන ආශීර්වාද පුජාවකට මහින්ද රාජපක්ෂ මහතා, ගෝඨාභය රාජපක්ෂ මහතා ඇතුළු ශ්‍රි ලංකා පොදුජන පෙරමුණේ නියෝජිතයින් එක්වනු ඇති. ඉන් අනතුරුව හෙට (13) උදෑසන මෙම පිරිස ජය ශ්‍රි මහා බෝ සමිඳුන් වැඳපුදාගෙන ආශිර්වාද ලබා ගැනීමට නියමිත බව ශ්‍රි ලංකා පොදුජන පෙරමුණේ නියෝජිතයින් සදහන් කළේය. මේ අතර ඊයේ ශ්‍රි ලංකා පොදුජන පෙරමුණේ ජාතික මහා සමුළුව අවසන් වීමෙන් අනතුරුව මහින්ද රාජපක්ෂ මහතා සහ ජනාධිපති අපේක්ෂක ගෝඨාභය රාජපක්ෂ මහතා ඇතුළු නියෝජිතයින් කැළණිය රජ මහා විහාරස්ථානය වෙත ගොස් ආශිර්වාද ලබා ගත්තේය. පස්වරු 06. 00ට පමණ මොවුන් කැළණිය විහාරස්ථානය වෙත පැමිණි අතර එම ස්ථානයට විශාල ජනතාවක්ද එක්රැස්ව සිටි බව අද දෙරණ වාර්තාකරුවන් සඳහන් කළේය. අනතුරුව මහා සංඝ රත්නය පැමිණි සිටි පිරිස ඇතුළු රටට ආශිර්වාද සිදුකරමින් සෙත් පිරිත් සජ්ජායනය සිදු කර ඇත. මෙහිදී කැළණිය රාජ මහා විහාරාධිපති මහාචාර්ය පුජ්‍ය කොල්ලුපිටියේ මහින්ද සංඝරක්ඛිත මහ නාහිමියන් අනුශාසනාවක්ද සිදුකරනු ලැබුවේය.", "URL": "https://sinhala.adaderana.lk/news.php?nid=116328", "Category": null, "Parent URL": null}