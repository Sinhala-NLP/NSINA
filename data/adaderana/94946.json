{"Source": "Adaderana", "Timestamp": "August 24, 2018 12:50 pm", "Headline": "අයහපත් කාලගුණය නිසා සංචාරක කර්මාන්තයට දැඩි බලපෑමක්", "News Content": "පසුගියදා කේරළ ප්‍රාන්තයට බලපෑ වැසි සහ ගංවතුර තත්ත්වය හේතුවෙන් එහි සංචාරක කර්මාන්තය එල්ල වී ඇත්තේ දැඩි බලපෑමක් බව විදෙස් මාධ්‍ය වාර්තා කරයි. මේ හේතුවෙන් එම ක්ෂේත්‍රයේ නිරත පිරිස් දැඩි ආර්ථික අර්බුදයකට මුහුණදී සිටියි. අද්විතීය ගෘහ යාත්‍රා සම්බන්ධයෙන් ප්‍රසිද්ධියක් උසුලන ඉන්දියාවේ කේරළ ප්‍රාන්තයේ පිහිටි ඇල්පුසා නගරය මේ වන විට සංචාරකයන් තොරවී හේතුවෙන් පාලු ස්වභාවයක් පත්වී තිබේ. නිරන්තරයෙන් දැඩි සංචාරක ආකර්ශනයක් දිනාගන්නා ඇල්පුසා නගරයට මේ ඉරණම අත්වී ඇත්තේ පසුගිය සති කිහිපය පුරාවට කේරළ ප්‍රාන්තයට බලපා තිබූ අසාමාන්‍ය ගංවතුර තත්ත්වය හේතුවෙනුයි. මතුව ඇති තත්ත්වය හේතුවෙන් යාත්‍රා හිමිකරුවන් සහ මාර්ගෝපදේශකයන්ගේ ජීවිකාවට මරු පහරක් එල්ල වී තිබේ. සංචාරකයන් හිගවීම හේතුවෙන් හෝටල් හිමිකරුවන් ද මුහුණපා ඇත්තේ දැඩි අර්බුදයකටයි. කේරළයට පසුගිය සති කිහිපයේදී බලපෑ ගංවතුර තත්ත්වය, ප්‍රාන්තය මුහුණදුන් දරුණුතම ගංවතුර තත්ත්වය ලෙසින් සැලකෙන අතර ඒ හේතුවෙන් පුද්ගලයින් 383දෙනෙක් මියගිය බව නිල වාර්තා පෙන්වා දෙයි. කාර්ය බහුල කෝචි ජාත්‍යන්තර ගුවන්තොටුපොළටද ගංවතුරින් හානි වූ බැවින් ගුවන් ගමන් ද අඩාල වූ බව වාර්තා වුණි.", "URL": "https://sinhala.adaderana.lk/news.php?nid=94946", "Category": null, "Parent URL": null}