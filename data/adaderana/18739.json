{"Source": "Adaderana", "Timestamp": "September 15, 2011 12:06 pm", "Headline": "කටුනායක ගැටුම -පරීක්ෂණ ගැන රහසිගත වාර්තාවක් ඉල්ලයි", "News Content": "පෞද්ගලික විශ්‍රාම වැටුප් ක්‍රමය මුල්කරගෙන පසුගියදා කටුනායක නිදහස් වෙළඳ කලාපයේ ඇතිවූ ගැටුම්කාරී සිද්ධිය පිළිබඳව රහස් පොලිසිය විසින් සිදුකළ පරීක්ෂණ කටයුතු අවසන් කර ඇති බව නීතිපතිවරයා අද(15) ශ්‍රේෂ්ඨාධිකරණයට දැනුම් දී තිබේ. අදාළ ගැටුමෙන් තුවාල ලැබූ වෙළඳ කලාප සේවකයින් පිරිසක් විසින් ගොනුකර තිබූ මූලික අයිතිවාසිකම් පෙත්සම කැඳවූ අවස්ථාවේ නීතිපති දෙපාර්තමේන්තුවේ අතිරේක සොලිස්ටර් ජෙනරාල් පාලිත ප්‍රනාන්දු මහතා මේ බව දැනුම් දී සිටියේය. මෙම පරීක්ෂණවලට අදාළව නිදහස් වෙළඳ කලාප සේවකයින් 103 දෙනෙකුගෙන් සහ පොලිස් නිලධාරීන් 226 දෙනෙකුගෙන් ප්‍රකාශ සටහන් කරගෙන ඇති බව ඔහු අධිකරණයට වැඩිදුරටත් දැනුම් දී සිටියේය. එම සියලු ප්‍රකාශ මේ වනවිට නීතිපති දෙපාර්තමේන්තුව වෙත කැඳවා ඇති බව ද ඔහු අධිකරණය හමුවේ දැනුම් දී සිටියේය. එම ගැටුමෙන් තුවාල ලැබූ සේවකයින්ගෙන් අධිකරණ වෛද්‍ය වාර්තා කැඳවීමේ නියෝගයක් නිකුත් කරන ලෙස මෙහිදී පෙත්සම්කාර පාර්ශවයේ නීතිඥවරු සඳහන් කළේය. එම ඉල්ලීම සලකා බැලූ අග්‍රවිනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල ඊට අදාළ වාර්තා කැඳවන ලෙස රාගම සහ මීගමුව රජයේ රෝහල් වෙත නියෝග නිකුත් කර තිබේ. අනතුරුව පෙත්සම ඔක්තොම්බර් මස 31 වන දින කැඳවීමට නියම කළ අධිකරණය එම වෛද්‍ය වාර්තා ලැබීමෙන් අනතුරුව පෙත්සම සලකා බැලීමට පියවර ගන්නා බව ද නියෝග කර ඇත. එමෙන්ම රහස් පොලිසිය මගින් සිදුකරන ලද පරීක්ෂණ පිළිබඳ තොරතුරු ඇතුළත් අතිශය රහසිගත වාර්තාවක් අධිකරණය වෙත ඉදිරිපත් කරන ලෙස ද ශ්‍රේෂ්ඨාධිකරණය නීතිපතිවරයාට නියෝග කර තිබේ.", "URL": "https://sinhala.adaderana.lk/news.php?nid=18739", "Category": null, "Parent URL": null}