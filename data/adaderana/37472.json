{"Source": "Adaderana", "Timestamp": "September 17, 2013 01:01 pm", "Headline": "ඉන්දියාවෙන් තහනම් කළ ඖෂධ බංග්ලාදේශයෙන් ", "News Content": "සෞඛ්‍ය අමාත්‍ය මෛත්‍රීපාල සිරිසේන මහතා සහ බංග්ලාදේශ සෞඛ්‍ය අමාත්‍ය මහාචාර්ය රුහාල් හක් මහතා ඇතුළු නිලධාරීන්ගේ සාකච්ඡාව - ඡායා රූ - සෞඛ්‍ය අමාත්‍යංශය මෙරටට අවශ්‍ය ඖෂධ බංග්ලාදේශ රජයෙන් මිලදී ගැනීම සඳහා ද්වීපාර්ශවික සාකච්ඡා පවත්වා තිබේ. සෞඛ්‍ය අමාත්‍ය මෛත්‍රීපාල සිරිසේන මහතා සහ බංග්ලාදේශ සෞඛ්‍ය අමාත්‍ය මහාචාර්ය රුහාල් හක් මහතා අතර මෙම සාකච්ඡා පැවති බව සෞඛ්‍ය අමාත්‍යාංශය සඳහන් කළේය. ලෝක සෞඛ්‍ය සංවිධානයේ අග්නිදිග ආසියානු කලාපීය රටවල සමුළුව පසුගිය සිකුරාදා සිට සඳුදා දක්වා ඉන්දියාවේ නවදිල්ලි නගරයේ පිහිටි ලෝක සෞඛ්‍ය සංවිධානයේ අග්නිදිග ආසියානු කලාපීය කාර්යාල මූලස්ථානයේ දී පැවැත්විණ. මෙම සමුළුව අතරවාරයේ දී අදාළ ද්වීපාර්ශවික සාකච්ඡා පැවති බව සඳහන්ය. මෙහිදී මෙරටට අවශ්‍ය ඖෂධ මිලදී ගැනීම සම්බන්ධයෙන් ඇමතිවරුන් දෙදෙනා අතර දීර්ඝ ලෙස සාකච්ඡා පැවති බව සෞඛ්‍ය අමාත්‍යාංශය සඳහන් කළේය. ඒ අනුව ලබන ඔක්තෝබර් මාසයේ දී ඖෂධ මිලදී ගැනීම සම්බන්ධයෙන් බංග්ලාදේශය හා ශ්‍රී ලංකාව අතර අවබෝධතා ගිවිසුමකට අත්සන් තැබීමට නියමිතය. මේ අතර පසුගියදා ඉන්දියානු සමාගම් 4ක් විසින් මෙරටට ආනයනය කරන ලද ඖෂධ වර්ග සියල්ල තහනම් කිරීමට සෞඛ්‍ය අමාත්‍යාංශය තීරණය කළ අතර වරින් වර තත්ත්වයෙන් බාල ඖෂධ සැපයීම හේතුවෙන් මෙම අත්හිටුවීම සිදුකළේය. මෙම සමාගම් විසින් ආනයනය කරන ලද ඖෂධ මින් ඉදිරියට බංග්ලාදේශයෙන් මිලදී ගැනීම සඳහා මෙහිදී වැඩිදුරටත් අමාත්‍යවරුන් දෙදෙනා සාකච්ඡා කළ බව සෞඛ්‍ය අමාත්‍යාංශය සඳහන් කළේය. ලැබොරේට් ෆාමා, විවේක් ෆාමා, බෆ්නා සහ එල්සිඕම් යන ඖෂධ සමාගම් 4ක ඖෂධ ගෙන්වීම සෞඛ්‍ය අමාත්‍යංශය විසින් පසුගියදා තහනම් කරනු ලැබීය.", "URL": "https://sinhala.adaderana.lk/news.php?nid=37472", "Category": null, "Parent URL": null}