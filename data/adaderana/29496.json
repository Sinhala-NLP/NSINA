{"Source": "Adaderana", "Timestamp": "November 26, 2012 12:53 pm", "Headline": " සූකර ගොවිපළේ දැරිය මියගියේ විෂ බීජයකින්ද? ", "News Content": "හලාවත - මුගුණුවටවන ප්‍රදේශයේ සූකර ගොවිපළක පදිංචි දැරියක් හදිසියේම මියගොස් ඇතැයි අප වාර්තාකරු පවසයි. මුගුණුවටවන පුලියන්කාර, කරුන්කුලිය වත්ත නැමැති සුකර ගොවිපළේ පදිංචි 8 හැවිරිදි හෙට්ටිආරච්චිගේ ලක්මිණී ප්‍රියදර්ශනී රණසිංහ නැමැති දැරියක් මෙලෙස මියගොස් තිබේ. මෙම දැරිය හදිසියේම රෝගී වීම නිසා දෙමව්පියන් විසින් ඊයේ (25) සවස බිංගිරිය දිසා රෝහලට ඇතුළත් කර ඇත. එහිදී දැරිය මියගොස් ඇතැයි අප වාර්තාකරු පවසයි. පශ්චාත් මරණ පරීක්ෂණය පැවැත්වීම සඳහා මෘත ශරීරය හලාවත මහා රෝහල වෙත යැවීමෙන් පසු දැරියගේ මොළයේ කොටස් වැඩිදුර පරීක්ෂණ සඳහා රජයේ රස පරීක්ෂකවරයා වෙත යැවීමට තීරණය කර තිබේ. දැරියගේ ශරීරයට කිසියම් විෂ බීජයක් ඇතුළුවීම හේතුවෙන් මරණය සිදුවී ඇති බවට වෛද්‍යවරුන්ට සැකයක් මතුව ඇතැයි ද අප වාර්තාකරු කියයි. කෙසේ වෙතත් මරණයට පත්ව සිටින දැරිවියගේ දේහය ඔවුන් පදිංචිව සිටි සුකර ගොවිපළේ නිවසට නොගෙනෙන ලෙස එහි හිමිකරුවන් මියගොස් සිටින දැරිවියගේ දෙමව්පියන්ට දන්වා ඇත. තමන්ට කියා ස්ථීර නිවසක් නොමැති බව එම දෙමව්පියන් පවසන බවත් මෙම සුකර ගොවිපළේ තවත් පවුල් කිහිපයක කුඩා දරුවන් සිටින බවත් ගොවිපළ අවට පදිංචිකරුවන් පවසන්නේ යැයිද අප වාර්තාකරු කියයි.", "URL": "https://sinhala.adaderana.lk/news.php?nid=29496", "Category": null, "Parent URL": null}