{"Source": "Adaderana", "Timestamp": "August 26, 2019 01:02 pm", "Headline": "ශ්‍රීලනිපයේ සහාය දෙන කෙනා ගැන 3 වැනිදාට ඉඟියක්", "News Content": "ශ්‍රී ලංකා නිදහස් පක්ෂ මධ්‍යම කාරක සභාව අද පස්වරු 6ට පක්ෂ සභාපති ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති නිල නිවසේදී රැස්වීමට නියමිතයි. මධ්‍යම කාරක සභාව රැස්වීම සම්බන්ධයෙන් එක්සත් ජනතා නිදහස් සන්ධාන මහලේකම් පාර්ලිමේන්තු මන්ත්‍රී මහින්ද අමරවිර මහතා ප්‍රකාශ කළේ දැනට පැවැත්වෙන සාකච්ඡාවලින් පසුව පොදුජන පෙරමුණේ අපේක්ෂක ගෝඨාභය රාජපක්ෂ මහතා සමඟ සාකච්ඡා සඳහා එළඹීමට සූදානමින් සිටින බවත් එහිදී යම් එකඟතාවයකට පැමිණෙන්නේනම් අවබෝධතා ගිවිසුමකට අත්සන් කරන්නේ පොදු ජන පෙරමුණු අපේක්ෂකයා සමඟ බවත්ය. 3 වනදා පැවැත්වීමට නියමිත ශ්‍රී ලංකා නිදහස් පක්ෂ සමුළුවේදී සහාය දෙන අපේක්ෂකයා පිළිබඳ ඉඟියක් සැපයීමට හැකිවනු ඇති බවත් මහින්ද අමරවීර මහතා ප්‍රකාශ කලේයත මේ අතර ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අතර හෙට පැවැත්වෙන සාකච්ඡා සඳහා සහභාගී වන පිරිසෙහි යම් වෙනස්කමක් සිදු කර ඇති බව වාර්තා වනවා. ඒ අනුව ශ්‍රී ලංකා නිදහස් පක්ෂය පාර්ශ්වයෙන් පක්ෂ මහ ලේකම් දයාසිරි ජයසේකර, උප සභාපති මහින්ද අමරවීර, සහ නියෝජ්‍ය ලේකම් ලසන්ත අලගියවන්න යන මන්ත්‍රීවරුන් සහභාගී වන බවයි දේශපාලන ආරංචි මාර්ග සඳහන් කරන්නේ. මීට පෙර එම පක්ෂයෙන් සාකච්ඡා සඳහා එක්වූ පාර්ලිමේන්තු මන්ත්‍රී තිලංග සුමතිපාල මහතා සහ මහාචාර්ය රෝහණ ලක්ෂ්මන් පියදාස මහතා නව සාකච්ඡා වටයෙන් ඉවත් කර ඇති බව වාර්තා වෙයි. ශ්‍රී ලංකා පොදුජන පෙරමුණ පාර්ශ්වයෙන් මෙම සාකච්ඡා සඳහා පළමු වරට පක්ෂයේ ජාතික සංවිධායක බැසිල් රාජපක්ෂ මහතා එක්වීමට නියමිතයි. ඒ මීට පෙර ඊට සහභාගී වූ ආචාර්ය ජගත් වැල්ලවත්ත මහතා වෙනුවටයි. මීට අමතරව පක්ෂයේ සභාපති මහාචාර්ය ජී.එල්.පීරිස් මහතා සහ පාර්ලිමේන්තු මන්ත්‍රී ඩලස් අලහප්පෙරුම මහතා ද මෙම සාකච්ඡා සඳහා සහභාගී වන බව වාර්තා වන්නේ.", "URL": "https://sinhala.adaderana.lk/news.php?nid=117517", "Category": null, "Parent URL": null}