{"Source": "Adaderana", "Timestamp": "December 27, 2013 06:59 am", "Headline": "  බදුරලිය රෝහලේ වෛද්‍යවරුන් සේවයට එන්න සූදානම්", "News Content": "බදුරලිය රෝහලේ සේවා කටයුතු වලින් ඉවත්ව සිටි වෛද්‍යවරුන් යළි සේවයට වාර්තා කිරීමට තීරණය කර තිබේ. පසුගිය 18 වැනිදා සිට වෛද්‍යවරුන් මෙම රෝහලේ සියලු කටයුතු වලින් ඉවත්ව සිටියහ. රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය නලින්ද හේරත් මහතා පවසන්නේ ඊයේ පස්වරුවේ පාර්ශව කිහිපයක් සමඟ පැවති සාකච්ජාවකින් පසු සේවයට වාර්තා කිරීමට තීරණය කර ඇති බවයි. කෙසේ වුවද රෝහල කඩිනමින් විවෘත කරන ලෙස ඉල්ලා උපවාසයේ නිරත එක්සත් ජාතික පක්ෂ පාර්ලිමේන්තු මන්ත්‍රී පාලිත තෙවරප්පෙරුම මහතා තවදුරටත් උපවාසයේ නිරත වෙයි. රජයේ වෛද්‍ය නිලධාරීන්ගේ සංගමයේ තීරණයෙන් පසු මන්ත්‍රීවරයා සහ සෙසු පුද්ගලයින් දෙදෙනා උපවාසය සඳහා බුලත්සිංහල බස් නැවතුම්පල ප්‍රදේශයට ගොස් තිබේ. අද දෙරණ වාර්තාකරු කියා සිටියේ ඊයේ රාත්‍රී 12.30 ට පමණ ඔවුන් බදුරලිය බස්නැවතුම්පළෙන් ඉවත් වු බවයි. ඊයේ රාත්‍රීයේ ජයන්ත කරුණාතිලක මන්ත්‍රීවරයා පැමිණ උපවාසය අත්හරින ලෙස පාලිත තෙවරප්පෙරුම මන්ත්‍රීවරයාගෙන් ඉල්ලා තිබේ. කෙසේ වුවද පාලිත තෙවරප්පෙරුම මහතා කියා සිටියේ රෝහල විවෘත කෙරෙන තෙක් උපවාසය අත්නොහරින බවයි.", "URL": "https://sinhala.adaderana.lk/news.php?nid=39882", "Category": null, "Parent URL": null}