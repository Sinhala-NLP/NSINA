{"Source": "Adaderana", "Timestamp": "July 5, 2011 01:00 pm", "Headline": "කහවත්ත ඝාතන ගැන නිසි විමර්ශනයක් නැතැයි උද්ඝෝෂණයක්", "News Content": "කහවත්ත ප්‍රදේශයේ සිදුවන පුද්ගල ඝාතන සම්බන්ධයෙන් මේ වන තෙක් නිසි විමර්ශනයක් සිදු නොකිරීමට විරෝධය පළ කරමින් කහවත්ත නගර මධ්‍යයේ දැවැන්ත උද්ඝෝෂණයක් මේ වන විට පැවැත්වෙයි. රත්නපුර, ඇඹිලිපිටිය ප්‍රධාන මාර්ගය අවහිර කරමින් උද්ඝෝෂකයින් විරෝධතාවයේ නිරත වන බව සඳහන්ය. කහවත්ත ප්‍රදේශයේ පසුගිය දිනවල සිදුවූ කාන්තා ඝාතන සම්බන්ධයෙන් කහවත්ත පොලිසිය ගෙන ඇති ක්‍රියාමාර්ග ප්‍රමාණවත් නොවන බවට විරෝධතාකරුවන් චෝදනා කරයි. යුද හමුදාව හෝ පොලිස් විශේෂ කාර්ය බලකා නිලධාරීන් හෝ යොදවා අදාළ සැකකරුවන් අත්අඩංගුවට ගැනීමට ක්‍රියා කරන ලෙස ඔවුන් වැඩිදුරටත් අවධාරණය කරයි. මෙම විරෝධතාවයට පන් දහසක පමණ පිරිසක් එක්ව සිටින බව අද දෙරණ වාර්තාකරු සඳහන් කළේය. පසුගිය දිනවල කහවත්ත ප්‍රදේශයේ කාන්තා පුද්ගල ඝාතන 7 ක් සිදුව ඇති අතර එක් සැකකරුවෙකු පොලිසිය විසින් අත්අඩංගුවට ගෙන තිබේ. පුද්ගල ඝාතන තුනක් තමා විසින් සිදුකළ ඇති බවට අදාළ සැකකරු පිළිගෙන ඇති බව පොලිස්පති එන්.කේ.ඉලංගකෝන් මහතා ඊයේ(04) පැවති මාධ්‍ය හමුවක දී සඳහන් කළේය.", "URL": "https://sinhala.adaderana.lk/news.php?nid=17204", "Category": null, "Parent URL": null}