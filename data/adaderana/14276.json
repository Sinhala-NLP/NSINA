{"Source": "Adaderana", "Timestamp": "February 17, 2011 12:40 pm", "Headline": "ඉන්දියාවේ කඳු නැංග ශ්‍රී ලාංකික කාන්තාවන් දෙදෙනෙක් මරුට", "News Content": "ඉන්දියාවේ කඳු නඟින්නට ගිය ශ්‍රී ලාංකික කාන්තාවන් දෙදෙනෙකු ජීවිතක්ෂයට පත්ව ඇති බව විදෙස් මාධ්‍ය උපුටා දක්වයි. ගයා හා නාලන්දා දිස්ත්‍රීක්ක වලට අයත් බිහාර් ප්‍රාන්තයේ දී මෙම අනතුර සිදුව ඇති බව සඳහන් වේ. 31 වියැති ඩබ්ලිව්.රණවතී නමැති ශ්‍රී ලාංකික කාන්තාවක් ගයා දිස්ත්‍රීක්කයේ ගුම්ගෙස්වරී කන්ද තරණය කරමින් සිටියදී හදිසියේ ඇදවැටීමෙන් මරුමුවට පත්ව තිබේ. නාලන්ද දිස්ත්‍රීක්කයට ආසන්නව රාජ්ග්රිජ් ප්‍රදේශයේ ගිජ්ජකූ‍ට පර්වතය නඟිමින් සිටි 76 හැවිරිදි වීරමුඩි නීලගේ නමැති තැනැත්තියද හදිසියේ හුස්ම හිරවීමෙන් මරණයට පත්ව ඇති බව ඉන්දීය පොලීසිය අනාවරණය කර ඇත. මෙම ශ්‍රී ලාංකික කාන්තාවන් දෙදෙනාගේ මළ සිරුරු මේ වන විට මහාබෝධි සංගමයට බාර දී ඇතැයි ද මේ පිළිබඳ නිල වශයෙන් ඉන්දියාවේ ශ්‍රී ලංකා මහ කොමසාරිස් කාර්යාලයට දැනුවත් කර ඇතැයිද ඉන්දීය මාධ්‍ය උපුටා දක්වයි. මරණයට පත්වූ දෙදෙනාද ඇතුළත්ව ශ්‍රී ලාංකිකයන් 50 දෙනෙකුගෙන් යුතු කණ්ඩායමක් දඹදිව වන්දනාවේ ගොස් ඇති බවත්,මෙම මරණ සිදුවී ඇත්තේ එකී වන්දනා ගමන අතරතුරදී බවත් පී.ටී.අයි පුවත් සේවය වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=14276", "Category": null, "Parent URL": null}