{"Source": "Adaderana", "Timestamp": "April 6, 2014 07:55 am", "Headline": "යෝජනාව සම්මත වුයේ දෙමළ ජනතාව වෙනුවෙන් නොවෙයි", "News Content": "අමෙරිකාව ඇතුළු බටහිර රටවල් ජිනීවාහිදි ශ්‍රී ලංකාව සම්බන්ධයෙන් යෝජනාවක් සම්මත කරගනු ලැබුවේ දෙමළ ජනතාව වෙනුවෙන් නොවන බව මෙරට තහනමට ලක්ව ඇති ගෝලීය දෙමළ සංසදය පවසයි. එම සංසදයේ සභාපති එමානුවෙල් පියතුමා “බී.බී.සී“ ලෝක සේවය සමඟ ප්‍රකාශ කර ඇත්තේ අදාළ යෝජනා අමෙරිකාව ඇතුළු රටවල් සිය කලාපීය අවශ්‍යතා වෙනුවෙන් ඉදිරිපත් කර ඇති බවයි. රුසියාව සහ චීනය දෙසට වැඩි නැඹුරුතාවක් දක්වන ශ්‍රී ලංකාව, තමන්ගේ කඳවුරට ගැනීම සඳහා යෝජනාව ඉදිරිපත් කර ඇති බව ඔහු පෙන්වා දෙයි. එහෙත් එමගින් දෙමළ ජනතාවට සහනයක් සැලසෙනු ඇති බව එමානුවෙල් පියතුමා ප්‍රකාශ කර ඇත. යුද්ධය පැවති සමයේ දී යාපනයේ දේවගැතිවරයෙකු වශයෙන් එල්.ටි.ටි.ඊ. සංවිධානය සමඟ සබඳතා පැවැත්වුව ද තමන් එම සංවිධානයේ ක්‍රියාකාරකම් අනුමත කළ බවක් ඉන් අදහස් නොවන බව එමානුවෙල් පියතුමා බි.බී.සි ලෝක සේවය සමඟ ප්‍රකාශ කර තිබුණි. කෙසේ වුව ද අමෙරිකාව මීට පෙර ප්‍රකාශ කර තිබුණේ අදාළ යෝජනාව මගින් ජනතාව කෙරෙහි ඇති ස්වකීය බැඳීම සම්පුර්ණ කිරීමට සහ වගවීම සම්බන්ධයෙන් අර්ථවත් පියවර ගැනීමට ශ්‍රී ලංකා රජය උනන්දු කරවීම අපේක්ෂා කරන බවයි.", "URL": "https://sinhala.adaderana.lk/news.php?nid=42338", "Category": null, "Parent URL": null}