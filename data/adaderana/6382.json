{"Source": "Adaderana", "Timestamp": "January 31, 2010 04:38 pm", "Headline": "තිස්සමහාරාම ප්‍රාදේශීය සභාවට මුද්‍රා තබා නෑ", "News Content": "තිස්සමහාරාම ප්‍රාදේශීය සභාවට මුද්‍රා තබා ඇති බවට මාධ්‍ය ගෙනයන ප්‍රචාර සම්පූර්ණයෙන් අසත්‍යයක් බව දකුණු පළාත් ආණ්ඩුකාර කුමාරි බාලසූරිය මහත්මිය පවසයි. ප්‍රාදේශීය සභාවේ සිදුව ඇති මූල්‍ය වංචා සම්බන්ධයෙන් පරීක්ෂණයක් මේ වනවිට පළාත් පාලන කොමසාරිස්වරයා විසින් ආරම්භ කර ඇති බවත්, මහ ඇමතිවරයාගේ උපදෙස් පරිදි මෙම පරීක්ෂණය ක්‍රියාත්මක වන බවත් ආණ්ඩුකාරවරිය සඳහන් කළේය. මෙම පරීක්ෂණය අවසානයේදී මූල්‍ය වංචා සිදුවී ඇති බව තහවුරු වුවහොත් ප්‍රාදේශීය සභාවේ සියලු කටයුතු නිසි බලධාරියකු යටතට පත්කිරීමට පළාත් පාලන කොමසාරිස්වරයාට බලය ඇති බව කුමාරි බාලසූරිය මහත්මිය පවසයි. එමෙන්ම එවැනි තීරණයක් ගන්නේ නම් එය ගැසට් මගින් නිවේදනය කරන බව ද ආණ්ඩුකාරවරිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6382", "Category": null, "Parent URL": null}