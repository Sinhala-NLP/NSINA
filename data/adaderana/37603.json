{"Source": "Adaderana", "Timestamp": "September 22, 2013 03:57 pm", "Headline": "2009ත් එක්ක බැලුවාම ආණ්ඩුව වැටිලා", "News Content": "2009 පළාත් සභා මැතිවරණ ප්‍රතිඵල හා සසඳා බැලීමේදී සන්ධානයේ කුරුණෑගල මන්ත්‍රී ආසන 24 මෙවර 23ක් වී, පුත්තලමේ ආසන ගණන 11 මෙවර 9ක් වී, මහනුවර ආසන 18 මෙවර 16 ක් වී මාතලේ ආසන 7 මෙවර නොවෙනස් වුවද එම දිස්ත්‍රීක්කයේ ඡන්ද සංඛ්‍යාව අඩු වී ඇති බව එ.ජා.ප. මහ ලේකම් තිස්ස අත්තනායක මහතා පවසයි. පළාත් සභා මැතිවරණ ප්‍රතිඵලය සම්බන්ධයෙන් කොළඹදී අද පස්වරුවේ පැවැත් වූ මාධ්‍ය හමුවකදී ඒ මහතා මේ බව පැවසීය. විවිධ බාධක මැද එ.ජා.පයට ඡන්දය දුන් සියලුදෙනාට ස්තූතිය පළ කරන බවත් කෙසේ වුවද ආණ්ඩුව මෙදා පළාත් සභා මැතිවරණය ජයගත්තේ බත්, මත්පැන් දන්සල් ඇතුළු විවිධ වරදාන ජනතාවට දෙමින් බව හෙතෙම කීවේය. මේ නිසා මෙම ප්‍රතිඵලය සාධාරණ නැති බවද ඇතැම් දිස්ත්‍රීක්කවල ඡන්ද දායකයින්ට බලපෑම් වූ බවද මන්ත්‍රීවරයා පැවසීය. කෙසේ නමුත් ඇතැම් දිස්ත්‍රීක්කවල පසුබෑමක් ඇතැයි පිළිගන්නා බවද ජාතිවාදය ඇවිස්සීමට උත්සාහ කළ ආණ්ඩුවට යාපනයේ ජනතාව පාඩමක් උගන්වා ඇතැයිද වැඩිදුරටත් පෙන්වාදුන්නේය. එම මාධ්‍ය හමුවට එක්වූ පාර්ලිමේන්තු මන්ත්‍රී මංගල සමරවීර මහතා කියා සිටියේ මෙම මැතිවරණ ප්‍රතිඵලයට අනූව ආණ්ඩුව ඉදිරියේ පැවැත්වෙන ජාතික මැතිවරණයකදී පරාජය කිරීමට හැකි බවයි. සියලුදෙනා ඒකරාශී‍ වීමෙන් ආණ්ඩුව පරාජය කළ හැකි බවත් ආණ්ඩුවත් විපක්ෂයත් අතර ඡන්ද වෙනස ලක්ෂ තුනකට වැඩිබවද පැවසීය. මාධ්‍ය හමුව නියෝජනය කළ පාර්ලිමේන්තු මන්ත්‍රී හරීන් ප්‍රනාන්දු මහතා කීවේ මෙම පරාජය එජාපයේ පරාජයක් නොව ජනතාවගේ පරාජයක් බවයි. දන්සල් ව්‍යාපාරවලින් ජනතාවගේ ඡන්දය ලබාගෙන ඔවුන් රැවටූ බවත් දයාසිරි ආණ්ඩුවට ගියද කුරුණෑගල මන්ත්‍රී අසුනක් අඩුවී ඇති බවත් හෙතෙම පැවසීය. එම මාධ්‍ය හමුවට සහභාගී වූ පාර්ලිමේන්තු මන්ත්‍රී අජිත් පී. පෙරේරා මහතා කියා සිටියේ මෙම ජයග්‍රහණය ලබාගත්තේ ආණ්ඩුව බලය අයුතු ලෙස භාවිතා කර බවයි. මෙම ප්‍රතිඵලයෙන් එ.ජා.පය නොසැලෙන බවත් ඉදිරියේදී ආණ්ඩුව පරාජය කිරීමට ජනතාව පොළඹවන බවත් එම මාධ්‍ය හමුවට එක්වූ පාර්ලිමේන්තු මන්ත්‍රී රුවන් විජයවර්ධන මහතා කීවේය.", "URL": "https://sinhala.adaderana.lk/news.php?nid=37603", "Category": null, "Parent URL": null}