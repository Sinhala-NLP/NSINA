{"Source": "Adaderana", "Timestamp": "November 9, 2012 03:40 pm", "Headline": " රේසිං කාර් ගෙන්වන්න හදපු අය වැයක් කියලා ඒ තරමට මේක සරල කරන්න බැහැ", "News Content": "මෙවර අය වැයෙන් නිෂ්පාදන ක්ෂේත්‍රයට වඩා වැඩි මුදලක් වෙන් කර ඇත්තේ පාරවල් අයිනේ මල් සිටුවීමට යැයි පෙරටුගාමී සමාජවාදී පක්ෂය පවසයි. අය වැයෙන් ආරක්ෂක සහ නාගරික සංවර්ධන අමාත්‍යාංශයට රුපියල් බිලියන 290ක් වෙන්කර ඇතැයි ද එයින්ද වැඩි ප‍්‍රමාණයක් වෙන්කර ඇත්තේ නගර අලංකරණයට යැයි එම පක්ෂයේ පක්ෂයේ ප්‍රචාරක ලේකම් පුබුදු ජයගොඩ මහතා පෙන්වාදෙයි. අද (09) කොළඹදී පැවැති මාධ්‍ය හමුවකදී ඔහු මේ බව සඳහන් කළ අතර එහිදී ජයගොඩ මහතා මෙසේ ද පැවසීය. ‘‘අය වැය පදනම් කර ගෙන ජනතාවගේ ජීවන තත්වය ගැන සාකච්ඡා කරන එක නිවැරදි නැහැ. ආණ්ඩුව අය වැය ඉදිරිපත් කරන්නේ සම්ප‍්‍රදායක් විදියට. අය වැයේ බදු ගැන සඳහන් වෙනවා. නමුත් අය වැයට පෙරත් පසුවත් බදු වැඩි කරනවා. අලුතෙන් බදු පනවනවා. බඩු මිල ගැනත් තීන්දු ගන්නේ අයවැයට පිටින්. ආර්ථිකයට අදාළ ඉතාම බරපතළ තීන්දු තීරණ පවා අය වැයට පරිබාහිරවයි ගන්නේ. ඒ වගේම අය වැයෙන් අමාත්‍යාංශවලට මුදල් වෙන් කළත් ඒ සම්පූර්ණ මුදල ලැබෙනවාද, ඒ මුදල වියදම් වෙනවාද කියන එක ප‍්‍රශ්නයක්. ඇතැම් අමාත්‍යාංශ ලැබෙන මුදල වියදම් කරන්නේ නැහැ, ඒ වගේම ඇතැම් අමාත්‍යාංශ පරිපූරක ඇස්මේන්තු මගින් මුදල් වෙන් කර ගන්නවා. එක්සත් ජාතික පක්ෂය කියලා තිබුණා මේ අය වැය පුතාට රේසිං කාර් ගෙන්වන්න හදපු අය වැයක් කියලා. ඒ තරමට මේ අය වැය සරල කරන්න බැහැ. ඊට එහා ගිය බරපතළ ප‍්‍රශ්න ගණනාවක් මේ අය වැයේ තිබෙනවා. ජනාධිපතිවරයා මේ අය වැයේ මූලික ප‍්‍රශ්නයක් කෙරෙහි අවධානය යොමු කරලා තිබුණා. ඒ තමයි ගෙවුම් ශේෂයේ හිඟය. 2012 ගෙවුම් ශේෂ හිඟය ඩොලර් බිලියන 11ක්. 2011 වසරේ එය තිබුණේ ඩොලර් බිලියන 7ක් ලෙසයි. මේ ගෙවුම් ශේෂ හිඟය අඩු කරන්න ජනාධිපතිවරයා අය වැය කතාවේදී කියනවා ආනයන වියදම ඩොලර් බිලියන 18.5ක් දක්වා අඩු කරනවා කියලා. 2012 වසරේ ආනයන වියදම ඩොලර් බිලියන 22ක් විතර තිබුණා. ඒක කොහොමද අඩු කරන්නේ? මොනවාද පිට රටින් කරන ආනයනවලින් අඩු කරන්නේ. ඒ ගෙන්වන්නේ නැති භාණ්ඩ නිෂ්පාදනය කරන්න තියෙන වැඩපිළිවෙළ මොකක්ද? ඒවා මේ අය වැයේ සඳහන් කළ යුතුයි. එවැනි කිසිවක් නැහැ. ඒ වගේම අපනයන ආදායම ඩොලර් බිලියන 11 සිට 15ක් දක්වා ඩොලර් බිලියන 4කින් වැඩි කරනවා කියලා කියනවා. අපනයන කර්මාන්තවලට මුදල් වෙන් කරන්නේ නැතිව කොහොමද අපනයන ආදායම වැඩි කරන්නේ. එහෙම වැඩි කරන්න බැහැ. දැන් මේ අය වැය බැලුවොත්, පශු සම්පත් සංවර්ධන අමාත්‍යාංශයට වෙන්කර තිබෙන්නේ රුපියල් බිලියන 2.6යි, අපනයන කර්මාන්ත සහ වැවිලි සංවර්ධන අමාත්‍යාංශයට රුපියල් බිලියන 0.93යි. ධීවර අමාත්‍යාංශයට බිලියන 2.6යි. වැවිලි කර්මාන්ත අමාත්‍යාංශයට බිලියන 2.8යි. සාම්ප‍්‍රදායික කර්මාන්ත හා කුඩා කර්මාන්ත අමාත්‍යාංශයට රුපියල් බිලියන 0.92යි. නිෂ්පාදන ක්ෂේත‍්‍රයට වෙන් කරන මුදල ඒ විදියට අඩු කරලා තියෙද්දී වැඩිම මුදල් වෙන් කරලා තියෙන්නේ පාරවල් අයිනේ මල් හිටවන්න. ආරක්ෂක සහ නාගරික සංවර්ධන අමාත්‍යාංශයට රුපියල් බිලියන 290ක්. ඒ මුදලෙන් වැඩිම ප‍්‍රමාණය වෙන් කර තිබෙන්නේ නගර අලංකරණයට. මාර්ග සංවර්ධන අමාත්‍යාංශයට බිලියන 239ක් වෙන් කර තිබෙනවා. දැනට ඩොලර් බිලියන එකකට අඩුවෙන් ආදායම ලැබෙන සංචාරක කර්මාන්තයෙන් 2016 වසරේදී ඩොලර් බිලියන 2.5ක් දක්වා වැඩි කරන්න බලාපොරොත්තු වෙනවා කියලා කියනවා. ඒක කරන්නේ කොහොමද? මේ වන විට යුරෝපා ආර්ථිකය විශාල අවපාතයකට ගොදුරුවෙලා. ගුවන් ගමන් පවා අවලංගු කර තිබෙනවා. ඒ තත්ත්වය ගණන් හදලා තියෙනවාද? ඒ වගේම විදේශගත ශ‍්‍රමිකයින්ගෙන් ඩොලර් බිලියන 10ක් ලබා ගන්න බලාපොරොත්තු වෙනවා. දැනට ලැබෙන්නේ ඩොලර් බිලියන 6යි. ඒක සියයට 65කින් 70කින් වැඩි කරන්නේ කොහොමද? මේ වගේ විශාල වෙනසක් කරන්න තියෙන වැඩපිළිවෙළ මොකක්ද? ලංකාවේ ඉතිරි වෙලා ඉන්න කාන්තාවනුත් රට යවන්නද හිතාගෙන ඉන්නේ? ආදායම ඩොලර් බිලියන හතරකින් වැඩි කරන්න බලාපොරොත්තු වෙන ආණ්ඩුව විදේශගත ශ‍්‍රී ලාංකිකයින් වෙනුවෙන් අය වැයෙන් වෙන්කර තිබෙන්නේ රුපියල් බිලියන 0.3යි. ආණ්ඩුව ලැජ්ජ වෙන්න ඕන. ජනාධිපතිවරයා අය වැය කතාවේදී 2016දී සියලු ප‍්‍රශ්න විසඳනවා කියලා සුන්දර හීනයක් මැව්වා. ඒක ඇත්තටම ඉටු නොවන සුන්දර හීනයක්ම විතරයි. නමුත් මේ හීනයට යටින් ඇත්තටම ඉටුවෙන නපුරු හීනයක් තියෙනවා. ආණ්ඩුව හිතාගෙන ඉන්නේ නගරවල මල් හිටවලා ඒක පෙන්වලා සුද්දන් ගෙන්නලා සල්ලි හොයන්න. මේ වැඩපිලිවෙළ නිසා ගිය අවුරුද්දේත් ද්‍රවශීලතාවය පිළිබඳ අර්බුදයක් ඇති වුණා. බඩඉරිඟු වැව්වොත් ඒ මුදල බඩඉරිඟු අස්වැන්න විකුණලා ගන්න පුළුවන්. නමුත් පාරක් හැදුවොත් ඒ වෙනුවෙන් යට කළ මුදල නැවත ලැබෙන්න විශාල කාලයක් ගත වෙනවා. ඒ නිසා මෙහි කිසියම් තුලනයක් තිබිය යුතුයි. ඒ නිසා නැවතත් ද්‍රවශීලතා අර්බුදයක් ඇතිවීමේ අවදානමක් තිබෙනවා. ඒ වගේම ආණ්ඩුව පෞද්ගලික අංශයට ඩොලර් බිලියන 250 දක්වා ණය විදේශ ණය ගන්න අවසර දී තිබෙනවා. මීට පෙර පෞද්ගලික අංශය විදේශ ණය ගන්නවා නම් එය ගත්තේ විනිමය පාලන කොමිෂන් සභාවේ අනුමැතිය යටතේ. ඒ ලබා ගන්න ණය සහ පොලිය ගෙවන්න හැකියාවක් තිබෙනවා නම් තමයි ණය ගන්න ඉඩ දෙන්නේ. නමුත් දැන් නැවත ගෙවන්න පුළුවන්ද කියලා සොයන්නේ නැතිවා පමණක් නොවෙයි, මේ මුදල ගෙවීමේ වගකීම රජය බාර ගෙන තිබෙනවා. ඒ නිසා ඉතා විශාල පොලී යටතේ ණය ගන්න පුළුවන්. ඊළඟට ඩොලර් මිලියන 300 දක්වා විනිමය පාලන නීතිරීතිවලින් තොරව ලංකාවට මුදල් ගෙන්වන්න යුද්ධය හෝ වෙනත් හේතූන් නිසා විදේශ ගත වූ පුද්ගලයින්ට අවසර දී තිබෙනවා. යුද්ධය නිසා රට ගියේ කවුද? එහෙම ගිය අය ඉන්නවා ඉතාම දුෂ්කර තත්ත්වයන් යටතේ ඉන්දියාවේ සරණගාත කඳවුරුවල. තවත් අය ඉන්නවා යුරෝපා රටවල. ඕස්ටේ‍්‍රලියානු රජයෙන් ගෙවන සහනාධාරයෙන් ජිවත් වෙමින් ඕස්ටේ‍්‍රලියාවේ ඉන්නවා. ඔවුන්ට ගේන්න ඩොලර් මිලියන 300ක් තියා සතයක්වත් නැහැ. වෙනත් හේතූන් නිසා විදේශ ගත වුණේ, ආණ්ඩුව සුදු වෑන් දාලා උස්සන නිසා මාධ්‍යවේදීන්. ඔවුන් වැඩි දෙනා ඉන්නේ නේපාලයේ. ඔවුන්ට ලංකාවට එවන්න සල්ලි නැහැ, ඔවුන් ජීවත් වෙන්නේ ලංකාවෙන් ගෙන ගිය මුදලින්. ඒ නිසා කවුරු වෙනුවෙන්ද මේ විනිමය පාලනය ඉවත් කර තිබෙන්නේ. ජාවාරම්කාරයින්ගේ කළු සල්ලි රට ඇතුළට ගේන්නයි මේක කරන්නේ. මේ අතරේ කේපීගේ සල්ලිත් තියෙනවාද කියලා අපි දන්නේ නැහැ. ඊළඟට මේක මාස හයකට කලින් රට ගිය අයටත් අදාළයි. මීට මාස හයකට පෙර යුද්ධය නිසා කවුරුවත් රට ගියේ නැහැ. ඒ නිසා ඉතාම පැහැදිළියි මේ ජාවාරම්කාරයින්ගේ කළු සල්ලි රට තුළට ගේන්න කරන වැඩක්. ඒ වගේම ජනාධිපතිවරයා කියනවා, කොටස් වෙළඳපොළට සමස්ත ප‍්‍රාග්ධනයෙන් 20%කට වඩා ආයෝජනය කළොත් බදු සහන දෙනවා කියලා. ඒක තමයි ජාත්‍යන්තර මූල්‍ය අරමුදල පැනවූ කොන්දේසිය. ජනාධිපතිවරයා පාර්ලිමේන්තුවට ඇවිත් අය වැය ඉදිරිපත් කරමින් කතා කළේ පාර්ලිමේන්තුවේ හිටි මන්ත‍්‍රීවරුන්ට හෝ ඒ කතාව රූපවාහිනියෙන් බලා සිටි ජනතාවට නොවෙයි. ජාත්‍යන්තර මූල්‍ය අරමුදලට හා ලෝක බැංකුවට. ලබන වසරේ ආණ්ඩුව රුපියල් බිලියන 1303ක් ණය ගන්න බලාපොරොත්තු වෙනවා. මේ ණය ගන්න වෙන්නේ ජාත්‍යන්තර මූල්‍ය අරමුදලෙන් සහ ලෝක බැංකුවෙන්. එතකොට ඔවුන්ගේ කොන්දේසි ඉටු කරන්න සිදු වෙනවා. මේ අය වැය ධනවතුන්ට, ජාවාරම්කාරයින්ට වෙස්සන්තර වගේ සලකපු දුප්පතුන්ට, පීඩිතයින්ට අදින්නපුබ්බක වගේ සලකපු අය වැයක්. රජයේ සේවකයින්ට රුපියල් 1500කින් වැටුප් වැඩි කරනවා කියලා කියනවා. ඒකත් දීමනාවක්. නමුත් ජනවාරි මාසයේදී වැඩි වෙන්නේ 750යි. බදු සහන දෙන කොට කොටස් වශයෙන් දෙන්නේ නැහැ. නමුත් වැටුප් වැඩි කරන කොට ඒක කරන්නේ කොටස් වශයෙන්. විශ‍්‍රාමිකයින්ට රුපියල් 500ක් දෙනවාලු. ඒක බෙහෙත් ගන්නත් මදි. ගොවියන්ට දුන්නු ටිකත් කපලා. මැතිවරණ වේදිකාවේදී ජනාධිපතිවරයා කිව්වේ වගා හානියට වන්දි ගෙවනවා කියලා. ගොවි ණය කපනවා කියලා කිව්වා. නමුත් දැන් ඒ ජනාධිපතිවරයාම කියනවා පොලිය විතරයි කපන්නේ කියලා. මහ කන්නයේ අස්වනු කපන තුරු ණය අය කරන්නේ නැහැ කියනවා. ඒක ජනාධිපතිවරයා කියන්න ඕන නැහැ. ගොවියන්ට මහ කන්නයේ අස්වනු නෙලන තුරු ණය ගෙවන්න බැහැ. ඔවුන්ගේ අතේ සල්ලි නැහැ. ලක්ෂ 60ක් 70ක් විතර වුණු පෞද්ගලික අංශයේ සේවකයින් ගැන වචනයක්වත් කතා කරලා නැහැ. ලක්ෂ 60ක් වුණු වතු කම්කරුවන් ගැන ධීවරයින් ගැන වචනයක්වත් කතා කර නැහැ. අධ්‍යාපනයට මොකද කරලා තියෙන්නේ. අධ්‍යාපනයට 4.1%ක් වෙන් කරලා තියෙනවා කියලා තිබෙනවා. මේ කියන්නේ මොකක්ද? මේ 4.1 හදලා තියෙන්නේ දෙමාපියන් තමන්ගේ දරුවන් ටියුෂන් යවන්න වැය කරන මුදල, විදේශ ගත වී අධ්‍යාපනය හදාරන අය වැය කරන මුදල, ඒ විතරක් නොවෙයි හමුදා පුහුණුවට යන මුදලත් මේකට ඇතුළත් කරලා. රජයේ සේවකයින් පිට රට ශිෂ්‍යත්ව සඳහා යන වියදමත් අධ්‍යාපන වියදමක් විදියට ඇතුළත් කරලා. ඒ නිසා මේක බොරුවක්. මේ රටේ ජනතාව ඉල්ලුවේ ලක්ෂ 45ක් පමණ වුණු පාසල් සිසුන්, හැත්තෑදහසක් පමණ වුණු විශ්වවිද්‍යාල සිසුන් සහ කාර්මික, කෘෂිකාර්මික විද්‍යාලවල සිසුන්ගේ අධ්‍යාපනයට වෙන් කරන මුදල වැඩි කරන්න කියලා. නමුත් සිදුකර තිබෙන්නේ ඒ මුදලත් කප්පාදු කරපු එක. දැන් සෞඛ්‍යයටත් එහෙම ගණන් හැදුවොත් ඒක දළ දේශීය නිෂ්පාදනයෙන් 90%ක් විතර සෞඛ්‍යයට යන වියදම විදියට ඒවි. මොකද බෙහෙත් අර ගන්න වෙලා තිබෙන්නේ ෆාමසියෙන්. පරීක්ෂණ සිදු කරන්න වෙලා තිබෙන්නේ පෞද්ගලිකව. අලුත් ආදායම් යෝජනා කියලා ශීර්ෂ 13ක් යටතේ සඳහන් කර තිබෙනවා. ඒ ශීර්ෂ 13ම බදු. ඒ අතරේ නිෂ්පාදන වැඩි කරන එකක්වත් නැහැ. දැන් මේ නපුරු හීනය වහගන්න බොරු ජාතිකවාදයත් පෙන්වන්න උත්සාහ කරනවා. සීනිවලට බදු වැඩි කරලා දේශීය හකුරු කන්න කියනවා. දේශීය කිරි නිෂ්පාදනය දිරි ගන්වන්න කියලා, කිරිපිටිවලට බදු වැඩි කරලා තියෙනවා. ලංකාවේ විශාල කිරි නිෂ්පාදනයක් තියෙද්දී, විදේශයන්ගෙන් ආනයනය කරන කිරිපිටි මිල අඩු නිසා විකුණාගන්න බැරි ප‍්‍රශ්නයක් තියෙනවා නම් ඒක හරි. නමුත් ඒක නොවෙයි වෙන්නේ. මේ අය වැයේ මුදල් වැඩි කර තිබෙන්නේ හමුදාවට, පොලිසියට හා ග‍්‍රාමාරක්ෂක සේවාවන්ට. කතාවක් තියෙනවා, එක පාසලක් වැහෙන කොට හිර ගෙවල් සීයක් ඇරෙනවා කියලා. ලංකාවේ සෑම දින හයකටම වරක් පාසලක් වැහෙනවා. ඒ නිසා පොලිසිවලට හිරගෙවල්වලට වැඩිපුර සල්ලි වෙන් කරන්න වේවි, මේ අධ්‍යාපනයට මුදල් කප්පාදු කරන විදිය දිහා බැලුවාම. ඒ නිසා මේ අය වැය ආණ්ඩුවේ පසුගාමීත්වයේයි, මිලිටරිවාදයේයි මුහුම්කරණයක්. බොනපාට්වාදී පාලනයක් කරා යන ආණ්ඩුව ඉදිරිපත් කළ බොනපාට්වාදී අය වැයක්. ඒ නිසා මෙය පරාජය කළ යුතුයි.’’මෙම මාධ්‍ය හමුවට එම පක්ෂයේ දේශපාලන මණ්ඩල සභික දුමින්ද නාගමුව මහතාද සහභාගි විය.", "URL": "https://sinhala.adaderana.lk/news.php?nid=29048", "Category": null, "Parent URL": null}