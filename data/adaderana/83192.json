{"Source": "Adaderana", "Timestamp": "January 18, 2018 09:48 pm", "Headline": "අගමැතිවරයා ගැන තවදුරටත් විශ්වාස කරනවාද ? ජනපති රටට කිව යුතුයි ", "News Content": "තවදුරටත් අග්‍රාමාත්‍යවරයා මත විශ්වාසය තබන්නේ දැයි ජනාධිපතිවරයා රටට ප්‍රකාශ කළ යුතු බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. අද කොළඹ පැවති මාධ්‍ය හමුවකට එක් වෙමින් ඔහු මේ බව ප්‍රකාශ කළ අතර මේ අවස්ථාව සඳහා හිටපු බැංකු විධායක නිලධාරියෙක් වන රුසිරිපාල තෙන්නකෝන් මහතාද එක්ව සිටියහ. අදාළ සමාගම සතු යම් මුදල් ප්‍රමාණයක් මහ බැංකුව සතුව තිබෙන බවත් එම මුදලින් සිදුවූ පාඩුව අය කරගැනීමෙන් ප්‍රශණය අවසන් වන බවට ඇතැම් ඇමතිවරු ප්‍රකාශ නිකුත් කරන බවත් එවැනි ප්‍රකාශ නින්දාසහත බව හිටපු බැංකු විධායක නිලධාරියෙක් වන රුසිරිපාල තෙන්නකෝන් මහතා පවසයි. මහ බැංකුවේ සෘජු බැඳුම්කර නිකුතු කරන ක්‍රමය වහාම අත්හිටුවන ලෙස එවකට මහ බැංකු අධිපති අර්ජුන් මහේද්‍රන් මහතාට උපදෙස් දුන් බවට අගමැතිවරයාගේ ප්‍රකාශයක් පාර්ලිමේන්තුවේ තිබෙන බවත් මේසා විශාල පාඩුවක් සිදුවුයේ අදාළ ක්‍රමය වෙනස් කිරීමෙන් බවත් මෙම වගකීම පාර්ශව දෙකක් වෙත පැවරෙන බවත් එයින් එක් පාර්ශවයක් අගමැතිවරයා බවත් අනෙක් පාර්ශවය අර්ජුන් මහේන්ද්‍රන් මහතා බවත් එතුමන් වැඩිදුරත් පැවසීය. එක් අතකින් අර්ජුන් මහේන්ද්‍රන් මහතා අගමැතිවරයා රවටා ඇති බවත් දෙවනුව අග්‍රාමාත්‍යවරයා දැන දැනම ඒ සඳහා අවශ්‍ය පරිසරය ලබා දී ඇති බවත් ජනාධිපතිරයා තවදුරටත් අගමැතිවරයා පිළිබඳව විශ්වාසක් තබනවාද යන්න රටට ප්‍රකාශ කළ යුතු බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=83192", "Category": null, "Parent URL": null}