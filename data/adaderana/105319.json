{"Source": "Adaderana", "Timestamp": "March 2, 2019 07:37 am", "Headline": "දෙපිරිසක ගැටුමෙන් අයෙක්ට බරපතළයි- නිවාස වාහන ගිනිබත් වෙයි", "News Content": "කල්පිටිය ආලංකුඩා ප්‍රදේශයේ කලක පටන් දෙපිරිසක් අතර ඇතිව තිබු ගැටුමක් හේතුවෙන් එක් අයකු බරපතළ කැපුම් තුවාල ලබා ඇති අතර නිවාස,වෙළඳසැල් හා වාහන රැසක් ගිනි තබා විනාශ කර ඇති බව වාර්තා වෙයි. මාස කීපයක පටන් පැවති ආරවුලක් හේතුවෙන් ඊයේ (01) දින සවස කඩා වැදි ඇති 50ක පමණ කණ්ඩායමක් එකම පවුලක සොහොයුරන්ට අයත් ආපන ශාලාවක්, යතුරු පැදි හතරක් ගිනි තබා විනාශ කර ඇති අතර මෙයට අමතරම එසේ කඩා වැදුණ පිරිස විසින්ම නිවාස දෙකක් සහ ඇදුම් මැසිමේ ව්‍යාපාරික ස්ථානයක තිබූ උපකරණ වලට දැවැන්ත හානි කර ඇත. එසේම මෙසේ කඩා වැදුණ පිරිසටද දේපළ හානි වු පිරිස් විසින් පහර දී කඩා වැදුණ පිරිස් අත වූ කඩු වලින් කැපීමේන් එක් අයකු බරපතල තුවාල ලබා කල්පිටිය දිසා රෝහලට ඇතුළත් කිරීමේන් පසුව පුත්තලම මූලික රෝහලට ඇතුළත් කර ඇති බව පැවසෙයි. දෙපිරිස අතර දැනට මාස කීපයක සිට ගැටුම්කාරී තත්ත්වයක් හටගෙන තිබූ බවත් මේ පිළිබඳව නොරෝච්චෝල පොලීසියට අවස්ථා ගණනාවක දී පැමිණිලි කලද කිසිදු විභාගයක් සිදු නොවු බවත් මෙම දේපළ හානි වලට නොරෝච්චෝලේ පොලීසිය සම්පුර්ණයෙන් වගකිව යුතු බව ද දේපළ හානි වු එකම පවුලේ පිරිස් පවසා සිටින බව අද දෙරණ වාර්තාකරු සඳහන් කර සිටියි. පැරණි ආරවුලක් මෙසේ දුර දිග යාම මෙම ගැටුමට මුල්වී ඇති බව සඳහන්ය. මෙසේ කඩා වැදුණ 50 කට ආසන්න පිරිස දේපළ වනසමින් පැයකට ආසන්න කාලයක් සැරිසරා ඇති නමුත් පොලීසිය සියල්ල අවසන් විමේන් පසුව අදාල ස්ථානයට පැමිණ තිබූ බවට සිද්ධියට මුහුණ පෑ පිරිස් චෝදනා එල්ල කරන බවත් වාර්තා වෙයි. පුත්තලම නගර සභාවේ ගිනි නිවන ඒකකය ගිනි ගැනීම් සිදුවු ස්ථානයට පැමිණ තිබුණද ඒ වන විටත් සියල්ල ගිනි ගෙන අවසන්ව තිබූ බවද පැවසෙන අතර ප්‍රයචණ්ඩකාරි ලෙස සැරිසරමින් දේපළ විනාශ කල පිරිස් අත්අඩංගුවට ගැනීමට පරික්ෂණ අරඹා ඇති බව නොරෝච්චෝලේ පොලීසිය සඳහන් කර ඇත.", "URL": "https://sinhala.adaderana.lk/news.php?nid=105319", "Category": null, "Parent URL": null}