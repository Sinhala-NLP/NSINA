{"Source": "Adaderana", "Timestamp": "October 25, 2017 03:48 pm", "Headline": "මුන්නේෂ්වරම වැවෙන් මතු වූ හඳුනා නොගත් දේව ප්‍රතිමාව ගැන පරීක්ෂණ", "News Content": "හලාවත - මුන්නේෂ්වරම වැවේ තිබී හමුවූ දේව ප්‍රතිමාව හඳුනා ගැනීම සහ කාල නිර්ණය කිරීම සදහා අවශ්‍ය පර්යේෂණ කටයුතු ඉදිරි දිනවලදී සිදු කරන බව පුරා විද්‍යා දෙපාර්තමේන්තුවේ පඩුවස්නුවර කලාප බාර නිලධාරී පූජ්‍ය රඹෑවේ ධම්මවංශ හිමියන් ප්‍රකාශ කළේය.මුන්නේෂ්වරම වැවේ රොන් මඩ ඉවත් කරමින් සිටින විට මෙම දේව ප්‍රතිමාව ඊයේ (24) හමුවී ඇත. පසුව ඒ බව හලාවත පොලීසියට සහ හලාවත ප්‍රාදේශීය ලේකම්වරයා වෙත දැන්වීමට ප්‍රදේශවාසීන් කටයුතු කර ඇත.පොලිසියේ සහ ප්‍රාදේශීය ලේකම්වරයාගේ දැණුම් දීම අනුව පුරා විද්‍යා දෙපාර්තමේන්තුවේ පඩුවස්නුවර පිහිටි කලාප කාර්යාලයේ නිලධාරීන් පැමිණ අද(25) දහවල් ප්‍රතිමාව හමුවූ ස්ථානය නිරීක්ෂණය කර අනතුරුව කැණීම් කටයුතු සිදු කරන ලදි.මෙම දේව ප්‍රතිමාවේ පාදම කැඩී වෙන්ව තිබූ අතර හිස තිබී නැත. පාදමද සමග සෙන්ටි මීටර් 139 ක උසකින් යුක්ත පිළිමයේ දෙවුර පිහිටි ස්ථානයේ පළල සෙන්ටි මීටර් 40 ක් විය.අත් සතරක් මෙම පිළියමට තිබෙන්නට ඇති බවට විශ්වාස කරන අතර දැනට ඉතිරිව තිබෙන්නේ වම් පස අත් දෙක පමණි. දකුණු පස එක් අතක් අලුත කැඩී ඇති බවක් දක්නට ඇත.සම්පූර්ණයෙන්ම කළු ගලෙන් මෙම පිළිමය නෙලා ඇති බවක් දක්නට ඇත.මෙවැනි පුරා විද්‍යා වටිනාකමක් ඇති යමක් හමුවූ විට ඒ සම්බන්ධයෙන් වගකිව යුතු අංශ දැණුවත් කිරීම මහජනතාවගේ යුතුකම බව පුරා විද්‍යා කැණීම් නිලධාරී (කෞතුකාගාර) බණ්ඩාර අලහකෝන් මහතා මෙහිදී ප්‍රකාශ කළේය.මුන්නේෂ්වරම මුත්තුමාරි අම්මාන් කෝවිලේ ප්‍රධාන පුජක නඩරාජා කුරුක්කල් කියා සිටියේ දේවාල වල ඇති ප්‍රතිමා කිසියම් ආකාරයකට කැඩී ගියහොත් ඒවා ජලය ඇති ස්ථානයකට දැමීම සිරිතක් බවත්,හමුවී ඇත්තේ ඒ ආකාරයට ජලයට දමා ඇති පත්තිනි මෑනියන්ට අයත් දේව ප්‍රතිමාවක් බවත්ය. මෙම ප්‍රතිමාව පොලොන්නරු යුගයට අයත් බවට විශ්වාස කළ හැකි බවද ඔහු වැඩි දුරටත් කීය. දේව ප්‍රතිමාවේ හිස කොටස හමුවුව හොත් එය බාර දීමට කටයුත කරන ලෙස පුරා විද්‍යා දෙපාර්තමේන්තුවේ නිලධාරීන් මෙහිදී ජනතාවගෙන් ඉල්ලා සිටියේය.", "URL": "https://sinhala.adaderana.lk/news.php?nid=79130", "Category": null, "Parent URL": null}