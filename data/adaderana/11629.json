{"Source": "Adaderana", "Timestamp": "October 20, 2010 05:16 pm", "Headline": "ෆොන්සේකාගේ පුරප්පාඩුව පිරවීම ව්‍යවස්ථාවේ විදහටයි", "News Content": "සරත් ෆොන්සේකා මහතා ඉදිරිපත් කළ පෙත්සම විභාගය අවසන් වන තෙක් පුරප්පාඩුව පවතින මන්ත්‍රී ධුරය සඳහා වෙනත් අයෙකු පත් නොකරන බවට ප්‍රතිඥාවක් ලබාදිය නොහැකි බව නීතිපතිවරයා අභියාචනාධිකරණයට දැනුම් දී තිබේ. සිය මන්ත්‍රී ධුරය අහිමි කිරීමට එරෙහිව සරත් ෆොන්සේකා මහතා ගොනුකළ පෙත්සම අද විභාගයට ගත් අවස්ථාවේදී රජයේ නියෝජ්‍ය සොලිසිටර් ජනරාල් ‍ෆර්සානා ජමීල් මහත්මිය මේ බව දන්වා සිටියාය. මන්ත්‍රී ධුරයක් පුරප්පාඩු වු විට එය සම්පූර්ණ කිරීමේ කාර්යය ආණ්ඩුක්‍රම ව්‍යවස්ථාවට අනුකූලව සිදුවන බව ඇය සඳහන් කළාය.. එබැවින් අදාළ ක්‍රියාවලිය අත්හිටුවන බවට ප්‍රතිඥාවක් ලබාදිය නොහැකි බව රජයේ නීතිඥවරිය අධිකරණය හමුවේ ප්‍රකාශ කළාය. පෙත්සම් විභාගය ආරම්භයේ සරත් ෆොන්සේකා මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා පැවසුවේ යුධ හමුදා පනත ‍රටේ පොදු නීතියක් නොවන බවයි. එවැනි නීතියක් පදනම් කර ගනිමින් පාර්ලිමේන්තු මන්ත්‍රී ධුරය අහිමි කළ නොහැකි බව ප්‍රකාශ කළ රොමේෂ් ද සිල්වා මහතා එය ආණ්ඩුක්‍රම ව්‍යවස්ථාවට පටහැනි බව ද සඳහන් කළේය. වැඩිදුර පෙත්සම් විභාගය හෙට දිනට කල් තැබුණු අතර රජයේ පාර්ශවයෙන් හෙට තවදුරටත් කරුණු ඉදිරිපත් කිරීමට නියමිතව ඇතැයි අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=11629", "Category": null, "Parent URL": null}