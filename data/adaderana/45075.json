{"Source": "Adaderana", "Timestamp": "August 2, 2014 12:48 pm", "Headline": "සරණාගතයින් 157 දෙනා නාවුරු දුපත් වෙත ", "News Content": "ඔස්ට්‍රේලියාවේ සිටි ශ්‍රී ලාංකික ද්‍රවිඩ සරණාගතයින් 157 දෙනා නාවුරු දුපත් වෙත යවා තිබේ. අදාළ පිරිස අතර ළමුන් 50 දෙනෙකු ද වන බව විදෙස් මාධ්‍ය වාර්තා කළේය. ඉන්දියාවේ සිට ඔස්ට්‍රේලියාව බලා නීති විරෝධී ලෙස ගමන් කරමින් සිටි මෙම පිරිස ගමන් ගත් යාත්‍රා අනතුරකට ලක්වීම හේතුවෙන් මොවුන් ජාත්‍යන්තර මුහුදු සීමාවේ දින කිහිපක් රැඳී සිටීමෙන් අනතුරුව ඔස්ට්‍රේලියාව වෙත රැගෙන එනු ලැබුණි. මෙම නීති විරෝධී සංක්‍රමණිකයින් පිළිබඳ දැඩි කතාබහක් ඇතිවු අතර මොවුන් ඔස්ට්‍රේලියාවට බාරගැනීම පවා ප්‍රතික්ෂේප කර තිබුණි. කෙසේ වෙතත් පසුව මෙම පිරිස ඔස්ට්‍රේලියාවට රැගෙන ගිය අතර එහිදී ඉන්දීය බලධාරීන් පිරිසක් මොවුන් හමුවී සාකච්ජා කිරීමට පැමිණිය ද අදාළ සාකච්ජා මෙම සංක්‍රමණිකයින් විසින් ප්‍රතික්ෂේප කරනු ලැබුණි. ඒ අනුව ඊයේ(01) රාත්‍රියේ මෙම පිරිස නාවුරු දුපත් වෙත යැවු බව ඔස්ට්‍රේලියානු සංක්‍රමණිකයින් පිලිබඳ අමාත්‍ය ස්කොට් මොරිසන් පවසා ඇත. මෙම සංක්‍රමණිකයින් ඉන්දියාවේ කඳවුරුවල රැඳී සිට ඇති අතර එම කඳවුරුවල පහසුකම් ප්‍රමාණවත් නොවන බව පවසමින් මොවුන් මෙලෙස ඔස්ට්‍රේලියාව බලා නීති විරෝධී ආකාරයෙන් ගමන් කිරීමට උත්සාහ දරා තිබුණි.", "URL": "https://sinhala.adaderana.lk/news.php?nid=45075", "Category": null, "Parent URL": null}