{"Source": "Adaderana", "Timestamp": "November 6, 2014 09:31 am", "Headline": "රිය අනතුරුවලින් 4ක් මරුට", "News Content": "අහංගම නගරයේදී යතුරු පැදියක් කොළඹ සිට තංගල්ල ‍දෙසට ධාවනය වෙමින් තිබූ බසයක හැපී අවුරුදු 20ක අවුරුදු 32ක පුද්ගලයින් දෙදෙනෙකු මියගොස් තිබේ. අප වාර්තාකරු පැවසුවේ ඊයේ රාත්‍රී 7.30ට පමණ මෙම අනතුර සිදුව ඇති බවයි. අතුරු පාරකින් පැමිණ යතුරු පැදිය ප්‍රධාන මාර්ගයට පිවිසෙනවාත් සමග මෙම අනතුර සිදුව ඇත. මියගොස් ඇත්තේ අහංගම ප්‍රදේශයේ පදිංචිකරුවන් වන අතර අහංගම පොලීසිය පරීක්ෂණ සිදුකරයි. මේ අතර මහනුවර - යාපනය ප්‍රධාන මාර්ගයේ මාන්කුලම්, පනික්කන්කුලම් ප්‍රදේශයේ සිදුවු රිය අනතුරකින් කාන්තාවන් දෙදෙනෙකු මියගොස් තවත් පුද්ගලයින් දෙදෙනෙකු තුවාල ලබා තිබේ. මෝටර් රථයක් මාර්ගයෙන් ඉවතට පැන පෙරළීමෙන් අනතුර සිදුව ඇති බව පොලිසිය පැවසුවේය. අනතුරෙන් තුවාල ලැබු මෝටර් රථයේ රියදුරු සහ එහි ගමන් කළ කාන්තාවන් තිදෙනෙකු ප්‍රතිකාර කිළිනොච්චිය රෝහලට ඇතුළත් කර ඇත. එහිදී කාන්තාවන් දෙදෙනෙකු මියගොස් ඇති බව පොලිසිය පැවසුවේය. ඉමදුව ඇල්ලගොඩ ප්‍රදේශයේ පදිංචිව සිටි 80 හැවිරිදි සහ 48 හැවිරිදි කාන්තාවන් දෙදෙනෙකු මෙලෙස මියගොස් තිබේ. අනතුරෙන් මියගොස් ඇත්තේ මෝටර් රථයේ රියදුරු වශයෙන් කටයුතු කළ පුද්ගලයාගේ මව සහ සහෝදරිය බවට අනාවරණය වී ඇති බව පොලිසිය සඳහන් කළේය. අනතුර සම්බන්ධයෙන් මාන්කුලම් පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=47205", "Category": null, "Parent URL": null}