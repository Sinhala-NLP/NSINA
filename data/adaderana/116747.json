{"Source": "Adaderana", "Timestamp": "August 17, 2019 09:45 am", "Headline": "හොරෙන් බුරුත කඳන් ප්‍රවාහනය කළ කැබ් රථයක අනතුරට ලක්වෙයි-රියඳුරු පළා යයි", "News Content": "බලපත් රහිතව බුරුත දැව ප්‍රවාහනය කළ කැබ් රථයක් අනතුරකට ලක්ව වවුනියාව, ශාන්තසෝලෙයි ප්‍රදේශයේදී දමා ගොස් තිබියදී පොලිස් අත්අඩංගුවට ගත් බව වවුනියාව පොලීසිය පවසයි. පොලිසිය පැවසුවේ ඕමන්ත ප්‍රදේශයේ සිට වවුනියාව දක්වා බලපත් නොමැතිව බුරුත දැව කඳන් 10 ක් ප්‍රවාහනය කළ කැබ් රථයක් එලෙස අනතුරට ලක්ව තිබියදී අත්අඩංගුවට ගත් බවයි. අදාළ කැබ් රථයේ බුරුත දැව කඳන් බර වැඩිවීමෙන් කැබ් රථයේ එක් පසක දුනුකොළ හා රෝදය සවිකළ බඳ කැඩීයාමෙන් අනතුර සිදුව ඇති බව ප්‍රදේශවාසීන් පැවසූහ. අනතුරින් අනතුරුව කැබ් රථයේ රියදුරු කැබ් රථය හා බුරුත දැව කඳන දමා පළාගොස් තිබිණ. සිද්ධිය සම්බන්ධයෙන් වවුනියාව පොලිසිය දැනුවත් කිරීමෙන් අනතුරුව කැබ් රථය අත්අඩංගුවට ගෙන ඇති අතර, වවුනියාව වන සංරක්ෂක දෙපාර්තමේන්තු කාර්යාල නිලධාරීන් පැමිණ දැව කඳන් පරීක්ෂා කිරීමේදී අදාළ දැව කඳන් අනවසරයෙන් ප්‍රවාහනය කොට ඇති බව අනාවරණය කොටගෙන ඇත. අත්අඩංගුවට ගත් කැබ් රථය හා දැව තොගය වවුනියාව මහේස්ත්‍රාත් අධිකරණයට ඉදිරිපත් කිරීමට නියමිත අතර, දැව ජාවාරම්කරුවන් අත්අඩංගුවට ගැනීමට නියමිත බවද පොලිසිය පැවසීය. සිද්ධිය සම්බන්ධයෙන් වවුනියාව පොලීසිය හා වවුනියාව වන සංරක්ෂක දෙපාර්තමේන්තු කාර්යාල නිලධාරීන් වැඩිදුර පරීක්ෂණ පැවැත්වීමට නියමිතය.", "URL": "https://sinhala.adaderana.lk/news.php?nid=116747", "Category": null, "Parent URL": null}