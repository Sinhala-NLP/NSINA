{"Source": "Adaderana", "Timestamp": "March 10, 2013 08:33 am", "Headline": "“පොළොන්නරුවේ උල්කාෂ්මය” ගැන මත උණුසුම්වෙයි", "News Content": "පොළොන්නරුව, අරලගංවිල ප්‍රදේශයේ කුඹුරකට අහසින් වැටුණු පාෂාණ කොටස් නිසැකවම උල්කාෂ්මයක කොටස් බවට තහවුරු වී තිබේ. ඒ පිළිබඳ අංග සම්පූර්ණ විද්‍යාත්මක වාර්තා සියල්ල “ජාත්‍යන්තර අභ්‍යාවකාශ විද්‍යා සඟරාවේ“ මාර්තු කලාපයේ පළකර ඇත. පසුගිය දෙසැම්බර් මාසයේ අරලගංවිල ප්‍රදේශයේ කුඹුරකට මෙම පාෂාණ කොටස් වැටී තිබු අතර ඒවායේ තිබී පොසිලගත හා සජීවි ඩයටම කාණ්ඩයට අයත් ක්ෂුද්‍රජිවීන් ඇති බවට මූලික පරීක්ෂණවලින් අනාවරණය විය. එහෙත් මෙම පාෂාණ විදුලි කෙටීම හේතුවෙන් මහ පොළොවෙන්ම ජනිත වු ඒවා බවට ද විවිධ මත ඉදිරිපත් වී තිබුණි. එම නිසා අදාළ පාෂාණ කොටස් ජර්මනියේ ගොටින්ජන් විශ්ව විද්‍යාලයේදී නවීනතම ත්‍රිත්ව ඔක්ෂිජන් සමස්තානික පරික්ෂාවකට ලක් කළ බව වෛද්‍ය පර්යේෂණ ආයතනය සඳහන් කළේය. එහිදි එම පාෂාණය මීට වසර ගණනාවකට පෙර අභ්‍යාවකාශයේ රැඳී තිබු පාෂාණයක කොටස් බව නිසැකවම තහවුරු වී තිබේ. “පොළොන්නරුව උල්කාෂ්මය“ ලෙසට ජාත්‍යන්තර නාමකරණයට හා අවධානයට ලක් වී ඇති මෙම පාෂාණය ජාත්‍යන්තර අභ්‍යාවකාශ විද්‍යා සඟරාවේ මෙවර කලාපයේ මූලිකත්වය හිමිවී ඇති බව වෛද්‍ය පර්යේෂණ ආයතනයේ අධ්‍යක්ෂ විශේෂඥ වෛද්‍ය අනිල් සමරනායක මහතා සඳහන් කළේය. කෙසේ වෙතත් අරලගංවිල ප්‍රදේශයේ කුඹුරක තිබී සොයාගත් අදාළ පාෂාණ කොටස් කිසිවිටකත් උල්කාෂ්ම කොටස් විය නොහැකි බව පේරාදෙණිය විශ්ව විද්‍යාලයේ මහාචාර්ය අතුල සේනාරත්න මහතා පවසයි. ඔහු පෙන්වා දෙන්නේ අදාළ ජාත්‍යන්තර පර්යේෂණවල ප්‍රතිඵල පිළිගත නොහැකි බවයි. එහෙත් අදාළ පාෂාණය පිළිබඳව ලෝකයේ දැනට පවතින දියුණුතම තාක්ෂණය යටතේ පවා සිදුකළ පර්යේෂණවලින් තහවුරුව ඇත්තේ මෙය උල්කාෂ්මයක කොටස් බව වෛද්‍ය පර්යේෂණ ආයතනයේ අධ්‍යක්ෂ විශේෂඥ වෛද්‍ය අනිල් සමරනායක මහතා සඳහන් කළේය.", "URL": "https://sinhala.adaderana.lk/news.php?nid=32269", "Category": null, "Parent URL": null}