{"Source": "Adaderana", "Timestamp": "April 19, 2018 04:02 pm", "Headline": "යාපනයේ නිදහස් කළ ඉඩමක තිබී බෝම්බ තොගයක් හමුවෙයි", "News Content": "යාපනය, මයිලිටි ප්‍රදේශයේ නිදහස් කළ ඉඩමක තිබි මෝටාර් උණ්ඩ තොගයක් ඇතුළු පුපුරණ ද්‍රව්‍ය තොගයක් හමුවී ඇති බව යාපනය ආරක්ෂක අංශ පවසයි. යාපනය ආරක්ෂක අංශ පැවසූවේ අදාළ ඉඩම් පසුගියදා නිදහස් කළ අතර, ඉඩම් පිරිසිදු කිරීම වෙනුවෙන් පැමිණ අවස්ථාවකදී ඉඩම තුළ තිබි මෝටාර් උණ්ඩ ඇතුළු පුපුරණ ද්‍රව්‍ය හමුවී ඇති බවයි. සිද්ධිය සම්බන්ධයෙන් ඉඩම් අයිතිකරු ආරක්ෂක අංශ දැනුවත් කර ඇති අතර, අනතුරුව ආරක්ෂක අංශ විසින් බෝම්බ තොගය ‍සොයාගත් බවද පොලිසිය පැවසීය. යාපනය පොලිසිය පැවසූවේ ඉඩමේ තිබී මිලිමීටර් 81 වර්ගයේ මෝටාර් බොම්බ 7ක් හා කාලතුවක්කු උණ්ඩ 3ක් සොයාගත් බවයි. යාපනය අධි ආරක්ෂිත කලාපය තුළ පැවති ඉඩම් පසුගිය 13 වැනිදා මුල් පදිංචිකරුවන් වෙත නිදහස් කළ අතර, අදාළ ඉඩම් පිරිසිදු කිරීමේදී පරීක්ෂාකාරි වන ලෙසද ආරක්ෂක අංශ ජනතාව දැනුවත් කර තිබේ. සොයාගත් බෝම්බ යුද හමුදා බෝම්බ නිශ්ක්‍රීය අංශ විසින් නිශ්ක්‍රීය කිරීමට නියමිත අතර, සිද්ධිය සම්බන්ධයෙන් යාපනය ආරක්ෂක අංශ වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=87697", "Category": null, "Parent URL": null}