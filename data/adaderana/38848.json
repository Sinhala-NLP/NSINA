{"Source": "Adaderana", "Timestamp": "November 15, 2013 09:49 am", "Headline": "වව්නියා - කොළඹ බසයට ගල් ප්‍රහාරයක්", "News Content": "වව්නියාවේ සිට කොළඹ බලා ගමන් කරමින් තිබුණු පෞද්ගලික බස් රථයකට කිසියම් පිරිසක් ගල් ප්‍රහාරයක් එල්ල කර ඇති බව මාදම්පේ පොලීසිය පවසයි. ඊයේ රාත්‍රී මාදම්පේ - ඉරට්ටකුලම ප්‍රදේශයේදී මෙම ගල් ප්‍රහාරය එල්ලවී ඇත. ත්‍රී රෝද රථයකින් පැමිණි පිරිසක් ගල් ප්‍රහාරය එල්ල කර පලා ගිය බව ප්‍රහාරයට ලක්වු බස් රථයේ සේවකයින් මාදම්පේ පොලීසියට පවසා ඇති බව අප වාර්තාකරු කියයි. මේ අතර ඊයේ අලුයම් කාලයේදී හලාවත - කාක්කපල්ලිය සහ මාදම්පේ - ඉරට්ටකුලම ප්‍රදේශ වලදී බස් රථ දෙකකට ගල් ප්‍රහාරයන් එල්ල කර තිබුණි. යාපනය සහ වව්නියාවේ සිට කොළඹ බලා ගමන් කරමින් තිබූ බස් රථ දෙකක් එම අවස්ථාවේදී ගල් ප්‍රහාරයට ලක් විය. යතුරු පැදියකින්පැමිණි දෙදෙනෙකු ගල් ප්‍රහාරය එල්ල කර පලා ගිය බව එම බස් රථ වල සේවකයින් හලාවත සහ මාදම්පේ පොලීසි වලට පවසා තිබුණි. මෙම ප්‍රහාරයෙන් තුවාල ලැබු යාපනයේ සිට කොළඹ දක්වා ගමන් කරමින් තිබූ බස් රථයේ රියදුරු හලාවත මහා රෝහලට ඇතුළත් කර ඇත. කවුරුන් විසින් කුමන හේතුවක් මත මෙම ගල් ප්‍රහාරය එල්ල කරනවාද යන්න මෙතෙක් අනාවරණය වී නොමැති බව පොලීසිය කියයි. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=38848", "Category": null, "Parent URL": null}