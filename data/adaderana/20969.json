{"Source": "Adaderana", "Timestamp": "December 27, 2011 10:18 am", "Headline": "කොමසාරිස්ගේ ප්‍රකාශ වගකීම් විරහිතයි-සිසු ජීවිත සමග සෙල්ලම් එපා", "News Content": "සිසුන්ගේ ජීවිත සමග සෙල්ලම් නොකළ යුතු බවත්,සමස්ත විභාග ප්‍රතිඵලය අහෝසි කරන ලෙස ඉල්ලා නීතිමය ක්‍රියා මාර්ග ගැනීමට සූදානම් බවත් ලංකා ගුරු සංගමය පවසයි. මේවන විටත් අදාළ ගැටලුව සම්බන්ධයෙන් ජනාධිපති,අමාත්‍යංශ ලේකම්,ආදී වගකිවයුත්තන්ට සමස්ත ප්‍රතිඵලයම අහෝසි කළ යුතු බවට දැනුවත් කරමින් ලිපි යොමු කර ඇති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා අද දෙරණට කියා සිටියේය. සමස්ත විභාග ප්‍රතිඵලයම අහෝසි කරන ලෙස නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණයට පෙත්සමක් ඉදිරිපත් කිරීම සඳහා මේවන විට කටයුතු කරමින් සිටින බව හෙතෙම කියා සිටියේය. විශ්ව විද්‍යාලයට ප්‍රවේශවීම සඳහා දිස්ත්‍රීක් කුසලතාවය වැදගත් නොවන බවට විභාග කොමසාරිස්වරයා කර ඇත්තේ වගකීම් විරහිත ප්‍රකාශයක් බවත්,විවිධ වගකීම් විරහිත ප්‍රකාශ සිදුකරමින් ඔවුන් සිසු ජීවිත සමග සෙල්ලම් කරමින් සිටින බවත් ස්ටාලින් මහතා පෙන්වා දුන්නේය. සංශෝධිත දිස්ත්‍රීක් හා ජාතික කුසලතාවන් නිවරදි බව පිළිගන්නට යයි ප්‍රකාශ කළද විභාග අපේක්ෂකයන් පෙනී සිටි විෂය ධාරාවන් වෙනුවට වෙනත් විෂය ධාරාවන්ගේ ප්‍රතිඵල පැමිණ ඇති අවස්ථාවන් බොහෝ සේ හමුවන බැවින් ඒවාට සිදුවන්නේ කුමක්දැයි ඔහු ප්‍රශ්න කළේය. දිස්ත්‍රීක් කුසලතා අගයන් සංශෝධනය කළ පමණින් ප්‍රතිඵල නිවරදි නොවන බැවින් සමස්ත ප්‍රතිඵලයම ‍අහෝසි කොට විනිවිදභාවයකින් යුතුව ප්‍රතිඵල නිකුත් කිරීමට පියවර ගත යුතු බව ඔහු සඳහන් කළේය. මෙම ප්‍රතිඵල ප්‍රකාශයට පත්කිරිමට ප්‍රථම වගකිවයුත්තන් නීතිපතිවරයා හමුවී නීතිමය උපදෙස් ගත් බව සිහිපත් කළ ඔහු ඉෂෙඩ් කෝර් අගයන් හෝ දිස්ත්‍රීක් කුසලතාවන් පිළිබඳ අවබෝධයක් නැති නීතිපතිවරයාගෙන් උපදෙස් ගන්නට ඔවුන්ට සිදුවන්නේ මෙහි අවුල් වියවුල් තත්ත්වයක් පවත්නා බවට කල්තියා දන්නා නිසාම යයි ද ස්ටාලින් මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=20969", "Category": null, "Parent URL": null}