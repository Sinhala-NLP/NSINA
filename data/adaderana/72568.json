{"Source": "Adaderana", "Timestamp": "April 28, 2017 09:47 am", "Headline": "අයි.එස්.අයි.එස් තර්ජන ගැන ඉන්දු-ශ්‍රී ලංකා නායකයින්ගෙන් එකඟතාවක්", "News Content": "වර්ධනය වෙමින් පවත්නා අයි.එස්.අයි.එස් ත්‍රස්තවාදී තර්ජනය සම්බන්ධයෙන් කලාපීය ආරක්ෂාව කෙරෙහි වැඩි අවධානයක් යොමුකරමින් ඉන්දු-ශ්‍රී ලංකා නායකයින් විසින් සාකච්ඡා පවත්වා ඇති බව ඉන්දීය මාධ්‍ය වාර්තා කරයි.ඉන්දීය ස්වදේශ කටයුතු අමාත්‍ය රජ්නාත් සිං හා ඉන්දීය සංචාරයේ නිරත අග්‍රාමාත්‍ය රනිල් වික්‍රමසිංහ මහතා අතර මේ සම්බන්ධයෙන් සාකච්ඡා සිදුව ඇති බව ‘අවුට්ලුක් ඉන්දියා‘පුවත් වෙබ් අඩවිය උපුටා දක්වයි.ශ්‍රී ලංකාව හා ඉන්දියාව අතර පවත්නා සමීප දේශපාලන සබඳතාව ශක්තිමත් කර ගැනීමද මෙම සාකච්ඡාවේ අරමුණක් වී තිබුණු බව සඳහන්ය.වර්ධනය වෙමින් පවත්නා අයි.එස්.අයි.එස් ත්‍රස්තවාදී තර්ජන සම්බන්ධයෙන් ආරක්ෂක විධිවිධාන තර කිරීමට හා ඒ සම්බන්ධයෙන් දිගින් දිගටම සාකච්ඡා කිරීමට මෙහිදී දෙපාර්ශවයේම නායකයින් එකඟ වී ඇති බව එම වෙබ් අඩවිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=72568", "Category": null, "Parent URL": null}