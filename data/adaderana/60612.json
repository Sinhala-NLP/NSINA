{"Source": "Adaderana", "Timestamp": "May 30, 2016 12:21 pm", "Headline": "කේ.පීට එරෙහි නඩුව සලකාබලන්නේ ජූලි 25දා", "News Content": "එල්.ටී.ටී.ඊ සංවිධානයේ හිටපු නායකයෙකු වන කුමරන් පද්මනාදන් හෙවත් කේ.පී නමැති අය අත්අඩංගුවට ගෙන අධිකරණයට ඉදිරිපත් කිරීමේ නියෝගයක් නිකුත් කරන ලෙස ඉල්ලා ජවිපෙ විසින් ගොනු කරනු ලැබූ පෙත්සම සලකා බැලීමට අභියාචනාධිකරණය තීරණය කර තිබේ.ඒ අනුව අදාළ පෙත්සම ජූලි මස 25 වන දින සලකා බලන බව අභියාචනාධිකරණ විනිසුරු ප්‍රීති පද්මන් සුරසේන මහතා නිවේදනය කර ඇත.අද දිනයේ අධිකරණයට කරුණු දැක්වූ රජයේ නීතිපතිවරයා පවසා ඇත්තේ සිද්ධිය සම්බන්ධයෙන් පොලිස් පරීක්ෂණ ක්‍රියාත්මක වන බැවින් ඒ පිළිබඳ ගැටළුවක් නොමැති බවයි.එහෙත් ඊට එරෙහිව ජනතා විමුක්ති පෙරමුණ වෙනුවෙන් අධිකරණයේ පෙනී සිටි පාර්ලිමේන්තු මන්ත්‍රී විජිත හේරත් මහතා ස්වකීය නීතිඥයා මාර්ගයෙන් කරුණු දක්වමින් පවසා ඇත්තේ ‍සිදුකෙරෙන පොලිස් පරීක්ෂණ සම්බන්ධයෙන් සෑහීමකට පත්විය නොහැකි බවයි.එම නිසා පෙත්සම සලකා බැලීමට දිනයක් නියම කරන ලෙස අධිකරණයෙන් ඉල්ලා සිටින බව පැමිණිල්ල විසින් දන්වා තිබේ.ඉදිරිපත් වූ කරුණු සලකා බැලූ අභියාචනාධිකරණය අදාළ පෙත්සම ජූලි මස 25 වන දින සලකා බලන බව නිවේදනය කරන ලදී.", "URL": "https://sinhala.adaderana.lk/news.php?nid=60612", "Category": null, "Parent URL": null}