{"Source": "Adaderana", "Timestamp": "July 15, 2018 07:54 pm", "Headline": "ග්ලයිෆොසෙට් තහනම ඉවත් කළාද ?", "News Content": "තේ සහ රබර් වගාවට අදාලව ග්ලයිෆොසෙට් තහනම යළි ඉවත්කිරීම සඳහා වන ගැසට් නිවේදනය ජුලි මස 11 වනදා නිකුත් කළ බව පලිබෝධක නාශක රෙජිස්ට්‍රාර් ආචාර්ය ජී.ඒ. සුමිත් මහතා පවසයි. කෙසේවෙතත් පූජ්‍ය අතුරලියේ රතන හිමියන් පවසන්නේ රජය සියලු වැවිලි බෝග සඳහා ග්ලයිෆොසෙට් තහනම ඉවත් කිරීමට පියවර ගතහොත් ඊට එරෙහිව ජනතාව පෙළගස්වන බවයි. පූර්ණ වල් නාශකයක් ලෙස භාවිත කෙරුණු ග්ලයි‍ෆොසෙට් රසායනිකය මෙරටට ආනයනය ජනාධිපතිවරයාගේ මැදිහත්වීමෙන් තහනම් කෙරුණේ 2015 ඔක්තෝබර් 23 වැනිදායි. ඒ කෘෂිකාර්මික වකුගඩු රෝගයට එය සෘජු ලෙස සම්බන්ධතාවයක් ඇතැයි විද්‍යාත්මක පරීක්ෂණයකින් තහවුරු වූ බව සඳහන්වීමෙන් අනතුරුවයි. ඒ අනුව ග්ලයිෆොසේට් අඩංගු සියලුම පළිබෝධ නාශක සඳහා ලබා තිබු බලපත්‍රද අවලංගු කෙරුණි. කෙසේ වෙතත් ග්ලයිෆෝසෙට් තහනම තේ සහ රබර් වගාවට අදාළව ඉවත් කිරීමට නවීන් දිසානායක අමාත්‍යවරයා යෝජනාවක් ගෙන ආ අතර ඒ පිළිබඳ සෙවීමට සෞඛ්‍ය, කෘෂිකර්ම සහ වැවිලි කර්මාන්ත යන අංශ නියෝජනය වන පරිදි කමිටුවක් පත්කිරීමට රජය පියවර ගත්තේය.", "URL": "https://sinhala.adaderana.lk/news.php?nid=92625", "Category": null, "Parent URL": null}