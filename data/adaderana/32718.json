{"Source": "Adaderana", "Timestamp": "March 25, 2013 11:13 am", "Headline": "පිය ගුණ සමරුව පිළිසකර කරන්නැයි සජිත්ගෙන් උපදෙස්", "News Content": "දිවංගත හිටපු ජනාධිපති රණසිංහ ප්‍රේමදාස මහතා විසින් සිය පියාණන් වන රිචඩ් රණසිංහ මහතා සිහිවීම පිණිස කොස්ගොඩ හෑගල්ලේ පියගම ඉදිකළ වාහල්කඩ අද (25) අලුයම කඩා වැටී තිබේ. ගම් උදාවත් සමග 1985.06.23 වැනිදින විවෘත කර ඇති මෙම වාහල්කඩ ප්‍රේමදාස මහතාගේ අභාවයෙන් පසු නඩත්තුවක් නොවුණු බව කියැවෙයි. ප්‍රේමදාස මහතාගේ පියාණන්ගේ පිළිරුවක් ද එහි ඇති අතර ඊට කිසිදු හානියක් වී නැත. ඒ අනුව 28 වසරකට පසු එකී වාහල්කඩ මෙලෙස කඩා වැටී ඇත. මේ අතර එකී වහල්කඩ පිළිසකර කිරීමේ කටයුතු සිදුකිරීමට පියවර ගන්නා ලෙස එජාප මන්ත්‍රී සජිත් ප්‍රේමදාස මහතා නිවාස සංවර්ධන අධිකාරියේ සාමාන්‍යාධිකාරීවරයාට දුරකථනයෙන් අමතා දැනුම්දීමක් කර තිබේ. රණසිංහ ප්‍රේමදාස හිටපු ජනාධිපතිවරයා විසින් ක්‍රියාත්මක කළ උදාගම් වැඩපිළිවෙළ යටතේ සිය පියාණන් සිහිවීම පිණිස කොස්ගොඩ හෑගල්ලේ හැදූ ගම “පියගම“ ලෙස හැඳින්විණ.", "URL": "https://sinhala.adaderana.lk/news.php?nid=32718", "Category": null, "Parent URL": null}