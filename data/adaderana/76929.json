{"Source": "Adaderana", "Timestamp": "August 31, 2017 11:54 am", "Headline": "හරක් හරි තැනට", "News Content": "කොළඹ හා තදාසන්න ප්‍රදේශවල වීදිවල නිදැල්ලේ සැරිසරන ගවයින් අල්ලා නිශ්චිත ගාල්වලට යොමු කිරීමට පියවර ගන්නා බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. කොළඹ, දෙහිවල ගල්කිස්ස, මොරටුව, කෝට්ටේ, කඩුවෙල, කොටිකාවත්ත - මුල්ලේරියාව, කොළොන්නාව යන මහනගර සභා, නගර සභා හා ප්‍රාදේශීය සභා ප්‍රදේශවල මෙම වැඩපිළිවෙළ ක්‍රියාත්මක කරන බව අමාත්‍යවරයා නිවේදනයක් නිකුත් කරමින් කියා සිටියේය. ගවයින් මංමාවත්වලට මුදා නොහරින ලෙස සියලු ගවහිමියන්ගෙන් ඉල්ලීමක් කරන බවත් එලෙස මුදාහැර තිබුණහොත් එම ගවයින් ඉවත් කිරීමට අදාළ ආයතනවල බලධාරීන් කටයුතු කරනු ඇති බවත් අමාත්‍යවරයා වැඩිදුරටත් පවසා තිබේ. ගව හිමියන් ගවගාල් පවත්වාගෙන යනු ලබන්නේ නම් අදාළ ප්‍රදේශවල මහනගර සභාවලින්, නගර සභාවලින් හෝ ප්‍රදේශීය සභාවලින් සුදුසු බලපත්‍රක් ලබාගෙන සුදුසු ස්ථානයක එම කටයුතු සිදුකළ යුතු බව ද අමාත්‍යවරයා වැඩිදුරටත් සඳහන් කළේය. මහමග නිදැල්ලේ ගැවසුණු ගවයෙක් මිය ගිය පසු එම ගවයාගේ කුස තුළ තිබී පොලිතීන් කිලෝ 20 කට අධික ප‍්‍රමාණයක් හමු වී තිබෙන බවද වාර්තා වී ඇති බවත්, එබැවින් අනාගතයේදී නාගරීකකරණයත් සමඟ මහා මාර්ගවලට ගවයින් නිදැල්ලේ මුදාහැරීමට තවදුරටත් ඉඩ ලබාදිය නොහැකි කර්තව්‍යයක් බවත් එමඟින් මාර්ග අනතුරු, මාර්ග තදබදයන්, වීථි අවලස්සන වීම සිදුවීම සඳහා බරපතල ලෙස බලපාන බවත් සඳහන් වෙයි.", "URL": "https://sinhala.adaderana.lk/news.php?nid=76929", "Category": null, "Parent URL": null}