{"Source": "Adaderana", "Timestamp": "October 19, 2013 08:19 am", "Headline": "ශ්‍රී ලංකාව තුළ කැසිනෝ ව්‍යාපාරයක් ඇරඹීමට සුදානම් බව පැකර් කියයි", "News Content": "ශ්‍රී ලංකාව තුළ කැසිනෝ ව්‍යාපාරයක් ආරම්භ කිරීමට තමා සුදානම් බව ප්‍රකට ඔස්ට්‍රේලියානු කැසිනෝ ව්‍යාපාරිකයෙකු වන ජේම්ස් පැකර් පවසයි. ඒ.එෆ්.පී පුවත් සේවය සමඟ ඔහු ප්‍රකාශ කර ඇත්තේ තමා ඒ සඳහා අමෙරිකානු ඩොලර් මිලියන 474 ක මුදලක් ආයෝජනය කිරීමට අපේක්ෂා කරන බවයි. කොළඹ බේරේ වැව ආසන්නේ මෙම කැසිනෝ ව්‍යාපාරය ස්ථාපිත කිරීමට අපේක්ෂා කරන බව ජේම්ස් පැකර් පවසයි. එමගින් රැකියා 2500 ක ප්‍රාමාණයක් ලබා දීමට අපේක්ෂා කරන බව ඔහු කියයි. ශ්‍රී ලංකා රජය සමඟ එක්ව ඒකාබද්ධ ආයෝජනයක් ලෙස මෙම සුදු මධ්‍යස්ථානය ආරම්භ කිරීමට අපේක්ෂා කරන බව ඔහු පවසයි. එම ගොඩනැගිල්ල කාමර 450 කින් ද, අවහල් වලින් ද, වෙළඳසැල්වලින්ද, සම්මන්ත්‍රණ ශාලා වලින් ද සමන්විත වන බව ජේම්ස් පැකර් ඒ.එෆ්.පී පුවත් සේවය සමඟ ප්‍රකාශ කර ඇත. ජේම්ස් පැකර් සතුව ඔස්ට්‍රේලියාවේ මෙල්බන්, පර්ත් සහ මැකාවු හි මහා පරිමාන කැසිනෝ ව්‍යාපාර පවතින අතර පිලිපීනයේ මැනිලා නගරයේද නුදුරේ දී කැසිනෝ ව්‍යාපාර සංකීර්ණයක් ස්ථාපිත කිරීමට අපේක්ෂා කරන බව සඳහන්ය. එහෙත් ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා පවසන්නේ නුදුරේ දී කොළඹ ආරම්භ කිරීමට සුදානම්ව ඇත්තේ අලුතින් බලපත්‍රයක් ලබා දුන් කැසිනෝ හලක් නොව හෝටල් සංකීර්ණයක් බවයි. මෙරට අයෝජකයින්ට එරෙහිව පදනම් විරහිත චෝදනා එල්ල කරමින් විරෝධතා පෑම මගින් ඔවුන් මෙරට හැරයාමේ අවදානමක් ද හටගෙන ඇති බව අමාත්‍යවරයා පවසයි.", "URL": "https://sinhala.adaderana.lk/news.php?nid=38219", "Category": null, "Parent URL": null}