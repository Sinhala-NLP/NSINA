{"Source": "Adaderana", "Timestamp": "May 14, 2019 06:09 am", "Headline": "දිවයිනටම ‍පැනවු ඇඳිරි නීතිය අවසන්-වයඹට පමණක් තවමත් ක්‍රියාත්මකයි", "News Content": "දිවයිනේ සියළුම ප්‍රදේශවලට අද(14) අළුයම 4.00 දක්වා පැනවු පොලිස් ඇඳිරි නීතිය මේ වන විට ඉවත් කර තිබේ. නිවේදනයක් නිකුත් කරමින් පොලිස් මාධ්‍ය අංශය මේ බව සඳහන් කළේය. මීට අමතරව ගම්පහ පොලිස් කොට්ඨාසයට ද පැනවු පොලිස් ඇඳිරි නීතිය අද උදෑසන 6ට අවසන් වී ඇත. වයඹ පළාතට පනවන ලද පොලිස් ඇඳිරි නීතිය තවදුරටත් එලෙසම ක්‍රියාත්මක වන බව ද පොලිස් මාධ්‍ය ප්‍රකාශක කාර්යාලය සඳහන් කරයි. කුලියාපිටිය, බිංගිරිය, දුම්මලසුරිය, හෙට්ටිපොළ, කොබෙයිගනේ සහ රස්නායකපුර යන පොලිස් බල ප්‍රදේශවලට ඊයේ(13) පස්වරුවේ සිට පොලිස් ඇඳිරී නිතිය ක්‍රියාත්මක විය. මැයි (12) දින කුලියාපිටිය ප්‍රදේශයේ පිහිටි වෙළඳසැල් කිහිපයකට පහර දුන් බවට වාර්තා වීමත් සමඟ ඇති වු නොසන්සුන්තාව හේතුවෙන් ඊයේ දිනයේ දී මෙලෙස වයඹ පළාතේ පොලිස් බල ප්‍රදේශ කිහිපයකට ඇඳිරි නීතිය පනවනු ලැබීය. එහිදී ගල් ආදිය භාවිතා කරමින් මෙම පහර දීම් සිදු කර ඇති බවත් මෙම වෙළඳ සැල්වලට එල්ල වු මෙවැනි පහර දීම් පාලනය කිරීම සඳහා මේ වන විට වහාම ක්‍රියාත්මක වන පරිදි නැවත දැනුම් දෙන තුරු වයඹ පළාතටම ඇඳිරි නීතිය පැනවු බව පොලිස් මාධ්‍ය ප්‍රකාශක රුවන් ගුණසේකර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=109881", "Category": null, "Parent URL": null}