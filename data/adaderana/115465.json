{"Source": "Adaderana", "Timestamp": "July 31, 2019 10:24 pm", "Headline": "ක්‍රිකට් ලංකාවේ අපේ හදවත්වලට සමීප ආගමක් වැනියි-අර්ජුණ", "News Content": "ශ්‍රී ලංකාවේ ක්‍රිකට් ක්‍රීඩාවේ වත්මන් තත්ත්වය පවතින්නේ ඉතාම දරුණු තත්ත්වයක බව හිටපු ටෙස්ට් ක්‍රිකට් නායක අමාත්‍ය අර්ජුන රණතුංග මහතා පවසයි. අමාත්‍යවරයා මේ බව පැවසුවේ අද (31) පාර්ලිමේන්තුවේදී අදහස් දක්වමින්. වර්තමාන ක්‍රිකට් ක්‍රීඩාවේ අර්බුදය සහ ශ්‍රී ලංකා ක්‍රිකට් ආයතනයේ වංචා දූෂණ රැසක් සිදුවන බවට එහිදි අමාත්‍යවරයා කරුණු හෙළි කරන ලදි. නිමාවූ ලෝක කුසලාන ක්‍රිකට් තරගාවලියේදී සහ අවසාන වසර දෙක තුළ එය පැහැදිලිවම දක්නට ලැබුණ බවද අමාත්‍යවරයා එහිද පැවසීය. විශේෂයෙන්ම අයි. සී. සී. ශ්‍රේණි කිරීම්වල එක දෙක තුන සිටි ශ්‍රී ලංකා කණ්ඩාම මේ වන විට දරුණු පසුබෑමකට ලක්ව තිබෙන බවද අමාත්‍යවරයා පවසයි. එහිදි වැඩිදුරටත් අදහස් දැක්වු අමාත්‍යවරයා, \"එදා රටවල් අටක් පමණයි ටෙස්ට් ක්‍රීඩා කළේ. අද රටවල් දොළහක් ක්‍රීඩා කරනවා. කෙසේනමුත් මේ තත්ත්වය ඉදිරියට ගියහොත් අයිසීසී පළමුපෙළ කණ්ඩාම් දොළෙහෙනුත් පහළට යාමේ අවධානමක් තිබෙනවා. ඒ ගැන ක්‍රීඩා අමාත්‍යවරයාගේ සහ රජයේ අවධානය යොමු වීම වැදගත් යැයි මම සලකනවා. අද ජාත්‍යන්තර ජයග්‍ර‍ණවල පිපාසයක් අපේ රටට දැනෙනවා. අපේ රටට ජාත්‍යන්තර වශයෙන් ඉමහත් කීර්තියක් ගෙනදුන් ක්‍රිකට් ක්‍රීඩාව ක්‍රීඩා ලෝලීන්ගෙන් ඈත් වෙමින් පවතිනවා. එවන් තත්ත්වයක් හමුවේ ක්‍රිකට් ක්‍රීඩාව සූදුකාරයින්ගෙන් සහ වංචනකයින්ගෙන් බේරා ගැනීමේ සටන වේගවත් කරන්නැයි ක්‍රීඩා ලෝලීන් මගෙන් නොයෙක් වර ඉල්ලා සිටිනවා. අද මම මේ ගරු පාර්ලිමේන්තුවේදී මේ විශේෂ ප්‍ර‍කාශය සිදු කරන්නේ එම හේතුව නිසාබවද ප්‍ර‍කාශ කරනවා. ක්‍රිකට් ක්‍රීඩාව ශ්‍රී ලංකාවේ අපට ක්‍රීඩාවක් පමණක් නෙමෙයි. එය අපේ හදවත්වලට සමීප ආගමක් වැනියි. අපේ හදවත්වලට සමීප සංස්කෘතියක්. එහි දියුණුවේ ගමන 1980 දශකයේදී ආරම්භ වන්නේ ගාමිණී දිසානායක මැතිතුමාගේ මූලිකත්වයෙන්. එතුමා ක්‍රිකට් සභාපති ලෙසට රාජ්‍ය අංශයේ සහ පෞද්ගලික අංශයේ සහයෝගයෙන් ක්‍රිකට් ක්‍රීඩාව ක්‍ර‍ම ක්‍ර‍මයෙන් දියුණුව කරා ගෙන ඒමට අඩිතාලම සකස් කළා. ක්‍රිකට් ක්‍රීඩාවේ දියුණුව උදෙසා එතුමා නිසල් සේනාරත්න, නීල් පෙරේරා, අනුරුද්ධ පොලොන්නෝවිට, රාජ මහේන්ද්‍ර‍න්, අබු ෆුවාඩ්, ලියෝ විජේසිංහ සහ දහම් විමලසේන වැනි ක්‍රිකට් ක්‍රීඩාවට අවංකවම හදවතින් ආදරය කරන හොරකම් සහ දූෂණය පිටුදකින මහත්මා ගුණයෙන් යුත් පරිපාලකයින්ගේ දායකත්වය ලබා ගත්තා. ලංකාවට ටෙස්ට් වරම් හිමි කර දී ක්‍රිකට් ක්‍රීඩාව නිවැරදි දිශාවකට යොමු කළා.\"", "URL": "https://sinhala.adaderana.lk/news.php?nid=115465", "Category": null, "Parent URL": null}