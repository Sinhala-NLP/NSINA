{"Source": "Adaderana", "Timestamp": "February 3, 2017 09:10 am", "Headline": "  පිළිකා ඖෂධ ටෙන්ඩරය අවලංගුයි", "News Content": "නිමෝටුෂමබ් නැමැති පිළිකා මර්දන ඖෂධය ආනයනය කිරීමට ලබාදී තිබූ ටෙන්ඩරය තමන් විසින් අවලංගු කළ බව සෞඛ්‍ය අමාත්‍ය රාජිත සේනාරත්න මහතා පවසයි.අමාත්‍යවරයා පෙන්වා දෙන්නේ එම ඖෂධය ආනයනය කිරීමට නියමිතව තිබූ සමාගම පිළිබඳව ලැබී ඇති පැමිණිලි හේතුවෙන් මෙම පියවර ගත් බවයි.මෙම සමාගම විසින් මීට පෙර වෙනත් සමාගම් නාමයකින් පිළිකා ඖෂධ ආනයනය කර විවිධ විෂමාචාර සිදු කර ඇති බවට ලැබී ඇති පැමිණිලි හේතුවෙන් මේ වන විට එම සමාගමට එරෙහිව පොලිස් විමර්ශන ආරම්භ කර තිබේ.එම විෂමාචාර සිදු කර ඇතැයි පැවසෙන සමාගම ලිපිනය වෙනස් කරමින් නව සමාගමක් ලෙස ජනවාරි මාසයේ ලියාපදිංචි වී ඇති බව අමාත්‍යවරයා පවසයි.එම හේතුවෙන් එම සමාගමට එරෙහිව ලැබී ඇති පැමිණි සම්බන්ධයෙන් පොලිස් පරීක්ෂණ අවසන් වනතුරු එම ටෙන්ඩරය අවලංගු කිරීමට පියවර ගත් බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=69047", "Category": null, "Parent URL": null}