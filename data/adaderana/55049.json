{"Source": "Adaderana", "Timestamp": "November 12, 2015 09:01 am", "Headline": "ජනපති ප්‍රයෝගික ගැටළුවලට විසඳුම් ඉල්ලයි", "News Content": "යුද්ධයෙන් අවතැන් වූ උතුරු සහ නැගෙනහිර පළාත් වල ජනතාව නැවත පදිංචි කිරීම සම්බන්ධයෙන් මතුව ඇති ප්‍රායෝගික ගැටළුවලට ප්‍රමුඛත්වය දෙමින් විසඳුම් යෝජනා ඉදිරිපත් කරන ලෙස ජනාධිපති මෛත්‍රීපාල සිරිසේන මහතා උපදෙස් ලබාදී තිබේ.ජනාධිපති ලේකම් කාර්යාලයේදී ඊයේ පස්වරුවේ උතුරු සහ නැගෙනහිර පළාත් වල නැවත පදිංචිකිරීම් සම්බන්ධයෙන් පැවති සාකච්ඡාවකදී මෙම උපදෙස් ලබා දි ඇති බව ජනාධිපති මාධ්‍ය අංශය සඳහන් කළේය.උතුරු සහ නැගෙනහිර පළාත් වල ආණ්ඩුකාරවරුන්ගේ ප්‍රධනත්වයෙන් යුත් නැවත පදිංචිකිරීමේ කමිටු, ඉදිරි සති දෙක තුළ රැස්වී ඒ ඒ පළාත් වල මතුව ඇති ගැටළු පිළිබඳ සොයා බලන ලෙස ජනාධිපතිවරයා නියෝග කර ඇත.දිස්ත්‍රික් ලේකම්වරුන්ගේ වාර්තා මත පමණක් පදනම් නොවී පළාත් මට්ටමින් පැමිණෙන ගැටළු සහ යෝජනා, නැවත පදිංචි කිරීමේ ජාතික කමිටුවේදී සාකච්ඡා කොට විසඳුම් යෝජනාවලියක් ඉදිරිපත් කරන ලෙස ජනාධිපති මෛත්‍රීපාල සිරිසේන මහතා මෙහිදී පවසා ඇත.උතුරු සහ නැගෙනහිර පළාත් වල අවතැන් වූ ජනතාව නැවත පදිංචි කිරීම් ආශ්‍රයෙන් ප්‍රායෝගිකව මතුවන ගැටළු සොයාබලා විසඳුම් සැපයීම මෙම සාකච්ඡාවේ අරමුණ වී තිබුණි.", "URL": "https://sinhala.adaderana.lk/news.php?nid=55049", "Category": null, "Parent URL": null}