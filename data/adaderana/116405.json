{"Source": "Adaderana", "Timestamp": "August 12, 2019 07:25 pm", "Headline": "කැලණිය මහ නා හිමිගෙන් ගෝඨාභයට සහතිකයක්", "News Content": "සමස්ත මධ්‍යස්ථ මුස්ලිම් ප්‍රජාවට සැකය, අවිශ්වාසය හා භීතිය පහකර ගනිමින් ඉදිරියට යාමට උචිත අවස්ථාවක් ගෝඨාභය රාජපක්ෂ මහතාගේ නායකත්වය තුළ නිර්මාණය වී ඇති බව කැලණිය රජමහා විහාරස්ථානයේ විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝරක්ඛිත හිමියන් පවසයි. උන්වහන්සේ මේ බව ප්‍රකාශ කළේ ගෝඨාභය රාජපක්ෂ මහතා වෙනුවෙන් ඊයේ (12) සන්ධ්‍යාවේ එම විහාරස්ථානයේ පැවති ආගමික වතාවත්වලින් අනතුරුව සිදුකළ විශේෂ අනුශාසනයේදීයී. ශ්‍රී ලංකා පොදු ජන පෙරමුණේ ජනාධිපති ධුර අපේක්ෂක ගෝඨාභය රාජපක්ෂ මහතා ඊයේ රාත්‍රියේ ඓතිහාසික කැලණිය රජමහා විහාරස්ථානය වෙත පැමිණියේය. මෙම අවස්ථාවට ශ්‍රී ලංකා පොදුජන පෙරමුණේ නායක මහින්ද රාජපක්ෂ මහතා ඇතුළු එම පෙරමුණේ නියෝජිතයින් රැසක් එක්ව සිටියේය. විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝරක්ඛිත නාහිමියන් ප්‍රමුඛ මහා සංඝරත්නය බැහැදුටු ගෝඨාභය රාජපක්ෂ මහතා අනතුරුව ආගමික වතාවත්වල නිරත විය. අනතුරුව මහින්ද රාජපක්ෂ මහතා සමඟ විහාරස්ථානයෙන් පිටතට පැමිණි ගෝඨාභය රාජපක්ෂ මහතාට විහාරස්ථානය අසලට රැස්වී සිටි ජනතාවගෙන් හිමිවුණේ උණුසුම් පිළිගැනීමක්.", "URL": "https://sinhala.adaderana.lk/news.php?nid=116405", "Category": null, "Parent URL": null}