{"Source": "Adaderana", "Timestamp": "May 18, 2019 04:13 pm", "Headline": "බුදුන් වහන්සේගේ ධර්මයට මුල්තැන දිය යුතුයි-අගමැති", "News Content": "ථෙරවාදී බුදු දහම නිසා මෙරට ශිෂ්ටාචාරයත්, සිංහල ජාතියත් බිහි වූ බව අග්‍රාමාත්‍ය රනිල් වික්‍රමසිංහ මහතා පවසයි. අද (18) දින පැවැති රාජ්‍ය වෙසක් උත්සවයට සහභාගී වෙමින් අග්‍රාමාත්‍යවරයා මේ බව සඳහන් කළේය. මේ අතර ථෙරවාදී බුද්ධාගමේ කේන්ද්‍රස්ථානය බවට ශ්‍රී ලංකාව පත් කළ යුතු බව අග්‍රාමාත්‍යවරයා පෙන්වා දෙයි. රටේ ආණ්ඩුක්‍රම ව්‍යවස්ථාවේ සඳහන් බුදුන් වහන්සේගේ ධර්මයට මුල්තැන දිය යුතු බව පෙන්වා දුන් වික්‍රමසිංහ මහතා එය පිළිගනිමින් සමාජයේ වැඩකටයුතු ඉදිරියට ගෙන යාමට පමණක් ඕනෑම අයෙකුට තම වැඩකටයුතු කිරීමට ආගමික නිදහස ලබා දී ඇති බවත් අවධාරණය කළේය. අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේ රාජ්‍ය වෙසක් උත්සවය වෙනුවෙන් ගාල්ල, තෙල්වත්ත, පුරාණ තොටගමුව රත්පත් රජමහා විහාරස්ථානයේදී අද පැවැති ආගමික උත්සවයට එක්වෙමිනි. අද පෙරවරුවේ තොටගමුව රත්පත් රජමහා විහාරස්ථානයට පැමිණ වික්‍රමසිංහ මහතා මහා සංඝ රත්නය බැහැදැක ආශීර්වාද ලබාගැනීමෙන් අනතුරුව දහවල් බුද්ධපූජාමය පිංකමට ද සහභාගී විය. එහිදී තවදුරටත් අදහස් දැක්වූ අග්‍රාමාත්‍යවරයා මෙසේ ද කීය. \"මේ රටේ අපි බුදුන් වහන්සේගේ ධර්මය ආරක්‍ෂා කළා. තෙරුන් වහන්සේලාගේ ධර්මය ආරක්‍ෂා කළා. තෙරුන් වහන්සේලාගේ ථෙරවාදී ධර්මය නිසා අපේ රටේ ශිෂ්ටාචාරය බිහිවුණා. සිංහල ජාතිය වර්ධනය වුණේ ඒ ශිෂ්ටාචාරය පදනම් කරගෙනයි. බුදුන් වහන්සේගේ ධර්මය පදනම් කර ගෙන අපේ රටත්, ජනතාවත් බිහිවුණා. රටේ පැවැති සාම්ප්‍රදායික චාරිත්‍ර හා වෙනත් ආගම්වල චාරිත්‍ර එතැනට බලපෑවා. නමුත් එහි හරය වන්නේ බුදුන් වහන්සේගේ ධර්මයයි. ඒ අනුව අපේ රටේ මේ ශිෂ්ටාචාරය අප පිළිගත යුතුයි. කෝට්ටේ යුගය ගැන කතා කරන විට වැදගත් විහාරස්ථාන දෙකක් ලෙස තොටගමුව හා වීදාගම හැදින්විය හැකියි. මේ විහාරස්ථාන දෙකම පෘතුගීසීන් විනාශ කළා. ගොඩනැගිලි, බුද්ධ ප්‍රතිමා එලෙස නැති කළ හැකියි. බෝ ගස් කපා දැමිය හැකියි. එහෙත් අපේ සිතේ සහ මනසේ තිබෙන දේ නැති කරන්න බැහැ. ඒ නිසා යළිත් මෙරට තෙරුන් වහන්සේලාගේ ධර්මය දියුණු වුණා. එය ඉදිරියට ගෙන යෑමට හික්කඩුවේ ශ්‍රී සුමංගල නාහිමියන් කළ සේවය සිහිපත් කළ යුතුයි. ඒ අනුව යමින් මේ රට ථෙරවාදී බුදු දහමේ කේන්ද්‍රස්ථානය බවට පත් කිරීම සඳහා අප සියලූ දෙනා කැපවී ක්‍රියා කළ යුතුයි.”", "URL": "https://sinhala.adaderana.lk/news.php?nid=110214", "Category": null, "Parent URL": null}