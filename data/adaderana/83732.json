{"Source": "Adaderana", "Timestamp": "January 29, 2018 12:20 pm", "Headline": " සීමාවකින් තොරව රජයේ සහතික මිලට වී මිලට ගන්නවා", "News Content": "උතුරේ ගොවීන් සතු සියලුම වී තොග කිසිඳු සීමාවකින් තොරව රජයේ සහතික මිලට මිලදී ගන්නා බව ග්‍රාමීය සංවර්ධන කටයුතු පිළිබඳ අමාත්‍ය පී.හැරිසන් මහතා 29 දා වවුනියාව වෙප්පන්කුලම ප්‍රදේශයේදී වී මිලට ගැනීම ආරම්භ කරමින් කියා සිටියේය. පසුගිය මාස් කන්නයේ උතුරේ ගොවීන්ගේ වී මිලට ගැනීම වී අලෙවි මණ්ඩලය විසින් උත්සවශ්‍රීයෙන් යුතුව වවුනියාව මන්නාරම් පාරේ වෙප්පන්කුලම ප්‍රදේශයේ පිහිටි ගබඩා සංකීර්ණයේදී ආරම්භ කරන ලදී. මේ අවස්ථාවට පී.හැරිසන් අමාත්‍යවරයාද වී අලෙවි මණ්ඩලයේ සාමාන්‍යාධිකාරී පාලිත සමන් බණ්ඩාර මහතා ඇතුළු නිලධාරීන් රැසක්ද සහභාගී වූ අතර අමාත්‍යවරයා මෙහිදී කියා සිටියේ වී අලෙවි මණ්ඩලයට උතුරු පළාත තුළ ගබඩා පහසුකම් කලින් නොතිබූ බැවින් ගොවීන්ගෙන් වී මිලට ගැනීම සීමා කිරීමට සිදු වූ බවයි. නමුත් මේ වන විට අවශ්‍යතරම් ගබඩා පහසුකම් ඇති බැවින් උතුරේ ගොවීන්ගේ සියලුම වී තොග මිලට ගැනීමට හැකි බවද කියා සිටියේය. රජයේ සහතික මිලට අනුව සම්බා වී කිලෝවක් රුපියල් 42 කටද,නාඩු වර්ගයේ වී කිලෝවක් රුපියල් 38 කටද මිලදී ගන්නා අතර වී අලෙවි මණ්ඩලයට වී තොග අලෙවි කරණු ලබන ගොවීන්ට කිසිඳු ප්‍රමාදයකින් තොරව මුදල් ගෙවීම සඳහාද කටයුතු යොදා ඇතැයි හැරිසන් අමාත්‍යවරයා මෙහිදී වැඩි දුරටත් කියා සිටියේය. වී අලෙවි මණ්ඩලය මඟින් වී මිලට ගැනීම ආරම්භ කළ දිනයේදී තමන්ගේ වී තොග අලෙවි කිරීම සඳහා උතුරේ ගොවීන් රැසක්ම වවුනියාවේ පිහිටි වී ගබඩාව වෙත පැමිණ සිටියහ. මඩකළපුව මුලතිව් කිළිනොච්ච්ය වව්නියා අම්පාර කුරුණෑගල දිස්ත‍්‍රික්ක තුළ වී අස්වැන්න මේ දිනවල ලැබෙන අතර ගොවීන්ගේ වී තොග රජයේ සහතික මිලට ලබා ගන්නා බව මේ වනවිට උතුරු ප්‍රදේශයේ සියලුම ගොවි සංවිධාන වලට දැණුම් දී ඇති බවත් වවුනියාවේදී සංකේතාත්මකව වී මිලට ගැනීම ආරම්භ කිරීමත් සමඟම උතුරේ සෑම දිස්ත්‍රික්කයකම ගොවීන්ට 29 දා සිට තමන්ට පහසු වී අලෙවි මණ්ඩලයේ ගබඩාවන් වෙත වී අලෙවි කළ හැකි බව වී අලෙවි මණ්ඩලය සඳහන් කරයි.", "URL": "https://sinhala.adaderana.lk/news.php?nid=83732", "Category": null, "Parent URL": null}