{"Source": "Adaderana", "Timestamp": "July 8, 2019 10:28 pm", "Headline": "වාඩියකට ගිනි තබා රෝහල්ගත වු දෙදෙනෙක් හිර ගෙට", "News Content": "පස්සර, මඩොල්සිම පොලිස් වසමට අයත් ඇකිරිය ප්‍රදේශයේ මැණික් පතල් වාඩියක් මුර කරමින් සිටි පුද්ගලයෙකුට පහරදී එම වාඩියට ගිනි තැබූ පුද්ගලයින් දෙදෙනෙකු මෙම මස 18 වන දින දක්වා රක්ෂිත බන්ධනාගාරගත කරන ලෙස බදුල්ල වැඩබලන මහේස්ත්‍රාත්වරයා නියෝග කර ඇත. මෙලෙස රක්ෂීත බන්ධනාගාරගත කර ඇත්තේ මඩොල්සිම පොලිස් වසමට අයත් ඇකිරිය ප්‍රදේශයේ තරුණයින් දෙදෙනෙකි. ඇකිරිය ගම්මානයේ මැණික් පතලක් පවත්වාගෙන ගිය පුද්ගලයෙකුට අයත් වාඩියකට බීමතින් පැමිණි මෙම පුද්ගලයින් දෙදෙනා පෙරේදා (06) රාත්‍රියේ එම වාඩියේ සිටි පුද්ගලයෙකුට පොලුවලින් පහරදී වාඩියට ද ගිනි තබා ඇත. පසුව සැකකරුවන් බදුල්ල මහ රෝහලට ඇතුලත්ව සිද්ධියෙන් අනතුරුව ඇතිවූ බව කියන පිලිස්සුණු තුවාලවලට ප්‍රතිකාර ලබමින් සිටියදී මෙලෙස අත් අඩංගුවට ගෙන ඇත. මඩොල්සිම පොලීසිය වැඩිදුර පරීක්ෂණ පැවැත්වයි.", "URL": "https://sinhala.adaderana.lk/news.php?nid=113681", "Category": null, "Parent URL": null}