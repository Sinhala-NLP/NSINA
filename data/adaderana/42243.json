{"Source": "Adaderana", "Timestamp": "April 2, 2014 09:16 am", "Headline": "පුත්තලම - කල්පිටිය බස් වර්ජනයක්", "News Content": "ධාවන කාලය වෙනස් කිරීමට විරෝධය පළ කරමින් පුත්තලම - කල්පිටිය මාර්ගයේ පුද්ගලික බස් රථ සේවකයින් 02 වැනිදා අලුයම සිට වැඩ වර්ජනයක් ආරම්භ කර තිබේ. පුත්තලම - කල්පිටිය මාර්ගයේ ධාවනය සඳහා වයඹ පළාත් මාර්ගස්ථ මගී ප්‍රවාහන සේවය විසින් පුද්ගලික බස් රථ 28ට අවසර ලබා දී ඇත. මෙම බස් රථයකට ගමන ආරම්භයේදී මගීන් නංවා ගැනීම සඳහා විනාඩි 20 ක කාලයක්ද, පැය 01යි විනාඩි 50 ක ධාවනය කාලයක්ද මෙතෙක් ලබා දී තිබුණි. නමුත් ඉකුත් 01 වැනිදා සිට මගීන් නංවා ගැනීම සඳහා වන කාලය විනාඩි 15 දක්වා අඩු කර ඇති අතර ධාවන කාලය පැය 01 යි විනාඩි 10 දක්වා අඩු කර ඇත. වයඹ පළාත් මාර්ගස්ථ මගී ප්‍රවාහන සේවය විසින් ගෙන ඇති මෙම තීරණයට එරෙහිව තමන් විසින් වැඩ වර්ජනය ආරම්භ කළ බවත්, ගැටළුවට ස්ථීර විසදුමක් ලබා දෙන තුරු වැඩ වර්ජනය අවසන් නොකරන බවත් පුද්ගලික බස් රථ සේවකයින් සඳහන් කරයි. පුත්තලම - කල්පිටිය මාර්ගයේ ගමන් කරන මගීන්ට සිදු විය හැකි අපහසුතා අවම කිරීම සඳහා අවශ්‍ය බස් රථ යෙදවීමට කටයුතු කර ඇති බව මේ සම්බන්ධයෙන් කළ විමසීමකදී ලංකා ගමනා ගමන මණ්ඩලයේ පුත්තලම ඩිපෝවේ නිලධාරියෙකු පැවසීය.", "URL": "https://sinhala.adaderana.lk/news.php?nid=42243", "Category": null, "Parent URL": null}