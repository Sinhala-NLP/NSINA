{"Source": "Adaderana", "Timestamp": "May 16, 2019 01:55 pm", "Headline": "අද පන්ති පිරෙන්න ළමයි", "News Content": "පසුගිය සඳුදා දිනයෙන් ප්‍රාථමික ශ්‍රේණිවල සිසුන්ගේ දෙවන පාසල් වාරය ආරම්භ වීමත් සමඟ අද වනවිට සිසුන් පාසල්වෙත පැමිණීමේ වර්ධනයක් දක්නට ලැබේ. මේ අතර වෙසක් පොහොය නිමිත්තෙන් පාසල්වල සංවිධාන කෙරුණු වැඩසටහන්ද සිසුන්ගේ හා මාපියන්ගේ සහභාගීත්නයෙන් සාර්ථකව සිදුවන බව වාර්තා විය. අද උදෑසන කොළඹ හා තදාසන්න ප්‍රදේශ කිහිපයක පාසල්වලට සිසුන්ගේ සහ ගුරුවරුන්ගේ පැමිණිමේ යහපත් වර්ධනයක් දක්නට ලැබුණු බව අප වාර්ථාකරුවන් සඳහන් කළේය. පාසල් අවට සහ එම ප්‍රදේශ අවට ආරක්ෂාව තර කිරීමට ත්‍රිවිද හමුදාව සහ පොලිසිය කටයුතු කර තිබුණි. අනුරාධපුර දිස්ත්‍රික්කයේ පාසල්වලද අද දිනයේදී සිසුන්ගේ පැමිණීමේ වර්ධනයක් දක්නට ලැබුණි. එමෙන්ම ගාල්ල සංඝමිත්තා බාලිකා විද්‍යාලයේ ආචාර්ය මණ්ඩලය හා සිසුවින් අද වෙසක් පෝය නිමිත්තෙන් සංවිධානය කෙරුණු සීල ව්‍යාපාරයකට සහභාගී විය. මේ අතර සමස්ථ ලංකා විදුහල්පතිවරුන්ගේ සංගමය අද පෙරවුරුවේ අස්ගිරි, මල්වතු විහාරස්ථානවලට පැමිණි මහානායකහිමිවුරුන් බැහැදැක වර්තමානයේ රටේ පාසල් අර්බුදය සම්බන්ධයෙන් සංදේශයක් භාරදෙනු ලැබීය. මේ අතර පාසල්වල ආරක්ෂාව සම්බන්ධයෙන් අනිසි බියක් ඇති කර නොගෙන දරුවන් පාසල් වෙත එවීමට කටයුතු කරන ලෙස සමත්ථ ලංකා අන්තර් දිස්ත්‍රික් පාසල් ළමුන්ගේ ප්‍රවාහන සේවා සංගමය ද අනුරාධපුරදී මාධ්‍ය හමුවක් කැදවමින් අවධාරණය කළේය.", "URL": "https://sinhala.adaderana.lk/news.php?nid=110074", "Category": null, "Parent URL": null}