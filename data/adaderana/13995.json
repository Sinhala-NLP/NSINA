{"Source": "Adaderana", "Timestamp": "February 5, 2011 10:57 am", "Headline": "ඉන්දීය කඳවුරක එල්.ටී.ටී.ඊ සැකකරුවෙක් දිවිනසා ගැනීමට තැත්කරයි ", "News Content": "ඉන්දියාවේ විශේෂ කඳවුරක රඳවා සිටි එල්. ටී. ටී. ඊ සැකකරුවෙකු නිදි පෙති පානය කිරීමෙන් සියදිවි හානිකර ගැනීමට උත්සාහ කර ඇති බව වාර්තා වේ. ශ්‍රී ලාංකිකයකු වන අමලන් නැමති මෙම සැකකරු පූනමලෙයි නගරය අසල විශේෂ කඳවුරක රඳවා තබා ඇති අතර මෙයට මාස කිහිපයකට පෙර චෝදනා කිහිපයකට සැකපිට ඉන්දීය පොලීසිය විසින් අත්අඩංගුවට ගෙන ඇති බව සඳහන්ය. පසුගිය බ්‍රහස්පතින්දා දින සිට ඔහු උපවාසයක් ආරම්භ කර ඇති අතර හදිසියේම ක්ලාන්ත වී ඇදවැටී තිබේ. එම කඳවුරේ නිලධාරීන් විසින් කළ දැනුම්දීමකින් පසු පොලිසිය විසින් මෙම සැකකරු පූනමලෙයි රජයේ රෝහලට ඇතුළු කර ඇති අතර ඔහු අධික නිදි පෙති ප්‍රමාණයක් ගිල දමා ඇති බව වෛද්‍යවරුන් පවසා ඇත. අමලන්ගේ සෞඛ්‍ය තත්ත්වය මේ වනවිට යහපත් අතට හැරී ඇති බවත්, ඔහු පූනමලෙයි රෝහලෙහි සාමාන්‍ය වාට්ටුවකට ඇතුළත් කර ඇති බවත් කඳවුරු නිලධාරියකු ප්‍රකාශ කර ඇත. ඉන්දීය පොලීසියේ Q අංශය මගින් අත්අඩංගුවට ගන්නා ලද ශ්‍රී ලාංකික සරණගාතයින් 09 දෙනෙකු මේ වනවිට මෙම විශේෂ කඳවුරෙහි රඳවා ඇති බව ද ඉන්දීය පොලිසිය පවසයි.", "URL": "https://sinhala.adaderana.lk/news.php?nid=13995", "Category": null, "Parent URL": null}