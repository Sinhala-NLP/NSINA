{"Source": "Adaderana", "Timestamp": "June 3, 2018 10:49 am", "Headline": "ආණ්ඩුවේ යහපත් කටයුතු ගැන ජනතාව තුළ අවබෝධයක් නෑ", "News Content": "විපක්ෂය ආණ්ඩු බලය ඉල්ලා සිටින විට ආණ්ඩු පක්ෂය එම බලය ලබාදීමට සූදානම් නොවිය යුතු බව ධීවර හා ජලජ සම්පත් සංවර්ධන සහ ග්‍රාමීය ආර්ථිකය පිළිබඳ අමාත්‍ය විජිත් විජයමුණි සොයිසා මහතා පවසයි. බලපිටිය ප්‍රදේශයේදී ඔහු ප්‍රකාශ කළේ ආණ්ඩුවේ යහපත් කටයුතු සම්බන්ධයෙන් ජනතාව තුළ අවබෝධයක් නොමැති බවයි. බලපිටිය ප්‍රදේශයේ ධීවර පවුල් 65 කට නිවාස ආධාර ලබාදීම ඊයේ (02) බලපිටිය ප්‍රාදේශිය සභා ශ්‍රවණාගාරයේදි පැවැත්වුනේ ධීවර හා ජලජ සම්පත් සංවර්ධන සහ ග්‍රාමීය ආර්ථිකය පිළිබඳ අමාත්‍ය විජිත් විජයමුණි සොයිසා මහතාගේ ප්‍රධානත්වයෙනි. වත්මන් ආණ්ඩුවේ ජනාධිපතිවරයා සහ අග්‍රාමාත්‍යවරයා රටට විශාල වැඩ කොටසක් සිදුකර ඇති බවද අමාත්‍යවරයා ප්‍රකාශ කළේය. අනතුරුව බලපිටිය ප්‍රදේශයේ ඉදිකිරිමට නියමිත ධීවර වරායේ භූමිය නිරික්ෂණය කිරිමටද අමාත්‍යවරයා එක්විණි. එහිදි මාදු ගඟේ දූපතක් හා ගොඩබිම යා කෙරෙන පාලම අබලන් තත්වයට පත්ව ඇති බව ප්‍රදේශවාසින් අමාත්‍යවරයාට පෙන්වා දුන්නේය. එම පාලම අලුත්වැඩියා කිරිම සදහා තමා අදාල බලධාරින්ට දැනුම් දෙන බව අමාත්‍යවරයා එහිදි ප්‍රකාශ කළ බව අද දෙරණ වාර්තාකරු සදහන් කළේය.", "URL": "https://sinhala.adaderana.lk/news.php?nid=90253", "Category": null, "Parent URL": null}