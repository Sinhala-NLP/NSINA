{"Source": "Adaderana", "Timestamp": "February 23, 2014 12:32 pm", "Headline": "ලංකාවෙන් පැන්නූ රන් කිලෝ 35ක් ඉන්දියාවෙන් අල්ලයි", "News Content": "නීති විරෝධී අයුරින් මෙරටින් රැගෙන ගිය බව කියන ඉන්දීය රුපියල් කෝටි 10ක් පමණ වටිනා රන් කිලෝ ග්‍රෑම් 35ක් පමණ තමිල්නාඩු පොලීසිය බාරයට ගෙන තිබේ. මුහුදු මාර්ගයෙන් මෙම රන් තොගය ඉන්දියාවට රැගෙන ගොස් ඇති බව එරට මාධ්‍ය වාර්තා කරයි. තමිල්නාඩු, මන්ඩපම් දුම්රිය ස්ථානයේ දී මෙම රන් තොගය පොලිස් බාරයට ගෙන ඇත්තේ එම රන් තොගය ගෙනා සැකකරු රත්‍රං අඩංගු ගමන් මලු එහි දමාගිය අවස්ථාවේදීය. සාතික් නැමැති ශ්‍රී ලාංකිකයෙකු ෆයිබර් ග්ලාස් බෝට්ටුවකින් මෙම රන් තොගය ඉන්දීය ධීවරයින් දෙදෙනෙකුට ගෙනැවිත් දී ඇතැයි පැවසේ. ඉන්දියාවේ මදුරෙයි ප්‍රදේශයේ පදිංචිකරුවෙකු බව කියන මොහිදීන් නැමැති අයෙකු රාමේෂ්වරම් හිදී එකී රන් තොගය අදාළ ධීවරයින් දෙදෙනාගෙන් ලබාගෙන ඇත. හෙතෙම රන් තොගය රැගෙන කුලියට ගත් රථයකින් මදුරෙයි බලා පැමිණෙමින් සිටියදී එම රථය අතහැර බසයකින්ද ගොස් තිබේ. අනතුරුව මණ්ඩපම් දුම්රිය ස්ථානයට පැමිණ ඇති අතර එහිදී ඇති වූ සැකයක් මත රන් අඩංගු ගමන් මළු අතහැර හෙතෙම පලාගොස් ඇති බවද විදෙස් මාධ්‍ය වාර්තා කරයි. සැකකරුවන් අත්අඩංගුවට ගැනීමට තමිල්නාඩු වෙරළාරක්ෂක කණ්ඩායම් 3ක් මෙහෙයුමක් ආරම්භ කර ඇත.", "URL": "https://sinhala.adaderana.lk/news.php?nid=41325", "Category": null, "Parent URL": null}