{"Source": "Adaderana", "Timestamp": "July 7, 2011 08:47 am", "Headline": "හොර ඔප්පු සදා ඉඩම්වලට විද්ද කාන්තාවක් 18 තෙක් රිමාන්ඩ්", "News Content": "ව්‍යාජ ලෙස ඉඩම් ඔප්පු සකස් කර අලෙවි කිරීමේ ජාවාරමක නිරත වු බව කියන කාන්තාවක් ලබන 18 වැනිදා දක්වා රක්ෂිත බන්ධනාගාර ගත කරන ලෙස මාරවිල අතිරේක දිසා විනිසුරුවරයා නියෝග කර තිබේ.. මෙසේ රක්ෂිත බන්ධනාගාර ගත කර ඇත්තේ නාත්තණ්ඩිය , මරද ප්‍රදේශයේ පදිංචි කාන්තාවකි. ඇය මාරවිල අධිකරණයේ නීතීඥවරයෙකුගේ ලිපිකාරිණියක වශයෙන් කටයුතු කළ අයෙකු බවට මේ වන විට අනාවරණය වී තිබේ. ව්‍යාජ ඔප්පුවක් සකස් කිරීම හා රුපියල් ලක්ෂ 10ක මුදලක් වංචා කිරීමට තැත් කිරීම යන චෝදනා යටතේ මෙම සැකකාරිය අධිකරණයට ඉදිරිපත් කර තිබිණි. ඒ අනුව මාරවිල අතිරේක දිසාවිනිසුරු චන්දන කලංසූරිය මහතා සැකකාරිය රක්ෂිත බන්ධනාගාර ගත කිරීමට නියෝග කළේය. එසේම අදාළ සැකකාරිය මෙවැනි වංචා සහගත ක්‍රියා තවත් සිදුකර ඇත්ද යන්න පිළිබඳ සොයා බලා වාර්තාවක් ඉදිරිපත් කරන ලෙස අතිරේක දිසාවිනිසුරුවරයා මාරවිල දිස්ත්‍රික් ඉඩම් රෙජිස්ටාර්වරයා වෙත නියෝග කර තිබේ.", "URL": "https://sinhala.adaderana.lk/news.php?nid=17238", "Category": null, "Parent URL": null}