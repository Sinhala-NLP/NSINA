{"Source": "Adaderana", "Timestamp": "March 23, 2019 07:18 pm", "Headline": "ඩිජිටල්කරණය ගැන අවබෝධයක් නොමැති පුද්ගලයින් සමාජයෙන් ඈත් වෙනවා", "News Content": "අනාගතයේ ඩිජිටල්කරණය ගැන අවබෝධයක් නොමැති පුද්ගලයින් සමාජයේ ඈත් වන බව අග්‍රමාත්‍ය රනිල් වික්‍රමසිංහ මහතා පවසයි. මඩකලපු වේබර් ක්‍රීඩාංගණයේ පැවති උත්සවයකදී අග්‍රාමාත්‍යවරයා මේ බව සඳහන් කළේය. අග්‍රාමාත්‍ය රනිල් වික්‍රමසිංහ මහතා විසින් මඩකලපු දිස්ත්‍රික් ජනතාව සඳහා ඉඩම් හිමිකම් ඔප්පු ප්‍රදානය කිරීම අද (23) පෙරුවේ සිදු කෙරුණේය. වත්මන් ආණ්ඩුව ප්‍රජාතන්ත්‍රවාදී අයිතිය තහවුරු කළාසේ ඉඩමේ අයිතියත්, ඩිජිටල් දැනුමේ අයිතියත් ජනතාවට ලබාදෙන බව අග්‍රාමාත්‍ය රනිල් වික්‍රමසිංහ මහතා එහිදි පැවසීය. ජනතා අයිතීන් ආරක්‍ෂා කර දී රට ගොඩනඟා එක්සත්ව ඉදිරියට යා හැක්කේ එක්සත් ජාතික පෙරමුණට බවත් එම අපේක්‍ෂාවන් ඉටුකර ගැනීම සඳහා සියලූ ජන කොටස් සමගි සම්පන්නව එක්සත් ජාතික පෙරමුණ වටා රොද බැඳගත යුතු බවත් වික්‍රමසිංහ මහතා එහිදී ප්‍රකාශ කළේය. එහිදී තවදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ , (\" අපි ප්‍රජාතන්ත්‍රවාදී අයිතිය ජනතාවට ලබා දුන්නා. ඒ වගේම ඉඩම් අයිතියත් ලබලා දෙනවා. එමෙන්ම නව නීති මගින් මේ රටේ ජීවත් වෙන සියලූ ජනතාවට සින්නක්කර ඉඩම් අයිතිය හිමිකර දීම අපේ තවත් ප්‍රධාන අරමුණක් බව කිව යුතුයි. අධ්‍යාපනය, දැනුමේ අයිතිය ලබා දෙන්න අපි දැනට වසර 13 ක අධ්‍යාපනය අනිවාර්ය කර තිබෙනවා. ඒ සඳහා පුහුණු ගුරුවරු ලබාදීමත්, ඒවාගේම පාසලවල උසස් පෙළ ශිෂ්‍ය ශිෂ්‍යාවන් සඳහා ටැබ් පරිගණක ලබාදීමත් ආරම්භ කර තිබෙනවා. තවද විශ්ව විද්‍යාලවලට සුදුසුකම් නොලැබූ ශිෂ්‍ය ශිෂ්‍යාවන්ට පුද්ගලික ආයතන හරහා ඉගෙනුම් කර ගෙන යෑම සඳහා අවශ්‍ය ණය පහසුකම් ලබාදීමට ද අපි කටයුතු කරනවා. අද මුළු ලෝකයම සීඝ්‍රයෙන් ඩිජිටල් කරණය වෙමින් තිබෙන බව පැවසිය යුතුයි. අද සෑම ගේකම ජංගම දුරකථනයක් තිබෙන බවත්, ආර්ථිකයේ ද ඩිජිටල් කරණයක් සිදු වෙමින් තිබෙන බවත්, ඒ වගේම ඉඩම් ඔප්පු, ප්‍රාදේශීය ලේකම් කාර්යාල වගේ සියල්ල ඩිජිටල් කරණය කරමින් යන බවත් පැවසීය යුතුයි. එමෙන්ම ග්‍රාම රාජ්‍ය වැඩසටහන හරහා ඩිජිටල් කරණය ගම්මටමෙන් ක්‍රියාත්ම කිරීමට අපි සැලසුම් කර තිබෙනවා.\" ) යැයි පැවසීය.", "URL": "https://sinhala.adaderana.lk/news.php?nid=106633", "Category": null, "Parent URL": null}