{"Source": "Adaderana", "Timestamp": "September 3, 2011 01:26 pm", "Headline": "රිය අනතුරුවලින් මරණ 05 ක් ", "News Content": "අද(03) දහවල් 12 න් අවසන් වූ පැය 24 ඇතුළත ප්‍රදේශ කිහිපයක සිදුවූ රිය අනතුරුවලින් පුද්ගලයින් පස් දෙනෙකු ජීවිතක්ෂයට පත්ව තිබේ. හසලක, දාහතේ ඇල ප්‍රදේශයේ දී අද අලුයම ලොරි රථයක යතුරුපැදියක් ගැටීමෙන් සිදුවූ රිය අනතුරකින් යතුරුපැදියේ ගමන් ගත් කාන්තාව ජීවිතක්ෂයට පත්ව තිබුණි. යතුරුපැදිය ධාවනය කළ ඇගේ සැමියා ද අනතුරින් තුවාල ලබා හසලක රෝහලේ ප්‍රතිකාර ලබමින් සිටින බව පොලිසිය පැවසීය. මේ අතර අනුරාධපුර - මිහින්ත‍ලේ ප්‍රධාන මාර්ගයේ සහ අනුරාධපුර කැකිරාව ප්‍රධාන මාර්ගයේ ඊයේ(02) පස්වරුවේ සිදුවූ රිය අනතුරු දෙකකින් පුද්ගලයින් දෙදෙනෙකු මියගොස් තිබේ. අධික වේගයෙන් ධාවනය වූ ‍මෝටර් රථයක් යතුරු පැදියක ගැටීමෙන් මින් එක් අනතුරක් සිදුව ඇති අතර එහිදී යතුරුපැදිකරු මියගොස් ඇති බව අනුරාධපුර පොලිසිය පැවසීය. ලොරි රථයක යතුරුපැදියක් ගැටීමෙන් සිදුව තිබූ අනෙක් අනතුරින් මියගොස් ඇත්තේ ද යතුරුපැදිකරුය. මේ අතර ත්‍රිකුණාමලය, මඩකළපුව ප්‍රධාන මාර්ගයේ කොඩිබේ ධීවර ගම්මානය ප්‍රදේශයේ දී ත්‍රිරෝද රථයක් පෙරළීමෙන් සිදුවූ අනතුරකින් එහි ගමන් ගත් පුද්ගලයෙකු ජීවිතක්ෂයට පත්ව තිබේ. ඊයේ රාත්‍රී සිදුවූ මෙම අනතුරින් තුවාල ලැබූ ත්‍රිරෝද රථයේ රියදුරු ද ත්‍රිකුණාමලය රෝහලේ ප්‍රතිකාර ලබන බව පොලිසිය පවසයි. කොළඹ - නුවර ප්‍රධාන මාර්ගයේ නැව්ගල ප්‍ර‍දේශයේ දී සිදුවූ රිය අනතුරකින් ද තවත් පුද්ගලයෙකු ජීවිතක්ෂයට පත්ව ඇත. මෝටර් රථයක පදිකයෙකු ගැටීමෙන් අනතුර සිදුව ඇති බව පොලිසිය පැවසීය.", "URL": "https://sinhala.adaderana.lk/news.php?nid=18491", "Category": null, "Parent URL": null}