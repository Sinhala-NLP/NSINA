{"Source": "Adaderana", "Timestamp": "November 28, 2018 10:47 am", "Headline": "නියඟය නිසා අඩු වයස් විවාහ ඉහළ යයි", "News Content": "ඇෆ්ගනිස්තානයේ ප්‍රදේශ කිහිපයක් මේ වන විට දරුණු නියඟයකට ගොදුරු වී ඇත.‍ ඇෆ්ගන් වැසියන් මුහුණපා සිටින දරුණු නියඟයත් සමඟ බාලවයස්කාර දරුවන් විවාහ කරදීම ඉහළ ගොස් ඇති බව ජගත් සංවිධානය අනාවරණ කළේය. දායාද ලෙස මුදල් ලබා ගැනීමේ අරමුණින් දරුවන් මෙලෙස අඩුවයසින් විවාහ කරදෙන බව ජගත් සංවිධාන බලධාරීන් ප්‍රකාශ කර ඇත. නියගය දරුණු ලෙස බලපා ඇති බැග්ඩිස් සහ හෙරට් ප්‍රදේශ වල මේ තත්ත්වය බහුලව දක්නට ලැබෙන බවද ඔවුන් පවසා ඇත. මෙය දරුවන් අලෙවි කිරීමක් බව පෙන්වා දෙන බලධාරීන් ඉන් ලැබෙන මුදල් එම දරුවන්ගේ මව්පියන් බොහෝ විට යොදවන්නේ සිය ණයතුරුස් පියවා ගැනීමට බව ද සඳහන්ය. කිසිදු ආදායම් මාර්ගයක් නොමැතිව අවතැන්ව සිටින ජනතාව ණයබරින් නිදහස් වීමට සොයාගෙන ඇති උපක්‍රමය ඇෆ්ගන් දරුවන් කෙරේ අතිශය දරුණු ලෙස බලපා ඇති බවත් ජගත් සංවිධාන වාර්තාවේ සඳහන් වෙයි. ඇෆ්ගනිස්තානයට බලපා ඇති නියගය හේතුවෙන් මේ වන විට දෙලක්ෂයකට අධික පිරිසක් අවතැන්ව සිටියි. ඉකුත් ජුලි මාසයේ සිට ඔක්තෝබර් දක්වා බාලවයස්කාර දරුවන් 161 දෙනෙකු විවාහ කරදී හෝ විවාහ ගිවිසගෙන ඇති බවටත් ජගත් සංවිධානය වෙත තොරතුරු වාර්තා වී තිබේ. ඔවුන්ගෙන් 155දෙනෙකු දැරියන් වන අතර ඉතිරි හයදෙනා පිරිමි දරුවන්ය.", "URL": "https://sinhala.adaderana.lk/news.php?nid=99921", "Category": null, "Parent URL": null}