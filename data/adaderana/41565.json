{"Source": "Adaderana", "Timestamp": "March 5, 2014 05:23 pm", "Headline": "පාදුක්කේ කොල්ලය - හමුදාවේ 3ගේ වැඩ තහනම්!", "News Content": "පාදුක්ක නගරයේ උකස් මධ්‍යස්ථානයක පසුගියදා සිදු වූ රුපියල් කෝටි එකහමාරක පමණ රන් භාණ්ඩ හා මුදල් කොල්ලය සම්බන්ධයෙන් සැකපිට අත්අඩංගුවට ගත් ආබාධිත හමුදා සෙබළුන් දෙදෙනාගේ සහ එම කොල්ලයට ගිනි අවිය සැපයු බව කියන ආබාධිත ලුතිනන්ගේ වැඩ තහනම් කර තිබේ. යුද හමුදාපති ලුතිනන් ජනරාල් දයා රත්නායක මහතාගේ නියෝගයක් මත අද සිට ක්‍රියාත්මක වන පරිදි ඔවුන්ගේ වැඩ තහනම් කළ බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පැවසීය. ලුතිනන් එම්. එච්. ඒ. කේ. රූපසිංහ සහ සාමාන්‍ය සෙබළුන් වන ඒ. කේ. වයි. සත්‍යකුමාර හා ආර්.ඩී.පී. ප්‍රියශාන්ත එම තිදෙනා වන අතර දැරූ නිලතල වලින් ද ඔවුන් ඉවත් කර ඇති බව හෙතෙම කීවේය. මෙම සිද්ධිය සම්බන්ධයෙන් මිරිහාන විශේෂ විමර්ශන ඒකකය පරීක්ෂණ පවත්වන අතර යුද හමුදා පොලීසියද ඔවුන්ට එරෙහි පරීක්ෂණ අරඹා ඇත.", "URL": "https://sinhala.adaderana.lk/news.php?nid=41565", "Category": null, "Parent URL": null}