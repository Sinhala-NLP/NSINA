{"Source": "Adaderana", "Timestamp": "July 16, 2014 04:35 pm", "Headline": "රනිල් ආවත් ආණ්ඩුව ඌව දිනනවා ", "News Content": "හරීන් ප්‍රනාන්දු නොව රනිල් වික්‍රමසිංහ ඌව පළාත් සභාවට තරඟ කළද, සන්ධාන ආණ්ඩුවේ ජයග්‍රහණය වළක්වන්නට හැකියාවක් නොමැති බව ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා පවසයි. අද(16) කොළඹ පැවති මාධ්‍ය හමුවකදී මාධ්‍යවේදියෙකු අසන ලද ප්‍රශ්නයකට ප්‍රතිචාර දක්වමින් අමාත්‍යවරයා මේ බව සඳහන් කළේය. ඌව පළාත් සභා මැතිවරණයට අදාළව බදුල්ල දිස්ත්‍රීක්කයෙන් ආසන කිහිපයක් අඩුකර එය මොණරාගල දිස්ත්‍රීක්කයට එකතු කිරීම සම්බන්ධයෙන් කතා බහ සිදුකෙරුණත් ඒ පිළිබඳ අවසන් තීරණයක් ගෙන නොමැති බව යාපා මහතා අවධාරණය කළේය. භූමිය හා ජනගහණය අනුව ඒ ආකාරයෙන් ආසන හුවමාරුවීම සිදුකෙරෙන බවත්, එය මීට පෙරාතුව බස්නාහිර,දකුණු හා මධ්‍යම පළාත් මැතිවරණ වලට අදාළවද සිදුකෙරුණු බවත් අමාත්‍යවරයා පෙන්වා දුන්නේය. එහෙත් ඒ කිසිදු අවස්ථාවක ඇති නොවුණු විරෝධයක් මේවන විට අවසන් තීරණයකට පවා එළඹ නැති ඌව පළාත් සභාවේ ආසන බෙදීයාම සම්බන්ධයෙන් විපක්ෂයේ මන්ත්‍රීවරුන් විසින් මවාපාන බව යාපා මහතා සඳහන් කළේය. එලෙස ආසන බෙදාවෙන්කිරීමට අදාළව තීන්දු තීරණ ගනු ලබන්නේ මැතිවරණ කොමසාරිස්වරයා විසින් බවත්, ඒ සඳහා රජයට හෝ වෙනත් කිසිදු දේශපාලන පක්ෂයකට බලපෑම් කළ නොහැකි බවත් අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=44710", "Category": null, "Parent URL": null}