{"Source": "Adaderana", "Timestamp": "December 12, 2017 09:29 pm", "Headline": " මුහමාලේ බිම් බෝම්බවලින් තොර වෙයි", "News Content": "එල්.ටී.ටී.ඊ සංවිධානය විසින් බිම් බෝම්බ වැඩිම ප්‍රමාණයක් වළලා තිබුණු කිලිනොච්චියේ - මුහමාලේ ප්‍රදේශයේ බිම් බෝම්බ සම්පූර්ණයෙන්ම ඉවත් කිරීමෙන් පසුව සාමාන්‍ය වැසියන් යළි එහි පදිංචි කරවීම සඳහා අද දා එම ප්‍රදේශය පලෙයි ප්‍රාදේශීය ලේකම්වරයා වෙත බාරදී තිබේ. මෙම ප්‍රදේශයේ බිම් බෝම්බ ඉවත් කිරීම ජාත්‍යන්තර බිම් බෝම්බ ඉවත් කිරීමේ සංවිධානයක් හා යුද හමුදාවේ ඉංජිනේරු බලකාය විසින් සිදු කරණ ලද අතර බිම් බෝම්බ ඉවත් කරණ ලද අක්කර 48 ක ප්‍රමාණයක් කිලිනොච්ච්ය පලෙයි ප්‍රාදේශීය ලේකම් ප්‍රමෝද්‍යන් ජෙයරාණි මහත්මිය වෙත බාරදී ඇත්තේ බිම් බෝම්බ ඉවත් කරණ ලද අන්තර් ජාතික සංවිධානයේ නියෝජිතයින් විසිනි. එල්.ටී.ටී.ඊ.සංවිධානය විසින් කිලිනොච්චි ප්‍රදේශය පාලනය කළ කාල වකවානුවේදී ඔවුන්ගේ අවසාන මුරපොලත් යුද හමුදා ප්‍රහාරවලින් බේරීමට ඉදි කළ ඉදිරි ආරක්ෂක තීරයත් පිහිටා තිබුණේ මෙම මුහමාලේ ප්‍රදේශයේය. මේ නිසා යුද හමුදාව එල්.ටී.ටී.ඊ.පාලන ප්‍රදේශයට ඇතුළු වීම වළක්වා ගැනීම සඳහා ඔවුන් මුහමාලේ ප්‍රදේශය පුරා බිම් බෝම්බ අතුරා තිබුණි. එම පළාත තුළ බිම්බෝම්බ ඉවත් කිරීම පිණිස වසර අටක කාලයක් ගත වී තිබේ.", "URL": "https://sinhala.adaderana.lk/news.php?nid=81419", "Category": null, "Parent URL": null}