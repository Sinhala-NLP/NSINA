{"Source": "Adaderana", "Timestamp": "January 18, 2012 10:51 am", "Headline": "ලේක්හවුස් සත්‍යග්‍රහය -මාරාන්තික උපවාසයක් කරන්න සූදානම් ", "News Content": "තම ඉල්ලීම් නොලැබුණහොත් පවත්වාගෙන යනු ලබන අඛණ්ඩ සත්‍යග්‍රහය,මාරාන්තික උපවාසයක් දක්වා ගෙනයාමට අදහස් කරන බව ශ්‍රී ලංකා නිදහස් සේවක සංගමයේ ලේක්හවුස් ශාඛාව පවසයි. ඉල්ලීම් කිහිපයක් මුල්කරගනිමින් ශ්‍රී ලංකා නිදහස් සේවක සංගමයේ ලේක්හවුස් ශාඛාව විසින් ඊයේ දිනයේ සත්‍යග්‍රහයක් ආරම්භ කළ අතර එය අද දිනටත් ක්‍රියාත්මක වන බව ලේක්හවුස් සේවක සංගමයේ ලේකම් ධම්මික කුලසිංහ මහතා සඳහන් කරයි. 2009 වසරේ සිට ලේක්හවුස් පාලනාධිකාරිය විසින් ඒක පාර්ශවික ලෙස සාමූහික ගිවිසුම උල්ලංඝණය කිරීම,වාර්ෂික ඉලක්කගත ගණනය කිරීම් මත වැඩිවිය යුතු ජීවන අංක වියදම් දීමනාව සීමා කිරීම මෙන්ම ලේක්හවුස් සභාපති බන්දුල පද්මකුමාර මහතාගේ අත්තනෝමතික ක්‍රියා කලාපයට එරෙහිව මෙම සත්‍යග්‍රහය ආරම්භ කළ බව ඔහු කියා සිටියි. වත්මන් සභාපතිවරයා විසින් නිදහස් සේවක සංගමය දෙකඩ කොට තම හිතවතුන් පිරිසක් වෙනම ශාඛා සමිතියක් ලෙස ස්ථාපිතකොට ගෙන නිදහස් සේවක සංගමයේ ක්‍රියාකාරීන්ගෙන් දිගින් දිගටම පළිගනිමින් සිටින බව ශ්‍රී ලංකා නිදහස් සේවක සංගමයේ ලේක්හවුස් ශාඛාවේ ලේකම්වරයා පෙන්වාදෙයි. සේවකයින් සේවයෙන් පහකිරීම්,මාරු කිරීම් මෙන්ම තර්ජන ගර්ජනද දිගින් දිගටම වැඩිවන බවත්,සභාපතිවරයාට එල්ලවී ඇති දූෂණ වංචා හා අක්‍රමිකතා චෝදනා තම සංගමය විසින් තහවුරු කර ඇති තත්ත්වයක් තුළ ලේක්හවුස් ආයතනයේ උන්නතියට නව සභාපතිවරයකු ලබාගැනීමේ අවශ්‍යතාවය තදින් දැනෙන බවත් ඔහු කියා සිටියි. පසුගිය 10 වන දින ‍ශ්‍රී ලංකා නිදහස් සේවක සංගමයේ නියෝජිතයින්ට ජනාධිපතිවරයා හා සාකච්ඡා කිරීමට අවස්ථාව ලබාදුන් බවත්,ඒ සඳහා තමන්ටත් ආරාධනා ලැබුණු බවත්,එසේ වුවද එම අවස්ථාවට සහභාගී වූ නිදහස් සේවක සංගමයේ ලේක්හවුස් ශාඛාවේ සභාපතිවරයාට හෝ ලේකම්වරයා වශයෙන් තමාට එම හමුවට ඇතුළුවන්නට අවසර නොදී ආපසු හරවා එවූ බවත් ධම්මික කුලසිංහ මහතා අවධාරණය කළේය. මීට මාස 6 ට ඉහතදී සේවක ගැටලුවලට විසඳුම් ඉල්ලා තමන් විසින් ලේක්හවුස් ආයතනය ඉදිරිපිට දැවැන්ත විරෝධතා ව්‍යාපාරයක් දින 4 ක් පුරා ගෙන යද්දී එතැනට පැමිණි ජනමාධ්‍ය අමාත්‍ය කෙහෙලිය රඹුක්වැල්ල මහතා ඉල්ලීම් ලබාදීමට කටයුතු කරන බවට පොරොන්දුවීම නිසා එකී විරෝධතා ව්‍යාපාරය අත්හිටවූ බව කුලසිංහ මහතා සිහිපත් කළේය. එකී පොරොන්දුව ඉටුකිරීමට අමාත්‍යවරයාට මාස 6 ක කල් ලබාදුන්නද මේවන තෙක් එකී පොරොන්දු ඉටුනොවීම නිසා මෙම සත්‍යග්‍රහය ආරම්භ කළ බවත්,ඉල්ලීම් නොලැබුණහොත් මෙම සත්‍යග්‍රහය අඛණ්ඩ මාරාන්තික උපවාසයක් දක්වා ගෙන යන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21464", "Category": null, "Parent URL": null}