{"Source": "Adaderana", "Timestamp": "August 22, 2019 01:36 pm", "Headline": "සැප්තැම්බර් මුල තවත් බෝට්ටුවක් ප්‍රවාහනයට", "News Content": "කොළඹ සහ යූනියන් පෙදෙස යා කරමින් බේරේ වැව මගී ප්‍රවාහන යාත්‍රා සේවය අද(22) ආරම්භ විය. මෙම ව්‍යාපෘතියේ අරමුණ, කොළඹ නගරයේ වාහන තදබදය අවම කරගැනීමයි. බේරේ වැව මගී ප්‍රවාහන යාත්‍රා සේවයේ සමාරම්භය අද පෙරවරුවේ කොළඹ කොටුව මැකලම් ගේට්ටුව අසළ බෝට්ටු අංගනයේදී අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්විය. මහා නගර හා බස්නාහිර සංවර්ධන අමාත්‍ය පාඨලී චම්පික රණවක මහතාගේ අදහසකට අනුව හඳුන්වාදුන් මෙම යාත්‍රා සේවය මගින් කොළඹ කොටුව හා යූනියන් පෙදෙස දක්වා දුර මිනිත්තු 15කටත් වඩා අඩු කාලයකින් ගමන් කිරීමට හැකිවෙයි. ශ්‍රී ලංකා නාවික හමුදාවේ අධීක්ෂනයෙන් සිදුකෙරෙන මෙම සේවාව මසක කාලයක් පුරාව නොමිලේ ලබාදෙනු ඇති. දුම්රිය මගීන් ඉලක්ක කරගනිමින් ආරම්භ කර ඇති මේ සේවාවට යාත්‍රා තුනක් ඇතුළත්. මිනිත්තු 30කට වරක් ක්‍රියාත්මක මෙම සේවාවට වායුසමීකරන යාත්‍රාවක් ද ඇතුළත්. වායු සමීකරන යාත්‍රාවේ මගීණ් 50දෙනකුට එකවර ගමන් කළ හැකි අතර සෙසු යාත්‍රාවක ගමන් කළ හැක්කේ, 15 දෙනකුට පමණයි. අදාළ යාත්‍රා ක්‍රියාත්මක වන්නේ, පෙරවරු 7.30 සිට 8.30 දක්වාත් පස්වරු 3.30 සිට 5.30 දක්වාත් කාලය අතරතුරයි. මේ සේවාව පිළිබඳ අද දෙරණ “බිග් ෆෝකස් “ වැඩසටහනට එක්වෙමින් වැඩිදුරටත් අදහස් දැක්වූ ශ්‍රී ලංකා ඉඩම් සංවර්ධනය කිරීමේ සංස්ථාවේ සභාපති රොෂාන් ගුණවර්ධන මහතා කියා සිටියේ, පොදු ප්‍රවාහනය එක තැන පල් වෙන නිසාවෙන් පුද්ගලික වාහන වෙත යොමු වීම මාර්ග තදබදයට විශාල හේතුවක් වු බවයි. පොදු ප්‍රවාහනයේ ගුණාත්මකභාවය අද ජනතාවට සරිලන තත්ත්වයකට නොමැති බවද ඒ මහතා පැවසීය. සැප්තැම්බර් මුල් සතියේ තවත් වායුසමීකරණය කරන ලද බෝට්ටුවක වැඩ කටයුතු නිම වන බවත් ගුණවර්ධන මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=117208", "Category": null, "Parent URL": null}