{"Source": "Adaderana", "Timestamp": "May 5, 2010 02:09 pm", "Headline": "\"හදිසිය\"ඕන  නෑ", "News Content": "යුද්ධය අවසන් වී වසරක් පමණ ගතවී ඇති බැවින් තවදුරටත් හදිසි නීතිය පැනවීමේ අවශ්‍යතාවක් නැතැයි එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් සෙනෙවිරත්න මහතා පවසයි.. හදිසි නීතිය මසකින් දීර්ඝ කිරීමේ යෝජනාව පිළිබඳ විවාදයට එක්වෙමින් මන්ත්‍රීවරයා සඳහන් කළේ හදිසි නීතිය සම්පූර්ණයෙන් ඉවත් කළ යුතු බවයි. ඒ සඳහා ක්‍රමානුකූල පියවර අවශ්‍ය නොවන බව ඔහු අද පාර්ලිමේන්තුවේදී පෙන්වා දුන්නේය.. ආණ්ඩුවේ ඇතැම් නිලධාරීන්ගේ ක්‍රියාකාරිත්වය පිළිබඳව ද යළි සලකා බැලිය යුතු බව ලක්ෂ්මන් සෙනෙවිරත්න මන්ත්‍රීවරයා අවධාරණය කළේය. ජෙනරාල් සරත් ෆොන්සේකා සහ එක්සත් ජාතික පක්ෂ පාර්ලිමේන්තු මන්ත්‍රී පාලිත තෙවරප්පෙරුම යන මහත්වරුන්ට පාර්ලිමේන්තු සැසිවාර සඳහා සහභාගී වීමට අදාළ නිලධාරීන් ඉඩ ලබා නොදීම සම්බන්ධයෙන් දැඩි අවධානය යොමු කළ යුතු බව ඔහු වැඩිදුරටත් ප්‍රකාශ කළේය. මෙම විවාදයට එක්වෙමින් අදහස් දැක්වූ අමාත්‍ය විමල් වීරවංශ මහතා සඳහන් කළේ ද හදිසි නීතිය සදාකාලික නොවිය යුතු බවයි. එය ඉවත් කළ යුතුය යන්න තම ස්ථාවරය බව පැවසූ වීරවංශ මහතා කෙ‍සේවෙතත් හදිසි නීතිය ඉවත් කිරීම සඳහා ‍මෙය සුදුසු කාලය නොවන බව ද ප්‍රකාශ කළේය.", "URL": "https://sinhala.adaderana.lk/news.php?nid=8193", "Category": null, "Parent URL": null}