{"Source": "Adaderana", "Timestamp": "May 16, 2019 08:29 am", "Headline": "මාදම්පේ ඇළ මාර්ගයක තිබී මිනිස් අස්ථි කොටස් හමුවෙයි", "News Content": "මාදම්පේ-මරම්බැටේ ප්‍රදේශයේ ඇළ මාර්ගයක තිබී හමුවූ මිනිස් අස්ථි කොටස් සම්බන්ධයෙන් විධිමත් පරීක්ෂණයක් සිදු කර අධිකරණයට කරුණු වාර්තා කරන ලෙස හලාවත වැඩ බලන මහේස්ත්‍රාත් ශානක උදයංග මහතා හලාවත මහා රෝහලේ අධිකරණ වෛද්‍ය නිලධාරීවරයාට නියෝග කළ බව අද දෙරණ වාර්තාකරු පවසයි. ඊයේ(15) වැනිදා සවස මාදම්පේ පොලීසියේ නිලධාරීන් විසින් මෙම අස්ථි කොටස් තොගය සොයා ගෙන තිබුණි. පොහොර උරයක බහා තිබූ අස්ථි කොටස් තොගයේ හිස් කබල සහ අනෙකුත් කොටස් පැහැදිලිවම දක්නට තිබුණි. කිසියම් අයෙකු විසින් මෙම අස්ථි කොටස් තොගය පොහොර උරයේ බහා ඇළ මාර්ගයට වෙත ගෙනවිත් දමන්නට ඇති බවට පොලීසිය පවසයි. සතුන් විසින් මෙම පොහොර උරය ඉරා දැමීම හේතුවෙන් එම අද්ථි කොටස් තොගය පිටතට පැමිණ තිබේ. හලාවත අතිරේක අධිකරණ වෛද්‍ය නිලධාරීඑච්.එම්.ඩබ්ලිව්.කුමාර මහතා ඇට කටු තිබූ ස්ථානයට පැමිණ නිරීක්ෂණ කටයුතු සිදු කරන ලදි. සිද්ධිය සම්බන්ධයෙන් මාදම්පේ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=110036", "Category": null, "Parent URL": null}