{"Source": "Adaderana", "Timestamp": "February 3, 2010 06:38 pm", "Headline": "ගම්පොළ සිද්ධියේ ප්‍රධාන සැකකරු දැලේ", "News Content": "ජනාධිපතිවරණයට පසුදින ගම්පොළ, තැඹිලිගල විහාරස්ථාන‍යක් ආසන්නයේ දී අත්බෝම්බ ප්‍රහාරයක් එල්ල කර හිමිනමක් සහ තවත් පුද්ගලයෙකු ඝාතනය කිරීමේ සිද්ධියේ ප්‍රධාන සැකකරු අත්අඩංගුවට ගෙන තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අයි.එම්.කරුණාරත්න මහතා පවසන පරිදි සැකකරු තෙඹුවන, වරකාගොඩ ප්‍රදේශයේ නිවසක සැඟව සිටියදී ගම්පොළ පොලිසියේ නිලධාරීන් පිරිසක් විසින් අත්අඩංගුවට ගෙන ඇත. සැකකරු අධිකරණයට ඉදිරිපත් කිරීමෙන් අනතුරුව ලබන 12 වැනිදා දක්වා රක්ෂිත බන්ධනාගාර ගතකර තිබේ.", "URL": "https://sinhala.adaderana.lk/news.php?nid=6450", "Category": null, "Parent URL": null}