{"Source": "Adaderana", "Timestamp": "June 9, 2013 12:54 pm", "Headline": "කත මැරුණාද? මැරුවාද?", "News Content": "(හලාවත වැඩ බලන මහේස්ත්‍රාත් නිශ්ශංක නානායක්කාර මහතා ඉදිරියේ මුලික මහේස්ත්‍රාත් පරීක්ෂණය පැවති ආකාරය ඡායාරූපයේ වේ) ඡායා රූ -ජුඩ් සමන්ත අභිරහස් ලෙස මියගොස් ඇති වයෝවෘද්ධ කාන්තාවකගේ මළ සිරුරක් හලාවත ලුණු ඔයේ තිබී සොයා ගත් බව හලාවත පොලීසිය පවසයි. අද (09) පෙරවරුවේ ප්‍රදේශවාසියෙකුගෙන් ලද තොරතුරක් අනුව මෙම මළ සිරුර සොයා ගෙන ඇති බව අප වාර්තාකරු කියයි. මියගොස් ඇත්තේ හලාවත, සංඝතට්ටාන පදිංචිව සිටි කේ.ඩී.තෙරේසා හාමි(85) නම අයෙකු බවට ඇයගේ ඥාතීන් විසින් හඳුනාගෙන ඇත. හලාවත වැඩ බලන මහේස්ත්‍රාත් නිශ්ශංක නානායක්කාර මහතා ලුණුඔය පාලම අසලට පැමිණ සිදුකරන ලද මුලික මහේස්ත්‍රාත් පරීක්ෂණයෙන් පසුව පශ්චාත් මරණ පරීක්ෂණය සිදුකරන ලෙස හලාවත මහා රෝහලේ අධිකරණ වෛද්‍ය නිලධාරීවරයා වෙත නියෝග කරන ලදි. මියගොස් ඇති කාන්තාවට දරු මුණුපුරන්ද සිටියත් ඇය ඔවුන් සමග එකට වාසය කර නැති බව පොලීසිය විසින් හෙළි කරගෙන ඇත. තම පවුලේ අයවළුන් සමග මෙන්ම අසල්වැසියන් සමගද මෙම කාන්තාව නිරන්තර ආරවුල් ඇති කරගෙන ඇති බව පොලීසිය කියයි. මියගොස් ඇති කාන්තාවගේ හිසේ තිබු පැළුම් තුවාලයක් සම්බන්ධයෙන් පොලීසියේ අවධානය යොමුවී ඇත. ඇතැම් විට සිය දිවි නසා ගැනීමේ චේතනාවෙන් ඇය ලුණුඔයට පැන්නාද? එසේ දියට පැනීමේදී හිසට තුවාල සිදුවූවාද යන්න සම්බන්ධයෙන් පොලීසියේ අවධානය යොමු වී තිබේ. එසේත් නැත්නම් කිසියම් පහරදීමක් හේතුවෙන් මෙම තුවාලය සිදුවුවාද?, ඉන් පසුව කිසියම් අයෙකු හෝ පිරිසක් විසින් ඇයව ලුණුඔයට ගෙනවිත් දැම්මාද යන්න සම්බන්ධයෙන්ද පොලීසියේ අවධානය යොමුවී ඇති බව අප වාර්තාකරු පවසයි. හලාවත පොලීසියේ අපරාධ අංශයේ ස්ථානාධිපති පොලිස් පරීක්ෂක එස්.එම්. දසනායක,උප පොලිස් පරීක්ෂකවරුන් වන අයි.එම්.ඩී. ඒ. කුමාරසේන, දිල්රුක්ෂ, අලහකෝන්, පොලිස් සැරයන්වරුන් වන 21837 කුලරත්න, 27758 තිලකසිරි, පොලිස් කොස්තාපල්වරුන් වන 40290 රත්නසිරි, 46298 ලක්ෂ්මන් යන නිලධාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=34765", "Category": null, "Parent URL": null}