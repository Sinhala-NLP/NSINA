{"Source": "Adaderana", "Timestamp": "March 12, 2012 10:10 pm", "Headline": " අහිමි කළ බලය යළි ලැබෙනතුරු රතනසාර හිමි උපවාසයේ ", "News Content": "අහිමි කළ විහාරාධිපති ධූරය යළි තමන් වෙත පවරාදෙන ලෙස ඉල්ලමින් මල්වතු මහා විහාරයීය කාරක මහා සංඝ සභාව විසින් මිහින්තලේ රජමහා විහාරාධිපති ධූරයෙන් ඉවත් කෙරුණු නාමල් වැවේ රතනසාර හිමි අද පස්වරුවේ සිට අඛණ්ඩ උපවාසයක නිරත වී සිටියි. මිහින්තලේ නගර උද්‍යානයේ තැනූ ආවරණයක් තුළ රතනසාර හිමියන් උපවාසයේ නිරතවී සිටින බව අද දෙරණ වාර්තාකරු සඳහන් කරයි. උපවාසය ආරම්භ කළ මොහොතේ රතනසාර හිමියන්ට සහය පළ කරන පිරිසක් උද්ඝෝෂණ ව්‍යාපාරයක් පැවැත්වූ බවත්,යළි රතනසාර හිමියන්ටම විහාරාධිපතිධූරය ලබාදෙන ලෙස මෙම උද්ඝෝෂකයන් මහ නායක හිමිවරුන්ට බල කළ බවත් අප වාර්තාකරු පවසයි. ළමා අපචාර චෝදනාවක‍ට අදාළව අධිකරණයේ විභාගවෙමින් පවත්නා නඩුවක සැකකරු වශයෙන් සිටින රතනසාර හිමියන් පොලීසියට ලබාදුන් කටඋත්තරය මෙන්ම පසුගිය සිකුරාදා දිනයේ මල්වතු මහා විහාරයීය කාරක මහා සංඝ සභාව හමුවට සැකකාර හිමියන් කැඳවා කරුණු විමසා බැලීමෙන් අනතුරුව උන්වහන්සේ විහාරාධිපතිධූරයෙන් ඉවත් කිරීමට තීරණය කෙරිණි. කෙසේ වෙතත් තමන්ට එරෙහිව අධිකරණය හමුවේ විභාගවෙමින් පවත්නා නඩුවේ තීන්දුව ප්‍රකාශයට පත්වනතුරු නොසිට විහාරාධිපතිධූරයෙන් ඉවත්කිරීම අසාධාරණ බවත්,අවම වශයෙන් ඒ සම්බන්ධයෙන් ප්‍රදේශයේ භික්ෂුන් වහන්සේලාගෙන් හෝ කරුණු විමසීමක් කළ යුතුව තිබුණු බවත් නාමල් වැවේ රතනසාර හිමියන් අවධාරණය කරයි. එබැවින් මල්වතු මහනායක හිමිවරුන් ගනු ලැබූ මෙම තීරණය ඉවත්කොටගෙන තමන් යළි විහාරාධිපතිධූරයට පත්කරන තුරු අඛණ්ඩව උපවාසයේ නිරතවන බව උන්වහන්සේ වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=22753", "Category": null, "Parent URL": null}