{"Source": "Adaderana", "Timestamp": "April 21, 2016 09:00 am", "Headline": "බක් පුරපසළොස්වක පොහොය අදයි", "News Content": "ලොවුතුරා සම්මා සම්බුදු පියාණන් වහන්සේ දෙවන වරට මෙරටට වැඩම කරවීම ඇතුළු වැදගත් සිදුවීම් රැසක් සිදුවූ බක්පුර පසළොස්වක පොහොය දිනය අදයි.චූලෝදර මහෝදර යන නා රජුන් දෙදෙනා අතර මැණික් පුටුවක් අරඹයා ඇතිවූ ආරවුලක් විසඳීම සඳහා බුදුරජාණන් වහන්සේ බක් පුරපසළොස්වක පොහෝ දිනක නාගදීපයට වැඩම කළ බව ශාසන ඉතිහාසයේ සඳහන් වෙයි.එමෙන්ම මහෝදර නාරජුගේ ඥාතියෙකු වූ මණිඅක්ඛිත නාගරාජයා තෙවන වරට කැලණියට වැඩම කරන ලෙස බුදුරජාණන් වහන්සේට ආරාධනා කරනු ලැබුවේද අද වන් පොහෝ දිනක බව ශාසන ඉතිහාසයේ සඳහන් වේ.මීට අමතරව සතර පෙර නිමිති වලින් පළමු වෙනි පෙරනිමිත්ත සිදුහත් කුමාරයාගේ ඇස ගැටීම සිදුවීම ඇතුළු තවත් වැදගත් කරුණු කාරණා රැසක් අද වන් පොහෝ දිනක සිදුව තිබේ.අද දිනය තුළ දිවයිනේ බොහෝ වෙහෙර විහාරස්ථාන වල දාන, ශීල, භාවනා වැඩසටහන් වලට මුල් තැන දෙමින් ආගමික වතාවත් රැසක් සිදුකෙරෙයි.මේ අතර එෆ්.එම් දොරණ අසපුව පෝදා සජීවී වැඩසටහන අද දිනය පුරා ගාල්ල, හිනිදුම ශ්‍රී ශාසනෝදයාරාම මහා විහාරස්ථානයේදී පැවැත්වෙයි.", "URL": "https://sinhala.adaderana.lk/news.php?nid=59374", "Category": null, "Parent URL": null}