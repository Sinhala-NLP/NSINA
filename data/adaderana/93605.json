{"Source": "Adaderana", "Timestamp": "August 1, 2018 11:33 am", "Headline": "අවිධිමත්ව පිහිටා ඇති කතරගම කඩ සාප්පු එක් ප‍්‍රධාන මධ්‍යස්ථානයකට", "News Content": "කතරගම පූජාභූමිය පුරා අවිධිමත්ව පිහිටා ඇති කඩ සාප්පු, වන්දනාමාන කිරීම සඳහා පැමිණෙන බැතිමතුන්ට අවහිරයක් නොවන පරිදි එක් ප‍්‍රධාන මධ්‍යස්ථානයකට කේන්ද්‍ර ගත කරන බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා ප‍්‍රකාශ කළේ ය. ඒ කතරගම පූජා භූමි පිවිසුම් සංවර්ධන ව්‍යාපෘතියේ තෙවන අදියරේ ඉදිකිරීම් කටයුතු ආරම්භ කිරීමේ අවස්ථාවට එක් වෙමිනි. කතරගම පූජා භූමිය පුරා අවිධිමත්ව කඩ සාප්පු පිහිටා ඇති බවත් එම කඩ සාප්පු එක් තැනකට ස්ථාන ගත කිරීමට අපි බලාපොරොත්තු වෙනවා. එම යෝජිත මධ්‍යස්ථානය කඩ කාමර 300 කට අධික ප‍්‍රමාණයකින් සමන්විතයි. එය නාගරික සංවර්ධන අධිකාරිය විසින් ඉදිකිරීම් කටයුතු සිදු කරන බවත් අමාත්‍යවරයා පැවසීය. එහිදී වැඩිදුරටත් අදහස් දැක්වූ අමාත්‍යවරයා, \"කතරගම ප‍්‍රදේශයට තවත් එක් විශාල ගැටළුවක් තමයි. වැසිකිලි සහ කැසිකිලි ගැටළුව. එම ගැටළුව කඩිනමින් විසඳන්න අපි පියවර ගන්නවා. ඒ වගේම කතරගම සහ සෙල්ල කතරගම භූ දර්ශන විධිමත් ලෙස සංවර්ධනයට ලක්කිරීමට පියවර ගන්නා බවත්, වැඩිහිටි කන්ද ප‍්‍රදේශයත් මැණික් ගඟ අවට ප‍්‍රදේශයත් භූ දර්ශන සංවර්ධනය ක‍්‍රමවත්ව සිදු කිරීමට බලාපොරොත්තුවන බව අමාත්‍යවරයා සඳහන් කළේ ය. තවද කතරගම සහ ඒ ආශ‍්‍රිත ප‍්‍රදේශයන් හි පෙර නොවූ විරූ පරිදි විශාල සංවර්ධනයකට ලක් කරන බවත් රුපියල් ලක්‍ෂ 5000 කට අධික ආයෝජනයක් කතරගම නගර සංවර්ධනය සඳහා යොදවා ඇති බව වැඩිදුරටත් පැවසූ අමාත්‍යවරයා දේශපාලන හෝ ජාති ආගම් කුළ බේදයකින් තොරව සැමට එක ලෙස සංවර්ධනය හා සම්පත් සමසේ බෙදී යන ක‍්‍රමවේදයක් ඇතිකරන බවද පැවසීය.\"", "URL": "https://sinhala.adaderana.lk/news.php?nid=93605", "Category": null, "Parent URL": null}