{"Source": "Adaderana", "Timestamp": "November 5, 2016 09:05 am", "Headline": " අමරදේව සූරීන්ගේ දේහය පිළිබද අවසන් කටයුතු අදයි", "News Content": "අභාවප්‍රාප්ත ආචාර්ය පණ්ඩිත් ඩබ්ලිව්. ඩී අමරදේව සූරීන්ගේ අවමංගල්‍ය උත්සවය වෙනුවෙන් අද(05) දිනයේ නිදහස් චතුරශ්‍රය පරිශ්‍රය අවට මාර්ග වල විශේෂ රථ වාහන සැලැස්මක් ක්‍රියාත්මක කරන බව පොලීසිය පවසයි. මේ අතර අභාවප්‍රාප්ත පණ්ඩිත් අමරදේවයන්ගේ දේහය පිළිබඳ අවසන් කටයුතු සිදු කෙරෙන අද දිනයේ කොළඹ නගර සීමා බල ප්‍රදේශයට අයත් සියලු සුරාසැල්, සිනමා ශාලා සහ මාංශ අලෙවි සැල් වසා දැමිය යුතු බව ද රජය දැනුම්දී තිබේ. අභාවප්‍රාප්ත ආචාර්ය පණ්ඩිත් ඩබ්ලිව්. ඩී අමරදේව සූරින්ගේ දේහය පිළිබද අවසන් කටයුතු අද පස්වරුවේ සිදු කෙරෙයි.රාජ්‍ය ගෞරව සහිතව කොළඹ නිදහස් චත්‍රරශ්‍ර පරිශ්‍රයේ අමරදේව සූරීන්ගේ දේහය පිළිබඳ අවසන් කටයුතු සිදු කිරීමට නියමිත බව ස්වදේශ කටයුතු අමාත්‍ය වජිර අබේවර්ධන මහතා පවසයි.කොළඹ නිදහස් චතුරශ්‍රයේ විශේෂ පීටිකාවක තැන්පත් කර ඇති ආචාර්ය පණ්ඩිත් ඩබ්ලිව්. ඩී අමරදේව සූරීන්ගේ දේහයට අවසන් ගෞරව දැක්වීම සඳහා ඊයේ(04) දහවල් සිට අති විශාල ජනතාවක් පැමිණෙමින් සිටින බව වාර්තා වෙයි.ඊයේ රාත්‍රිය පුරාවටද දහස් ගණනක පිරිසක් අමරදේව සූරින්ට සිය අවසන් බුහුමන දැක්වීම සඳහා නිදහස් චතුරශ්‍ර පරිශ්‍රයට පැමිණියේය.ඔවුන් අතර විවිධ ක්ෂේත්‍ර නියෝජනය කරමින් පැමිණ සිටි කලාකරුවන් ද වෙයි.", "URL": "https://sinhala.adaderana.lk/news.php?nid=65730", "Category": null, "Parent URL": null}