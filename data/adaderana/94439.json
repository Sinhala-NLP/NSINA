{"Source": "Adaderana", "Timestamp": "August 15, 2018 11:52 am", "Headline": "ස්වාධීන වෙනවා නම් මන්ත්‍රී ධූර අහෝසි කරන්න මහලේකම්ට බලය තියෙනවා", "News Content": "යම් දේශපාලන පක්ෂයක මන්ත්‍රීවරයෙකු ස්වාධීන වන්නේ නම් එම මන්ත්‍රීවරයාගේ මන්ත්‍රී ධුරය අහෝසී කරීමට එම පක්ෂයේ මහලේකම් වරයාට බලය ඇති බව ආණ්ඩුක්‍රම ව්‍යවස්ථාව ප්‍රතිසංස්කරණ පිළිබඳව මහජන අදහස් ලබාගැනීමේ කමිටුවේ සභාපති ලාල් විජේනායක මහතා පවසයි. කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. අපගේ ඡන්ද ක්‍රමය අනුව මුලින් ඡන්දය ලබා දෙන්නේ පක්ෂයට බවත් ඉන් අනතුරුව තමන් කැමති තිදෙනෙකුට මනාප ලබා දිය හැකි බවද ඒ මහතා පැවසීය. ඒ අනුව ඔවුන් පත්ව ඇත්තේ සන්ධානයේ ඡන්දවලින් නිසා සන්ධානයේ මහලේකම්වරයාට ඔවුන්ගේ මන්ත්‍රී ධූර අහෝසි කරන ලෙස මැතිවරණ කොමසාරිස්වරයාගෙන් ඉල්ලාසිටීමේ හැකියාවක් තිබෙන බවද ලාල් විජේනායක මහතා ප්‍රකාශ කළේය. පසුව මැතිවරණ කොමසාරිස්වරයා විසින් අදාළ මන්ත්‍රීවරුන්ගේ මන්ත්‍රී ධූර අහෝසි වී ඇති බවට කථානායකවරයාට හා අදාළ මන්ත්‍රීවරුන්ට දැනුම් දෙන බවද ඒ මහතා ප්‍රකාශ කළේය. මන්ත්‍රී ධූර අහෝසි වන මන්ත්‍රීවරුන්ට මාස දෙකක කාලයක් තුළ මෙම තීරණය නීති විරෝධී බව පවසමින් අධිකරණයට යාමේ හැකියාව තිබෙන බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=94439", "Category": null, "Parent URL": null}