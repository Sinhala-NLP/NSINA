{"Source": "Adaderana", "Timestamp": "July 15, 2012 09:00 am", "Headline": "ලබන මස ටෙ‍සෝ සංවිධානයේ සමුළුවක් පැවැත්වීමේ සැලැස්මක්", "News Content": "නැවත පණ ගන්වා ඇති \"ටෙසෝ\" හෙවත් දෙමළ ඊළාම් ආධාරකරුවන්ගේ සංවිධානය ලබන මාසයේ දී සමුළුවක් පැවැත්වීමට සැලසුම් කර ඇති බව ඩී.එම්.කේ.පක්ෂයේ නායක එම්.කරුණානිධි මහතා පවසයි. අගෝස්තු මස 12 වැනිදා වයි.එම්.සී.ඒ. ක්‍රීඩාංගණයේ දී එය පවත්වන බව ඔහු සඳහන් කර ඇත. ලබන මස මුල් සතියේ වල්ලිපුරම්හිදී සමුළුව පැවැත්වීමට සැලසුම් කර තිබුණ ද විදෙස් රටවල නියෝජිතයන් ඇතුළු විශාල පිරිසක් සමුළුවට සහභාගීවීමට නියමිත බැවින් එය පවත්වන ස්ථානය වෙනස් කර තිබේ. කෙසේ වුව ද එල්.ටී.ටී.ඊ. සංවිධානය තවදුරටත් තහනම් සංවිධානයක් බවට ඉන්දීය මධ්‍යම රජය ඊයේ ප්‍රකාශ කර තිබුණි. මේ අතර ශ්‍රී ලාංකික ගුවන් හමුදා සෙබලුන් පිරිසකට ඉන්දියාව තුළ පුහුණුව ලබාදීම සම්බන්ධයෙන් තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය කර ඇති ප්‍රකාශ මහඇමතිවරියකට තරම් නොවන බව කරුණානිධි මහතා ප්‍රකාශ කර ඇත. අදාළ කරුණට එරෙහි නොවීම සම්බන්ධයෙන් ජයලලිතා විසින් කරුණානිධි මහතාට දොස් පවරා තිබුණි.", "URL": "https://sinhala.adaderana.lk/news.php?nid=25789", "Category": null, "Parent URL": null}