{"Source": "Adaderana", "Timestamp": "January 5, 2018 10:28 am", "Headline": "ලක්ෂ ගණනක ස්වර්ණාභරණ මක්කමේ සිට රැගෙන පැමිණි පුද්ගලයෙකු රේගු දැලේ", "News Content": "මක්කම සිට නීතිවිරෝධී ලෙස ශ්‍රී ලංකාවට ගෙන ආ ස්වර්ණාභරණ තොගයක් රැගෙන ආ පුද්ගලයා ද සමඟ රේගු නිලධාරීන් විසින් අත් අඩංගුවට ගෙන ඇති බැව් රේගු මාධ්‍ය ප්‍රකාශක සුනිල් ජයරත්න මහතා පවසයි. මොහු කල්මුණේ ප්‍රදේශයේ පදිංචි 49 හැවිරිදි ව්‍යාපාරිකයෙකි. ඊයේ(04) සවස 4.15 ට පමණ සෞදි අරාබියේ මක්කම සිට පැමිණි ඕමාන් ගුවන් සේවයේ ඩබ්ලිව්.වයි. - 373 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . ඔහු රැගෙන ආ ගමන් මල්ලේ වූ රෙදි - පිළි අතර ඔතා , සඟවා ගෙන තිබූ මෙම ස්වර්ණාභරණ තොගය රේගු නිලධාරීන් විසින් අත් අඩංගුවට ගෙන තිබුණි. ඒවා අතර වළලු , මුදු සහ පෙන්ඩන්ට් තිබූ අතර , ඒවායේ මුළු බර ග්රෑම් 814.16 ක් බවත්, එම ස්වර්ණාභරණ තොගයේ වටිනාකම රුපියල් හතලිස් හතර ලක්ෂ හැත්‍තෑ දෙදහස් තුන් සිය අසූවක් (44,72,380) බවත් රේගු මාධ්‍ය ප්‍රකාශකවරයා සඳහන් කරයි. මෙම අත් අඩංගුවට ගැනීම සහකාර රේගු අධිකාරීවරුන් වන චරිත පෙරේරා, ගයාන් රාජරත්න සහ අනුර අමරසිංහ යන මහත්වරුන් විසින් සිදු කර තිබුණි. මේ පිළිබඳ වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ජගත් ඔබේසේකර මහතා විසින් පැවැත්වූ අතර, එහිදී මෙම ස්වර්ණාභරණ තොගය රාජසන්තක කර, මෙම ව්‍යාපාරිකයාට රුපියල් ලක්ෂයක (100,000) දඩ මුදලක් ගෙවන ලෙසද නියෝග කළේය.", "URL": "https://sinhala.adaderana.lk/news.php?nid=82535", "Category": null, "Parent URL": null}