{"Source": "Adaderana", "Timestamp": "March 20, 2014 10:28 am", "Headline": "හිමිනමක් අලි ප්‍රහාරයෙන් අපවත්වෙයි", "News Content": "වන අලියෙකුට කෙහෙල් ඇවරියක් හා වතුර බේසමක් ලබාදීමට ගොස් හම්බන්තොට, බඳගිරිය, බැමිණියන්වල, ආරණ්‍ය සේනාසනයේ 65 හැවිරිදි හිමිනමක එම අලියාගේ ප්‍රහාරයට ලක්ව අපවත් වී තිබේ. අද අලුයම මෙම සිද්ධිය වී ඇත. ගාල්ල, පොද්දල ප්‍රදේශයේ සිට මීට මාස 6ට පමණ ඉහතදී ඉහත සඳහන් කළ ආරණ්‍ය සේනාසනයට උන්වහන්සේ පැමිණ තිබේ. එකී ආරණ්‍ය සේනාසනය පරිශ්‍රයට ඊයේ රාත්‍රී වන අලියෙකු පැමිණ ඇති අතර අලියාගෙන් ප්‍රවේශම් වන ලෙසට විහාරාධිපති හිමියන් සෙසු හිමිවරුන්ට දන්වා ඇත. කෙසේ වුවද ප්‍රහාරයට ලක් වූ හිමිනම අලියාට ලබාදීම සඳහා වතුර බේසමක් මෙන්ම කෙහෙල් ඇවරියක් රැගෙනවිත් ආරණ්‍ය සේනාසනය පරිශ්‍රයේ තබා ඇති බැව් අප වාර්තාකරු පැවසීය. අලියා ද දෙවරක්ම ඊයේ රාත්‍රී සේනාසනය පරිශ්‍රයට පැමිණ ගොස් ඇති අතර එම හිමිනමට වතුර බේසම මෙන්ම කෙහෙල් ඇවරිය ද ලබාදීමට නොහැකි වී ඇත. අනතුරුව අද අලුයම 4.30ට පමණ ද අලියා පැමිණ නැවත යන විටදී එකී හිමිනම වතුර බේසමත් කෙහෙල් ඇවරියත් දීමට ගොස් අලියාගේ ප්‍රහාරයට ලක්ව මෙම අවාසනාවන්ත ඉරණමට මුහුණදී ඇති බව අප වාර්තාකරු පැවසීය. සිද්ධිය සම්බන්ධයෙන් පොලීසිය මෙන්ම වනජීවි නිලධාරීන්ද පරීක්ෂණ ආරම්භ කර තිබේ. මේ අතර මෙම සිද්ධිය වාර්තා කිරීමට ගිය අප වාර්තාකරුට හම්බන්තොට - ගොන්ඔරුව මාර්ගයේදී තවත් අත්දැකීමකට මුහුණ පෑමට සිදුව තිබේ. එනම් වන අලියෙකු එම මාර්ගය හරස් කරමින් රථවාහන ධාවනයට බාධාවන ලෙස හැසිරීමය. ඉහත ඡායා රූප පෙළේ පහතින් දක්නට ලැබෙන්නේ ඊට අදාළ ඡායා රූප කිහිපයකි. ඡායා රූ - රාහුල් සමන්ත", "URL": "https://sinhala.adaderana.lk/news.php?nid=41933", "Category": null, "Parent URL": null}