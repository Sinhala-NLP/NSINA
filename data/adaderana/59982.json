{"Source": "Adaderana", "Timestamp": "May 9, 2016 06:30 pm", "Headline": "යුද්ධය නෑ කියන්නේ තර්ජන නෑ කියන එක නෙවෙයි", "News Content": "සරත් ෆොන්සේකා වැන්නන් හමුදාපති ධූරයට පත් කිරීම වෙනුවෙන් තමන් වැන්නන්ට බූවල්ගෙන් තැලිය යුතු බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. හිටපු ආරක්ෂක ලේකම්වරයාට එල්ලවුණු මරාගෙන මැරෙන බෝම්බ ප්‍රහාරය ඔහු විසින්ම සැලසුම් සහගතව සිදුකරගනු ලැබූවක් බවට අමාත්‍ය,ෆීල්ඩ් මාර්ෂල් සරත් ෆොන්සේකා මහතා විසින් වරෙක කර තිබූ ප්‍රකාශය සම්බන්ධයෙන් මාධ්‍යවේදියෙකු ඇසූ ප්‍රශ්නයකට ප්‍රතිචාර දක්වමින් ඔහු මේ බව සඳහන් කළේය.ප්‍රකාශයක් ලබාදීම සඳහා ගෝඨාභය රාජපක්ෂ මහතා අද(09)බරපතළ වංචා දූෂණ සෙවීමේ ජනාධිපති කොමිසම වෙත පැමිණීමෙන් අනතුරුව මාධ්‍යවේදීන් හමුවූ අවස්ථාවේදී ඔහු මේ බව ප්‍රකාශ කළේය.ෆොන්සේකා මහතා විසින් විටෙන් විට සිදුකරනු ලබන මෝඩ ප්‍රකාශ සඳහා තමාට නීතිමය ක්‍රියාමාර්ග ගැනීමට ගියහොත් වෙනත් කටයුත්තක් සිදුකිරීමට කාලය නොමැති බව ඔහු සඳහන් කළේය.රාජකාරි කළ සමයේ තමාට තමාගේ ආරක්ෂකයින්ටත්,සෙසු සියළුදෙනාටත් හොරෙන් එල්.ටී.ටී.ඊ සාමාජිකයෙකු ගෙන්වාගෙන පුහුණු කරවිය හැක්කේ කෙසේදැයි රාජපක්ෂ මහතා මෙහිදී ප්‍රශ්න කළේය.ප්‍රභූ ආරක්ෂාව සැලසීමට ක්‍රියා මාර්ග ගැනීමේදී යෙදිය යුත්තේ පොලීසිය බව හෝ ඒ සඳහා නිශ්චිත ක්‍රමවේදයක් නොතිබුණු බවත්,ඒ ඒ පුද්ගලයාට එල්ලවන තර්ජන,ආරක්ෂිත වටපිටාව ආදී දේ සලකා බලා සුදුසු පියවර ගැනීමට හැකියාව පවතින බව ඔහු සඳහන් කළේය.ඒ අනුව අමාත්‍ය ඩග්ලස් දේවානන්ද,ආනන්ද සංගරී වැනි මහත්වරුන්ට මෙන්ම හිටපු විදේශ අමාත්‍ය ලක්ෂ්මන් කදිරගාමර් මහතාගේ බිරිඳටද හමුදා ආරක්ෂාව ලබාදී තිබුණු බව ගෝඨාභය රාජපක්ෂ මහතා සිහිපත් කළේය.එල්.ටී.ටී.ඊ ත්‍රස්තවාදය රටින් තුරන් කළ නිසාම අදටත් එල්.ටී.ටී.ඊයේ අංක එකේ ඉලක්කය බවට පත්ව ඇති මහින්ද රාජපක්ෂ වැන්නෙකුට පවත්නා තර්ජනය සැලකිල්ලට ගෙන ඔහුට තවදුරටත් හමුදා ආරක්ෂාව ලබාදීම සිදුකළ යුතුව තිබුණු බව ඔහු අවධාරණය කළේය.යුද්ධයක් නෑ කීවද එයින් තර්ජන නැති බවක් නොහැ‍ඟවෙන බවත්,තර්ජන තවමත් පවතින බවත්,එය පුද්ගල ආරක්ෂාවට මෙන්ම රටේ ආරක්ෂාවටද එකසේ අදාළ බවත් රාජපක්ෂ මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59982", "Category": null, "Parent URL": null}