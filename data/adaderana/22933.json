{"Source": "Adaderana", "Timestamp": "March 20, 2012 09:25 pm", "Headline": " මන්ත්‍රී ජෝන් මාධ්‍යවේදීන් හරවා යවයි", "News Content": "ජන මාධ්‍යයේ සහයක් තමාට අවශ්‍ය නොවන බව විපක්ෂයේ ප්‍රධාන සංවිධායක,එ.ජා.ප පාර්ලිමේන්තු මන්ත්‍රී ජෝන් අමරතුංග මහතා පවසයි. අද විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පැවති රැස්වීමක් ආවරණය කිරීමට ගිය මාධ්‍යවේදීන් හරවා එවමින් හෙතෙම මේ බව සඳහන් කරයි. කඳාන පිහිටි ජෝන් අමරතුංග මහතාගේ නිවස ඉදිරිපිට ඔහුගේ දේශපාලන කාර්යාලයේ රනිල් වික්‍රමසිංහ මහතාගේ ප්‍රධානත්වයෙන් රැස්වීමක් පැවැත්වීමට කටයුතු යොදා තිබියදී එය ආවරණය කිරීම සඳහා මාධ්‍යවේදීන් කිහිපදෙනකු පැමිණ තිබේ. එහෙත් ඔහුගේ ආරක්ෂකයින් මාධ්‍යවේදීන් කිසිවෙකුටත් කාර්යාල භූමියට හෝ පිවිසීමට අවසර ලබා නොදුන් නිසා ඒ පිළිබඳ ජෝන් අමරතුංග මන්ත්‍රීවරයාගෙන් විමසා ඇත. තමා මාධ්‍යයට ආරාධනා නොකළ බවත්,විපක්ෂ නායකතුමා මාධ්‍යය‍ට අකමැති බවත් පවසා ඇති මන්ත්‍රීවරයා වහාම එතැනින් පිටව යා යුතු බවට මාධ්‍යවේදීන්ට දන්වා තිබේ. සිරිකොත පක්ෂ මූලස්ථානය ප්‍රතිසංස්කරණය කිරීම සඳහා අරමුදල් රැස්කිරීම හා එහි ආදායම් වියදම් පිළිබඳ සාකච්ඡා කිරීමට මෙම රැස්වීම කැඳවා ඇතැයි පක්ෂයේ අභ්‍යන්තර ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=22933", "Category": null, "Parent URL": null}