{"Source": "Adaderana", "Timestamp": "December 1, 2010 12:28 pm", "Headline": "මුල් වීඩියෝ නැතිව සාක්ෂි මෙහෙයවිය හැකිද..?-තීන්දුව 8 දාට කල්යයි", "News Content": "සුදු කොඩි ප්‍රකාශය පිළිබඳ නඩුවේ මුල් වීඩියෝ පටය නොමැතිව සාක්ෂි මෙහෙයවීමට හැකියාවක් ඇත්ද නැද්ද යන්න පිළිබඳ දෙනු ලබන තීන්දුව කල්තබන බව කොළඹ මහාධිකරණය අද(01) නිවේදනය කරන ලදී. මෙම නඩුව කැඳවන ලද අවස්ථාවේදී ත්‍රිපුද්ගල මහාධිකරණ විනිසුරු මඬුල්ලේ සභාපතිනිය වන දීපාලි විජේසුන්දර මහත්මිය කියා සිටියේ ත්‍රිපුද්ගල විනිසුරු මඩුල්ලේ එස්.රසීන් මහතා අසනීප තත්ත්වයේ පසුවන බැවින් අද දින අධිකරණයට වාර්තා නොකරන බවයි. ඒ හේතුවෙන් නඩු තීන්දුව ලබාදීම කල්තබන බව ඇය අධිකරණයට දන්වා සිටි අතර ඒ අනුව ලබන 08 වන දින අදාළ තීන්දුව ලබාදීමට කටයුතු කරන බවද සඳහන් කළාය. ඉකුත්දා අධිකරණය නියෝගයක් නිකුත් කරමින් පසුගිය ජනාධිපතිවරණය සමයෙහි විත්තිකාර සරත් ෆොන්සේකා මහතා රත්නපුරේදී කළ කතාව අඩංගු මුල් වීඩියෝ පටය පසුගිය 29 දින අධිකරණයට ඉදිරිපත් කරන මෙන් දෙරණ රූපවාහිනී ආයතනයට නියෝග කර තිබුණි. එහෙත් එහි මුල් පිටපත තමන් සතුව නොමැති බව දෙරණ රූපවාහිනී ආයනතය අද අධිකරණයට දැනුම් දී සිටියේය. මුල් වීඩියෝ පටය නොමැතිව මෙම වීඩියෝ සාක්ෂිය මෙහෙයවීම සිදුකළ නොහැකි බවට මෙහිදී විත්තියේ නීතිඥවරයා අධිකරණයට කරුණු දක්වමින් තර්ක කර සිටියේය. එසේ කළහොත් විත්තිකරුට දැඩි අසාධාරණයක් සිදුවන බව විත්තියේ නීතිඥවරයා සඳහන් කළේය. එහෙත් මුල් පිටපත නොමැතිව වුව ද වීඩියෝ සාක්ෂි මෙහෙයවීමට ප්‍රතිපාදන අපරාධ නඩු විධාන සංග්‍රහයේ පවතින බවට පැමිණිල්ල වෙනුවෙන් රජයේ නියෝජ්‍ය සොලිස්ටර් ජෙනරල්වරයා කරුණු දක්වමින් ප්‍රකාශ කළේය. කෙසේවෙතත් ඉදිරිපත් වූ කරුණු සලකා බැලූ දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඬුල්ල මුල් වීඩියෝ පටය නොමැතිව සාක්ෂි මෙහෙයවීමට හැකියාව තිබේද යන තීන්දුව අද දින ලබාදෙන බව නිවේදනය කර තිබිණි. කෙසේ වෙතත් ත්‍රිපුද්ගල විනිසුරු මඩුල්ලේ එක් විනිසුරුවරයෙකුගේ නොපැමිණීම හේතුවෙන් අදාළ තීන්දුව ලබන 08 වන දිනට කල්තබන බව මහාධිකරණය විසින් නියෝග කරන ලදී. සරත් ෆොන්සේකා මහතා විසින් පෙනී සිටි නීතිඥ නලින් ලද්දුවහෙට්ටි මහතා අද දින අධිකරණයට කරුණු දක්වමින් කියා සිටියේ පසුගියදා නියෝජ්‍ය අමාත්‍ය අබ්දුල් කාදර් මහතා නිදහස් කරමින් කොළඹ මහාධිකරණය විසින් ලබාදුන් තීන්දුව පිළිබඳ අවධානය යොමු කරන ලෙසයි. අබ්දුල් කාදර් මහතාට එරෙහි නඩුවේ ලේඛන වල මුල් පිටපත් නොමැති නිසා මහාධිකරණය විසින් ඔහු නිදහස් කරන්නට තීරණය කළ බව විත්තියේ නීතිඥ ලද්දුවහෙට්ටි මහතා මෙහිදී සිහිපත් කළේය. කෙසේ වෙතත් එම කරුණු ලිඛිතව ඉදිරිපත් කරන ලෙස මහාධිකරණය විසින් විත්තියේ නීතිඥවරයාට නියම කරන ලදී.", "URL": "https://sinhala.adaderana.lk/news.php?nid=12524", "Category": null, "Parent URL": null}