{"Source": "Adaderana", "Timestamp": "July 19, 2011 01:02 pm", "Headline": "නිව්ස් ඔෆ් ද වර්ල්ඩ් හිටපු කතෘවරුන් ප්‍රශ්න කිරීමේ සූදානමක්", "News Content": "විවාදයට ලක්ව තිබෙන මහා බ්‍රිතාන්‍ය නිව්ස් ඔෆ් ද වර්ල්ඩ් පුවත්පතේ හිටපු කතෘවරුන්ගෙන් ප්‍රශ්න කිරීමට එරට මන්ත්‍රීවරුන් සූදානම් වේ. මහජන මාධ්‍ය කමිටුව වෙත පැමිණෙන ලෙස අදාළ කතෘවරුන්ට නොතීසි නිකුත් කර තිබූ බව බ්‍රිතාන්‍ය වාර්තා පවසයි. ඒ අනුව නිව්ස් ඔෆ් ද වර්ල්ඩ් පුවත්පතේ හිටපු කතෘ රෙබෙකා බෲක්ස් සහ එම පුවත්ප‍ත් ආයත‍නයේ ප්‍රධානීන් වූ ජේම්ස් මර්ඩොක් සහ රූපට් යන පිරිස අදාළ කමිටුව හමුවට පැමිණෙනු ඇත. ලොව සුප්‍රසිද්ධ පුද්ගලයින්ගේ ජංගම දුරකථන සංවාදවලට රහසේ සවන් දීම සහ ජංගම දුරකථන පද්ධති තුළට අනවසරයෙන් ඇතුළු වීම සම්බන්ධයෙන් නිව්ස් ඔෆ් ද වර්ල්ඩ් පුවත්පතට චෝදනා එල්ල වී තිබුණි. ඒ අනුව එම පුවත්පත වසා දැමීමට පුවත් පත් ආයතන ප්‍රධානීන් තීරණය කර තිබූ අතර චෝදනා දුරදිග යාම හේතුවෙන් පාර්ලිමේන්තු මහජන කමිටුව වෙත ද පැමිණිලි ලැබී තිබූ බව එරට වාර්තා පවසයි. මේ අතර ජංගම දුරකථන වලට අනවසරයෙන් ඇතුළු වීම සඳහා සහය දුන් බව කියන එම පුවත්පතට අයත් මාධ්‍යවේදියෙකු මිය ගොස් සිටිය දී හමු වූ බව ‍බ්‍රිතාන්‍ය පොලිසිය ප්‍රකාශ කරයි. ඔහු සිය දිවි නසාගෙන ඇත්ද නැතහොත් ස්වාභාවික ලෙස මිය ගොස් ඇත් ද යන්න මෙතෙක් අනාවරණය වී නැත. එහෙත් පුවත්පතට සහ තමන් වෙත විවිධ චෝදනා එල්ල වෙමින් තිබෙන අවස්ථාවක ඔහුගේ මියයාම ගැටලු සහගත බව බ්‍රිතාන්‍ය වාර්තා පෙන්වා දෙයි.", "URL": "https://sinhala.adaderana.lk/news.php?nid=17503", "Category": null, "Parent URL": null}