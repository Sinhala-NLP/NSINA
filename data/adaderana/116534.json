{"Source": "Adaderana", "Timestamp": "August 14, 2019 04:36 pm", "Headline": "ලෙකීමා ප්‍රචණ්ඩයි-මිලියන 10ක් පීඩාවට", "News Content": "ලෙකීමා සුළි කුණාටුව හේතුවෙන් පීඩාවට පත්වූ චීන වැසියන් ගණන මිලියන 10 ඉක්මවන බව එරට මාධ්‍ය වාර්තා කරයි. කුණාටුව හේතුවෙන් පුද්ගලයන් පනස් දෙනෙකු පමණ මියගියේය. මේ වසරේදී චීනයට බලපෑ නව වැනි මෙන්ම ප්‍රබලම සුළි කුණාටුව ලෙකීමා සුළි කුණාටුවයි. ඉන් එරට ප්‍රධාන වාණිජ නගරය වන ෂැංහයි නගරය ඇතුළුව නැගෙනහිර වෙරළාසන්න කලාපයේ ප්‍රදේශ රැසකට දැඩි බලපෑම් එල්ල විය. ලෙකීමා සුළි කුණාටුවේ බලපෑමෙන් නිවාස අටදහසකට අධික ප්‍රමාණයක් මුළුමණින් විනාශවී ඇති බව ගණන් බලා තිබේ. එමෙන්ම තවත් නිවාස පනස් දෙදහසකට පමණ හානි සිදුව ඇති අතර අයහපත් කාලගුණයෙන් විනාශ වූ භෝග වගාවන් ප්‍රමාණය හෙක්ටයාර හත්ලක්ෂය ඉක්මවන බව සඳහන් වෙයි. විපතට පත් ජනතාවට සහන සැලසීම සඳහා චීන රජය යුවාන් මිලියන තුන්සීයකට අධික ප්‍රමාණයක් වෙන්කර ඇති බවයි විදෙස් වාර්තාවල දැක්වෙයි. එමෙන්ම සහන සේවා මෙහෙයුම් සඳහා ගිනි නිවීම් සේවකයන්, හමුදා භටයන් හා පොලිසිය මෙන්ම රාජ්‍ය සේවකයන්ද යොදවා ඇති බව සඳහන්ය.", "URL": "https://sinhala.adaderana.lk/news.php?nid=116534", "Category": null, "Parent URL": null}