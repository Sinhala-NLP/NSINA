{"Source": "Adaderana", "Timestamp": "March 27, 2018 12:55 pm", "Headline": " අනතුරු 2යි-මරණ 2යි", "News Content": "යාපනය,මන්නාරම ප්‍රධාන මාර්ගයේ නාවට්කුලි ප්‍රදේශයේ ඊයේ(26) රාත්‍රි‍යේ සිදුවු රිය අනතුරකින් පුද්ගලයෙකු ජීවිතක්ෂයට පත්ව ඇති බව යාපනය චාවකච්චේරි පොලීසිය පවසයි. චාවකච්චේරි පොලීසිය පැවසූවේ නාවික හමුදා ජල බවුසර රථයක් පුද්ගලයෙකුගේ ගැටීමෙන් වයස අවුරුදු 35 ක පමණ පුද්ගලයෙකු ජීවිතක්ෂයට පත්ව ඇති බවයි. මියගිය පුද්ගලයාගේ මළ සිරුර යාපනය චාවකච්චේරි රෝහලේ තැන්පත් කොට ඇති බවද පොලීසිය සඳහන් කළේය. අධික වේගයෙන් ධාවනය වූ බවුසර රථය පුද්ගලයාගේ ගැටී ඇති බවද පොලීසිය පැවසීය. සිද්ධිය සම්බන්ධයෙන් චාවකච්චේරි පොලීසිය වැඩිදුර පරීක්ෂණ මෙහෙයවයි. මේ අතර ගොරකදූව - නෙළුව මාර්ගයේ මීගහතැන්න ප්‍රදේශයේ දී ට්‍රැක්ටර් රථයක් රියදුරුට පාලනය කරගත නොහැකිව පෙරළීයාමෙන් සිදුවු අනතුරකින් පුද්ගලයෙකු මියගොස් තිබේ. අනතුරෙන් ට්‍රැක්ටර් රථයේ රියදුරු ඇතුළු පුද්ගලයින් සිව් දෙනෙකු තුවාල ලබා මීගහතැන්න රෝහලට ඇතුළත් කර ඇති අතර වැඩිදුර ප්‍රතිකාර සඳහා කළුතර - නාගොඩ රෝහලට ඇතුළත් කළ අයෙකු මියගොස් ඇති බව සඳහන්ය.", "URL": "https://sinhala.adaderana.lk/news.php?nid=86437", "Category": null, "Parent URL": null}