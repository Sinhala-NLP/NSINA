{"Source": "Adaderana", "Timestamp": "March 1, 2010 06:27 pm", "Headline": "යූ.ඇන්.පියේ ප්‍රතිපත්ති ප්‍රකාශනය දින 10 ක් තුළ ගේනවා", "News Content": "එක්සත් ජාතික පක්ෂය සිය මැතිවරණ ප්‍රතිපත්ති ප්‍රකාශය ඉදිරි දින 10 ඇතුළත ඉදිරිපත් කරන බව එම පක්ෂයේ ලේකම් තිස්ස අත්තනායක මහතා පවසයි. ප්‍රජාතන්ත්‍රවාදය ශක්තිමත් කිරීම, ආර්ථිකය වර්ධනය කිරීම සහ ජීවන බර අඩුකිරීම ඇතුළු වැදගත් කරුණු රැසක් ඊට ඇතුළත් කර ඇති බව තිස්ස අත්තනායක මහතා සඳහන් කරයි. ඉදිරි මැතිවරණයෙන් බලය ලබා ගත් පසු අමාත්‍ය මණ්ඩලය 35 දක්වා අඩුකරන බව රජය විසින් පුන පුනා ප්‍රකාශ කරනු ලැබූවද පාර්ලිමේන්තුව විසුරුවා හැරීමෙන් පසුවද පසුගිය පාර්ලිමේන්තුව නියෝජනය කරමින් සිටි ඇමතිවරුන් 112 දෙනාගේ සියලු වරප්‍රසාද ඒ අයුරින්ම ලබා දීමට රජය කටයුතු කර ඇති වගද කියා සිටියේය. මෙහිදී වැඩිදුරටත් අදහස් දැක්වූ තිස්ස අත්තනායක මහතා කියා සිටියේ පසුගිය ජනාධිපතිවරණ කාලය තුළ රාජ්‍ය සේවකයින් සඳහා වැඩිකළ වැටුප ජනවාරි මාස‍යට එකතු කර නොමැති බවයි.", "URL": "https://sinhala.adaderana.lk/news.php?nid=7010", "Category": null, "Parent URL": null}