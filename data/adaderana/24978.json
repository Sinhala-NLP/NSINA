{"Source": "Adaderana", "Timestamp": "June 12, 2012 06:18 pm", "Headline": "කේන් සමාගම \"පෙට්රෝෆෙඞ් \"සම්මානයෙන් පිදුම් ලබයි", "News Content": "ඉන්දියාවේ ප‍්‍රථම සහ ආසියාවේ සීඝ්‍රයෙන් ව්‍යාප්ත වන තෙල් සමාගම වන කේන් ඉන්දියා සමාගමට \"පෙට්රෝෆෙඞ්\" සම්මානය පසුගියදා හිමිවිය. එම ආයතනයට මෙම සම්මානය හිමි වූයේ 2012 වසරේ සුපිරි තෙල් හා ස්වාභාවික ගෑස් නල ප‍්‍රවාහන සමාගම වීම සම්බන්ධයෙනි. ඉන්දියාවේ තෙල් සහ ස්වාභාවික ගෑස් අමාත්‍ය ජායිපාල් රෙඩිඩි මහතා විසින් ඉන්දියාවේ නවදිල්ලි නුවර පැවත්වූ සම්මාන උළෙලකදී මෙම සම්මානය කේන් ඉන්දියා සමාගම වෙත පිරිනමන ලදී. මෙම සම්මානයෙන් ඇගයෙන්නේ ඉන්දියාවේ මංගලා නල සංවර්ධන ව්‍යාපෘතියේ සාර්ථකත්වයයි. ඉන්දියාවේ ONGC සමාගම සමග ඒකාබද්ධ ව්‍යාපාරයක් වන මෙම ව්‍යාපෘතිය ඉන්දියාවේ බලශක්ති ආරක්ෂාවේ ජීවනාලිය බවට පත්වී ඇත. ඉන්දියාවේ බොරතෙල් නිෂ්පාදනයට 20% ක දායකත්වයක් සපයන මෙම ව්‍යාපෘතිය ඉන්දියානු ජාතියට ඉතා වැදගත් ව්‍යාපෘතික් බවට පත්ව ඇත. ලෝකයේ දීර්ඝතම (670)තෙල් නලය වන ඉහළ උෂ්ණත්වයකින් නිරතුරු උණුසුම් වන මංගලා නලය හරහා රාජස්ථාන් බොරතෙල් 75%ක පිරිපහදු පහසුකම් ඉන්දියාවට ලබාදෙයි. මෙම නලමාර්ගය මගින් ඉන්දියානු තෙල් පිරිපහදු කරන්නන්ට බාමර් ප‍්‍රදේශයේ බොරතෙල් මිලියන 85 කට වැඩි ප‍්‍රමාණයක් 2012 වර්ෂයේ ලබාදී තිබේ. ඉන්දියාවේ තෙල් ආනයනය ඩොලර් බිලියන 6 කින් අවම කිරීමට මෙම නල මාර්ගයෙන් සැපයු තෙල් ප‍්‍රමාණය තුළින් හැකිවී තිබේ. එරට විදේශ විනිමයට ඩොලර් බිලියන 2.4 ක දායකත්වයක් සැපයීමටද මෙම ව්‍යාපෘතිය සමත් වී ඇති අතර මෙම නල තව දුරටත් සංවර්ධනය කරමින් මුහුදු තීරයේ තෙල් පිරිපහදු කරන්නන්ටද බොරතෙල් සැපයීමට බලාපොරොත්තුවේ. මංගලා නල පද්ධතියේ කි‍්‍රයාවලිය සංකීර්ණ වුවද එය ඉතා අඩු මිලකින් කි‍්‍රයාත්මකවන්නක් ලෙස හැඳින්වෙයි. එහි පැවැත්ම සදහා කේන් සමාගම ජාත්‍යන්තර තත්ත්වයේ කි‍්‍රයාවලියක් මේ වන විටත් සකස්කර තිබේ.", "URL": "https://sinhala.adaderana.lk/news.php?nid=24978", "Category": null, "Parent URL": null}