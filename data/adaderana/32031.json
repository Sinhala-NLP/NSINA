{"Source": "Adaderana", "Timestamp": "March 1, 2013 04:11 pm", "Headline": "කුමාරට ඇසිඩ් ගැසූවන් රිමාන්ඩ්", "News Content": "උතුරු මැද පළාත් ආයුර්වේද කොමසාරිස් කුමාර අල්විස් මහතාට ඇසිඩ් ප්‍රහාරයක් එල්ල කිරීමට සම්බන්ධ සැකකරුවන් ලබන 15 වැනිදා දක්වා රක්ෂිත බන්ධනාගාර ගත කර තිබේ. අදාළ සැකකරුවන් අනුරාධපුර අතිරේක මහේස්ත්‍රාත් චන්දිම එදිරිමාන්න මහතා හමුවට ඉදිරිපත් කිරීමෙන් අනතුරුව ඔවුන් රක්ෂිත බන්ධනාගාර ගත කර ඇති බව සඳහන්ය. ඇසිඩ් ප්‍රහාරය සම්බන්ධයෙන් ආයුර්වේද වෛද්‍යවරයෙකු, යුධ හමුදා සෙබලෙකු සහ මාළු ව්‍යාපාරිකයෙකු අනුරාධපුර පොලීසියේ නිලධාරීන් කණ්ඩායමක් විසින් ඊයේ අත්අඩංගුවට ගන්නා ලදී. අධිකරණය වෙත ඉදිරිපත් කිරීමෙන් අනතුරුව මහේස්ත්‍රාත්වරයා පොලීසියට නියෝග කළේ දෙවන සහ තෙවන විත්තිකරුවන් වන යුධ හමුදා සෙබලා සහ මාළු ව්‍යාපාරිකයා ලබන 15 වැනිදා හඳුනාගැනීමේ පෙරට්ටුවට ඉදිරිපත් කරන ලෙසයි.", "URL": "https://sinhala.adaderana.lk/news.php?nid=32031", "Category": null, "Parent URL": null}