{"Source": "Adaderana", "Timestamp": "July 14, 2013 11:10 am", "Headline": "නාදුනන පුද්ගලයින්ට මුදල් දෙන්න එපා!", "News Content": "දුරකථන භාවිතා කරමින් විවිධ පුද්ගලයින් බිය ගන්වා මුදල් ලබා ගැනීම පිළිබඳ පැමිණිලි රැසක් වාර්තා වී ඇති බව පොලිස් මූලස්ථානය පවසයි. පොලිස් මූලස්ථානය නිවේදනයක් නිකුත් කරමින් පෙන්වාදෙන්නේ එවැනි පුද්ගලයින් සම්බන්ධයෙන් බිය නොවී ළඟම ඇති පොලිස්ථානයට හෝ පහත දැක්වෙන දුරකථන අංකවලට දැනුම්දෙන ලෙසයි. එම නිවේදනය වැඩිදුරටත් පහත පරිදිය. දුරකථන භාවිතා කරමින් වංචනිකව ව්‍යාපාරිකයින් හා විවිධ පුද්ගලයින් බිය ගන්වා මුදල් ලබා ගැනීම පිළිබඳ පැමිණිලි රැසක් පොලීසියට වාර්තා වී ඇත. ව්‍යාපාරිකයින් හා විවිධ පුද්ගලයින් දුරකථන මගින් සම්බන්ධ කර ගනිමින් අපරාධ පරීක්‍ෂණ දෙපාර්තමේන්තුව (CID) ත‍්‍රස්තවාදී විමර්ශන කොට්ඨාසය (TID) කොළඹ අපරාධ කොට්ඨාසය (CCD) වැනි පොලීසියේ විශේෂ විමර්ශන ඒකක හෝ වෙනත් පොලිස් ස්ථාන මගින් ඔවුන්ට එරෙහිව විවිධ අපරාධ සම්බන්ධයෙන් විමර්ශන සිදු කරන බවටත් ඒ අනුව අත්අඩංගුවට ගැනීමට නියමිත බවටත් සත්‍යයෙන් තොර කරුණු සඳහන් කරන අපරාධකරුවන් ඔවුන් බිය ගන්වා අදාළ විමර්ශන සිදු නොකිරීමට විශාල වශයෙන් මුදල් නම් කළ ගිණුමකට බැර කරන ලෙසට හෝ ඊසි කෑෂ්” කරන ලෙසට පෙළඹවීම මෙහි ඇති විශේෂත්වයයි. එවැනි බිය ගැන්වීම්වලින් බියට පත් වන පුද්ගලයින් කිසිදු සොයා බැලීමකින් තොරව අපරාධකරුවන් විසින් නම් කරන ගිණුම්වලට මුදල් තැන්පත් කිරීමටත් “ඊසි කෑෂ්” කිරීමටත් පෙළඹේ. තවද මෙම ඇමතුම්වලින් බියට පත් වන පුද්ගලයින් පොලීසියට පැමිණිලි කිරීමට මැලිවන නිසා එය නීතිය ක‍්‍රියාත්මක කිරීම සඳහා පොලිසියට බාධාවක් වී ඇත. එබැවින් යම් කිසි පුද්ගලයෙකු දුරකථන මාර්ගයෙන් හෝ වෙනත් ආකාරයකින් බිය ගන්වා මුදල් ලබා ගැනීමට උත්සහ කළහොත් එවැනි වංචනික ක‍්‍රමවලට බිය නොවී හසු නොවී වහාම ළගම ඇති පොලිස් ස්ථානයට හෝ පහත සදහන් දුරකථන අංක භාවිතා කරමින් පොලිසියට තොරතුරු ලබාදෙන ලෙස ජනතාව මෙයින් දැනුවත් කෙරේ. පොලිස්පති උපකාරක මැදිරිය 0112 444 480 - 81-82-83", "URL": "https://sinhala.adaderana.lk/news.php?nid=35770", "Category": null, "Parent URL": null}