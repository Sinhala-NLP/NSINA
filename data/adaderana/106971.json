{"Source": "Adaderana", "Timestamp": "March 29, 2019 01:43 pm", "Headline": "මහනුවර නයිට් බසාර් වෙළඳ පොළට විරෝධය පා බස් රථ ධාවනය නවතී", "News Content": "මහනුවර නගරයේ ශ්‍රී වික්‍රමරාජ සිංහ මාවතේ අද(29) දින විවෘත කිරීමට නියමිත වෙළඳ පොලකට එරෙහිව විරෝධතාවයක් ආරම්භ කර තිබේ. අම්පිටිය, පැණිදෙණිය, මහකන්ද, අරුප්පොල, ලේවැල්ල,යක්හගපිටිය,පිළිමතලාව යන මාර්ගවල බස්රථ රියදුරන් කොන්දොස්තරවරුන් හා ත්‍රීරෝද රථ රියදුරන් හා ජනතාව මෙම විරෝධයට එක්ව සිටියහ. අදාළ පිරිසගේ බස් රථ මහනුවර නගරයේ මෙම මාවතේ පිහිටා ඇති බවත්, එම ස්ථානයේ වෙළඳ කුටි ස්ථාපිත කර ඇති හේතුවෙන් බස් ගාල් කිරීමට නොහැකි බවත්, පවසමින් මාර්ගය හරස්කරමින් බස් රථ ධාවනයෙන් ඉවත්ව විරෝධතාවයේ යෙදී ඇත. අදාළ විරෝධතාවය අසලට පැමිණි ප්‍රධාන පොලිස් පරීක්ෂක ඒ.එම්.අබේකෝන් බංඩාර මහතා අදාළ බලධාරීන් දැනුවත් කරන බව ද පැවසීය. මහනුවර රථ වාහන අංශ හෝ නිලධාරීන් ඔවුන් සන්සුන් කිරීම සඳහා මහත් වෙහෙසක් ගත් අයුරුද දක්නට ලැබුණු බව අද දෙරණ වාර්තාකරු පවසයි. මේ හේතුවෙන් මහනුවර දැඩි රථවාහන තදබදයක් ද පැවතියේය. පෙරවරු 7.30 පමණ මෙම විරෝධතාවය ආරම්භ කර තිබේ. මේ වන විටත් එය පැවැත් වෙන බව අප වාර්තාකරු පැවසීය.", "URL": "https://sinhala.adaderana.lk/news.php?nid=106971", "Category": null, "Parent URL": null}