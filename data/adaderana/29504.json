{"Source": "Adaderana", "Timestamp": "November 26, 2012 03:55 pm", "Headline": "හේරත් නවසීලන්තයට යළිත් තර්ජනයක් වෙයි - නවසීලන්තය 412යි - හේරත් 103/6යි", "News Content": "රංගන හේරත් ලකුණු 103ට කඩුලු 6ක් බිඳ දමමින් නවසීලන්ත පිතිකරුවන්ට යළි හිසරදයක් වුවද ශ්‍රී ලංකා පන්දු යවන්නන් හමුවේ ඔවුන් පළමු ඉනිම සඳහා ලකුණු 412ක් රැස්කර ගන්නා ලදී. මෙම තරගයේ පළමු දිනය නිමාවන විට තරගයේ වැඩි ගෞරව දිනා ගෙන සිටි නවසීලන්ත කණ්ඩායම කඩුලු 2ක් පමණක් දැවී ලකුණු 223ක් ලබාගෙන සිටියේය. එහෙත් තරගය අද ආරම්භ කිරීමෙන් පසු තෙවන කඩුල්ල සඳහා රොස් ටේලර් හා කේන් විලියම්සන් ගොඩනගා තිබු වටිනා සබඳතාවය බිඳ දැමීමට රංගන හේරත් සමත් විය. ඔවුන් දෙදෙනා තෙවන කඩුල්ල සඳහා ගොඩැනැඟු සබඳතාවය ලකුණු 262කි. ඒ අනුව ඊයේ තරගය නිමා වන විට ලකුණු 119ක් ලබා සිටි‍ රොස් ටේලර් ලකුණු 142දී දැවී ගිය අතර කේන් විලියම්සන් ලකුණු 135ට දැවී ගියේද රංගන ‍හේරත්ගේ පන්දුවක් හමුවේදීය. රංගන හේරත් ගාල්ලේදී පැවැති පළමු ටෙස්ට් තරගයේදී කඩුලු 11 බිඳ දැමීමට ද සමත් විය. නවසීලන්ත කණ්ඩායම වෙනුවෙන් ඩැනියෙල් ෆ්ලයින් ලකුණු 53 ක් ලබා ගත් අතර සෙසු පිතිකරුවන් අඩු ලකුණු සංඛ්‍යාවකට දවා ගැනීමට ශ්‍රී ලංකා පන්දු යවන්නන්ට හැකි විය. මෙම තරගය කොළඹ පී සරා ඕවල් ක‍්‍රීඩාංගණයේ දී පැවැත්වෙන අතර තරග දෙකකින් සමන්විත ශ්‍රී ලංකා නවසීලන්ත ටෙස්ට් තරගාවලියේ පළමු තරගය ශ‍්‍රී ලංකා කණ්ඩායම කඩුළු 10 කින් ජය ගත්තේය.", "URL": "https://sinhala.adaderana.lk/news.php?nid=29504", "Category": null, "Parent URL": null}