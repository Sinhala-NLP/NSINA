{"Source": "Adaderana", "Timestamp": "September 3, 2013 07:32 am", "Headline": "දුම්පානයෙන් දිනකට 54 ක් මරුට", "News Content": "දුම්පානය හේතුවෙන් දිනකට මෙරට පුද්ගලයින් 54 දෙනෙකු මරණයට පත් වන බව සෞඛ්‍ය අමාත්‍යංශය පවසයි. වාර්ෂිකව පුද්ගලයින් 20,000ක් පමණ දුම්බීම නිසා මරණයට පත් වන බවත්, දිනකට මෙරට පුද්ගලයින් දුම්පානය සඳහා රුපියල් මිලියන 210ක මුදලක් වැය කරන බවත් අමාත්‍යංශය පෙන්වාදෙයි. දුම්පානයෙන් ඇති වන රෝගවලට ප්‍රතිකාර කිරීම සඳහා වාර්ෂිකව රුපියල් මිලියන 12,000ක මුදලක් වැය කරන බවත් , විශේෂයෙන් පිළිකා වර්ග 8ට සහ ඇසේ සුද ඇති වීමේ රෝගයට ප්‍රධානතම හේතුව දුම්පානය බවත් ඔවුන් සඳහන් කරයි. මේ අතර 2013 වසරේ දුම්කොළ විරෝධී දින ගෝලීය සම්මානය සෞඛ්‍ය අමාත්‍ය මෛත්‍රීපාල සිරිසේන මහතාට අද දිනයේ පිරිනැමීමට නියමිතය. ජනාධිපති මහින්ද රාජපක්ෂ මහතාගේ ප්‍රධානත්වයෙන් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී මෙම සම්මානය පිරිණැමීමේ උත්සවය පැවැත්වෙන බව සෞඛ්‍ය අමාත්යාංශය සඳහන් කරයි. ලෝක සෞඛ්‍ය සංවිධානය විසින් සෑම වසරකම ලෝකයේ දුම්වැටි විරෝධී ව්‍යාපාර ශක්තිමත් කරන රාජ්‍ය නායකයින් , අමාත්‍යවරුන් සහ විද්වතුන් තෝරා ඉන් විශිෂ්ටතම සේවයක් සිදුකළ පුද්ගලයාට මෙම සම්මානය පිරිනමනු ලබයි.", "URL": "https://sinhala.adaderana.lk/news.php?nid=37106", "Category": null, "Parent URL": null}