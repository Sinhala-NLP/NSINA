{"Source": "Adaderana", "Timestamp": "January 28, 2019 07:22 pm", "Headline": "රන්ජන්ගේ නඩුව 30 වනදාට කල්යයි", "News Content": "අධිකරණයට අපහාස කළේ යැයි චෝදනා කරමින් රාජ්‍ය අමාත්‍ය රන්ජන් රාමනායක මහතාට එරෙහිව නීතිපතිවරයා ගොනු කර තිබෙන චෝදනා පත්‍රය ශ්‍රේෂ්ඨාධිකරණය හමුවේ අද විභාගයට ගනු ලැබුවේය. එහිදී විද්‍යුත් මාධ්‍ය ආයතනයක ප්‍රවෘත්ති අධ්‍යක්ෂවරයෙකුගෙන් සාක්ෂි ලබාදීම සිදු වුණි. 2018 වසරේ අගෝස්තු 21 වැනිදින මාධ්‍ය හමුවේ ප්‍රකාශයක් කරමින් අධිකරණයට අපහාස කළ බවට චෝදනා කරමින් රාජ්‍ය අමාත්‍ය රන්ජන් රාමනායක මහතාට එරෙහිව ගොනු කෙරුණු නඩුව අද කැඳවූ අවස්ථාවේ විද්‍යුත් මාධ්‍ය ආයතනයක ප්‍රවෘත්ති අධ්‍යක්ෂවරයෙකුගෙන් සාක්ෂි විමසනු ලැබුවේය. රංජන් රාමනායක මහතා කළ ප්‍රකාශයට අදාළ වීඩියෝවේ මුල් පිටපත එම ආයතනය සතුව නොමැති බව අධිකරණය හමුවේ ප්‍රකාශ වූ අතර විත්තිකාර පාර්ශ්වයේ නීතීඥයා ප්‍රශ්න කළ අවස්ථාවේ සාක්ෂිකරු කියා සිටියේ ඕනෑම ප්‍රවෘත්තියකට සම්බන්ධ යම් වීඩියෝවක මුල් පිටපත දින 07කින් පසුව මකා දැමීමක් සිදුවන බවයි. එහිදී විනිසුරු සිසිර ද ආබෘ මහතා ප්‍රශ්නයක් මතු කරමින් රන්ජන් රාමනායක මහතාගේ ප්‍රකාශය තුළ විනිසුරුවන්ට ප්‍රශංසාත්මක අදහස් අඩංගු කොටස් කපා දමා තිබිය හැකි බවට වගඋත්තරකාර පාර්ශවය මතු කරන තර්කය ගැන සාක්ෂිකරුගේ අවධානයට යොමු කළේය. එවැනි විනිසුරුවරුන්ට ප්‍රශංසාත්මක කොටස් ප්‍රවෘත්ති විකාශයේදී කපා දැමීම සම්බන්ධයෙන් රන්ජන් රාමනායක මහතා විසින් එම විද්‍යුත් මාධ්‍ය ආයතනයට පසුදා හෝ ඉන් අනතුරුව කිසියම් පැමිණිල්ලක් සිදුකර තිබුනේ දැයි විනිසුරු සිසිර ද ආබෲ මහතා සාක්ෂිකරුගෙන් විමසුවේය. ඊට පිළිතුරු දෙමින් සාක්ෂිකරු කියා සිටියේ තම දැනුම අනුව රන්ජන් රාමනායක මහතා විසින් එවැනි දැනුම්දීමක් නොකළ බවයි. වැඩිදුර නඩු විභාගය මේ මස 30 වනදාට කල් තැබුණි.", "URL": "https://sinhala.adaderana.lk/news.php?nid=103242", "Category": null, "Parent URL": null}