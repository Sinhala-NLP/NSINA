{"Source": "Adaderana", "Timestamp": "January 29, 2017 09:00 am", "Headline": "ට්‍රම්ප්ගේ නියෝගයට අධිකරණ නියෝගයක්!", "News Content": "අමෙරිකාව තුළ රැඳී සිටින සරණාගතයින් පිටුවහල් කිරීමට ජනාධිපති ඩොනල්ඩ් ට්‍රම්ප් නිකුත් කළ නියෝගය තාවකාලිකව අත්හිටුවීමට එරට අධිකරණයක් විසින් නියෝග කර තිබේ.අදාළ නියෝගය සම්බන්ධයෙන් අමෙරිකානු සිවිල් අයිතීන්ගේ සංගමය විසින් ගොනු කරන ලද නඩුවකට අනුව අධිකරණය විසින් මෙම නියෝගය නිකුත් කර ඇති බව විදෙස් මාධ්‍ය වාර්තා කළේය.ඒ අනුව වීසා බලපත්‍ර මත රැඳී සිටින සරණාගතයින් සහ අනෙකුත් සරණාගතයින් පිටුවහල් කිරීම තාවකාලිකව අත්හිටුවීමට නියෝග කර තිබේ.සිය මැතිවරණ ප්‍රකාශනයේ පොරොන්දුවක් මත රටවල් කිහිපයක සරණාගතයින් සඳහා අමෙරිකාව තහනම් කලාපයක් බවට පත් කිරීමට ජනාධිපති ඩොනල්ඩ් ට්‍රම්ප් විසින් නියෝගයක් නිකුත් කරනු ලැබීය.රටවල් කිහිපයක සරණාගතයින්ට අමෙරිකාවට ඇතුළු වීම තහනම් කිරීමට විරෝධය පළකරමින් සරණාගතයින් පිරිසක් නිව්යෝර්ක් ජෝන් එෆ්.කෙනඩි ගුවන්තොටුපොළේ දී විරෝධතාවක ද නිරත වුණි.මේ අතර සරණාගතයින් සඳහා අමෙරිකාව තහනම් කලාපයක් බවට පත් කිරීමේ ප්‍රතිපත්තිය සම්බන්ධයෙන් තමා එකඟ නොවන බව බ්‍රිතාන්‍ය අග්‍රාමාත්‍ය තෙරේසා මේ පවසයි.ඇය පවසන්නේ අදාළ ප්‍රතිපත්තිය බ්‍රිතාන්‍ය ජනතාව කෙරෙහිද බලපැවැත්වෙන්නේ නම් ඒ පිළිබඳ සලකා බලන ලෙස අමෙරිකානු ජනාධිපතිවරයාගෙන් ඉල්ලා සිටින බවයි.", "URL": "https://sinhala.adaderana.lk/news.php?nid=68774", "Category": null, "Parent URL": null}