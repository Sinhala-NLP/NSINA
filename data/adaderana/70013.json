{"Source": "Adaderana", "Timestamp": "February 23, 2017 03:39 pm", "Headline": "එක් මාවතක් - එක් තීරයක් සමුළුවට අගමැතිට ආරාධනා", "News Content": "චීන කොමියුනිස්ට් පක්ෂ ජාත්‍යන්තර දෙපාර්තමේන්තු අමාත්‍ය සොං තඕ මහතා අග්‍රාමාත්‍ය රනිල් වික්‍රමසිංහ මහතා හමුවී සාකච්ඡා පවත්වා තිබේ.අරලියගහ මන්දිරයේදී පැවති මෙම සාකච්ඡාවේදී අග්‍රාමාත්‍යවරයා ප්‍රකාශ කර ඇත්තේ චීන කොමියුනිස්ට් පක්ෂය සමඟ සබඳතා ඇති කරගත් ශ්‍රීලංකාවේ මුල්ම දේශපාලන පක්ෂය එක්සත් ජාතික පක්ෂය බවයි.මහජන චීන සමූහාණ්ඩුව පිහිටුවීමෙන් පසු එක්සත් ජාතික පක්ෂ රජය චීනය සමඟ වෙළෙඳ සබඳතා ඇති කරගත් බව අග්‍රාමාත්‍යවරයා ප්‍රකාශ කර තිබේ.දේශීය හා විදේශීය වශයෙන් දේශපාලන සිතියමෙහි විවිධ වෙනස්කම් සිදු වුවද ඒ සෑම අවස්ථාවකම චීනය සහ ශ්‍රී ලංකාව සිය මිත්‍රත්වය අඛණ්ඩව පවත්වාගෙන ගොස් ඇති බවද අග්‍රාමාත්‍ය රනිල් වික්‍රමසිංහ මහතා එහිදී ප්‍රකාශ කර ඇති බව සඳහන්ය.එහිදී අදහස් දක්වමින් චීන අමාත්‍ය සොං තඕ මහතා සඳහන් කර ඇත්තේ චීන කොමියුනිස්ට් පක්ෂය හා එක්සත් ජාතික පක්ෂය අතර ඇති දීර්ඝකාලීන සබඳතා පදනම් කරගනිමින් ශ්‍රී ලංකාව ඉන්දියන් සාගරයේ කේන්ද්‍රස්ථානයක් බවට පත්වීම සඳහා දරණ ප්‍රයත්නයට පූර්ණ සහය ලබාදෙන බවයි.මෙහිදී ලබන මැයි මාසයේ චීනයේ පැවැත්වෙන “එක් මාවතක් - එක් තීරයක්“ ඉහළ පෙළේ සමුළුව සඳහා චීන ජනාධිපතිවරයාගේ ආරාධනය සොං තඕ අමාත්‍යවරයා විසින් ඉදිරිපත් කර ඇති අතර අග්‍රාමාත්‍යවරයා එය පිළිගත් බව අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=70013", "Category": null, "Parent URL": null}