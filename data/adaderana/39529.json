{"Source": "Adaderana", "Timestamp": "December 12, 2013 01:25 pm", "Headline": "සජිත්ට ආරාධනා කරනවා - එකතු වී ප්‍රබල විපක්ෂයක් හදන්න පුළුවන් ", "News Content": "එ.ජා.ප. නායකත්ව මණ්ඩලයත් සමඟ එක්වන ලෙස එ.ජා.ප. පාර්ලිමේන්තු මන්ත්‍රී සජිත් ප්‍රේමදාස මහතාට ආරාධනා කරන බව එක්සත් භික්ෂු පෙරමුණේ අනුශාසක ගිරාඹේ ආනන්ද හිමියෝ පවසති. ඒ අනුව නායකත්ව මණ්ඩලය සතුව පොඩි පොඩි ආරවුල් ඇති බවත්, ඒවා සාකච්ඡා කර විසඳාගත හැකි බවත් අද(12) පැවති මාධ්‍ය හමුවකදී උන්වහන්සේ සඳහන් කළේය. රටට සහ ජනතාවට ආදරයක් තිබේ නම් නායකත්ව මණ්ඩලය සඳහා ශක්තියක් ලබාදෙන ලෙස තමන් සජිත් ප්‍රේමදාස මහතාගෙන් ඉල්ලා සිටින බවද ගිරාඹේ හිමි අවධාරණය කර සිටියේය. එසේ එකතුවීමෙන් ප්‍රබල විපක්ෂයක් ගොඩනගා ගත හැකි බවත්, නායකත්ව මණ්ඩලය මේ වන විට ශක්තිමත් ආකාරයෙන් පවතින බවත් උන්වහන්සේ එම අවස්ථාවේදී පෙන්වා දුන්නේය. නායකත්ව මණ්ඩලය විවේචනය කිරීම එයින් පිට ගමන් කිරීම පක්ෂයට සුබදායක නොවනු ඇති බවත්, විපක්ෂය ශක්තිමත් කිරීම සඳහා නායකත්ව මණ්ඩලයක් ස්ථාපිත කර බවත් ගිරාඹේ හිමි කීවේය. සෞභාග්‍යමත් රටක ප්‍රබල විපක්ෂයක් ගොඩ නැගීම සඳහා සැවොම ඒකරාශී වන ලෙස උන්වහන්සේ වැඩිදුරටත් පෙන්වා දුන්නේය. එම අවස්ථාව ඇමතූ මව්බිම ජනතා පක්ෂයේ නායක හේම කුමාර නානායක්කාර මහතා පවසා ‍සිටියේ ඇතැම් මාධ්‍ය වල ප්‍රවෘත්ති සඳහා මාතෘකා යොදන්නේ අරලියගහ මන්දිරයේ සිටි බවත්, ජනතාවට ඇහුන්කන් නොදී ආණ්ඩුව පමණක් තනිව ගමනක් යන බවයි. එසේම කරු ජයසූරිය මහතා යනු ප්‍රජාතන්ත්‍රවාදී, ලයාන්විත නායකයෙකු බවත්, නමුත් එම නායකත්වය ඔහුට තනිව කර නොහැකි බවත්, ඒ සඳහා ඔහුට සහයෝගය ලබාදිය යුත් බවත් ඔහු සඳහන් කර සිටියේය. එසේම බොරදියේ මාළු බාන පිරිස් ආණ්ඩුවේ ඇති බවද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39529", "Category": null, "Parent URL": null}