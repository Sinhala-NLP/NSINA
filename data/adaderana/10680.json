{"Source": "Adaderana", "Timestamp": "September 6, 2010 04:35 pm", "Headline": "ජනපති කොමිසමෙන් මහ ජනයාටත් සැසිවාරයක්", "News Content": "උගත් පාඩම් සහ ප්‍රතිසන්ධානය පිළිබඳ කොමිසන් සභාවේ මහජනයාට විවෘත තවත් සැසිවාරයක් මේ වන විට පැවැත්වේ. අද දිනයේ ආචාර්ය අනුර ඒකනායක, සුසන්ත රත්නායක සහ කේ.ටී රාජසිංහම් යන මහත්වරුන්ගෙන් සාක්ෂි සටහන් කර ‍ගැනෙන බව එම කොමිසම සඳහා වූ කාර්යාලය සඳහන් කර ඇත. කිලිනොච්චි සහ මුලතිව් ප්‍රදේශ වල මහජනතාව වෙනුවෙන් යළි විවෘත සැසි වාර පැවැත්වීම සඳහා ලබන 17 සහ 19 යන දින වල එම කොමිසම අදාළ ප්‍රදේශ වල රැස්වීමට නියමිතය. යාපනය ජනතාවගේ සාක්ෂි සටහන් කර ගැනීම සඳහා ඔක්තෝබර් මස 09 වැනිදා සිට 13 වැනිදා දක්වා මෙම කොමිසම යාපනයේ රැස්වන බව උගත් පාඩම් සහ ප්‍රතිසන්ධානය පිළිබඳ කොමිසන් සභාවේ ලේකම්වරයා පවසයි. මෙම සභාව පිළිබඳ මහජන විමසීම් තවදුරටත් ලැබෙමින් පවතින බැවින් ඒවා භාර ගැනීමට කොමිසම තීරණය කර ඇති බව එම කොමිසම වැඩිදුරටත් දැනුම් දෙයි.", "URL": "https://sinhala.adaderana.lk/news.php?nid=10680", "Category": null, "Parent URL": null}