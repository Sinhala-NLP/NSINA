{"Source": "Adaderana", "Timestamp": "August 9, 2012 10:36 am", "Headline": " පෙදරේරු කර්මාන්තය සංවර්ධනය කිරීමට ලෆාජ් වැඩමුළුවක්", "News Content": "නව්‍ය සහ ආරක්ෂිත ක‍්‍රම භාවිත කිරීමෙන් සේවා ඵලදායිත්වය වැඩිකර ගන්නේ කෙසේද යන්න පිළිබඳව පෙදරේරු මහතුන් දැනුවත් කිරීම සඳහා සීමාසහිත ලෆාජ් මහවැලි සිමෙන්ති පුද්ගලික සමාගම මෑත දී වැඩමුළුවක් පවත්වන ලදී. දැනුවත්භාවය සහ ආරක්ෂාකාරී හැසිරීම හරහා අනතුරු වළක්වාලීම යන ලෆාජ් ජාත්‍යන්තර අරමුණ හා එක්ව යන මෙම වැඩමුළුව අළුත්ගම\"රිවර්ඬේල් රිසෝට්ස්\" හීදී පවත්වන ලදී. අලුත්ගම ප‍්‍රදේශය අවට ගොඩනැගිලි ඉදිකිරීම සම්බන්ධයෙන් අවුරුදු 15 කට වැඩි පළපුරුද්ද ඇති ජ්‍යෙෂ්ඨ පෙදරේරු මහතුන් විශාල සංඛ්‍යාවක් මෙම වැඩමුළුව සඳහා සහභාගී විය. \"ඉදිකිරීම් වෘත්තීය විශේෂඥ සුනිල් කපුගේ මහතා වැඩමුළුව අමතමින් පෙදරේරුවන් නවීන ක‍්‍රම භාවිත කිරීම පිළිබඳව පමණක් නොව, එම ක‍්‍රම ආරක්ෂාකාරී දැයි යන්න පිළිබඳව ද සැලකිලිමත් විය යුතුය\" යන්න අවධාරණය කළේය. ලෆාජ් හි ප‍්‍රාදේශීය විකුණුම් කළමනාකරු සේනක ගුණතිලක මහතා අදහස් දක්වමින්, පෙදරේරු මහතුන් වැඩ කරන්නේ බොහෝවිට කිසිදු රක්ෂණයක් නොමැති ඉතාමත් ඉහළ අවදානමකින් යුත් ක්ෂේත‍්‍රයක බැවින් ඔවුන්ගේ කාර්ය ශිල්පක‍්‍රම සහ අවට පරිසරය ආරක්ෂාකාරීදැයි සහතික කර ගැනීම අත්‍යාවශ්‍ය දෙයක් බව පවසන ලදී. වැඩමුළුව සඳහා සහභාගී වූ පෙදරේරු මහතුන් පවසා සිටියේ දිවයින පුරා ඉදිකිරීම් කර්මාන්තයේ කටයුතු බොහෝමයක් සිදුවන බැවින් මෙම වැඩමුළුව ඉතාමත් කාලීන එකක් බවය. එහිදී ඔවුන්ගේ කාර්යයන් සඳහා ප‍්‍රවේශ වීමේ නව ක‍්‍රම කිහිපයක්ම ඔවුන් උගත් අතර දෛනික වැඩවලදී සෞඛ්‍ය සහ ආරක්ෂාව පිළිබඳව සැලකිලිමත් වීමේ වැදගත්කම අවබෝධ කර ගන්නා ලදී. සුනිල් කපුගේ මහතා විසින් අවධාරණය කළ තවත් කරුණක් වූයේ මෙම වෘත්තිය සඳහා ඉදිරිපත්වන තරුණයන්ගේ හිඟයක් අද දක්නට ඇති අතර, මනා ප‍්‍රමිතීන් හඳුන්වාදීම හරහා මෙරට තරුණයන්ගේ කැමැත්ත දිනාගත් වෘත්තීයක් බවට පත් කළ හැකි බවත්ය. \"ලාෆාජ් ල ශ‍්‍රී ලංකා\"ශ‍්‍රී ලංකාවේ පෙදරේරු කර්මාන්තයේ සංවර්ධනය සඳහා සහාය වෙමින් ලෆාජ් මහවැලි, සිමෙන්ති සමාගම මෙරට ඉහළ වෘත්තීය සුදුසුකම්වලින් යුත් වැඩකළ හැකි ශ‍්‍රම බලකායක් බිහිකිරීමේ ජාතික සැලසුම හා සමගාමීව ක‍්‍රියා කරයි. මෙම වැඩමුළුව සඳහා සීමාසහිත ලෆාජ් මහවැලි සිමෙන්ති පුද්ගලික සමාගමේ ජ්‍යෙෂ්ඨ නිලධාරීන් සහ සේවක මණ්ඩලයේ සාමාජිකයෝ සහභාගී වූහ.", "URL": "https://sinhala.adaderana.lk/news.php?nid=26432", "Category": null, "Parent URL": null}