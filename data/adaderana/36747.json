{"Source": "Adaderana", "Timestamp": "August 19, 2013 01:44 pm", "Headline": "කොළඹ දකුණු වරාය 2048 වන තුරු චයිනා හෝල්ඩින් සමාගමට බදු දීලා ", "News Content": "කාර්නිවල් පෙන්නමින් විවෘත කළ කොළඹ දකුණු වරාය 2048 වනතුරු චයිනා හෝල්ඩින් සමාගම වෙත බද්දට ලබා දී ඇති බව එ.ජා.ප මහ ලේකම් තිස්ස අත්තනායක මහතා පවසයි. මුළු ආදායමෙන් 55% ක් චයිනා හෝල්ඩින් සමාගමටත් 30%ක් අතරමැදිකරුවන්ටත් අනෙක් 15% පමණක් රජයට ලැබෙන බව අද(19) කොළඹ පැවති මාධ්‍ය හමුවකදී ඔහු සඳහන් කළේය. මේ වන විට ශ්‍රී ලංකාව චීනයේ කොළණියක් වී ඇති බවද ඒ මහතා සඳහන් කරන ලදී. එසේම ආණ්ඩුව මේ වන විට රාජ්‍ය බැංකුවල මරණ සහතික ලියමින් සිටින බවද හෙතෙම පැවසීය. ලංකා බැංකුව, මහජන බැංකුව ,ඉතිරි කිරීමේ බැංකුව පෞද්ගලීකරණය කිරීමට සුදානම් වන බවත්, මහජන බැංකුව ස්ථාවර කිරීමට කොටස් වෙළඳපොළට කොටස් නිකුත් කර ඇති බවත් අත්තනායක මහතා එහිදී හෙළිදරව් කරන ලදී. ඒ අනුව 1961 මහජන බැංකු පනතට අනුව කොටස් නිකුත් කිරීමට නොහැකි බවද ඒ මහතා කියා සිටියේය. තව දුරටත් අදහස් දැක්වූ අත්තනායක මහතා කියා සිටියේ පසුගිය දින වැලිවේරියේ ඇති වූ සිද්ධිය මිනී මැරුමක් බවයි මේ සිද්ධියට සඳහා අණ කරන ලද පුද්ගලයින් හෙළි කරන ලෙසත්, එම ජනතාවට කඩිනමින් පානීය ජල ව්‍යාපෘතිය ක්‍රියාත්මක කරන ලෙසත්, අදාළ සිද්ධියට වගකිය යුතු පුද්ගලයින් වහාම අධිකරණයට ඉදිරිපත් කරන ලෙසද ඉල්ලා පසුගිය 14 වන දින පැවැත් වූ එ‍.ජා.ප උද්ඝෝෂණයෙන් ආණ්ඩුවට බල කළ බවද ඒ මහතා සඳහන් කළේය. එම අවස්ථාවේදී ජනාධිපති මන්දිරයට ලබා දුන් සංදේශය භාරගත් නිලධාරීන් පැවසුවේ පැය විසි හතරක් ඇතුළත මේ සමබන්ධයෙන් උත්තර සපයන බව යැයි ඔහු සඳහන් කළේය. නමුත් මේ වන විටත් ඒ සම්බන්ධයෙන් කිසිදු ප්‍රතිචාරයක් නොදක්වා ඇති බව අත්තනායක මහතා පෙන්වා දුන්නේය.‍ මෙම සිද්ධිය සම්බන්ධයෙන් සාධාරණ ජාත්‍යන්තර පරීක්ෂණයක් සිදු කරන ලෙස එ.ජා.ප ඉල්ලා සිටින බවත්, මෙම සිද්ධියේදී නීතියට පටහැනිව හමුදා පරීක්ෂණයක් පවත්වමින් සිටින බවත් ඔහු සඳහන් කළේය. රතුපස්වල සිද්ධිය සම්බන්ධයෙන් ආණ්ඩුව මේ වන විට නිහඬව සිටීම ගැන තමන් පුදුමයට පත්වන බවද ඒ මහතා කියා සිටියේය. එම අවස්ථාව ඇමතූ එ.ජා.ප පාර්ලිමේන්තු මන්ත්‍රී අජිත් මානප්පෙරුම මහතා සඳහන් කළේ මෙම ආණ්ඩුව සංවේදී ආණ්ඩුවක් නොවන බවත්, මෙම ආණ්ඩුව අන්ධ බීරී ආණ්ඩුවක් බවත්ය. ජල අයිතිය ඉල්ලු ජනතාවට ලබා දුන්නේ වෙඩි උණ්ඩය බවත් 2011 වර්ෂයේ සිට මෙම ජනතාව තමන්ට බොන්නට ජලය ඉල්ලූ බවත් ඒ මහතා පෙන්වා දුන්නේය. රටේ පංචායුධ යැයි කියා ගන්නා අය මේ වන විටත් මෙම ප්‍රශ්න විසදීමට මැදිහත් වී නොමැති බව මානප්පෙරුම මහතා වැඩිදුරටත් අදහස් කියා සිටියේය.", "URL": "https://sinhala.adaderana.lk/news.php?nid=36747", "Category": null, "Parent URL": null}