{"Source": "Adaderana", "Timestamp": "November 20, 2018 07:58 am", "Headline": "රාජසන්තක වු රත්තරං", "News Content": "කැරට් 24 රත්තරන් වලින් පෙන්ඩන්ට් හැඩයට නිර්මාණය කළ ස්වර්ණාභරණ තොගයක් තායිලන්තයේ සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් තිදෙනකු කටුනායක ගුවන් තොටුපොළේ දී අත් අඩංගුවට ගෙන තිබේ. මොවුන් 39 හැවිරිදි මිනුවන්ගොඩ ප්‍රදේශයේත් , 29 හැවිරිදි ජා-ඇල ප්‍රදේශයේත් සහ කොළඹ - 15 ප්‍රදේශයේත් පදිංචි ව්‍යාපාරිකයෝ වෙති . මොවුන් (18) දින රාත්‍රී තායිලන්තයේ බැංකොක් නුවර සිට පැමිණි ශ්‍රී ලන්කන් ගුවන් සේවයේ යූ.එල්.- 407 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබේ. මොවුන් තිදෙනා මෙම පෙන්ඩන්ට් යළි ශ්‍රී ලංකාවේ දී උණු කර වෙනත් ස්වර්ණාභරණ සෑදීමේ අදහසින් , තම ඇදුම් තුළ වූ සාක්කු තුළ සගවා ගෙන කටුනායක ගුවන් තොටුපොළ වෙත පැමිණ සිටියදී පොලිස් මත්ද්‍රව්‍ය නාශක අංශයේ නිලධාරීන් විසින් අත් අඩංගුවට ගෙන ඇත. මෙම පෙන්ඩන්ට් රුපියල් 3,931,850 ක් වටිනා ග්‍රෑම් 639 බරකින් යුතු බව රේගු නිලධාරීන් තක්සේරු කර තිබේ . මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂවරුන් වන ඕ.ජේ.ඔබේසේකර , එස්.පී.කිරිවත්තුඩුව , රේගු අධිකාරී ඩී.ඩබ්ලිව්.කේ.විජේතුංග , සහකාර රේගු අධිකාරීවරුන් වන බුද්ධි බණ්ඩාර , ජේ.පී.එස්.එම්.ජයසූරිය , සහ ඩබ්ලිව්.සී.ජේ.කේ.වීරක්කොඩි යන මහත්වරුන් විසින් පවත්වා තිබේ. මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ චාමිකා මුම්මුල්ලගේ මහත්මිය විසින් පැවැත්වූ අතර , එහිදී මෙම රත්තරන් තොගය රාජසන්තක කර , මෙම ව්‍යාපාරිකයන් තිදෙනාට රුපියල් 10,000 බැගින් රුපියල් 30,000 ක දඩ මුදලක් ගෙවන ලෙසද නියෝග කර තිබේ .", "URL": "https://sinhala.adaderana.lk/news.php?nid=99475", "Category": null, "Parent URL": null}