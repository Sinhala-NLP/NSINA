{"Source": "Adaderana", "Timestamp": "February 25, 2011 08:13 am", "Headline": "රට පැනීමට තැත්කළ 17 දෙනා එල්.ටී.ටී.ඊයට සම්බන්ධදැයි සොයාබලනවා", "News Content": "බහුදින ධීවර යාත්‍රාවකින් ගාලු මුහුදු තීරය හරහා විදේශ ගතවීමට තැත් කිරීමේ දි අත්අඩංගුවට ගැණුනු සැකකරුවන් 17 දෙනා එල්.ටී.ටී.ඊ සංවිධානයට සම්බන්ධදැයි සොයාබලමින් සිටින බව රහස් පොලිසිය අධිකරණයට දැනුම් දී තිබේ. පසුගිය 19 වැනිදා මෙම සැකකරුවන් පිරිස නාවික හමුදා නිලධාරීන් විසින් අත්අඩංගුවට ගත් බව අදාළ පැමිණිල්ල ඊයේ(24) කොළඹ මහේස්ත්‍රාත් අධිකරණය හමුවේ කැඳවූ අවස්ථාවේ රහස් පොලිසිය වාර්තා කරමින් සඳහන් කරනු ලැබීය. මොවුන්ගෙන් ප්‍රශ්න කිරීමේ දී ඕස්ට්‍රේලියාව බලා පිටත්ව යාමට සූදානම් ව සිට ඇති බවට තොරතුරු හෙළි වී ඇති බවත් එල්.ටී.ටී.ඊ. සංවිධානය ප්‍රතිනිර්මාණය කිරීමේ කටයුතු වලට මොවුන් සම්බන්ධ බවට විශ්වාස කළ හැකි තොරතුරු හෙලි වී ඇති බවත් රහස් පොලිසිය අධිකරණයට දැනුම් දී ඇත. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරුවන් දින 30 ක කාලයක් පොලිස් භාරයේ රඳවා ප්‍රශ්න කිරීමට අවසර ලබාදුන්නේය.", "URL": "https://sinhala.adaderana.lk/news.php?nid=14454", "Category": null, "Parent URL": null}