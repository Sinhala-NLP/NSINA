{"Source": "Adaderana", "Timestamp": "January 31, 2019 10:52 am", "Headline": "පරිසර සංරක්ෂණය පිළිබඳ වගකීම සුළුකොට තැකිය නොහැකියි", "News Content": "මිනිසුන් මරණයට, රෝග පීඩාවන්ට හා මානසික පීඩනයට ලක් කරන තාක්ෂණික හා කොන්කි‍්‍රට් නිර්මාණයන් අද සංවර්ධනය ලෙස හැඳින්වුව ද සමස්ත ලෝකයේ ම අපේක්ෂාව වී ඇත්තේ සොබාදහමේ තිරසර පැවැත්ම තහවුරු කළ හැකි නව සංවර්ධන කි‍්‍රයාදාමයක් බව ජනාධිපතිවරයා පවසයි. මීට වසර විස්සකට, විසි පහකට එහා ලොව රාජ්‍ය නායකයන්, දේශපාලනඥයන්, විද්වතුන් සහ විශේෂඥයන් බහුතරයකට පරිසරය රැක ගැනීමේ වුවමනාවක් නොතිබුණ ද අද පරිසරය සුරැකීම පිළිබඳ ලොව පුරා සියලූ දෙනා උණුසුම් සංවාදයක නිරතව සිටින්නේ පරිසර විනාශය මිනිස් පැවැත්ම ඉදිරියේ ඇති අභියෝගාත්මක මෙන්ම තීරණාත්මක ගැටලූවක් වී ඇති නිසා බව ද ජනාධිපතිවරයා කියා සිටියේ ය. එබැවින් පරිසර සංරක්ෂණය පිළිබඳ අද දවසේ වගකීම කිසිසේත් සුළුකොට තැකිය නොහැකි බව ජනාධිපති මෛතී‍්‍රපාල සිරිසේන මහතා ප‍්‍රකාශ කළේ ඊයේ (30) පස්වරුවේ කොටුව ජනාධිපති මන්දිරයේ පැවති ,පරිසර නියමු ජනාධිපති පදක්කම් ප‍්‍රදානෝත්සවය, අමතමිනි. පාසල් අධ්‍යාපනය තුළින් පරිසර අධ්‍යාපනය සිසුන් වෙත ලබා දීඔවුන් ප‍්‍රායෝගිකව පරිසර සංරක්ෂණ කි‍්‍රයාවලියට යොමු කර පරිසර සංවේදී අනාගත පරපුරක් ගොඩනැගීම මෙම වැඩසටහනේ අරමුණයි. පරිසර අමාත්‍යවරයා ලෙස ජනාධිපති මෛතී‍්‍රපාල සිරිසේන මහතා රටට ඉදිරිපත් කර ඇති, නීල හරිත යුගයක්, අනාගත ශ‍්‍රී ලංකාව ගොඩනැඟීමේ පුළුල් කි‍්‍රයාදාමය තුළ පරිසර නියමු වැඩසටහන සඳහා ලබාදී ඇත්තේ ප‍්‍රමුඛස්ථානයකි. පස් අවුරුදු සැලැස්මක් යටතේ කි‍්‍රයාත්මක වැඩසටහන මිලියන හතරක පාසල් දරුවන් පරිසර හිතකාමී පුරවැසියන් බවට පත් කිරීම ඉලක්ක කර ගනිමින් කි‍්‍රයාත්මක වන අතර, ජනාධිපති පදක්කමෙන් පිදුම් ලැබූ පරිසර නියමුවෙකුට විශ්වවිද්‍යාල ප‍්‍රවේශයේ දී විෂය සමගාමී බාහිර කි‍්‍රයාකාරකම් සඳහා වෙනම ලකුණු 4 ක් හිමි වීම ද ඉතා වටිනා අවස්ථාවකි. අට වන වරටත් පැවැති පරිසර නියමු ජනාධිපති පදක්කම් ප‍්‍රදානෝත්සවයේ දී පාසල් 40ක පරිසර නියමුවන් 93 දෙනෙක් ජනාධිපති පදක්කමින් පිදුම් ලැබීය. පරිසරය පිළිබඳ දැනුම පොත පතට සීමා කර නොගනිමින්, පරිසර දැනුම භාවිතයක් බවට පෙරළා ගැනීමට සිසුන් හුරු කරවන මෙම වැඩසටහන මෙම වසරේ සිට සියලු පාසල්වල සකී‍්‍රයව කි‍්‍රයාවට නැංවීමේ අවශ්‍යතාවය ද ජනාධිපතිවරයා මෙහිදී අදාළ බලධාරීන්ට පෙන්වා දුන්නේය.", "URL": "https://sinhala.adaderana.lk/news.php?nid=103421", "Category": null, "Parent URL": null}