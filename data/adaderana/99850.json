{"Source": "Adaderana", "Timestamp": "November 27, 2018 06:33 am", "Headline": "මාරක රිය අනතුරු දෙකකින් ජීවිත 2ක් අහිමි වෙයි", "News Content": "රත්නපුර පොලිස් ව‍‍සමේ රත්නපුර වේවැල්වත්ත මාර්ගයේ දුරෙක්කන්ද ප්‍රදේශයේ දී රත්නපුර දෙසට ධාවනය වු ත්‍රීරෝද රථයක පිටුපස ගමන් කළ කාන්තාවක් මාර්ගයට වැටී අනතුරට ලක්ව ඇත. ඊයේ (26) සවස සිදුවු මෙම අනතුරින් බරපතළ තුවාල ලැබූ කාන්තාව රත්නපුර රෝහලට ඇතුළත් කිරීමේ දී මිය ගොස් තිබේ. මෙසේ මිය ගොස් ඇත්තේ, වයස අවුරුදු 24 ක් වු ගල්ලෑල්ල, රත්නපුර ප්‍රදේශයේ පදිංචි තරුණියකි. මිය ගිය තැනැත්තියගේ මෘත ශරීරය මේ වන විට රත්නපුර රෝහලේ තැන්පත් කර ඇති අතර, අනතුර සම්බන්ධයෙන් ත්‍රීරෝද රථයේ රියදුරු අත්අඩංගුවට ගෙන තිබේ. රත්නපුර පොලීසිය වැඩිදුර විමර්ශන පවත්වයි. මේ අතර, ඊයේ සවස 6.20 ට පමණ ඇල්පිටිය පොලිස් වසමේ ඇත්කඳුර ගුරුසිංහගොඩ මාර්ගයේ පුල්ලුමලේ ප්‍රදේශයේ දී අම්පෙගම දෙසට ධාවනය වු යතුරු පැදියක් ඉදිරියෙන් පැමිණි පාපැදියක මුහණට මුහුණ ගැටී අනතුරක් සිදුව තිබේ. අනතුරින් බරපතළ තුවාල ලැබූ පාපැදිකරු ඇල්පිටිය රෝහලට ඇතුළත් කිරීමෙන් පසු මිය ගොස් ඇත. මෙසේ මියගොස් ඇත්තේ, වයස අවුරුදු 75 ක් වු ඇත්කඳුර ප්‍රදේශයේ පදිංචි නිමලසිරි නැමති පුද්ගලයෙකි. මෘත ශරීරය ඇල්පිටිය රෝහලේ තැන්පත් කර ඇති අතර, අනතුර සම්බන්ධයෙන් යතුරු පැදිකරු අත්අඩංගුවට ගෙන ඇත. ඇල්පිටිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99850", "Category": null, "Parent URL": null}