{"Source": "Adaderana", "Timestamp": "February 3, 2014 03:30 pm", "Headline": " සියලුම විභාග ප්‍රතිඵල 5දා සිට අන්තර්ජාලයෙන් හා ජංගම දුරකථනයෙන්", "News Content": "එළඹෙන 5 වන දා සිට ශ්‍රී විභාග දෙපාර්තමේන්තුව මගින් පවත්වනු ලබන සියලු විභාගයන්හි ප්‍රතිඵල අන්තර්ජාලය හා ජංගම දුරකථන ඔස්සේ ලබා ගැනීමේ හැකියාව ලැබෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති ජනාධිපති උපදේශක මහාචාර්ය පී.ඩබ්ලිව්. ඈපාසිංහ මහතා පවසයි. ජනාධිපති මහින්ද රාජපක්ෂද මැතිතුමාගේ උපදෙස් පරිදි සියලුම රාජ්‍ය සේවාවන් විධිමත්ව හා කාර්යක්ෂකමව ජනතාව වෙත ලබා දීම සඳහා ඇරැඹුණු ඉ-සේවා ව්‍යාපෘතිය යටතේ මෙය ක්‍රියාත්මක කෙරේ. දැනට විභාග දෙපාර්තමේන්තුව වසරකට පවත්වන විභාග සංඛ්‍යාව තුන්සියය ඉක්මවන බව විභාග කොමසාරිස් ජෙනරාල් W.M.N.J. පුෂ්පකුමාර මහතා පෙන්වාදෙයි. ඒ අතරින් මෙතෙක් අන්තර්ජාලය හා ජංගම දුරකථනය මගින් ප්‍රතිඵල නිකුත් කෙරුණේ අ.පො.ස සාමාන්‍ය පෙළ, උසස් පෙළ සහ පහේ ශිෂ්‍යත්ව විභාගයට අදාළ ප්‍රතිඵල පමණි. එහෙත්, ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ ඉ-සේවා ව්‍යාපෘතිය යටතේ සියලුම විභාග ප්‍රතිඵල අන්තර්ජාලය සහ ජංගම දුරකථනය ඔස්සේ දැන ගැනීමට අනිද්දා (05) සිට හැකියාව ලැබේ. ඊට අමතරව තම විභාග ප්‍රතිඵලයේ නිල සටහනක් අන්තර්ජාලය හා ජංගම දුරකථනය ඔස්සේම අයදුම් කිරීමට ද විභාග ප්‍රතිඵල අපේක්ෂ්කයින්ට අවස්ථාව මේ තුළින් ලැබෙන බව ද මහාචාර්ය පී.ඩබ්ලිව්. ඈපාසිංහ මහතා පවසයි. මෙවැනි ඉ-සේවාවක් සපයන දකුණු ආසියාවේ ප්‍රථම රට ශ්‍රී ලංකාව බව ICTA සභාපතිවරයා සඳහන් කරයි. ඉ-සේවා ව්‍යාපෘතිය යටතේ ICTA ආයතනය ඉතා වැදගත් පුරවැසි ‍සේවාවන් රැසක් දැනටමත් අන්තර්ජාලය හා ජංගම දුරකථනය ඔස්සේ මෙරට ජනතාවට ලබා දීමට පියවර ගෙන ඇති අතර රථවාහන ආදායම් බලපත්‍ර ලබා ගැනීමේ සිට වරිපනම් බදු ගෙවීම් දක්වා සියලු කටයුතු දැන් තොරතුරු තාක්ෂණය ආධාරයෙන් ඉටු කර ගත හැකිය.", "URL": "https://sinhala.adaderana.lk/news.php?nid=40860", "Category": null, "Parent URL": null}