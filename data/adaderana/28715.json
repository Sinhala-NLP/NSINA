{"Source": "Adaderana", "Timestamp": "October 29, 2012 12:49 pm", "Headline": "මංගල නඩය ගිය බසය පෙරළී 40ට තුවාලයි", "News Content": "මංගල උත්සවයක් සඳහා සහභාගී වීමට යමින් සිටි පිරිසක් රැගත් බස් රථයක් පෙරළීමෙන් එහි ගමන් ගත් 40 දෙනෙකු තුවාල ලබා රෝහල්ගත කර තිබේ. කැබිතිගොල්ලෑව - පදවිය මාර්ගයේ තම්මැන්නාව ප්‍රදේශයේදී එම බස් රථය පෙරළී ඇතැයි පොලීසිය පවසයි. අධික වර්ෂාපතනය හේතුවෙන් රියදුරුට එය පාලනය කරගත නොහැකිව බස් රථය ලිස්සා යාමෙන් මෙම අනතුර සිදුවී ඇතැයි ‍පොලීසිය සඳහන් කරයි. ත්‍රීකුණාමලයේ පදිංචි පිරිසක් මන්නාරම ප්‍ර‍දේශයේ මංගල උත්සවයකට සහභාගීවීම සඳහා යමින් සිටියදී මෙම අනතුරට මුහුණ පා ඇත. අනතුරින් තුවාල ලැබුවන් කැබිතිගොල්ලෑව රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=28715", "Category": null, "Parent URL": null}