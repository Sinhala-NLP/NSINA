{"Source": "Adaderana", "Timestamp": "March 23, 2016 10:21 am", "Headline": "තාජුඩීන්‍ මරණය ගැන පරීක්ෂණ කඩිනම් කිරීමට නියෝගයක්", "News Content": "ආන්දෝලනයට තුඩු දුන් රගර් ක්‍රීඩක වසීම් තාජුඩීන්ගේ මරණයට අදාළ පරීක්ෂණ කටයුතු කඩිනම් කරන මෙන කොළඹ අතිරේක මහේස්ත්‍රාත් නිශාන්ත පීරිස් මහතා විසින් රහස් පොලීසියට නියෝග කර තිබේ.අදාළ පැමිණිල්ල අද(23)කැඳවූ අවස්ථාවේදී රජයේ නීතිඥ ඩිලාන් රත්නායක මහතා අධිකරණයට කරුණු දක්වමින් අධිකරණයෙන් ඉල්ලා සිටියේ මෙම පරීක්ෂණ කටයුතු අවසන් කිරීමට තවත් මාස දෙකක පමණ කාලයක් ලබාදෙන ලෙසයි.මෙම සිද්ධියට අදාළව මග දෙපස සී.සී.‍ටී.වී දර්ශන පරීක්ෂා කරන ලද නමුත් එයින් පරීක්ෂණ කටයුතුවලට සැලකිය යුතු ප්‍රගතියක් අත් නොවුණු බවද රජයේ නීතිඥවරයා සඳහන් කළේය.ඉදිරිපත් වූ කරුණු සලකා බැලූ අතිරේක මහේස්ත්‍රාත්වරයා අදාළ පැමිණිල්ල මැයි මස 12 වන දින යළි කැඳවීමට තීරණය කරන ලදී.එදිනට මෙම පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙසද මහේස්ත්‍රාත්වරයා වැඩිදුරටත් නියෝග කළේය.", "URL": "https://sinhala.adaderana.lk/news.php?nid=58544", "Category": null, "Parent URL": null}