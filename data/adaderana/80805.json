{"Source": "Adaderana", "Timestamp": "November 30, 2017 12:20 pm", "Headline": "විනෝද ගමනේ ගිය මදාවි බස් එක 2 ක් මරා 5 කට තුවාල කරයි (ඡායාරූප සහිතයි)", "News Content": "දඹුල්ල හබරණ ප්‍රධාන මාර්ගයේ හබරණ කුඩා මීගස්වැව ප්‍රදේශයේදී අද (30) දිනයේ උදෑසන බස් රථයක් සහ මෝටර් රථයක් ගැටීමෙන් මෝටර් රථයේ ගමන්ගත් දෙදෙනෙකු මියගොස් බස් රථයේ සහ මෝටර් රථයේ ගමන් ගත් තවත් පස් දෙනෙකු තුවාල ලබා රෝහල් ගතකර ඇතැයි පොලිසිය පවසයි. මෙසේ අනතුරට පත්ව ඇත්තේ මහනුවර සිට ත්‍රිකුනාමලය ප්‍රදේශයේ විනෝද චාරිකාවකට ගමන් කරමින් තිබූ පෞද්ගලික බස් රථයක් සහ ත්‍රිකුණාමලයේ සිට කොළඹ දෙසට ධාවනය වෙමින් තිබූ මෝටර් රථයක් බව හබරණ පොලීසිය ප්‍රකාශ කළේය. මෝටර් රථයේ පිරිමි පුද්ගලයන් 4 දෙනෙකු ගමන් කර ඇති අතර එහි රියදුරු සහ ඉදිරි අසුනේ ගමන් ගත් පුද්ගලයන් දෙදෙනා මියගොස් තිබූ බවත් සෙසු දෙදෙනා බරපතළ තුවාල ලබා හබරණ රෝහලට ඇතුලත් කිරීමෙන් පසු දඹුල්ල රෝහලට මාරු කර යවා තිබේ. එම දෙදෙනාගේ තත්ත්වය ද බරපතළ බව දඹුල්ල රෝහලේ ප්‍රකාශකයකු පැවසීය. අනතුර ඇසින් දුටු තරුණයකු කියා සිටියේ ත්‍රිකුණාමලය දෙසට ධාවනය වෙමින් තිබූ බස් රථය ඔවුන්ගේම තවත් බස්රථ තුනකට ඉස්සර කරමින් ඉතා වේගයෙන් ඉදිරියට ධාවනය වූ අතර ඒත් සමඟම හබරණ දෙසින් කොළඹ දෙසට ධාවනය වෙමින් තිබූ මෝටර් රථයේ විශාල ශබ්දයක් නගා හැපුණු බව සඳහන් කළේය.", "URL": "https://sinhala.adaderana.lk/news.php?nid=80805", "Category": null, "Parent URL": null}