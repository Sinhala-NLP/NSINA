{"Source": "Adaderana", "Timestamp": "November 15, 2018 03:55 pm", "Headline": "ශ්‍රී ලංකා ක්‍රිකට් ආයතනයේ මූල්‍ය ප්‍රධානියා යළි රිමාන්ඩ්", "News Content": "අපරාධ පරික්ෂණ දෙපාර්තමේන්තුව මඟින් අත්අඩංගුවට ගත් ශ්‍රී ලංකා ක්‍රිකට් ආයතනයේ මූල්‍ය ප්‍රධානී පියල් දිසානායක මහතා යළි රක්ෂිත බන්ධනාගාර ගත කර තිබේ. අදාල නඩුව අද කැඳවූ අවස්ථාවේ කොළඹ මහෙස්ත්‍රාත් අධිකරණය සැකකරු ලබන 21 වනදා යලි රක්ෂිත බන්ධනාගාර ගත කරන ලෙස නියෝග කළ බවයි අද දෙරණ අධිකරණ වාර්තාකරු සදහන් කළේ. සැකකරුගේ ඇප ඉල්ලීම පිළිබඳ නියෝගය එදින ප්‍රකාශ කරන බව ද මහේස්ත්‍රාත්වරයා එහිදි දැනුම්දී තබේ. සිද්ධිය සම්බන්ධයෙන් තවදුරටත් පරීක්ෂණ සිදුකරන බැවින් සැකකරු තවදුරටත් රක්ෂිත බන්ධනාගාර ගත කරන ලෙස අපරාධ පරික්ෂණ දෙපාර්තමේන්තුව අධිකරණයෙන් ඉල්ලා තිබේ. විත්තියේ නීතිඥවරු අධිකරණයට ප්‍රකාශ කර ඇත්තේ පරීක්ෂණ කටයුතු බොහොදුරට අවසන් වී ඇති බැවින් සැකකරු ඇප මත මුදාහරින ලෙසයි. ඉදිරිපත් වූ කරුණු සලකා බැලූ අධිකරණය සැකකරු ලබන 21 වනදා දක්වා රක්ෂිත බන්ධනාගාර ගත කරන ලෙස නියෝග කර තිබේ. ක්‍රිකට් තරගාවලියක් රූපවාහිනී ප්‍රචාරක අයිතිවාසිකම ලබා දීමෙන් ලැබුණු ඇමරිකානු ඩොලර් 187084 ක මුදල් ශ්‍රී ලංකා ක්‍රිකට් ආයතනයේ ගිණුමට බැර නොකොට වෙනත් ගිණුමකට බැර කිරීම තුළින් එම මුදල් සාවද්‍ය ලෙස පරිහරණය කළ බවට චෝදනා ඔහුට චෝදනා එල්ල වී තිබුණි.", "URL": "https://sinhala.adaderana.lk/news.php?nid=99260", "Category": null, "Parent URL": null}