{"Source": "Adaderana", "Timestamp": "April 5, 2016 03:03 pm", "Headline": "ජ්‍යෙෂ්ඨ කලාකරුවන්ට පිහිටවෙන්න අරමුදලක් හදනවා", "News Content": "ජ්‍යෙෂ්ඨ කලාකරුවන්ගේ සෞඛ්‍ය අවශ්‍යතා වෙනුවෙන් සහය ලබාදීම සඳහා අරමුදලක් පිහිටුවීමට පියවර ගන්නා බව අධ්‍යාපන අමාත්‍ය අකිල විරාජ් කාරියවසම් මහතා පවසයි.ජ්‍යෙෂ්ඨ කලාකරුවන් අසනීප තත්ත්වයන්ට ලක් වන අවස්ථාවේ ඔවුන්ගේ රෝහල් වියදම් හෝ වෛද්‍ය ගාස්තු ලබාදීමට හැකිවන අයුරින් මධ්‍යම සංස්කෘතික අරමුදලේ මූල්‍ය ප්‍රතිපාදන යොදා ගනිමින් අදාළ අරමුදල පිහිටුවීමට පියවර ගන්නා බව අමාත්‍යවරයා සඳහන් කළේය.අද පෙරවරුවේ සව්සිරිපාය ශ්‍රවණාගාරයේ පැවති ජ්‍යෙෂ්ඨ කලාකරුවන් සඳහා අලුත් අවුරුදු තිළිණ ප්‍රදානය කිරීමේ අවස්ථාවට එක්වෙමින් අකිල විරාජ් කාරියවසම් අමාත්‍යවරයා මෙම අදහස් පළ කළේය.ටවර්හෝල් පදනම විසින් සංවිධානය කළ මෙම උත්සවයේ දී ජ්‍යෙෂ්ඨ කලාකරුවන් 70 දෙනෙකු වෙනුවෙන් අවුරුදු තිළිණ ප්‍රදානය සිදුකර තිබේ.", "URL": "https://sinhala.adaderana.lk/news.php?nid=58969", "Category": null, "Parent URL": null}