{"Source": "Adaderana", "Timestamp": "October 15, 2012 10:42 am", "Headline": "ලෙඩට බෙහෙත් දුන් හැටි ජෝසප් කියයි", "News Content": "බස්නාහිර පළාත් අධ්‍යාපන අධ්‍යක්ෂවරයා අසනීප තත්ත්වයෙන් පසුවන වන විට එම ධූරයේ රාජකාරි ආවරණය කිරීම සඳහා නුසුදුසු පුද්ගලයෙකු පත්කර ඇති බවට ලංකා ගුරු සංගමය චෝදනා කරයි. බස්නාහිර පළාත් අධ්‍යාපන දෙපාර්තමේන්තුවේ පමණක් ශ්‍රී ලංකා අධ්‍යාපන පරිපාලන සේවයේ පළමු පන්තියේ නිලධාරීන් 5 දෙනෙකු සිටියදී, දෙවන පන්තියේ නිලධාරියෙකු ඒ සඳහා පත්කිරීම ශ්‍රී ලංකා අධ්‍යාපන පරිපාලන සේවය හෑල්ලූවට ලක් කිරීමක් යැයි එහි ලේකම් ජෝසප් ස්ටාලින් මහතා නිකුත් කළ නිවේදනයක සඳහන්ය. එකී නිවේදනය වැඩිදුරටත් මෙසේය. බස්නාහිර පළාත් අධ්‍යාපන අධ්‍යක්ෂවරයා අසනීප තත්ත්වයෙන් පසුවීම හේතුවෙන් බස්නාහිර පළාත් අධ්‍යාපන අධ්‍යක්ෂ තනතුරේ රාජකාරි ආවරණය කිරීමට බස්නාහිර පළාත් නියෝජ්‍ය ලේකම් ලෙස කටයුතු කරමින් සිටින නිලධාරියෙකු පත් කර ඇත. මෙම නියෝජ්‍ය ලේකම්වරයා ශ්‍රී ලංකා අධ්‍යාපන පරිපාලන සේවයේ දෙවන පන්තියේ නිලධාරියෙකි. බස්නාහිර පළාත් අධ්‍යාපන දෙපාර්තමේන්තුවේ පමණක් ශ්‍රී ලංකා අධ්‍යාපන පරිපාලන සේවයේ පළමු පන්තියේ නිලධාරීන් 5 දෙනෙකු සිටියදී මෙසේ දෙවන පන්තියේ නිලධාරියෙකු පත්කිරීම ශ්‍රී ලංකා අධ්‍යාපන පරිපාලන සේවය හෑල්ලූවට ලක් කිරීමකි. බස්නාහිර පළාතේ කලාප අධ්‍යාපන කාර්යාල 7 ක මෙන්ම බස්නාහිර පළාතේ ජාතික පාසල්වල ද අධ්‍යාපන පරිපාලන සේවයේ පළමු පන්තියේ නිලධාරීන් රාජකාරි කරයි. එසේ තිබියදී කණිෂ්ඨ නිලධාරියෙකු පළාත් අධ්‍යාපන අධ්‍යක්ෂ තනතුරේ රාජකාරි ආවරණයට බස්නාහිර පළාත් අධ්‍යාපන අමාත්‍යංශයේ ලේකම්තුමිය විසින් පත් කර ඇත. මෙම පත් කිරීමට දැඩි විරෝධය පළ කරන ලංකා ගුරු සංගමය මෙම නිලධාරියා මීට පෙර නියෝජ්‍ය ලේකම් තනතුරට පත් කරන ලද අවස්ථාවේ ද ඊට විරෝධතාවය පළ කරන ලදී. එම අවස්ථාවේදී බස්නාහිර පළාත් අධ්‍යාපන ලේකම්වරිය පවසන ලද්දේ එම පත්කිරීම තාවකාලික පදනමින් සිදු කර ඇති බවයි. එසේ තිබියදී එම නිලධාරියාට පළාත් අධ්‍යාපන අධ්‍යක්ෂ තනතුරේ රාජකාරි පැවරීම තුළ පෙන්නුම් කරන්නේ අධ්‍යාපන පරිපාලන සේවයේ විධිමත් පත් කිරීමක් සිදු කොට ගෞරවණීය සේවාවක් පළාතට ලබාදීම වෙනුවට ඉහළ නිලධාරීන් කලකිරීමට පත් කොට පරිපාලන සේවයම බාල්දු කිරීමක් බවත්, මෙම පත්කිරීම නිවැරදි කරන ලෙසත් දන්වමින් බස්නාහිර පළාත් අධ්‍යාපන අමාත්‍යංශයේ ලේකම්වරියට ලංකා ගුරු සංගමය දැනුම් දී ඇත.", "URL": "https://sinhala.adaderana.lk/news.php?nid=28298", "Category": null, "Parent URL": null}