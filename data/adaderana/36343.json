{"Source": "Adaderana", "Timestamp": "August 3, 2013 02:51 pm", "Headline": " ඉන්දීය අගමැතිට ලිපියක්", "News Content": "ඉන්දීය ධීවරයින්ට සිදුවන හිරිහැර හා ඔවුන් නිදහස් කිරීම සම්බන්ධයෙන් පියවරක් ගන්නා ලෙස ඉල්ලා එරට පුඩුචේරි ප්‍රාන්තයේ ප්‍රධාන අමාත්‍ය එන්. රංගසාමී මහතා අග්‍රාමාත්‍ය ආචාර්ය මන්මෝහන් සිං මහතාට ලිපියක් යවා තිබේ. මුහුදු සීමා උල්‍ලංඝණය කිරීමේ චෝදනාව මත ශ්‍රී ලංකා නාවික හමුදාව විසින් අත්අඩංගුවට ගන්නා ඉන්දීය ධීවරයින් කඩිනමින් නිදහස් කර ගැනීම හා ඔවුන්ගේ ආරක්ෂාව ගැන සහතිකයක් ලබාදෙන ලෙස රංගසාමි මහතා අග්‍රමාත්‍යවරයා වෙත යැවූ ලිපියෙන් ඉල්ලා ඇත‍. ඉන්දියාවේ කරෙයිකාල් ප්‍රදේශයේ ධීවර නියෝජිතයින් පිරිසක් පුඩුචේරි ප්‍රාන්ත ප්‍රධාන අමාත්‍යවරයා ඊයේ පස්වරුවේ මුණ ගැසී කළ සාකච්ඡාවක ප්‍රතිඵලයක් ලෙස ඉන්දීය අගමැතිවරයාට මෙම‍ ලිපිය යැවීමට තීරණය කර ඇත. ඉන්දීය ජාතික ධීවර සේවකයින්ගේ සංගමයේ නායක එම්. ඉලංගෝ ඇතුළු පිරිසක් කළ ඉල්ලීමක් සලකා බැලීමෙන් පසු මෙම ලිපිය යවා තිබේ. මුලතිව් ප්‍රදේශයේදී බෝට්ටු 4ක් සමග ඉන්දීය ධීවරයින් 30 දෙනෙකු නාවික හමුදා අත්අඩංගුවට ගන්නා ලදී. ඉන්දීය ධීවරයින්ට සිදුවන පහරදීම් වැඩි බවත් මේ නිසා ඔවුන් සිය ජීවනෝපාය කර ගැනීමට මහත් වෙහෙසක් දරන බවත් ඉලං‍‍ගෝ පවසා ඇත. මේ අතර කරෙයිකාල් මුහුදු ප්‍රදේශයේ මසුන් මරමින් සිටි ධීවරයින් 10 දෙනෙකු ඉන්දීය වෙරළාරක්ෂක නිලධාරීන් පහරදී ඇති බව කරෙයිකාල් ධීවර සංගමය චෝදනා කර ඇත. එහෙත් අදාළ චෝදනාව ඉන්දීය වෙරළාරක්ෂක නිලධාරීන් ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=36343", "Category": null, "Parent URL": null}