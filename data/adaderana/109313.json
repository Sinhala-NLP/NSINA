{"Source": "Adaderana", "Timestamp": "May 5, 2019 08:30 pm", "Headline": "මීගමුවට පොලිස් ඇඳිරි නීතිය පනවයි", "News Content": "වහාම ක්‍රියාත්මක වන පරිදි මීගමුව පොලිස් බල ‍ප්‍රදේශයට පොලිස් ඇඳිරි නීතිය පනවා තිබේ. ඒ අනුව මේ මොහො‍තේ සිට හෙට(06) උදෑසන 7 දක්වා‍ මෙය බල පැවැත්වෙන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා කියා සිටියේය. අද(05) පස්වරුවේ මීගමුව, කොච්චිකඩේ පෝරුතොට ප්‍රදේශයේ දෙපිරිසක් අතර ඇති වු නොසන්සුන් තත්ත්වයක් හේතුවෙන් මෙලෙස‍ ඇඳිරි නීතිය පැනවු බව ‍මාධ්‍ය ප්‍රකාශකවරයා වැඩිදුරටත් පැවසීය. ඒ අනුව මීගමුව, කොච්චිකඩේ, කටුනායක, දිවුලපිටිය, කොටදෙණියාව, පමුණුගම, රද්දොළුගම, සීදුව, දුංගල්පිටිය හා කටාන යන පොලිස් වසම්වලට මෙම ඇඳිරි නීතිය බලපැවැත් වෙයි. කෙසේ වෙතත් මේ වන විට පොලීසිය හා ආරක්ෂක අංශ මැදිහත්ව ප්‍රදේශයේ තත්ත්වය පාලනය කර තිබේ.", "URL": "https://sinhala.adaderana.lk/news.php?nid=109313", "Category": null, "Parent URL": null}