{"Source": "Adaderana", "Timestamp": "April 27, 2012 08:21 am", "Headline": "සවස් කාලයේ ගිගුරුම් සහිත වැසි", "News Content": "බස්නාහිර සහ නිරිත දිග වෙරළබඩ ප්‍රදේශවල අද(27) උදෑසන කාලයේ දී වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. ඒ හැරුණු විට දිවා කාලයේ දිවයින පුරා පැහැබර කාලගුණ තත්ත්වයක් පවතින බව කාර්යයේ නියුතු කාලගුණ විද්‍යාඥ මෙරිල් මෙන්ඩිස් මහතා සඳහන් කළේය. සවස් කාලයේ දිවයින අභ්‍යන්තරයේ තැනින් තැන ගිගුරුම් සහිත වැසි වර්ධනය වීමේ හැකියාව පවතින බව ද ඒ මහතා පෙන්වාදුන්නේය. ගිගුරුම් වැසි සමග ප්‍රබල අකුණු ඇතිවීමේ අවදානම තවදුරටත් පවතින බැවින් අකුණු මගින් සිදුවන අනතුරුවලින් ආරක්ෂාවීම සඳහා අවශ්‍ය පියවර ගන්නා ලෙස ද ඔහු ජනතාවගෙන් ඉල්ලා සිටියි. දිවයින වටා මුහුදු ප්‍රදේශවල දිවයිනට වයඹ, බස්නාහිර සහ දකුණු දෙසින් වන මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි බලාපොරොත්තු විය හැකි බව ද මෙරිල් මෙන්ඩිස් මහතා පෙන්වාදුන්නේය.", "URL": "https://sinhala.adaderana.lk/news.php?nid=23835", "Category": null, "Parent URL": null}