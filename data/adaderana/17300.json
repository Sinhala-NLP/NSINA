{"Source": "Adaderana", "Timestamp": "July 10, 2011 09:28 am", "Headline": " මුද්දර තොගය ගැන සොයන්න සී.අයි.ඩීයට දෙන්නැයි ඉල්ලීමක්", "News Content": "කොළඹ මුද්දර කාර්යාංශය තුළ වූ මුද්දර අතුරුදන් වීම සම්බන්ධයෙන් පරීක්ෂණ පැවැත්වීමට අපරාධ පරීක්ෂණ දෙපාර්තමේන්තුවට දැනුම් දී ඇති බව තැපැල් සේවා අමාත්‍යාංශය පවසයි. තැපැල් දෙපාර්තමේන්තුවේ මුද්දර කාර්යාංශය තුළ වූ මුද්දර තොගයක් මෙලෙස පසුගිය පළමුවැනි දින අතුරුදන්ව ඇති බව අමාත්‍යාංශයේ ලේකම් හේමසිරි ප්‍රනාන්දු මහතා ප්‍රකාශ කළේය. රුපියල් ලක්ෂයකට අධික වටිනාකමකින් යුත් මුද්දර තොගයක් මෙලෙස අතුරුදන් වී ඇති බව හේමසිරි ප්‍රනාන්දු මහතා පෙන්වාදෙයි. ඒ පිළිබදව විශේෂ පරීක්ෂණයක් පවත්වන ලෙස පොලිස්පති එන්.කේ ඉලංගකෝන් මහතාගෙන් අමාත්‍යාංශ ලේකම්වරයා ඉල්ලීමක් කර තිබේ. අපරාධ පරීක්ෂණ දෙපාර්තමේන්තුවේ ප්‍රධානත්වයෙන් ඊට අදාළ පරීක්ෂණ සිදු කරන ලෙස හේමසිරි ප්‍රනාන්දු මහතා පොලිස්පතිවරයාගෙන් ඉල්ලා ඇත.", "URL": "https://sinhala.adaderana.lk/news.php?nid=17300", "Category": null, "Parent URL": null}