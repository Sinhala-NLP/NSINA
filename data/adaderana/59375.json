{"Source": "Adaderana", "Timestamp": "April 21, 2016 09:23 am", "Headline": "ලග්ගල පොලිස් නිලධාරීන්ගේ ලේ රස පරීක්ෂකට", "News Content": "ලග්ගල පොලිස් ස්ථානයෙන් සොරාගත් ගිනි අවි සිද්ධිය සම්බන්ධයෙන් සිදුකෙරෙන පරීක්ෂණවලට අදාළව එදින රාජකාරී කටයුතු වල නිරතව සිටි පොලිස් නිලධාරීන්ගේ රුධිර සාම්පල රජයේ රස පරීක්ෂකවරයා වෙත යොමු කර තිබේ.පසුගිය 14 වන දින අළුයම ලග්ගල පොලිස් ස්ථානයේ ආයුධ බහාලනයේ තිබී ගිනි අවි කිහිපයක් කිසියම් පුද්ගලයෙකු විසින් සොරකම් කර තිබුණි.මෙම සිද්ධිය සම්බන්ධයෙන් සහකාර පොලිස් අධිකාරීවරයෙකු යටතේ මූලික පරීක්ෂණ ආරම්භ කළ අතර එහි වැඩිදුර විමර්ශන කටයුතු අපරාධ පරීක්ෂණ දෙපාර්තමේන්තුව වෙත භාරදෙනු ලැබුවේය.අදාළ සිද්ධිය වූ දිනයේදී රාජකාරියේ නිරතව සිටි නිලධාරීන් මත්පැන් පානය කර ඇති බවට ලද තොරතුරු මත ඔවුන් අධිකරණ වෛද්‍ය නිලධාරීවරයෙකු හමුවට ඉදිරිපත් කෙරුණි.කෙසේවෙතත් වැඩිදුර විමර්ශන සඳහා ඔවුන්ගේ රුධිර සාම්පල රජයේ රස පරීක්ෂකවරයා වෙත යොමු කර ඇති බව වාර්තා වෙයි.මේ අතර මෙම සිද්ධිය සම්බන්ධයෙන් නිලධාරීන් තිදෙනෙකුගේ වැඩ තහනම් කර ඇත.කෙසේවෙතත් සොරකම් කරන ලද ගිනි අවි ලග්ගල පොලිස් ස්ථානයට කිලෝ මීටර් 03ක් පමණ දුරින් වූ වැල්ලේවෙල, හත්තොටමුල්ල ප්‍රදේශයේ තිබී විහාරස්ථානයක් ආසන්නයේ දමාගොස් තිබියදී සොයාගැනීමට පොලීසියට හැකි වුණි.ඒ අනුව මේ සම්බන්ධයෙන් පරීක්ෂණ සිදුකරන අපරාධ පරීක්ෂණ දෙපාර්තමේන්තුව සහ විශේෂ පොලිස් කණ්ඩායම් මේ වන විට පුද්ගලයින් 150 දෙනෙකුගෙන් පමණ ප්‍රකාශ සටහන් කරගෙන ඇත.", "URL": "https://sinhala.adaderana.lk/news.php?nid=59375", "Category": null, "Parent URL": null}