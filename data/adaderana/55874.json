{"Source": "Adaderana", "Timestamp": "December 22, 2015 11:45 am", "Headline": " ගුවන්තොටුපළේ විරෝධය - ප.ව2 තෙක් පරිපාලනයට කල්දෙයි", "News Content": "කටුනායක ජාත්‍යන්තර ගුවන්තොටුපළ සේවකයින් පිරිසක් විසින් ගෙන ගිය උද්ඝෝෂණ ව්‍යාපාරයෙන් අනතුරුව සේවක ඉල්ලීම් ලබාදීම සම්බන්ධයෙන් තීරණයක් ගැනීමට ප.ව 2.00 වනතුරු පරිපාලනයට කල්දුන් බව වෘත්තීය සංගම් නියෝජිතයෝ කියති.ප්‍රධාන ඉල්ලීම් 6ක් මුල් කරගනිමින් ශ්‍රී ලංකා නිදහස් සේවක සංගමය, ජාතික සේවක සංගමය, අන්තර් සේවක සංගමය විසින් ඒකාබද්ධව උද්ඝෝෂණ ව්‍යාපාරයක් අද (22) පෙරවරුවේ දියත් කර තිබිණි.ඔවුන්ගේ ඉල්ලීම් දහවල් 12.00 ට පෙර ලබා නොදුනහොත් දැවැන්ත වැඩවර්ජනයකට යන බව සේවකයින් විසින් අවධාරණය කළ අතර පසුව ගුවන්තොටුපළ සභාපති, උප සභාපති හා විධායක අධ්‍යක්ෂ යන තිදෙනා සමග කළ සාකච්ඡාවකින් පසු ඔවුන් කළ ඉල්ලීමක් අනුව එකී කාලය ප.ව 2.00 දක්වා දීර්ඝ කිරීමට වෘත්තීය සංගම් නියෝජිතයින් එකඟවූ බව අද දෙරණ වාර්තාකරු පවසයි.සේවක ඉල්ලීම් මෙසේය.01.වර්ෂාවසානයේ ලබාදෙන ප්‍රසාද දීමනාව වන රු.45,000 ක මුදල අද දිනයේදී ගෙවිය යුතුවීම.02.සේවක ප්‍රවාහන සේවය කි.මී 50 ට සීමා කිරීමට ගෙන ඇති තීරණය අත්හිටුවා කටුනායක, රත්මලාන, මත්තල යන ගුවන්තොටුපළවල පෙර පැවති ලෙස සේවක ප්‍රවාහන සේවය ක්‍රියාත්මක කිරීම.03.රක්ෂණ ක්‍රමය මෙතෙක් පැවති අයුරින් පවත්වාගෙන යාම.04. සේවක සුබ සාධන කටයුතු කප්පාදු නොකොට පෙර පරිදි පවත්වාගෙන යාම.05.2015 වසරේ ඉතිරි කරන ලද අසනීප නිවාඩු 21 සඳහා ගෙවීම අඛණ්ඩව සිදුකිරීම.06. අද දිනයේ වෘත්තීය ක්‍රියාමාර්ග සඳහා එකතු වන කිසිදු සේවකයෙකුට එරෙහිව විනය ක්‍රියා මාර්ග නොගැනීම.", "URL": "https://sinhala.adaderana.lk/news.php?nid=55874", "Category": null, "Parent URL": null}