{"Source": "Adaderana", "Timestamp": "August 26, 2019 06:27 pm", "Headline": "SBට එරෙහි නඩුවක් සමථයකට පත් වෙයි", "News Content": "හිටපු අමාත්‍ය එස්.බී දිසානායක මහතා විසින් සිදුකළ අපහාසාත්මක ප්‍රකාශයකට එරෙහිව රුපියල් මිලියන 50ක වන්දියක් ඉල්ලා සමස්ත ලංකා සමෘද්ධි සංවර්ධන සංගමයේ ප්‍රධාන ලේකම් හා හිටපු පළාත් සභා මන්ත්‍රී ජගත් කුමාර මහතා විසින් ගොනු කර තිබු නඩුව සමථයකට පත්කර ගෙන තිබේ. ඒ අදාළ ප්‍රකාශය තුළින් සිදුවු අපාහාසය සම්බන්ධයෙන් එස්.බී දිසානායක මන්ත්‍රිවරයා විසින් විවෘත අධිකරණයේදී සමාව ගනිමින් කණගාටුව පළ කිරීම හේතුවෙන්. 2017 වසරේ සමෘද්ධි නිළධාරීන් පැවත්වු විරෝධතාවක් මුල් කරගනිමින් එවකට සමාජ සවිබල ගැන්වීම් හා සුබ සාධන විෂය භාර අමාත්‍යවරයා ලෙස කටයුතු කළ එස්.බී දිසානායක මහතා තමන්ට අපහාස වන ආකාරයේ ප්‍රකාශයක් සිදුකළ බව පවසමින් ජගත් කුමාර මහතා විසින් එම වසරේ ඔක්තෝබර් මස 03 වනදා කඩුවෙල දිසා අධිකරණයේ මෙම නඩුව ගොනු කර තිබුණි. වසර 02කට ආසන්න කාලයක් පැවති නඩුව අද කැඳවු අවස්ථාවේ දෙපාර්ශවයේ එකඟතාවයෙන් මෙලෙස සමථයකට පත් වී තිබේ.", "URL": "https://sinhala.adaderana.lk/news.php?nid=117540", "Category": null, "Parent URL": null}