{"Source": "Adaderana", "Timestamp": "November 5, 2014 09:23 pm", "Headline": " දේශපාලනඥයාගේ ඥාති පුත්‍රයා මාධ්‍යවේදියෙකුට ගොරවයි ", "News Content": "අම්බලන්තොට, වලවේදී අද පස්වරුවේ සිදුවූ රිය අනතුරක් වාර්තා කිරීමට ගිය අප ප්‍රාදේශීය මාධ්‍යවේදී රාහුල් සමන්තට එම ස්ථානයේ සිටි දේශපාලනඥයෙකුගේ ඥාති පුත්‍රයෙකු බැණ වැදී තර්ජනය කර තිබේ. මෙලෙස තමාට බැණ වැදී තර්ජනය කළේ හම්බන්තොට ප්‍රාදේශීය සභාවේ සභාපතිවරයාගේ ඥාති පුත්‍රයෙකු බවත්, මේ ගැන අම්බලන්තොට පොලිසියට පැමිණිලි කළ බවත්, අප වාර්තාකරු පැවසීය. ත්‍රීවිලරයක්, ලොරියක් හා වෑන් රථයක් එකිනෙක ගැටීමෙන් සිදුවූ අනතුරක් වාර්තා කිරීමට ගිය තමාට එම ස්ථානයේ සිටි පුද්ගලයෙකු බැණ වැදුණු බව හෙතෙම කියා සිටියේය. ඊට හේතුව ලෙස එම පුද්ගලයා පැවසුවේ තමන් විසින් ගන්නා ලද ඡායා රූප හා වීඩියෝ දර්ශනවලින් එම පුද්ගලයා වහා ඉවත් කළ යුතු බව යැයි අප වාර්තාකරු පැවසීය. ඡායා රූප හා වීඩියෝ දර්ශනවලින් එසේ ඉවත් කිරීමට හැකියාවක් නැති බවත්, තමන් පැමිණියේ මාධ්‍යවේදියෙකු ලෙස රාජකාරී කිරීමටත් කී විට ඔහු බැණ වැදී කැමරාව කුඩු කරන බවට තර්ජනය කළ බවත්, එම අවස්ථාවේ එහි පොලිස් නිලධාරීන් දෙදෙනෙකු ද සිටි නමුත් ඔවුන්ද අදාළ පුද්ගලයාගේ ක්‍රියාවට එරෙහිව පියවරක් නොගත් බවත්, අප වාර්තාකරු රාහුල් සමන්ත කියා සිටියේය. ඒ අනූව මේ ගැන අම්බලන්තොට පොලීසියට පැමිණිල්ලක් කළ බවද ඔහු වැඩිදුරටත් සඳහන් කළේය. ඉහත ඡායා රූප පෙළේ රතු පැහැති කමීසයක් හැඳ සිටින්නේ එසේ තර්ජනය කළ පුද්ගලයාය.", "URL": "https://sinhala.adaderana.lk/news.php?nid=47197", "Category": null, "Parent URL": null}