{"Source": "Adaderana", "Timestamp": "August 23, 2018 03:18 pm", "Headline": "සැප්තැම්බර් 5 විරෝධතා ව්‍යාපාරයට 16 කණ්ඩායමේ සහය තියෙනවා", "News Content": "ජනාධිපතිවරයා විසින් උදර්පන නීතියට අදාළ කටයුතු ක්‍රියාත්මක කිරීම ආරක්ෂක අමාත්‍යංශය යටතට පවරා ගත්තා සේම අර්ජුන් මහේන්ද්‍රන් මහතා ලංකාවට ගෙන්වා ගැනීමට කටයුතු කරන ලෙස ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ 16 කණ්ඩායම පවසයි. අද (23) කොළඹ පැවති මාධ්‍ය හමුවකට එක් වෙමින් ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ 16 කණ්ඩායම නියෝජනය කරන පාර්ලිමේන්තු මන්ත්‍රී එස්.බී දිසානායක මහතා මේ බව ප්‍රකාශ කළේය. සැප්තැම්බර් 5 වන දින ඒකාබද්ධ විපක්ෂය විසින් සංවිධානය කරන ආණ්ඩු විරෝධී ව්‍යාපාරය සඳහා තම සහයෝගය ලබාදෙන බව මන්ත්‍රීවරයා ප්‍රකාශ කළේය. එක්සත් ජාතික පක්ෂය විසින් රාජ්‍ය දේපළ විකිණීමේ ව්‍යාපාරය දිගින් දිගටම සිදුකරන බවද ඒ මහතා පැවසීය. ලෝකයේ අනෙකුත් රටවල් ආරක්ෂාකාරී විවෘත ආර්ථික ප්‍රතිපත්ති ක්‍රියාත්මක කරන විට වත්මන් අග්‍රාමාත්‍ය රනිල් වික්‍රමසිංහ මහතා මුළු රටම සම්පූර්ණයෙන් විවෘත කරදීම සඳහා සූදානමින් සිටින බවද මන්ත්‍රීවරයා ප්‍රකාශ කළේය. සමහර රටවල් ඉදිරියට පැමිණ ඇති බවත් ඔවුන් මහ බැංකු උපදෙස් පිළිනොගෙන ජාත්‍යන්තර මූල්‍ය අරමුදලට යට නොවී තමන්ට අවශ්‍ය ආකාරයට ආර්ථික ප්‍රතිපත්ති සකස් කරගෙන ඇති බවද ඒ මහතා පැවසීය. ශ්‍රී ලංකා නිදහස් පක්ෂය එක්සත් ජාතික පක්ෂයෙන් වෙන් කර ගැනීමේ සටන හා එක්සත් ජාතික පක්ෂය නොමැති ආණ්ඩුවක් සෑදිම සඳහාත් කටයුතු කරමින් සිටින බව මන්ත්‍රීවරයා ප්‍රකාශ කළේය. නවක වදය නැවැත්විය යුතු බවත් විශ්වවිද්‍යාල පාලනය දරුවන්ගෙන් ආචාරවරුන් අතට පත්විය යුතු බවද ඒ මහතා පැවසීය. විශ්වවිද්‍යාල සිසුන් සාකච්ඡාවෙන් පසු නැවතත් උද්ඝෝෂණ සිදුකරනවා නම් අවම බලය භාවිතා කළ යුතු බව න්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=94894", "Category": null, "Parent URL": null}