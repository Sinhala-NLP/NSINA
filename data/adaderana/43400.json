{"Source": "Adaderana", "Timestamp": "May 22, 2014 05:11 pm", "Headline": "ඌවේ මැතිවරණයට ආණ්ඩුව සුදානම් නම් අපිත් සුදානම්", "News Content": "ඌව පළාත් සභාවේ නිල කාලය ලබන සැප්තැම්බර් මස 02 වැනිදා අවසන් වීමට නියමිතව ඇති බව මැතිවරණ කොමසාරිස් මහින්ද දේශප්‍රිය මහතා පවසයි. ඔහු පවසන්නේ එම නිල කාලයෙන් අනතුරුව මැතිවරණය පවත්වන්නේ නම් එය එළඹෙන නොවැම්බර් මාසයේ දී පැවැත්විය යුතු බවයි. එහෙත් නොවැම්බර් මාසයේ දී අයවැය ඉදිරිපත් කෙරෙන හෙයින් එම මාසයේ මැතිවරණ පැවැත්වීම ප්‍රායෝගික නොවන බව මහින්ද දේශප්‍රිය මහතා පෙන්වාදෙයි. කෙසේ වෙතත් එළඹෙන සැප්තැම්බර් මාසයේ දී ඌව පළාත් සභා මැතිවරණය පැවැත්වීමට ආණ්ඩුවේ සූදානමක් පවතින බවට අමාත්‍යවරයෙකු ප්‍රකාශ කර ඇති බව හෙතෙම පවසයි. සැප්තැම්බර් මාසයේදී මැතිවරණය පැවැත්විය යුතු බවට ආණ්ඩුව තීරණය කරන්නේ නම් මැතිවරණ කොමසාරිස් දෙපාර්තමේන්තුව ද ඊට සූදානම් බව මැතිවරණ කොමසාරිස් මහින්ද දේශප්‍රිය මහතා අද පැවැති මාධ්‍ය හමුවකදී කියා සිටියේය. මැතිවරණ කොමසාරිස් මහින්ද දේශප්‍රිය මහතා මෙම අදහස් පළ කර සිටියේ අද (22) කොළඹ පැවති මාධ්‍ය හමුවකට සහභාගී වෙමින්ය. එසේම මෙම මාධ්‍ය හමුවේදී මාධ්‍යෙව්දීන් නැගූ ප්‍රශ්නයකට පිළිතුරු දෙමින් මැතිවරණ කොමසාරිස්වරයා පවසා සිටියේ පසුගිය පළාත් සභා මැතිවරණයේදී ප්‍රජාතන්ත්‍රවාදී පක්ෂයේ නායක සරත් ෆොන්සේකා මහතා ඡන්දය සඳහා ලියාපදිංචි වී ඇත්තේ ෆොන්සේකා මහතාගේ ඥාතියෙකුගේ ලිපිනයකට බවත්, ඒ සම්බන්ධයෙන් මැතිවරණ දෙපාර්තමේන්තුවට පැමිණිල්ලක් ලැබී තිබු බවත්ය. තවද මෙම සිද්ධිය සම්බන්ධයෙන් තමන් නීතිපතිවරයාගෙන් උපදෙස් ලබාගෙන ඇති බවද මැතිවරණ කොමසාරිස් මහින්ද දේශප්‍රිය මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43400", "Category": null, "Parent URL": null}