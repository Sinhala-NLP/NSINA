{"Source": "Adaderana", "Timestamp": "December 10, 2012 12:16 pm", "Headline": "යාපනය සරසවියේ තවත් සිසුන් 7ක් නිදහස්", "News Content": "අත්අඩංගුවට ගනු ලැබු යාපනය විශ්ව විද්‍යාලයේ සිසුන් 8 දෙනාගෙන් 7 දෙනෙකු නිදහස් කර ඇතැයි අන්තර් විශ්ව විද්‍යාල ශිෂ්‍ය බලමණ්ඩලයේ කැඳවුම්කරු සංජීව බණ්ඩාර මහතා පවසයි. ඊයේ (09) රාත්‍රී ඔවුන් නිදහස් කර තිබේ. පසුගිය මස 26 වැනිදා මහවිරු දිනය සැමරීම හා එම මස 27 වැනිදා උද්ඝෝෂණයක් පැවැත්වීම අතරවාරයේදී පොලීසිය සමග ඇති කර ගත් ගැටුමක් හේතුවෙන් සිසුන් සිව්දෙනෙකු පළමු අවස්ථාවේදී අත්අඩංගුවට ගන්නා ලදී. ඔවුන්ගෙන් අයෙකු පසුගියදා ඇප මත නිදහස් කර ඇතැයි සංජීව බණ්ඩාර මහතා පවසයි. ඉන් අනතුරුව පසුගිය 07 වැනිදා යළිත් වරක් සිසුන් 8 දෙනෙකු අත්අඩංගුවට ගත් අතර ඔවුන්ගෙන් 7 දෙනෙකු ඊයේ රාත්‍රී නිදහස් කර තිබේ. ඒ අනුව තවත් සිසුන් සිව්දෙනෙකු රඳවා තබා ගැනීමේ නියෝග මත තබාගෙන ඇතැයි ද සංජීව බණ්ඩාර මහතා කියයි.", "URL": "https://sinhala.adaderana.lk/news.php?nid=29845", "Category": null, "Parent URL": null}