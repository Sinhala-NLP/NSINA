{"Source": "Adaderana", "Timestamp": "September 18, 2013 12:18 pm", "Headline": "සමෘද්ධි නියාමක විදුහල්පති රෝහලට යවයි", "News Content": "සමෘද්ධි නියාමකවරයෙකුගේ පහර කෑමට ලක්වු බව කියන විදුහල්පතිවරයෙකු රෝහල් ගත කර ඇති බව හලාවත පොලීසිය පවසයි. මෙසේ රෝහල් ගත කර ඇත්තේ හලාවත -සවරාන මුස්ලිම් මහා විද්‍යාලයේ සේවය කරන එස්.එච්.එම්.ස්මායිල් (51) නැමැති විදුහල්පතිවරයෙකු බව අප වාර්තාකරු කියයි. සිද්ධියට සම්බන්ධ සමෘද්ධි නිලධාරියා මෙවර වයඹ පළාත් සභා මැතිවරණයට ඉදිරිපත්වී සිටින අපේක්ෂකයෙකු සමග සවරාන මුස්ලිම් විද්‍යාලයට පැමිණ මැතිවරණ ප්‍රචාරක රැස්වීමක් පැවැත්වීමට උත්සහ කර ඇත. නමුත් විදුහල්පතිවරයා ඊට තම විරෝධය පළ කර මේ සම්බන්ධයෙන් පොලීසියට සහ මැතිවරණ කොමසාරිස්වරයාට දන්වා ඇති බව අප වාර්තාකරු කියයි. මෙම හේතුව නිසාද සමෘද්ධි නිලධාරියා විදුහල්පතිවරයා සමග අමනාපව සිට ඇති බව පැවසේ. මේ අතර ඊයේ මෙම විද්‍යාලයේ කෑ කෝ ගසමින් සිට ඇති දරුවන්ට දඬුවමක් ලෙස විදුහල් භූමියේ ඇති සියඹලා ගස යට තිබෙන අප ද්‍රව්‍ය ඉවත් කරන ලෙස විදුහල්පතිවරයා පවසා ඇත. දඬුවමට ලක්වී ඇති දරුවන් අතර අදාළ සමෘද්ධි නිලධාරියාගේ දරුවාද සිට තිබේ. ඉන් පසුව මෙම ප්‍රහාරය එල්ලවී ඇති බව පොලීසිය කියයි. තමන් මුහුණ දුන් සිද්ධිය සම්බන්ධයෙන් හලාවත පොලීසියට පැමිණිල්ලක් කර ඇති විදුහල්පතිවරයා හලාවත මහා රෝහලට ඇතුළත් වී ඇත. සිද්ධියට සම්බන්ධ බව කියන සමෘද්ධි නිලධාරියා මෙතෙක් අත්අඩංගුවට ගෙන නැති බවද අප වාර්තාකරු පවසයි.", "URL": "https://sinhala.adaderana.lk/news.php?nid=37496", "Category": null, "Parent URL": null}