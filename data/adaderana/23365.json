{"Source": "Adaderana", "Timestamp": "April 8, 2012 01:18 pm", "Headline": "ශ්‍රී ලාංකික සේවිකාවට හාම්පුතාගෙන් කෙනෙහිලි-රාජේශ්වරී රෝහලේ..සැමියා හිරේ!", "News Content": "ගෘහ සේවිකාවක ලෙස සෞදි අරාබියේ රැකියාවට ගිය ශ්‍රී ලාංකික කාන්තාවක බලවත් දුෂ්කරතාවකට පත්ව ඇති බව විදෙස් මාධ්‍ය උපුටා දක්වයි. සෞදි අරාබියේ රියාද්හි ගෘහ සේවිකාවක ලෙස ඇය සේවය කරමින් සිටියදි ඇයට එරට රජයේ රෝහලකදී අඩු වයස් දරු උපතක් සිදුවීම නිසා බලවත් අකරතැබ්බයකට මුහුණදෙන්නට සිදුව ඇති අතර රෝහල් බිල්පත ‍‍ගෙවීමට නොහැකිවීම නිසා ඇය මේවන විටත් අදාළ රෝහලේ පොලිස් වාට්ටුවේ රඳවා තබා ඇති බව Arab News පෙන්වාදෙයි. ඒලියන්තම්බි රාජේශ්වරී නමැති මෙම කාන්තාවගේ සැමියා වන රාම චන්ද්‍රන් රවීන්ද්‍රන් නමැති අයද තම බිරිඳ සේවය කළ නිවසේම රියදුරෙකු ලෙස සේවය කර ඇති බවත්,එසේ වුවද බිරිඳ රෝහල් ගතවන විට ඔහු මසක සිරදඬුවම් ලබා සිටීම නිසා බිරිඳ ළඟින් සිටීමට හැකිවී නොමැති බව සඳහන්ය. මිතුරන් පිරිසක් සමග ආරාවුලක පැටලීම හේතුවෙන් මොහු මසක සිරදඬුවම් ලබා ඇති බවත්,ඔහුගේ මසක සිරගත කාලය මේවන විට ගෙවී ඇතත් ඔහු නිදහස් කරලීම සඳහා හාම්පුතා විසින් අනුමැතිය ලබා නොදීම හේතුවෙන් ඔහුට තවදුරටත් සිරගතවම සිටීමට සිදුව ඇති බව කියැවෙයි. රාම චන්ද්‍රන් රවීන්ද්‍රන්ට නිදහස්වීම සඳහා තමාගේ අනුමැතිය ලබාදීමටනම් සෞදි රියාල් 4000 ක මුදලක් තමාට ගෙවිය යුතු බව අදාළ හාම්පුතා විසින් දැනට රෝහලේ පොලිස් වාට්ටුවේ රඳවා ඇති බිරිඳට දැනුම්දී ඇති බව ඉන්දියානු සමාජ සේවා ක්‍රියාකාරිකයෙකු විසින් Arab News පුවත් සේවයට ‍අනාවරණය කර තිබේ. සෞදියේ රජයේ රෝහල්වලින් එරට වැසියන්ට නොමිලේ ප්‍රතිකාර කරන නමුත් ගෙහිමියා විසින් අදාළ කත සහ ඇගේ සැමියා නිවසින් පළාගිය පිරිසක් බවට රෝහල් බලධාරීන්ට වාර්තා කිරීම නිසා ඒලියන්තම්බි රාජේශ්වරීට කළ ප්‍රතිකාර සඳහා මුදල් අය කිරීමට එකී රෝහල් පාලනාධිකාරිය තීරණය කර තිබේ. කෙසේ වෙතත් ඇයගේ සැමියාට නිදහස ලබා ගැනීම සඳහා ගෙහිමියාගේ අනුමැතිය වෙනුවෙන් ගෙවිය යුතු සෞදි රියාල් 4000 ක මුදල වෙනුවෙන් මේවන විට තමාට සෞදි රියාල් 2000 ක මුදලක් එරට පරාර්ථකාමීන්ගෙන් එකතු කරගැනීමට හැකිවූ බවත්,සෙසු මුදල සොයා ගැනීමට හා මෙම ගැටලුවට විසඳුමක් ලබාගැනීම වෙනුවෙන් එරට ශ්‍රී ලංකා තානාපති කාර්යාලයේ සුබ සාධක නිලධාරියා හමුවීමට අපේක්ෂා කරන බවත් ඉන්දියානු සමාජ සේවා ක්‍රියාකාරිකයා පවසා තිබේ. කෙසේ වෙතත් මේ මොහොත වන විටත් ශ්‍රී ලාංකික කාන්තාව මාස 6 ක් වයසැති ළදරුවා එරට රජයේ රෝහලක පොලිස් වාට්ටුවේ නොමේරු ළදරු ඒකකයේ තබා ඇති බවත්,ඇගේ සැමියා තවමත් සිරදඬුවම් විඳින බවත් Arab News වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23365", "Category": null, "Parent URL": null}