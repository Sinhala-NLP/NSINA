{"Source": "Adaderana", "Timestamp": "May 24, 2012 06:59 pm", "Headline": " ව්‍යාපාරිකයාගේ ඝාතනයට කොන්ත්‍රාත්තුව දුන් මන්ත්‍රීවරයා 07 තෙක් රිමාන්ඩ්", "News Content": "ආණමඩුවේ කෝටිපති ව්‍යාපාරිකයෙකු ඝාතනය කළ බවට චෝදනා ලබා අත්අඩංගුවට ගනු ලැබූ බස්නාහිර පළාත් සභාවේ එක්සත් ජනතා නිදහස් සන්ධාන මන්ත්‍රී තුෂාර පෙරේරා මහතා ලබන 07 වන දින දක්වා රක්ෂිත බන්ධනාගාර ගත කරන ලෙස ආණමඩුව දිසා විනිසුරු ඒ.ශාන්ත ද මෙල් මහතා විසින් නියෝග කර තිබේ. 2010 වසරේ දෙසැම්බර් මස 10 වන දින ආණමඩුව-සංගට්ටිකුලම ප්‍රදේශයේ දී ස්ටැන්ලි ජෝශප් නමැති ව්‍යාපාරිකයා, යුද හමුදා ඇඳුමට සමාන ඇඳුම් ඇඳගෙන පැමිණි පිරිසක් විසින් ටී.56 වර්ගයේ ගිනි අවියකින් වෙඩිතැබීමෙන් ජීවිතක්ෂයට පත්විය. මේ පිළිබඳ විමර්ශන කටයුතු සිදුකළ අපරාධ පරීක්ෂණ දෙපාර්තමේන්තුව විසින් යුද හමුදා සෙබළුන් තිදෙනකු අත්අඩංගුවට ගෙන ප්‍රශ්න කිරීමේදී තමන්ට මෙම ව්‍යාපාරිකයා ඝාතනය කිරීමේ ‍කොන්ත්‍රාත්තුව භාරදෙනු ලැබුවේ තුෂාර පෙරේරා නමැති මෙම මන්ත්‍රීවරයා බව ප්‍රකාශ කර තිබේ. කෝටිපති ව්‍යාපාරිකයා ඝාතනය කරනු ලැබුවේ රු.ලක්ෂ 10 ක කොන්ත්‍රාත්තුවකට බවද සැකකාර සෙබළුන් තිදෙනා පිළිගෙන ඇත. ඒ අනුව පරීක්ෂණ සිදුකළ පොලීසිය විසින් ඉකුත් 22 වන දින බස්නාහිර පළාත් සභා මන්ත්‍රී තුෂාර පෙරේරා නමැති අය අත්අඩංගුවට ගෙන එදිනම අධිකරණයට ඉදිරිපත් කරනු ලදුව අද(24)දින දක්වා රක්ෂිත බන්ධනාගාර ගත කරන ලදී. එබැවින් සැකකාර මන්ත්‍රීවරයා අද දින යළි ආණමඩුව අතිරේක දිසා විනිසුරුවරයා හමුවට පමුණුවන ලද අවස්ථාවේදී ලබන 07 වන දින දක්වා යළි රක්ෂිත බන්ධනාගාර ගත කෙරුණු බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=24499", "Category": null, "Parent URL": null}