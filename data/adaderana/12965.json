{"Source": "Adaderana", "Timestamp": "December 19, 2010 05:10 pm", "Headline": "ශ්‍රී ලංකාව ගැන ගෝලීය විමර්ශනයක් පදනම් විරහිතයි", "News Content": "ශ්‍රී ලංකාවේ සිදුවීයයි කියනු ලබන මානව හිමිකම් උල්ලංඝණයවීම් පිළිබඳ ගෝලීය වශයෙන් විමර්ශනයක් සිදු කිරීම පදනම් විරහිත බව විදෙස් කටයුතු අමාත්‍යංශය පවසයි. ශ්‍රී ලංකාවේ සිදුවීයයි කියනු ලබන මානව හිමිකම් උල්ලංඝණයවීම් පිළිබඳ ගෝලීය වශයෙන් විමර්ශනයක් සිදුකළ යුතු බවට ඉකුත් සිකුරාදා දිනයේ ඇමරිකානු ව්‍යවස්ථාදායකයේ සෙනෙට් මණ්ඩල සභිකයින් 17 දෙනෙකු හා නියෝජිත මන්ත්‍රී මණ්ඩලයේ 30 දෙනෙකුගෙන් සමන්විත පිරිසක් විසින් අත්සන් කරන ලද ලිපියක් ඇමරිකානු රාජ්‍ය ලේකම් හිලරි ක්ලින්ටන් මහත්මියට ලබාදීම සම්බන්ධයෙන් ප්‍රතිචාර දක්වමින් විදෙස් කටයුතු අමාත්‍යංශයේ මාධ්‍ය ප්‍රකාශක හා මහජන සන්නිවේදන ඒකකයේ අධ්‍යක්ෂ ජෙනරාල් බන්දුල ජයසේකර මහතා ඒ බව සඳහන් කරයි. මීට ප්‍රථම එක් අවස්ථාවකදී ඇමරිකානු රාජ්‍ය ලේකම් හිලරි ක්ලින්ටන් මහත්මිය දැනට මේ සම්බන්ධයෙන් විමර්ශන කටයුතු සිදුකරන උගත් පාඩම් හා ප්‍රතිසන්ධාන කොමිසමට මේ කාර්යය නිසි ලෙස කරගෙන යාමට ඉඩදිය යුතු බවට ප්‍රකාශයක් කර තිබුණු බව හෙ‍තෙම පෙන්වාදෙයි. යුදමය වාතාවරණය පැවති අවසාන කාලයේ සිදුවීයයි කියනු ලබන මානව හිමිකම් උල්ලංඝණය වීම් පිළිබඳ සෘජුව හා අභ්‍යන්තර වශයෙන් මනා යාන්ත්‍රණයක් උගත් පාඩම් හා ප්‍රතිසන්ධාන කොමිසමට පවත්නා බවද ජයසේකර මහතා කියා සිටියි. එසේ වුවද ඉකුත් සිකුරාදා දිනයේ හිලරි ක්ලින්ටන්ට ලබාදුන් ලිපියෙන් ඉල්ලුම් කරුවන් සඳහන් කර තිබුණේ ශ්‍රී ලංකා රජය විසින් පත්කර ඇති කොමිසම මගින් එළඹෙන නිගමනය ජාත්‍යන්තර ක්‍රමවේදයක් ඔස්සේ එක්සත් ජාතීන්ගේ කමිටුවක් මගින් තහවුරු කළ යුතු බවට තමන් තරයේ විශ්වාස කරන බවයි.", "URL": "https://sinhala.adaderana.lk/news.php?nid=12965", "Category": null, "Parent URL": null}