{"Source": "Adaderana", "Timestamp": "September 23, 2011 08:19 am", "Headline": "වෙළඳසැලකට ලක්ෂ 20 ක් ඉල්ලූ මන්ත්‍රී හා ලේකම් රිමාන්ඩ්", "News Content": "අල්ලස් ලබාගැනීමේ චෝදනා මත අධිකරණයට ඉදිරිපත් කළ බණ්ඩාරවෙල මහනග‍ර සභාවේ නාගරික මන්ත්‍රීවරයා සහ නගරාධිපතිවරයාගේ සම්බන්ධීකරණ ලේකම්වරයා රක්ෂිත බන්ධනාගාර ගතකර තිබේ. ඔවුන් ලබන 6 වැනි දින දක්වා රක්ෂිත බන්ධනාගාරගත කරන ලෙස බණ්ඩාරවෙල මහේස්ත්‍රාත් අධිකරණය නි‍යෝග කර ඇත. බණ්ඩාරවෙල නගරයෙන් වෙළඳසැලක් ලබාදීම සඳහා පුද්ගලයෙකුගෙන් රුපියල් ලක්ෂ 20 ක මුදලක් සැකකරුවන් විසින් ඉල්ලා තිබේ. ඉන් රුපියල් ලක්ෂ 8 ක මුදලක් ලබාගැනීමේ දී අල්ලස් හෝ දූෂණ චෝදනා විමර්ශන කොමිසන් සභාවේ නිලධාරීන් කණ්ඩායමක් විසින් ඊ‍යේ(22) සැකකරුවන් අත්අඩංගුවට ගනු ලැබීය. සැකකරුවන් සම්බන්ධයෙන් අල්ලස් හෝ දූෂණ චෝදනා විමර්ශන කොමිසන් සභාව වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=18905", "Category": null, "Parent URL": null}