{"Source": "Adaderana", "Timestamp": "January 28, 2017 06:24 pm", "Headline": "තෙල් නලයේ කාන්දුව-කඩිනමින් යථාතත්ත්වයට පත් කරනවා ", "News Content": "කොළඹ වරායේ සිට කොළොන්නාව ඉන්ධන ගබඩා සංකීර්ණය දක්වා ඉන්ධන ගෙන යන නලයක ඇති වූ කාන්දුව මේ වන විට යථා තත්ත්වයට පත් කරමින් සිටින බව ඛණිජ තෙල් හා පෙට්ට්‍රෝලියම් වායු පිළිබඳ අමාත්‍ය චන්දිම වීරක්කොඩි මහතා පවසයි.අද(28) පෙරවරුවේ ඉන්ධන ගෙන යන නල හතරෙන් එක් නලයක මෙම කාන්දුව හටගෙන ඇති බව අමාත්‍යවයා සඳහන් කළේය.වරාය තුළදීම අදාළ නලයේ කාන්දුව හටගෙන ඇති අතර මුහුදු ජලය හා තෙල් මිශ්‍ර වීම වැළැක්වීමට මේ වන විට පියවර ගෙන ඇති බව ද අමාත්‍යවරයා කියා සිටියේය.එමෙන්ම තෙල් නලයේ අලුත්වැඩියා කටයුතු මේ වන විට ආරම්භ කර තිබේ.කෙසේවෙතත් ඉන්ධන පොම්ප කිරීම මේ වන විට තාවකාලිකව නවතා ඇති බව ද වාර්තා වේ.", "URL": "https://sinhala.adaderana.lk/news.php?nid=68764", "Category": null, "Parent URL": null}