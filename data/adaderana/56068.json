{"Source": "Adaderana", "Timestamp": "December 31, 2015 04:19 pm", "Headline": "දළුගමදී වෙඩිතැබීමක් - පොලිස් නිලධාරීන් දෙදෙනෙකුට තුවාලයි", "News Content": "කොළඹ-නුවර මාර්ගයේ දළුගම, බුළුගහ හන්දියේදී වෙඩි ප්‍රහාරයට ලක්වූ පොලිස් රථ වාහන අංශයේ නිලධාරීන් දෙදෙනෙකු කොළඹ ජාතික රෝහලට ඇතුළත් කර තිබේ.අද (31) සවස 3.00 ට පමණ මෙම සිද්ධිය සිදුව ඇති බව පොලිස් මාධ්‍ය ප්‍රකාශක කාර්යාලය නිවේදනය කරයි. බුළුගහ හංදියේදී මොටර් රථයක් හා ලොරි රථයක් ගැටීමෙන් සිදුවූ අනතුරකින් පසු දෙපාර්ශවය ඒ සම්බන්ධයෙන් සමථයකට පත්ව පිටත්ව යාමට උත්සාහ දැරූ අවස්ථාවේදී එතැනට පැමිණි අයෙක් මෝටර් රථයේ රියදුරුට වෙඩි තබා පලාගොස් තිබේ.එහිදී මෝටර් රථයේ පැමිණි පුද්ගලයාද වහා මෝටර් රථයට නැඟ පිටත්ව ගොස් ඇති බවත්, එතැනට පැමිණි රථ වාහන අංශයේ පොලිස් නිලධාරීන් වෙඩිතැබූ පුද්ගලයා පසුපස හඹායා ගොස් ඇති බවත් පොලිස් මාධ්‍ය ප්‍රකාශක කාර්යාලය සඳහන් කරයි.එසේ හඹා යාමේදී එම පුද්ගලයා පොලිස් නිලධාරීන්ට ද වෙඩි තබා පලාගොස් ඇති බවත්, එම වෙඩි තැබීමෙන් තුවාල ලැබූ පොලිස් නිලධාරීන් දෙදෙනා මේවන විටත් කොළඹ ජාතික රෝහලේ ප්‍රතිකාර ලබන බව මාධ්‍ය ප්‍රකාශක කාර්යාලය කියා සිටියි.ප්‍රථමයෙන් වෙඩි ප්‍රහාරයට ලක්වූ පුද්ගලයා මෝටර් රථයෙන් යන්නට ගිය බැවින් ඔහුට තුවාල සිදුවීද යන්න මෙතෙක් වාර්තාවී නැති බව පොලීසිය කියයි.", "URL": "https://sinhala.adaderana.lk/news.php?nid=56068", "Category": null, "Parent URL": null}