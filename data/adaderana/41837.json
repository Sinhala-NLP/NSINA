{"Source": "Adaderana", "Timestamp": "March 16, 2014 08:01 am", "Headline": "කෝට්ටේ නාගරික මන්ත්‍රී ධනුෂ්ක විශ්වජිත් රිමාන්ඩ් ", "News Content": "තම බිරිඳට සහ සමථ මණ්ඩල නිලධාරීන් තිදෙනෙකුට පහරදීම සම්බන්ධයෙන් කෝට්ටේ නාගරික මන්ත්‍රී ධනුෂ්ක විශ්වජිත් මහතා රක්ෂිත බන්ධනාගාර ගත කර තිබේ. පසුගිය ජනවාරි මස 27 වන දින අදාළ මන්ත්‍රීවරයා විසින් බිරිඳට පහරදීමේ සිද්ධියක් සම්බන්ධයෙන් වු පැමිණිල්ලක් අධිකරණ නියෝග මත සමථ මණ්ඩලය වෙත යොමුකර තිබුණි. ඒ අනුව ඊයේ(15) දිනයේ පැමිණිල්ල විභාගයට ගත් අවස්ථාවේ දී සැකකරු විසින් නැවත වරක් බිරිඳට පහර දී ඇති අතර එය වැළැක්වීමට උත්සාහ කළ සමථ මණ්ඩල නිලධාරීන්ට ද පහර දී ඇති බව පොලීසිය පැවසුවේය. මිරිහාන පොලීසිය විසින් අත්අඩංගුවට ගත් මන්ත්‍රීවරයා නුගේගොඩ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 28 වන දින දක්වා රක්ෂිත බන්ධනාගාර ගත කරන ලෙස නියෝග කර ඇත.", "URL": "https://sinhala.adaderana.lk/news.php?nid=41837", "Category": null, "Parent URL": null}