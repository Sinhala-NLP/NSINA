{"Source": "Adaderana", "Timestamp": "October 9, 2018 06:45 am", "Headline": "අනුන්ගේ උදව්වට ගොස් ජීවිතයම එක තැන නතර වු පියෙක්", "News Content": "ගසක නැඟ අත්තක් කැපීමට ගිය දෙදරු පියෙකු ගසෙන් ඇඳ වැටී වසර පහක් පුරා සුසුම්නාව බිඳී එකතැන් වී සිටිය දී අපට හමු විය. අනුන්ගේ සහයට මෙම පුද්ගලයා ගසට නැඟ ඇති අතර, අද වන විට මේ තත්ත්වය හේතුවෙන් දියණියන් දෙදෙනා සහ මව, පියා හා බිරිඳ එදාවේල හෝ සපයා ගැනීමට නොහැකිව ඉතා අසරණ තත්ත්වයට පත්ව තිබේ. ගලේවෙල ප්‍රාදේශීය ලේකම් කොට්ඨාසයට අයත් වත්තෙහේන බේලියකන්ද ප්‍රදේශයේ පදිංචිව සිටින ඩබ්ලිව්.ඒ.සරත් කුමාර මහතා මෙසේ සුසුම්නාව බිඳී රෝද පුටුවකට වී වසර පහකට ආසන්න කාලයක් ගත වී තිබේ. පාසල් යන වයසේ දියණියන් දෙදෙනෙකු සිටින ඩබ්ලිව්. ඒ. සරත් කුමාර මහතා සිය මෑණියන් අසනීප තත්ත්වයේ පසුවන අතර පියා දරුණු ලෙස වකුගඩු රෝගය වැලඳී සිටිති. පවුලේ එකම ජීවකයා බවට පත්ව සිටි සරත් කුමාර මහතා ද අද වන විට එක්තැන්ව සිටී. ගමේ ඉතා දිළිඳු භාවයෙන් ජීවත් වූ මොහු කාට හෝ උදව් උපකාර කරමින් සිටි බව ගම්වාසීහු පවසති. මීට වසර පහකට පමණ ඉහත දී තම ගම්මානයේ පුද්ගලයෙකුට, නිවසක් ඉදිරිපිට තිබුණු අනතුරුදායක ගසක අත්තක් ඉවත් කිරීමට සරත් කුමාර මහතාට ආරාධනාවක් ලැබී තිබිණි. ඒ අනුව ඔහු එම අසල්වැසියාට උපකාරය කිරීමට ගසට නැඟ සිටියදී එකවරම ගසක අත්තක් කඩාගෙන නිවස ඉදිරිපිට ඇති තාප්පයක් මතට වැටී තිබේ. එදා සිට මේ වන තුරුත් සරත් කුමාර මහතාට ඇවිද ගැනීමට නොහැකිව රෝද පුටුවක ආධාරයෙන් ජීවත් වෙයි. ඔහුගේ පිටුපස කොටසේ සුව නොවන දරුණු තුවාලයක් ද තිබේ. එහෙත් එදා සිට අසල්වැසි ප්‍රදේශවාසීන්ගේ සහයෝගය ඇතිව ආහාරපාන සොයාගෙන ජීවත් වූ සරත් කුමාර මහතාට කුඩා පැල වෙනුවට නොතෙමි ඉන්න ගෙයක් තනා දීමට ගලේවෙල සමෘධි බැංකු ආයතනය හා ප්‍රදේශවාසීහු ඒකරාශී වී උදව් කොට තිබේ. එහෙත් මේ වන විට සරත් කුමාර මහතාගේ දියණියන් දෙදෙනාගේ අධ්‍යාපන කටයුතු කරගැනීමට නොහැකිව සිටින බව බිරිඳ වූ සේපාලිකා රාජපක්ෂ මහත්මිය පැවසීය. දිනකට එක වේලක් හෝ සරි කර ගන්නේ ඉතා අපහසුතා මධ්‍යයේ බව ද පවසන ඇය, කුඩා දියණියන් දෙදෙනා එක්ව පොල් අතු ඉරටු සුද්ද කර සොයා ගන්නා ඉතා සොච්චම් මුදලෙන් එයද සිදු කරන බව පැවසීය. සරත් කුමාර මෙන්ම දරුවන් දෙදෙනා ද නිසා ඇයට අඩුම තරමේ කුලී වැඩකට හෝ යෑමට අවස්ථාවක් නොලැබෙන බවද සේපාලිකා මහත්මිය කියා සිටියාය. සැමියාගේ සියලු කටයුතු සිදුකළ යුත්තේ ද ඇය විසිනි. මහලු ව දැඩි අසාධ්‍යව සිටින දෙමව්පියන්ට සැලකීමට සිදුව ඇත්තේ ඇයටයි. ඔවුන්ගේ එකම ඉල්ලීම බවට පත්ව ඇත්තේ, අඩුම තරමේ දරුවන්ට දිනකට දෙවේලක් ආහාර ලබාදීමට මෙන්ම දැනට අඬක්ම ඉදිකොට ඇති වැසිකිළි පද්ධතිය සූදානම් කර ගැනීම පමණක් බව ඔවුහු පවසති. සතියට වරක් සරත් කුමාර මහතා ගේ මුත්‍රා බට ඉවත් කිරීම සඳහා ගලේවෙල රෝහලට යායුතු බවත්, ඒ සඳහා ත්‍රීරෝද රථයකට ලබා දීමට හෝ මුදල් නොමැති බව ද ඔවුන් පවසති. එක්වේලක් හෝ ආහාර ස්වල්පයක් ලබා දී ඔවුන්ගේ ජීවිතය සුවපත් කිරීමට ඔබට අවැසි නම් පහත දුරකථන අංකය ඔස්සේ ඔවුන් සම්බන්ධ කර ගත හැකියි. සරත් කුමාර වත්තේහේන - දුරකථන අංකය 070 58 72 654", "URL": "https://sinhala.adaderana.lk/news.php?nid=97385", "Category": null, "Parent URL": null}