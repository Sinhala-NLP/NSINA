{"Source": "Adaderana", "Timestamp": "March 13, 2017 04:41 pm", "Headline": " ඒක දන්තයාගේ මරණයට හේතුව සොයා පැය පහක පරීක්ෂණයක්", "News Content": "ඓතිහාසික ශ‍්‍රී දළදා මාළිගාවේ ඇත් පන්තියට අයත්ව සිටි එක් දළකින් යුත් ‘‘ඒකදන්තයා‘‘ නමින් හැඳින්වෙන හස්ති රාජයා හදිසියේ මිය යාමට හේතුව සොයා මේ වනවිට විශේෂ පරීක්ෂණයක් ආරම්භ කර තිබේ. ඒ, විශේෂඥ වෛද්‍ය කණ්ඩායමකගේ සහභාගීත්වයෙනි. ඒක දන්ත හීලෑ ඇතුන් තිදෙනෙකු මෙරට තුළ ජීවත් වූ අතර ඊයේ(12) මිය ගියේ ඉන් එක් හස්ති රාජයෙකි. වසර 40ක පමණ කාලයක් තිස්සේ ශ‍්‍රී දළදා මාලිගා පෙරෙහැරේ ගමන් කර ඇති ඒක දන්තයා නමින් හැඳින්වෙන මෙම හස්ති රාජයා කරඬුව වැඩම කරවීම සඳහා ද කීකරු හස්තියෙකු ලෙසටයි සැලකෙයි. හදිසියේ ඇති වූ අසනීප තත්ත්වයක් හේතුවෙන් මෙම ඇතා මිය ගොස් ඇති බව අද දෙරණ වාර්තාකරු සඳහන් කළේය. දළදා මාළිගාවට අයත් මහනුවර - පල්ලෙකැළේ පිහිටි ඉඩමක ඇතා රදවා සිටියදී ආහාර ගැනීම ප්‍රතික්ෂේප කර තිබේ. කෙසේ වෙතත්, මෙම ඇතාට ප්‍රතිකාර කිරීමට පෙර මිය ගොස් ඇති බව ශ්‍රී දළදා මාළිගාවේ අලි ඇතුන් භාරකර ප්‍රදීප් මියනපලාව මහතා ප්‍රකාශ කළේය. පේරාදෙණිය විශ්වවිද්‍යාල පශු වෛද්‍ය පීඨය සහ වනජීවී දෙපාර්තමේන්තුව එක්ව මෙම ඇතාගේ පශ්චාත් මරණ පරීක්ෂණය සිදුකරයි. මිය යන විට ඒකදන්තයාගේ වයස අවුරුදු 47කි.", "URL": "https://sinhala.adaderana.lk/news.php?nid=70837", "Category": null, "Parent URL": null}