{"Source": "Adaderana", "Timestamp": "July 23, 2019 01:41 pm", "Headline": "ක්‍රීඩාව අද සල්ලිවලට යටවෙලා-ඌව වෙල්ලස්ස උපකුලපති", "News Content": "ක්‍රිඩාවේ මූලික අරමුණ අද වන විට ගිලිහී ගොස් ඇතැයි ඌව වෙල්ලස්ස විශ්වවිද්‍යාලයේ උපකුලපති මහාචාර්ය ජයන්ත ලාල් රත්නසේකර මහතා පවසයි. කන්තලේ අග්‍රාබෝධි ජාතික පාසලේ පැවති ක්‍රීඩා උත්සවයකට එක්වෙමින් ඔහු මේ බව ප්‍රකාශ කළේය. කන්තලේ අග්‍රාබෝධි ජාතික පාසලේ ආදී අග්‍රබෝධි සිසුන් 6 වන වරටත් පසුගියදා ක්‍රිකට් තරගාවලියක් සංවිධාන කර තිබූණි. එම උත්සවයේ ප්‍රධාන ආරාධිතයින් ලෙස විද්‍යාලයේ ආදී ශිෂ්‍ය ඌව වෙල්ලස්ස විශ්වවිද්‍යාලයේ උපකුලපති මහාචාර්ය ජයන්ත ලාල් රත්නසේකර මහතා මෙන්ම දෙරණ රූපවානී නාළිකාවේ ප්‍රවෘත්ති හා කාලීන සිදුවීම් අංශයේ සාමාන්‍යාධිකාරී වසන්ති නානායක්කාර මහත්මිය ඇතුළු කීර්තිමත් ආදි සිසු සිසුවියන් රැසක් එක්ව සිටියේය. මෙහිදී අදහස් දක්වමින් උපකුලපතිවරයා පවසා සිටියේ, අද වන විට ක්‍රීඩාවේ මුලික අරමුණ සල්ලිවලට යට වී ඇති බවයි. අඩුම තරමින් ලංකාවට පමණක් හෝ ආදර්ශයක් විය යුතු බව ද උපකුලපතිවරයා මෙහිදී පැවසීය. ත්‍රිවිද හමුදාවේ ජ්‍යෙෂ්ඨ නිලයන් ඇතුළු විවිද වෘත්තීන්හි නිරතවන විද්‍යාලයේ කීර්තිමත් ආදි සිසුන් 50 දෙනෙකුට සිහිවටන පිරිනැමීමද මීට සමගාමීව සිදුකෙරුණි. ඉන් අනතුරුව ඇරඹි ක්‍රිකට් තරගාවලිය මෙවර පැවැත්වුණේ දිවා රාත්‍රී තරගාවලියක් ලෙසයි. ඒ සඳහාද විශාල පිරිසක් එක්ව සිටියේය.", "URL": "https://sinhala.adaderana.lk/news.php?nid=114811", "Category": null, "Parent URL": null}