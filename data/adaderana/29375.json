{"Source": "Adaderana", "Timestamp": "November 21, 2012 01:19 pm", "Headline": "ජවිපෙන් පෙසප සාමාජිකයකුට පහරදුන් බවට චෝදනා", "News Content": "ජනතා විමුක්ති පෙරමුණේ උහන ප‍්‍රාදේශීය සභාවේ හිටපු මන්ත‍්‍රීවරුන් වන චාමින්ද රත්නායක, කේ.බී. විමලරත්න ඇතුළු පිරිසක් විසින් තම සාමාජිකයෙකුට පහරදී ඇති බව පෙරටුගාමී සමාජවාදී පක්ෂය චෝදනා කරයි. අද (21) අලුයම 4.00ට පමණ මෙම පහරදීම සිදුකර ඇති බවත්, මෙම මැර ප‍්‍රහාරය එල්ල වී ඇත්තේ අම්පාර, ගැමුණුපුරදී බවත් එම පක්ෂයේ මාධ්‍ය ඒකකය විසින් නිකුත් කළ නිවේදනයක දැක්වෙයි. කෙසේ වෙතත් පහර කෑමට ලක් වූ ක‍්‍රිෂාන්ත නමැති අය මේ වන විට අම්පාර රෝහලේ නේවාසිකව ප‍්‍රතිකාර ලබමින් සිටින බව සඳහන්ය. පහරදීමට පැමිණි මැරයින් ක‍්‍රිෂාන්ත මහතාගේ බෑගය, මුදල් පසුම්බිය සහ ජංගම දුරකතනය පැහැර ගෙන ගොස් ඇති බවත්, සිද්ධිය සම්බන්ධයෙන් අම්පාර පොලිසියට පැමිණිලි කර ඇති බවත් පෙරටුගාමී සමාජවාදී පක්ෂය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=29375", "Category": null, "Parent URL": null}