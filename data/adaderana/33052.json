{"Source": "Adaderana", "Timestamp": "April 6, 2013 12:03 pm", "Headline": "  තවත් කුණු දාන්න එපා ", "News Content": "කොළොන්නාව, මීතොටමුල්ල, පොතුවිල්කුඹුර ප්‍රදේශයේ කුණු දැමීමට එරෙහිව මේවන විට එම ප්‍රදේශයේ විරෝධතාවයක් පැවැත්වෙන බව පොලීසිය පවසයි. ප්‍රදේශවාසීන් පිරිසක් විසින් මෙම විරෝධතාවය පවත්වන බව වැල්ලම්පිටිය පොලීසිය පැවසුවේය. කොළඹ මහ නගර සභාව විසින් වසර ගණනාවක සිට කොළොන්නාව, මීතොටමුල්ල ප්‍රදේශයේ අක්කර 12කට වැඩි භූමි බාගයක කැලිකසල බැහැර කිරීම සිදුකරනු ලබයි. මේ හේතුවෙන් එය කුණු කන්දක් බවට ගොඩගැසී ඉන් ඇති වන තෙරපුමෙන් මෙම ප්‍රදේශ‍ය අවට නිවාස ගිලා බැසීමේ තත්ත්වයක් මතුවී ඇත. දිනකට කැළිකසල මෙට්ට්‍රික් ටොන් 800 ක් පමණ කොළඹ මහ නගර සභාව විසින් මෙම ප්‍රදේශයට බැහැර කරන බවත් එමඟින් අඩි 300ක පමණ උස කැළිකසල කන්දක් සෑදී තිබෙන බවත් වාර්තා වේ. කැළිකසල කන්ද ගිලා බැසීම නිසා නිවාස විනාශ වූ ප්‍රදේශයේ පදිංචි පවුල් 50 කට අධික පිරිසකට කඩිනමින් තාවකාලික නිවාස ලබාදීමේ කටයුතු ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාගේ ප්‍රධානත්වයෙන් පසුගියදා ඇරඹිණ.", "URL": "https://sinhala.adaderana.lk/news.php?nid=33052", "Category": null, "Parent URL": null}