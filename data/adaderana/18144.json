{"Source": "Adaderana", "Timestamp": "August 18, 2011 09:10 am", "Headline": "ද්‍රවිඩ සන්ධානයේ ප්‍රා.මන්ත්‍රීවරුන් ඇතුළු 9 මුදාහැරෙයි", "News Content": "තිරුක්කෝවිල් ප්‍රාදේශීය සභාවේ ද්‍රවිඩ ජාතික සන්ධානයේ මන්ත්‍රීවරුන් දෙදෙනෙකු ඇතුළු අත්අඩංගුවට ගත් නවදෙනකු මූලික විමර්ශන කටයුතු වලින් අනතුරුව මුදාහළ බව තිරුක්කෝවිල් පොලීසිය පවසයි. මොවුන්ට ලබන 25 වන දින යළි අධිකරණය හමුවේ පෙනී සිටින ලෙස නියෝග කර ඇති බව අප කළ විමසීමකදී ‍උසස් පොලිස් නිලධාරියෙක් සඳහන් කළේය. පසුගිය සිකුරාදා දිනයේ පොලීසිය හා තිරුක්කෝවිල් ප්‍රදේශයේ ජනතාව අතර යම් ගැටුම්කාරී තත්ත්වයක් නිර්මාණය වූ අතර එහිදී කෝප වූ ජනයා පොලීසිය දෙසට ගල්මුල් ප්‍රහාර එල්ල කළ බවත්,එහිදී පොලීසිය විසින් වෙඩි තැබීමෙන් පුද්ගලයින් දෙදෙනෙකු තුවාල ලැබූ බවත් වාර්තා විය. මෙම සිදුවීමෙන් පසු සෙනසුරාදා දිනයේ තිරුක්කෝවිල් ප්‍රදේශයේ කඩ සාප්පු වසාදමා ජනයා කළු කොඩි ඔසවා විරෝධතා ව්‍යාපාරයක් දියත් කර තිබුණු අතර මහ මග ටයර් පුළුස්සා පොලීසියට සිය විරෝධය පළ කරන ලදී. මෙම සිදුවීම් වලට සම්බන්ධ බවට ලැබුණු තොරතුරු අනුව සැක පිට 9 දෙනෙකු අත්අඩංගුවට ගත් බවත්,පොලිස් වෙඩිතැබීමෙන් තුවාල වූ පුද්ගලයින් දෙදෙනාගෙන් එක් අයෙකුද අත්අඩංගුවට පත්වූවන් අතර සිටින බවත්,ඔහු ද්‍රවිඩ ජාතික සන්ධානයේ බරණීදරන් නමැති ප්‍රාදේශීය සභා මන්ත්‍රීවරයා බවත් සඳහන්විණි. අත්අඩංගුවට පත්ව සිටි අනෙක් මන්ත්‍රීවරයා වූයේ අමිතර්ලිංගම් චන්ද්‍රකුමාර්ය.", "URL": "https://sinhala.adaderana.lk/news.php?nid=18144", "Category": null, "Parent URL": null}