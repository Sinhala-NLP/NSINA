{"Source": "Adaderana", "Timestamp": "March 20, 2013 08:41 am", "Headline": "19 හැවිරිදි තරුණයා 15 හැවිරිදි දැරිය අඹුවක් කරගනියි", "News Content": "වයස අවුරුදු 15 ක දැරිවියක අඹු කමට තබා ගෙන සිටි බව කියන 19 හැවිරිදි තරුණයෙකු වනාතවිල්ලුව පොලීසිය විසින් අත්අඩංගුවට ගෙන තිබේ. වනාතවිල්ලුව, කරතිව්,එරිකනාවිල්ලුව ප්‍රදේශයේ පදිංචිව සිටි දැරිවියක මෙසේ අඹු කමට තබා ගෙන සිට ඇති බව අප වාර්තාකරු පවසයි. මෙම දැරිවියගේ මව්පියන් නොමැති නිසා ඇය කලක් අධිකරණය විසින් පරිවාසය භාරයට පත්කර තිබී ඇත. පසුගිය 2011 දෙසැම්බර් මස 13වැනි දින දැරිවිය නැවතත් තම සොහොයුරාගේ බාරයට පත් කර තිබේ. මේ අතර ඇය කාලයක් ඇසුරු කර ඇති බව කියන සැකකරු සමග නැවතත් පලා ගොස් ඔහු සමග පවුල් ජීවිතයක් ආරම්භ කර ඇත. මේ බව දැන ගත් දැරියගේ නෑනා විසින් වනාතවිල්ලුව පොලීසිය වෙත කරන ලද පැමිණිල්ලක් හේතුවෙන් කරතිව් ප්‍රදේශයේ නිවසක සිටි දැරිවිය සහ සැකකරුව පොලීසිය විසින් අත්අඩංගුවට ගෙන තිබේ. සැකකරු සහ දැරිය 2010 වසරේ ඔක්තෝබර් මාසයේ සිට පෙම්වතුන් ලෙස ඇසුරු කර ඇති බව මුලික විමර්ශනවලදී හෙළිවී ඇති බව පොලීසිය කියයි. දැරිය වෛද්‍ය පරීක්ෂණයක් සදහා පුත්තලම මුලික රෝහල වෙත ඇතුළත් කර ඇති බව වාර්තාකරු පවසයි. සැකකරු පුත්තලම දිසා අධිකරණය වෙත ඉදිරිපත් කිරීමට නියමිතය. වනාතවිල්ලුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=32576", "Category": null, "Parent URL": null}