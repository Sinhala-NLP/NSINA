{"Source": "Adaderana", "Timestamp": "December 9, 2011 08:49 pm", "Headline": "මහළු කතුන් අපරාධකරුවන්ගේ ගොදුරු බවට පත්වීමේ අවස්ථා වැඩිවෙයි", "News Content": "හුදකලාව නිවෙස්වල ජීවත්වන වයෝවෘද්ධ කාන්තාවන් අපරාධකරුවන්ගේ ගොදුරු බවට පත්වීමේ ප්‍රවණතාව ඉහළ ගොස් ඇති බව පොලිසිය පවසයි. එවැනි කාන්තාවන් සිටින නිවෙස්වලට පැමිණ මුදල් හා දේපළ කොල්ලකා ඔවුන් ඝාතනය කිරීමේ සිදුවීම් කිහිපයක් පසුගිය දිනවල වාර්තා වු බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ කළේය. එවැනි සිදුවීම් පිළිබඳව දැඩි අවධානයෙන් සිටින ලෙස පොලිසිය ජනතාවගෙන් ඉල්ලීමක් කරයි. විශේෂයෙන්ම වයෝවෘද්ධ පුද්ගලයින් සිටින නිවෙස්වල ආරක්ෂාව සම්බන්ධයෙන් යම් වැඩපිළිවෙලක් ක්‍රියාත්මක කිරීමට පියවර ගත යුතු බව අජිත් රෝහණ මහතා පෙන්වා දෙයි. ඒ සඳහා ජනතාවට අවශ්‍ය සහය ලබාදීමට පොලිසිය නිරන්තරයෙන් කටයුතු කරන බව අජිත්‍ රෝහණ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=20577", "Category": null, "Parent URL": null}