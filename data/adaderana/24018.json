{"Source": "Adaderana", "Timestamp": "May 4, 2012 02:54 pm", "Headline": " ෆොන්සේකා නව ලෝකයෙන් ජාතික රෝහල‍ට යවන්න නියෝගයක්", "News Content": "හිටපු ආරක්ෂක මාණ්ඩලික ප්‍රධානී සරත් ෆොන්සේකා මහතා නව ලෝක රෝහලෙන් කොළඹ ජාතික රෝහලට මාරුකර යවන ලෙස කොළඹ මහාධිකරණය විසින් නියෝග කර තිබේ. අදාළ නඩුව අද කැඳවූ අවස්ථාවේදී මහාධිකරණ විනිසුරු සුනිල් රාජපක්ෂ මහතා විසින් බන්ධනාගාර කොමසාරිස්වරයාට මෙම නියෝගය ලබා දී ඇති බව සඳහන් වේ. මහාධිකරණය හමුවේ පෙනී සිටි බන්ධනාගාර කොමසාරිස් ජනරාල් අශෝක හපුආරච්චි මහතා කියා සිටියේ විත්තිකාර සරත් ෆොන්සේකා මහතාට නවලෝක රෝහලේ දී ප්‍රමාණවත් ආරක්ෂාවක් සැපයීම දුෂ්කර බවයි. එම නිසා සරත් ෆොන්සේකා මහතා වඩා යහපත් ආරක්ෂාවක් සැපයීය හැකි කොළඹ ජාතික රෝහලට මාරු කර යවන ලෙස බන්ධනාගාර කොමසාරිස් ජනරාල්වරයා අධිකරණයෙන් ඉල්ලා සිටියේය. එම ඉල්ලීමට විරෝධය පළ කළ විත්ති පාර්ශයේ නීතීඥවරු කියා සිටියේ බන්ධනාගාර කොමසාරිස්වරයා විසින් ඉදිරිපත් කළ ඉල්ලීම ද්වේෂ සහගත බවයි. සරත් ෆොන්සේකා මහතාට ප්‍රතිකාර කරන විශේෂඥ වෛද්‍ය වජිර තෙන්නකෝන් මහතා කොළඹ ජාතික රෝහලේ සේවය කරන්නෙක් නොවන අතර ඔහුගේ සේවය ලබාගත හැක්කේ නව‍ලෝක රෝහලේ පමණක් බවට අදාළ නීතීඥවරුන් අධිකරණය හමුවේ කරුණු දක්වා ඇත. කෙසේ වෙතත් අදාළ වෛද්‍යවරයාගේ සේවය ලබාගැනීමට අවශ්‍ය නම් සෞඛ්‍ය ලේකම්වරයාගේ අනුමැතිය මත කොළඹ ජාතික රෝහලේ දී එය ලබාගත හැකි බවත්,එබැවින් ෆොන්සේකා මහතා ජාතික රෝහලට මාරුකර යවන ලෙසත් කොළඹ මහාධිකරණ විනිසුරු සුනිල් රාජපක්ෂ මහතා නියෝග කර තිබේ.", "URL": "https://sinhala.adaderana.lk/news.php?nid=24018", "Category": null, "Parent URL": null}