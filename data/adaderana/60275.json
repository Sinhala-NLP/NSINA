{"Source": "Adaderana", "Timestamp": "May 19, 2016 11:17 am", "Headline": "පුද්ගල මරණ 41යි-කැලණි ගඟේ පහත් බිම්වලින් ඉවත්විය යුතුයි", "News Content": "දිස්ත්‍රීක්ක කිහිපයක නායයාම් ඇතුළු අයහපත් කාලගුණික තත්ත්වය හේතුවෙන් ‍මේවන විට පුද්ගල මරණ 41 ක් වාර්තාවී ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පවසයි.දිස්ත්‍රීක්ක ගණනාවක තුන් ලක්ෂ දෙදහස් නවසිය අනූ හතක් (302,997)අවතැන්ව තාවකාලික රැඳවුම් මධ්‍යස්ථානවල රඳවා සිටින බවත්,රැඳවුම් මධ්‍යස්ථාන 610ක් පවත්නා බවත් හෙතෙම අද දෙරණට කියා සිටියේය.කෑගල්ල බුලත්කොහුපිටිය,අරණායක ආදී නායයාම් සිදුවූ ස්ථානයන්හි පුද්ගල අතුරුදහන්වීම් සම්බන්ධයෙන් තවදුරටත් මෙහෙයුම් කටයුතු සිදුවන බව ද ඔහු සඳහන් ක‍ළේය.කැලණි ගඟේ ජල මට්ටම තවදුරටත් ඉහළයමින් පවතින බැවින් පහත් බිම්වල ජනයා වතුර වැඩිවන තෙක් බලා නොසිට අනිවාර්යෙන්ම ඉවත්විය යුතු බව හෙතෙම අවධාරණය කළේය.අයහපත් කාලගුණික තත්ත්වය තවදුරටත් ඒ අයුරින් පවත්නා බව කාලගුණ විද්‍යාදෙපාර්තමේන්තුව විසින් දැනුම් දී ඇති බැවින් ආරක්ෂිත ක්‍රියාමාර්ග අනුගමනය කළ යුතු බවත්,නායයාම් ලක්ෂණ පහලවූ වහාම ආරක්ෂිත ස්ථාන කරා යොමුවීම සිදුකළ යුතු බවත්,හදිසි ආපදා පිළිබඳ 117,2670002 යන අංක අමතන ලෙසත් ප්‍රියන්ත කොඩිප්පිලි මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=60275", "Category": null, "Parent URL": null}