{"Source": "Adaderana", "Timestamp": "May 3, 2018 05:08 pm", "Headline": " ආචාර්ය ලෙස්ටර්ගේ නිවසින් පදක්කමක් අතුරුදන් වීම ගැන කඩිනම් පරීක්ෂණයක්-ජංගම දුරකථනයකුත් නැති වෙලා", "News Content": "ආචාර්ය ලෙස්ටර් ජේම්ස් පීරිස් මහතාගේ රණමයුර සම්මානය සමඟ හිමිවූ පදක්කම නිවසින් අතුරුදන් වීම සම්බන්ධයෙන් විධිමත් හා කඩිනම් පරීක්ෂණයක් ආරම්භ කිරීමට පොලීසියට උපදෙස් ලබා දී ඇති බව නීතිය හා සාමය පිළිබඳ අමාත්‍ය රංජිත් මද්දුමබණ්ඩාර මහතා පවසයි. මේ අතර ලෙස්ටර් ජේම්ස් පීරිස් මහතාගේ අවමංගල්‍ය උත්සවයේදී ඔහුගේ ඥාති සොහොයුරියකට අයත් ජංගම දුරකථනයක් ද අතුරුදන් වී ඇති බව පොලිස් මාධ්‍ය ප්‍රකාශක කාර්යාලය පැවසුවේය. ආචාර්ය ලෙස්ටර් ජේම්ස් පීරිස් මහතාගේ අවමංගල්‍ය උත්සවයේදී ඊයේ(02) පෙරවරුවේ ඒ මහතාගේ දේහය නිදහස් චතුරශ්‍රය කරා රැගෙන යාමට ප්‍රථම නිවසේ පැවති ආගමික වතාවත්වලින් අනතුරුව රණමයුර සම්මානය සමඟ හිමි වු පදක්කම සහ නවීන පන්නයේ ජංගම දුරකථනයක් මෙලෙස අතුරුදන් වී තිබේ. 1965 වසරේදී ඉන්දියාවේ නවදිල්ලි චිත්‍රපට උළෙලේදී ගම්පෙරළිය චිත්‍රපටය වෙනුවෙන් ආචාර්ය ලෙස්ටර් ජේම්ස් පීරිස් මහතාට රණමයුර සම්මානය සමඟ මෙම පදක්කම හිමි විය. මෙම රණමයුර පදක්කම නිවසින් අතුරුදන් වීම සම්බන්ධයෙන් විධිමත් හා කඩිනම් පරීක්ෂණයක් කිරීමට අදාළ අංශ වෙත උපදෙස් ලබා දී ඇති බව නීතිය හා සාමය පිළිබඳ අමාත්‍ය රංජිත් මද්දුමබණ්ඩාර මහතා පැවසීය.", "URL": "https://sinhala.adaderana.lk/news.php?nid=88466", "Category": null, "Parent URL": null}