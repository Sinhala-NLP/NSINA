{"Source": "Adaderana", "Timestamp": "September 22, 2016 11:05 am", "Headline": "ශ්‍රී ලංකාවේ ගමන් මඟ හොඳයි", "News Content": "ශ්‍රී ලංකාව වර්තමානයේ ප්‍රවේශ වී ඇති නිවැරදි ගමන් මඟ පිළිබඳ ප්‍රසාදය පළ කරන බව අමෙරිකානු රාජ්‍ය ලේකම් ජෝන් කෙරී මහතා පවසයි.ශ්‍රී ලංකාවට අවශ්‍ය සහය අඛණ්ඩව ලබාදීමට අමෙරිකාව සූදානම් බව ඔහු කියයි.එක්සත් ජාතීන්ගේ මහා මණ්ඩල සැසිවාරයට සහභාගීවීම සඳහා අමෙරිකාවේ නිව්යෝර්ක් නුවරට ගොස් සිටින ජනාධිපති මෛත්‍රීපාල සිරිසේන මහතා සමග පැවති හමුවකදී අමෙරිකානු රාජ්‍ය ලේකම්වරයා මේ බව ප්‍රකාශ කර ඇත.එහිදී අදහස් දක්වමින් ජනාධිපති මෛත්‍රීපාල සිරිසේන මහතා සඳහන් කර ඇත්තේ සංහිඳියාව සහ ආර්ථික සංවර්ධනය සඳහා තම රජය කැපවී සිටින බවයි.වර්තමානය වන විට ශ්‍රී ලංකාව එම ක්ෂේත්‍රයන් තුළ සුභවාදී ප්‍රගතියක් ලබා ඇති බව සදහන් කළ ජනාධිපතිවරයා මෙම වැඩපිළිවෙළ ශක්තිමත්ව ඉදිරියට ගෙන යන බව අවාධාරණය කර තිබේ.සංහිඳියා වැඩපිළිවෙළ උදෙසා ඇතැම් අන්තවාදීන් බාධා සිදුකළද රජය අධිෂ්ඨානශීලීව සංහිඳියා අරමුණු ජයගැනීමට කැපවී සිටින බව ජනාධිපති මෛත්‍රිපාල සිරිසේන මහතා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=64314", "Category": null, "Parent URL": null}