{"Source": "Adaderana", "Timestamp": "October 21, 2018 11:02 am", "Headline": "පක්ෂ-පාට-ජාති-ආගම්-‍භේද නැති සුවසැරිය", "News Content": "1990 සුවසැරිය ගිලන් රථ සේවය දේශපාලන පක්ෂ පාට, ජාති, ආගම් බේදයකින් තොරව මෙරට සියළුම ජනතාවට සේවය සැලසීම සඳහා කැපවී තිබෙන බවත් මේ වසර අවසන් විට මෙම උතුම් සේවාව දිවයින පුරාම ව්‍යාප්ත කර අවසන් කරන බවත් අමාත්‍ය හර්ෂ ද සිල්වා මහතා හලාවත නගරයේදී පැවසීය. ඔහු මෙහිදී වැඩිදුරටත් ඉල්ලා සිටියේ මෙම සේවාව අගෞරවයට පත්කිරීමට තවමත් ඇතැම් පිරිස් කුමන්ත්‍රණය කරමින් සිටින බවත් ඒවා පරාජය කිරීම සඳහා තමා සමඟ අත්වැල් බැඳගන්නා ලෙසයි. ජාතික ප්‍රතිපත්ති සහ ආර්ථික කටයුතු රාජයේ ආමාත්‍ය ආචාර්ය හර්ෂ ද සිල්වා මහතා මෙම අදහස් පැවසුවේ මෙම ගිලන් රථ සේවය වයඹ පළාතේ දියත් කිරීමේ අවස්ථාවට සහභාගී වෙමිනි. සුවසැරිය ගිලන් රථ සේවයේ ගිලන් රථ 31 ක් පුත්තලම සහ කුරුණෑගල දිස්ත්රිරක්කයේ ජනතාව වෙනුවෙන් මේ වනවිට සේවයේ යොදවා තිබේ. 1990 සුවසැරිය ගිලන් රථ සේවය මේ වනවිට දකුණ, බස්නාහිර, උතුර, ඌව, උතුරු මැද සහ වයඹ පළාත්වල ක්‍රියාත්මක කර තිබෙන අතර මේ වනවිට මධ්‍යම පළාතේ ක්‍රියාත්මක කිරීම සඳහා කටයුතු කරමින් සිටී. මෙම සේවාව ආරම්භ කළ 2016 ජූලි 29 වනා සිට මේ දක්වා 103955 දෙනෙකු රෝහල් ගතකර තිබෙන අතර මෙහිදී රෝගියෙකු රෝහල් ගත කිරීම සඳහා වැයකර තිබෙන්නේ විනාඩි 12 කුත් තත්ත්පර 54 ක සාමාන්‍ය කාලයකි.", "URL": "https://sinhala.adaderana.lk/news.php?nid=97995", "Category": null, "Parent URL": null}