{"Source": "Adaderana", "Timestamp": "April 10, 2012 04:45 pm", "Headline": "නීති බිඳිමින් ගෙනා වාහන තොගයක් රේගු භාරයට", "News Content": "රේගු නීති උල්ලංඝණය කරමින් ආනයනය කර තිබූ වාහන තොගයක් රේගු භාරයට ගෙන තිබේ. ශ්‍රී ලංකා රේගුවේ විශේෂ කාර්යය හා වැටලීම් අංශය විසින් සිදුකළ විමර්ශනයක දී කන්ටේනරයක අසුරා තිබූ පැජෙරෝ වර්ගයේ ජීප් රථ දෙකක්, රේසින් මෝටර් රථයක් සහ තවත් මෝටර් රථයක් සොයා ගෙන ඇති බව වාර්තා වේ. එම වාහනවල වටිනාකම රුපියල් ලක්ෂ 200 ඉක්මවන බව සඳහන්ය. මෝටර් රථ අමතර කොටස් ගෙන්වන ‍‍මුවාවෙන් ජපා‍නයේ සිට අදාළ මෝටර් රථ ගෙන්වා‍ ඇති බව මූලික පරීක්ෂණවල දී අනාවරණය වී ඇත. වාහන වශයෙන් ගෙන්වීමේ දී වැඩි තීරු බද්දක් ගෙවීමට සිදුවීම හේතුවෙන් මෙලෙස අමතර කොටස් මුවාවෙන් අදාළ වාහන ගෙන්වා ඇති බව ශ්‍රී ලංකා රේගුව පවසයි.", "URL": "https://sinhala.adaderana.lk/news.php?nid=23422", "Category": null, "Parent URL": null}