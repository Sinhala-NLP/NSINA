{"Source": "Adaderana", "Timestamp": "February 1, 2017 01:41 pm", "Headline": "කිරිඇල්ලගේ රාජිතගේ ලණු කන්න එපා-සයිටම් විරෝධී සටන ඉදිරියට යනවා", "News Content": "එදා එස්.බීගේ කතාවලට රැවටුණා වගේ අද කිරිඇල්ලගේ, රාජිතගේ ලණු කන්න එපා කියලා මේ රටේ ජනතාවගෙන් ඉල්ලා සිටින බව ජ.වි.පෙ. දේශපාලන මණ්ඩල සභික බිමල් රත්නායක පවසයි.සයිටම් නමැති දූෂිත ආයතනය නීත්‍යානුකුල කිරීමේ උත්සාහය පරාජයට පත් කිරීමට වෛද්‍යවරුන්ට වගේම සියලූම ජනතාවට තමන් ආරාධනා කරන බව හෙතෙම කියා සිටියේ අද (01) පක්ෂ මූලස්ථානයේ පැවති මාධ්‍ය හමුවකට එක්වෙමිනි.එහිදී ඔහු මෙසේද සඳහන් කළේය. සයිටම් ආයතනයේ වෛද්‍ය ශිෂ්‍යාවක් විසින් ගොනු කරන ලද නඩුවකට අදාළව අභියාචනාධිකරණය විසින් තීන්දුවක් ලබාදී තිබෙනවා, සයිටම් ආයතනයේ සිසුන් වෛද්‍ය වෘත්තිකයින් ලෙස ලියාපදිංචි කරන්න කියලා. මෙම නඩුවේ තීන්දුව සයිටම් ආයතනයට වාසිදායක තීන්දුවක් වන බව බොහෝ දෙනා බලාපොරොත්තුවෙන් හිටියා. මොකද, සෞඛ්‍ය අමාත්‍යාංශයත් හිටියේ සයිටම් එක පැත්තේ. ඒ නිසා මේ නඩු තීන්දුව ගැන පුදුමයක් නැහැ. පැමිණිල්ලත් විත්තියත් එක පැත්තේ හිටපු නඩුවක්. ශිෂ්‍යාව නඩුවට කරුණු කියා තිබුණේ සයිටම් උපාධිය 1978 විශ්වවිද්‍යාල පනතට අනුව ලැබෙන උපාධියට සමාන උපාධික මට්ටමේ තිබෙන බව පදනම් කරගෙනයි. මේ නඩුව ගොනුකර තිබුණේ සෞඛ්‍ය ඇමතිවරයාට එරෙහිවයි. නමුත් සෞඛ්‍ය ඇමතිවරයා ප‍්‍රසිද්ධියේ තමන්ගේ මතය කියා තිබුණා. පසුගිය 27වැනිදා පාර්ලිමේන්තුවේදී අමාත්‍යාංශයේ තීරණය දැනුම් දුන්නා. එම තීරණය වුණේ සයිටම් ආයතනය නීීතිගත කරන්න සෞඛ්‍ය අමාත්‍යාංශය කැමතියි කියලා. මේ නඩුවේදී විවාදයක් තිබුණේ නැහැ. පැමිණිල්ලේ පාර්ශ්වයත් විත්ති පාර්ශ්වයත් එකට වැඩ කරපු නඩුවක්. සාමාන්‍යයෙන් නඩුවක් විභාග වන්නේ පැමිණිලි පාර්ශ්වයේත් විත්ති පාර්ශ්වයේත් ඉදිරිපත්වන කරුණු පදනම් කරගෙනයි. ඉදිරිපත් වන කරුණු මත තමයි උසාවිය තීන්දුවක් ලබා දෙන්නේ. දිගින් දිගටම රජයේ වෛද්‍යවරුන්ගේ සංගමයත් දන්ත වෛද්‍යවරුන්ගේ සංගමයත් ඇතුළු ආයතන 13ක් මෙම නඩුවේදී රජයේ පාර්ශ්වකරුවන් වීමට ඉල්ලා සිටියා. නමුත් කුමන හෝ කරුණු මත අමාත්‍යංශය ඊට ඉඩ දුන්නේ නැහැ. අන්තිමේදී ඇමතිවරයා වෙනුවෙන් කරුණු දැක්වීමට වෛද්‍ය සභාවට සිදුවුණා. මෙහිදී පැහැදිළිවම පෙනෙන කරුණක් වුණේ සයිටම් ආයතනයත් සෞඛ්‍ය ඇමතිත් එකට එකතු වෙලා මේ නඩුව දැම්මා කියන එක. උසාවියට තීන්දුවක් ලබා දෙන්න අයිතියක් තිබෙනවා. නමුත් ජනතා විමුක්ති පෙරමුණ ලෙස මෙම නඩු තීන්දුවේ හරයට එකඟ වෙන්නේ නැහැ. රජයේ ආයතනයකට තමන් සතු බලතල අනුව අධ්‍යාපනයේ තත්වය සම්බන්ධයෙන් කරුණු ඉදිරිපත් කරන්න අයිතියක් තිබෙනවා. ආණ්ඩුව ඒ අයිතිය පිළිගන්නේ නැත්නම් ඒක ඉතා බරපතළ තත්වයක්. කොතලාවල ආරක්‍ෂක විද්‍යා පීඨය පටන් ගත්තේ යුද හමුදාවට අවශ්‍ය කරන වෛද්‍යවරු, ඉංජිනේරුවරු බිහිකර ගන්නයි. ඒ අනුව එම විද්‍යා පීඨයට යම් අඩු ලකුණු මට්ටමක් සහිතව සිසුන් බඳවා ගත්තා. පහුගිය කාලයේ ගෝඨාභය රාජපක්‍ෂ මැදිහත් වෙලා කොතලාවල විද්‍යා පීඨයෙන් හැම උපාධියක්ම විකුණන තත්වයට පත් කළා. එහි ප‍්‍රමිතියේ ප‍්‍රශ්නයක් තියෙනවා. දැන් කොතලාවල විද්‍යා පීඨයේ පිටත සිසුන් ප‍්‍රමාණය වැඩිවෙලා තිබෙනවා. මේ වනවිට කොතලාවල විද්‍යා පීඨයේ නීති පීඨයේ සිසුන් කොළඹ විශ්වවිද්‍යාලයේ නීති පීඨයේ සිසුන්ට තිබෙන සම අවස්ථාවන් ඉල්ලා සිටිනවා. නමුත් නීීති අධ්‍යාපන සභාව විසින් එයට ඉඩ දෙන්නේ නැහැ. නීති අධ්‍යාපනයේ සභාව තමයි නීති අධ්‍යාපනයේ තත්වය තීරණය කරන්නේ. ශ්‍රී ලංකාවේ වෛද්‍ය විද්‍යාලවල ප‍්‍රමිතිය තීරණය කිරීම සඳහා පීඨාධිපතිවරු සහිත ආයතනයක් තිබෙනවා. ඒ වගේම වෛද්‍යවරුන්ගේ වෘත්තීයේ ප‍්‍රමිතිය හොයලා බලන්න ශ්‍රී ලංකා වෛද්‍ය සභාව කටයුතු කරනවා. ඒ නිසා කාටවත් තමන් වෛද්‍යවරයෙක් යැයි කියා ගන්න පුළුවන්කමක් නැහැ. උසාවි තීන්දු මගින් අපේ රටේ කාට හෝ වෛද්‍යවරයෙක් වෙන්න පුළුවන්ද? එහෙම වෙන්න පුළුවන් නම් අපේ රටේ ක්‍රිකට් කණ්ඩායමට නඩු තීන්දුවක් මගින් පුද්ගලයෙක් ඇතුල් කරන්න පුළුවන් වෙනවා. නමුත් එහෙම කරන්නේ නැහැ. ශී‍්‍ර ලංකා ක්‍රිකට් කණ්ඩායමට ක්‍රීඩකයෙක් ඇතුළු වීමට ක‍්‍රමවේදයක් තිබෙනවා. නඩු තීන්දුව නිසා සයිටම් ආයතනයට හෙට වෛද්‍ය සභාවේ ලියාපචිංචිය දෙන්න පුළුවන්කමක් නැහැ. ශ්‍රී ලංකා වෛද්‍ය සභාවේ සභාපති කාලෝ ෆොන්සේකා මහතා කියපු ආකාරයට අභියාචනයක් ගොණු කරනවා නම් ශ්‍රෙෂ්ඨාධිකරණයේ එය විභාග වෙලා තීන්දුවක් එනතුරු ලියාපදිංචි කිරීමේ හැකියාවක් නැහැ. ඒ වගේම කාලෝ ෆොන්සේකා මහතා කියා තිබුණා, නඩු තීන්දුව කුමක් වුණත් සයිටම් ආයතනයට වෛද්‍ය සභාවේ ලියාපංදිංචි වීමේ කිසිදු ලේඛනයකට වෛද්‍ය සභාව අත්සන් තබන්නේ නැහැ කියලා. ඒ නිසා සෞඛ්‍ය ඇමතිවරයාට සිදුවන්නේ මේ වෛද්‍ය සභාව විසුරුවා හැරලා නව වෛද්‍ය සභාවක් පත්කර ගන්නයි. මේ නඩු තීන්දුවේ පුදුමයක් නැහැ. එම තීන්දුව මත සයිටම් ආයතනයේ සිසුන් වෛද්‍ය සභාවේ ලියාපදිංචි වෙන්නේ නැහැ. ලියාපදිංචි වීමට නම් වෛද්‍ය සභාව අනුමත කළ යුතුයි. එය සිදුවෙන්නේ වෛද්‍ය සභාව ඉදිරිපත් කරන අභියාචනයෙන් පසුවයි. සමහරු නඩු තීන්දුවෙන් පසුව මේ ගැන කතා කරන්න පටන් අරගෙන තිබෙනවා. මෛත්‍රී ආණ්ඩුවත් සෞඛ්‍ය ඇමතිවරයාත් ශ්‍රී ලංකා වෛද්‍ය සභාවට එරෙහිව වැඩ කරන්න පටන් අරගෙන තිබෙනවා. ඒකෙන්ම තේරෙනවා ආණ්ඩුවත් සයිටම් ආයතනයත් අතර තිබෙන සම්බන්ධය. ජනාධිපතිවරයාට අයිතියක් නැහැ මෙම ආයතනයට නීත්‍යානුකූලභාවය ලබා දෙන්න. මොකද, මෛත්‍රීපාල මහත්තයා සෞඛ්‍ය ඇමතිවරයාව සිටියදී හදපු වාර්තාවක් තිබෙනවා, කිසිසේත්ම සයිටම් ආයතනයට නීත්‍යානුකූලභාවයක් ලබා නොදිය යුතුයි කියලා. එනිසා මෙම සයිටම් ආයතනයට නීත්‍යානුකුලභාවය ලබාදීමට එරෙහිව සටන ඉදිරියට ගෙනියනවා. ජනතා විමුක්ති පෙරමුණ ලෙස අපි සියලූම පාර්ශ්ව සමඟ මේ සම්බන්ධයෙන් සාකච්ඡා කිරීමට බලාපොරොත්තු වෙනවා. කිසිසේත්ම මෙම දූෂිත ආයතනය නීත්‍යානකූල කරන්න ඉඩ දෙන්නේ නැහැ. කියලා සයිටම් එකට ළමයින් දාන්න සූදානම් වෙන්න එපා කියලා අපි දෙමව්පියන්ට කියනවා. මොකද මෙම ආයතනය අනිවාර්යයෙන් අහෝසි කරන ආයතනයක් නිසා. 2009 සිට සයිටම් එක සම්බන්ධයෙන් නිකුත් කළ සෑම වාර්තාවකම ප‍්‍රධාන කාරණයක් තිබුණා. ඒ තමයි ආයතනයට සිසුන් බඳවා ගැනීම වහාම නතර කරන්න කියන එක. නමුත් ඒක නතර කළේ නැහැ. එදා එස්.බීගේ කතාවලට රැවටුණා වගේ අද කිරිඇල්ලගේ, රාජිතගේ ලණු කන්න එපා කියලා අපි මේ රටේ ජනතාවගෙන් ඉල්ලනවා. මෙම දූෂිත ආයතනය නීත්‍යානුකුල කිරීමේ උත්සාහය පරාජයට පත්කරන්න අපේ ශිෂ්‍යයන්ට, වෛද්‍යවරුන්ට වගේම සියලූම ජනතාවට අපි ආරාධනය කරනවා.", "URL": "https://sinhala.adaderana.lk/news.php?nid=68942", "Category": null, "Parent URL": null}