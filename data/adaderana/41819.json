{"Source": "Adaderana", "Timestamp": "March 15, 2014 10:07 am", "Headline": "හලාවත දැරියක් පැහැරගෙන අතවර කරලා", "News Content": "වසය අවුරුදු 15 ක බාලවයස්කාර දැරියක් පැහැරගෙන ගොස් ඇයට අතවර කළ බව කියන 18 හැවිරිදි තරුණයෙකු අත්අඩංගුවට ගෙන ඇති බව හලාවත පොලීසිය කියයි. පැහැර ගැනීමට ලක්ව ඇත්තේ හලාවත, කරවිටාගාරය - වීරකැලේ වත්ත පදිංචිව සිටින දැරිවියකි. ඇය හලාවත නගරයේ පාසලක ඉගෙනුම ලබා තිබේ. අත්අඩංගුවට ගෙන ඇති සැකකරු සහ දැරිය අතර ප්‍රේම සම්බන්ධතාවයක් තිබී ඇත. එම සම්බන්ධතාවයේ ප්‍රතිඵලයක් ලෙස පසුගිය 11 වැනිදා සැකකරු විසින් දැරියව ඇයගේ මව්පියන්ගේ බාරකාරත්වයෙන් පැහැර ගෙන ගොස් තිබේ. පසුව දෙදෙනාම හෙට්ටිපොල ප්‍රදේශයේ නිවසකට ගොස් එහි නවාතැන් ගෙන ඇත. පසුව පොලීසියට ලද තොරතුරක අනුව දෙදෙනාවම අත්අඩංගුවට ගෙන තිබේ. සැකකරු තමා සමග ප්‍රේම සම්බන්ධතාවයක් පවත්වා ගෙන ගිය බවත්,එහි ප්‍රතිඵලයක් ලෙස සැකකරුගේ ඉල්ලීම පරිදි ඔහු සමග පලාගිය බවත් ඇය පොලීසියට පවසා ඇත. එදින සැකකරු දැරිය සමග අඹු - සැමි සම්බන්ධතා පවත්වා ඇති බව පොලිස් පරීක්ෂණවලදී හෙළිවී ඇත. පසුව දැරියව වෛද්‍ය පරීක්ෂණයක් සඳහා හලාවත මහා රෝහලේ දිස්ත්‍රික් වෛද්‍ය නිලධාරීවරයා වෙත යොමු කර ඇත. එහිදී අනාවරණය වී ඇත්තේ ඇය දුෂණයට ලක්වී ඇති බවකි. අත්අඩංගුවට ගෙන ඇති සැකකරු හලාවත දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41819", "Category": null, "Parent URL": null}