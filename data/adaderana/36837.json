{"Source": "Adaderana", "Timestamp": "August 23, 2013 09:46 am", "Headline": "ශ්‍රී ලංකාවේ මෙහෙයුම් අත්හිටවූ වග ෆොන්ටේරා කියයි", "News Content": "වත්මන්හි උද්ගතවී ඇති වාතාවරණය හමුවේ තම සමාගමේ නිෂ්පාදන වලට අදාළව ශ්‍රී ලංකාවේ මෙහෙයුම් කටයුතු තාවකාලිකව අත්හිටුවා ඇති බව ෆොන්ටේරා සමාගම පවසන වග විදෙස් මාධ්‍යය උපුටා දක්වයි. ෆොන්ටේරා සමාගමේ ඇතැම් කිරිපිටි නිෂ්පාදන වල ඩී.සී.ඩී නමැති කෘතීම රසායනය පවතින බවට තහවුරුවීමත් සමග ශ්‍රී ලංකාවේ අධිකරණයක් විසින් ෆොන්ටේරා නිෂ්පාදන අලෙවිකිරීම, බෙදාහැරීම සහ ප්‍රචාරණය අත්හිටුවන ලෙස අතුරුතහනම් නියෝගයක් නිකුත් කර තිබේ. නවසීලන්තය‍ කේන්ද්‍ර කරගත් ෆොන්ටේරා සමාගමේ ශ්‍රී ලාංකේය මෙහෙයුම් කටයුතු වෙනුවෙන් ඔවුන්ගේ ප්‍රධාන කාර්යාලය ඇතුළු කර්මාන්ත පරිශ්‍රවල 755 ක සේවකයින් පිරිසක් සේවය කරමින් සිටි වගත්, ඔවුන්ට මේවන විට ස්වකීය නිවෙස්වල රැඳී සිටින ලෙස දැනුම්දී ඇති බවත් ප්‍රධාන විධායක නිලධාරී තෙයෝ ස්ප්‍රිං විසින් නිකුත් කළ නිවේදනයක දැක්වෙයි. මේවන විට එදිනෙදා කටයුතු පවත්වාගෙන යාමට අපහසුවී ඇති බැවින් මෙම ක්‍රියාමාර්ගය ගෙන ඇති බවත්, හැකි ඉක්මනින් තත්ත්වය යථා තත්ත්වයට පත්කරන බවත් එකී නිවේදනයේ සඳහන් වන වග රොයිටර් පුවත් සේවය කියා සිටියි.", "URL": "https://sinhala.adaderana.lk/news.php?nid=36837", "Category": null, "Parent URL": null}