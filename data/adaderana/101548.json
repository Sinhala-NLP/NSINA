{"Source": "Adaderana", "Timestamp": "December 30, 2018 08:06 pm", "Headline": "හැකියාවට මුල්තැන දීම රටට අවශ්‍යයි", "News Content": "ඥාති සංග්‍රහය දේශපාලනයෙන් අතුගා දැමිය යුතු බව මහා නගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. මහා නගර හා බස්නාහිර සංවර්ධන අමාත්‍ය පාඨලී චම්පික රණවක මහතා මෙම අදහස් පළකර සිටියේ මෙත්සඳ සෙවණ නිවාස සංකීර්ණයේ වැසියන්ගේ ගැටලු සාකච්ඡා කිරීමේ හමුවකින් අනතුරුව මාධ්‍ය වෙත අදහස් දක්වමින් ඒ මහතා මේ වබ සඳහන් කළේය. එහිදී වැඩිදුරටත් අදහස් දැක්වමින් අමාත්‍යවරයා මේ බව පැවසීය. “ඉස්සර මේ රටේ තාත්තලාගෙන් පුතාලට ගිය එකම දේ තමයි ව්‍යාපාර, දේපළ, ඉඩ කඩම්, වස්තුව. නමුත් අද ව්‍යාපාරික ක්‍ෂේත්‍රයේ ලංකාවේ පළවෙනි දහදෙනා ගත්තතොත් ඒ අයගෙ තාත්තලා සාමාන්‍ය මිනිස්සු. ඉතාම සාමාන්‍ය ව්‍යාපාරිකයෝ. එහෙමනම් වෘත්තීයවේදී, ඉංජිනේරු, වෛද්‍ය වගේම පරිපාලන සේවය, නීති ක්‍ෂෙත්‍රය, නඩුකාරවරු මේ හැම ක්‍ෂෙත්‍රයක්ම ගත්තහම අපට පේනවා කුසලතාවය ජයග්‍රහණය කර තිබෙන බව. ජයග්‍රහණය නොකළ එකම ක්‍ෂෙත්‍රය දේශපාලනයයි. දේශපාලනයේ තාත්තලාගේ පුත්තු, අම්මලාගේ දූවරු, බෑනලා, එහෙම නැත්නම් අනෙකුත් ඥාතීන් පහළ ප්‍රාදේශීය මට්ටමේ ඉඳන් පළාත් සභා මට්ටමේ ඉඳන් ජාතික දේශපාලනයට ඇවිත් තිබෙනවා. කුසලතාවය නිසා නෙමෙයි තාත්තා, අම්මා දේශපාලනඥයෝවීම නිසා. මෙන්න මේ තත්ත්වය අපි වහාම වෙනස් කළ යුතුයි. ඇතැම් පියවරුන්ගේ පුත්තුන්ට කුසලතාවය තිබෙනවා. ඒ නිසා ඔවුන් ඉහළට ගියාට අපට ප්‍රශ්නයක් නැහැ. හැබැයි කුසලතාවය නැතිව තාත්තාගේ ශක්තියෙන්ම පමණක් එනවා නම් අන්න ඒක වලක්වලා කුසලතාවයෙන් ඉදිරියට එන්න දේශපාලනයේ ඉඩකඩ සකස් කරදිය යුතුයි. මෙය මේ රටේ විශාල සමාජවිප්ලවයක්. මේ සමාජ විප්ලවය අපි විසින් මේ රටේ සිදු කළ යුතු යැයි ද පැවසීය.“", "URL": "https://sinhala.adaderana.lk/news.php?nid=101548", "Category": null, "Parent URL": null}