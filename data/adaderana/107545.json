{"Source": "Adaderana", "Timestamp": "April 7, 2019 08:30 am", "Headline": "හෙරෝයින් සමඟ 3ක් අත්අඩංගුවට", "News Content": "හෙරොයින් මත්කුඩු ග්‍රෑම් 250කට අධික ප්‍රමාණයක් සමඟ සැකකරුවෙකු කුලියාපිටිය හෙට්ටිපොල මාර්ගයේ සුපිරි වෙළෙදසැලක රථ ගාලක් අසල දී අත්අඩංගුවට ගෙන තිබේ. පොලිස් මත්ද්‍රව්‍ය නාශක කාර්යාංශයේ නිලධාරීන් කණ්ඩායමක් විසින් ඊයේ (06) පස්වරුවේ අත්අඩංගුවට ගත් සැකකරු සතුව හෙරොයින් ග්‍රෑම් 251යි මිලිග්‍රැම් 400ක් තිබු බවයි පොලීසිය පැවසුවේය. සැකකරු කුලියාපිටිය මුත්තෙට්ටුවත්ත පල්ලිපිටිය ප්‍රදේශයේ පදිංචි 36 හැවිරිදි අයෙක්. මේ අතර හෙරොයින් ග්‍රෑම් 51යි මිලිග්‍රෑම් 840ක ළඟ තබාගෙන සිටි පුද්ගලයෙකු මරදාන බී.සි.සි.පාලම අසල දී අත්අඩංගුවට ගෙන ඇත. කොළඹ මධ්‍යම කොට්ඨාශ නීතිය බලගැන්වීමේ ඒකකයේ නිලධාරීන් විසින් සිදුකළ වැටලීමකදී සැකකරු අත්අඩංගුවට ගත් බව පොලීසිය පැවසුවේය. සැකකරු ජම්පටාවීදිය කොටහේන ප්‍රදේශයේ පදිංචි පුෂ්පරාජ් ඉන්ද්‍රජිත් නොහොත් තම්බි යන අය බවට අනාවරණය වී තිබේ. මේ අතර හෙරොයින් ග්‍රෑම් 16යි මිලිග්‍රෑම් 550ක් සමග පුද්ගලයෙකු ග්‍රෑන්ඩ්පාස් තොටලග ගැරිජ්වත්ත ප්‍රදේශයේ දී අත්අඩංගුවට ගෙන තිබේ. කොළඹ අපරාධ කොට්ඨාශයේ නිලධාරීන් විසින් සිදුකළ වැටලීමකදී සැකකරු අත්අඩංගුවට ගෙන ඇති අතර ඔහු මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=107545", "Category": null, "Parent URL": null}