{"Source": "Adaderana", "Timestamp": "March 11, 2010 01:32 pm", "Headline": "නිල් මහ සටන ‍ඇරඹේ", "News Content": "කොළඹ රාජකීය විද්‍යාලය සහ ශාන්ත තෝමස් විද්‍යාලය අතර පැවැත්වෙන මහා ක්‍රිකට් තරගය අද කොළඹ එස්.එස්.සී. ක්‍රීඩාංගණයේ දී ආරම්භ විය. නිල් මහ සටන ‍ලෙසින් හැඳින්වෙන මෙම මහා ක්‍රිකට් තරගය මෙවර පැවැත්වෙන්නේ 131 වැනි වරටය. තරග‍යේ කාසියේ වාසිය දිනාගත් ශාන්ත තෝමස් විද්‍යාලය පළමුව පන්දුවට පහරදීම සඳහා රාජකීය විද්‍යාලයට ආරාධනා කළේය. ඒ අනුව පිටියට පිවිසි රාජකීය විද්‍යාලය මීට ස්වල්ප මොහොතකට පෙර එක් කඩුල්ලක් දැවී ලකුණු 81ක් ලබා සිටියේය. රාජකීය ඉනිම ආරම්භ කිරීම සඳහා පිටියට පිවිසි චලක බෝගොඩ සහ රමිත් රඹුක්වැල්ල අතර ගොඩනැගුණු සබඳතාව ලකුණු 41 කි. රමිත් රඹුක්වැල්ල ලකුණු 27 ක් ලබාසිටියදී දිනේෂ් වල්පිට‍ගේ පන්දුවකට සචින් පීරිස් අතට උඩපන්දුවක් ලබාදීමෙන් දැවී ගියේය.", "URL": "https://sinhala.adaderana.lk/news.php?nid=7197", "Category": null, "Parent URL": null}