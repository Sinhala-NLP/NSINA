{"Source": "Adaderana", "Timestamp": "April 16, 2015 03:58 pm", "Headline": "ගිවිසුම් කඩලා ඊශ්‍රායලයේ ඉන්න එපා! ", "News Content": "සේවා ගිවිසුම් උල්ලංගණය කරමින් නීති විරෝධීව ඊශ්‍රායලයේ රැඳී සිටීමෙන් වලකින ලෙස විදේශ සේවා නියුක්ති කාර්යංශය එරට රැඳී සිටින ශ්‍රී ලාංකික ශ්‍රමිකයින්ට දැනුම්දී තිබේ.තම සේවා කාලය අවසන් කරන ඇතැම් විගමනික ශ්‍රමිකයින් යළි ශ්‍රී ලංකාවට නොපැමිණ ඊශ්‍රායලයේ නීති විරෝධිව රැඳී සිටීමට උත්සාහ කරන බවට තොරතුරු ලැබී ඇති බව එම කාර්යංශය පවසයි. මේ හේතුවෙන් ශ්‍රී ලංකා රජය මහත් අපහසුතාවයකට පත්වන බවත්, ඊශ්‍රායල රැකියා වෙළඳපළ ද අනතුරට ලක්වන බවත් එම කාර්යංශය පෙන්වා දෙයි.එමෙන්ම ඉදිරියේදී ඊශ්‍රායල බලා යාමට අපේක්ෂිත 500 කට ආසන්න රැකියා විරහිත තරුණයින්ගේ අනාගතය ද අවිනිශ්චිත වනු ඇති බවද පවසයි.මේ හේතුවෙන් සේවා ගිවිසුම අවසන් වූ වහාම යළි ශ්‍රී ලංකාවට පැමිණෙන ලෙසට ඔවුන් දැනුවත් කරන ලෙස ඊශ්‍රායලයේ සිටින ශ්‍රමිකයින්ගේ ඥාතීන්ගෙන් කාර්යංශය ඉල්ලීමක් කරයි.සේවා ගිවිසුම කඩකර රජය අපකීර්තිය පත්කරන ඊශ්‍රායලයේ රැඳී සිටින ශ්‍රමිකයින් සම්බන්ධයෙන් තරාතිරම නොබලා නීතිය දැඩිව ක්‍රියාත්මක කිරීමට කටයුතු කරන බවද විදේශ සේවා නියුක්ති කාර්යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50686", "Category": null, "Parent URL": null}