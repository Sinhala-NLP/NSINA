{"Source": "Adaderana", "Timestamp": "November 27, 2018 11:31 am", "Headline": "ගමට පැන්න ලොක්කා නිසා ප්‍රදේශයම අඳුරේ", "News Content": "දිඹුලාගල, මනම්පිටිය මෙත්සිරිගම ගම්මානයට අද (27) කඩා වැදුණ වන අලියෙකු පොල් හා අඹ ගස් රැසක් විනාශ කර ඇති බව අද දෙරණ වාර්තාකරු පවසයි. මෙම වන අලියා විසින් ගම්මානයේ ඇති විදුලි රැහැන්වලට කඩා දාමා ඇති අතර මේවන විට ප්‍රදේශයේ විදුලිය විසන්ධි වී ගම්වැසින් දැඩි අසීරුතාවට පත්ව ඇති බව වාර්තා වෙයි මෙත්සිරිගම සුසාන භූමි රක්ෂිතයේ සැගව සිටින මෙම තනි වන අලියා දින කිහිපයක් පුරා ප්‍රදේශයේ නිවාස රැසකට, ගෙවතු වගාවන් මෙන්ම වැපිරිමට තිබු බිත්තර වී තොගද කා විනාශ කර ඇති බව ප්‍රදේශවාසීන් පැවසීය. දකුණු කකුලේ විශාල තුවාලයක් තිබෙන මෙම වන අලියා නිසා ඔවුනට ජීවිත මෙන්ම දේපල අවධානමක් ඇති බව ගම්වාසීන් ප්‍රකාශ කරති. මේ පිළිබඳව පොලොන්නරුව වනජීවී කාර්යාලයෙන් කළ විමසිමකදි පැවසුවේ වන අලින්ගේ වාස භූමි විශාල වශයෙන් මිනිස් ක්‍රියාකාරකම් වලට යොදා ගැනීම නිසා වන අලීන් ගම්වදින බවත් මෙම වන අලියා පලවාහැරීමට ඉක්මනින් පියවර ගන්නා බවත්ය.", "URL": "https://sinhala.adaderana.lk/news.php?nid=99866", "Category": null, "Parent URL": null}