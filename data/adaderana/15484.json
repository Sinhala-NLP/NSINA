{"Source": "Adaderana", "Timestamp": "April 15, 2011 11:03 am", "Headline": "හදිසි අනතුරු මරණ ගණන 4 දක්වා ඉහළ යයි", "News Content": "අලුත් අවුරුදු සමය තුළ හදිසි අනතුරුවලට ලක්වීමෙන් මියගිය පුද්ගලයින්ගේ සංඛ්‍යාව 4ක් දක්වා ඉහළ ගොස් ඇතැයි කොළඹ ජාතික රෝහලේ හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා පවසයි. 13,14 යන දින දෙක තුළ කොළඹ ජාතික රෝහලේ හදිසි අනතුරු අංශයෙන් පුද්ගලයින් 411 දෙනෙකු ප්‍රතිකාර ලබාගෙන ඇති බව ඔහු සඳහන් කළේය. හදිසි අනතුරු වලට ලක්වූ පුද්ගලයින් 259 දෙනෙකු නේවාසිකව ප්‍රතිකාර ලබා ඇති බව ද වෛද්‍ය ප්‍රසාද් ආරියවංශ මහතා පෙන්වා දෙයි. මේ අතර ගෘහස්ථ අනතුරුවලට ලක්වු පුද්ගලයින්ගේ සංඛ්‍යාව 110 කි. කෙසේ වුවත් ගිනිකෙළි භාවිතයෙන් සිදුවු අනතුරුවල සංඛ්‍යාව මෙවර සැලකිය යුතු ආකාරයෙන් පහත බැස ඇති බව ප්‍රසාද් ආරියවංශ මහතා සඳහන් කළේය.", "URL": "https://sinhala.adaderana.lk/news.php?nid=15484", "Category": null, "Parent URL": null}