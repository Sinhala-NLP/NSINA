{"Source": "Adaderana", "Timestamp": "March 18, 2016 12:16 pm", "Headline": " පුත්තලමේ පාසල් 183ක කටයුතු අඩාලයි", "News Content": "විදුහල්පතිවරුන් සහ ගුරුවරුන් පිරිසක් අසනීප නිවාඩු වාර්තා කිරීම හේතුවෙන් පුත්තලම අධ්‍යාපන කලාපයේ පාසල් රැසක කටයුතු අද(18) දිනයේ අඩාල වී ඇති බව සමස්ත ලංකා විදුහල්පතිවරුන්ගේ සංගමය පවසයි.එම සංගමයේ ප්‍රධාන ලේකම් පියසිරි ප්‍රනාන්දු මහතා පවසන්නේ පුත්තලම කලාප අධ්‍යාපන අධ්‍යක්ෂවරයාට පළාත් මන්ත්‍රීවරයෙකු බැණ තර්ජනය කිරීමේ සිද්ධියට විරෝධය පළ කරමින් ගුරුවරුන් සහ විදුහල්පතිවරුන් මෙම ක්‍රියාමාර්ගය ගෙන ඇති බවයි.පසුගිය 16 වනදා පුත්තලම කලාප අධ්‍යාපන අධ්‍යක්ෂ සරත් විජේසිංහ මහතාට එම මහතගේ කාර්යාලය තුළදී වයඹ පළාත් සභා මන්ත්‍රී ටි.එම් තාහිර් මහතා විසින් බැණ තර්ජනය කර ඇති බව සඳහන්ය.මේ සම්බන්ධයෙන් ලැබුණු පැමිණිල්ලකට අනුව ඊයේ සැකකාර මන්ත්‍රීවරයා පුත්තලම පොලීසිය විසින් අත්අඩංගුවට ගෙන අධිකරණය හමුවට ඉදිරිපත් කර තිබු අතර එහිදී ඔහු ඇප මත මුදාහැරුණි.වයඹ පළාත තුළ මෙලෙස මහජන නියෝජිතයින් අධ්‍යාපන නිලධාරීන්ට, විදුහල්පතිවරුට සහ ගුරුවරුන්ට හිරිහැර කිරීමේ සිදුවීම් මිට පෙරද වාර්තාවී ඇති බව සමස්ත ලංකා විදුහල්පතිවරුන්ගේ සංගමය පෙන්වා දෙයි.මෙම සිදුවීම්වලට විරෝධය පළ කරමින් අද දිනයේ ක්‍රියාත්මක කර ඇති වෘත්තිය ක්‍රියාමාර්ගය හේතුවෙන් පුත්තලම අධ්‍යාපන කාලාපයේ පාසල් 183ක කටයුතුවලට බාධා එල්ල වී ඇති බව සමස්ත ලංකා විදුහල්පතිවරුන්ගේ සංගමයේ ප්‍රධාන ලේකම් පියසිරි ප්‍රනාන්දු මහතා පවසයි.කෙසේ වෙතත් අද දෙරණ සිදු කළ විමසීමකදී පළාත් අධ්‍යාපන අමාත්‍ය සන්ධ්‍යා රාජපක්ෂ මහතා පැවසුවේ ගුරුවරුන් පිරිසක් අසනීප නිවාඩු වාර්තා කර තිබුණ ද කලාපයේ පාසල්වල කටයුතු සාමාන්‍ය පරිදි සිදු වන බවයි.කලාප අධ්‍යාපන අධ්‍යක්ෂවරයාට බැණ තර්ජනය කිරීමේ සිද්ධිය සාකච්ඡා මාර්ගයෙන් විසදීමට වයඹ පළාත් අධ්‍යාපන අමාත්‍ය සන්ධ්‍යා රාජපක්ෂ මහතා කටයුතු කරමින් සිටින බවට ද පියසිරි ප්‍රනාන්දු මහතා චෝදනා කළේය.අදාළ චෝදනා පිළිබඳ වයඹ පළාත් අධ්‍යාපන අමාත්‍ය සන්ධ්‍යා රාජපක්ෂ මහතා මෙවැනි පිළිතුරක් ලබා දී තිබේ.", "URL": "https://sinhala.adaderana.lk/news.php?nid=58337", "Category": null, "Parent URL": null}