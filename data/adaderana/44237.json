{"Source": "Adaderana", "Timestamp": "June 26, 2014 11:46 am", "Headline": "මෙත්සිරිට පරණ පුටුව ආයෙත්මත්!", "News Content": "දකුණු පළාත් සභාවේ ප්‍රධාන අමාත්‍ය ශාන් විජයලාල් ද සිල්වා මහතා විසින් ඉකුත් වසරේ ජනවාරී 23දා ගාල්ල මහ නගර සභාවේ පුරපති මෙත්සිරි ද සිල්වා මහතා නෙරපා හරිමින් නිකුත් කළ ගැසට් නිවේදනය ගාල්ල මහාධිකරණ විනිසුරු කේ.බී.කේ හිරිඹුරේගම මහතා විසින් අද (26) බලරහිත කර තිබේ. මහඇමතිවරයාගේ තීරණය බලරහිත කරන ලෙස ඉල්ලා මෙත්සිරි ද සිල්වා මහතා විසින් පැවරූ නඩුවක තීන්දුව අද ‍මෙසේ ප්‍රකාශයට පත් කළ බව අද දෙරණ වාර්තාකරු පැවසීය. තීන්දුව ප්‍රකාශයට පත් කරමින් මහාධිකරණ විනිසුරුවරයා ප්‍රකාශ කර ඇත්තේ පෙර සභාවාරයක සිදුකළ වැරදි සම්බන්ධයෙන් නැවත ඡන්දයෙන් පත්වු සභිකයෙකුට එරෙහිව පියවර ගත නොහැකි බවය. මෙත්සිරි ද සිල්වා මහතාට එරෙහිව දිගින් දිගටම එල්ල වී තිබූ පරිපාලන හා මූල්‍ය චෝදනා හේතුවෙන් ශාන් විජයලාල් ද සිල්වා ප්‍රධාන අමාත්‍යවරයා විසින් ඔහුට පැවරී ඇති බලතල අනුව මෙම නෙරපා හැරීම කර තිබුණි. ඒ අනූව ගාලු පුරපතිවරයා නෙරපා හැරීමේ නියෝගය 1793/25 දරන අතිවිශේෂ ගැසට් පත්‍රය රජයේ මුද්‍රණාලය මගින් 2013 ජනවාරී 23දා ප්‍රකාශයට පත් කෙරිණ. අධිකරණ තීන්දුවත් සමග ඒ අනූව මහඇමතිවරයාගේ නියම පරිදි නිකුත් කළ ගැසට් නිවේදනය බලරහිත විය. කෙසේ වෙතත් දිගින් දිගටම එල්ල වූ පරිපාලන හා මූල්‍ය චෝදනා සම්බන්ධයෙන් පළාත් පාලන දෙපාර්තමේන්තුව විසින් පරීක්ෂණයක් කළ බවත්, ඔහුට එරෙහිව පැවැති චෝදනා පත්‍රයක්ද ඉදිරිපත් කර ඊටද ඔහු පිළිතුරු දුන් බවත්, මහ ඇමැතිවරයා පවසා තිබුණි. ඉන් පසු විශ්‍රාමලත් දිස්ත්‍රික් විනිශ්චයකාරවරයකුගේ පූර්ණ පරීක්ෂණයකට ලක් කර ඉන් ඔහු වැරදිකරු වීම නිසා තමාට ඇති බලතල අනුව නෙරපා හැරීම කළ බව දකුණු පළාත් සභාවේ ප්‍රධාන අමාත්‍යවරයා පවසා තිබිණ. මෙත්සිරි සිල්වා ධුරයෙන් ඉවත් කිරීමෙන් පසු නියෝජ්‍ය නගරාධිපති කැළුම් සෙනවිරත්න නගරාධිපති ධුරයේ වැඩ බැලූ අතර මෙම නඩුවේ වග උත්තරකරුවන් ලෙස ශාන් විජයලාල් ද සිල්වා ප්‍රධාන අමාත්‍යවරයා, හිටපු පළාත් පාළන කොමසාරිස් ඇතුළු පිරිසක් නම් කර තිබුණි.", "URL": "https://sinhala.adaderana.lk/news.php?nid=44237", "Category": null, "Parent URL": null}