{"Source": "Adaderana", "Timestamp": "February 17, 2012 09:45 am", "Headline": "හමුදාවේ අධිකරණය රජයේ තවත් උපායක්", "News Content": "උගත් පාඩම් කොමිසම විසින් නිර්දේශ කරන ලද පරිදි යුද්ධයේ අවසාන අදියර තුළ සිදුවීයයි කියනු ලබන සිවිල් ඝාතනයන් හා අපරාධ චෝදනා පිළිබඳ විමර්ශනය සඳහා පත්කෙරුණු විමර්ශන අධිකරණය, ජාත්‍යන්තරය වෙතින් එල්ල වන බලපෑම තවදුරටත් ප්‍රමාද කිරීම සඳහා ශ්‍රී ලංකා රජය යොදාගත් තවත් උපාය මාර්ගයක් වනු ඇති බව හියුමන් රයිට් වොච් සංවිධානය පවසයි. එමෙන්ම මෙම අධිකරණය අපක්ෂපාති ජාත්‍යන්තර විමර්ශනයක් මඟ හැරිම සඳහා යොදාගනු ලබන බවට පෙනි යන කූටෝපායක් බව හියුමන් රයිට් වොච් සංවිධානයේ ආසියානු අධ්‍යක්ෂක බ්‍රැඩ් ඇඩම්ස් මහතා නිවේදනයක් නිකුත් කරමින් සඳහන් කරයි. ඒ හැරෙන්නට යුද්ධය අවසන්ව වසර තුනකට පසු ක්ෂණිකව ඉදිරිපත් කළ විසදුම් මාර්ගයක් නොවන බව ද බ්‍රැඩ් ඇඩම්ස් මහතා සඳහන් කරයි. එළැඹෙන 27 ජීනීවාහි පැවත්වෙන එක්සත් ජාතින්ගේ සංවිධානයේ මානව හිමිකම් සැසිවාරයේ දී යුද්ධයේ අවසාන අදියර තුළ ශ්‍රී ලංකා රජයේ හමුදා හා එල්.ටී.ටී.ඊ ත්‍රස්තවාදින් අතින් සිදුවී යයි කියනු ලබන මානව හිමිකම් කඩවීම් හා යුද අපරාධ චෝදනා සාකච්ඡාවට ගැනිමට නියමිතය. සාමාජිකයින් පස්දෙනකුගෙන් යුතුව උගත් පාඩම් හා ප්‍රතිසන්ධානය සඳහා වූ ජනාධිපති කොමිසම විසින් නිර්දේශ කරන ලද පරිදි යුද්ධයේ අවසාන අදියර තුළ සිදුවීයයි කියනු ලබන සිවිල් ඝාතනයන් හා චැනල් ෆෝ නාලිකාව විසින් ප්‍රකාශයට පත් කරන ලද යුද අපරාධ චෝදනා පිළිබඳ විමර්ශනය කිරීම සඳහා යුද හමුදාපති ලුතිනන් ජනරාල් ජගත් ජයසූරිය මහතා විසින් ජනවාරි මස 01 වන සතියේ සිට බලපැවැත්වෙන පරිදි අධිකරණයක් පත්කරනු ලැබිය. මෙම විමර්ශන අධිකරණයේ ප්‍රධානියා ලෙස කිලිනොච්චි ආරක්ෂක මූලස්ථානයේ වත්මන් අණදෙන නිලධාරී මේජර් ජෙනරල් ක්‍රිසාන්ත ද සිල්වා මහතා කටයුතු කරනු ඇති බව සඳහන් වේ. මෙම නව අධිකරණය විසින් 1 වන අදියරේදී මහේස්ත්‍රාත් අධිකරණයක් විසින් සිදුකරනු ලබන මූලික විමර්ශන කටයුතුවලට සමානව කටයුතු කරනු ඇති බවත්,එහිදී යම් චෝදානවන් පිළිබඳ සාධාරණ සැකයක් ඇතිවුවහොත් ඒ පිළිබඳ වැඩිදුර විමර්ශන කටයුතු සිදුකිරීම සඳහා යුද අධිකරණයක් ප්‍රකාශයට පත්කරනු ඇති බවත් කියැවෙයි.", "URL": "https://sinhala.adaderana.lk/news.php?nid=22177", "Category": null, "Parent URL": null}