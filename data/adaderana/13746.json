{"Source": "Adaderana", "Timestamp": "January 25, 2011 03:55 pm", "Headline": "මහාබෝධි ප්‍රහාරයට සම්බන්ධයක් නොමැති බව සීමාන් කියයි", "News Content": "ඉන්දියාවේ චෙන්නායිහි පිහිටි මහාබෝධි විහාරයට ඊයේ(24) රාත්‍රි‍යේ එල්ල වූ ප්‍රහාරය සම්බන්ධව තම කණ්ඩායමේ කිසිදු සම්බන්ධතාවයක් නොමැති බව \"නාම් තමිලර්\"කණ්ඩායමේ නායක සෙබස්තියන් සීමාන් මහතා පවසයි. චෙන්නායි නගරයේ සිදුවූ බොහෝ අපරාධ වලට සම්බන්ධ සැකකරුවන් තවමත් අත්අඩංගුවට ගෙන නොමැති වුවත්, ඊයේ සිදුවූ සිද්ධිය සම්බන්ධව සිය කණ්ඩායමේ සාමාජිකයින් දෙදෙනෙකු අද(25) උදෑසන තමිල්නාඩු පොලීසිය විසින් අත්අඩංගුවට ගෙන ඇති බව ඔහු සඳහන් කරයි. එය ශ්‍රී ලංකාවේ ජනතාවට පෙන්වීමට උත්සාහ කළ විකට ජවනිකාවක් බවත් ප්‍රකාශයක් නික්තුකරමින් සීමාන් මහතා පෙන්වාදෙයි. තමිල්නාඩු රජය මගින් සිදුකරන මෙවැනි අත්අඩංගුවට ගැනීම් වලින් බියට පත්නොවන බවත්, අත්අඩංගුවට ගත් දෙදෙනා වෙනුවෙන් සිදුකළ හැකි සියලු ක්‍රියා මාර්ගයන් ගෙන ඔවුන් නිදහස් කරගැනීමට කටයුතු කරන බවත් එම නිවේදනයෙන් ඔහු අවධාරණය කරයි. ඉන්දීය ධීවරයින්ට සිදුවන ගැහැට වලදී ඔවුන්ට අවශ්‍ය ආරක්ෂාව සැපයීමට කටයුතු නොකළ තමිල්නාඩු රජය මහාබෝධී විහාරයට එල්ල වූ ප්‍රහාරයෙන් පසු එම විහාරයට දැඩි ආරක්ෂාවක් සපයා ඇති බව ද හෙතෙම සඳහන් කරයි.", "URL": "https://sinhala.adaderana.lk/news.php?nid=13746", "Category": null, "Parent URL": null}