{"Source": "Adaderana", "Timestamp": "August 28, 2012 11:50 am", "Headline": "ආණ්ඩුවේ මෙදා මැතිවරණ තේමා පාඨය සර්වඥ ධාතූ", "News Content": "ආණ්ඩුව මෙවර ඡන්ද ව්‍යාපාරය සිදුකරන්නේ සර්වඥ ධාතූන්වලට මුවාවී යැයි එක්සත් ජාතික පක්ෂය පවසයි. ආණ්ඩුවේ මැතිවරණ ව්‍යාපාරයට තේමාවක් නොමැති බැවින් සර්වඥ ධාතූන් වහන්සේ පෙන්වමින් ජනතාවගෙන් ඡන්ද ලබා ගැනීමේ ව්‍යාපාරයක නිරත වන බව එම පක්ෂයේ මහ ලේකම් තිස්ස අත්තනායක මහතා චෝදනා කරයි. කොළඹදී අද (28) පැවැති මාධ්‍ය හමුවකදී ඔහු මේ පිළිබඳව වැඩිදුරටත් අදහස් දැක්වුවේය. සර්වඥ ධාතූන් ප්‍රදර්ශනය කරනු ලබන්නේ පළාත් සභා මැතිවරණය ඇති ප්‍රදේශවල පමණක් යැයි තිස්ස අත්තනායක මහතා සඳහන් කළේය. පසුගියවර පැවැති මැතිවරණය සඳහා යුද ජයග්‍රහණය තේමා කර ගනු ලැබුව ද මෙවර තේමා පාඨයක් නොමැති බැවින් සර්වඥ ධාතූන් වහන්සේ නව තේමා පාඨය බවට පත්ව ඇතැයි ඔහු පෙන්වාදුන්නේය. මැතිවරණය අවසන් වන තුරු සර්වඥ ධාතූ ප්‍රදර්ශනය කරනු ඇති බවත් කෙසේ හෝ ජනතාව මැතිවරණයේදී සිහි බුද්ධියෙන් ඡන්දය ප්‍රකාශ කිරීම සියල්ලටම වඩා වැදගත් බවත් මහ ලේකම්වරයා කියා සිටියේය. මේ අතර 5 ශිෂ්‍යත්ව විභාගය සම්බන්ධයෙන් මතුවු අර්බුදයේ වගකීම සම්පූර්ණයෙන්ම අධ්‍යාපන බලධාරීන් භාරගත යුතු යැයි ද ඔහු අවධාරණය කළේය. උසස් පෙළ ඉසෙඩ් ඉස්කෝර් ගැටලුව නිමවීමටත් පෙර ශිෂ්‍යත්ව විභාගය සම්බන්ධයෙන් ද ගැටලු මතුවීම කනගාටුදායක තත්ත්වයක් බවත් අධ්‍යාපන අමාත්‍යවරයා විසින් පොලිස්පතිවරයාට ඒ බව ලිපියකින් දැනුම්දීමෙන් එය වඩාත් පැහැදිලි වන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26951", "Category": null, "Parent URL": null}