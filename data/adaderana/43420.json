{"Source": "Adaderana", "Timestamp": "May 23, 2014 04:31 pm", "Headline": "රනිල් - මනෝ හමුවක්", "News Content": "විපක්ෂනායක රනිල් වික්‍රමසිංහ මහතා හා ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා අතර සාකච්ඡාවක් අද (23) පවත්වා තිබේ. වත්මන් දේශපාලන තත්ත්වය, ඉදිරියේදී පැවැත්වීමට නියමිත මැතිවරණ හා එම පක්ෂ දෙක අතර ඉදිරි කටයුතු පිළිබඳව එහිදී සාකච්ඡා වී ඇතැයි සඳහන්ය. ප්‍රධාන විපක්ෂය හැටියට ඉදිරි ජනාධිපතිවරණය සඳහා තම පක්ෂයෙන් අපේක්ෂකයෙකු ඉදිරිපත්වීම ගැන එහිදී විපක්ෂනායකවරයා අදහස් දක්වා ඇතැයි පැවසේ. එසේම ඒ සඳහා විපක්ෂයට සම්බන්ධ සෙසු පක්ෂවල සහය ලබා ගැනීමට ද අවධානය යොමුකර ඇති බව හෙතෙම පවසා ඇත‍. වත්මන් රජයට එරෙහිව විපක්ෂයේ සියලු ‍දේශපාලන පක්ෂ ඒකරාශීවීමේ අවශ්‍යතාවයද මේ සම්බන්ධයෙන් ඇතැම් පක්ෂ සමග අදහස් හුවමාරු කරගෙන ඇති බවද එහිදී සාකච්ඡා කර ඇතැයි පැවසේ. එසේම මැතිවරණ එනතුරු නොසිට දිගින් දිගටම විරෝධතා පවත්වා කටයුතු කළ යුතු බවද මෙහිදී සාකච්ඡා වී ඇතැයි සඳහන්ය. විශේෂයෙන් සරත් ෆොන්සේකා මහතාගේ පක්ෂය හා ද්‍රවිඩ ජාතික සන්ධානය මේ සඳහා සම්බන්ධ කර ගැනීමේ අවශ්‍යතාවය සාකච්ඡාවට ලක්ව ඇතැයි වාර්තා වන අතර විපක්ෂනායක නිල නිවසේදී මෙම හමුව සිදුව ඇතැයි සඳහන්ය.", "URL": "https://sinhala.adaderana.lk/news.php?nid=43420", "Category": null, "Parent URL": null}