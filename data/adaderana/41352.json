{"Source": "Adaderana", "Timestamp": "February 24, 2014 02:53 pm", "Headline": " ගුරුවරියක් දණ ගැස්සවීමේ නඩුව මාර්තු 6ට කල්යයි", "News Content": "පාසල් ගුරුවරියක දණ ගස්සවා ඇයට අඬතෙට්ටම් කළේ යැයි කියන සිද්ධියක් සම්බන්ධයෙන් වයඹ පළාත් සභාවේ හිටපු පොදු පෙරමුණු මන්ත්‍රීවරයෙකුට එරෙහිව විභාග වන නඩුව ලබන මස 06 වැනි දින දක්වා කල් තැබීමට පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා අද (24) දහවල් නියෝග කර තිබේ. 2013 ජුනි මස 14 වැනි දින හෝ ඊට ආසන්න දිනයකදී නවගත්තේගම නවෝද්‍යා මහා විද්‍යාලයේ දී එම පාසල් ගුරුවරියක ලෙස සේවය කළ එම්.එම්.ප්‍රියානි සුසිලා හේරත් මහත්මිය එම පාසල තුළදී පාසල් දරුවන් ඉදිරියේ දණ ගස්සවා පීඩනයට පත් කළේ යැයි වය‍ඹ පළාත් සභාවේ හිටපු පොදු පෙරමුණු මන්ත්‍රී ආනන්ද සරත් කුමාර මහතාට එරෙහිව නීතිපතිවරයා විසින් පුත්තලම මහාධිකරණය හමුවේ චෝදනා ගොණු කර ඇත. 24 වැනිදා මෙම නඩු විභාගය පුත්තලම මහාධිකරණ විනිසුරුවරයා හමුවේ කැඳවූ අවස්ථාවේදී නවගත්තේගම පොලීසියේ හිටපු පොලිස් ස්ථානාධිපතිවරයාද,පොලිස් සැරයන්වරයෙකු සහ නවගත්තේගම ප්‍රාදේශීය රෝහලේ කාර්ය බාර වෛද්‍යවරියද සාක්ෂි ලබා දුන්නාය. පැමිණිල්ල වෙනුවෙන් සාක්ෂි විභාගය අවසන් කළ පුත්තලම මහාධිකරණ විනිසුරුවරයා විත්තිය වෙනුවෙන් සාක්ෂි කැඳවීම මාර්තු මස 06 වැනි දින දක්වා කල් තබන ලදී.", "URL": "https://sinhala.adaderana.lk/news.php?nid=41352", "Category": null, "Parent URL": null}