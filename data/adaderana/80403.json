{"Source": "Adaderana", "Timestamp": "November 23, 2017 08:35 am", "Headline": "ඡන්ද අයිතිය සුරැකීමට කැප වන බව එජාපය කියයි", "News Content": "ජනතාවගේ ප්‍රජාතන්ත්‍රවාදි අයිතීන් ජයග්‍රහනය කරවීම සඳහා ඡන්ද අයිතිය තහවුරු කිරීමට ඕනෑම බලවේගයක් පරාජය කිරීමට සූදානම් බව එක්සත් ජාතික පක්ෂය පවසයි. නිවේදනයක් නිකුත් කරමින් එම පක්ෂය පෙන්වාදෙන්නේ මැතිවරණය ජනතා අයිතියක් බැවින් එක්සත් ජාතික පක්ෂය ඒ වෙනුවෙන් පෙනී සිටින බවයි. විවිධ අරමුණු වෙනුවෙන් යමෙක් ජනතාවගේ ප්‍රජාතන්ත්‍රවාදී අයිතිය පරාජය කිරීමට කටයුතු කරන්නේ නම් ඊට එරෙහිව ගත යුතු සියලු ජනතා හිතවාදී ක්‍රියාවන් සඳහා එක්සත් ජාතික පක්ෂය නොපැකිලිව පෙරමුණ ගන්නා බව එම නිවේදනයේ සඳහන්. ජනතාවට පළාත් පාලන මැතිවරණය ලබාදීම වෙනුවෙන් ගත් උත්සාහය පරාජය කරමින් පටු දේශපාලන අරමුණකින් කටයුතු කරන ඕනෑම බලවේගයක් පරාජය කිරීමට පක්ෂයක් ලෙස තමන් සූදානම් බවයි එක්සත් ජාතික පක්ෂය පෙන්වා දෙයි. ජනතාවට නිදහසේ තමන්ගේ මහජන නියෝජිතයා පත් කරගැනීමට අවශ්‍ය පරිසරය සකස් කිරීම එක්සත් ජාතික පක්ෂයේ මෙන්ම යහපාලන රජයේ ද යුතුකම සහ වගකීම බව නිවේදනයේ සඳහන් වේ. පළාත් පාලන මැතිවරණය නිසි වේලාවට පැවැත්වීමට කැපවීමෙන් කටයුතු කිරීම ප්‍රජාතන්ත්‍රවදය අගය කරන සියලු දෙනාගේ යුතුකම බැවින් ඊට එරෙහි වන සියලු බලවේග පරාජය කිරීමට ප්‍රජාතන්ත්‍රවාදී සංවිධානයන් සමඟ එක්සත්ව, එක්සිත්ව කටයුතු කිරීමට සූදානම් බව එක්සත් ජාතික පක්ෂය නිකුත් කල නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=80403", "Category": null, "Parent URL": null}