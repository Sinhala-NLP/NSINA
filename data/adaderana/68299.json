{"Source": "Adaderana", "Timestamp": "January 19, 2017 02:56 pm", "Headline": " අල්ලස් ගත් ග්‍රාම නිලධාරීට වැඩ වරදියි ", "News Content": "අල්ලස් ලබාගැනීමේ චෝදනා මත අනුරාධපුර, ඔයාමඩුව ප්‍රාදේශීය ලේකම් කාර්යාලයට අනුයුක්ත ග්‍රාම නිලධාරීවරයෙකු අල්ලස් හෝ දූෂණ චෝදනා විමර්ශන කොමිසම මගින් අත්අඩංගුවට ගෙන තිබේ.සිද්ධියට සම්බන්ධ බුළුපෙත්ත, පේමඩුව ප්‍රදේශයේ පදිංචිකරුවෙකුද අත්අඩංගුවට ගත් බව අල්ලස් කොමිසම සඳහන් කළේය.මහව ප්‍රදේශයේ පදිංචි කාන්තාවකට විදේශ රැකියාවක් සඳහා පිටත්ව යාමට අවශ්‍ය පවුල් පසුබිම් වාර්තාව ලබාදීමට සැකකරුවන් රුපියල් 40,000ක අල්ලස් මුදලක් ලබාගෙන ඇති බව සඳහන්ය.මේ සම්බන්ධයෙන් ලැබුනු පැමිණිල්ලකට අනුව ග්‍රාම නිලධාරීවරයා සහ අනෙක් සැකකරු අත්අඩංගුවට ගත් බව අල්ලස් කොමිසම පැවසුවේය.සැකකරුවන් අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=68299", "Category": null, "Parent URL": null}