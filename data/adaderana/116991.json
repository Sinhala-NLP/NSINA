{"Source": "Adaderana", "Timestamp": "August 20, 2019 11:43 am", "Headline": "හෙක්ටයාර ලක්ෂ 5ක් දැවී යයි", "News Content": "බොලිවියාවේ ඇති වූ ලැව්ගිනි හේතුවෙන් හෙක්ටයාර ලක්ෂ 5කට ආසන්න ප්‍රමාණයක් දැවී විනාශ වී ඇති බවට විදෙස් මාධ්‍ය වාර්තා කර තිබේ. දකුණු අමෙරිකානු රාජ්‍යයක් වන බොලිවියාවේ සැන්ටා කෘස් හි වනාන්තර රැසක ලැව්ගිනි හටගෙන තිබෙනවා. එය සංඛ්‍යාත්මකව ලැව්ගිනි 16ක් ලෙසින් සටහන්ව තිබුණා. ඒ හේතුවෙන් එහි හෙක්ටයාර ලක්ෂ 5කට ආසන්න භූමි ප්‍රමාණයක ගින්න පැතිරගොස් ඇති බවයි වාර්තා වන්නේ. අස්වනු නෙලීමෙන් අනතුරුව යළි ගොවිබිම් සකස්කරගැනිම සදහා පිදුරු වැනි වියලි පත්‍ර පිලිස්සීමට ගොවීන් ගත් උත්සාහයක ප්‍රතිඵලයක් ලෙසින් මෙම ලැව්ගින්න හටගත් බව සඳහන් වෙයි. පළාතේ පවතින අධික උණුසුම් කාලගුණය හේතුවෙන් ගින්න අතිශය ශ්‍රීග්‍රයෙන් පැතිර ගිය බවත් වාර්තා වෙයි. ගින්න පැතිරයාම සම්බන්ධයෙන් හදිසි ප්‍රතිචාර දැක්වූ බොලිවියානු බලධාරීන් අවදානම් කලාපවල නිවැසියන් ආරක්ෂිත ස්ථාන වෙත යොමුකිරීමට කටයුතු කළේය. ඒ අනුව රට පුරා හදිසි තත්ත්වයක් නම්කර ඇති අතර ලැව්ගිනි පාලනයට මේ වනවිටත් ගිනි නිවන කණ්ඩායම් දැඩි වෙහෙසක් දරමින් සිටියි. මේ අතර ප්‍රකාශයක් නිකුත් කළ ජනාධිපති එවෝ මොරාලෙස් පවසා ඇත්තේ පළාතේ ප්‍රධාන ජලාශයෙන් ජලය ලබාගෙන ගිනි නිවීම සඳහා භාවිත කරන බවයි. මේ සදහා හෙලිකොප්ටර් යානා රැසක් යොදවා ඇති අතර ඉදිරියේදී කටයුතු පහසුකිරීම වෙනුවෙන් තවත් යානා යෙදවීමට අපේක්ෂා කරන බවත් ජනාධිපතිවරයා වැඩිදුරටත් පැවසුවේය. ගිනි ගැනීම සම්බන්ධ වැඩිදුර විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=116991", "Category": null, "Parent URL": null}