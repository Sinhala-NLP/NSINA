{"Source": "Adaderana", "Timestamp": "January 18, 2012 03:38 pm", "Headline": "පරිගණක දත්ත වෙනස්කොට තෙලට විදීම ගැන රහස් පොලිස් පරීක්ෂණයක්", "News Content": "මුතුරාජවෙල ඛනිජ තෙල් තොග ගබඩා පර්යන්තයේ පරිගණක දත්ත වෙනස්කොට මූල්‍යමය වංචාවක් කර ඇත්දැයි සෙවීම සඳහා රහස් පොලීසිය විසින් පරීක්ෂණයක් ආරම්භ කර ඇති බව ඛනිජ තෙල් කර්මාන්ත අමාත්‍යංශය පවසයි. මුතුරාජවෙල පර්යන්තයෙන් ඉන්ධන පිටකිරීමේදී ඊට අදාළ පරිගණක දත්ත වෙනස් කොට මූල්‍යමය වංචාවක් කර ඇද්දැයි සොයාබැලීම සදහා ලංකා ඛනිජ තෙල් නීතිගත සංස්ථාව විසින් මීට පෙරාතුව ආයතනික පරීක්‍ෂණයක් කර තිබුණි. එම පරීක්ෂණය මගින් පරිගණක දත්ත වෙනස්කොට ඉන්ධන පිටකර ඇතැයි කියවෙන සිද්ධිය 2004 ජනවාරි සිට 2007 පෙබරවාරි දක්වා කාලය තුළ වූවක් බව හදුනාගෙන ඇති බව අමාත්‍යංශය සඳහන් කරයි. එසේම එම කාලයට අදාළව 2008-2011 කාලය තුළ මෙම ආයතනික පරීක්‍ෂණය කර ඇති බවත්, එම පරීක්‍ෂණයේ ප‍්‍රතිඵල මත මෙම සිද්ධියට චෝදනා ලැබූ ලංකා ඛනිජ තෙල් තොග ගබඩා පර්යන්ත සමාගමේ සේවකයන් තිදෙනා සම්බන්ධයෙන් ආයතනික පටිපාටියට අනුව අවශ්‍ය ක‍්‍රියාමාර්ග ගන්නා ලෙස ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතා ඛනිජ තෙල් නීතිගත සංස්ථාවේ අධ්‍යක්‍ෂක මණ්ඩලයට නියෝග කර ඇති බවත් කියැවෙයි. ඒ අනුව වහාම ක‍්‍රියාත්මක වන පරිදි 2011 මැයි මාසයේදී එම සේවකයන්ගේ වැඩ තහනම් කොට ඇති බව සඳහන් වේ. මේ අතර පරිගණක දත්ත ආශ‍්‍රයෙන් යම් මූල්‍ය වංචාවක් කර ඇත්දැයි සොයාබැලීම සඳහා ලංකා ඛනිජ තෙල් නීතිගත සංස්ථාව හා ලංකා ඛනිජ තෙල් තොග ගබඩා පර්යන්ත සමාගම විසින් රහස් පොලීසියට කරන ලද පැමිණිල්ලකට අනුව රහස් පොලීසිය මේ වනවිටත් පරීක්‍ෂණයක් පවත්වමින් සිටියි. එම පරීක්‍ෂණයෙන් අනාවරණය වන කරුණු මත සැකකාර සේවකයන් සම්බන්ධයෙන් පොලීසිය විසින් නීතිමය ක‍්‍රියා මාර්ග ගනු ඇති බව අමාත්‍යංශය විසින් නිකුත් කළ නිවේදනයක දැක්වෙයි.", "URL": "https://sinhala.adaderana.lk/news.php?nid=21477", "Category": null, "Parent URL": null}