{"Source": "Adaderana", "Timestamp": "February 17, 2019 02:17 pm", "Headline": "කොළඹ කුණු සේරක්කුලිය ගෙනවාට විරුද්ධව අදත් දේව කන්නලව්වක්", "News Content": "කොළඹ නගරයේ එක්රැස්වන කසල පුත්තලම සේරක්කුලිය ප්‍රදේශයට ගෙනැවිත් දැමීමට විරෝධය පළකරමින් අදත් දේව කන්නලව් සහ විරෝධතා පැවැත් විය. කොළඹ නගරයේ කසල පුත්තලම සේරක්කුලිය ප්‍රදේශයට රැගෙන ඒමට විරෝධය පළකරමින් අද(17) පෙරවරුවේ පුත්තලම දිස්ත්‍රික්කයේ ස්ථාන රැසකම දේවකන්නලව් සහ විරෝධතා සංවිධානය කර තිබේ. හලාවත, පදවිය කතෝලික සභාවේ මූලිකත්වයෙන් සංවිධානය කර තිබූ මෙම විරෝධතාවයන් සඳහා කතෝලික මෙන්ම , අන්‍යාගමික පූජකවරුන් ඇතුළු විශාල පිරිසක් එක්ව සිටිනු දක්නට ලැබුණි. ඉරුදින පවත්වනු ලබන කතෝලික ආගමික වතාවත්වලින් පසු හලාවත, බණ්ඩරවත්ත, දැදුරුඔය ඇතුළු පුත්තලම දිස්ත්‍රික්කයේ ස්ථාන රැසකදී මෙවැනි විරෝධතා සංවිධානය කර තිබු බව අප වාර්තාකරු ප්‍රකාශ කළේය. විරෝධතාකරුවන් ඉල්ලා සිටින්නේ පුත්තලම දිස්ත්‍රික්කයට පමණක් නොව සමස්ත දිවයිනටම බලපානු ලබන මෙම ගැටලුවට හැකි ඉක්මණින් විසඳුමක් නොඳුනහොත් විශාල පරිසර හානියක් මෙන්ම ජීවිත හානියක්ද සිදුවනු ඇති බවයි. මේ අතර අරුවක්කාලුහි ඉදි කෙරෙන නව කසල අංගනය මගින් පුත්තලම කලපු තීරය ආශ්‍රිත පරිසර පද්ධතියට බලපෑම් එල්ල වන බව පවසමින් ප්‍රදේශවාසීන් පසුගියදා විරෝධතාවල නිරත වු අතර පුත්තලම නගරයේ කඩ සාප්පු වසා හර්තාල් ව්‍යාපාරයකද නිරත විය.", "URL": "https://sinhala.adaderana.lk/news.php?nid=104504", "Category": null, "Parent URL": null}