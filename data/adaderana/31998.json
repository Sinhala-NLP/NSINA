{"Source": "Adaderana", "Timestamp": "February 28, 2013 03:50 pm", "Headline": "තීරණයේ වෙනසක් නෑ-ඔස්ට්‍රේලියාව කියයි", "News Content": "ඔස්ට්‍රේලියාවට පලාඑන සංක්‍රමණිකයින් නැවත හරවා යැවීම අඛණ්ඩව සිදුකරන බව එරට ආගමන කටයුතු පිළිබඳ අමාත්‍ය බ්‍රෙන්ඩන් ඕ කොනර් මහතා පවසයි. ශ්‍රී ලංකාවේදී විවිධ හිරිහැරවලට ලක්වූ ද්‍රවිඩ වැසියන් ඔස්ට්‍රේලියාවේ සරණාගතභාවය අපේක්ෂාවෙන් පලාඑන අවස්ථාවේදී එරට විසින් ඔවුන් නැවත පිටුවහල් කරන බව “හියුමන් රයිට් වොච්” සංවිධානය විසින් නිවේදනයක් නිකුත් කරමින් සඳහන් කරයි. ශ්‍රී ලංකාවේ යුද්ධය අවසන් වීමෙන් පසු කඳවුරු තුළ සිටි පිරිස් විවිධ හිරිහැර හා ලිංගික අඩත්තේට්ටම්වලට ගොදුරු වී ඇතැයි “හියුමන් රයිට් වොච්” සංවිධානය පෙන්වාදෙයි. එකී වාර්තාව එක්සත් ජාතීන්ගේ සංවිධානයේ මේදිනවල පැවැත්වෙන මානව හිමිකම් සමුළුවට ද ඉදිරිපත් ව ඇති අතර 2006 -2012 ත් අතර කාලයේදී ශ්‍රී ලංකාවේ රැඳවුම් කඳවුරු තුළ දී සිදුවූ බව කියන ලිංගික හිරිහැර පිළිබඳ සිද්ධීන් 75ක් එහි ඇතුළත්ය. මේ අතර ශ්‍රී ලාංකික සරණාගතයින් පිරිසක් පිටුවහල් කිරීම ලංඩන් මහාධිකරණය විසින් ප්‍රතික්ෂේප කර ඇතැයි ද වාර්තා විණ. ඔස්ට්‍රේලියාවට පලාඑන සංක්‍රමණකයින් නැවත ආපසු හරවා යැවීමට එරට එජය ප්‍රතිපත්තිමය තීරණයක් පසුගිය කාලයේදී ගනු ලැබීය.", "URL": "https://sinhala.adaderana.lk/news.php?nid=31998", "Category": null, "Parent URL": null}