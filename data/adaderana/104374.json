{"Source": "Adaderana", "Timestamp": "February 15, 2019 12:00 pm", "Headline": "පුත්තලම දිස්ත්‍රික්කයේ රථ වාහන මෙහෙයුමකදී රියදුරන් 156කට එරෙහිව නීතිමය පියවර", "News Content": "පොලිස් රථ වාහන මූලස්ථානයේ උපදෙස් මත පුත්තලම දිස්ත්‍රික්කය තුළ සිදු කරන ලද රථ වාහන මෙහෙයුමකදී රියදුරන් 156 දෙනෙකුට එරෙහිව නීතිමය පියවර ගැනීම සිදු කර ඇත. ඊයේ(14) පෙරවරු 8.00 සිට පස්වරු 6.00 දක්වා මෙම මෙහෙයුම ක්‍රියාත්මක කර තිබෙන බව අප වාර්තාකරු පවසයි. පුත්තලම පොලිස් කොට්ඨාසය තුළදී රියදුරන් 66 දෙනෙකුට සහ හලාවත පොලිස් කොට්ඨාසය තුළදී රියදුරන් 90 දෙනෙකුට එරෙහිව කටයුතු කර ඇත. වාහන වල සවි කර ඇති අධික ශබ්දය නංවන නලා සහ ඉදිරිපස ආලෝක සංඥා සවි කර ඇති වාහන සම්බන්ධයෙන් මෙම මෙහෙයුමේදී පොලිස් නිලධාරීන් තම අවදානය යොමු කර තිබේ. වාහන වල සවි කර තිබූ අධික ශබ්දය නංවන නලා සහ විවිධ සංඥා නිකුත් කරන ආලෝක පද්ධති ගලවා ඉවත් කරන ලෙසට මෙහෙයුමේ නිරත පොලිස් නිලධාරීන් විසින් රියදුරන්ට අවවාද කිරීමද සිදු කර තිබේ. බස්,කාර්,වෑන්,යතුරු පැදි, ත්‍රී රෝද රථ මෙහිදී පරීක්ෂාවට ලක් කර ඇත. රථ වාහන පාලන සහ මාර්ග ආරක්ෂාව සම්බන්ධයෙන් වූ ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් මත පුත්තලම නියෝජ්‍ය පොලිස්පති චම්පික සිරිවර්ධන මහතාගේ මෙහෙයවීමෙන් මෙම මෙහෙයුම දිස්ත්‍රික්කය පුරා ක්‍රියාත්මක කරන ලදි.", "URL": "https://sinhala.adaderana.lk/news.php?nid=104374", "Category": null, "Parent URL": null}