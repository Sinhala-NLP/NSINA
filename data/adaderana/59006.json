{"Source": "Adaderana", "Timestamp": "April 7, 2016 08:55 am", "Headline": "අගමැති චීනයේ!", "News Content": "තෙදින නිල සංචාරයක් සඳහා චීනය බලා පිටත්ව ගිය අග්‍රාමාත්‍ය රනිල් වික්‍රමසිංහ මහතා බීජිං ජාත්‍යන්තර ගුවන්තොටුපළ වෙත ළඟා වී තිබේ.ඊයේ පස්වරුවේ අග්‍රාමාත්‍යවරයා ඇතුළු දූත පිරිස චීනයේ බීජිං නුවරට ළඟා වූ බව අග්‍රාමාත්‍ය කාර්යාලය සඳහන් කළේය.චීනයට පැමිණි අග්‍රාමාත්‍යවරයා ඇතුළු මෙරට දූත පිරිස මහත් හරසරින් පිළිගෙන ඇත.තෙදින නිල සංචාරයක් සඳහා අග්‍රාමාත්‍යවරයා ඊයේ දහවල් දිවයිනෙන් පිටත්ව ගියේය.මෙම සංචාරය තුළදී අග්‍රාමාත්‍යවරයා චීන ජනාධිපති ෂී ජින් පිං, අග්‍රාමාත්‍ය ලී කව්යාන් ඇතුළු එරට ඉහළ පෙළේ නිලධාරීන් සමඟ ද්වීපාර්ශ්වික සාකච්ඡා පැවැත්වීමට නියමිතය.චීන - ශ්‍රී ලංකා සබඳතාවන් නව මානයකට ගෙනඒමට එම සාකච්ඡා ඉවහල් වනු ඇති බව අග්‍රාමාත්‍ය කාර්යාල සඳහන් කළේය.පසුගිය වසරේදී ජනාධිපති මෛත්‍රීපාල සිරිසේන මහතා චීනයේ සංචාරයක නිරත වූ අතර නව රජය බලයට පත්වීමත් සමඟ අග්‍රාමාත්‍යවරයා චීනයේ සංචාරය කරන පළමු අවස්ථාව මෙයයි.මෙම සංචාරයේදී ආයෝජන, ආර්ථික, තාක්ෂණික, ක්‍රීඩා, සංචාරක, ජලසම්පාදන සහ විද්‍යා කටයුතු ආදී ක්ෂේත්‍ර ගණනාවක් සම්බන්ධයෙන් ගිවිසුම් වලට එළඹීමටද නියමිතව ඇත.", "URL": "https://sinhala.adaderana.lk/news.php?nid=59006", "Category": null, "Parent URL": null}