{"Source": "Adaderana", "Timestamp": "March 30, 2019 06:26 am", "Headline": "මාලදිවයින් අත්අඩංගුවේ සිටින ධීවරයින් 25දෙනා ගෙන්වා දෙන්න", "News Content": "මාලදිවයින් රජය විසින් අත්අඩංගුවට ගෙන සිටින මෙරට ධීවරයින් 25 දෙනා සහ බහු දින යාත්‍රා 04 කඩිනමින් නිදහස් කර ගැනීමට කටයුතු කරන ලෙස ඔවුන්ගේ ඥාතීන් ඉල්ලා සිටියි. මාලදිවයින් රජය විසින් අත්අඩංගුවට ගෙන ඇත්තේ ඩිලාරා,සුපුනි ස්නේහා, මිනෝලි 15 සහ රෝස කුසුම් යන බහු දින යාත්‍රා සහ ඒවායේ ගමන් කරමින් සිටි ධීවරයින් 25 දෙනෙකුවය. පසුගිය 01 වැනිදා මෙම ධීවරයින් සහ බහු දින යාත්‍රා මාලදිවයින් නාවුක හමුදාව විසින් අත්අඩංගුවට ගෙන ඇත. පසුගිය ජනවාරි මස 25 වැනිදා මසුන් මැරීම සදහා ජාත්‍යන්තර මුහුදට ගොස් මත්ස්‍ය අස්වැන්නද සමග මෙරටට පැමිනෙමින් තිබූ රෝස කුසුම් සහ මිනෝලි 15 බහු දින යාත්‍රා දෙකද,මසුන් මැරීම සදහා මෙරට සිට ජාත්‍යන්තර මුහුද දක්වා ගමන් කරමින් සිටි ඩිලාරා සහ සුපුනි ස්නේහා යන යාත්‍රා මාලදිවයින් නාවුක හමුදාව විසින් අත්අඩංගුවට ගෙන ඇත. මෙම ධීවරයින් කඩිනමින් මුදා ගැනීමට කටයුතු කරන බව ධීවර ඇමතිවරයා සහ ධීවර රාජ්‍ය ඇමතිවරයා ප්‍රකාශ කර ඇතත් එය මෙතෙක් ඉටුවී නොමැති බව මාලදිවයින් අත්අඩංගුවේ පසුවන ධීවරයින්ගේ ඥාතීන් සදහන් කරයි.", "URL": "https://sinhala.adaderana.lk/news.php?nid=107003", "Category": null, "Parent URL": null}