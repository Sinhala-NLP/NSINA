{"Source": "Adaderana", "Timestamp": "June 12, 2015 05:02 pm", "Headline": "යහපාලනය මෙයදැයි ජනතාව ප්‍රශ්න කරනවා", "News Content": "පසුගිය මහින්ද රාජපක්ෂ රජය සමයේ ඇතැම් ව්‍යාපෘති සඳහා ටෙන්ඩර් ලබාදීමේ ක්‍රියාවලිය විනිවිදභාවයකින් තොරව සිදුව ඇති බවට හිටපු ජනපතිනි චන්ද්‍රිකා බණ්ඩාරනායක කුමාරතුංග මහත්මිය චෝදනා කරයි.හිටපු ජනාධිපතිනිය මුදල් අමාත්‍යංශයේදී අද මාධ්‍ය හමුවක් පවත්වමින් කියා සිටියේ ඇතැම් කොන්ත්‍රාත්කරුවන් මේ නිසා දැඩි අපහසුතාවට පත්ව ඇති බවයි.සංවර්ධන ව්‍යාපෘති නතර වී ඇති බව කියමින් ඇතැමුන් චෝදනා කරන්නේ මේ නිසා බවත්, යහපාලනය මෙයදැයි ජනතාව ප්‍රශ්න කරන්නේ මේ නිසා බවත්, ඇය පැවසුවාය.ටෙන්ඩර් නිකුත් කිරීමේදී සිදුව ඇති අක්‍රමිකතා නිසා මෙවන් තත්ත්වයක් උද්ගතව ඇති බවද පැවසූ ඇය ශ්‍රී ලංකා නිදහස් පක්ෂය දෙකඩ කරන්නේ මහින්ද රාජපක්ෂ හිටපු ජනාධිපතිවරයා යැයි ද චෝදනා කළාය.රට ගැන සිතනවාට වඩා රට සූරා කෑම සඳහා යළි බලයට ඒමට තැත් කරන්නේ මේ නිසා බව ඇය පෙන්වාදුන්නාය.කසිප්පු හබ්, එතනෝල් හබ්, හෙරොයින් හබ් මේ රටේ ස්ථාපිත කළේ ඔහුගේ පාලනය යටතේ බවත්, ඇය පැවසුවාය.මේ අතර මත්ද්‍රව්‍ය චෝදනාවක් ලබාතිබූ අයෙකු ජනාධිපති උපදේශකයෙකු ලෙස පත් කිරීම ගැන මාධ්‍යවේදියෙකු එහිදී ප්‍රශ්නයක් නැඟීය.හිටපු ජනාධිපතිනියට එසේ කියන්නේ කාටදැයි නොදැන නිහඬ වූ විට අසළ සිටි රවී කරුණානායක මහතා දීමූ ජයරත්න යැයි මතක් කළ විට මුවඟට සිනාවක්ද නඟා ගනිමින් කියා සිටියේ තමන් ඒ ගැන සාධාරණී කරණය කරන්නේ හෝ උත්තරයක් ද ලබාදෙන්නේ නැති බවයි.", "URL": "https://sinhala.adaderana.lk/news.php?nid=51960", "Category": null, "Parent URL": null}