{"Source": "Adaderana", "Timestamp": "May 18, 2018 08:33 pm", "Headline": "දුමින්ද සිල්වාගේ අභියාචනය අද යළි විභාගයට ", "News Content": "භාරත ලක්ෂ්මන් ප්‍රේමචන්ද්‍ර ඝාතනය සම්බන්ධයෙන් වරදකරු වී මරණීය දණ්ඩනය ලබා සිටින හිටපු පාර්ලිමේන්තු මන්ත්‍රී දුමින්ද සිල්වා ඇතුළු විත්තිකරුවන් හතර දෙනෙකු විසින් ඉදිරිපත් කර තිබෙන අභියාචනා අද(18) ශ්‍රේෂ්ඨාධිකරණය හමුවේ යළි විභාග කෙරිණි. අග විනිසුරු ප්‍රියසාද් ඩෙප් මහතා ප්‍රමුඛ පංච පුද්ගල විනිසුරු මඩුල්ලක් හමුවේ විභාගයට පැවැත්වෙනවා. මෙහිදී විත්ති පාර්ශවයේ නීතිඥවරුන් විසින් කරුණු ඉදිරිපත් කිරීම් සිදු කළේය. මරණීය දණ්ඩනය නියම වී සිටින විත්තිකාර චමින්ද රවී ජයනාත් වෙනුවෙන් පෙනී සිටි නීතිඥවරයා කියා සිටියේ මෙය මුලුමනින්ම ගොතන ලද්දක් බවයි. ඉදිරිපත් වී තිබෙන සාක්ෂි මුලුමනින්ම පරස්පර යැයි චෝදනා කළ නීතිඥවරයා නඩු විභාගය මුලුමනින්ම නීතිවිරෝධී යැයි සඳහන් කළේය. අනතුරුව වැඩිදුර විභාගය ජූනි මස 04 වනදාට කල් තැබුණි. හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතා වෙඩි තබා ඝාතනය කිරීම සම්බන්ධයෙන් වරදකරුවන් කෙරුණු හිටපු පාර්ලිමේන්තු මන්ත්‍රී දුමින්ද සිල්වා ඇතුළු විත්තිකරුවන්ට කොළඹ ත්‍රිපුද්ගල මහාධිකරණ විනිසුරු මඩුල්ල බහුතරයක් විනිසුරුවරු විසින් එම චෝදනාවලට වරදකරුවන් කොට මරණීය දණ්ඩනය පනවනු ලැබීය. තමන්ට දඬුවම් පනවා ඇති ආකාරය නීති විරෝධී යයි පෙන්වා දෙන විත්තිකරුවන් එම චෝදනාවලින් තමන්ව නිදොස්කට නිදහස් කරන මෙන් ඉල්ලා එම අභියාචනය ඉදිරිපත් කර තිබේ.", "URL": "https://sinhala.adaderana.lk/news.php?nid=89353", "Category": null, "Parent URL": null}