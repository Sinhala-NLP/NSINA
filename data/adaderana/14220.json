{"Source": "Adaderana", "Timestamp": "February 15, 2011 11:02 am", "Headline": "මාසයක් පුරා සවුදි රෝහලක සිටි මෙරට කතක් මුදවාගනියි ", "News Content": "රෝහල්ගතව සිටි සෞදි අරාබියේ මධ්‍යම ප්‍රදේශයෙහි බැටළුවන් බලාගන්නියක ලෙස සේවය කළ ශ්‍රී ලාංකික කාන්තාවක් ශ්‍රී ලංකා තානාපති කාර්යාල නිලධාරීන් විසින් මුදවාගෙන ති‍බේ. ෆාතිමා අසීරා නැමති 43 හැවිරිදි මෙම කාන්තාව පසුගිය වසරේ සැප්තැම්බර් 20 වන දින සෞදි අරාබිය බලා පැමිණ ඇත්තේ හයිල්හි ගෘහ සේවිකාවක ලෙස සේවය කිරීම සඳහාය. නමුත් ඇයගේ සේවා යෝජකයා විසින් ඇය වෙත සිය සත්ව ගොවිපළෙහි සතුන් බලාගැනීමේ කාර්යය පවරා ඇති බව විදෙස් මාධ්‍ය සඳහන් කරයි. එම සත්ව ගොවිපළෙහි හරකුන් සහ බැටළුවන් ඇතුළු සතුන් 100 දෙනෙකු සිටි බවත්, එම සතුන්ගේ සියලු කටයුතු තමන් හට පැවරී තිබූ අතරම සෙවණක් ද නොවූ කුඩා මඩුවක රාත්‍රිය ගතකිරීමට සිදුවූ බවත් ෆාතිමා අරාබි මාධ්‍ය වෙත අදහස් දක්වමින් සඳහන් කර ඇත. එමෙන්ම එම සේවාවන්ට අමතරව නිවසේ සියලුම වැඩ කටයුතු ද සිදුකිරීමට ද ඇයට සිදුවී ඇති අතර සත්ව ආසාත්මිකතාවය නිසා කැස්ස සමග රුධිරය පිටවීමේ රෝගයක් වැළඳුණු බව ද ෆාතිමා ප්‍රකාශ කර තිබේ. එමනිසා ඇය පසුගිය දින 30 ක පමණ කාලයක සිට හයිල් රජයේ රෝහලෙහි නේවාසිකව ප්‍රතිකාර ලබමින් සිට ඇත.", "URL": "https://sinhala.adaderana.lk/news.php?nid=14220", "Category": null, "Parent URL": null}