{"Source": "Adaderana", "Timestamp": "October 5, 2018 10:25 am", "Headline": "පුංචි මල් කැකුළ ගැබිණියක් කළ උපැවිදි තරුණයා නීතියේ රැහැනට", "News Content": "බාල වයස්කාර දැරියක් රඳවාගෙන ලිංගික අපයෝජනය කළ සිවුරු හැර ගිය පුද්ගලයෙකු අත් අඩංගුවට ගැනීම සඳහා ගලේවෙල පොලීසිය විශේෂ පරීක්ෂණයක් ආරම්භ කොට තිබේ. ගලේවෙල වහකෝට්ටේ ප්‍රදේශයේ පහළොස් හැවිරිදි පාසල් සිසුවියක් මීට මාස කිහිපයකට ඉහත දී සිවුරු හැර ගිය පුද්ගලයෙකු විසින් පැහැරගෙන ගොස් අතුරුදන් ව තිබුණු බවත් පසුව එම සිසුවිය සිය මවට ජංගම දුරකථනයෙන් කතා කර තිබේ. පසුව තමා රඳවා ඉන්න ස්ථානය දැනුම් දී ඉන් පලා විත් මේ පිළිබඳව ඊයේ(04) දින ගලේවෙල පොලිසියට පැමිණිලි කොට ඇත. පසුගිය අගෝස්තු මාසයේ පළවෙනි දින මෙම සිසුවිය නිවසේ සිටියදී අතුරුදන්ව තිබිණි. පසුව නිවැසියන් මෙම සිසුවිය සෙවීම සඳහා දැඩි උත්සාහයක නිරත වුණ ද සොයා ගැනීමට නොහැකි වී තිබිණි. පසුව සිසුවියගේ මවට ලැබුණු දුරකථන ඇමතුම මඟින් එම දියණිය කියා ඇත්තේ තමන් වාරියපොල ප්‍රදේශයේ ස්ථානයක රඳවා සිටින බවයි. පසුව මව සහ ඥාතීන් එම ස්ථානයට ගොස් දියණිය බේරා ගෙන ගලේවෙලට පැමිණ තිබේ. වාරියපොල ප්‍රදේශයේ පදිංචි පැවිදි වී සිටින පුද්ගලයෙකු විසින් මෙම සිසුවිය පැහැරගෙන ගොස් මාස දෙකක පමණ කාලයක් නිවසක රඳවා ගෙන සිට තිබේ. දැරිය වෛද්‍ය පරීක්ෂණයකට ලක් කිරීමේදී හෙළිව ඇත්තේ ඇය තුන් මාසයක ගැබිණියක් බව පොලීසිය කියයි. බාලවයස්කාර දැරිය පැහැරගෙන ගොස් බරපතළ ලිංගික අපරාධය සිදු කිරීම සම්බන්ධයෙන් වාරියපොල ප්‍රදේශයේ පදිංචි උපැවිදි වී සිටින තරුණයා අත්අඩංගුවට ගැනීමට පොලිස් කණ්ඩායම් යවා ඇති බව ගලේවෙල පොලීසිය කියයි. මෙම සිද්ධිය සම්බන්ධයෙන් ගලේවෙල පොලිසියේ ස්ථානාධිපති නිලංක ප්‍රනාන්දු මහතා ඇතුළු පිරිසක් වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=97211", "Category": null, "Parent URL": null}