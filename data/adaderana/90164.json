{"Source": "Adaderana", "Timestamp": "June 1, 2018 09:46 am", "Headline": "අයහපත් කාලගුණය නිසා කටුනායකට ආපු ගුවන් යානයක් මත්තලට යයි", "News Content": "කටුනායක බණ්ඩාරනායක ජාත්‍යන්තර ගුවන් තොටුපොළ අවට ප්‍රදේශයේ අද(01) දින අළුයම් කාලයේ පැවති අධික වැසි සහිත අයහපත් කාලගුණික තත්ත්වය නිසා මස්කට් සිට කටුනායක ගුවන් තොටුපොළ වෙත ගොඩ බෑමට පැමිණි ශ්‍රී ලන්කන් ගුවන් යානයක්, මත්තල ගුවන් තොටුපොළ වෙත යොමු කිරීමට කටුනායක ගුවන් තොටුපොළ බලධාරීන් පියවර ගෙන තිබුණි. මෙය මස්කට් සිට පැමිණි ශ්‍රී ලන්කන් ගුවන් සේවයේ යූ.එල්-206 දරන ගුවන් යානයයි. එය අද දින අළුයම 4.45 ට කටුනායක ගුවන් තොටුපොළ වෙත ගොඩ බෑමට නියමිතව පැමිණියත්, ඒ වනවිට ගුවන් තොටුපොළ අවට පැවති අයහපත් කාලගුණික තත්ත්වය නිසා අළුයම 5.20 ට මත්තල ගුවන් තොටුපොළ වෙත ගොඩ බැසීමට පියවර ගෙන තිබුණි. මෙම ගුවන් යානය ප්‍රංශයේ නිෂ්පාදිත A-320 එයා බස් වර්ගයේ එකක් වූ අතර, ඒ වනවිට එහි මගීන් 130 ක් සිටි බව ශ්‍රී ලන්කන් ගුවන් සේවයේ මාධ්‍ය ප්‍රකාශක දීපාල් පෙරේරා මහතා පැවසීය. මත්තල ගුවන් තොටුපොළ වෙත ගොඩ බසින ලද මෙම ගුවන් යානයේ සිටි මගීන්ට, එම යානයෙන් එළියට පැමිණීමට අවසර ලබා නොදුන් මත්තල ගුවන් තොටුපොළ බලධාරීන්, කටුනායක ගුවන් තොටුපොළ අවට ප්‍රදේශයේ කාලගුණික තත්ත්වය යහපත් වූ පසු අද දින උදෑසන 6.30 ට යළිත් මත්තල ගුවන් තොටුපොළෙන්, කටුනායක ගුවන් තොටුපොළ බලා පිටත්විය. මෙම යානය අද දින උදෑසන 6.47 ට කටුනායක ගුවන් තොටුපොළ වෙත ගොඩ බැසීම සිදු කර තිබුණි.", "URL": "https://sinhala.adaderana.lk/news.php?nid=90164", "Category": null, "Parent URL": null}