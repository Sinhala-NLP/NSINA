{"Source": "Adaderana", "Timestamp": "March 10, 2019 05:18 pm", "Headline": "ඉත්තෑපාන පුඤ්ඤසිරි නායක හිමියන්ට අධිකරණ සංඝනායක පදවියක්", "News Content": "හොරණ කනන්විල කන්දේ විහාරය, ඉදුරුව බණ්ඩාරිගොඩ ශ්‍රී සුනන්දාරාමය යන උභය විහාරාධිපති හොරණ තක්ෂිලා මධ්‍ය විද්‍යාලයේ විශ්‍රාමලත් ධර්මාචාර්ය ශාස්ත්‍රවේදී ඉත්තෑපාන පුඤ්ඤසිරි නායක ස්වාමින්ද්‍රයන් වහන්සේ කළුතර දිස්ත්‍රික්කයේ හා බෙන්තර වළල්ලාවිට කෝරළයේ ප්‍රධාන අධිකරණ සංඝනායක පදවිය පිරිනැමීමේ උත්සවය අද (10) සවස එම විහාරස්ථානයෙදි පැවැත්වීය. මෙම උත්සවයට හිටපු ආරක්ෂක ලේකම් ගෝඨාභය රාජපක්ෂ මහතා පැමිනි අතර එතුමාගේ සුරතින් නායක පදවිය පිළිබඳ විජිනිපත පිළිගැන්වීම සිදු කෙරිණි. එමෙන්ම ශ්‍රී ලංකා පාර්ලිමේන්තුවේ කථානායක කරූ ජයසූරිය මහතා සුරතින් නායක පදවිය පිළිබඳ සන්නස් පත්‍රය පිළිගැන්වීම සිදුවිය. මෙම අවස්ථාවට කළුතර දිස්ත්‍රික් පාර්ලිමේන්තු මන්ත්‍රි රෝහිත අබේගුණවර්ධන මහතාද සහභාගී විය.", "URL": "https://sinhala.adaderana.lk/news.php?nid=105837", "Category": null, "Parent URL": null}