{"Source": "Adaderana", "Timestamp": "January 21, 2013 11:20 pm", "Headline": "මොරටු සරසවියේ ගැටුමට සම්බන්ධ තවත් 3ක් මාට්ටු", "News Content": "මොරටුව සරසවියේ ඉකුත් 16 වන දින රාත්‍රී ඇති වු ගැටුම සම්බන්ධයෙන් සැකපිට තවත් තිදෙනෙකු පොලීසිය විසින් අත්අඩංගුවට ගෙන තිබේ. ඒ අනුව පොල්ගහවෙල ප‍්‍රදේශයේ පදිංචි එම සරසවියේ ඉගෙනුම ලබන සිසුන් දෙදෙනෙකු අත්අඩගුවට ගත් බව පොලීසිය පවසයි. එසේම මිහින්තලය ප‍්‍රදේශයේ පදිංචි තවත් සැකකාර සිසුවෙකුට පලායාමට ආධාර අනුබල දුන් එම ප‍්‍රදේශයේම පදිංචි ඔහුගේ ඥාතියෙකු අද අත්අඩංගුවට ගෙන මොරටුව මහේස්ත‍්‍රාත් අධිකරණයට ඉදිරිපත් කර තිබේ. එහිදී සැකකාර සිසුන් දෙදෙනා මේ මස 23 වැනිදා දක්වා රක්ෂිත බන්ධනාගාර ගත කර ඇති අතර ආධාර අනුබල දුන් සැකකරු රු10,000 බැගින් වූ ශරීර ඇප 02 ක් මත මුදා හැර ඇත. මෙම ගැටුම සම්බන්ධයෙන් ගලෙන්බිඳුණුවැව ප්‍රදේශයේ පදිංචි සිසුවෙකු පසුගිය 17 වැනිදා අත්අඩංගුවට ගත් අතර ඔහු මේ මස 22 වැනිදින දක්වා රක්ෂිත බන්ධනාගාර ගත කර තිබේ. මොරටුව සරසවියේ ඉකුත් 17 රාත්‍රී ඇති වු ගැටුමෙන් සිසුන් කිහිපදෙනෙකු තුවාල ලැබු අතර සිද්ධිය සම්බන්ධයෙන් සැකපිට මේවන විට සිසුන් 4 දෙනෙකු අත්අඩංගුවට ගෙන ඇත. එසේම එකී ගැටුම සම්බන්ධයෙන් මොරටුව පොලීසිය වැඩිදුරටත් විමර්ශන පවත්වා ගෙන යනු ලබයි.", "URL": "https://sinhala.adaderana.lk/news.php?nid=30955", "Category": null, "Parent URL": null}