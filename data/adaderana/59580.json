{"Source": "Adaderana", "Timestamp": "April 27, 2016 07:50 pm", "Headline": " මැයිදින වේදිකාවට වෛරී දේශපාලනය එපා", "News Content": "රට විශාල ණය බරකට යට කළ රාජපක්ෂ කල්ලිය මැයි රැළියට මුවාවෙන් නැවතත් දේශපාලන උගුල් අටවමින් බලය ගැනීමට තැත් කරන බව ජාතික හෙළ උරුමය පවසයි.එහි මාධ්‍ය ප්‍රකාශක බස්නාහිර පළාත් සභා මන්ත්‍රී ඩිලාන් පෙරේරා මහතා පැවසුවේ කිරුළපන මැයි 1 වැනිදා පවත්වන්නට යන්නේ පරාජිත දූෂිතයින්ගේ මැයි රැළිය බවයි.මේ නිසා ජනපති මෛත්‍රිපාල සිරිසේනවත්, අගමැති රනිල් වික්‍රමසිංහ මහතාවත් මහින්ද රාජපක්ෂ ප්‍රමුඛ කල්ලියේ චෝදනාවලට හසුවිය යුතු නැති බවත්, මේ රට ඉදිරියට ගෙනයාමට ඔවුන් දෙදෙනා කටයුතු කළ යුතු බවත්, ඒ මහතා කියයි.පරාජිත දූෂිතයින් මැයි දින වේදිකාව වෛරී දේශපාලනයට ‍යොදාගැනීමට කටයුතු කරමින් සිටින බැවින් රටේ ප්‍රධාන පක්ෂ දෙක වන ශ්‍රීලනිපයත්, එජාපයත් ඒකාබද්ධ විපක්ෂයේ උගුල්වලට හසුනොවී මේ රටේ ආර්ථිකය ගොඩනැගීම සඳහා පැහැදිලි වැඩපිළිවෙළක් මැයි දිනයේදී ඉදිරිපත් කළ යුතු බවත්, ඒ මහතා පෙන්වාදෙයි.අපරාධකාරයින්, දූෂිතයින්, මහජන මුදල් අවභාවිතා කළ අය ප්‍රධාන පක්ෂ දෙකේම මැයි දින වේදිකාවලට ගන්න එපා යැයි ඉල්ලීමක් කරන බවද ඒ මහතා අද බත්තරමුල්ලේ පැවැති මාධ්‍ය හමුවකදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59580", "Category": null, "Parent URL": null}