{"Source": "Adaderana", "Timestamp": "February 18, 2013 10:08 am", "Headline": "මොළේ උණට එන්නත් අනිවාර්යයි", "News Content": "දිවයිනේ දිස්ත්‍රික්ක කිහිපයක් පුරා පැතිරයමින් පවතින මොළේ උණ රෝග තත්ත්වය සඳහා එන්නත් කිරීම් මේ වන විට ආරම්භ කර තිබේ. ඒ අනුව අවුරුදු 10 ට අඩු මේ දක්වා මොළේ උණ රෝග තත්ත්වයට එන්නත් නොකළ ළමුන් එන්නත් කිරීම් කටයුතු සිදු කර ගත යුතු බව සෞඛ්‍ය අංශ සඳහන් කරයි. මීට අමතරව අවුරුදු 5 සම්පූර්ණ වූ සියළුම ළමුන් මෙම එන්නත ලබා ගත යුතු බව ද සෞඛ්‍ය අංශ පවසයි. රත්නපුර, කෑගල්ල සහ කුරුණැගල යන ප්‍රදේශවලින් මේ වන විට මොළේ උණ රෝගීන් වාර්තා වී තිබේ. රත්නපුර ප්‍රදේශයෙන් මොළේ උණ රෝගීන් 50 කට වැඩි පිරිසක් මේ වන විටත් වාර්තා වී ඇති බව සෞඛ්‍ය අංශ සඳහන් කරයි. ඌරන්ගේ ශරීරයේ හටගන්නා වෛරස් තත්ත්වයක් මදුරුවන් මාර්ගයෙන් මිනිසාගේ ශරීරයට එක්වීමෙන් මොළේ උණ රෝග තත්ත්වය ඇති වන බව සඳහන්ය. කෙසේ වෙතත් රත්නපුර ප්‍රදේශයෙන් වාර්තා වන මොළේ උණ රෝග තත්ත්වයට හේතුව වී ඇත්තේ නොවැසූ පතල් බව පසුගියදා පැවති මාධ්‍ය හමුවකදී සබරගමුව පළාත් ප්‍රධාන අමාත්‍යවරයා සඳහන් කළේය. කෙසේ වෙතත් මොළේ උණ රෝග තත්ත්වය දිවයිනේ ප්‍රදේශ කිහිපයකින් වාර්තා වීම හේතුවෙන් එන්නත් කිරීම් කටයුතු කඩිනමින් ආරම්භ කළ බව සෞඛ්‍ය අංශ සඳහන් කරයි", "URL": "https://sinhala.adaderana.lk/news.php?nid=31727", "Category": null, "Parent URL": null}