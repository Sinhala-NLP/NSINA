{"Source": "Adaderana", "Timestamp": "November 11, 2010 12:46 pm", "Headline": "නිවාස අහිමිවූවන්ට කඩිනමින් සහන සැලසෙයි", "News Content": "ජල ගැලීම් හේතුවෙන් නිවාස හානියට පත් අය සඳහා සහන සැලසීමට පියවර ගෙන ඇති බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ඒ සඳහා දැනටමත් විශේෂ කණ්ඩායමක් යොදාවා ඇති බව ඔහු කියා සිටියේය. ගංවතුර හේතුවෙන් නිවාස අහිමි වු පුද්ගලයින්ට ඒ පිළිබඳව දැනුම් දෙන ලෙස අමාත්‍යවරයා පවසයි. දහවල් කාලය තුළ පිසූ ආහාර 15, 000 ට අධික පිරිසකට ලබාදීමට කටයුතු පිළියෙළ කර අවසන් බව ද වීරවංශ මහතා පෙන්වාදුන්නේය. මහ ජනතාවට රැඳී සිටීමට විකල්ප ස්ථාන සපයාදීමේ කාර්යයටත් දැනට කටයුතු කරමින් යන බව ද හෙතෙම ප්‍රකාශ කළේය. ජාතික නිවාස සංවර්ධන අධිකාරියේ හා රාජ්‍ය ඉංජිනේරු සංස්ථාවේ සහයෝගය මේ සඳහා ලබාගන්නා බව ද සඳහන්ය. කාලගුණ තත්ත්වයේ වෙනසක් ඇතිවන තුරු විපතට පත් ජනතාවට සහන සැලසීමේ කටයුතු දිගටම කරගෙන යාමට බලාපොරොත්තු වන බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=12076", "Category": null, "Parent URL": null}