{"Source": "Adaderana", "Timestamp": "December 29, 2018 04:50 pm", "Headline": "නව ලග්ගල නගරය නව වසරේදී ජනතා අයිතියට", "News Content": "මොරගහකන්ද කළුගඟ ව්‍යාපෘතියෙන් අහිමි වන පැරණි ලග්ගල නගරය වෙනුවට ඉදිකළ නව නගරය ලබන වසරේ ජනවාරි 08 වනදා ජනාධිපති මෛත්‍රීපාල සිරිසේන මහතා අතින් ජනතා අයිතියට පත් කිරීමට නියමිතව තිබේ. හෙක්ටයාර 75ක භූමි ප්‍රමාණයකින් යුක්ත වන නව ලග්ගල නගරය පොලිස් ස්ථානයක් ඇතුළු රාජ්‍ය ආයතන 26ක්, නව මහා විද්‍යාල තුනක් කණිෂ්ඨ විද්‍යාල දෙකක් සහ නව රෝහල් සංකීර්ණයකින් සමන්විත වන බව සඳහන්ය. මොරගහකන්ද, කළුගග ව්‍යාපෘතියෙන් අවතැන්වන පවුල් 3000කගේ සේවා අවශ්‍යතා සපුරාලමින් කළුගඟ ජලාශයට නුදුරින් නව නගරය ඉදි කර ඇති බව ජනාධිපති මාධ්‍ය අංශය සඳහන් කළේය. අනාගත අවශ්‍යතාවයන් සලසාලමින් නව නාගරික සංකල්පයක් වන උද්‍යාන නගරය සංකල්පයට අනුව ඉදි කළ නව ලග්ගල නගරය සඳහා ආයෝජනය කර ඇති මුදල රුපියල් මිලියන 4500ක් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=101493", "Category": null, "Parent URL": null}