{"Source": "Adaderana", "Timestamp": "February 23, 2016 07:11 am", "Headline": "මවකට අතවර කළ රණවිරුවා ගැන විශේෂ පරීක්ෂණයක්", "News Content": "ගම්පොල, සිංහපිටිය ප්‍රදේශයේ මවකට අතවර කිරීමේ සිද්ධිය සම්බන්ධයෙන් සැකපිට අත්අඩංගුවේ පසුවන යුධ හමුදා සෙබලා පිළිබඳව විශේෂ පරීක්ෂණයක් පැවැත්වීමට යුධ හමුදාව තීරණය කර තිබේ.නිවේදනයක් නිකුත් කරමින් ශ්‍රී ලංකා යුධ හමුදා මූලස්ථානය පෙන්වා දෙන්නේ අදාළ යුධ හමුදා සෙබලාගේ සේවය මේ වන විටත් තාවකාලිකව අත්හිටුවා ඇති බවයි.පසුගියදා ගම්පොල, සිංහපිටිය ප්‍රදේශයේ පදිංචි එක්දරු මවකට පුද්ගලයින් දස දෙනෙකු විසින් අතවර කිරිමේ සිද්ධියක් සම්බන්ධයෙන් සැකපිට යුධ හමුදා සෙබලෙකු ද අත්අඩංගුවට ගෙන තිබේ. ඒ පිළිබඳව පරීක්ෂණ කටයුතු සිදුකරනු ලබන ගම්පොල පොලීසියට අවශ්‍ය පූර්ණ සහය ලබාදෙන ලෙස යුධ හමුදාපතිවරයා විසින් උපදෙස් ලබා දී ඇති බව යුධ හමුදා මූලස්ථානය සඳහන් කරයි. එම සිද්ධිය සම්බන්ධයෙන් සිදුකරනු ලබන පොලිස් පරීක්ෂණවලට සමගාමීව යුධ හමුදා පොලීසිය විසින් පවත්වනු ලබන පරීක්ෂණයක් සහ යුධ හමුදා පනතට අනුව මූලික පරීක්ෂණ උසාවියක් ද පත්කිරීමට පියවර ගෙන තිබේ.අදාළ පරීක්ෂණවලින් අත්අඩංගුවේ පසුවන යුධ හමුදා සෙබලා වරදකරුවෙකු කරනු ලැබුවහොත් යුධ හමුදා පනතට අනුව දැඩි දඞුවම් ලබාදීමට කටයුතු කරන බව යුධ හමුදා මූලස්ථානය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=57502", "Category": null, "Parent URL": null}