{"Source": "Adaderana", "Timestamp": "May 19, 2018 06:42 am", "Headline": "රණවිරු සැමරුම් ප්‍රධාන උත්සවය අද ජනපති ප්‍රධානත්වයෙන් පැවැත්වෙයි", "News Content": "‍රණවිරු සැමරුම් උත්සව කිහිපයක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (19) දින පැවැත්වීමට කටයුතු යොදා ඇති බව ජනාධිපති මාධ්‍ය අංශය පවසයි. ත්‍රිවිධ හමුදාවේ නිලධාරීන් 50 දෙනෙකුට විශිෂ්ට සේවා විභූෂණ පදක්කම් පිරිනැමීම අද පෙරවරු 9.00ට ජනාධිපති කාර්යාලයේදී පැවැත්වීමට නියමිත බව සඳහන්ය. එමෙන්ම දිවි පිදූ රණවිරුවන් සිහිපත් කරමින් රටටත් ජනතාවටත් සෙත් පතමින් “සෙත් මෙත් මහවැලි ප්‍රර්ථනා” නමින් සෙත් පිරිත් දේශනාවක් සංවිධානය කර තිබේ. එම පිරිත් දේශනාව පෙරවරු 10.00ට මහවැලි කේන්ද්‍ර පරිශ්‍රයේදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වීමට නියමිත බව වාර්තා වේ. මේ අතර රණවිරු සැමරුම් ප්‍රධාන උත්සවය අද පස්වරුවේ බත්තරමුල්ල රණවිරු ස්මාරකය අභියසදී පැවැත්වීමට නියමිත බව රණවිරු සේවා අධිකාරියේ අධ්‍යක්ෂ මේජර් ජනරාල් ප්‍රියන්ත නාපාගොඩ මහතා පැවසීය. එමෙන්ම අද පස්වරු 6.00ට ඓතොහාසික කැලණිය රජමහා විහාරයේදී ආලෝක පූජාවක් ද ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=89362", "Category": null, "Parent URL": null}