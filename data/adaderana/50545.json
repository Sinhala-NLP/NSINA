{"Source": "Adaderana", "Timestamp": "April 9, 2015 02:27 pm", "Headline": "අවුරුදු 12 ක් කරන්න බැරිවුණු දේවල් මේ පුංචි කාලෙට කළා", "News Content": "මීට වසර 12ක් පමණ තිස්සේ කළ නොහැකිවූ දේවල් යහපාලන ආණ්ඩුව විසින් කෙටි කාලය තුළ කළ බව මුදල් අමාත්‍ය රවී කරුණානායක මහතා පවසයි.ඉකුත් රජය විසින් මහාමාර්ග තැනීමට රු.කෝටි 200 ට වැඩි වියදමක් දරා තිබුනද රටේ ඉමහත් වැදගත්කමක් උසුළන ක්ෂෙත්‍රයන් වන අධ්‍යාපනයට හා සෞඛ්‍යයට කිසිදු තැකීමක් කර නොමැති බව අමාත්‍යවරයා කියා සිටියි.ඉකුත් රජය එලෙස ජනතා මුදල් නාස්තිකාර ලෙස යෙදවුවද, එකී නාස්තිකාර මුදල් ඉතිරි කොට ඒවායින් ජනතාවට සහන ලබාදීම තම අපේක්ෂාව බවද අමාත්‍යවරයා කියා සිටියේ අද(09) කොළඹ පැවති මාධ්‍ය හමුවකදීය.මේ රජය විසින් දැනටමත් අත්‍යවශ්‍ය භාණ්ඩවල මිල අඩු කොට ජනතාවට සහන දී ඇති බවත්,හැමදේම කරනු ලබන්නේ කඩා වැටී ඇති ආර්ථිකය ඉහළට ගෙන ඒමට බවත් කරුණානායක මහතා අවධාරණය කළේය.කෙසේවෙතත් ඉදිරියේදීද දූෂණ අක්‍රමිකතා නැති කොට ජනතාවට සහන ලබාදීමට කටයුතු කරන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50545", "Category": null, "Parent URL": null}