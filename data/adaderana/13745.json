{"Source": "Adaderana", "Timestamp": "January 25, 2011 03:30 pm", "Headline": "එජාපයට විනය ඉගැන්වීමට මර්වින් සූදානම් ", "News Content": "විනයක් නොමැති පක්ෂයකට ගම දිනාගත නොහැකි බව මහජන සම්බන්ධතා සහ මහජන කටයුතු අමාත්‍ය මර්වින් සිල්වා මහතා පවසයි. රාජ්‍ය සේවය ගමට ගෙනයෑමේ වැඩසටහනේ පළමුවැන්න වෙනුවෙන් කිරිබත්ගොඩ සුදර්ශනාරාම පුරාණ විහාරස්ථානයේ පැවති උත්සවයකට එක්වෙමින් මර්වින් සිල්වා අමාත්‍යවරයා මේ අදහස් පළ කළේය. මැතිවරණයට පෙර එක්සත් ජාතික පක්ෂයට විනය ඉගැන්වීමට ශ්‍රී ලංකා නිදහස් පක්ෂය සූදානම් බව එහිදී අමාත්‍යවරයා සඳහන් කළේය. එමනිසා කැලණි විහාරයේ ප්‍රධාන දායකයා ලෙස දහම් පාසල් පැවැත්වෙන දිනයක පක්ෂයේ සෙසු සාමාජිකයන් ද සමග පැමිණෙන ලෙසත්, තමන් පන්තියක් පවත්වා විනය කටයුතු පිළිබඳව අවබෝධයක් ලබාදීමට සූදානම් බවත් මර්වින් සිල්වා මහතා රනිල් වික්‍රමසිංහ මහතාට ආරාධනා කරයි. එසේ අවබෝධයක් ලබාගැනීමෙන් මැතිවරණයට පැමිණෙන ලෙස ද ඔහු එක්සත් ජාතික පක්ෂයට දැනුම් දෙයි.", "URL": "https://sinhala.adaderana.lk/news.php?nid=13745", "Category": null, "Parent URL": null}