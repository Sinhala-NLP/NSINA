{"Source": "Adaderana", "Timestamp": "May 24, 2011 09:37 am", "Headline": "සෞඛ්‍ය දර්ශක රැසකින් ශ්‍රී ලංකාව ඉදිරියට එයි", "News Content": "ශ්‍රී ලංකාව සෞඛ්‍ය දර්ශක රැසකින් ඉදිරියට පැමිණ ඇති බව ලෝක සෞඛ්‍ය සංවිධානය පවසයි. ලෝක සෞඛ්‍ය සංවිධානයේ 2010 වාර්තාවට අනුව අග්නි දිග ආසියානු කලාපයේ රටවල් 11 අතුරින් ශ්‍රී ලංකාව සෞඛ්‍ය දර්ශක රැසකින් ඉදිරියෙන් සිටින බව සඳහන්ය. අවුරුදු 5ට අඩු අවම ළදරු මරණ අනුපාතය, පුහුණු සෞඛ්‍ය ශ්‍රමිකයින්ගෙන් ලබා දෙන සෞඛ්‍ය ආවරණය, මාතෘ මරණ අනුපාතය, මැලේරියා මරණ අනුපාතය, ක්ෂය රෝග මරණ අනුපාතය යන සෞඛ්‍ය දර්ශක ඒ අතර වේ. අග්නි දිග ආසියානු රටවල මාතෘ මරණ අනුපාතය අවම රට ශ්‍රී ලංකාව වන අතර වැඩිම රට නේපාලය බව ලෝක සෞඛ්‍ය සංවිධානය පෙන්වා දෙයි. ශ්‍රී ලංකාව තුළ පුහුණු සෞඛ්‍ය ‍ශ්‍රමිකයින්ගෙන් ලබා දෙන සෞඛ්‍ය ආවරණය 99 . 5%ක් බව ද එය අග්නි දිග ආසියාවේ හොඳම අනුපාතය බව ද සඳහන්ය. පූර්ව ප්‍රසව මාතෘ සංරක්ෂණය අතින් ද ශ්‍රී ලංකාව අග්නි දිග ආසියාවේ පළමු ස්ථානයේ රැඳී සිටියි. ක්ෂය රෝග මරණ අනුපාතය අතින් අග්නි දිග ආසියානු රටවල් අතර දෙවන ස්ථානය ශ්‍රී ලංකාවට හිමි වී ඇති අතර මාලදිවයිනට ප්‍රථම ස්ථානය හිමි වී තිබේ. ‍නිදහස් සෞඛ්‍ය සේවය, පුහුණු සෞඛ්‍ය ශ්‍රමිකයින් යෙදවීම, සෞඛ්‍ය පිළිබඳ ජනතාව දැනුවත් කිරීමේ වැඩසටහන් ක්‍රියාත්මක කිරීම ආදී කරුණු හේතුවෙන් මෙලෙස සෞඛ්‍ය දර්ශක රැසක් ඉදිරියෙන් සිටීමට ශ්‍රී ලංකාවට හැකි වී ඇති බව ලෝක සෞඛ්‍ය සංවිධානය පෙන්වා දෙයි.", "URL": "https://sinhala.adaderana.lk/news.php?nid=16289", "Category": null, "Parent URL": null}