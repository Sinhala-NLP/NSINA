{"Source": "Adaderana", "Timestamp": "July 31, 2018 06:49 pm", "Headline": " අත්‍යාවශ්‍ය ඖෂධ 25ක මිල පහලට-පිළිකා ඖෂධ වර්ග 10ක් ඒ අතර", "News Content": "අත්‍යාවශ්‍ය ඖෂධ වර්ග 25 ක මිල අඩු කරන බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. ඒ අනුව ජිවිත ආරක්ෂක ප්‍රතිජීවක, දියවැඩියා ඖෂධ හා උපකරණ, පුරස්ථී ග්‍රන්ථි රෝග ඖෂධ, ඇදුම හා ශ්වසන අපහසුතා සඳහා භාවිත කරන ඖෂධ, වේදනා නාශක, ස්නායු ගත රෝග සහ මිල අධික පිළිකා ඖෂධ වර්ග 10 ක මිල මෙලෙස අඩු කරන බව අමාත්‍යවරයා අවධාරණය කර සිටියි. මහාචාර්ය සේනක බිබිලේ මහතාගේ ඖෂධ ප්‍රතිපත්තියට අනුව මෙය සිදු කරනු ලබන බවත් 2016 වසරේ දී අත්‍යාවශ්‍ය ඖෂධ වර්ග 48 ක මිල අඩු කර රෝගී ජනතාවට විශාල සහනයක් ලබා දුන් බවත් අමාත්‍යවරයා වැඩිදුරටත් සඳහන් කරයි. ලෝක සෞඛ්‍ය සංවිධානයේ උප සභාපතිධූරයෙන් පිදුම් ලැබූ සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාට උපහාර පිරිනැමීමේ උත්සවයක් ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් කොළඹ නෙළුම් පොකුණ රගහලේ දී අද (31) පස්වරුවේ පැවැත් වු අතර එයට සහභාගී වෙමින් අමාත්‍යවරයා මෙම අදහස් පළ කළේය. ජාතික ඖෂධ නියාමන අධිකාරි පනතට අනුව ප්‍රතිජීවක, වේදනා නාශක, දියවැඩියාව, අධිරුධිර පීඩනය, හෘද රෝග, ඇතුලු රෝග රැසක් සඳහා භාවිත කරන අත්‍යාවශ්‍ය ඖෂධ වර්ග 48 ක මිල 2016 වසරේ දී අඩු කර ඇති අතර, එමඟින් රෝගීන් වෙත සැළකිය යුතු අන්දමේ සහනයක් ලැබුණු බව ද අමාත්‍යවරයා සඳහන් කරයි. තත්ත්වයෙන් උසස් වෙළෙද නාමයන්ගෙන් යුත් ඖෂධ මිල පාලනය කිරීම නිසා සියයට 600 ක ප්‍රතිශතයක් දක්වා අලෙවිය වැඩිවීමත් සමඟ මෙම ගුණාත්මක ඖෂධවල අලෙවිය වැඩි වී ඇති බවත්, 2016 ඔක්තෝබර් මස දී ක්‍රියාත්මක කරන ලද ඖෂධ මිල නියාමනය කිරීමේ බලපෑමෙහි ප්‍රතිඵල වශයෙන් රෝගීන් ඔවුන්ගේ වෛද්‍ය නිර්දේශයන් වෙත වැඩි අනුකූලතාවයක් දැක්වීමටත් මෙතෙක් වැඩි බහුතර පිරිසකට මිල දී ගත නොහැකි වූ ගුණාත්මකභවින් යුතු ඖෂධ මිල දී ගැනීමක් දක්නට ඇති බවත් අමාත්‍යවරයා පැවසීය.", "URL": "https://sinhala.adaderana.lk/news.php?nid=93563", "Category": null, "Parent URL": null}