{"Source": "Adaderana", "Timestamp": "November 8, 2011 03:17 pm", "Headline": "උඩරට දුම්රියට පෞද්ගලික ආයතනයකින් මැදිරි 2 ක්", "News Content": "දුම්රිය සේවය ඉදිරියේ දී පෞද්ගලීකරණයවීමේ අවදානමක් පවතින බව දුම්රිය සේවා වෘත්තීය සමිති ඒකාබද්ධ පෙරමුණ පවසයි. උඩරට දුම්රිය මාර්ගයේ ධාවනය සඳහා මේ වන විටත් පෞද්ගලික ආයතනයක් මගින් මැදිරි දෙකක් යොදා ඇති බව එම සංගමයේ ලේකම් සම්පත් රාජිත මහතා සඳහන් කරයි. නමුත් මෙහි දුම්රිය ප්‍රවේශ පත්‍ර පවා දුම්රිය ස්ථානවලින් නිකුත්නොකරන බවත්, ඊට අදාළ ප්‍රවේශ පත්‍ර කවුරුන් විසින් නිකුත්කරන්නේ ද යන්න පිළිබඳව නොදන්නා ඒ පිළිබඳව අදහස් දැක්වූ සම්පත් රාජිත මහතා ප්‍රකාශ කළේය. මේ සම්බන්ධව පසුගිය 04 වන ප්‍රවාහන අමාත්‍යවරයා සමග සාකච්ඡා කළ බවත් රාජිත මහතා කියා සිටියේය. මෙම මැදිරි දුම්රිය නියාමක හෝ කිසිවකුට හෝ පරීක්ෂා කිරීමට අවස්ථාවක් නොමැති බවත්, මෙම තත්ත්වය දුම්රිය සේවකයින්ට මෙන්ම පරිපාලනයටත් අනතුරුදායක තත්ත්වයක් බව ද ඔහු පෙන්වාදුන්නේය. මේ අතර මාළිගාවත්ත දුම්රිය අංගනයේ දුම්රිය මැදිරි පිරිසිදු කිරීම සදහා ද පෞද්ගලික අංශයට කොන්ත්‍රාත් පදනම මත බාර දී ඇති බව සම්පත් රාජිත මහතා වැඩිදුරටත් කියා සිටියි. මෙම තත්ත්වය දුම්රිය සේවකයින්ගේ සේවක සුරක්ෂිතභාවයට විශාල හානියක් බව ද හෙතෙම සඳහන් කරයි. මෙය පිටුපස කිසියම් අයථා මුදල් ගනුදෙනුවක් ඇති බවට සැකකරන බවත් සම්පත් රාජිත මහතා අවධාරණය කර සිටියේය.", "URL": "https://sinhala.adaderana.lk/news.php?nid=19864", "Category": null, "Parent URL": null}