{"Source": "Adaderana", "Timestamp": "June 18, 2013 02:12 pm", "Headline": "6.2%ක් එපා - 10%ට වැඩියෙන් ඕනෑ", "News Content": "6.2% න් බස් ගාස්තු සංශෝධනය කිරීම සම්බන්ධයෙන් සම්පුර්ණ විරුද්ධත්වය පළ කරන බවත් එය 10% ඉක්මවා සංශෝධනය විය යුතු බවත් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. බස් ගාස්තු සංශෝධනය කර ඇත්තේ අමාත්‍යංශ කමිටු වාර්තා අනුව නොවන බවත් කමිටු වාර්තා පදනම් නොකර බස් ගාස්තු සංශෝධනය නොකරන්නේ නම් මේ සඳහා අමාත්‍යංශයක් අවශ්‍ය නොවන බව අද(18) පැවති මාධ්‍ය හමුවකදී එහි සභාපති ගැමුණු විජේරත්න මහතා සඳහන් කරන ලදි. ගමනා ගමන් කොමිෂන් සභාව බස් ගාස්තු සංශෝධනය සඳහා මැදිහත් වුණත් මෙම කොමිෂන් සභාව නියාමන ආයතනයක් විධියට බස් හිමියන් සඳහා වංචාවක් කර ඇති බව ද ඔහු පැවසීය. 6.2% න් වැරදි සහගත ලෙස බස් ගාස්තු වැඩි කිරීම සම්පූර්ණයෙන් ප්‍රතික්ෂේප කරන බව හෙතෙම අවධාරණය කළේය. සංශෝධන කළ බස් ගාස්තු සම්බන්ධයෙන් ඕනෑම පුද්ගලයකු සමග සංවාදයකට පැමිණෙන බවත් නමුත් එය නිල මට්ටමෙන් විය යුතු කාරණාවක් බවත් වැඩිදුරටත් අදහස් දක්වමින් ඔහු කියා සිටියේය.", "URL": "https://sinhala.adaderana.lk/news.php?nid=35037", "Category": null, "Parent URL": null}