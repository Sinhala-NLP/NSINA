{"Source": "Adaderana", "Timestamp": "June 25, 2012 09:50 pm", "Headline": "අම්මටයි තාත්තටයි හොරෙන් ගෙදර බඩු උස්සයි-පුත්‍රයා 9 තෙක් රිමාන්ඩ්", "News Content": "මවට හා පියාට හොරෙන් නිවසේ බඩුමුට්ටු විකිණුව බව කියන 24 හැවිරිදි පුතෙකු වැලිමඩ සිල්මියාපුරයෙන් අත්අඩංගුවට ගත් බව පොලීසිය පවසයි. සැකකරුගේ පියා සහ මව සෞදිඅරාබියේ රැකියාව කරන අතර වටිනා භාණ්ඩ නිවසේ කාමරයක දමා දොරගුළු ලා ගොස් තිබුණු බව සඳහන්ය. සැකකරු එම කාමරයේ දොරගුළු කඩා රෙදි සෝදන යන්ත්‍රයක්,වෑල්ඩිං යන්ත්‍රයක්,ජෙනරේටරයක් හා කැසට් රෙකෝඩරයක් යනාදී වශයෙන් රු.එක්ලක්ෂ හැට දහසක් පමණ වටිනා භාණ්ඩ කිහිපයක් සොරකම් කරගෙන ගොස් රුපියල් තිස් නවදහසකට විකුණා ඇති බව පොලීසිය පවසයි. මේ පිළිබඳ අදාළ සැකකරුගේ මාමා විසින් කරන ලද පැමිණිල්ලකට අනුව සිදුකළ පරීක්ෂණවලදී සොරකම්කොට විකුණා තිබූ භාණ්ඩ තොගයද සොයාගැනීමට හැකිවූ බව පොලීසිය සඳහන් කරයි. අත්අඩංගුවට ගනු ලැබූ සැකකරු අද(25)දින වැලිමඩ මහේස්ත්‍රාත් අධිකරණයට ඉදිරිපත් කරනුලදුව ලබන මස 09 වන දින දක්වා රිමාන්ඩ් භාරයට පමුණුවා ඇති බව අද දෙරණ වාර්තාකරු කියා සිටියි. සහකාර පොලිස් අධිකාරී ඩබ්ලිව්.එම්.ජේ.බී විජේරත්න මහතාගේ උපදෙස් පරිදි වැලිමඩ පොලිස් ස්ථානාධිපති පො.ප බී.එන් ඒකනායක මහතාගේ මෙහෙයවීමෙන් වැඩිදුර පරීක්ෂණ සිදුකෙරෙයි.", "URL": "https://sinhala.adaderana.lk/news.php?nid=25313", "Category": null, "Parent URL": null}