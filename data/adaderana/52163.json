{"Source": "Adaderana", "Timestamp": "June 22, 2015 12:24 pm", "Headline": "මහින්ද නැති ඡන්දයක් ගැන හිතන්නවත් එපා", "News Content": "පසුගිය රජයේ විදේශ රැකියා ප්‍රවර්ධන අමාත්‍යවරයාව සිටි ඩිලාන් පෙරේරා මහතා ශ්‍රීලනිපයේ උප ලේකම්වරයෙකි. හිටපු ජනාධිපතිවරයා සහ වත්මන් ජනාධිපතිවරයා අතර සුහදතාව ගොඩනඟා ඉදිරි මහමැතිවරණයට අගමැති අපේක්ෂකයා ලෙස මහින්ද රාජපක්ෂ මහතා ගෙන ඒම සම්බන්ධයෙන් ක්‍රියා කිරීමට පත් කළ හයදෙනෙකුගෙන් යුතු කමිටුවේ සාමාජිකයෙකි. මේ පාර්ලිමේන්තු මන්ත්‍රී ඩිලාන් පෙරේරා සමග ‍අද දෙරණ කළ විශේෂ සම්මුඛ සාකච්ඡාවයි.* ජනාධිපතිවරයා සහ හිටපු ජනාධිපතිවරයා අතර සම්බන්ධීකරණයක් පවත්වාගැනීමට පත්කරන ලද කමිටුවේ ඔබත් සිටිනවා. මේ කමිටුව හැදෙන පසුබිම මොකක්ද?අපේ පක්ෂයේ ආදරණීය නායකයා වුණු මෛත්‍රීපාල සිරිසේන මහතා පසුගියදා ශ්‍රී ලංකා පදනම් ආයතනයේ රැස්වීමක් කැඳවා තිබුණා. ඒකට පක්ෂයේ සියලුම පාර්ලිමේන්තු මන්ත්‍රීවරුන්,පළාත් සභා මන්ත්‍රීවරුන්, සංවිධායකවරුන් කැඳවා තිබුණා. අපිත් එතනට සහභාගිවෙනකල් මේ රැස්වීම කැඳෙව්වේ මොකටද කියන කාරණය දැනගෙන හිටියේ නෑ. ‍ජනාධිපතිවරයා ඒ වෙලාවෙ කියා සිටියේ ශ්‍රී ලංකා නිදහස් පක්ෂය දෙකඩවීමේ ලක්ෂණ තැන් තැන් වල මතුවෙලා තියෙන බවයි. සන්ධානයේ යයි කියා ගන්නා සමහර කුඩා පක්ෂ බොරදියේ මාළු බාන ස්වරූපයක් පෙන්නුම් කරන බවත්, ඊළඟ මහමැතිවරණයෙන් සන්ධාන ආණ්ඩුවක් නිර්මාණය කර ගැනීම සඳහා එකතුවී සහයෝගයෙන් කටයුතු කළ යුතුව ඇති බවත් ජනාධිපතිවරයා කියා සිටියා. පැයක් විතර පැවතුණු එම සාකච්ඡාවේදී මතුවුණු කාරණයක් වුණේ හිටපු ජනාධිපති මහින්ද රාජපක්ෂ මහතාගේ ද සහයෝගයෙන්, ක්‍රියාකාරී දායකත්වයෙන්,සහභාගිත්වයෙන් මැතිවරණයට මුහුණදිය යුතු බවයි. අපේ ජයග්‍රහණයේ පදනම වන්නේ ඒකයි. ඒ නිසා එවැනි වැඩපිළිවෙලකට අවශ්‍යවන්නා වූ සාකච්ඡා,සම්බන්ධීකරණ කටයුතු කිරීමටයි මේ කමිටුව පත්කෙරුණේ. ඒ කමිටුවට මමත්, අනුරයාපා,ජොන් සෙනෙවිරත්න,වෙල්ගම,ටී.බී,සුසිල් යන අය පත්වුණා. * මේ පැවති සාකච්ඡාවේදී මහින්ද රාජපක්ෂ මහතාට පක්ෂයේ අගමැති අපේක්ෂකත්වය දීමට ජනාධිපති මෛත්‍රීපාල සිරිසේන මහතා කැමැත්ත පළ කළ බවට ඇතැමුන් ප්‍රචාරයක් ගෙනියනවා. එහි සත්‍යතාවක් තියෙනවද?මහින්ද රාජපක්ෂ මහතාට අගමැතිධූරය දීම, එතුමා ඊළඟ මහමැතිවරණයට සම්බන්ධකර ගැනීම කියන කාරණාත් මෙම කමිටුවට පැවරුණු එක කාර්යයක්. හිටපු ජනාධිපතිවරයා තාමත් පෞද්ගලිකව තමන් අගමැතිධූරයට තරගකරන බව කියලා නෑ.එතුමා කියා ඇත්තේ සහයෝගය දෙනවා කියලා පමණයි. ඒ වගේම එතුමා මහමැතිවරණයට තරගකරන්නේ කැන්ද කොළෙන්ද,අලවංගුවෙන්ද කියලාත් තාම කියලා නෑ. එතුමා ශ්‍රීලනිපයත් එක්ක ඉන්නවා. එතුමයි ශ්‍රීලනිපයයි අතර සම්බන්ධය ගහට පොත්ත වගේ. ඒක වෙන් කරන්න බෑ. ඒ නිසා මහින්ද රාජපක්ෂ මහතා තරගකරන්නේ අගමැතිධූරය අපේක්ෂකත්වයෙන්ද , නැද්ද යන්න හා සහයෝගය ලබාදෙන්නේ කොහොමද යන්න කියන එකත් සාකච්ඡා කර එකඟතාවකට ඒම මෙම කමිටුවට පැවරී තියෙනවා.එතුමාගේ සක්‍රීය දායකත්වය අත්‍යවශ්‍යයි කියන එක මේ වෙද්දි තීන්දු කරලා තියෙනවා. එහිදී ලැබෙන තනතුරු,ක්‍රියාකරන විදිහ,එතුමාගේ දායකත්වය ලැබෙන්නේ කොහොමද කියන එක ගැන එකඟත්වයකට ඒමත් කමිටුවේ වගකීමක්.* ඒ කියන්නේ තාමත් මහින්ද රාජපක්ෂ මහතාට අගමැතිධූර අපේක්ෂක්ත්වය දීම පිළිබඳ අවසන් තීරණයක් නෑ කියන එක නේද?ඊයේ සාකච්ඡාවේදි මහින්ද රාජපක්ෂ මහතා අගමැතිවෙනව කියල කීවෙත් නෑ. වෙන්නේ නෑ කියලා කීවෙත් නෑ. ඒත් එතුමා අගමැතිධූර අපේක්ෂකයා විය යුතුයි කියලා විශාල ඉල්ලුමක් තියෙනවා.එතුමා අගමැතිධූරය දක්වා රැගෙනයාමට යම් ප්‍රවේශයක් තියෙන බවට විශ්වාසයක් ඇතිවුණා.ඒගැන කාටවත් දොස් කියන්න බෑ. අපේ කමිටුවට පැවරෙන එක වගකීමක් ඒක.*මහින්ද රාජපක්ෂ මහතාට නාමයෝජනා නොදෙන බව මීට පෙරාතුව පක්ෂයේ නායක,ජනාධිපති මෛත්‍රීපාල සිරිසේන මහතා විසින් ප්‍රකාශ කර තිබුණා. ඒ තීරණයේ වෙනසක් වෙලා තියෙනවද?එහෙම තීරණයක් තිබුණානනම් ඒක නිෂේධනය වුණා.පක්ෂය එකමුතු කරනවාය කියන කාරණයේදී මෛත්‍රීපාල සිරිසේන මහතා සහ මහින්ද රාජපක්ෂ මහතා අතර ඒ තියෙන සම්බන්ධය තහවුරු කරගැනීම පිළිබඳ කාගෙවත් සැකයක් තිබුණේ නෑ. මහින්ද රාජපක්ෂ මහතායි මෛත්‍රීපාල සිරිසේන මහතායි එකතුවෙලා වැඩකරන ආණ්ඩුවක් තමා ඉදිරියේදී හදන්න බලාපොරොත්තු වෙන්නේ.* 'මහින්ද සමග නැගිටින්න' කියලා ආරාධනා කරන පිරිස් අතර ජාතිවාදී බලවේග සිටිනවා.ඔබ ජාතිවාදයට විරුද්ධ කෙනෙක්. කොහොමද මේ අයත් එක්ක එකට එක්වී කටයුතු කරන්නේ?මං මේ ආණ්ඩුව ඇතුළේ ඇමතිකමක් ගන්නෙත් ශ්‍රී ලංකා නිදහස් පක්ෂයේ මධ්‍යම කාරක සභාවේ තීරණයකින්. මං ආණ්ඩුවෙන් එළියට ආවෙත් මේ ජාතිවාදි කණ්ඩායම් එක්ක ගමනක් යන්න නෙවෙයි.මහින්ද රාජපක්ෂ සාධකය ජාතිවාදී කණ්ඩායම් වලට පමණක් අයිති සාධකයක් නෙවෙයි. ඒ ජාතිවාදී කණ්ඩායම් තමා එතුමා ජනාධිපති කාලයේ ආණ්ඩුවේ ඉඳන්ම මුලින්ම ප්‍රහාර එල්ල කළේ. ඒව අමතකයි දැන්.මේ වගේ ස්ථානවල කියන්න බැරි තරම් වචන ඒ අය ඒ දවස්වල පාවිච්චි කළා. දැන් ඒ අයත් මහින්ද රාජපක්ෂ මහතා ඕන කියන තැන ඉන්නවා.අපි ඒකට විවේචන එල්ල කරන්නේ නෑ. ඒත් ඒ අයට ඕන විදිහට ශ්‍රීලනිපය මෙහෙයවන්න හෝ මහින්ද රාජපක්ෂව මෙහෙයවන්න අපි ඉඩතියන්නේ නෑ. මං කොමියුනිස්ට්,සමසමාජ පක්ෂ,වාසුදේව නානයක්කාර වගේ අය සමග මහින්ද රාජපක්ෂ මහතා එක්ක හදන ආණ්ඩුවකට සහයදෙන්නේ ඒකයි. හෙටත් අපි සුළු පක්ෂ කිහිපයක් එක්ක මාධ්‍ය හමුවක් පවත්වනවා.මහින්ද රාජපක්ෂ අද හැමකෙනාම ඉල්ලනවා. වම/දකුණ/මැද ඉන්න අය/අන්තජාතිවාදීන් මෙන්ම ජාතිවාදීන් නොවන අය ත් අද එතුමා ඉල්ලනවා. මොන පදනම්වල හිටියත් රනිල් වික්‍රමසිංහ මහතාගේ මේ සුළුතර ආණ්ඩුව පෙරළන්න ඕන කියන තැන හැමෝම ඉන්නවා. මේ මාස 5ක කෙටි කාලයක් තුළ මේ ආණ්ඩුව රටට කරපු විනාශය හොඳටම ඇති. මේ ආණ්ඩුව පෙරළීමට පොදු සාධකය ලෙස 'මහින්ද රාජපක්ෂව'දකිනවා. ඒ වගේම ඒ සඳහා මෛත්‍රීපාල සිරිසේන මහතාගේ මගපෙන්වීම හා රැකවරණය අවශ්‍යයි කියලා බහුතරයක් පිරිස දන්නවා.* ඒත් එක්සත් ජාතික පක්ෂය දිගින් දිගටම කියන්නේ මේ ආණ්ඩුව විසුරුවන්න,මේ පාර්ලිමේන්තුව විසුරුවන්න කියලනේ. ශ්‍රීලනිප මන්ත්‍රීවරුන් ජනාධිපතිවරයාට එහෙම බලපෑමක් කරන්නේ ‍නැත්තේ ඇයි?ඕක මේ ඊයේ පෙරේදා ආව මතයක් නේ. ශ්‍රීලනිපයේ අපි කොයිම මොහොතකවත් මැතිවරණයකට බය නෑ. පොදු අපේක්ෂක ලෙස තරඟවැදුණු මෛත්‍රීපාල සිරිසේන මහතාත්, එතුමාට සහය දුන්නු හෙළඋරුමය,සෝභිත හිමියන් ඇතුළු සියලුම දෙනා කීවේ ඊළඟ මහමැතිවරණය අලුත් ඡන්ද ක්‍රමයකට පවත්වනවා කියලයි. එජාපය පොරොන්දු ඉටුකරන්නේ නැති එක ගැන පුදුමයක් නෑ.දෙනව දෙනව කීවට මේ රජයට දැන් පිං පඩියවත් දීගන්න බැරුවයි ඉන්නේ.ඒත් පසුගිය ජනාධිපතිවරණය ජයග්‍රහණය කළ මෛත්‍රීපාල සිරිසේන මහතා ‍පසුව අපේ පක්ෂයේ සභාපති බවට පත්වෙලා කියා සිටින්නේ යූඇන්පියට අවශ්‍ය නොවුණාට 20 වන ආණ්ඩුක්‍රම ව්‍යවස්ථාව ක්‍රියාත්මක කරන්න අපට අවශ්‍යයි කියලා. එතුමන්ලා මැතිවරණ වේදිකාවේ කීවෙත් මේ මනාප ඡන්ද ක්‍රමය යටතේ කුඩුකාරයෝ,එතනෝල් කාරයෝ.අපරාධකාරයෝ පාර්ලිමේන්තුවට එනවා කියලයි. ඒ නිසාම මේ මනාප ක්‍රමය වෙනස් කළයුතුයි කියලයි. අපි සහය දුන්නු ‍මහින්ද රාජපක්ෂ මහතාගේ ප්‍රතිපත්ති ප්‍රකාශනයේ අවුරුද්දක් තුළ මනාප ක්‍රමය වෙනස් කරන බව තිබුණා. මෛත්‍රීපාල සිරිසේන මහතාගේ ප්‍රතිපත්ති ප්‍රකාශනයේ දින 100 ක් ඇතුළත මනාප ක්‍රමය නිමා කරන බව තිබුණා. ඉතිං මේ මෛත්‍රීපාල සිරිසේන මහතාට සහය දුන්නු 61 ලක්ෂක ජනතාවයි,මහින්ද රාජපක්ෂ මහතාට ඡන්දය දුන්නු 58 ලක්ෂයක ජනතාවකගෙයි අවශ්‍යතාව ඉටුකිරීමක්. ඉතිං ඒ නිසයි මේ ඡන්ද ක්‍රමය වෙනස් කරලා ඊළඟ මැතිවරණයට යා යුතුයි කියන ස්ථාවරයේ අපි ඉන්නේ.*මෑතකදී පැවති මැතිවරණ දෙකකදීමත් ඔබ නියෝජනය කරන හාලිඇළ මැතිවරණ කොට්ඨාසය පරාදයි. නවමැතිවරණ ක්‍රමයකදී ඒක තවත් අවදානම් නේද?මං වගේ අයට අලුත් මැතිවරණ ක්‍රමය පාඩුයි. මේ තියෙන විදිහට ඡන්දය තිබ්බොත් නිමල් සිරිපාලද සිල්වා මැතිතුමා දිස්ත්‍රීක්කයෙන් එකවෙයි. මං දෙවෙනියා වෙනවා.මගේ ආසනයට මේක පාඩුයි. මට පාඩු වුණත් මනාප ක්‍රමය නැතිවෙන එක රටේ ජනතාවට හොඳයි. සල්ලිකාරයෝ විතරක් නොව උගත් බුද්ධිමත් අය, උගත් බුද්ධිමත් නොවුණත් ජනතාවත් එක්ක ඉන්න අයට පාර්ලිමේන්තුවට යන්න එකෙන් ඉඩසැලසෙනවා.මේ ඡන්ද ක්‍රමයෙන් ප්‍රචණ්ඩත්වය ඉස්මතු කරනවා.සමාජය තීරු තීරු වලට බෙදනවා.එකම පක්ෂය තුළ ගහ මරා ගන්නවා.කී දෙනෙක් මේ මනාප ක්‍රමය හින්දා මැරුණද? මේ මනාප ක්‍රමය නොතිබුණානම් භාරත ලක්ෂමන් ප්‍රේමචන්ද්‍ර මහතා අදටත් ජීවතුන් අතර. එතුමා මැරුණේ එතුමා වෙනුවෙන් මනාප ඉල්ලන්න ගිහින් නෙවෙයි. වෙන කෙනෙක් වෙනුවෙන් මනාප ඉල්ලන්න ගිහින්.කී දෙනෙකුගේ ගෙවල් ගිනි තියලා තියෙනවද? කී දෙනෙකුට තුවාල සිදුවෙලා තියෙනවද? ඒ නිසා මේ ඡන්ද ක්‍රමයෙන් මං සලකන්නේ මට වෙන වාසියට වඩා මේක රටට ඕන ඡන්ද ක්‍රමයක්.ජනතාව‍ට පොරොන්දු වුණු ඡන්ද ක්‍රමයක්.*ඔබගේ දේශපාලන ගමන්මගෙහි ඉතා සමීපතමයෙකු වුණු නාලන්ද එල්ලවාල මහතා ඝාතනය වුණු වෙලාවේ ඔහුගේ ඝාතකයින්ට දැඩි දඬුවම් දිය යුතුයි කියලා හඬ නඟපු ඔබට ඒ ඝාතනයට සෘජුව සම්බන්ධවුණු බව කියූ දෙදෙනාත් එක්ක එකම කැබිනට් මණ්ඩලයේ සිටින්නට වුණා. ඒක කමක් නැද්ද?ඔබ නොදන්නවා වුණාට ඒ අය පක්ෂයට ගත්තු මොහොතේ ඒ වෙද්දි නියෝජ්‍ය ඇමතිවරයෙක් වුණු මං ඒ තීන්දුවට විරුද්ධව පක්ෂයේ මධ්‍යම කාරක සභාවෙන් ඉල්ලා අස්වුණා. මගේ ජීවිතයේ මං දේශපාලනය කරන්නේ ඇමතිකම් වලට වඩා පක්ෂයේ තනතුරු අපේක්ෂාවෙන්.ශ්‍රීලනිපය වගේ පක්ෂයක මධ්‍යම කාරක සභාව නියෝජනය කිරීම නි.ඇමතිකමක් දරනාවාටත් වඩා වටිනවා. ඒත් මං විරෝධය පා ඒකෙන් අයින්වුණා. නැවත වරක් මං මධ්‍යම කාරක සභාවට යන්නේ අවුරුදු 8ට පස්සේ 2015 ජනවාරි 09දා.ඒ මහින්ද රාජපක්ෂ මහතා ඡන්දයෙන් පරාද වී කරපු පළවෙනි රාජකාරිය වුණේ මං ශ්‍රීලනිපයේ උපලේකම්වරයෙක් ලෙස පත්කිරීමයි. එතුමාට මාව උපලේකම් කිරීමට මතක් වුණේ අවුරුදු 8ට පස්සේ. අවුරුදු 8ක්ම මධ්‍යම කාරකසභාවේ වැඩවලට මාව සම්බන්ධ කරගන්න වුවමනාවක් වුණේ නෑ. ඒ විදිහට ශ්‍රීලනිපයට හානි නොවන විදිහට පක්ෂය තුළ නාලන්දගේ ඝාතනයට වගකිවයුතු දෙදෙනා පක්ෂයට ගැනීමට විරුද්ධව විරෝධය දැක්වුවා.*මේ ආකාරයටම භාරත ලක්ෂ්මන් ඝාතනයේ වගකිවයුතු යයි කියන පුද්ගලයාත් අද ඔබේ පක්ෂයේම ඔබත් එක්ක එකට කටයුතු කරනවා නේද?භාරත ලක්ෂමන් ඝාතනයේ වගකිවයුතු කෙනා මගෙත් එක්ක ඉඳීම කෙසේවෙතත් එයාගෙ දුවත් එයාල එක්ක එකට වැඩකරනවා. දැන් ඊයේ පෙරේදා දෙන්නම එකම රැස්වීමේ එකට වාඩිවෙලා හිටියා. අපි එහෙම එකට හිටියට එයින් හැඟවෙන්නේ නෑ අපි මිනීමරුවන්ට පක්ෂයි කියලා. එහෙම නෑ. අපි විරුද්ධයි. මේ මිනී මරුවන්ට උසාවියෙන් දඬුවම් දෙන්න බැරිනම් වෙන කොහොමහරි දඬුවම් කරන්න කියලයි ඉල්ලන්නේ.*පක්ෂය තුළ සිටින අපරාධකරුවන්ට දඬුවම්දීමයි,පක්ෂය රැකගැනීමයි එකවිට කරන්න පුළුවන් දෙයක්ද?එහෙමනම් කියන්න වෙන්නේ යූ.ඇන්.පි තියාගෙන ඉන්න කියන එක තමයි. ඔය තර්කය ගොඩනඟන අයට කියන්න තියෙන්නේ අපරාධකරුවන් එක්කෙනෙක් දෙන්නෙක් ඉන්නවා කියලා, හෝ හොරු තුන් හතරදෙනෙක් ඉන්නව කියලා ශ්‍රීලනිප ඉදිරි ගමනට සම්පූර්ණයෙන්ම නැවතීමේ ලකුණ තියලා එජාපයට යන්නන් වාලේ යන්න දෙන්න නම් බෑ.* ඉදිරියේදී මහින්ද රාජපක්ෂ මහතාට ශ්‍රීලනිපයෙන් හෝ එය ප්‍රමුඛ සන්ධානයෙන් නාමයෝජනා නොලැබුණොත් පක්ෂය දෙකඩ නොවී තියෙයිද?මහින්ද රාජපක්ෂ මහත්මයා ශ්‍රීලනිපය දෙකඩ කරයි කියලා මං හිතන්නේ නෑ. ශ්‍රිලනිපයට මේ වගේ ප්‍රශ්න ආව හැම මොහොතකම එතුමා පක්ෂයත් එක්ක හිටියා. පක්ෂයේ නිර්මාතෘ එස්.ඩබ්.ආර්.ඩී බණ්ඩාරනායක මැතිතුමාගේ පුත්‍රයා අනුර බණ්ඩාරනායක මහතා පක්ෂය දාලා යද්දිත් එතුමා පක්ෂය එක්ක හිටියා. බණ්ඩාරනායක මැතිතුමාගේ දියණිය චන්ද්‍රිකා මැතිනිය පක්ෂය දාලා යද්දිත් එතුමා පක්ෂය එක්ක හිටියා. අවුරුදු 14ක් පක්ෂයේ මහලේකම් වෙලා හිටිය මෛත්‍රීපාල සිරිසේන මහතා පක්ෂය දාලා යද්දිත් එතුමා පක්ෂය එක්ක හිටියා. ඒත් එතුමා වටේ සිටින ශ්‍රීලනිප නොවන සමහර අයගෙන් එතුමා ප්‍රවේශම් විය යුතුයි.ඒ අයට අවශ්‍ය කරන්නේ ශ්‍රීලනිප ආණ්ඩුවක් හදන්න නෙවෙයි.ඒ අයගේ පරමාර්ථය මහින්ද රාජපක්ෂ චරිතය පෙන්වා කොහොම හරි පාර්ලිමේන්තු එන්න. අපේ ආණ්ඩුව තියෙද්දිත් මුලින්ම වළ කැපුවේ ඒ අය තමයි. ඒත් ඒ අය අයින් කරලා ඡන්ද ඉල්ලන්න ඕන කියලා මං කියන්නේ නෑ. ඒ අයටත් යම්කිසි ඡන්ද පදනමක් තියෙනවා. ඒත් එයාලට ඕන තැනකට පක්ෂය ගෙනියන්න දෙන්න බෑ. පහුගිය ආණ්ඩු කාලේ සමහර අවස්ථාවල ක්‍රියාත්මක වුණේ ශ්‍රීලනිපයේ ප්‍රතිපත්තිද එහෙමත් නැත්නම් අන්ත ජාතිවාදී ‍මේ වගේ අයගේ ප්‍රතිපත්තිද කියලා සැක හිතෙන අවස්ථා තිබුණා. සමහර රාජ්‍ය නායකයින් රටට එනකොට උපවාස කරන අය හිටියා. එවැනි බාලාංශ පංතියේ වැඩකරන අයගෙන් මහින්ද රාජපක්ෂ මහතා ප්‍රවේශම් විය යුතුයි. ඒත් ශ්‍රී ලනිප පාක්ෂිකයෙක් හැටියට මං ඉතා වගකීමෙන් කියන්නේ ඊළඟ මහමැතිවරණයෙදී මහින්ද රාජපක්ෂ මහතා නැති ඡන්දයක් ගැන හිතන්නවත් එපා කියලයි. එහෙම වෙන්නේ නෑ.", "URL": "https://sinhala.adaderana.lk/news.php?nid=52163", "Category": null, "Parent URL": null}