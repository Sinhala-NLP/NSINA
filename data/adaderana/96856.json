{"Source": "Adaderana", "Timestamp": "September 28, 2018 01:23 pm", "Headline": "ඉන්දීය අයෝජකයාගේ නඩු දෙකම අධිකරණයෙන් ඉවතට", "News Content": "සේවක අර්ථ සාධක අරමුදල් නොගෙවා පැහැර හැර සිටි ඉන්දීය ජාතික ආයෝජකයෙකු විසින් මීගමුව පළාත් බඳ මහාධිකරණයේ පවරා තිබූ නඩු දෙකක්, අභියාචනා රීති අනුගමනය නොකර නඩු පවරා තිබීම මත , ඒවා විභාගයට ගත් මුල් අවස්ථාවේදීම නිෂ්‍ප්‍රභා කිරීමට මහාධිකරණ විනිසුරු අමල් රණරාජා මහතා කටයුතු කර තිබේ. කටුනායක ආයෝජන ප්‍රවර්ධන කළාපයේ පිහිටි ඉන්දීය ආයෝජන ව්‍යාපෘතියක් වන සීමාසහිත ටියුනිප් ලංකා පෞද්ගලික සමාගම මඟින් පවත්වාගෙන යනු ලබන කර්මාන්ත ශාලාවක, සේවය කළ 142 ක සේවක පිරිසකට රුපියල් 48,64,619.39 ක මුදලක්, සේවක අර්ථ සාධක අරමුදල් ලෙස ගෙවීම පැහැර හැර තිබේ. මේ පිළිබඳව මීගමුව මහේස්ත්‍රාත් අධිකරණයේ නඩු අංක 33853/L සහ 33857/L යටතේ නඩු දෙකක් පවරා තිබූ අතර , එහිදී මෙම මුදල් එම සේවකයින් හට ගෙවන ලෙස මහේස්ත්‍රාත්වරයා නියෝග කර තිබුණි. එම තීන්දුවට එරෙහිව මෙසේ මීගමුව පළාත් බද මහාධිකරණය වෙත මීගමුව සහකාර කම්කරු කොමසාරිස්වරයා වග උත්තරකරුවෙකු කරමින්, මෙම මුල් නඩුවල ගනනය කිරීම් වැරදි බවට පෙන්වා දෙමින් මෙම නඩු පවරා තිබුණි. ඉකුත් 9/21 දින මීගමුව පළාත් බද මහාධිකරණයේ පැවති නඩු විභාගයේදී , මීගමුව සහකාර කම්කරු කොමසාරිස් , නීතීඥ සනත් ලංකා මහතා , තමා වෙනුවෙන් මහාධිකරණයේ පෙනී සිටිමින් , මෙම නඩු වල වග උත්තරකරුවන් ලෙස කම්කරු කොමසාරිස් ජනරාල්තුමා සහ නීතිපතිවරයා නම් නොකර නඩු පවරා තිබීම පිළිබඳව මූලික විරෝධතාවක් ඉදිරිපත් කළ අතර , එය පිළිගනිමින් මෙම නඩු දෙක විභාගයට ගත් මුල් අවස්ථාවේදීම නිෂ්ප්‍රභා කිරීමට මහාධිකරණ විනිසුරු අමල් රණරාජා මහතා කටයුතු කර තිබේ . ඒ අනුව මහේස්ත්‍රාත් අධිකරණයේ තීන්දු මත මෙම ඉන්දීය සමාගම මාසිකව රුපියල් 1,50,000 ක් බැගින් වාරික වශයෙන් එම සේවක අර්ථ සාධක අරමුදල්, එම සේවකයින් වෙත ගෙවීම 9/27 දින සිට පළමු වාරිකය ගෙවමින් ආරම්භ කර තිබුණි. මීගමුව පළාත් බද මහාධිකරණයේ නඩු අංක HCRA-491/Lනඩුව යටතේ සේවකයින් 74 දෙනෙකුට 2015 අගෝස්තු මස සිට දෙසැම්බර් දක්වා රුපියල් 27,22,087.58 ක මුදලක් සහ නඩු අංක HCRA-492/L නඩුව යටතේ සේවකයින් 68 දෙනෙකුට රුපියල් 21,42,531.81 ක මුදලක් සේවක අර්ථ සාධක අරමුදල් ලෙස ගෙවීම පැහැර හැරීම සම්බන්ධව මෙම නඩු පවරා තිබුණි. මෙහිදී ඉන්දීය සමාගම වෙනුවෙන් නීතීඥ ඩබ්ලිව්.ඒ.එම්.නිල්මිණි මැඩොන්සා මහත්මිය පෙනී සිටි අතර , මීගමුව සහකාර කම්කරු කොමසාරිස්වරයා වෙනුවෙන් නීතීඥ සනත් ලංකා මහතා සහ කම්කරු නිලධාරී අනුරුද්ධ ලියනගේ මහතා ද පෙනී සිටියහ.", "URL": "https://sinhala.adaderana.lk/news.php?nid=96856", "Category": null, "Parent URL": null}