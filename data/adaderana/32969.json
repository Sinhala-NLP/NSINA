{"Source": "Adaderana", "Timestamp": "April 3, 2013 12:16 pm", "Headline": "දේශපාලනඥයින්ට ප්‍රමිති සහතිකයක්", "News Content": "දේපාලඥයින්ටත් ප්‍රමිති සහතිකයක් ලබාදීමේ වැඩපිළිවෙළක් ක්‍රියාත්මක කළ යුතු බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. මේ වන විට මෙරට තුළ ප්‍රමිති සහතික ලබා දිය යුතු පුද්ගලයින් ද සිටින අතර ඔවුන් අතරින් දේශපාලඥයන් මුල් තැන සිටින බව සෞඛ්‍ය අමත්‍යවරයා සඳහන් කළේය. අද (03) පෙරවරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති උත්සවයක් අමතමින් අමාත්‍යවරයා මෙම අදහස් පළ කළේය. මෙහි දී වැඩිදුරටත් අදහස් දැක්වූ අමාත්‍යවරයා සඳහන් කළේ වර්තමානයේ මෙරට තුළ ප්‍රමිතියෙන් ඉහළ සහ ප්‍රමිතියෙන් පහල දේශපාලඥයින් සිටින බවය. මෙම ප්‍රමිතියෙන් පහල දේශපාලඥයින් හේතුවෙන් ප්‍රමිතියෙන් ඉහළ දේශපාලඥයින්ගේ කීර්ති නාමයට හානියක් සිදු ව ඇති බව අමාත්‍යවරයා සඳහන් කළේය. දේශපාලඥයින්ට ප්‍රමිති සහතිකයක් ලබා දුන් පසු ජනතාවට ප්‍රමිතියෙන් ඉහළ දේශපාලඥයින්ට පමණක් ඡන්දය ලබාදීමට හැකියාව ලැබෙන බව සෞඛ්‍ය අමාත්‍යවරයා පැවසීය. මෙම වැඩපිළිවෙළ ඉතා ඉක්මණින් ක්‍රියාත්මක කළ යුතු බව ද අමාත්‍යවරයා සදහන් කළේය.", "URL": "https://sinhala.adaderana.lk/news.php?nid=32969", "Category": null, "Parent URL": null}