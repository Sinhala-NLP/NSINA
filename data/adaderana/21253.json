{"Source": "Adaderana", "Timestamp": "January 9, 2012 09:10 am", "Headline": "සරසවිය වැසුවත් උපවාසය ක්‍රියාත්මකයි", "News Content": "ශ්‍රී ජයවර්ධනපුර විශ්ව විද්‍යාලයේ අධ්‍යයන පීඨ රැසක් වසා දමා ඇතත් සිසුන් පිරිසක් ආරම්භ කර ඇති උපවාසය මේ වන විටත් ක්‍රියාත්මක වේ. විශ්ව විද්‍යාල භූමියේ උපවාසයේ නිරත සිසුන් ඉවත් කිරීමට පියවර ගත්ත ද සිය විරෝධතාවය අඛණ්ඩව සිදු කරන බව එම විශ්ව විද්‍යාලයේ මහා ශිෂ්‍ය සංගමයේ නියෝජිත පූජ්‍ය කිඹුල්ලෑවේ චන්දානන්ද හිමියන් පවසයි. මේ වනවිට දින 04 ක් පුරා එම සත්‍යග්‍රහය ක්‍රියාත්මක වන බව ද අද දෙරණ වෙත අදහස් දක්වමින් චන්දානන්ද හිමියන් පෙන්වා දුන්නේය. මේ අතර ඉල්ලීම් කිහිපයක් මුල් කර ගනිමින් රජරට විශ්ව විද්‍යාලයේ වෛද්‍ය පීඨයේ සිසුන් පිරිසක් එම විශ්ව විද්‍යාලය ඉදිරිපිට ඊයේ(08) පස්වරුවේ විරෝධතාවක නිරත විය. අවසන් වසරේ සායනික කටයුතු කරගෙනයාමට මහාචාර්ය ඒකකයක් ලබාගැනීමට කටයුතු කිරීමේ දී පීඨ පරිපාලනය මගින් අත්තනෝමතික ලෙස පස්වෙනි වසර ශිෂ්‍යයින් සයදෙනෙකු සහ ශිෂ්‍යාවකගේ පන්ති තහනමකට ලක්කර ඇති බව එම සිසුන් පවසයි. එමෙන්ම ඊට එරෙහිව කටයුතු කරන අතර කිසිදු පෙර දැනුම්දීමකින් තොරව අධිකරණ නියෝගයක් මගින් සිසුන්ට පීඨයෙන් ඉවත්ව යන ලෙස දැනුම් දුන් බව ඔවුන් පෙන්වාදෙයි. අසාධාරණ සිසු මර්දනයට එරෙහිව සහ සායනික කටයුතු සඳහා ඒකකයක් ලබාදෙන තුරු මෙම සිසු අරගලය දිගින් දිගටම පවත්වාගෙන යන බව සිසුන් අවධාරණය කරයි.", "URL": "https://sinhala.adaderana.lk/news.php?nid=21253", "Category": null, "Parent URL": null}