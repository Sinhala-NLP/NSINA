{"Source": "Adaderana", "Timestamp": "January 29, 2017 12:15 pm", "Headline": "8 වියැති දරුවා අවසන් ගමන් යයි ", "News Content": "වලස්මුල්ල ,මිද්දෙණිය මාර්ගයේ ,ඇත්පිටිය බෝකොටුව ප්‍රදේශයේ දී සිදුවු රිය අනතුරකින් කුඩා දරුවෙකු මියගොස් තිබේ.වලස්මුල්ල දෙසට ධාවනය වු යතුරුපැදියක මාර්ගයේ ගමන්ගත් කුඩා දරුවෙකු ගැටීමෙන් අනතුර සිදුව ඇති බව පොලීසිය පවසයි.අනතුරෙන් අදාළ දරුවා සහ යතුරුපැදිකරු තුවාල ලබා ඇති අතර ඔවුන් වළස්මුල්ල රෝහලට ඇතුළත් කිරීමෙන් පසු එම දරුවා මියගොස් තිබේ. මියගොස් ඇත්තේ වළස්මුල්ල ඇත්පිටිය නව මාවත ප්‍රදේශයේ පදිංචිව සිටි අට හැවිරිදි පිරිමි දරුවෙකි. අනතුරෙන් තුවාල ලැබු යතුරුපැදිකරුගේ ද තත්ත්වය බරපතළ බැවින් ඔහු වැඩිදුර ප්‍රතිකාර සඳහා තංගල්ල රෝහලට මාරුකර යවා ඇති බව පොලීසිය පවසයි.මේ අතර බස් රථයක පා පුවරුවකින් ඇද වැටීමෙන් රෝහල් ගත කළ කාන්තාවක ප්‍රතිකාර ලබමින් සිටින අතරතුර මිය ගොස් ඇති බව කොස්වත්ත පොලීසිය පවසයි.මිය ගොස් ඇත්තේ දංකොටුව - ලිහිරියාගම,ජයගම පදිංචිව සිටි මුනිගේ චාලට් නම්වූ වයස 70ක කාන්තාවකි.අනතුරින් තුවාල ලබා සිටි කාන්තාව දංකොටුව දිසා රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා කොළඹ ජාතික රෝහලට මාරු කර ඇති අතර එහි ප්‍රතිකාර ලබමින් සිටින අතර තුර ඇය ඊයේ(28) වැනිදා දහවල් මිය ගොස් ඇත.අනතුරට සම්බන්ධ බස් රථය සහ එහි රියදුරු කොස්වත්ත පොලීසිය විසින් අත්අඩංගුවට ගෙන ඇති අතර කොස්වත්ත පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=68787", "Category": null, "Parent URL": null}