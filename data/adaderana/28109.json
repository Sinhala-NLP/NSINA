{"Source": "Adaderana", "Timestamp": "October 8, 2012 08:56 am", "Headline": "පාසල් ආපනශාලා පනත යළි බලාත්මකයි", "News Content": "පාසල් ආපනශාලා පනත ඉදිරි මාස දෙක තුළ යළි බලාත්මක කිරීමට සෞඛ්‍ය අමාත්‍යංශය තීරණය තිබේ. ඒ අනුව අධ්‍යාපන අමාත්‍යංශය සමඟ මේ පිළිබඳව සාකච්ඡා පවත්වමින් සිටින බව සෞඛ්‍ය අමාත්‍යංශය සඳහන් කළේය. සෞඛ්‍ය අමාත්‍යංශය මගින් සිදුකළ නව සමීක්ෂණවලට අනුව පාසල් සිසුන්ගෙන් සියයට 17 ක් සහ ශිෂ්‍යාවන්ගෙන් සියයට 30ක් පමණ අධික ස්ථූලතාවයෙන් පෙළෙන බවට තොරතුරු අනාවරණය වී තිබේ. මෙයට හේතු‍වී ඇත්තේ පාසල් ආපනශාලා තුල අලෙවිය‍ට තබා ඇති පැණිබීම වර්ග සහ ක්ෂණික ආහාර වර්ග ළමුන් වැඩිපුර පරිභෝජනයට ගැනීම බව සෞඛ්‍ය අමාත්‍යංශය සඳහන් කළේය. මේ හේතුවෙන් පාසල් සිසුන් අතර බරපතළ සෞඛ්‍ය ගැටලු මතුවී ඇති බව ‍ද එම අමාත්‍යංශය පැවසුවේය. මීට අමතරව පාසල් දරුවන් අතර මුඛ පිළිකා තත්ත්වයන්ද බහුලව දක්නට ලැබෙන බව සඳහන්ය. ඒ අනුව පාසල් ආපනශාලාවල අලෙවි කරන ක්ෂණික ආහාර වර්ගවල පාලනයක් ඇති කිරීම සඳහා පාසල් ආපනශාලා පනත යළි බලාත්මක කරන බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=28109", "Category": null, "Parent URL": null}