{"Source": "Adaderana", "Timestamp": "April 11, 2017 03:12 pm", "Headline": "පොලීසියට අල්ලස් දුන් කතක් අල්ලයි", "News Content": "පොලීසියට අල්ලස් ලබා දීමේ චෝදනාවක් මත සපුගස්කන්ද ප්‍රදේශයේදී කාන්තාවක් අත්අඩංගුවට ගෙන තිබේ. හෙරොයින් ජාවාරම සම්බන්ධයෙන් අත්අඩංගුවට ගත් සැකකරුවෙකුට එරෙහිව නීතිය ක්‍රියාත්මක නොකර සිටීම සඳහා ඇය අල්ලස් මුදලක් ලබා දී ඇති බව පොලිස් මූලස්ථානය සඳහන් කළේය. හෙරොයින් මිලි ග්‍රෑම් 100ක් සමඟ අත්අඩංගුවට ගත් පුද්ගලයෙකුගෙන් අනාවරණය කර ගත් තොරතුරු අනුව එහි ප්‍රධාන ජාවාරම්කරුද අත්අඩංගුවට ගැනීමට සපුගස්කන්ද පොලීසිය ඊයේ(10) සමත් විය. සැකකරු මෙම ජාවාරම සඳහා වයස අවුරුදු 15 ක බාලවයස්කාර දැරියක්ද යොදාගෙන ඇති අතර ඇයද සපුගස්කන්ද පොලීසිය විසින් අත්අඩංගුවට ගත් බව පොලිස් මූලස්ථානය සඳහන් කළේය. මේ පිළිබඳ විමර්ශන සිදු කරමින් සිටින අතරතුර ප්‍රධාන හෙරොයින් ජාවාරම්කරුගේ සහෝදරියක් සපුගස්කන්ද පොලීසිය වෙත පැමිණ සපුගස්කන්ද පොලීසියේ අපරාධ අංශයේ ස්ථානාධිපතිවරයා වෙත රුපියල් ලක්ෂ 5ක අල්ලස් මුදලක් ලබා දීමට කැමැත්ත පළ කර ඇති අතර පොලිස් ස්ථානය තුළදීම ඇය රුපියල් ලක්ෂ දෙක හමාරක මුදලක් ස්ථානාධිපතිවරයා වෙත ලබා දී තිබේ. එහිදී පොලිස් නිලධාරීන්ට අල්ලස් ලබා දීම පිළිබඳ වරදට එම කාන්තාව අදාළ මුදල්ද සමඟ අත්අඩංගුවට ගැනීමට සපුගස්කන්ද පොලීසිය කටයුතු කර ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=71980", "Category": null, "Parent URL": null}