{"Source": "Adaderana", "Timestamp": "October 14, 2016 03:41 pm", "Headline": "  වැටුප රුපියල් 1000 දක්වා ඉහළ නැංවිය යුතුමයි", "News Content": "වතුකම්කරුවන්ගේ වැටුප් ඉහළ නැංවීම සඳහා අද(14) දිනයේ අත්සන් කිරීමට නියමිත අවබෝධතා ගිවිසුමට විරෝධය පළ කරමින් ජනතා විමුක්ති පෙරමුණට අනුබද්ධ සමස්ත ලංකා වතු කම්කරු කොංග්‍රසයේ සාමාජිකයින් උද්ඝෝෂණයක නිරත වී තිබේ.හැටන් - බගවන්තලාව ප්‍රධාන මාර්ගය අවහිර කරමින් පැවැත්වෙන උද්ඝෝෂණය හේතුවෙන් රථ වාහන ගමනා ගමනයට ද බාධා එල්ල වී ඇති බව අද දෙරණ වාර්තාකරු පැවසුවේය.උද්ඝෝෂණයට එක්ව සිටින ජනතා විමුක්ති පෙරමුණේ නුවරඑළිය දිස්ත්‍රික් සංවිධායක මංජුල සුරවීර මහතා පවසන්නේ වතුකම්කරුවන්ගේ දෛනික වැටුප රුපියල් 1000 දක්වා ඉහළ නැංවිය යුතු බවයි.රුපියල් 730ක වැටුප් වැඩි කිරීමේ අවබෝධතා ගිවිසුමට අත්සන් කළහොත් එය වතුකම්කරුවන් පවාදීමක් බව උද්ඝෝෂකයින් පෙන්වා දෙයි.මේ අතර වතුකම්කරුවන්ගේ දෛනික වැටුප රුපියල් 1000 දක්වා වැඩි කරන ලෙස ඉල්ලමින් වත්තේගම බඹරේඇල්ල ප්‍රදේශයේදී ද අද පෙරවරුවේ විරෝධතාවක් පැවැත් වුණි.", "URL": "https://sinhala.adaderana.lk/news.php?nid=65057", "Category": null, "Parent URL": null}