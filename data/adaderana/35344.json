{"Source": "Adaderana", "Timestamp": "June 29, 2013 03:14 pm", "Headline": "පාසල් ළමුන් ඩෙංගුවාට ගොදුරුවීමේ අවදානම ඉහළ යයි", "News Content": "පාසැල් වයසේ යන දරුවන් ඩෙංගු රෝගයට ගොදුරුවීම ඉහළ ගොස් ඇති බව සෞඛ්‍ය අමාත්‍යංශය පවසයි. පාසැල් ආශ්‍රිතව සිදු කෙරෙන මදුරු මර්දන කටයුතු තරමක් දුරට අඩපණ වී තිබීම මෙයට හේතු වී ඇතැයි සඳහන්ය. පාසැල් ගොඩනැගිලි ආශ්‍රිතව පවතින නිසි පරිදි නඩත්තු නොකරන වැහි පීලි ඉවත් කරන ලෙස හෝ ඒවා නිසි පරිදි නඩත්තු කරන ලෙස පාසල් බලධාරීන්ට දැනුම් දුන්නද තවමත් බොහෝ පාසල් වල මදුරුවන් බෝවන ප්‍රධාන ස්ථාන වන්නේ වැහි පීලි බව සෞඛ්‍ය අමාත්‍යංශය පවසයි. පසුගිය මාසයේ සිදු කළ කීට විද්‍ය සමීක්ෂණ අනුව මදුරුවන් බෝවිය හැකි ස්ථාන වලින් සියයට 09ක් වැහි පීලි බවටද තහවුරු වී ඇත. මෙවැනි තත්ත්වයක් තුළ පාසල් යන වයසේ ළමුන් ඩෙංගු රෝගයට ගොදුරුවිමේ වැඩි අවධානමක් මතුව ඇත. 2012 වසරේ දී වයස අවුරුදු 5 - 10 අතර වයස් ඛාණ්ඩයේ ඩෙංගු රෝගයට ගොදුරු වූ ළමුන් සංඛ්‍යාව සියයට 09ක් වූ අතර වයස අවුරුදු 10 - 15 අතර ඩෙංගු රෝගයට ගොදුරු වූ ළමුන් සංඛ්‍යාව සියයට 11 ක් බව සෞඛ්‍ය අමාත්‍යංශය සඳහන් කළේය. එහෙත් මෙම වසරේ ගතවූ මාස 06 තුළ වයස අවුරුදු 05 - 10 අතර ඩෙංගු රෝගයට ගොදුරු වූවන්ගේ ප්‍රමාණය සියයට 11ක් වන අතර අවුරුදු 10 - 15 අතර ඩෙංගු රෝගයට ගොදුරු වූවන්ගේ ප්‍රමාණය සියයට 14 දක්වා ඉහළ ගොස් ඇති බව ද එම අමාත්‍යංශය වැඩිදුරටත් පැවසුවේය.", "URL": "https://sinhala.adaderana.lk/news.php?nid=35344", "Category": null, "Parent URL": null}