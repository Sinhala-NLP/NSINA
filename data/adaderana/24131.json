{"Source": "Adaderana", "Timestamp": "May 9, 2012 10:58 pm", "Headline": " සීල් කඩා තෙල් සොරාගත් ජාවාරමක් හෙළිවෙයි", "News Content": "ත්‍රීකුණාමලය අයි.ඕ.සී තෙල් සමාගම් සංකීර්ණයේ සිට තෙල් ප්‍රවාහනය කරමින් සිටින තෙල් බවුසර් වලින් තෙල් සොරාගැනීමේ මහා පරිමාණ ජාවාරම්කරුවන් ඇතුළු සැකකරුවන් 8 දෙනකු අත්අඩංගුවට ගෙන තිබේ. මෙම සැකකරුවන් සමග තෙල් බවුසර් දෙකක්ද අත්අඩංගුවට ගත් බව කන්තලේ පොලිස් විශේෂ කාර්ය බලකා කඳවුරේ ස්ථානාධිපති ඩී.එම්.කේ දිසානායක මහතා පවසයි. තෙල් බවුසර් වල මුද්‍රා ඉවත්කර එක් බවුසරයකින් තෙල් ලීටර් 60 ක පමණ ප්‍රමාණයක් අයින්කොට යළි මුද්‍රා තබා මෙම බවුසර් නියමිත ස්ථාන කරා ධාවනය කර ඇති බව මූලික විමර්ශන වලදී හෙළිවී ඇත. පොලිස් විශේෂ කාර්ය බලකායට ලැබුණු තොරතුරක් අනුව අද දහවල් කන්තලේ-හබරණ මාර්ගයේ හතරැස් කොටුව රක්ෂිතයේදී මෙම සැකකරුවන් හා තෙල් බවුසර අත්අඩංගුවට ගත් බව පොලිස් විශේෂ කාර්ය බලකාය කියා සිටියි. සැකකරුවන් හෙට කැකිරාව අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=24131", "Category": null, "Parent URL": null}