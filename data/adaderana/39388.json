{"Source": "Adaderana", "Timestamp": "December 7, 2013 08:23 am", "Headline": "අකාෂි 23 වැනි වරටත් ලංකාවට එයි", "News Content": "ජපානයේ විශේෂ නියෝජිත යසුෂි අකාෂි මහතා හෙට (08) දිවයිනට පැමිණීමට නියමිතව තිබේ. රජයේ ප්‍රවෘත්ති දෙපාර්තමේන්තුව පවසන්නේ ප්‍රතිසංධාන ක්‍රියාවලියේ ප්‍රගතිය පිළිබඳ සොයා බැලීම ඔහුගේ ශ්‍රී ලංකා සංචාරයේ ප්‍රධාන අරමුණ බවයි. මෙරට රැදී සිටින කාලය අතරතුර දී යසුෂි අකාෂි මහතා ජනාධිපති මහින්ද රාජපක්ෂ මහතා ද හමුවීමට නියමිතය. ඊට අමතරව විදේශ අමාත්‍ය මහාචාර්ය ජී.එල්. පීරිස් ඇතුළු විපක්ෂ නියෝජිතයින් කිහිප දෙනෙක් ද හමුවීමට නියමිත බව රජයේ ප්‍රවෘත්ති දෙපාර්තමේන්තුව පවසන්නේය. 2002 වසරේ සිට ශ්‍රී ලංකාවේ වරින්වර සංචාරයක නිරත වන යසුෂි අකාෂි මහතා මෙවර දිවයිනට පැමිණෙන්නේ 23 වැනි වරටය. යුද්ධය පැවති සමයේ එල්.ටී.ටී.ඊ සංවිධානය සාකච්ජා මාර්ගයට ගෙන ඒම සඳහා ජපානයේ විශේෂ සාම නියෝජිතයා ලෙස ද අකාෂි මහතා කටයුතු කළේය. හෙට (08) සිට ලබන (13) වැනිදා දක්වා දිවයිනේ රැදී සිටින හෙතෙම රාජ්‍ය නිලධාරීන් කිහිප දෙනෙකු සමග ද සාකච්ජා කිරීමට නියමිත බව සඳහන්ය.", "URL": "https://sinhala.adaderana.lk/news.php?nid=39388", "Category": null, "Parent URL": null}