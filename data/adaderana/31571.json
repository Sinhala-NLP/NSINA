{"Source": "Adaderana", "Timestamp": "February 12, 2013 02:24 pm", "Headline": "යාපනේ සරසවි සිසුන් නිදහස් කරන්නැයි ජනපතිගෙන් උපදෙස්", "News Content": "අත්අඩංගුවේ සිටින යාපනය සරසවියේ සිසුන් නිදහස් කරන ලෙස ජනාධිපති මහින්ද රාජපක්ෂ මහතා පොලිස්පතිවරයා ඇතුළු අදාළ නිලධාරීන්ට උපදෙස් දී ඇතැයි රජයේ ප්‍රවෘත්ති දෙපාර්තමේන්තුව පවසයි. මහවිරු දිනය සැමරීම හා උද්ඝෝෂණයක් පැවැත්වීම අතරතුර පොලීසිය සමග ඇති වු කලහාකාරී සිද්ධියකදී යාපනය සරසවි සිසුන් 4 දෙනෙකු පොලීසිය විසින් අත්අඩංගුවට ගත් අතර ඔවුන්ගෙන් දෙදෙනෙකු පසුව නිදහස් කෙරුණි. අනෙක් සිසුන් දෙදෙනා ත්‍රස්ත විමර්ශන අංශය භාරයේ සිටියි. අද (12) පැවැති යාපනය දිස්ත්‍රීක් සංවර්ධන කමිටු රැස්වීම අතරතුර දී අදාළ සිසුන්ගේ මව්පියන් විසින් තම දරුවන් නිදහස් කරන ලෙසට ජනාධිපතිවරයාගෙන් ඉල්ලීමක් කර ඇති අතර සිසුන් සම්බන්ධ වගකීම භාරගන්නා බවට එම මව්පියන් ලබාදුන් පොරොන්දුව මත ජනාධිපතිවරයා ඔවුන් නිදහස් කරන ලෙසට උපදෙස් දී තිබේ.", "URL": "https://sinhala.adaderana.lk/news.php?nid=31571", "Category": null, "Parent URL": null}