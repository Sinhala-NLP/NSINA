{"Source": "Adaderana", "Timestamp": "January 26, 2019 10:46 am", "Headline": "නව මැතිවරණ නීතියකට එරෙහිව ඩැකාර් අගනුවර විරෝධතාවක්", "News Content": "නව මැතිවරණ නීතියකට එරෙහිව සෙනෙගාලයේ ඩැකාර් අගනුවරදී විරෝධතාවක් පැවැත්විය. එහිදී විරෝධතාකරුවන් වෙත පොලිසිය කඳුළු ගෑස් ප්‍රහාරයක් එල්ල කර ඇති බව සඳහන්ය. ලබන මස පැවැත්වීමට නියමිත සෙනෙගාලයේ ජනාධිපතිවරණයට ඇතැම් විපක්ෂ අපේක්ෂකයන්ට ඉදිරිපත්වීමට නොහැකි වන සේ ව්‍යවස්ථා අධිකරණය ගෙන එන ලද නව මැතිවරණ නීතියකට එරෙහිව එරට වැසියන් වීථි බැස තිබේ. ඩැකාර් අගනුවරට රැස්වූ සිසුන් ඇතුළු පිරිස මෙම නව නීතියට විරෝධය පල කරමින් උද්ඝෝෂණයක නිරත වූ බවද විදෙස් වාර්තා සඳහන් කළේය. අධිකරණ පද්ධතිය ජනාධිපතිවරයාගේ නියෝග භාර ගන්නා බවට එහිදී චෝදනා කළ පිරිස විපක්ෂයට ඒ වෙනුවෙන් හඬනැගීමට අවස්ථාවක් නොමැති බවයි එහිදී පවසා සිටියේ. නව නීතිය ගෙන ඒම, සිය දෙවන ධුර කාලය ආරක්ෂා කර ගැනීම සඳහා ජනාධිපතිවරයා සකස් කරන ලද සැලසුමක් බවටත් ඔවුන් චෝදනා කරයි. මේ අතර විරෝධතාව විසුරුවා හැරීම සඳහා පොලිසිය කඳුළු ගෑස් ප්‍රහාරයක් එල්ල කර ඇති අතර ඊට ප්‍රතිචාර ලෙස විරෝධතාකරුවන් ගල්මුල් සහ කඳුළු ගෑස් අසුරණ වලින් පොලිස් නිලධාරීන්ට පෙරලා පහරදී ඇතැයිද සඳහන්ය.", "URL": "https://sinhala.adaderana.lk/news.php?nid=103106", "Category": null, "Parent URL": null}