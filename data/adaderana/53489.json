{"Source": "Adaderana", "Timestamp": "August 27, 2015 10:48 am", "Headline": "හිටපු ආරක්ෂක ලේකම්ට ගුවන් ගමන් සඳහා අවසරදෙයි", "News Content": "හිටපු ආරක්ෂක ලේකම් ගෝඨාභය රාජපක්ෂ මහතාගේ විදේශ ගමන් තාවකාලිකව අත්හිටුවමින් ගාල්ල මහේස්ත‍්‍රාත් අධිකරණය විසින් පනවා තිබූ තහනම ඉවත් කර තිබේ.ගාල්ල මහේස්ත්‍රාත් අධිකරණය පසුගිය මාර්තු මස 9 වැනිදා ඔහුගේ විදේශ ගමන් තහනම් කරමින් නියෝගයක් ලබාදී තිබුණි.ගාල්ල වරායේ තිබී පසුගිය ජනවාරි 18 දින සොයාගත් පාවෙන අවි ගබඩාව ගැන පරීක්ෂණවලට බාධාවෙන ආකාරයට විදේශගත වීමට ඉඩ ඇති බැවින් එය වළක්වාලමින් තහනම් නියෝගයක් නිකුත් කරන්නැයි රහස් පොලීසිය කළ ඉල්ලීමක් සලකා බැලීමෙන් පසුව එම නියෝගය නිකුත් කර තිබුණි.කෙසේ වෙතත් හිටපු ආරක්ෂක ලේකම්වරයාට එරෙහිව අපරාධයක් සිදුකළ බවට විටින් විට එල්ල වුණු චෝදනා සැලකිල්ලට ගනිමින් මෙම නියෝගය නිකුත් කර තිබුණු අතර ඊට අදාළව පුද්ගලයින්ගෙන් ‍ප්‍රකාශ සටහන් කර ගැනීම් හා පරීක්ෂණ කටයුතු අඛණ්ඩව සිදුවුණි.අපරාධ පරීක්ෂණ දෙපාර්තමේන්තුව විසින් පුපුරණ ද්‍රව්‍ය පනත, ගිනි අවි ආඥා පනත හා ත්‍රස්තවාදය වැළැක්වීමේ පනත අදාළ කරගනිමින් එල්ල වුණු චෝදනා සම්බන්ධයෙන් පරීක්ෂණ සිදුකරන ලදී.එසේ වුවද අනාවරණය වූ කරුණු අනූව අපරාධයක් සිදුවී ඇත්ද යන්න විමර්ශනය කිරීම සම්බන්ධයෙන් නීතිපතිවරයා විසින් අපරාධ පරීක්ෂණ දෙපාර්තමේන්තුවට ලිඛිතව වාර්තාවක් ලබාදී තිබේ.අදාළ නඩුව අද දිනයේ කැඳවූ අවස්ථාවේදී අපරාධ පරීක්ෂණ දෙපාර්තමේන්තුව නීතිපතිවරයාගේ වාර්තාවට අනූව අධිකරණය කරුණු දැක්වීමෙන් අනතුරුව මහේස්ත්‍රාත්තුමිය විසින් හිටපු ආරක්ෂක ලේකම්වරයාට නිදහසේ සැරිසැරීමට අවකාශය සැලසෙන පරිදි විදෙස් ගමන් සඳහා අවසර ලබාදී ඇත.", "URL": "https://sinhala.adaderana.lk/news.php?nid=53489", "Category": null, "Parent URL": null}