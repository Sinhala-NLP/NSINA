{"Source": "Adaderana", "Timestamp": "May 30, 2019 03:31 pm", "Headline": "72වන ලෝක සෞඛ්‍ය සමුළුවේ නිමාව", "News Content": "72වන ලෝක සෞඛ්‍ය සමුළුව ස්විට්සර්ලන්තයේ ජිනීවා නුවරදී නිමාවට පත්වුණි. ප්‍රාථමික සෞඛ්‍ය සේවාවන් ඉහළ නැංවීම සම්බන්ධයෙන් සාමාජික රටවල් එහිදී එකඟත්වයට පැමිණ ඇත. \"විශ්ව සෞඛ්‍ය ආවරණය; කිසිවකුත් අතනොහැර\" යන තේමාව යටතේ මෙවර ලෝක සෞඛ්‍ය සමුළුව පැවැත්වුණේය. ලෝක සෞඛ්‍ය සංවිධානයේ සාමාජිකත්වය දරණ රටවල නියෝජිතයන් ඊට එක්වී සිටියේය. දින නවයක් පුරා පැවති සමුළුවේදී ලොව සෑම රටකම ප්‍රාථමික සෞඛ්‍ය සේවා ඉහළ නැංවීම සම්බන්ධයෙන් වැඩි අවධානයක් යොමුකර තිබුණි. ජනතාවගේ සෞඛ්‍යාවරණය වැඩිදියුණු කිරීම පිළිබඳව රටවල්වලට උපකාර කිරීම සඳහා ගෝලීය වැඩපිළිවෙලක් ක්‍රියාවට නංවන බවයි ලෝක සෞඛ්‍ය සංවිධානයේ අධ්‍යක්ෂ ජනරාල්වරයා එහිදී ප්‍රකාශ කළේය. ඖෂධ සහ එන්නත් වෙළඳාමේ විනිවිදභාවය ඇතුළු කරුණු කිහිපයක් සම්බන්ධයෙන් ලෝක සෞඛ්‍ය සංවිධානයේ සාමාජික රටවල් එහිදී ගිවිසුම් කිහිපයකටත් එළඹ ඇති බව සඳහන්ය.", "URL": "https://sinhala.adaderana.lk/news.php?nid=111002", "Category": null, "Parent URL": null}