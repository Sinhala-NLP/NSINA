{"Source": "Adaderana", "Timestamp": "June 6, 2019 07:05 pm", "Headline": "ෂාෆිට එරෙහිව අද දිනට පැමිණිලි 795යි", "News Content": "වෛද්‍ය සෙයිගු සියාබ්දින් මොහොමඩ් ශාෆි සම්බන්ධයෙන් මව්වරුන් ඇතුළු 534කගෙන් අපරාධ පරීක්ෂන දෙපාර්තමේන්තුව ප්‍රකාශ සටහන් කරගෙන ඇත. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ සිසේරියන් සැත්කම් සිදුකළ මව්වරු පරීක්ෂා කිරීම සඳහා කොළඹ ප්‍රධාන අධිකරණ වෛද්‍ය නිලධාරීවරයාගේ ප්‍රධානත්වයෙන් යුත් විශේෂඥ කමිටුවක් ද පත් කර ඇති බවයි. මේ අතර අද දිනයේදීත් වෛද්‍ය සෙයිගු සියාබ්දීන් මෙහොමඩ් ෂාෆිට එරෙහිව කුරුණෑගල ශික්ෂණ රෝහලට පැමිණිලි 31 ක් ලැබී ඇත. ඒ අනුව කුරුණෑගල ශික්ෂණ රෝහලට පමණක් ලැබී ඇති සමස්ත පැමිණිලි සංඛ්‍යාව 681 කි. එමෙන්ම වෛද්‍ය ෂාෆිට එරෙහිව මව්වරු 11 දෙනෙකු දඹුල්ල මහ රෝහලට අද පැමිණිලි ඉදිරිපත් කළේය. මේ වන විට එම රෝහලට ලැබී ඇති සමස්ත පැමිණිලි සංඛ්‍යාව 114ක්. ඒ අනුව වෛද්‍ය ෂාෆිට එරෙහිව කුරුණෑගල සහ දඹුල්ල රෝහල් වෙත මේ වන විට ලැබී ඇති සමස්ත පැමිණිලි සංඛ්‍යාව795 කි.", "URL": "https://sinhala.adaderana.lk/news.php?nid=111481", "Category": null, "Parent URL": null}