{"Source": "Adaderana", "Timestamp": "July 29, 2016 11:40 am", "Headline": " සජින්ගේ අත්අකුරු සාම්පලයක් ගන්නැයි නියෝගයක්", "News Content": "මුදල් විශුද්ධිකරණ පනත යටතේ සිදු කරන පරීක්ෂණයකට අදාළව හිටපු පාර්ලිමේන්තු මන්ත්‍රී සජින් වාස් ගුණවර්ධන මහතාගේ අත්අකුරු සාම්පල ලබා ගෙන පරීක්ෂණ පැවැත්වීම සඳහා කොළඹ මහේස්ත්‍රාත් අධිකරණය අවසර ලබාදී තිබේ.අපරාධ පරීක්ෂණ දෙපාර්තමේන්තුව වෙත අධිකරණය එම අවසරය ලබා දුන් බව අද දෙරණ අධිකරණ වාර්තාකරු සඳහන් කළේය.නීති විරෝධි ආකාරයට රුපියල් කෝටි 30කට අධික මුදලක් උපයාගත් බව පවසමින් හිටපු මන්ත්‍රීවරයාට එරෙහිව පරීක්ෂණයක් ආරම්භ කර ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම්දී තිබේ.එම පරීක්ෂණයට අදාළව සැකකාර සජින් වාස් ගුණවර්ධන හිටපු මන්ත්‍රීවරයාට අයත් සමාගම්වල අධ්‍යක්ෂවරු සහ ගණකාධිකාරිවරුන්ගෙන් ප්‍රකාශ ලබා ගැනීමට අවශ්‍ය වී ඇති බව පොලිසිය කියා සිටියේය.එමෙන්ම සැකකරුගේ අත් අකුරු ලබා ගෙන පරීක්ෂණයක් පැවැත්වීමට අවශ්‍ය බව ද පොලිසිය අධිකරණයට දැනුම් දී ඇත.ඉදිරිපත් වූ කරුණු සැලකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා අපරාධ පරික්ෂණ දෙපාර්තමේන්තුවට අත් අකුරු සාම්පල ලබා දෙන ලෙස සජින් වාස් ගුණවර්ධන මහතාට නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=62540", "Category": null, "Parent URL": null}