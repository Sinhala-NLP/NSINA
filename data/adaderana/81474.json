{"Source": "Adaderana", "Timestamp": "December 13, 2017 04:24 pm", "Headline": "හොරට සිගරට් ගෙනා චීනා ගුවන් තොටේදී කොටුවෙයි", "News Content": "නීතිවිරෝධී ලෙස චීනයේ සිට දුම්වැටි තොගයක් ශ්‍රී ලංකාවට රැගෙන ආ එරට වැසියෙකු 12/13 දින උදෑසන කටුනායක ගුවන් තොටුපොළේ දී රේගු මත්ද්‍රව්‍ය පාලන අංශයේ නිලධාරීන් විසින් අත් අඩංගුවට ගෙන ඇති බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා ප්‍රකාශ කළේය . මෙම චීන ජාතිකයා 12/13 දින අලුයම 6.30 ට පමණ චීනයේ ග්වැන්ෂෝ සිට පැමිණි ශ්‍රී ලන්කන් ගුවන් සේවයේ යූ.එල්. - 881 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . ඔහු රැගෙන ආ ගමන් මල්ලේ මෙම දුම්වැටි කාටූන් 155 ක් සගවා ගෙන තිබී රේගු නිලධාරීන් විසින් අත් අඩංගුවට ගෙන තිබූණි . එහි දුම්වැටි 31,000 ක් තිබූ අතර ඒවායේ වටිනාකම රුපියල් 3,10,000 ක් බව රේගුව සදහන් කරයි . චීන ජාතිකයින් දිගින් දිගටම මෙසේ මෙරට දුම්වැටි භාවිතා නොකර , චීනයේ භාවිතා කරන දුම්වැටි මෙරටට රැගෙන ඒමට උත්සාහ කරන්නේ , ඔවුන් එම දුම්වැටි වලට තදින් ඇබ්බැහි වී සිටින නිසා බව කරන ලද විමසීම් වලදී අනාවරණය වී ඇති බව රේගුව සදහන් කරයි. මේ පිළිබඳව පරීක්ෂණ පැවැත්වූ රේගුව , මෙම දුම්වැටි තොගය රාජසන්තක කර , මෙම චීන ජාතිකයා අවවාද කර නිදහස් කළ බව රේගු මාධ්‍ය ප්‍රකාශකවරයා වැඩිදුරටත් පැවසීය .", "URL": "https://sinhala.adaderana.lk/news.php?nid=81474", "Category": null, "Parent URL": null}