{"Source": "Adaderana", "Timestamp": "June 29, 2018 09:32 am", "Headline": "මිලේච්ඡ ඝාතනයන්ට එරෙහිව විරෝධතාවයක්", "News Content": "අමෙරිකාවේ වර්ගවාදය මත පදනම්ව් සිදුවන මිලේච්ඡ ඝාතනයන්ට එරෙහිව පෙන්සිල්වේනියා ප්‍රාන්තයේ විරෝධතාවක් පවත්වා තිබේ. කළු ජාතික පුද්ගලයෙකුගේ ඝාතනය කිරීමට එරෙහිව අමෙරිකාවේ පෙන්සිල්වේනියා ප්‍රාන්තයේ පිට්ස්බර්ග් නගරයේ ආරම්භ වූ විරෝධතා තවදුරටත් ක්‍රියාත්මකයි. විරෝධතා සඳහා පිට්ස්බර්ග් නගරයේ වීථිවලට විශාල පිරිසක් අවතීර්ණ වී සිටි අතර ඔවුන් අනතුරුව ඝාතනය හෙළා දකිමින් ප්‍රදේශයේ මාර්ගයක්ද වසා දැමීමට කටයුතු කළ බව වාර්තා වෙයි. නැගෙනහිර පිට්ස්බර්ග් හි පොලිස් නිලධාරියෙකු විසින් කළු ජාතික පුද්ගලයෙකු ඝාතනය කර තිබුණේ වෙඩි තැබීමකට සම්බන්ධ සැකකරුවෙකු සොයා සිදුකළ මෙහෙයුමක් අතරතුරයි. එහි දර්ශනද සමාජ මාධ්‍ය ඔස්සේ හුවමාරු වූ අතර එම සිදුවීම ජනතාව කුපිත කිරීමට හේතු විය. පසුගිය කාලසීමාව තුළ අමෙරිකාවේ කළු ජාතික පුද්ගලයින් පොලීසිය විසින් ඝාතනය කිරීමේ සිදුවීම් ගණනාවක් වාර්තා වූ අතර එහි ආසන්නතම සිදුවීම වන්නේ මෙයයි. කෙසේ වෙතත් එම ඝාතන වර්ගවාදයට එරෙහිව අමෙරිකාව තුළ පුළුල් විරෝධතා ව්‍යාපාර සඳහා හේතු විය.", "URL": "https://sinhala.adaderana.lk/news.php?nid=91672", "Category": null, "Parent URL": null}