{"Source": "Adaderana", "Timestamp": "January 15, 2011 03:29 pm", "Headline": "ඉන්දීය ධීවරයින්ට වෙඩි තැබූ බවට චෝදනා සාක්ෂි සහිතව ඔප්පු කරන්න", "News Content": "ශ්‍රී ලංකා නාවික හමුදාවේ නිලධාරීන් ඉන්දීය ධීවරයින්ට වෙඩි තැබූ බවට ඉන්දියාව චෝදනා කරන්නේ නම් එය සාක්ෂි සහිතව ඔප්පු කළ යුතු බව නව නාවික හමුදාපති සෝමතිලක දිසානායක මහතා පවසයි. සාක්ෂි සහිතව එම චෝදනා ඔප්පු ක‍ළහොත් නාවික හමුදාව එහි වගකීම භාරගැනීමට සූදානම් බව නාවික හමුදාපතිවරයා සඳහන් කරයි. 17 වැනි නාවික හමුදාපතිවරයා වශයෙන් අද(15) වැඩ භාරගැනීමෙන් අනතුරුව මාධ්‍යවේදියෙකු නැගූ පැනයකට පිළිතුරු දෙමින් ඔහු මේ අදහස් පළ කළේය. ඉන්දියාව හා ශ්‍රි ලංකාව අතර දිගු කලක් තිස්සේ පවතින සුහදතාවය පළුඳු කිරීමට නාවික හමුදාව කිසිවිටෙකත් කටයුතු නොකරන බව මෙහිදී නාවික හමුදාපතිවරයා වැඩිදු‍රටත් කියා සිටියේය.", "URL": "https://sinhala.adaderana.lk/news.php?nid=13519", "Category": null, "Parent URL": null}