{"Source": "Adaderana", "Timestamp": "October 9, 2011 01:57 pm", "Headline": "කොළොන්නාව වැඩිම මනාප උදයකාන්තට -මුල්ලේරියාව ප්‍රසංගට", "News Content": "කොළොන්නාව නගර සභාව සදහා තේරී පත් වූ මන්ත්‍රීවරුන් ලබා ගත් මනාප ප්‍රතිඵල ද මේ වන විට නිකුත් වී තිබේ. එම නගර සභාව සඳහා එක්සත් ජනතා නිදහස් සන්ධානය නියෝජනය කරමින් මන්ත්‍රීධුර 6 ක් හිමිවිය. ඔවුන් අතුරින් වැඩිම මනාප හිමිවූයේ රවීන්ද්‍ර උදයකාන්ත ගමගේ මහතාටය. ඔහු ලබා ගත් මනාප සංඛ්‍යාව 7697 කි. එම පක්ෂයේ දෙවන ස්ථානය බන්දුල කෝදාගොඩ මහතාට හිමි වූ අතර ඔහු ලබා ගත් මනාප සංඛ්‍යාව 3958 කි. මනාප 3444 ක් ලබා ගනිමින් සන්ධානයෙන් සුගත් සේනක මහතා තේරී පත්විය. කොළොන්නාව නගර සභාව සඳහා එක්සත් ජාතික පක්ෂයට මන්ත්‍රීධුර 4ක් හිමි වූ අතර ඔවුන් අතුරින් චන්ද්‍රසිරි ඩයස් මහතා මනාප ඡන්ද 7624 ක් ලබාගෙන පෙරමුණේ පසුවෙයි. ගුත්තිල ද සිල්වා මහතා මනාප ඡන්ද 4466 ක් ලබාගෙන දෙවන ස්ථානයේ ද අනුර නයනකීර්තී මහතා මනාප ඡන්ද 3296 ක් ලබාගෙන තෙවන ස්ථානයේ ද පසුවෙයි. කොටිකාවත්ත, මුල්ලේරියාව ප්‍රාදේශීය සභාව සඳහා එක්සත් ජනතා නිදහස් සන්ධානයට මන්ත්‍රීධුර 16ක් හිමිවිය. ඔවුන් අතුරින් පෙරමුණ ගෙන ඇත්තේ ප්‍රසංග සෝලංගආරච්චි මහතාය. ඔහු ලබා ගත් මනාප ඡන්ද සංඛ්‍යාව 42, 322 කි. දෙවන ස්ථානය සුමුදු රුක්ෂාන් මහතා හිමි කර ගත් අතර ඔහු ලබා ගත් මනාප සංඛ්‍යාව 8157 කි. සමන්ත රංගජීව මහතා මනාප ඡන්ද 5120ක් ලබා ගෙන තෙවන ස්ථානයට පත්ව තිබේ. එක්සත් ජාතික පක්ෂයෙන් කොටිකාවත්ත, මුල්ලේරියාව ප්‍රාදේශීය සභාව සඳහා මන්ත්‍රීධුර 5ක් හිමිවිය. මනාප ඡන්ද 5811 ක් ලබා ගනිමින් ඉන්දික කුමාර එක්සත් ජා‍තික පක්ෂයෙන් පෙරමුණේ පසුවෙයි.", "URL": "https://sinhala.adaderana.lk/news.php?nid=19244", "Category": null, "Parent URL": null}