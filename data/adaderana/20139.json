{"Source": "Adaderana", "Timestamp": "November 21, 2011 08:09 am", "Headline": "2012 අයවැය අද පාර්ලිමේන්තුවට", "News Content": "2012 වසර සඳහා වන අයවැය අද(21) පාර්ලිමේන්තුවට ඉදිරිපත් කිරීමට නියමිතව තිබේ. මුදල් අමාත්‍යවරයා ලෙස මහින්ද රාජපක්ෂ මහතා විසින් අද පස්වරුවේ අයවැය පාර්ලිමේන්තුවට ඉදිරිපත් කිරීමට නියමිතය. ඒ අනුව හෙට(22) සිට අය වැය විවාදය ඇරඹෙනු ඇත. අයවැය දෙවනවර කියවීමේ විවාදය දින 7ක් පැවැත්වෙන අතර නොවැම්බර් 30 වැනි දා එහි ඡන්දය පැවැත්වීමට නියමිතය. දෙසැම්බර් මස 1 වැනිදා සිට කාරක සභා අවස්ථාව පැවැත්වෙන අතර ඒ සඳහා වෙන් කළ දින ගණන 17 කි. ඒ අනුව 2012 අයවැය තෙවනවර කියවීම හෙවත් අවසන් ඡන්ද විමසීම දෙසැම්බර් මස 21 වැනිදා පැවැත්වීමට නියමිතව තිබේ. මේ අතර ජනතා හිතවාදී අයවැයක් සැකසීමට වෙහෙස වූ මුදල් අමාත්‍යාංශ කාර්යය මණ්ඩලයට ජනාධිපති මහින්ද රාජපක්ෂ මහතා සිය ස්තූතිය පළ කර ඇත. ඒ මුදල් අමාත්‍යාංශයේ ලේකම් ආචාර්ය පී.බී ජයසුන්දර මහතා ඇතුළු කාර්යය මණ්ඩලය ඊයේ(20) පස්වරුවේ අරලියගහ මන්දිරයේ දී හමු වූ අවස්ථාවේ දී ය. මෙම කැපකිරීම රටේ ජනතාවගේ සුභසිද්ධිය සඳහාත් සංවර්ධනය සදහාත් කළ කැපකිරීමක් බව ජනාධිපතිවරයා එහි දී පවසා තිබේ. අයවැයේ රහස්‍යභාවය ආරක්ෂා කර ගනිමින් දැඩි උනන්දුවක් ක්‍රියා කළ මුදල් අමාත්‍යාංශ කාර්යය මණ්ඩලය අගය කරන බවත් ඒ සඳහා රජය හා කැබිනට් මණ්ඩලය වෙනුවෙන් තමා ස්තූතිවන්ත වන බව ජනාධිපතිවරයා මෙහි දී වැඩිදුරටත් පවසා ඇත.", "URL": "https://sinhala.adaderana.lk/news.php?nid=20139", "Category": null, "Parent URL": null}