{"Source": "Adaderana", "Timestamp": "April 14, 2013 01:31 pm", "Headline": "  බීමත්ව රිය පැදෙව්වොත් බලාගෙනයි - පොලීසියෙන් විශේෂ වැඩපිළිවෙළක්", "News Content": "බීමත් රියදුරන් අත්අඩංගුවට ගැනීම සඳහා අද දිනයේදීත් පොලිසිය විශේෂ ආරක්ෂක වැඩපිළිවෙලක් ක්‍රියාත්මක කර තිබේ. පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා කියා සිටියේ පැය 24 පුරාම ක්‍රියාත්මක වන පරිදි මෙම වැටලීම් සිදුකරනු ලබන්නේ රියදුරන්ගේ පමණක් නොව පදික ජනතාවගේ පවා ආරක්ෂාව සැලකිල්ලට ගෙන බවයි. එබැවින් කිසිවෙකුත් අපහසුතාවයට පත් කිරීම නොව අනතුරු වැළැක්වීමේ අරමුණ ඇතිව මෙම වැඩපිළිවෙළ ක්‍රියාවට නංවන බව ඔහු සඳහන් කළේය. උත්සව සමයේ ගැටුම් කිහිපයක් වාර්තා වී ඇති බවත්, ඒවා බොහොමයක් මත් පැන් පානය හේතුවෙන් ඇති කරගත් ආරාවුල් බවත් පොලිස් මාධ්‍ය ප්‍රකාශකවරයා පෙන්වා දුන්නේය. බීමත්ව රිය නොපදවන ලෙසත්, සාමකාමී ලෙස අවුරුදු සතුට භුක්ති විඳින ලෙසත් තමා ඉල්ලා සිටින බවත්, බීමත්ව රිය පදවන්නන් කෙරෙහි නීතිය තදින් ක්‍රියාත්මක කරන බවත් හෙතෙම අද දෙරණට කියා සිටියේය.", "URL": "https://sinhala.adaderana.lk/news.php?nid=33258", "Category": null, "Parent URL": null}