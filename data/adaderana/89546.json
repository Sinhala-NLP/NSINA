{"Source": "Adaderana", "Timestamp": "May 21, 2018 07:01 pm", "Headline": " නුවරඑළිය - හැටන් ප්‍රධාන මාර්ගයේ ස්ථාන කිහිපයකම පස් කඳු කඩා වැටෙයි", "News Content": "මධ්‍යම කඳුකරයේ බටහිර බැවුම් ප්‍රදේශවලට ඇද හැලෙන අධික වර්ෂාවත් සමඟ ඉහළ කොත්මලේ ජලාශයේ වාන් දොරටු 4ක් විවෘත කර ඇත. තව දුරටත් වැසි ලැබෙමින් පවතින නිසා වේල්ලට පහලින් කොත්මලේ ඔය දෙපස පදිංචිකරුවන් සැලකිලිමත්ව සිටින ලෙස එම විදුලි බලාගාරයේ ඉංජිනේරුවන් ඉල්ලා සිටියි. අධික වර්ෂාවත් සමග ඩෙවොන් දිය ඇල්ලේද ජල ධාරිතාව ඉහළ ගොස් ඇති අතර , ඉහළ කොත්මලේ ජලාශයේ වාන් දොරටු විවෘත කිරීමත් සමඟ සෙන්ක්ලෙයාර් දිය ඇල්ලේද ජල ධාරිතාව ඉහළ ගොස් ඇත. නුවරඑළිය හැටන් ප්‍රධාන මාර්ගයේ ස්ථාන කිහිපයකම පස් කඳු කඩා වැටී ඇති අතර තව දුරටත් පවතින වර්ෂාවත් සමඟ පස් කඳු කඩා වැටීමේ අවධානමක් පවතින නිසා එම මාර්ගවල වාහන ධාවනය කිරීමේදී සැලකිලිමත් ලෙස සෙමින් රිය ධාවනය කරවන ලෙස පොලීසිය රියදුරන්ගෙන් ඉල්ලා සිටියි. හැටන් නගරයේද අතුරු මාර්ග කිහිපයක ජලයෙන් යට වීම නිසා ජන ජිවීතයට ගැටළු රැසක් මතු වී ඇත.", "URL": "https://sinhala.adaderana.lk/news.php?nid=89546", "Category": null, "Parent URL": null}