{"Source": "Adaderana", "Timestamp": "July 18, 2019 11:06 am", "Headline": "මියන්මාරයේ ව්‍යවස්ථාවට පක්ෂව-විපක්ෂව නැගුණ විරෝධය", "News Content": "මියන්මාරයේ නායිකා අවුන් සාන් සු කි විසින් ගෙන එන ලද ව්‍යවස්ථා සංශෝධනයකට පක්ෂව සහ එරෙහිව යැන්ගොන් නුවරදී විරෝධතා පවත්වා තිබේ. එම විරෝධතාවලට දහස් ගණනින් පුද්ගලයන් සහභාගි වී සිටියේය. හමුදා බලතළ අවම කෙරෙන පරිඳි ව්‍යවස්ථා සංශෝධනයක් සිදුකිරීමට මියන්මාරයේ නායිකා අවුන් සාන් සු කි යෝජනා කර තිබේ. ඊට ඇතැම් පාර්ශ්වයන් සහාය පළකරන නමුත් තවත් පුද්ගලයන් විරෝධය ප්‍රකාශ කර තිබුණි. ව්‍යවස්ථා සංශෝධනයේ සඳහන් කරුණු සියල්ලම දින කිහිපයකදී පාර්ලිමේන්තුවේ විවාදයට ගැනීම කළ නොහැකි බව පවසන පිරිස් අදාළ විවාදයට දින කිහිපයක් පමණක් වෙන් කිරීම සම්බන්ධයෙන් විරෝධය පල කරයි. කෙසේ නමුත් 2008 ව්‍යවස්ථාව සංශෝධනය විය යුතු බවද ඔවුන් පෙන්වා දුන්නේය. දශක ගණනාවක සිට මියන්මාරයේ පාලනය කරගෙන යනු ලබන්නේ හමුදා ජුන්ටාවක් විසින්. 2015 වර්ෂයේ පැවති මහමැතිවරණයේදී අවුන් සාන් සු කි විශිෂ්ට ලෙස ජයගනිමින් යළිත් එරට පාලන බලය හිමිකර ගත්තේය. කෙසේ වෙතත් පවතින ව්‍යවස්ථාවට අනුව ඇයට හමුදා ජුන්ටාව සමඟින් හවුල් පාලනයක් ගෙන යෑමට සිදුව තිබේ.", "URL": "https://sinhala.adaderana.lk/news.php?nid=114410", "Category": null, "Parent URL": null}