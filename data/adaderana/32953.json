{"Source": "Adaderana", "Timestamp": "April 2, 2013 05:41 pm", "Headline": " මකර කටට දැමූ මුදල් ආයෙ ගනු බෑ", "News Content": "ලංකාවේ බැංකුවලින් 25% ක් පමණ ණයට මුදල් ලබාදී ඇත්තේ ලංකා ඛනිජ තෙල් සංස්ථාවටත්, විදුලිබල මණ්ඩලයටත් බව ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය,ආචාර්ය සරත් අමුණුගම මහතා පවසයි. එම මුදල් ආපසු නොලැබෙන බවත්, ඒවා මකර කටට දැමුවාසේ සැලකිය යුතු බවත් අමාත්‍යවරයා කියා සිටියි. දේශීය ඉතිරි කිරීම් වර්ධනය කිරීමට කටයුතු කළ යුතු බවත්, එසේ කරනු ලැබුවහොත් විදේශයන්ගෙන් මුදල් ලබාගැනීමේ අවශ්‍යතාවක් පැනනොනඟින බවත් හෙතෙම කියා සිටියේ අද ( 02) ජාතික ඉතිරි කිරීමේ බැංකුවේ 226 වන ශාඛාව තලවතු‍ගොඩ ප්‍රදේශයේ විවෘත කිරීමේ අවස්ථාවට එක්වෙමිනි. රටේ සංවර්ධනයට බෙහෙවින් සහය ලබාදෙන්නේ ඉහළ පාන්තිකයන් නොව මධ්‍යම පාන්තික ජනතාව බවද අමුණුගම මහතා එහිදී පෙන්වා දුන්නේය. මේ හේතුවෙන් සුළු හා මධ්‍යම පරිමාණ ව්‍යාපෘති වැඩිවිය යුතු බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32953", "Category": null, "Parent URL": null}