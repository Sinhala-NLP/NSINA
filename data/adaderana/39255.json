{"Source": "Adaderana", "Timestamp": "December 2, 2013 07:18 am", "Headline": "ගිනි කමිටුවක් පත්කරන්න සූදානම්", "News Content": "බණ්ඩාරනායක සම්මන්ත්‍රණශාලා පරිශ්‍රයේ පිහිටි තාවකාලික ගොඩනැගිල්ලක හටගත් ගින්නෙන් විනාශයට පත් වු නව නිපයුම් සම්බන්ධයෙන් සහ ඉදිරියේ දී ඒ වෙනුවෙන් ගත යුතු ක්‍රියාමාර්ග පිළිබඳව සොයා බැලීම සඳහා විශේෂ කමිටුවක් පත් කිරීමට තීරණය කර තිබේ. තාක්ෂණ පර්යේෂණ හා පරමාණුක බලශක්ති අමාත්‍ය පාඨලි චම්පික රණවක මහතාගේ උපදෙස් මත මෙම කමිටුව පිහිටු වීමට තීරණය වී ඇත. බණ්ඩාරනායක සම්මන්ත්‍රණශාලා පරිශ්‍රයේ පිහිටා තිබු තාවකාලික ගොඩනැගිල්ලක් පසුගිය සෙනසුරාදා හටගත් ගින්නකින් සම්පුර්ණයෙන්ම විනාශයට පත්විය. අදාළ ගින්න හටගන්නා අවස්ථාවේ දී එම ගොඩනැගිල්ල තුළ නව නිපයුම්කරුවන්ගේ භාණ්ඩ ප්‍රදර්ශනයක් පැවති අතර ගින්නෙන් එම භාණ්ඩ ද විනාශයට පත්වූ බව වාර්තා විය. මේ අනුව ගින්නෙන් විනාශ වු භාණ්ඩ පිළිබඳව පැමිණිලි ඉදිරිපත් කිරීම සඳහා විශේෂ පැමිණිලි ඒකකයක් අමාත්‍යංය විසින් ස්ථාපිත කර තිබේ. තාක්ෂණ පර්යේෂණ හා පරමාණුක බලශක්ති අමාත්‍යංශය කියා සිටියේ ඊයේ පස්වරුව වන විට මෙම ඒකකය සඳහා පැමිණිලි 83ක් ලැබී තිබුණු බවයි. කෙසේ වෙතත් ස්ථාපිත කිරීමට යොජිත නව කමිටුව මඟින් අදාළ පැමිණිලි සම්බන්ධයෙන් විමර්ශන සිදු කිරීමට නියමිතය. ඒ අනුව ඉදිරි දින කිහිපය තුළ දී අදාළ නව නිපයුම්කරුවන් දිරි ගැන්වීම සඳහා සිදු කළ හැකි ක්‍රමවේදයන් පිළිබඳව යොජනා ඉදිරිපත් කරනු ඇති බව තාක්ෂණ පර්යේෂණ හා බලශක්ති අමාත්‍යංය සඳහන් කරයි.", "URL": "https://sinhala.adaderana.lk/news.php?nid=39255", "Category": null, "Parent URL": null}