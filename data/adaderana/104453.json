{"Source": "Adaderana", "Timestamp": "February 16, 2019 12:19 pm", "Headline": "මෙල්බර්න් රෙනගේඩ්ස් ඔස්ට්‍රේලියා බිග් බෑෂ් ලීග් අවසන් තරගයට", "News Content": "ඔස්ට්‍රේලියා බිග් බෑෂ් ලීග් ක්‍රිකට් තරගාවලියේ අවසන් තරගය සඳහා සුදුසුකම් ලබා ගැනීමට මෙල්බර්න් රෙනගේඩ්ස් කණ්ඩායම සමත් විය. ඒ අවසන් පූර්ව තරගයේදී සිඩ්නි සික්සර්ස් කණ්ඩායම පරාජයට පත් කරමිනි. දෙවන අවසන් පූර්ව තරගයේ කාසිය වාසිය දිනූ මෙල්බර්න් රෙනගේඩ්ස් කණ්ඩායම ප්‍රථමයෙන් පන්දුවට පහරදීමට සිඩ්නි සික්සර්ස් කණ්ඩායම ආරාධනා කළේය. ඒ අනුව පිටියට පිවිසි සිඩ්නි සික්සර්ස් කණ්ඩායම නියමිත පන්දුවාර 20 අවසානයේදී කඩුලු 3ක් දැවි ලකුණු 180ක් රැස් කළේය. සිඩ්නි සික්සර්ස් කණ්ඩායම වෙනුවෙන් ජොෂ් ෆිලිප් ලකුණු 52ක් සහ ඩැනියෙල් හියුස් ලකුණු 52ක් රැස් කළේය. ලකුණු 181ක ජයග්‍රාහී ඉලක්කය හඹායමට පිටියට පිවිසි මෙල්බර්න් රෙනගේඩ්ස් කණ්ඩායම පන්දුවාර 19යි පන්දු 5කදී කඩුලු 7ක් දැවි එම ඉලක්කය පසු කර ගියේය. මෙල්බර්න් රෙනගේඩ්ස් කණ්ඩායම වෙනුවෙන් ආරෝන් ෆින්ච් ලකුණු 44ක් රැස් කිරීමට සමත් විය. ඒ අනුව ඔස්ට්‍රේලියානු බිග් බෑෂ් ලීග් ක්‍රිකට් තරගාවලියේ අවසන් තරගය මෙල්බර්න් රෙනගේඩ්ස් කණ්ඩායම සහ මෙල්බර්න් ස්ටාර්ස් කණ්ඩායම අතර හෙට පැවැත්වීමට නියමිතයි.", "URL": "https://sinhala.adaderana.lk/news.php?nid=104453", "Category": null, "Parent URL": null}