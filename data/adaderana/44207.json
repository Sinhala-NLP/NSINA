{"Source": "Adaderana", "Timestamp": "June 25, 2014 07:20 am", "Headline": "ඉන්දීය අග්‍රාමාත්‍යවරයාට ජයලලිතාගෙන් තවත් ලිපියක්", "News Content": "ශ්‍රී ලංකා නාවික හමුදාව විසින් ඉන්දීය ධීවරයින් අත්අඩංගුවට ගැනීම සම්බන්ධයෙන් තමිල්නාඩු ප්‍රධාන අමාත්‍යවරිය විසින් ඉන්දීය අග්‍රාමාත්‍යවරයා වෙත නැවතවරක් ලිපියක් යොමු කර තිබේ. ඉන්දීය මාධ්‍ය වර්තා කරන්නේ ඉන්දී ධීවරයින් අත්අඩංගුවට ගැනීම නතර කරන ලෙස ශ්‍රී ලංකා රජයට බල කරන ලෙස ඉල්ලා තමිල්නාඩු ප්‍රධාන අමාත්‍යවරිය විසින් මේ ලිපිය යොමු කර ඇති බවයි. ශ්‍රී ලංකා බලධාරීන් විසින් ඉන්දීය ධීවරයින් අත්අඩංගුවට ගැනීම වලක්වා ගැනීම කෙරෙහි ඉන්දීය අග්‍රාමාත්‍ය නරේන්ද්‍ර මෝඩිගේ පෞද්ගලික මැදිහත්වීමක් සිදුවිය යුතු බව ඇය පෙන්වා දෙයි. නීති විරෝධී ලෙස මෙරට මුහුදු සීමාවට ඇතුළු වු ඉන්දීය ධීවරයින් 11 දෙනෙකු කච්චතිව් හා නෙදුන්තිවු දුපත් ආශ්‍රිත මුහුදු ප්‍රදේශයේ දී නාවික හමුදාව විසින් අත්අඩංගුවට ගන්නා ලදී. අදාළ ධීවරයින් අත්අඩංගුවට ගැනීම සම්බන්ධයෙන් තමිල්නාඩු ප්‍රධාන අමාත්‍ය ජයලලිතා ජයරාම් ඉන්දීය අග්‍රාමාත්‍යවරයා වෙත මෙලෙස ඒ පිළිබඳව ලිඛිතව දැනුම් දී ඇති බව ඉන්දීය මාධ්‍ය වාර්තා කළේය. පසුගිය දා මෙරට අත්අඩංගුවේ සිට නිදහස් කරනු ලැබු ඉන්දීය ධීවරයින්ගේ යාත්‍රා සහ ධීවර ආම්පන්න ද නිදහස් කර දෙන ලෙස ඉන්දීය අග්‍රාමාත්‍යවරයාගෙන් තමිල්නාඩු ප්‍රධාන අමාත්‍යවරිය ඉල්ලා සිටියි. එමෙන්ම කච්චතිව් දුපතට සම්බන්ධ ඉන්දු ලංකා ගිවිසුමේ ව්‍යවස්ථානුකූලභාවය සම්බන්ධයෙන් ඉන්දීය ශ්‍රේෂ්ඨාධිකරණය වෙත ගොණු කර ඇති පෙත්සම පිළිබඳ නැවතවරක් අවධානය යොමු කරන ලෙස අදාළ ලිපිය මගින් ජයලලිතා ජයරාම් ඉන්දීය අග්‍රාමාත්‍යවරයාගෙන් වැඩිදුරටත් ඉල්ලීමක් කර ඇත. මේ අතර භාරතීය ජනතා පක්ෂයේ නායක සුබ්‍රමනියම් සාමි විසින්ද තමිල්නාඩු ප්‍රධාන අමාත්‍ය ජයලලිතා ජයරාම් වෙත ලිපියක් යොමු කර තිබේ. දෙරටේ ධීවර ගැටලුව විසඳා ගැනීම සඳහා ජනාධිපති මහින්ද රාජපක්ෂ මහතා හමුවී සාකච්ජා පැවැත්වීමට පියවර ගන්නා ලෙස සුබ්‍රමනියම් සාමි අදාළ ලිපිය මගින් දැනුම් දී ඇත. ඉන්දීය ධීවරයින් මුහුදු සීමා උල්ලංඝණය කිරීම තුළින් සිදුවන හානිය පිළිබඳව සොයා බැලීමට ශ්‍රී ලංකා උතුරු ප්‍රදේශයේ සංචාරක නිරත වන ලෙසද තමිල්නාඩු ප්‍රධාන අමාත්‍යවරියගෙන් භාරතීය ජනතා පක්ෂයේ නායකයා ඉල්ලීමක් කර තිබේ.", "URL": "https://sinhala.adaderana.lk/news.php?nid=44207", "Category": null, "Parent URL": null}