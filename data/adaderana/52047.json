{"Source": "Adaderana", "Timestamp": "June 16, 2015 08:01 pm", "Headline": "බවුසරය හා බස් රිය ගැටී 18 ක් රෝහලේ ", "News Content": "කොටගල ඛණිජතෙල් නීතිගත සංස්ථා තෙල් ගබඩා සංකීර්ණයේ සිට නුවරඑළිය දක්වා ධාවනය වුණු බවුසරයක් හා නුවරඑළිය සිට තලවාකැලේ දක්වා ධාවනය වූ පෞද්ගලික බස්රථයක් මුහුණට මුහුණලා ගැටීමෙන් 18 දෙනෙකු තුවාල ලබා රෝහල් ගත කර තිබේ.ඉන්ධන ප‍්‍රවාහන බවුසරයේ රියදුරා ඇතුළු බස්රථයේ ගමන්ගත් මගීන් දහඅට දෙනෙකු මෙලෙස ලිඳුල රෝහලට ඇතුළත් කර ඇති බව අද දෙරණ වාර්තාකරු පවසයි.අද (16) දහවල් 12.15 ට පමණ මෙම අනතුර සිදුවී ඇති අතර අධික වේගයෙන් ප‍්‍රතිවිරුද්ධ දිශාවෙන් ධාවනය වූ පෞද්ගලික බස්රථය ධාවනය වෙමින් තිබූ ඉන්ධන ප‍්‍රවාහන බවුසරයේ ගැටී මෙම අනතුර සිදුවී ඇති බව ලිඳුල පොලීසිය කියා සිටියි.අනතුරින් තුවාල ලැබූ ඉන්ධන ප‍්‍රවාහන බවුසරයේ රියදුරාගේ තත්වය බරපතළ බැවින් ඔහුව නුවරඑළිය රෝහලට මාරු කිරීමෙන් පසුව ඔහුව නැවතත් වැඩිදුර ප‍්‍රතිකාර සඳහා මහනුවර ශික්ෂණ රෝහලට මාරුකරයවා තිබේ. ලිඳුල රෝහලේ ප‍්‍රතිකාර ලබන බස්රථයේ ගමන්ගත් මගීන් අතර කුඩා ළමුන් දෙදෙනෙකුද සිටින බව ලිඳුල රෝහලේ ප්‍රකාශකයෙක් කියා සිටියේය.අනතුර සිදුවී ඇත්තේ තලවාකැලේ නුවරඑළිය ප‍්‍රධාන මාර්ගයේ ලෝගී වත්ත අසලදී වන අතර මෙම අනතුර දැකබලා ගැනීමට පැමිණි ත‍්‍රීරෝදරථයක් හා මෝටර්රථයක් අනතුරට පත්වීමෙන් ත‍්‍රීරෝදරථයේ ගමන්ගත් තිදෙනෙකු පස්වරු 2.00 ට පමණ ලිඳුල රෝහලට ඇතුළත්කර තිබේ. එම අනතුරින් තුවාල ලැබූ කුඩා ළමයෙකුගේ තත්ත්වය බරපතළ බව ලිඳුල රෝහලේ ප‍්‍රකාශකයා කියා සිටියේය.මධ්‍යම කඳුකරයට ඇදහැළෙන ධාරානිපාත වර්ෂාවත් සමග නුවරඑළිය, හැටන් ප‍්‍රධාන මාර්ගයත් හැටන්, කොළඹ ප‍්‍රධාන මාර්ගයත් ලිස්සනසුළු බැවින් එම මාර්ගවල වාහන ධාවනය කිරීමේදී ඉතා සැලකිළිමත් ලෙස රිය ධාවනය කරන මෙන් පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=52047", "Category": null, "Parent URL": null}