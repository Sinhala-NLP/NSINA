{"Source": "Adaderana", "Timestamp": "May 16, 2011 01:07 pm", "Headline": "සාකච්ඡා වලින් අපේක්ෂිත විසඳුම් තවමත් ලැබී නෑ - සුමන්දිරන්", "News Content": "රජය සමඟ දේශපාලන විසඳුමක් සම්බන්ධයෙන් සාකච්ඡා වට 6ක් මේ වන විට පවත්වා ඇතත් සිය පක්ෂයේ අපේක්ෂිත විසඳුම් මේ වන තෙක් ලැබී නොමැති බව ද්‍රවිඩ ජාතික සන්ධානය පවසයි. එහෙත් බලය බෙදීමක් සම්බන්ධයෙන් සිය පක්ෂය ඉදිරිපත් කර ඇති යෝජනා පිළිබඳ රජයෙන් යහපත් ප්‍රතිචාරයක් ලැබෙනු ඇතැයි තවදුරටත් අපේක්ෂා කරන බව එම පක්ෂයේ පාර්ලිමේන්තු මන්ත්‍රී එම්.සුමන්දිරන් මහතා සඳහන් කළේය. මේ හේතුවෙන් ඉදිරි සාකච්ඡා වට සඳහා ද අපේක්ෂා සහගතව සහභාගී වන බව එම්.සුමන්දිරන් මහතා ප්‍රකාශ කළේය. පසුගිය සාකච්ඡා වටයේ දී සෙනට් සභාවක් පත්කිරීම සම්බන්ධයෙන් ර‍ජයේ පාර්ශවයෙන් ලැබුණු යෝජනාව පසුව සලකා බැලීමට සිය පක්ෂයේ සාමාජිකයින් එකඟත්වය පල කළ බව මන්ත්‍රීවරයා පෙන්වා දෙයි. පළමුව බලය බෙදීම සම්බන්ධයෙන් සිය පක්ෂයේ යෝජනා පිළිබඳ රජයේ ප්‍රතිචාරය අපේක්ෂා කරන බව ඔහු සඳහන් කළේය. ලබන ජුනි 23 වැනිදා රජය සමඟ මීළඟ සාකච්ඡා වාරය පැවැත්වෙන බවත් එහිදි දේශපාලන විසඳුමක් සම්බන්ධයෙන් වන බලය බෙදීමේ යෝජනා පිළිබඳ දීර්ඝ වශයෙන් සාකච්ඡා කෙරෙන බව එම්.සුමන්දිරන් මහතා ප්‍රකාශ කළේය.", "URL": "https://sinhala.adaderana.lk/news.php?nid=16135", "Category": null, "Parent URL": null}