{"Source": "Adaderana", "Timestamp": "July 19, 2019 12:31 pm", "Headline": "දස හැවිරිදි දැරියක් දුෂණය කළ දෙදරු පියෙක් පහරදීමෙන් මරුට", "News Content": "දස හැවිරිදි දැරියකට බරපතළ ලිංගික අපරාධයක් සිදුකොට පොලීසියෙන් සැඟවී සිටි පුද්ගලයකු අද(19) අළුයම දැරිය දූෂණය කළ ස්ථානයටම රැගෙගොස් පහර දී ඝාතනය කර ඇති බව ගල්කිරියාගම පොලීසිය පවසයි. මෙසේ ඝාතනයට ලක්ව ඇත්තේ ගල්කිරියාගම පොලිස් බල ප්‍රදේශ දඹුලු, හල්මිල්ලෑව, හබරත්තාවල ප්‍රදේශයේ පදිංචි ඩී.එම්. දසනායක නැමති 50 හැවිරිදි දෙදරු පියෙකි. දඹුලු හල්මිල්ලෑව හබරත්තාවල ප්‍රදේශයේ දරුවන් පස්දෙනෙකුගෙන් යුත් ඉතා අසරණව සිටින පවුලක දස හැවිරිදි දැරියක් මෙම පුද්ගලයා විසින් රවටා ගෙන පසුගිය දිනෙක අදාළ සැකකරුගේ වම්බටු හේනක් වෙත රැගෙන ගොස් මෙම අපරාධය සිදු කොට ඇති බව දෙමව්පියන් විසින් මීට දින කීපයකට ඉහතදී ගල්කිරියාගම පොලිසියට පැමිණිලි කර තිබුණි. අදාළ සැකරු පොලීසිය විසින් අත්අඩංගුවට ගැනීම සඳහා යන අවස්ථාවේදී ඔහු ප්‍රදේශයෙන් පලා ගොස් සිටි බව පොලීසිය පැවසීය. පසුව අද අළුයම් කාලයේනිවසක පිටුපස මෙම පුද්ගලයා රැඳී සිටින බවට ලද තොරතුරක් අනුව ප්‍රදේශයේ තරුණයන් පිරිසක් සහ අපරාධය සිදු වූ දැරියගේ පියා ඔහු අල්ලා ගැනීමට ගිය බව පසුව එම ස්ථානයේ දී ඇතිවූ ගැටුමකින් මෙම පුද්ගලයා මිය යන්නට ඇතැයි දැරියගේ මව කියා සිටියාය. පොලිස් ප්‍රශ්න කිරීම්වලදී හෙළි වී ඇත්තේ දස හැවිරිදි මෙම දැරිය ලිංගික අපයෝජනයට ලක්කොට ඔහුගේම තවත් මිතුරෙකුට මෙම දැරිය ලිංගික අපයෝජනයට ලබාදී තිබෙන බවයත් ඒ අනුව එම පුද්ගලයාද ප්‍රදේශයේම පදිංචිකරුවෙකු බවත් ඔහු මේ වන විට ප්‍රදේශයෙන් පලා ගොස් තිබෙන බව පොලීසිය කියයි. මෙම අපරාධය සිදු වූ දැරියගේ මව පොල් ගස් නැග ඉතා අසීරුතා මධ්‍යයේ දරුවන් පස් දෙනෙකු ජීවත් කරවීම සිදුකර තිබෙන අතර පසුගියදා අප ඒ පිළිබඳව ජනමාධ්‍ය මඟින් ද අප හෙළිදරව් කළෙමු. ජනමාධ්‍ය ප්‍රචාරයත් සමග බොහෝ දෙනෙකු මෙම පවුලට උදවු උපකාර කරමින් සිටියදී මෙම අපරාධය සිදුවී ඇතැයි පොලිසිය කියයි. ඝාතනය වූ පුද්ගලයාගේ මළ සිරුර පශ්චාත් මරණ පරීක්ෂණය සඳහා දඹුල්ල රෝහලේ මෘත ශරීරාගාරයේ තැන්පත් කොට තිබේ. දඹුල්ල රෝහල් පොලීසියේ ප්‍රකාශකයෙකු කියා සිටියේ ඝාතනය වූ පුද්ගලයා තුවාල සහිතව තවත් තරුණයන් පිරිසක් විසින් 19 දින අළුයම හතරට පමණ දඹුල්ල රෝහලට රැගෙන විත් භාරදී තිබෙන බවය. රැගෙන එන විටත් එම පුද්ගලයා මියගොස් තිබුණු බව දඹුල්ල රෝහල් පොලීසියේ ප්‍රකාශකයෙකු සඳහන් කළේය. අපරාධය සිදු වී දින කිහිපයක් ගත වන තුරුත් අපරාදේ සිදුකළ පුද්ගලයන් දෙදෙනා අත්අඩංගුවට ගැනීමට ගල්කිරියාගම පොලිසිය උත්සාහ කළ අදාළ සැකකරුවන් ප්‍රදේශයේ නොසිටි බව පොලීසිය සඳහන් කළේය. අතුරුදන්වී සිටින අයද දරුවන් සිටින විවාහකයෙකි. කෙසේ වෙතත් මෙම පහරදීම සම්බන්ධයෙන් අපරාධයට ලක්වූ දැරියගේ පියා ඇතුළු තවත් තරුණයන් කිහිපදෙනෙකු ප්‍රශ්න කිරීම සඳහා පොලිස් බාරයට ගෙන ඇති බව ගල්කිරියාගම පොලිසිය කියයි. මෙම දැරියගේ පියා යුද හමුදාවේ සිට ඉවත්වූ අයෙකු වන අතර ආර්ථික දුෂ්කරතා මධ්‍යයේ එම මව කුලී වැඩ කරමින් පොල් ගස් නැග පොල් කඩමින් මෙම දරුවන් පස් දෙනකු ජීවත් කරවූ බව ප්‍රදේශවාසීහු කියති. මෙම ඝාතනය සම්බන්ධයෙන් ගල්කිරියාගම පොලීසිය වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=114496", "Category": null, "Parent URL": null}