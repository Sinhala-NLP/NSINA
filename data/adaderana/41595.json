{"Source": "Adaderana", "Timestamp": "March 6, 2014 04:18 pm", "Headline": "හොරෙන් සෞදි යන්න හැදූ කාන්තාවන් 13ක් කොටු ", "News Content": "නීති විරෝධි අයුරින් සෞදි අරාබියේ රැකියා සඳහා පිටත්ව යාමට උත්සහ කළ කාන්තාවන් 13දෙනෙකු කටුනායක ගුවන් තොටුපළේදි අත්අඩංගුවට ගෙන තිබේ. විදේශ සේවා නියුක්ති කාර්යංශ විශේෂ විමර්ශන ඒකකය මගින් මොවුන් අත්අඩංගුවට ගෙන ඇති බව සඳහන් වෙයි. සංචාරක වීසා මගින් ඩුබායි බලා පිටත්ව යන මුවාවෙන් මෙම පිරිස ‍සෞදි රැකියා සඳහා පිටත්ව යාමට උත්සහ කර ඇති බව විදේශ සේවා නියුක්ති කාර්යංශය පවසයි. විදේශ රැකියා සඳහා යාමට අවශ්‍ය වන ගෘහ පාලිකා පුහුණුව, වෛද්‍ය වාර්තා ඇතුළු ලිපි ලේඛණ ලබාදීමට අපොහොසත් බැවින් මෙම කාන්තාවන් නීති විරෝධිව පිටත්ව යාමට උත්සහ දරා ඇති බව එම කාර්යංශය පෙන්වා දෙයි. අත්අඩංගුවට ගත් කාන්තාවන් කොළඹ, ගම්පහ, කිරිඳිවැල, කිලිනොච්චිය සහ වැලිකන්ද යන ප්‍ර දේශ වල පදිංචිකාරියන් වන අතර ඔවුන් සතුව ගමන් බලපත්‍ර 2ක බැගින් තිබු බව ද විදේශ සේවා නියුක්ති කාර්යංශය සඳහන් කරයි. මොවුන් සම්බන්ධයෙන් නීතිමය ක්‍රියාමාර්ග ගැනීමට නියමිත බව එම කාර්යංශය වැඩිදුරටත් අවධාරණය කර සිටියි.", "URL": "https://sinhala.adaderana.lk/news.php?nid=41595", "Category": null, "Parent URL": null}