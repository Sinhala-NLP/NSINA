{"Source": "Adaderana", "Timestamp": "January 11, 2011 04:21 pm", "Headline": "ගුරු මාරු වලට මාරු වී විදුහල්පතිවරුන් හිතුමනාපෙට වැඩ", "News Content": "ගුරු ස්ථානමාරු සම්බන්ධයෙන් විදුහල්පතිවරුන්ගේ අත්තනෝමතික කි‍්‍රයාකලාපය හේතුවෙන් පාසල් කටයුතු අඩාල වන තත්ත්වයක් නිර්මාණය වී ඇතැයි ලංකා ගුරු සංගම‍ය පවසයි. ලංකා ගුරු සංගමයේ ලේකම් ජෝශප් ස්ටාලින් මහතාගේ අත්සනින් යුතුව නිවේදනයක් නිකුත් කරමින් මේ බව සඳහන් කර ඇති අතර නිවේදනය පහත පරිදිය. බස්නාහිර පළාතේ කලාප අධ්‍යාපන කාර්යාල 11 ට අයත් එකම පාසලේ වසර 10 ක සේවා කාලයක් සම්පූර්ණ කර ඇති ගුරුවරුන් විධිමත් ගුරුමාරු මණ්ඩල හරහා ස්ථාන මාරු කිරීමට ගත් තීරණය මත මාරු මණ්ඩල රැස්වී විධිමත් ව සිදු කරන ලද ස්ථාන මාරු කි‍්‍රයාත්මක නොකිරීමට සමහර පාසල්වල විදුහල්පතිවරුන් විසින් අත්තනෝමතික ලෙස පියවර ගෙන ඇත. පිළියන්දල, කැලණිය ඇතුළු සමහර අධ්‍යාපන කලාප වල පාසල් කිහිපයක විදුහල්පතිවරුන් විසින් විධිමත් ව ස්ථාන මාරු ලද ගුරුවරුන්ට එම පාසල්වල සේවයට වාර්තා කිරීමට ඉඩ නොදෙන අතර, එකම පාසලේ වසර ගණනාවක් සේවය කරන තමන්ට හිතවත් ගුරුවරු ස්ථාන මාරු ලැබ තිබියදී තම පාසලේම රඳවාගෙන ඇත. එසේ ම ගුරුමාරු මණ්ඩල විසින් සිදු කරන ලද ස්ථාන මාරු තම අභිමතය පරිදි විවිධ වුවමනා එපාකම් මත සමහර අධ්‍යාපන අධ්‍යක්ෂවරුන් වෙනස් කර ඇතිවා මෙන්ම අවලංගු කොට ද ඇත. මෙය ස්ථාන මාරු ලබා ඒ අනුව වැඩභාර ගත් ගුරුවරුන්ට සිදු කරන බරපතල අසාධාරණයකි. එපමණක් ද නොව පාසල් වල අධ්‍යයන කටයුතු අඩාල වී පාසල් කටයුතු අවුල් සහගත තත්ත්වයකට පත්වන තත්ත්වයක් උද්ගත වී ඇත. එය පාසල් දරුවන්ට ද කරන බරපතල අසාධාරණයකි.මේ පිළිබඳ ව කලාප අධ්‍යාපන අධ්‍යක්ෂවරුන්ද මේ දක්වා කිසිදු පියවරක් ගෙන නොමැත. එහෙත් සමහර විදුහල්පතිවරුන් විසින් මෙසේ අත්තනෝමතික ලෙස පාසල් පද්ධතිය අවුල් කිරීමට කටයුතු කර ඇති අතර, සමහර පාසල්වල එසේ පාසල් අවුල් වීමට හේතුව පාසලේ පැරණි ගුරුවරුන් මාරු කිරීම බව දෙමාපියන්ට හුවාදක්වමින් දෙමාපියන් ලවා ගුරුමාරුවීම්වලට විරුද්ධව උද්ඝෝෂණ පවත්වන තත්ත්වයක් ද උද්ගත වී ඇත. 2007/20 දරණ ජාතික මාරු ප‍්‍රතිපත්තියට අනුව ගුරුමාරු මණ්ඩල හරහා ගුරු මාරු සිදුවීම වැලැක්වීමට කටයුතු කෙරෙන්නේ නම් මාරු ප‍්‍රතිපත්තිය කි‍්‍රයාත්මක කිරීම වෙනුවෙන් ගුරු මාරුවීම්වලින් අසාධාරණයට ලක්වන ගුරුවරුන් සමග නීතිමය කි‍්‍රයාමාර්ගයකට යාමට කටයුතු කරන බව බස්නාහිර පළාත් අධ්‍යාපන ලේකම්තුමිය වෙත ලංකා ගුරු සංගමය දන්වා ඇත. දැනට බස්නාහිර පළාතේ මාරු මණ්ඩල හරහා සිදු කරන ලද ස්ථාන මාරුවීම් වහාම කි‍්‍රයාවට නැගීමට කටයුතු කරන ලෙස ඉල්ලා සිටින ලංකා ගුරු සංගමය විදුහල්පතිවරුන්ගේ අත්තනෝමතික කි‍්‍රයාකලාපය හේතුවෙන් එම පාසල්වල අධ්‍යාපන කටයුතු අඩාල වීමට හැර තිබීම සම්බන්ධයෙන් දැඩි විරෝධය පළ කර සිටියි.", "URL": "https://sinhala.adaderana.lk/news.php?nid=13425", "Category": null, "Parent URL": null}