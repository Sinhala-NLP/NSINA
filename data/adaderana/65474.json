{"Source": "Adaderana", "Timestamp": "October 28, 2016 12:23 pm", "Headline": "  අර්ජුන උදයංග වගේ පැනලා ගියේ නෑ", "News Content": "හිටපු මහබැංකු අධිපතිවරයා ඉකුත් සතියේදී තමාට හමුවූ බවත්, මංගල්‍යයකට සහභාගිවීමට යන බව පැවසූ බවත්, අගමැති රනිල් වික්‍රමසිංහ මහතා අද (28) පාර්ලිමේන්තුවේදී පැවසීය.හිටපු අධිපතිවරයා විදේශගතවීම ගැන මාධ්‍ය වාර්තා පළව ඇති බවට පා.ම වීරකුමාර දිසානායක මහතා ඇසූ ප්‍රශ්නයකට පිළිතුරු දෙමින් අගමැතිවරයා මේ බව ප්‍රකාශ කළේය.අගැමතිවරයා එම ප්‍රශ්නයට පිළිතුරු දෙමින් කියා සිටියේ \"උදයංග වීරතුංග වගේ පැනලා ගියේ නෑ\" යනුවෙනි.කෝප් වාර්තාව ඉදිරිපත් කරමින් එහි නිර්දේශ ඉදිරිපත් කළ එහි සභාපති සුනිල් හඳුන්නෙත්ති මහතාට ස්තූතිය පළ කරන බවද අගමැතිවරයා කියා සිටියේය.සභාවේ සිටින අයට මෙම වාර්තාවේ නිර්දේශ පිළිගැනීමට මෙන්ම නොපිළිගැනීමට ද අයිතියක් ඇති බවත්, දැන් කළ යුත්තේ නීතිපතිවරයා වෙත මෙය ඉදිරිපත් කර ඉදිරි ක්‍රියාමාර්ග විමසීම බවත්, අගමැතිවරයා ප්‍රකාශ කළේය.තමන් පාසල් යන කාලේ ගුණදාස අමරසේකර මහතාගේ \"යළි උපන්නෙමි\" පොත කියූ බවත්, විපක්ෂයේ සිටින පිරිස පාර්ලිමේන්තුවේ දැන් කෑ ගසන හැටි දුටු විට එය සිහියට නැගෙන බවත්, අගමැතිවරයා පැවසුවේය.මේ අතර පා.ම දිනේෂ් ගුණවර්ධන මහතා කියා සිටියේ අය වැයට පෙර මෙම සුවිසල් මුල්‍ය වංචාව ගැන විවාදයක් ලබාදිය යුතු බවයි.පක්ෂ නායක රැස්වීමකදී ඒ ගැන සාකච්ඡා කර දිනයක් ලබාදෙන බවත්, විවාදයක් නොකර පැන නොයන බවත්, හිටපු ජනපතිගේ කාලයේ කෝප් වාර්තා 30ක් කුණු කූඩයට ගිය බවත්, කෝප් සභාපතිව සිටි විජයදාස රාජපක්ෂට තනතුර අහිමි කළ බවත්, කිරිඇල්ල මහතා පෙන්වාදුන්නේය.කෝප් කමිටු සාමාජික සුජීව සේනසිංහ මහතා කියා සිටියේ කෝප් කමිටුවේ අභ්‍යන්තර ක්‍රියාවලිය ඉතා රහසිගත වුවද සභාපතිවරයාගේ ඇතැම් ප්‍රකාශ මාධ්‍යවල පළවීම පිළිගත නොහැකි කරුණක් බවයි.කෝප් කමිටු අභ්‍යන්තර ක්‍රියාවලිය ගැන තමන් මාධ්‍ය හමුවේ කිසිවක් ප්‍රකාශ නොකළ බවද හෙතෙම පෙන්වාදුන්නේය.අමාත්‍ය රවුෆ් හකීම් මහතා ද නැගිසිටීමින් කියා සිටියේ කෝප් කමිටු අභ්‍යන්තරයේ සාකච්ඡා වන ඇතැම් දෑ මෙවැනි ස්ථානයකදී හෙළිදරව් කිරීම පිළිගත නොහැකි බවය.", "URL": "https://sinhala.adaderana.lk/news.php?nid=65474", "Category": null, "Parent URL": null}