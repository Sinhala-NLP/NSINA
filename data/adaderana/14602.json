{"Source": "Adaderana", "Timestamp": "March 4, 2011 11:14 am", "Headline": "හලාවත එජාප පෙත්සම අධිකරණයෙන් කුණු බක්කියට  ", "News Content": "හලාවත ප්‍රාදේශීය සභාව සඳහා එක්සත් ජනතා නිදහස් සන්ධානය මගින් ඉදිරිපත් කර ඇති නාම යෝජනා පත්‍රය ප්‍රතික්ෂේප කරන ලෙස ඉල්ලමින් එක්සත් ජාතික පක්ෂය විසින් ඉදිරිපත් කළ පෙත්සමක් අභියාචනාධිකරණය විභාගයට නොගෙන ප්‍රතික්ෂේප කර තිබේ. එකසත් ජාතික පක්ෂ මහ ලේකම් තිස්ස අත්තනායක මහතා විසින් අදාළ පෙත්සම ඉදිරිපත් කර තිබුණි. හලාවත ප්‍රාදේශීය සභාව සඳහා එක්සත් ජනතා නිදහස් සන්ධානය ඉදිරිපත් කළ නාම යෝජනා පත්‍රයේ තරුණයින්ගේ කාණ්ඩය සඳහා වයස අවුරුදු 35 ඉක්මවූ පුද්ගලයෙකු ඇතුළත් බව එම පෙත්සමින් සඳහන් කර තිබිණි. එමනිසා එම පෙත්සම ප්‍රතික්ෂේප කරන ලෙස එක්සත් ජාතික පක්ෂය අධිකරණයෙන් ඉල්ලා තිබිණි. එහෙත් ඊට අදාළව මූලික විරෝධතා මතුකළ එක්සත් ජාතික සන්ධානයේ මහ ලේකම් සුසිල් ප්‍රේමජයන්ත අමාත්‍යවරයා වෙනුවෙන් පෙනීසිටි නීතිඥවරුන් මෙම පෙත්සම නීතිය ඉදිරියේ පවත්වාගෙන යා නොහැකි බව සඳහන් කරනු ලැබීය. එම නිසා එම පෙත්සම ප්‍රතික්ෂේප කරන ලෙස ඔවුන් අධිකරණයෙන් ඉල්ලා ඇත. එම මූලික විරෝධතා පිළිගත් අභියාචනාධිකරණය පෙත්සම විභාගයට නොගෙන ප්‍රතික්ෂේප කිරීමට තීන්දු කරනු ලැබීය.", "URL": "https://sinhala.adaderana.lk/news.php?nid=14602", "Category": null, "Parent URL": null}