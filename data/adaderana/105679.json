{"Source": "Adaderana", "Timestamp": "March 8, 2019 05:58 am", "Headline": "රටේ අනවශ්‍ය පරිභෝජන නැවැත්විය හැකකේ කාන්තාවටයි", "News Content": "රුපියල් අවප්‍රමාණය වන සහ රටේ මුදල් පිටරට වලට ඇදී යන අනවශ්‍ය පරිභෝජන රටාව නවතා ස්වදේශික අනන්‍යතාවය රකින රටට ඔබින පරිභෝජන රටාවක් හඳුන්වා දීම සඳහා පෙරමුණ ගත හැක්කේ මෙරට කාන්තා පරපුරට බව ජානිපෙ නායක විමල් වීරවංශ මහතා පවසයි. ඒ මහතා මේ බව පැවසූයේ ඊයේ (06) පැවති ලක්මව දියණියෝ සංවිධානය විසින් පැවැත්වූ ජගත් කාන්තා දින සමරුවේ ප්‍රධාන දේශනය පවත්වමිනි. එහිදී වැඩිදුරටත් අදහස් දක්වමින් විමල් වීරවංශ මහතා මෙසේද පැවසීය. “ජාත්‍යන්තර කාන්තා දිනය මුල් කර ගනිමින් ඔබ සමඟ මේ රට පිළිබඳව ගැඹුරු සාකච්ඡාවක් කළ යුතරි ඇති නිසයි මෙවැනි සැමරුමක් සංවිධානය වෙන්නේ. ලෝක ඉතිහාසය කෙසේ වෙතත් අපට ඇත්තේ කිසිවිටක කාන්තාවන්ට දෙවැනි කොට සැලකූ ඉතිහාසයක් නෙවෙයි. යුරෝපා ඉතිහාසය තුළ මුණ ගැසෙන වහල් යුගය හෝ වැඩවසම් යුගය අපේ රටේ ඉතිහාසය තුළ ඒ අර්ථයෙන් මුණුගැසෙන්නේ නැහැ. එමගින්ම පෙනී යනවා පෙරදිග අපි ගොඩනඟා ගෙන ඇති දැනුම් සම්ප්‍රදායන් අපරදිගට වඩා හරයාත්මකව වෙනස් කියලා. ඒ වෙනස තේරෙනවා නම් පමණයි මේ රටේ කාන්තාවන්ට පමණක් නොවෙයි, දූ දරුවන්ට පවා ගැලපෙන රටක් අපට නිර්මාණය කිරීමට හැකිවන්නේ. වැඩවසම් සමාජ ක්‍රමයක් මේ රටේ තිබුණා නම් තේ වතුවල වැඩ කිරීමට බ්‍රිතාන්‍ය අධිරාජ්‍යවාදීන්ට දකුණු ඉන්දියාවෙන් දෙමළ ජාතිකයන් ගෙන ඒමට වුවමනා වන්නේ නැහැ. ස්වදේශික සිංහල ජනයා එදා සුද්දාගේ වත්තේ වැඩ කිරීම ප්‍රතික්ෂේප කළා. එසේ ප්‍රතික්ෂේප කිරීමට හැකිවන්නේ ඒ වනවිටත් තමන්ට අනන්‍ය ජීවනෝපාය රටාවක් තිබෙනු නිසයි. සීගිරි ගලේ ලියූ කවි විමර්ශනය කළාම එහි කාන්තාවන් ලියූ කවිද තිබෙනවා. ඒ වගේම මහ රහතන් වහන්සේලාට ආරාම කුටි හෙවත් කටාරම් ලෙන් පරිත්‍යාග කළ අයගෙ නම් අතර කාන්තාවන්ගේ නම් ද කියවෙනවා. එම ඉතිහාසයෙන් පෙනී යන්නේ මෙරට කාන්තාව සමාජ සංවර්ධන ක්‍රියාදාමය තුල සජීවී කොටස්කාරියක් වූ බව නොවේ ද? එදා ශිල්ප ශාස්ත්‍රයන් ලබාදුන් කේන්ද්‍රස්ථානය පන්සල වූවා. එහි ශිල්ප හැදෑරුවන් අතර කාන්තාවන් ද වූවා. අපේ ඓතිහාසික ගමන තුළ අපට අනන්‍ය වූ දැනුම් සම්භාරයක් නිර්මාණය වී තිබෙනවා. අපටම අනන්‍ය වූ ආහාර පරිභෝජන රටාව දෙස බලන්න. එය නිර්මාණය වීමේදී කාන්තාවන්ගේ දායකත්වය ඉහළින්ම ලැබී තිබෙනවා. ගෙදර බුදුන් අම්මා කීවේ ඈත අතීතයේ සිටයි. බෞද්ධ සංස්කෘතියක් ඇතුළේ ජීවත් වන කෙනෙකුට බුදුන් වහන්සේ තමයි උතුම්ම සංකල්පය වන්නේ. නිවස තුළදී මව සමාන වන්නේ එවැනි සංකල්පයකටයි. මවගේ භූමිකාව ඉතිහාසයේ පටන් ඉතාමත් තීරණාත්මකව බලපා තිබෙනවා. නිදසුනක් ලෙස දුටුගැමුණු රජතුමාට මහා නරපතියකු බවට පත්වීමට එතුමන්ගේ මව වූ විහාර මහා දේවිය දැඩිසේ බලපෑවා. අපේ සංස්කෘතිය රැකුණේ නින්දා, අපහාස, ගැරහුම් මැද, නොසැලී තව භූමිකාව ඉටු කළ මව්වරුන් නිසයි. ඒ නිසයි සුද්දට මේ රට අවුරුදු 500ක් යටත් කරගෙන සිටියත් සංස්කෘතික වශයෙන් කණපිට හැරවීමට නොහැකි වුණේ. ඒක තමයි මේ පොළොව රැකිලා තිබෙන බලය.“", "URL": "https://sinhala.adaderana.lk/news.php?nid=105679", "Category": null, "Parent URL": null}