{"Source": "Adaderana", "Timestamp": "November 17, 2013 09:47 pm", "Headline": "ගුරු පවුර රක්ෂණය මහඇමතිගේ දේශපාලන ව්‍යාපෘතියක් ", "News Content": "බස්නාහිර පළාත් මහ ඇමතිවරයා සිය දේශපාලන ව්‍යාපෘතියක් ලෙස “ගුරු පවුර” නමින් රක්ෂණ ක‍්‍රමයක් අරඹා මේ වන විට බස්නාහිර පළාත් අධ්‍යාපන ලේකම්වරයාගේ සිට විදුහල්පතිවරුන් හරහා ගුරුවරුන්ට බලපෑම් කිරීමේ උත්සාහයක නිරත වන බවට ලංකා ගුරු සංගමය චෝදනා කරයි. රාජ්‍ය සේවකයින් වෙනුවෙන් අග‍්‍රහාර රක්ෂණය අනිවාර්යයෙන් කි‍්‍රයාත්මක වෙමින් තිබියදී බස්නාහිර පළාත් මහ ඇමතිවරයා සිය දේශපාලන ව්‍යාපෘතියක් මේ ඔස්සේ ක්‍රියාත්මක කරන බවට එහි ප්‍රධාන ලේකම් ජෝසප් ස්ටාලින් මහතා පෙන්වාදෙයි. ඔහු ඒ පිළිබඳව නිකුත් කළ නිවේදනයක වැඩිදුරටත් මෙසේද සඳහන්ය. ගුරු පවුර රක්ෂණයට එකඟ නොවූ ගුරුවරුන්ගේ තොරතුරු එක්රැස් කිරීම හෙළාදකිමු රාජ්‍ය සේවකයින් වෙනුවෙන් අග‍්‍රහාර රක්ෂණය අනිවාර්යයෙන් කි‍්‍රයාත්මක වෙමින් තිබියදී බස්නාහිර පළාත් මහ ඇමතිවරයා සිය දේශපාලන ව්‍යාපෘතියක් ලෙස “ගුරු පවුර” නමින් රක්ෂණ ක‍්‍රමයක් අරඹා ඇත. ශී‍්‍ර ලංකා රක්ෂණ සංස්ථාව සමග ඒකාබද්ධව කි‍්‍රයාත්මක කරන මෙම රක්ෂණයට මේ වන විට බස්නාහිර පළාත් අධ්‍යාපන ලේකම්වරයාගේ සිට විදුහල්පතිවරුන් දක්වා වන සියලූ නිලධාරීන් හරහා ගුරුවරුන්ට බලපෑම් කි‍්‍රයාත්මක කිරීමේ උත්සාහයක් දරමින් සිටී. මේ වන විට කැලණිය කලාප අධ්‍යාපන අධ්‍යක්ෂවරයා 2013.11.13 දිනැති ලිපියකින් මෙම රක්ෂණ ක‍්‍රමයට දායක නොවන ගුරුවරුන්ගේ නාම ලේඛනයක් තමන්ට ලබාදෙන ලෙස විදුහල්පතිවරුන්ට දන්වා ඇත. රක්ෂණ මූලධර්ම අනුව එකම හේතුවක් සම්බන්ධයෙන් ආයතන දෙකකින් රක්ෂණ ප‍්‍රතිලාභ ප‍්‍රතිපූරණය කළ නොහැකිය. අග‍්‍රහාර රක්ෂණ කි‍්‍රයාත්මක වෙමින් තිබියදී මෙවැනි බලපෑම් කිරීම බරපතළ තත්ත්වයකි. මෙම රක්ෂණ ක‍්‍රමයේ සාමාජිකයෙකු සඳහා බස්නාහිර පළාත් සභාව රුපියල් 450 ක් යොදවන බව ප‍්‍රකාශ කළත් එය පළාත් සභා අනුමැතියට යටත් ද යන්න පැහැදිළි නැත. එසේම මෙවැනි මුදලක් කිසියම් කොටසකට බැර කරන්නේ කුමන පදනමකින් ද යන්න ද ප‍්‍රශ්නයකි. මෙම රක්ෂණයට දායක වීමෙන් පසු බස්නාහිර පළාතෙන් වෙනත් පළාතකට ස්ථාන මාරු ලැබුවහොත් සිදුවන්නේ කුමක්ද යන්නත් පැහැදිළි නැත. මෙවැනි තත්ත්වයක බස්නාහිර පළාත් මහ ඇමතිවරයාගේ හුදු දේශපාලන ව්‍යාපෘතියක් කි‍්‍රයාත්මක කරනු වස් බස්නාහිර පළාත් අධ්‍යාපන නිලධාරීන් ගුරුවරුන්ට කරන බලපෑම් ලංකා ගුරු සංගමය දැඩි ලෙස හෙළා දකී. එසේම මෙම තත්ත්වය වහා අත්හිටුවා විදුහල්පතිවරු හා අධ්‍යාපන නිලධාරීන් හරහා ගුරුවරුන්ට කරන බලපෑම් නතර කරන ලෙසත්, ඔවුන් රක්ෂණ නියෝජිතයින් බවට පරිවර්තනය කර එම සේවාවන් හෑල්ලූ කිරීම නතර කරන ලෙසත් ලංකා ගුරු සංගමය බලකර සිටී. මෙයට, ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=38917", "Category": null, "Parent URL": null}