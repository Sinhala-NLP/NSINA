{"Source": "Adaderana", "Timestamp": "August 10, 2015 09:32 am", "Headline": "සාක්ෂරතාවය 100% කරනවා ", "News Content": "ජාතික සංවර්ධනයේදී පොළොන්නරුව දිස්ත්‍රික්කයට සිදු වූ අසාධාරණය නිවැරදි කිරිම සඳහා පස් අවුරුදු සැලැස්මක් ක්‍රියාවට නංවන බව ජනාධිපති මෛත්‍රිපාල සිරිසේන මහතා පවසයි.අධ්‍යාපන, සෞඛ්‍ය සහ කෘෂිකර්ම ක්ෂේත්‍ර සඳහා ප්‍රමුඛත්වයක් ලබා දෙමින් මෙම සැලැස්ම ක්‍රියාවට නංවන බව ජනාධිපතිවරයා සඳහන් කළේය.පොලොන්නරුව කලාප අධ්‍යාපන කාර්යාලයේ නව දෙමහල් ගොඩනැගිලි සංකීරණය විවෘත කිරිමේ අවස්ථාවට එක්වෙමින් ජනාධිපති මෛත්‍රිපාල සිරිසේන මහතා මේ බව ප්‍රකාශ කර තිබේ.ඉදිරි අධ්‍යාපන සැලැස්ම තුළ රටේ සමස්ත ජනතාවගේ සාක්ෂරතාවය සියයට සියයක් දක්වා ඉහළ නැංවීම රජයේ අරමුණ බව ද ජනාධිපතිවරයා මෙහිදී සඳහන් කළ බව ජනාධිපති මාධ්‍ය අංශය සඳහන් කළේය.අධ්‍යාපනයේ පවතින සියළු බාධා ඉවත් කර රටේ සියළු දරුවන්ට සම අධ්‍යාපන අවස්ථා ලබාදිමට වත්මන් රජය කැපවී සිටින බව ද ජනාධිපතිවරයා මෙහිදී සඳහන් කර තිබේ.ජාතික සංවර්ධන සැලසුම්වලදී උතුර, දකුණ, හෝ උතුරු මැද යනුවෙන් වෙනසක් නොමැති බවත්, නිසි සැලසුම් ඔස්සේ රටම පොදු සංවර්ධනයක් කරා ගෙන යාම වත්මන් රජයේ අපේක්ෂාව බවත් ජනාධිපතිවරයා මෙහිදි සඳහන් කළ බව ජනාධිපති මාධ්‍ය අංශය වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=53150", "Category": null, "Parent URL": null}