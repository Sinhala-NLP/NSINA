{"Source": "Adaderana", "Timestamp": "October 31, 2017 08:01 am", "Headline": "ඉන්දුනීසියාවේ රුවල් නැවක් කොළඹට එයි", "News Content": "ඉන්දුනීසියානු නාවික හමුදාවට අයත් රුවල් නෞකාවක් සුහද සංචාරයක් සඳහා කොළඹ වරායට පැමිණ තිබේ. “ බිමසුකී“ නමැති මෙම රුවල් නෞකාව ඊයේ දිනයේ කොළඹ වරායට සේන්දු වී ඇති අතර නාවික සම්ප්‍රදායානුකූලව ශ්‍රී ලංකා නාවික හමුදාව විසින් එම නෞකාව පිළිගෙන ඇති බව වාර්තා වෙයි. ඉන්දුනීසියානු රුවල් නෞකාවේ අණදෙන නිලධාරීවරයා සහ ඉන්දුනීසියානු තානාපතිවරයා, නාවික හමුදා මුලස්ථානයේ දී නව නාවික හමුදාපති වයිස් අද්මිරාල් සිරිමෙවන් රණසිංහ මහතා හමුවී සිය සුභාශිංෂන පිරිනමා තිබේ. අනතුරුව ඔවුන් ද්විපාර්ශවික වශයෙන් වැදගත් කරුණු කිහිපයක් පිළිබඳව සුහද පිළිසදරක ද නිරත වී ඇති අතර එම අවස්ථාව සනිටුහන් කරමින් සමරු තිළිණ හුවමාරුවක්ද සිදුකර ඇති බව නාවික හමුදාව සඳහන් කළේය. තෙදිනක් පුරා මෙම නෞකාව කොළඹ වරායේ නැංගූරම්ලා තැබෙන අතර එම කාලසීමාව තුළ සුහද ක්‍රීඩා තරඟ ඇතුළු වැඩසටහන් කිහිපයක් සඳහා නෞකාවේ කාර්යය මණ්ඩලය සහභාගී වීමට නියමිතය.", "URL": "https://sinhala.adaderana.lk/news.php?nid=79329", "Category": null, "Parent URL": null}