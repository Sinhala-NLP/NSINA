{"Source": "Adaderana", "Timestamp": "December 15, 2013 08:52 am", "Headline": "බිරිඳට වෙඩි තිබ්බාද? බිරිඳ වෙඩි තබා ගත්තාද? - සැමියා අත්අඩංගුවේ", "News Content": "දෙදරු මවක් වෙඩි තබා ඝාතනය කළ බවට සැකපිට ඇයගේ සැමියා අද (15) අලුයම අත්අඩංගුවට ගත් බව වෙන්නප්පුව පොලීසිය පවසයි. මිය ගොස් ඇත්තේ වෙන්නප්පුව - වැව පාර පදිංචිව සිටි රාජපක්ෂ මුදියන්සේලාගේ නිර්මලා ජීවන්ති (31) නම්වු දෙදරු මවක් බව අප වාර්තාකරු කියයි. ඊයේ 14 වැනි දින අලුයම 1.30 ට පමණ මෙම සිද්ධිය සිදුවී ඇත. යාබද නිවසේ පදිංචිව සිටින තම දියණියට ඇයගේ ස්වාමි පුරුෂයා විසින් වෙඩි තබා ඝාතනය කර ඇති බව මිය ගොස් ඇති කාන්තාවගේ පියා වන රාජපක්ෂ ආරච්චිලාගේ හෙන්රි ප්‍රේමලාල් (55) යන අය වෙන්නප්පුව පොලීසියට පැමිණිලි කරමින් පවසා තිබුණි. ඒ අනුව පරීක්ෂණ සිදු කර ඇති පොලීසිය මිය ගොස් ඇති කාන්තාවගේ මළ සිරුර ඇය පදිංචි නිවසේ කාමරයක තිබී සොයා ගෙන ඇත. මිය ගොස් ඇති කාන්තාවගේ ගෙළ ප්‍රදේශයට වෙඩි වැදී තිබු බව පොලීසිය කියයි. මෙම සිද්ධියෙන් පසුව සැකකරු තම දරු දෙදෙනාද සමග යතුරු පැදියක නැගී ප්‍රදේශයෙන් පලා ගොස් තිබී ඇත. මාරවිල වැඩ බලන මහේස්ත්‍රාත් ජයසිංහ හේරත් මහතා විසින් සිද්ධිය වු බව කියන නිවසට පැමිණ 14 වැනිදා සවස මුලික මහේස්ත්‍රාත් පරීක්ෂණය පැවැත්වීය. මුලික පරීක්ෂණ සිදු කිරීමෙන් පසුව මිය ගොස් සිටි කාන්තාවගේ සිරුර පශ්චාත් මරණ පරීක්ෂණය සිදු කිරීම සඳහා හලාවත අධිකරණ වෛද්‍ය නිලධාරීවරයා වෙත යොමු කරන ලෙස පොලීසියට නියෝග කර ඇත. සිද්ධිය සම්බන්ධයෙන් පරීක්ෂණ සිදු කළ පොලීසිය මිය ගොස් ඇති කාන්තාවගේ සැමියා වන 34 හැවිරිදි අයෙකු අත්අඩංගුවට ගෙන තිබේ. ඒ සමගම බෝර 12 බලපත්‍ර රහිත ගිනි අවියක්ද පොලිස් බාරයට ගෙන ඇත. වෙඩි තැබීම සඳහා උපයෝගී කර ගෙන ඇත්තේ සිය භාරයට ගත් ගිනි අවිය බවට සැකකරන්නේ යැයි පොලීසිය කියයි. සිද්ධිය වු දිනයේ තමා සහ බිරිඳ අතර ආරවුලක් ඇතිවු බවත්,ඉන් පසුව ඇය තමන්ට වෙඩි තබා ගෙන සිය දිවි නසා ගත් බවත් අත්අඩංගුවට ගෙන ඇති සැකකරු පොලීසියට පවසා ඇත. මිය ගොස් ඇති කාන්තාව සහ ඇයගේ ස්වාමි පුරුෂයා අතර මුදල් ගනු දෙනුවක් සම්බන්ධයෙන් ආරවුලක් තිබී ඇති බව පොලීසිය විසින් කරණ ලද මුලික විමර්ශන වලදී හෙළිවී තිබේ. සත්‍ය ලෙසම මෙය මිනිස් ඝාතනයක්ද එසේත් නැත්නම් සිය දිවි නසා ගැනීමක්ද යන්න මෙතෙක් අනාවරණය වී නැත. අත්අඩංගුවට ගෙන ඇති සැකකරු මාරවිල මුලික දිසා අධිකරණයට ඉදිරිපත් කිරීමට නියමිතය. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39600", "Category": null, "Parent URL": null}