{"Source": "Adaderana", "Timestamp": "January 13, 2017 08:44 am", "Headline": " A H1 N1 ගැන අනියත බියක් එපා!", "News Content": "ඉන්ෆ්ලුවෙන්සා A H1 N1 රෝගය පිළිබඳ අනියත බියක් ඇති කරගත යුතු නොවන බව සෞඛ්‍ය අංශ පවසයි.කෙසේවෙතත් කුඩා ළමුන්, ගැබිණි මව්වරුන්, වයස්ගත පුද්ගලයින් මෙන්ම කල්පවත්නා රෝගී තත්ත්වයන්ගෙන් පෙ‍ළෙන පුද්ගලයින්ට මෙම රෝගය වැළඳුනහොත් අවදානමක් පවතින බව මහනුවර මහරෝහලේ විශේෂඥ වෛද්‍ය දුෂ්මන්ත මැදගෙදර මහතා පෙන්වා දෙයි.මහනුවර මහරෝහලේ වකුගඩු ඒකකයේ ප්‍රතිකාර ලබමින් සිටි රෝගීන් තිදෙනෙකු පසුගියදා ජීවිතක්ෂයට පත්වූ අතර පසුව සිදුකළ පරීක්ෂණවල දී ඔවුන්ට ඉන්ෆ්ලුවෙන්සා A H1 N1 රෝගය වැළඳී ඇති බවට තහවුරු වුණි.කෙසේවෙතත් මේ වන විට රෝගය පැතිරයාම පාලනය කිරීමට අවශ්‍ය සියලු පියවර ගෙන ඇති බව මහනුවර මහ රෝහලේ අධ්‍යක්ෂ වෛද්‍ය සමන් රත්නායක මහතා සඳහන් කළේය.මේ අතර ඉන්ෆ්ලුවෙන්සා A H1 N1 රෝගය සහ කුරුළු උණ රෝගය අතර කිසිඳු සම්බන්ධයක් නොමැති බව සත්ත්ව සෞඛ්‍ය අංශයේ පශු වෛද්‍ය නිලධාරී ටිකිරි විජේතිලක මහතා පවසයි.ඊයේ(12) මහනුවර පැවති මාධ්‍ය හමුවක දී ඔහු අවධාරණය කළේ මේ දක්වා ශ්‍රී ලංකාවෙන් කුරුළු උණ රෝගය වාර්තා වී නොමැති බවයි.", "URL": "https://sinhala.adaderana.lk/news.php?nid=68048", "Category": null, "Parent URL": null}