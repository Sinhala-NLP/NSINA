{"Source": "Adaderana", "Timestamp": "January 31, 2014 04:36 pm", "Headline": "රිජ්වේ ආර්යා රෝහලේ පුටු මාරුවට එරෙහිව පිරිසක් විරෝධයේ", "News Content": "කොළඹ රිජ්වේ ආර්යා ළමා රෝහලට නව අධ්‍යක්ෂවරයෙකු පත්කිරීම හේතුවෙන් වෛද්‍යවරුන් ඇතුළු රෝහල් සේවකයින් පිරිසක් උද්ඝෝෂණයක් ආරම්භ කර තිබේ. රෝහල ඉදිරිපිට පැවැත්වෙන මෙම උද්ඝෝෂණය හේතුවෙන් වාහන ගමනාගමනයට ද බාධා එල්ල වී ඇති බව වාර්තා වේ. කොළඹ රිජ්වේ ආර්යා ළමා රෝහලේ නව අධ්‍යක්ෂවරයා වශයෙන් අද පෙරවරුවේ සිට ගම්පහ ප්‍රාදේශීය සෞඛ්‍ය අධ්‍යක්ෂවරයාව සිටි ලින්ටන් පද්මසිරි මහතා පත් කර ඇත. මෙම පත්වීමට රෝහලේ සේවකයින් සහ වෛද්‍යවරුන් විරෝධය පල කරමින් පවසන්නේ හිටපු රෝහල් අධ්‍යක්ෂ රත්නසිරි හේවගේ මහතා යළි අධ්‍යක්ෂ තනතුරේ පිහිටවිය යුතු බවයි. මේ සම්බන්ධයෙන් අද දෙරණ සෞඛ්‍ය අමාත්‍යාංශයෙන් විමසීමක් කළේය. සෞඛ්‍ය අමාත්‍යාංශය සඳහන් කළේ රත්නසිරි හේවගේ මහතා කොළඹ රිජ්වේ රෝහලේ වැඩබලන අධ්‍යක්ෂවරයා ලෙස මෙතෙක් කටයුතු කර ඇති අතර රාජ්‍ය සේවා කොමිසම විසින් නිත්‍ය අධ්‍යක්ෂවරයා වශයෙන් ලින්ටන් පද්මසිරි මහතා පත් කර ඇති බවයි. ඒ අනුව රෝහලේ නියෝජ්‍ය අධ්‍යක්ෂවරයා ලෙස රත්නසිරි හේවගේ මහතා තවදුරටත් කටයුතු කරන බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=40790", "Category": null, "Parent URL": null}