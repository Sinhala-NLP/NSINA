{"Source": "Adaderana", "Timestamp": "September 10, 2014 03:40 pm", "Headline": "බදුල්ල සහකාර අධ්‍යාපන අධ්‍යක්ෂ සන්ධාන මැතිවරණ වේදිකාවේ - මැ.නිරීක්ෂකයින්", "News Content": "බදුල්ල, ලූණුගල බස් නැවතුම්පළේ පැවති එක්සත් ජනතා නිදහස් සන්ධානයේ මැතිවරණ ප‍්‍රචාරක රැස්වීමක සංවිධාන කටයුතු හා නිවේදන කටයුතු බදුල්ල කලාප සහකාර අධ්‍යාපන අධ්‍යක්‍ෂ (ප‍්‍රාථමික) චන්ද්‍රසේන කරුණාමුණි මහතා විසින් සිදුකර ඇති බව මැතිවරණ නිරීක්ෂණ ජාලය පවසයි. ඊයේ (09) දහවල් 1.00 ට පමණ මෙම රැස්වීම පැවැති මැතිවරණ නිරීක්ෂණ ජාලය විසින් නිකුත් කළ නිවේදනයක දැක්වෙයි. මේ පිළිබඳව මැතිවරණ කොමසාරිස්වරයා දැනුවත් කිරීමට පියවර ගත් බවද මෙවැනි සිදුවීම් වලින් පැහැදිළි වන්නේ රාජ්‍ය නිලධාරින් මැතිවරණ ප‍්‍රචාරක කටයුතු වල යොදා ගැනීම උත්සන්න වෙමින් ප‍්‍රසිද්ධියේ එම නීති විරෝධී මැතිවරණ ප‍්‍රචාරක කටයුතු සිදුවෙමින් පවත්නා බව යැයිද ඔවුන් කියයි. මාණ්ඩලික නිලධාරීයෙකු එලෙස මැතිවරණ ප‍්‍රචාරක කටයුතු වල නිරතවීම මැතිවරණ නීතියට මෙන්ම ආයතන සංග‍්‍රහයේ රෙගුලාසි වලටද පටහැනි බවද පෙන්වාදෙන මැතිවරණ නිරීක්ෂණ ජාලය අදාළ නිලධාරියා දේශපාලන වේදිකාවේ එම කටයුතුවල නිරත වූ අයුරු ඉහත ඡායා රූපය මගින් පෙන්වාදෙයි. මේ අතර 2014 ඌව පළාත් සභා මැතිවරණයට අදාළව මැතිවරණ ප‍්‍රචණ්ඩ ක‍්‍රියා සහ මැතිවරණ නීති උල්ලංඝණය කිරීම් 383ක් අද (10) පෙරවරුව වන විට මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලයට ලැබී ඇතැයි ද ඔවුන් කියයි. ඒ අතරින් 228 ක් මොණරාගල දිස්ත‍්‍රික්කයෙන් වන අතර, බදුල්ල දිස්ත‍්‍රික්කයෙන් එම සංඛ්‍යාව 155කි. මේ අතර ආගම් මුල් කරමින් සිදුකෙරන මැතිවරණ ප්‍රචාරක කටයුතු සම්බන්ධයෙන් සහ මැතිවරණ ප්‍රචණ්ඩක්‍රියා පිළිබඳව ජාතික සංඝ සම්මේලනය මැතිවරණ කොමසාරිස්වරයා දැනුවත් කර තිබේ. අද පෙරවරුවේ මැතිවරණ මහලේකම්කාර්යාලය වෙත ගිය එම සම්මේලනයේ නියෝජිතයන් මැතිවරණ කොමසාරිස් මහින්ද දේශප්‍රිය මහතා මුණගැසී අදාළ සිද්ධීන් පිළිබඳ දැනුවත් කර ඇති බව සඳහන්ය. කෙසේ වෙතත් අදාළ සිද්ධීන් සම්බන්ධයෙන් තමන් දැඩි අවධානයෙන් සිටින බව මැතිවරණ කොමසාරිස්වරයා ප්‍රකාශ කර ඇත.", "URL": "https://sinhala.adaderana.lk/news.php?nid=45972", "Category": null, "Parent URL": null}