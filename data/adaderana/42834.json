{"Source": "Adaderana", "Timestamp": "April 28, 2014 11:05 am", "Headline": "ශ්‍රීපාද වන්දනාවේ ගිහින් පය ලිස්සා ඇදවැටිලා- එක් අයෙක් මරුට", "News Content": "ශ්‍රීපාද වන්දනාවේ යෙදුණු තිදෙනෙකුගෙන් අතරමගදී සිදුවූ අනතුරකින් එක් අයෙකු ජීවිතක්ෂයට පත්වී තවත් තිදෙනෙකු තුවාල ලබා තිබේ. අද අලුයම 3.00 ට පමණ ගොළුතැන්න හා ඉදිකටුපාන අතර ස්ථානයකින් පය ලිස්සා ඇදවැටීම නිසා මෙම අනතුර සිදුව ඇති බව පොලීසිය පවසයි. ජීවිතක්ෂයට පත්ව ඇත්තේ අම්බලන්තොට ප්‍රදේශයේ පදිංචි 82 හැවිරිදි පිරිමි පුද්ගලයෙකු වන අතර තුවාල ලැබූ පුද්ගලයින් රෝහල් ගත කර ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. තුවාල ලැබූ තිදෙනා මස්කෙළිය සහ දික්ඔය මූලීක රෝහලට ඇතුළත් කර ඇති අතර මළ සිරුරද පශ්චාත් මරණ පරීක්ෂණය සඳහා එම රෝහලේ තැන්පත් කර තිබේ. දික්ඔය මුලික රෝහලට ඇතුළත් කළ 55 හැවිරිදි කාන්තාවකගේ තත්ත්වය බරපතළ වීම හේතුවෙන් ඇය මහනුවර ශික්‍ෂණ රෝහල වෙත මාරුකර යවා ඇති බව අද දෙරණ වාර්තාකරු සඳහන් කරයි. මාතර, ගොඩගම, හන්තානාගොඩ ප‍්‍රදේශයෙන් පැමිණි වන්දනාකරවන් පිරිසක් හා අම්බලන්තොට ප‍්‍රදේශයෙන් ශී‍්‍රපාද වන්දනාවේ පැමිණි පිරිසක් මෙලෙස අනතුරට ලක් වී ඇති බව වාර්තා වෙයි.", "URL": "https://sinhala.adaderana.lk/news.php?nid=42834", "Category": null, "Parent URL": null}