{"Source": "Adaderana", "Timestamp": "February 4, 2014 07:59 am", "Headline": "66 වන ජාතික නිදහස් දිනය අදයි ", "News Content": "අධිරාජ්‍යවාදීන්ට යටත්ව තිබු ශ්‍රී ලංකාව වසර 1948 පෙබරවාරි මස 04 වන දින නිදහස ලබාගන්නා ලදී. මෙවර අභිමානවත් 66 වන ජාතික නිදහස් දින සමරු උළෙල කෑගල්ලේ දී පැවැත්වීමට සියලු කටයුතු සූදානම් කර තිබේ. “එකමුතුව ගොඩනගමු ලොව දිනන දේශයක්“ යන්න මෙවර ජාතික නිදහස් සමරු උළෙලේ තේමාවයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වෙන මෙම උළෙලට 3000කට අධික සම්භාවනීය අමුත්තන් පිරිසක් සහභාගී වීමට නියමිතය. මෙවර ජාතික නිදහස් දින උළෙලේ දී ත්‍රිවිධ හමුදා ආචාර පෙළපාලිවලට අමතරව සංස්කෘතික සංදර්ශනයක් ද පැවැත්වීමට සැලසුම් කර තිබේ. නිදහස් දින උළෙලේ ආරක්ෂාව සඳහා විශේෂ ආරක්ෂක වැඩපිළිවෙළක් කෑගල්ල නගරය තුළ ක්‍රියාත්මක වන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කරයි. ඒ සඳහා පොලිස් නිලධාරීන් 3000ක් පමණ යොදවා තිබේ. මේ අතර නිදහස් දින උත්සවය නිමිත්තෙන් අද(04) උදෑසන 5.00 සිට පෙරවරු 11.00 දක්වා කෑගල්ල නගරය ආශ්‍රිතව විශේෂ රථ වාහන සැලැස්මක් ද ක්‍රියාත්මකයි. එසේම 66 වන ජාතික නිදහස් දිනයට සමගාමීව බන්ධනාගාර ගතව සිටින සිරකරුවන් පිරිසක් නිදහස් කිරිමට කටයුතු කරන බව බන්ධනාගාර කොමසාරිස් ජනරාල් චන්ද්‍රරත්න පල්ලේගම මහතා ප්‍රකාශ කරයි. සිරකරුවන් දහසකට ආසන්න පිරිසකට අද දිනයේ නිදහස හිමිවන බව ඔහු සඳහන් පවසයි. දඩ මුදල් ගෙවා ගැනීමට නොහැකි වු සිරකරුවන් සහ වයස අවුරුදු 75ට වැඩි සුළු වැරදි සම්බන්ධයෙන් බන්ධනාගාර ගතව සිටින සිරකරුවන් පිරිසකට මෙලෙස නිදහස හිමිවනු ඇත.", "URL": "https://sinhala.adaderana.lk/news.php?nid=40867", "Category": null, "Parent URL": null}