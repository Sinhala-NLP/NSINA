{"Source": "Adaderana", "Timestamp": "October 11, 2013 10:50 am", "Headline": "උතුරේ ඇමතිවරු දිවුරුම්දෙති - ගැටුම් උත්සන්නයි", "News Content": "උතුරු පළාත් සභාවේ බලය අත්පත් කර ගත් ද්‍රවිඩ ජාතික සන්ධානය තුළ අර්බුදකාරී තත්ත්වයක් මතුවී ඇති බව දේශපාලන ආරංචි මාර්ග සඳහන් කරයි. පළාත් සභාවේ ප්‍රධාන අමාත්‍යවරයා ලෙස තේරී පත්වූ හිටපු ශ්‍රේෂ්ඨාධිකරණ විනිසුරු සී.වී. විග්නේෂ්වරන් මහතා දිවුරුම් දීම සම්බන්ධයෙන් මතභේදකාරී තත්ත්වයක් හටගෙන තිබුණද ඔහු ඉකුත් 7 වැනිදා ජනාධිපතිවරයා ඉදිරියේ දිවුරුම්දෙනු ලැබුවේය. කෙසේ වෙතත් ඊයේ දිනයේ රැස්වූ ද්‍රවිඩ ජාතික සන්ධානය විසින් උතුරු පළාත් සභාවට තමන් විසින් තෝරා පත් කර ගත් අමාත්‍යවරුන් සිව්දෙනෙකුගේ නම් ප්‍රකාශයට පත් කරන ලදී. ඒ අනුව පී.අයින්ගරනේෂන් මහතා, කෘෂිකර්ම,පශු සම්පත්,ජලාපවාහන හා පරිසර අමාත්‍යවරයා වශයෙන්ද, ටී.කුරුකුලරාසා මහතා අධ්‍යාපන හා සංස්කෘතික අමාත්‍යවරයා වශයෙන්ද, පී.සත්‍යලිංගම් මහතා, සෞඛ්‍ය අමාත්‍යවරයා වශයෙන්ද, බී. දෙතිශ්වරම් මහතා ධීවර, ප්‍රවාහන හා ග්‍රාම සංවර්ධන අමාත්‍යවරයා වශයෙන්ද පත් කර තිබේ. කෙසේ වෙතත් ද්‍රවිඩ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා ඊයේ යාපනයේදී මාධ්‍ය හමුවක් පවත්වමින් කියා සිටියේ ද්‍රවිඩ ජාතික සන්ධානය තුළ ඉලංකෙයි තමිල් අරසුකච්චි පක්ෂය සර්වබලාධිපත්‍යයක් පවත්වාගෙන යන බවයි. ඒ අනූව ඔහු කියා සිටියේ පත්කරන ලද අමාත්‍යවරුන් සන්ධානය නියෝජනය කරන වෙනත් කිසිදු පක්ෂයක අනුමැතියකින් තොරව ඉලංකෙයි තමිල් අරසුකච්චි පක්ෂයේ තනි මතයට අනුව පමණක් පත්කර ඇති බැවින් තමන් ඊට විරුද්ධ වන බවයි. කෙසේ වෙතත් අද දවසේ පත්කරන ලද අමාත්‍යවරුන් සිව්දෙනා උතුරු පළාත් ප්‍රධාන අමාත්‍ය සී.වී. විග්නේෂ්වරන් මහතා ඉදිරියේ මීට ස්වල්ප මොහොතකට පෙර දිවුරුම්දී තිබේ. එහෙත් මෙවර පළාත් සභා මැතිවරණයෙන් උතුරු පළාත් සභාවට තේරී පත්වූ ද්‍රවිඩ ජාතික සන්ධානයේ මන්ත්‍රීවරුන් 30 දෙනෙකුගෙන් 8 දෙනෙකු මෙම අවස්ථාව වර්ජනය කර ඇති බව අද දෙරණ වාර්තාකරු සඳහන් කරයි. ප්ලොට් සංවිධානයේ සිද්ධාර්ථන් ඇතුළු 2ක්, ඊ.පී.ආර්.එල්.එෆ්. පක්ෂයේ 5 දෙනෙකු සහ ටෙලො සංවිධානය නියෝජනය කරන සිවාජිලිංගම් ද ඇතුළු 8 දෙනෙකු මෙම අවස්ථාව වර්ජනය කර ඇති බව සඳහන්ය. පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා නියෝජනය කරන ඊ.පී.ආර්.එල්.එෆ්. පක්ෂයෙන් මෙවර පළාත් සභාවට තේරී පත්වී අමාත්‍යවරයෙකු ලෙස නම් කර ඇති පී.අයින්ගරනේෂන් මහතා පමණක් මෙම අවස්ථාවට සහභාගි වී දිවුරුම් දී ඇති බව කියැවෙයි. මැතිවරණ සමයේදී ශ්‍රී ලංකා රජය විසින් යුද අපරාධ කළ බවට මැතිවරණ වේදිකාවක කෑමොර දී අවසානයේ මැතිවරණය ජයග්‍රහණය කිරීමෙන් පසු ජනාධිපති මහින්ද රාජපක්ෂ මහතා ඉදිරියේ සී.වී. විග්නේෂ්වරන් මහතා දිවුරුම්දීම විහිළුවට කරුණක් බව ඊයේ දිනයේදී ප්‍රේමචන්ද්‍රන් මහතා සඳහන් කර තිබේ.", "URL": "https://sinhala.adaderana.lk/news.php?nid=38063", "Category": null, "Parent URL": null}