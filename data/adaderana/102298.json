{"Source": "Adaderana", "Timestamp": "January 14, 2019 09:44 am", "Headline": "හිමකඳු නායයෑමකින් ජීවිත 3ක් අහිමි වෙයි", "News Content": "ඔස්ට්‍රියාවේ ඇල්ප්ස් කඳුකරය ආශ්‍රිතව සිදුවූ හිමකඳු නායයෑමකින් පුද්ගලයින් තිදෙනෙකු මියගොස් තිබේ. සිදුවීමෙන් තවත් අයෙකු අතුරුදන්ව සිටින බව විදෙස් වාර්තා සඳහන් කළේය. ඔස්ට්‍රියාවේ ඇල්ප්ස් කඳුකරයේ පිහිටි හිමක්‍රීඩා සඳහා ප්‍රසිද්ධ ප්‍රදේශයක හිම කන්දක් නායගොස් තිබේ. ඉන් මියගිය ජර්මානු ජාතික සංචාරකයින් තිදෙනෙකුගේ සිරුරු මේ වන විට සොයාගෙන ඇති අතර තවත් පුද්ගලයෙකු අතුරුදන්ව සිටින බව විදෙස් වාර්තා සඳහන් කරයි. එම පුද්ගලයා සොයා තවදුරටත් සෝදිසි මෙහෙයුම් සිදු කරයි. මේ පිරිස නායයෑමට ලක්වූ ප්‍රදේශයේ හිමක්‍රීඩාවල නිරතව සිට ඇති බව වාර්තා විය. පසුගිය දින කිහිපයේදී මෙම ප්‍රදේශයට දැඩි හිමපතනයක් ලැබී ඇති අතර මේ හේතුවෙන් හිමකඳු නායයෑමේ අනතුරු ඇගවීම් සංඥා නිකුත් කිරීමටත් බලධාරීන් පියවර ගෙන තිබුණි. කෙසේ නමුත් මෙම නායයෑමෙන් පසුව අනතුරු ඇඟවීමේ සංඥා තෙවන මට්ටමේ සිට පස්වන මට්ටම දක්වා ඉහළ දැමීමටත් බලධාරීන් පියවර ගෙන ඇතැයිද විදෙස් වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=102298", "Category": null, "Parent URL": null}