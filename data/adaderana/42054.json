{"Source": "Adaderana", "Timestamp": "March 25, 2014 02:25 pm", "Headline": "විදුලිපුටුව තියෙන්නේ පංචායුධයගේ ගෙදර ද?", "News Content": "මව්බිමේ පංචායුධය යැයි කියා ගන්නා කෙනාගේ නිවසේ මාසික විදුලිබිල රුපියල් ලක්ෂයකට අධික බවත් කවුරුත් දැක නැති, නිතරම කියන්නාවූ විදුලි පුටුව ඔහුගේ නිවසේ ඇතිදැයි මේ නිසා ජනතාවට සැකයක් ඇති වන බවත් එජාප පාර්ලිමේන්තු මන්ත්‍රී ගයන්ත කරුණාතිලක මහතා පවසයි. දේශප්‍රේමි, බොරු මතවාද ඉදිරිපත් කරන මෙවැනි ඇමතිවරුන්ගේ මාසික විදුලි බිල් ජනතාවට හෙළි කළ යුතු බවද මන්ත්‍රීවරයා කොළඹදී අද (25) පෙරවරුවේ පැවැති මාධ්‍ය හමුවකදී පැවසීය. පළාත් සභා මැතිවරණයේදී ආණ්ඩුවට ජනතාව පාඩමක් ඉගැන්විය යුතු බවත් එසේ නොවුණහොත් ඉන්ධන, ගෑස්. පරිප්පු ඇතුළු අත්‍යවශ්‍ය බඩු මිල ඉහළ යනු ඇති බවත් හෙතෙම පෙන්වාදුන්නේය. ජනතාව ආණ්ඩුවට ඡන්දය ලබා දුන්නොත් ආණ්ඩුව එය ආශිර්වාදයක් කර ගනිමින් මෙලෙස අත්‍යවශ්‍ය භාණ්ඩවල මිල ඉහළ දමනු ඇතැයි ඔහු පැවසුවේය. මතට තිත මේවන විට තිතට මත වී ඇති බවත් ඉස්සර මිලි ග්‍රෑම් ගණනින් මෙරටට පැමිණි කුඩු දැන් තොග ගණනින් එන බවත් පැවසු ගයන්ත කරුණාතිලක මහතා සියදිවි නසා ගැනීම් වලින් පළමු තැනට ශ්‍රී ලංකාව පත්ව ඇති බවද පෙන්වාදුන්නේය. ආසියාවේ ආශ්චර්යය ගැන ආණ්ඩුව දිනපතා කීවත් ආශ්චර්යය ඇත්තේ පවුල් කිහිපයකට පමණක් බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42054", "Category": null, "Parent URL": null}