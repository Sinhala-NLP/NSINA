{"Source": "Adaderana", "Timestamp": "August 28, 2018 07:15 pm", "Headline": " ලොරිය පෙරළී නුවර නගර සභාවේ සේවකයෙක් මරුට", "News Content": "මහනුවර, මාපනාවතුර රාමනායක මාවතේ ගමන් කරමින් තිබූ ලොරියක් පෙරළීමෙන් එහි ගමන කරමින් සිටි මහනුවර මහ නගර වැඩ පරීක්ෂකයෙක් මියගොස් තවත් දෙදෙනෙක් තුවාල ලබා තිබේ. මේ පිළිබඳව මහනුවර නාගරික කොමසාරිස් චන්දන තෙන්නකෝන් මහතාගෙන් අප කළ විමසීමකදී ඔහු කියා සිටියේ, නගර සභාව විසින් කුලී පදනම මත ලබා ගත් ටිපර් රථයකින් මාපනාවතුර ප්‍රදේශයේ නගර සභා සංවර්ධන කටයුත්තක් සඳහා භාණ්ඩ රැගෙන යමින් සිටි මහනුවර නගර සභාවේ වැඩ පරීක්ෂකවරයෙක් මෙලෙස මිය ගොස් ඇති බවයි. ඔහු මහනුවර ප්‍රදේශයේම පදිංචි අසංක කුමාර හෙට්ටිආරච්චි නැමති වයස අවුරුදු 38 ක පුද්ගලයෙක් බව අනාවරණය වී තිබේ. රියදුරු හා රිය සහායක සුළු තුවාල ලබා ඇති බවත්, රථය අඩි 20ක් පමණ ප්‍රපාතයට පෙරළී ඇති බව ද වාර්තා වෙයි. මෙම ලොරිය නිවස අසලට වැටී ඇති අතර, නිවසට හානියක් සිදුවී නොමැත. මහනුවර පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=95158", "Category": null, "Parent URL": null}