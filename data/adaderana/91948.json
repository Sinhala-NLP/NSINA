{"Source": "Adaderana", "Timestamp": "July 4, 2018 09:52 am", "Headline": "මාතලෙන් නැවතත් ඓතිහාසික කැරැල්ලක්", "News Content": "වනිතා හා ළමා කටයුතු රාජ්‍ය අමාත්‍යවරිය වන විජයකලා මහේෂ්වරන්ගේ ප්‍රකාශය පිළිබඳව රජය සතියක් ඇතුළත නිතිය ක්‍රියාත්මක නොකළහොත් රට බේරා ගැනීම සඳහා නැවතත් මාතලෙන් ඓතිහාසික කැරැල්ලක් ආරම්භ කරන බවත් එයට තමන් නිසි නායකත්වය ලබාදෙන බව හිටපු අමාත්‍ය මාතලේ දිස්ත්‍රික් පාර්ලිමේන්තු මන්ත්‍රී ජනක බණ්ඩාර තෙන්නකෝන් මහතා පැවසීය. මන්ත්‍රීවරයා මාධ්‍ය වෙත විශේෂ ප්‍රකාශයක් කරමින් කියා සිටියේ රාජ්‍ය අමාත්‍යවරිය නැවතත් රට ජාතිය යුද්ධයකට තල්ලු කර දැමීමේ උපක්‍රමශීලී ක්‍රියාවලියක නිරත වන අවස්ථා කිහිපයක්ම සුගිය කාලයේ දක්නට ලැබුණු බවත් එහෙත් මේ වනතුරුත් එක්සත් ජාතික පක්ෂය හෝ රජය කිසිඳු ප්‍රකාශයක් සිදු නොකළ බව ය. ඇතැම්විට වර්තමාන රජය බලයට පත් වීමට පෙර එම ජනතාවට ලබා දුන් පොරොන්දු ඉටු නොකිරීම නිසා රාජ්‍ය අමාත්‍යවරිය රාජ්‍ය උත්සවයකදී මෙවැනි ප්‍රකාශ සිදු කළේ ද යන්න සැකසහිත බව ද වහාම විජයකලා අමාත්‍යවරිය ගේ ප්‍රකාශය රජයේ ප්‍රකාශයක් දැයි එසේ නොවන්නේ නම් එක්සත් ජාතික පක්ෂයේ මතය දැයි රටට හෙලිදරව් කළ යුතු යැයි ජනක බණ්ඩාර තෙන්නකෝන් මන්ත්‍රීවරයා අවධාරණය කළේය. වැඩිදුරටත් අදහස් දැක්වූ මාතලේ දිස්ත්‍රික් පාර්ලිමේන්තු මන්ත්‍රී හිටපු අමාත්‍ය ජනක බණ්ඩාර තෙන්නකෝන් මහතා. \"මේ රට තිස් වසරක යුද්දයක සාපලත් අත්දැකීම් තියෙන රටක්, එදා දුවා දරුවන් සමඟ සතුටින් ජීවත්වුණා කියලා මහේෂ්වරී රාජ්‍ය අමාත්‍යවරිය කටක් ඇරලා රාජ්‍ය උත්සවයකදී කියන්නේ කොහොමද. මේ අය ලෝකයට පට්ටපල් බොරු ඇදබාමින් රට නැවත වරක් බෙදුම්වාදයකට යවන්න තමයි සූදානම් වෙලා ඉන්නේ .ඒ බව හොඳින්ම පැහැදිලි වෙන්නේ රජයේ එක්සත් ජාතික පක්ෂයේ අමාත්‍යවරුන් ඉදිරියේ තබාගෙන රටේ ජනාධිපතිවරයා ගේ අගමැතිවරයාගේ ෆොටෝ දෙකක් පිටිපස්සේ එල්ලාගෙන රාජ්‍ය නිලධාරීන් ඉදිරිපිට වාඩි කරවගෙන තමයි මේ ප්‍රකාශය කරන්නේ.\" \"එදා යාපනයේ විද්‍යා දැරිය දුෂණය කොට ඝාතනය කිරීමේ සිද්ධිය පිටිපස්සේ ඉන්නේ කවුද කියලා මුළු රටම දන්නවා. අද රාජ්‍ය ඇමතිතුමිය කිඹුල් කඳුළු හෙළනවා දරුවන් ගැන කාන්තාවන් ගැන එකපාරටම මෙයාට දුකක් ඇතිවුනේ කොහොමද කියලා අපිට ප්‍රශ්නයක් තියෙන්නේ මොකද එල්.ටී.ටී.ඊ ත්‍රස්තවාදීන් ඒ කාලයේ සිංහල දෙමළ මුස්ලිම් මේ කිසිම සොයා බැලුවේ නැහැ දරුවන් විතරක් නෙවෙයි මහජනතාව මහ පාරේ අමු අමුවේ මස්වැදලි බවට පත් කරලා ඝාතනය කළා. කුසේ ඉන්න දරුවන් මෙලොව එළිය දකින්නත් කළින් ඝාතනය වුණා. හැබැයි එක්සත් ජාතික පක්ෂයට මේක අද අමතක වෙලා එනිසා රජය එක්සත් ජාතික පක්ෂය ව්‍යවස්ථා විරෝධී රාජ්‍ය විරෝධී දේශ විරෝධී ජාතික විරෝධී ත්‍රස්තවාදය නැවත රට තුළ ඇති කරන්නට උත්සාහ කරන එක්සත් ජාතික පක්ෂ රාජ්‍ය අමාත්‍යවරිය පිළිබඳව වහාම නීතිය ක්‍රියාත්මක නොකළහොත් අපි නැවත වරක් රට එක්සේසත් කිරීමේ රට ආරක්ෂා කිරීමේ රට රැක ගැනීමේ වගකීම ඇතුව එදා 1818 මාතලේ කැරැල්ලට පණ පෙව්වා වගේ නැවතත් මාතලෙන් රට බේරාගැනීමේ කැරැල්ලට මම නායකත්වය දෙනවා.\" \"විජයකලා රාජ්‍ය ඇමතිනිය දෙමළ සංධානය ක නියෝජිතයෝ හැටියට මේ ප්‍රකාශය කළා නම් හිතට දුකක් නෑ හැබැයි ඇය එක්සත් ජාතික පක්ෂය නියෝජනය කරන පාර්ලිමේන්තුව නියෝජනය කරන කාන්තාවක් එවිට අපි හිතන්නේ මේක එක්සත් ජාතික පක්ෂයේ මතය කියලා හැබැයි එක්සත් ජාතික පක්ෂයට නෙවෙයි කිසිම කෙනෙකුට තිස් වසරක් පැවති යුද්ධය නැවත ආරම්භ කරන්න අපි කිසිසේත් ඉඩ දෙන්නෙ නෑ. මේ රට බේරාගත්ත දැනට ජීවිත දන් දුන් අතපය ඇස් ඉස් මස් දන් දුන් අපේ රටේ විරෝදාර තරුණ තරුණියන්ට කරපු නින්දාවක් හැටියටයි මං මේක දකින්නේ. අපි බලාගෙන ඉන්නවා මොකක්ද මේ අය කරන්නේ කියලා මේ වන විටත් මාතලේ දෙවැනි කැරැල්ලට අපි සූදානමින් ඉන්නේ. දැනට එජාපයේ ගම් මට්ටමේ ප්‍රබලයන් රැසක් මේ ප්‍රකාශයත් එක්ක එජාපය එක්ක කලකිරිලා පක්ෂයෙන් පවා ඉවත්වෙන්න තීරණය කරලා ලගදීම ඒ වෙනසත් බලාගන්න පුළුවන් වේවි .\"", "URL": "https://sinhala.adaderana.lk/news.php?nid=91948", "Category": null, "Parent URL": null}