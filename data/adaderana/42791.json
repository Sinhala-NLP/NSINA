{"Source": "Adaderana", "Timestamp": "April 25, 2014 07:46 pm", "Headline": "අනෙක් ගැසට් පත්‍ර 2ත් වැඩි ඡන්දයෙන් සම්මතයි ", "News Content": "ක්‍රමෝපාය සංවර්ධන පනතට අයත් 2ක සහ 3 ගැසට් පත්‍ර දෙක අද(25) පාර්ලිමේන්තුවේදී වැඩි ඡන්දයෙන් සම්මත වී ති‍බේ. අයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා විසින් අදාළ ගැසට් පත්‍ර දෙක පාර්ලිමේන්තුවට ඉදිරිපත් කරන ලදී. 2008 අංක 14 දරණ ක්‍රමෝපාය සංවර්ධන ව්‍යාපෘති පනතේ පැවරී ඇති බලතල අනුව ගැසට් නිවේදන මගින් මෙම නියමයන් ඉදිරිපත් කරන බව අමාත්‍යවරයා පාර්ලිමේන්තුවේ දී කියා සිටියේය. අද ඉදිරිපත් කළ පළමු ගැසට් පත්‍රිකාව මගින් කොළඹ ග්ලේන්වීදියේ සහ විනිසුරු අක්බාර් මාවතේ “වෝටර්ෆ්‍රන්ට් ප්‍රොපටීස් පුද්ගලික සමාගම“ මගින් ඉදිකිරීමට යෝජිත විස්තීර්ණ අධි සුඛෝපභෝගී සංචාරක නිකේතනය සහ ඊට අනුසාංගික පහසුකම් සහිත ව්‍යාපෘතිය නම් කර තිබේ. අදාළ ගැසට් පත්‍රිකා නියමය සම්බන්ධයෙන් සිදුකළ ඡන්ද විමසීමේ දී ඊට පක්ෂව ඡන්ද 112ක් ලැබුණු අතර විරුද්ධව 44ක් ලැබුණි. දෙමළ ජාතික සන්ධානය, ජාකික හෙළ උරුමය සහ එක්සත් ජාතික පක්ෂයේ මන්ත්‍රීවරු ඊට විරුද්ධව ඡන්දය ප්‍රකාශ කරන ලදී. එම පනතට අදාළ දෙවන ගැසට් නිවේදනයේ තවත් නියමයක් ද ලක්ෂ්මන් යාපා අබේවර්ධන අමාත්‍යවරයා විසින් අද පාර්ලිමේන්තුවට ඉදිරිපත් කළ අතර එය ද වැඩි ඡන්දයෙන් සම්මත විය. කොළඹ 10 ඩී.ආර්.විජේවර්ධන මාවතේ ලේක් ලෙෂර් හෝල්ඩින් පුද්ගලික සමාගම මගින් ඉදිකිරීමට යෝජිත කාමර 400කින් යුත් අධි සුඛෝපභෝගී සංචාරක නිකේතනය සහ ඊට අනුසාංගික පහසුකම් සහිත ව්‍යාපෘතිය අනෙක් නියමයට අන්තර්ගතය. මෙයට අදාළ ඡන්ද විමසීමේ දී පක්ෂව ඡන්ද 109ක් ලැබුණු අතර විපක්ෂව ඡන්ද 44ක් ලැබුණි. අදාළ ගැසට් පත්‍ර දෙක සඳහා ජාතික හෙළ උරුමය විරුද්ධව ඡන්දය ප්‍රකාශ කිරීම එහිදී විශේෂ කරුණක් විය. ඡන්දය විමසන අවස්ථාවේදී ජාතික නිදහස් පෙරමුණ සහ මුස්ලිම් කොංග්‍රසය සභා ගැබේ නොසිට ඇති බව වාර්තා වෙයි.", "URL": "https://sinhala.adaderana.lk/news.php?nid=42791", "Category": null, "Parent URL": null}