{"Source": "Adaderana", "Timestamp": "October 19, 2012 12:48 pm", "Headline": "රාජ්‍ය අංශයේ තොරතුරු තාක්‍ෂණ ව්‍යාපෘති දෙකකට අන්තර්ජාතික සම්මාන ", "News Content": "ආසියාවේ ප්‍රමුඛතම තොරතුරු තාක්‍ෂණ සම්මාන ප්‍රදානය වශයෙන් සැලකෙන 2012 ජාත්‍යන්තර පියුචර්ගව් සම්මාන ප්‍රදානෝත්සවයේදී මෙම සම්මාන හිමි වු බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතන‍ය (icta) පවසයි. ඒ අනුව ආසියාවේ රාජ්‍ය අංශයක් සතු විශිෂ්ඨතම තොරතුරු තාක්‍ෂණ ව්‍යාපෘතිය ලෙස ශ්‍රී ලංකාවේ ‘වීසා ඔන්ලයින්’ හෙවත් අන්තර්ජාලය ඔස්සේ වීසා ලබා ගැනීමේ ක්‍රමවේදය ඇතුළත් තොරතුරු තාක්‍ෂණ ව්‍යාපෘතියට සම්මාන හිමි විය. ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ (ICTA) පුර්ණ මගපෙන්වීම මත ආගමන හා විගමන දෙපාර්තමේන්තුව මෙම ව්‍යාපෘතිය සාර්ථකව ක්‍රියාවට නැංවිය.රාජ්‍ය අංශයේ විශිෂ්ටතම තොරතුරු තාක්‍ෂණ ව්‍යාපෘති ඇගයීමට ලක්කිරීම වෙනුවෙන් මෙම සම්මාන ප්‍රදානෝත්සවය වාර්ෂිකව පැවැත්වෙන අතර තායිලන්තයේදී මෙම සම්මාන ප්‍රදානෝත්සවය පසුගියදා පැවැත්විණි. ෆියුචර් ගව් ඒෂියා සම්මාන උළෙලේ විශිෂ්ටතම රාජ්‍ය ආයතනයට හිමි සම්මානය ශ්‍රී ලංකා සමෘද්ධි අධිකාරියට පිරිනැමිණි. මෙරට දුප්පත්කම පිටුදැකීම සදහා ක්‍රියාත්මක දැවැන්තම වැඩසටහන වන සමෘද්ධි වැඩසටහනේ කටයුතු අභ්‍යන්තර සහ බාහිර වශයෙන් තොරතුරු සන්නිවේදන තාක්‍ෂණයෙන් සවිබල ගැන්වීම වෙනුවෙන් සකස් කරන ලද ක්‍රමවේදය සදහා අනෙක් සම්මානය හිමිවී තිබේ. මෙම ව්‍යාපෘතිය ද පූර්ණ ලෙස “ඉ-ශ්‍රී ලංකා” වැඩසටහන යටතේ ICTA ආයතනය විසින් සමෘද්ධි අධිකාරිය සමග ක්‍රියාවට නැංවුවකි. ෆියුචර් ගව් සම්මාන උළෙල සඳහා ඕස්ට්‍රේලියාව කැනඩාව චීනය ඉන්දියාව මැලේසියාව නවසීලන්තය සිංගප්පුරුව පිලිපීනය හොංකොන් තායිවානය ශ්‍රී ලංකාව ඇතුලු රටවල් විස්සකින් පමණ සිය රටවල ජනතාවට රාජ්‍ය අංශයෙන් සැපයෙන සේවාවන් තොරතුරු හා සන්නිවේදන තාක්‍ෂණයෙන් සවිබල ගන්වා තිබෙන ආකාරය දැක්වෙන නිර්මාණ මේ සදහා ඉදිරිපත් කර තිබිණි. ශ්‍රි ලංකා තොරතුරු හා සන්නිවේදන තාක්‍ෂණ නියෝජිතායතනයේ ප්‍රධාන විධායක නිලධාරී රෙෂාන් දේවපුර නියෝජිතායතනයේ රාජ්‍ය අංශය ප්‍රතිනිර්මාණය කිරීමේ අංශයේ අධ්‍යක්‍ෂ වසන්ත දේශප්‍රිය ආගමන හා විගමන දෙපාර්තමේන්තුවේ ආගමන විගමන පාලක ජනරාල් ඩබ්ලිව්. ඒ. සී. පෙරේරා නියෝජිතායතනයේ වැඩසටහන් ප්‍රධානී ඩී.සී. දිසානායක යන මහත්වරුන් ශ්‍රී ලංකාව නියෝජනය කරමින් මෙම සම්මාන ප්‍රදානෝත්සවය සදහා සහභාගි වී තිබේ. පසුගිය වසරේ පැවති මෙම පියුචර්ගව් සම්මාන ප්‍රදානයේදීද ශ්‍රී ලංකාවට සම්මාන තුනක් හිමිවී තිබේ.", "URL": "https://sinhala.adaderana.lk/news.php?nid=28423", "Category": null, "Parent URL": null}