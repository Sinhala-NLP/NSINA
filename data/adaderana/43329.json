{"Source": "Adaderana", "Timestamp": "May 20, 2014 01:16 pm", "Headline": "ජනපති චීනයට ළඟාවෙයි ", "News Content": "චීනයේ නිල සංචාරයක් ආරම්භ කළ ජනාධිපති මහින්ද රාජපක්ෂ මහතා එරට ෂැංහයි නුවරට ළඟා වී තිබේ. ෂැංහයි පූදොංග් ගුවන්තොටුපලට ළඟා වු ජනාධිපතිවරයා ඇතුළු දූත පිරිස ෂැංහයි මහ නගර සභාවේ නියෝජ්‍ය මහලේකම් හුවෑංග් රොංග්, විදෙස් රටවල වල මිත්‍රත්ත්වය සඳහා වන ෂැංහයි මහජන සංගමයේ විධායක සභාපති, උපසභාපති, වෑංග් ෂිඕෂු සහ චීනයේ ශ්‍රී ලංකා තානාපති රංජිත් උයන්ගොඩ යන මහත්වරුන් විසින් පිළිගෙන ඇති බව සඳහන් වෙයි. ආසියාවේ අන්තර් ක්‍රියාකාරීත්වය හා විශ්වාසය ගොඩනැගීමේ ක්‍රියාමාර්ග පිළිබඳ සිව්වන සමුළුවට සහභාගීවීමේ අරමුණින් ජනාධිපති මහින්ද රාජපක්ෂ මහතා මෙම සංචාරයේ නිරත වෙයි. ජනාධිපතිවරයා විසින් එම සමුළුව ඇමතීමට නියමිත අතර ඊට සහභාගී වන රාජ්‍ය නායකයින් කිහිපදෙනෙකු සමඟ ජනාධිපතිවරයා ද්වීපාර්ශවික සාකච්ඡාවල නිරත වීමට සැලසුම් කර ඇති බව ජනාධිපති මාධ්‍ය අංශය සඳහන් කළේය. ජනාධිපති මහින්ද රාජපක්ෂ මහතා අද පස්වරුවේ චීන ජනාධිපති ෂී ජින්පින් මහතා විසින් පවත්වනු ලබන පිළිගැනීමේ භෝජන සංග්‍රහයට සහ සංස්කෘතික උළෙලට සහභාගී වීමට නියමිතයි.", "URL": "https://sinhala.adaderana.lk/news.php?nid=43329", "Category": null, "Parent URL": null}