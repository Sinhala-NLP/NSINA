{"Source": "Adaderana", "Timestamp": "April 27, 2016 09:23 am", "Headline": "පුරාවිද්‍යා ස්ථාන සංරක්ෂණය කරන්න යයි", "News Content": "පොළොන්නරුව දිස්ත්‍රික්කයේ සියලු පුරාවිද්‍යා ස්ථාන සංරක්ෂණය කිරීම සහ වැඩිදියුණු කිරීම පිළිබඳ වැඩසටහනක් ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් සංවිධානය කර තිබේ.මේ සම්බන්ධයෙන් විශේෂ සාකච්ඡාවක් පිබිදෙමු පොළොන්නරුව යන තේමාව යටතේ ඊයේ(25) ජනාධිපති කාර්යාලයේදී පවත්වා ඇති බව ජනාධිපති මාධ්‍ය අංශය සඳහන් කළේය. අස්ගිරි පාර්ශවයේ අනුනායක අති පූජ්‍ය වේඬරුවේ උපාලි ස්වාමීන්වහන්සේ ඇතුළු මහ සංඝරත්නය ද, පුරාවිද්‍යා අධ්‍යක්ෂ ජනරාල් ආචාර්ය සෙනරත් දිසානායක මහතා හා මධ්‍යම සංස්කෘතික අරමුදලේ අධ්‍යක්ෂ ප්‍රියශාන්ත ගුණවර්ධන මහතා ඇතුළු පිරිසක් මෙම අවස්ථාවට එක්ව සිටි බව සඳහන්ය.ගල් විහාරය අවට පූජා භූමියේ සංවර්ධන කටයුතු පිළිබඳ මෙහිදී සාකච්ඡා කර ඇති අතර පූජා භූමිය තුළ සහ එහි අවට මාර්ග ප්‍රතිසංස්කරණය හා විදුලි ආලෝකය ඇතුළු පහසුකම් වැඩිදියුණු කිරීම පිළිබඳව මෙහිදී අවධානය යොමු වී තිබේ.එමෙන්ම පූජා භූමියට පැමිණෙන විදේශ සංචාරකයින් හට බෞද්ධ දර්ශනයේ වැදගත්කම පෙන්වා දීම සඳහා කටයුතු කිරීමේ අවශ්‍යතාවය ජනාධිපති මෛත්‍රීපාල සිරිසේන මහතා විසින් පෙන්වා දී තිබේ.", "URL": "https://sinhala.adaderana.lk/news.php?nid=59545", "Category": null, "Parent URL": null}