{"Source": "Adaderana", "Timestamp": "May 30, 2018 03:11 pm", "Headline": "එක්සත් ජනපද කොංග්‍රස් කමිටු නියෝජිත පිරිසක්-ජනපති අතර හමුවක්", "News Content": "එක්සත් ජනපද කොංග්‍රස් කමිටුවේ නියෝජිත පිරිසක් සහ ජනාධිපති මෛත්‍රීපාල සිරිසේන මහතා අතර හමුවක් පවත්වා තිබේ. අද පෙරවරුවේ ජනාධිපති නිල නිවසේදී මෙම හමුව පැවති බව ජනාධිපති මාධ්‍ය අංශය සඳහන් කළේය. මෙහිදී ශ්‍රී ලංකාව ලෝකයේ සියලු රටවල් සමඟ සහයෝගයෙන් හා මිත්‍රශීලිත්වයෙන් කටයුතු කරන රටක් බව සඳහන් කළ ජනාධිපතිවරයා මෙරට හමුදා පුහුණු අවශ්‍යතාවන්වලදී එක්සත් ජනපදයෙන් ලැබෙන සහය සිහිපත් කර තිබේ. ශ්‍රී ලංකාව සහ අමෙරිකාව අතර හමුදා පුහුණු වැඩසටහන් ක්‍රියාත්මක වන බවත් එම වැඩසටහන් තවදුරටත් ප්‍රවර්ධනය කරමින් ආරක්ෂාව සඳහා තාක්ෂණික දැනුම වැඩි වශයෙන් යොදා ගැනීමේ අවශ්‍යතාවද ජනාධිපතිවරයා මෙහිදී පෙන්වා දුන් බව ජනාධිපති මාධ්‍ය අංශය සඳහන් කළේය. එමෙන්ම මෙරටට මත්ද්‍රව්‍ය ගලාඑන සැපයුම් මාර්ගා පාලනයට එක්සත් ජනපද ආරක්ෂක අංශවල සහය වැදගත් බව පෙන්වාදෙන ජනාධිපතිවරයා දෙරට අතර ආරක්ෂක සහයෝගීතාව ඉතා වැදගත් බවද සඳහන් කර තිබේ. මෙහිදී අදහස් දැක්වූ එක්සත් ජනපද කොංග්‍රස් කමිටු සාමාජිකයින් මෙරට ශක්තිමත් සහ සමෘද්ධිමත් රටක් ලෙස ගොඩනැගීම වෙනුවෙන් අවශ්‍ය සහය ලබාදීම තම රටෙහි ප්‍රතිපත්තිය බව සඳහන් කළ බව ජනාධිපති මාධ්‍ය අංශය සඳහන් කළේය. එමෙන්ම මෙරට අභ්‍යන්තර ආරක්ෂාව, කලාපීය ආරක්ෂාව මෙන්ම ලෝක සාමය වෙනුවෙන්ද අතිශයින් වැදගත් බව එම නියෝජිතයින් වැඩිදුරටත් පවසා තිබේ.", "URL": "https://sinhala.adaderana.lk/news.php?nid=90079", "Category": null, "Parent URL": null}