{"Source": "Adaderana", "Timestamp": "December 21, 2010 02:10 pm", "Headline": "උතුරු නැගෙනහිර ඉඩම් අත්පත්කරගැනීමේ වෑයමක් ", "News Content": "උතුරු නැගෙනහිර ප්‍රදේශයේ ඉඩම් සංවිධානාත්මක පිරිසක් විසින් අත්පත් කරගනිමින් සිටින බව දේශ හිතෛෂී ජාතික ව්‍යාපාරය පවසයි. දේශපාලන උවමනාවන්ට අනුව මෙම ඉඩම් අත්පත් කරගැනීම සිදුවන බව එහි ලේකම් වසන්ත බණ්ඩාර මහතා සඳහන් කරයි. කොළඹ අද(21) පැවති මාධ්‍ය හමුවකට සහභාගී වෙමින් වසන්ත බණ්ඩාර මහතා මේ අදහස් පළ කළේය. අක්කර සිය ගණනින් අදාළ භූමි අත්කරගනිමින් සිටින්නේ සිංහල ගම්මාන වටකරමින් බවත්, එම ප්‍රදේශ වල සිංහල ජනතාව කො‍ටුකිරීමක් එයින් සිදුවන බවත් ඒ මහතා පවසයි. එම ජනතා‍ව‍ගේ දෙවන පරම්පරාවට නැවත ඉඩම් ලබාගැනීමට නොහැකි ලෙස කටයුතු කරන බවටත් ඔහු චෝදනා කරයි. ජීවිත දහස් ගණන් පූජා කර නිදහස් කරගත් භූමිය ඉතාමත් සූක්ෂමව ජාතිවාදී කොටස් අතට පත්කරන බව ද බණ්ඩාර මහතා පෙන්වාදෙයි. වහාම මේ පිළීබඳව සොයාබලන ලෙස රජයෙන් දැඩිව ඉල්ලා සිටින බවත් වැඩිදුරටත් කරුණු දැක්වූ ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=13004", "Category": null, "Parent URL": null}