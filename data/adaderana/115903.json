{"Source": "Adaderana", "Timestamp": "August 6, 2019 05:42 pm", "Headline": "74 වසරක අමිහිරි මතකයක්", "News Content": "පුද්ගලයින් 140 000කට මරු කැදවූ හිරෝෂිමා න්‍යෂ්ටික බෝම්බ හෙළීමේ සිදුවීමේ 74වැනි සංවත්සරය අදට(06) යෙදී තිබේ. ඒ වෙනුවෙන් දැවැන්ත සංවත්සරයක් එහි පැවැත්වුණේ ජපාන අගමැතිවරයාගේ ප්‍රධානත්වයෙන්. ජපානයේ හිරෝෂිමා නගරය ඉලක්ක කර එල්ල වූ ලොව පළමු න්‍ය්ෂ්ටික බෝම්බ ප්‍රහාරයේ 74වැනි සමරුව වෙනුවෙන් එහි උත්සවයක් සංවිධානය කර තිබුණි. හිරෝෂිමා ප්‍රහාරයෙන් මියගිය පිරිස් වෙනුවෙන් ඉදිකර ඇති ස්මාරකය වෙත පුෂ්පෝපහාර දැක්වීම සඳහා ජපාන අගමැති ෂින්සෝ අබේ එක්ව සිටියේය. ප්‍රහාරයෙන් මියගිය පිරිස් සිහිකිරීමට තවත් ජපාන වැසියන් 50 000ක් පමණ එක්ව සිටි බවද විදෙස් වාර්තාවල සඳහන් වෙයි. 1945 වසරේ අගෝස්තු මස 06වැනිදා ජපාන වේලාවෙන් පෙරවරු 8.15 ට අමෙරිකාව හිරෝෂිමාව වෙත න්‍යෂ්ටික බෝම්බයක් හෙලූ අතර නිහඩතාවක් පැවැත්වුණේ ඒ මොහොත සිහිකරමින්. එම අවස්ථාවේදී වැඩිදුරටත් අදහස් දැක්වූ ජපන් අගමැතිවරයා සමස්ත ලෝක නායකයන්ගෙන් ඉල්ලා සිටියේ න්‍යෂ්ටික අවිආයුධවලින් තොර ලොවක් සදහා කැපවෙන ලෙසයි. අමෙරිකාව ජපානය ඉලක්ක කර න්‍යෂ්ටික බෝම්බ හෙළීම සිදුකළේ දෙවැනි ලෝක සංග්‍රාමයේ ඉතාමත් තීරණාත්මක සංධිස්ථානයක් සනිටුහන් කරමින්. එහිදී හිරෝෂිමා නගරය ඔවුන්ගේ පළමු ඉලක්කය වූ අතර න්‍යෂ්ටික ප්‍රහාරය එල්ල වී එක් ක්ෂණයකින් එහි ජීවත් වූ පුද්ගලයින් 70000ත් 80000ත් අතර පිරිසක් මිය ගියේය. ඉන් තුවාල ලැබූවන්ගේ ප්‍රමාණයද ලක්ෂයකට ආසන්න වූ බව සඳහන් වෙයි. කෙසේ වෙතත් වසර අවසානය වනවිට න්‍ය්ෂ්ටික විකිරණ ආශ්‍රිත වෙනත් ආබාධ හේතුවෙන් හිරෝෂිමා වැසියන් 140 000ක් මියගොස් තිබුණි. අද වනවිටත් එහි අතුරු ප්‍රතිඵල හේතුවෙන් පිරිස් මියයන බව ජපාන වාර්තා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=115903", "Category": null, "Parent URL": null}