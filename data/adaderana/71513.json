{"Source": "Adaderana", "Timestamp": "March 29, 2017 04:32 pm", "Headline": "සාක්ෂිකරුවන්ට ආරක්ෂාව නොදීම ගැන ශ්‍රීල.නි.ප යේ අවධානය ", "News Content": "බැඳුම්කර සිදුවීම සම්බන්ධයෙන් ඉදිරිපත්ව සිටින විනිසුරුවන්ට හා සාක්ෂිකරුවන්ට ආරක්ෂාව ලබා දෙන මෙන් ඉල්ලා පොලිස්පතිවරයාට ලිපියක් යවා ඇතත් ඒ පිළිබඳ කිසිදු ප්‍රතිචාරයක් ලැබී නොතිබීම පිළිබඳ ශ්‍රී ලංකා නිදහස් පක්ෂයේ විශේෂ අවධානයක් යොමුව ඇතැයි බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පවසයි. අද (29) පැවති මාධ්‍ය හමුවකට එක් වෙමින් අමාත්‍යවරයා මේ බව කියා සිටියේ ය. ආරක්ෂාව සම්බන්ධයෙන් පොලිස් දෙපාර්තමේන්තුව කිසිදු ක්‍රියාමාර්ගයක් නොගැනීම නිසා මෙම සාක්ෂිකරුවන් දැඩි අපහසුතාවයට ලක්ව ඇති බව ද දේවප්‍රිය මහතා පැවසීය. බැඳුම්කර සිදුවීම සම්බන්ධයෙන් ජනාධිපතිවරයා විසින් පත් කරනු ලැබු කොමිසමට හා සාක්ෂිකරුවන්ට ආරක්ෂාව ලබා දීමට පොලිස්පතිවරයා කටයුතු නොකිරීම රටේ ජනතාවට ද ගැටළුවක් ඇතිව තිබෙන බව ද යම් සිදුවීමක් සිදු වුවහොත් එහි වගකීම පොලිස්පති හා පොලිස් දෙපාර්තමේන්තුව භාරගත යුතු බව ද අමාත්‍යවරයා වැඩි දුරටත් කියා සිටියේ ය.", "URL": "https://sinhala.adaderana.lk/news.php?nid=71513", "Category": null, "Parent URL": null}