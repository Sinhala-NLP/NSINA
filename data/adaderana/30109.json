{"Source": "Adaderana", "Timestamp": "December 20, 2012 05:11 pm", "Headline": " තේරීම් කාරක සභාවේ වාර්තාව ගැන තීරණය හෙටයි", "News Content": "දෝෂාභියෝගය විභාග කළ විශේෂ තේරීම් කාරක සභාවේ වාර්තාව සම්බන්ධයෙන් තහනම් නියෝගයක් නිකුත් කරන්නේ ද නැද්ද යන්න පිළිබඳ හෙට තීරණයක් ලබා දෙන බව අභියාචනාධිකරණය අද ප්‍රකාශ කර තිබේ. විශේෂ තේරීම් කාරක සභාවේ වාර්තාව අභියෝගයට ලක් කරමින් අගවිනිසුරු ආචාර්ය ශිරාණි බණ්ඩාරනායක මහත්මිය විසින් ගොනු කළ පෙත්සම අද (20) විභාගයට ගත් අවස්ථාවේදී අභියාචනාධිකරණය විසින් මේ බව ප්‍රකාශ කළ බව අද දෙරණ වාර්තාකරු පවසයි. අදාළ පෙත්සම අද අභියාචනාධිකරණයේ සභාපති විනිසුරු එස්. ස්කන්දරාජා , අනිල් ගුණරත්න, ඒ.ඩබ්ලිව්.ඒ සලාම් යන ත්‍රිපුද්ගල විනිසුරුවරුන් හමුවේ විභාගයට ගැනිණි. එහිදී අගවිනිසුරු වෙනුවෙන් අධිකරණය හමුවේ කරුණු දැක්වූ ජනාධිපති නීතීඥ රෝමේෂ් ද සිල්වා මහතා කියා සිටියේ අදාළ තේරීම් කාරක සභා‍වේ දී සාධාරණ විමර්ශනයක් සඳහා ඉඩ නොලැබුණු බවයි.", "URL": "https://sinhala.adaderana.lk/news.php?nid=30109", "Category": null, "Parent URL": null}