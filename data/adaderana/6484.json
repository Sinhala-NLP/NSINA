{"Source": "Adaderana", "Timestamp": "February 5, 2010 10:13 am", "Headline": "අවතැන්වූවන් 1500ක් යළි පදිංචි කෙරේ", "News Content": "උතුරේ තවත් අවතැන් වූ පුද්ගලයින් 1500 දෙනෙකු අද දිනය තුළ යළි පදිංචි කිරීමට පියවර ගෙන ඇති බව නැවත පදිංචි කිරීමේ හා ආපදා සහන සේවා අමාත්‍යාංශය පවසයි. මෙම පුද්ගලයින් වව්නියාව ප්‍රදේශයේ ඔවුන්ගේ ඥතීන්ගේ නිවාස වල පදිංචි වී සිටි පිරිස් බව සඳහන් වේ. ඔවුන් මුලතිවු දිස්ත්‍රික්කයට අයත් තුනුක්කායි ප්‍රදේශයේ නැවත පදිංචි කිරීමට නියමිතව තිබේ. මීට අමතරව ලබන 7 වනදා තවත් පුද්ගලයින් 690 දෙනෙකු මාන්තෙයි නැගෙනහිර ප්‍රදේශයේ පදිංචි කිරීමට නියමිත බව ද නැවත පදිංචි කිරීමේ හා ආපදා සහන සේවා අමාත්‍යංශයේ ලේකම් යු.එල්.එන් හල්දීන් මහතා ප්‍රකාශ කළේය. මේ වසරේ නැවත පදිංචි කිරීමේ කටයුතු පසුගිය 2 වනදා ආරම්භ වූ අතර එදින පුද්ගලයින් 1231 දෙනෙකු කිලිනොච්චි ප්‍රදේශයේ යළි පදිංචි කර වූ බව අමාත්‍යංශ ලේකම් වරයා වැඩිදුරටත් පැවසීය.", "URL": "https://sinhala.adaderana.lk/news.php?nid=6484", "Category": null, "Parent URL": null}