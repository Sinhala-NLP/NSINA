{"Source": "Adaderana", "Timestamp": "August 29, 2017 12:16 pm", "Headline": " රජය ගෙන යන වැඩසටහන්වල ප්‍රගතිය ගැන ජනපතිගේ අධීක්ෂණයට ", "News Content": "‍දිවයිනේ ප්‍රදේශ රැසකට බලපා ඇති වියළි කාලගුණයෙන් පීඩාවට පත් ජනතාවට සහන සැළසීම සඳහා රජය ගෙන යන වැඩසටහන්වල ප්‍රගතිය පිළිබඳ ජනාධිපති මෛත්‍රීපාල සිරිසේන මහතාගේ අධීක්ෂණයට ලක්ව තිබේ.අදාළ අංශවල නිලධාරීන්ගේ සහභාගීත්වයෙන් අද(29) පෙරවරුවේ ජනාධිපති කාර්යාලයේ පැවති සාකච්ඡාවකදී ජනාධිපතිවරයා මේ පිළිබඳව නිලධාරීන්ගෙන් කරුණු විමසු බව ජනාධිපති මාධ්‍ය අංශය සඳහන් කළේය. නියං තත්ත්වය හේතුවෙන් ආර්ථික අපහසුතාවයන්ට ලක්ව ඇති ගොවිබිම් ප්‍රදේශවල ජනතාවට වියළි ආහාර සලාකය ලබාදීමේ කටයුතු මේ වන විට විධිමත් අයුරින් ක්‍රියාවට නංවා තිබෙන අතර එම කටයුතු ක්‍රියාත්මක වන ආකාරය පිළිබඳ ජනාධිපතිවරයා කරුණු විමසා තිබේ. එමෙන්ම පානීය ජල පහසුකම් සැපයීම පිළිබඳ කරුණු විමසා සිටි ජනාධිපතිවරයා එම කටයුතු තවදුරටත් කාර්යක්ෂම කිරීම සඳහා ජල බවුසර් සියයක් මිලදී ගැනීමට නිලධාරීන්ට උපදෙස් ලබාදුන් බව ජනාධිපති මාධ්‍ය අංශය සඳහන් කළේය. නියඟයෙන් පීඩාවට පත් ජනතාවට සැළසීමේ කටයුතු අධීක්ෂණය සඳහා ජනාධිපතිවරයා විසින් ත්‍රිවිධ හමුදා නිලධාරීන් යොදවා තිබෙන අතර අදාළ වැඩසටහන් පිළිබඳව ඔවුන්ගේ දායකත්වය ද මෙහිදී සමාලෝචනයට ලක් කෙරුණි. කාලගුණික සහ දේශගුණික විපර්යාස හමුවේ ඉදිරියේ දී ඇති විය හැකි දැඩි නියං තත්ත්වයන්ට මුහුණදීමට සූදානම් වීමේ වැදගත්කම පෙන්වාදුන් ජනාධිපතිවරයා අදාළ පාර්යේෂණ කටයුතු වල නිරත වෙමින් දීර්ඝ කාලීන සැලසුම් ඔස්සේ එම කටයුතු ජයගත යුතු බව ද සඳහන් කළේය.", "URL": "https://sinhala.adaderana.lk/news.php?nid=76848", "Category": null, "Parent URL": null}