{"Source": "Adaderana", "Timestamp": "April 18, 2013 05:48 pm", "Headline": " පතල් සේවකයින්ගේ උපවාසය අත්හිටුවෙයි", "News Content": "කහටගහ පතලේ සේවකයින් පිරිසක් විසින් ක්‍රියාත්මක කළ උපවාසය අත්හිටුවා තිබේ. කම්කරු කොමසාරිස්වරයා සමඟ අද පස්වරුවේ පැවති සාකච්ඡාවකින් අනතුරුව මෙම තීරණයට එළඹි බව එහි සේවකයෙක් පැවසුවේය. ඒ අනුව පතලේ අඩි 1200ක් පමණ ගැඹුරෙහි ඊයේ දිනයේ සිට සේවකයින් හැට දෙනෙකු විසින් සිදුකළ උපවාසය තාවකාලිකව අත්හිටවු අතර මේ වන විට එම සේවකයින් පිරිස පිටතට ගැනීමේ කටයුතු සිදුකරන බව හෙතෙම කියා සිටියේය. මේ අතර කහටගහ පතලේ සේවකයින් පිරිසක් උපවාසයක් ක්‍රියාත්මක කරන බවට කිසිදු පෙර දැනුම්දීමක් නොකළ බව කර්මාන්ත හා වාණිජ කටයුතු අමාත්‍යාංශයේ ලේකම් අනුර සිරිවර්ධන මහතා පවසයි. කෙසේ වෙතත් එහි හටගෙන ඇති වාතාවරණය පිළිබඳ සොයා බලා විසඳුම් ලබාදීමට තමාගේ ප්‍රධානත්වයෙන් විෂය භාර අමාත්‍ය රිෂාද් බදියුදීන් මහතා විසින් කමිටුවක් පත්කර ඇති බව අනුර සිරිවර්ධන මහතා පැවසුවේය. එම කමිටුව අතිරේක ලේකම්වරුන් දෙදෙනෙකු ඇතුළු සාමාජිකයින් හය දෙනෙකුගෙන් සමන්විත බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33370", "Category": null, "Parent URL": null}