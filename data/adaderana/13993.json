{"Source": "Adaderana", "Timestamp": "February 5, 2011 10:21 am", "Headline": "නාමයෝජනා ප්‍රතික්ෂේප වීමට එරෙහිව පෙත්සම් 10 ක්", "News Content": "පළාත් පාලන මැතිවරණය සඳහා ඉදිරිපත් කළ නාමයෝජනා පත්‍ර ප්‍රතික්ෂේප වීමට එරෙහිව මේ වන විට අභියාචනාධිකරණය හමුවට පෙත්සම් 10 ක් ඉදිරිපත් කර තිබේ. සිය නාමයෝජනා පත්‍ර ප්‍රතික්ෂේප කිරීම‍ට අදාළ තේරීම්භාර නිලධාරීන් ගත් තීරණ නීතිවිරෝධී බැවින් අදාළ නාමයෝජනා පත්‍ර නැවත භාරගන්නා ලෙස මැතිවරණ කොමසාරිස්වරයා වෙත නියෝගයක් නිකුත් කරන ලෙස මෙම පෙත්සම් ගොනු කර ඇත. ඉන් පෙත්සම් 04 ක් එක්සත් ජාතික පක්ෂය විසින් ගොනු කර ඇති අතර ඒ ඇඹිලිපිටිය, හෝමාගම, වැලිකන්ද, හා බද්දේගම යන ප්‍රාදේශීය සභා සඳහා ඉදිරිපත් කළ නාමයෝජනා ප්‍රතික්ෂේප කිරීමට එරෙහිවය. අක්මීමන ප්‍රාදේශීය සභාව සඳහා ඉදිරිපත් කළ නාමයෝජනාව ප්‍රතික්ෂේප වීම සම්බන්ධයෙන් එක්සත් ජනතා නිදහස් සන්ධානය පෙත්සමක් ගොනු කර තිබේ. එමෙන්ම මුස්ලිම් කොංග්‍රසයෙන් පළාත් පාලන ආයතන 02 ක් සඳහා ද, ලංකා සමසමාජ පක්ෂයෙන් එක් පළාත් පාලන ආයතනයක් සඳහා ද පෙත්සම් ගොනු කර ඇති බව වාර්තා වේ.", "URL": "https://sinhala.adaderana.lk/news.php?nid=13993", "Category": null, "Parent URL": null}