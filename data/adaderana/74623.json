{"Source": "Adaderana", "Timestamp": "June 27, 2017 04:08 pm", "Headline": "විපතට පත් වූවන්ට ඉඩම් ලබාදීම ගැන විශේෂ සාකච්ඡාවක්", "News Content": "අයහපත් කාලගුණයෙන් විපතට පත් ජනතාවට විකල්ප ඉඩම් ලබාදීම පිළිබඳ විශේෂ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ.රත්නපුර, කළුතර, ගාල්ල, මාතර, හම්බන්තොට, කොළඹ සහ ගම්පහ යන දිස්ත්‍රීක්කවල ලේකම්වරු විසින් එම දිස්ත්‍රික්කවල ඉඩම් අවශ්‍යතාවන් සහ හඳුනාගෙන ඇති ඉඩම් පිළිබඳ තොරතුරු ඉදිරිපත් කළ බව ජනාධිපති මාධ්‍ය අංශය සඳහන් කළේය.මෙම පදිංචිකිරීම් සඳහා හැකි පමණ රජයේ ඉඩම් භාවිත කිරීමට කටයුතු කරන ලෙස උපදෙස් ලබා දුන් ජනාධිපතිවරයා රජයේ ඉඩම් ප්‍රමාණවත් නොවන අවස්ථාවල පමණක් වැවිලි සමාගම් සතු පෞද්ගලික ඉඩම් ලබාගැනීමේ හැකියාව පිළිබඳ සොයාබලන ලෙස නිලධාරීන්ට උපදෙස් ලබා දී තිබේ.ඉඩම්, ආපදා කළමනාකරණ, වැවිලි සහ නිවාස යන අමාත්‍යාංශවල අමාත්‍යවරුන්ගෙන් සැදුම්ලත් කමිටුවක් මඟින් මේ පිළිබඳ සාකච්ඡා පවත්වමින් අවශ්‍ය කටයුතු කඩිනම් කරන ලෙසද ජනාධිපතිවරයා උපදෙස් ලබාදුන් බව ජනාධිපති මාධ්‍ය අංශය සඳහන් කළේය.මෙම සාකච්ඡාව සඳහා අනුර ප්‍රියදර්ශන යාපා, සජිත් ප්‍රේමදාස, නවීන් දිසානායක, ගයන්ත කරුණාතිලක යන අමාත්‍යවරුන් සහ පෞද්ගලික වැවිලි සමාගම් නියෝජිතයින්ද එක්ව සිටියේය.", "URL": "https://sinhala.adaderana.lk/news.php?nid=74623", "Category": null, "Parent URL": null}