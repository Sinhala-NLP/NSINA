{"Source": "Adaderana", "Timestamp": "May 25, 2018 03:09 pm", "Headline": "බගවන්තලාවේ අනවසර වෙළදසැල් දෙකක් ඉවත් කරයි - ව්‍යාපාරිකයන් හා නිලධාරීන් අතර උණුසුම් තත්ත්වයක්", "News Content": "නොර්වුඩ් ප්‍රාදේශීය සභාව විසින් බගවන්තලාව පොලීසිය ඉදිරිපිට බස් නැවතුම්පළේ පවත්වාගෙන ගිය අනවසර වෙළදසැල් දෙකක් ඉවත් කිරිමට නිලධාරින් කටයුතු කර ඇත. එම ප්‍රාදේශය සභාව මගින් ඉදිකර ඇති වෙලදසැල් ඉදිරිපිට අනවසරෙන් එළවළු වෙළදාම් සහ වඩේ බැද අලෙවි කරන වෙළඳසැලක් මෙසේ ඊයේ (24) සවස ඉවත් කර තිබේ. බගවන්තලාව පොලීසියේ නිලධාරින්ගේ ආරක්ෂාව මධ්‍යයේ නොර්වුඩ් ප්‍රාදේශිය සභාවේ නිලධාරින් විසින් එම වෙළදසැල් ඉවත් කිරිමට යාමේදී එම නිලධාරින් හා එම වෙළදසැල් පවත්වාගෙන ගිය ව්‍යාපාරිකයන් අතර දැඩි උණුසුම් තත්ත්වයක්ද ඇති වු අතර එහිදී නොර්වුඩ් ප්‍රාදේශීය සභාවට දොස් පවරමින් එම වෙළදසැල් හිමියකු විසින් පොල් ගැසිමක් ද එම ස්ථානයේදි සිදු කෙරිණි. එම ව්‍යාපාරිකයන් චෝදනා කරන්නේ තමන් වතුකරයේ තවත් දේශපාලන පක්ෂයකට සහයෝගය දක්වන නිසා තමන් කාලයක් තිස්සේ පවත්වාගෙන යන වෙළදසැල් ඉවත් කිරිමට නොර්වුඩ් ප්‍රාදේශීය සභාවේ නිලධාරින් කටයුතු කල බවයි. එම චෝදනාව නොර්වුඩ් ප්‍රාදේශිය සභාවේ නිලධාරින් ප්‍රතික්ෂේප කරන අතර එම සභාවට අයත් වෙළදසැල් වලට අවහිර වන සේ අනුමැතියක් නොමැතිව පවත්වාගෙන වෙළදසැල් දෙක ඉවත් කිරිමට කටයුතු කල බවය.", "URL": "https://sinhala.adaderana.lk/news.php?nid=89811", "Category": null, "Parent URL": null}