{"Source": "Adaderana", "Timestamp": "July 20, 2019 10:19 pm", "Headline": "බලංගොඩ දස හැවිරිදි සහන් අතුරුදන් වී අදට වසරයි-මව්පියන් තවමත් හැඬු කඳුළින්", "News Content": "බලංගොඩ, සමනළවත්ත ප‍්‍රදේශයේ පදිංචිව සිටි සහන් කුමාර නැමැති දස හැවිරිදි දරුවා අතුරුදහන් වී අද දිනට (20) වසරක් ගත වෙයි. එම දරුවා සම්බන්ධයෙන් මෙතෙක් කිසිදු තොරතුරක් අනාවරණ වී නොමැති බව අද දෙරණ වාර්තාකරු පවසයි. ඉකුත් වසරේ ජුලි මස 20 වෙනිදා පස්වරුවේ එම දරුවා අතුරුදහන් විය. සහන් කුමාරගේ පියා සමනලවත්ත ප‍්‍රදේශයේ කැලෑවකට දර කැඩීම සඳහා ගොස් තිබුණු අතර පාසල් අවසන් වී නිවසට පැමිණ සවස තම පියා සොයා නිවස ආසන්නයේ ඇති කැලයට ගොස් තිබුණි. එදින රාත‍්‍රීය වනතුරුම සහන් කුමාර නිවසට නොපැමිණිම සම්බන්ධයෙන් 2018.07.21 වෙනි දින ඔහුගේ මවුපියන් බළන්ගොඩ පොලීසියට පැමිණිල්ලක් කර තිබුණි. ඒ අනුව බලංගොඩ පොලීසිය, ශී‍්‍ර ලංකා යුධ හමුදාව ප‍්‍රදේශවාසීන් ඇතුළුව රත්නපුර පොලිස් නිල සුනකයින් ද, යොදා සමනලවත්ත ප‍්‍රදේශයේ මහ කැලෑවේ සතියක පමණ කාලයක් දරුවා සොයා මෙහෙයුමක් කි‍්‍රයාත්මක කෙරිණි. නමුත් ඔහු සම්බන්ධයෙන් කිසිම හෝඩුවාවක් අනාවරණය නොවීය. සහන් කුමාර අතුරුදහන් වී වසරක් ගතවෙන අද දිනයේ ඒ පිළිබඳ තොරතුරු සොයා සහන් කුමාරගේ නිවසට අද දෙරණ ගොඩ වැඳුණි. දරුවා එනතුරු ඔහුගේ මව, පියා සහ එකම නැගනිය තාමත් හැඩූ කඳුලින් බලා සිටින ආකාරය නිවසට ගිය අපට දකින්නට ලැබිණි. මේ සම්බන්ධයෙන් පොලීසිය කළ විමසීමකදී එහි උසස් නිලධාරියෙක් පැවසුවේ අතුරුදහන්ව සිටින දරුවා සම්බන්ධයෙන් පොලිස් පරීක්ෂණ තවදුරටත් පැවැත්වෙන බවයි.", "URL": "https://sinhala.adaderana.lk/news.php?nid=114611", "Category": null, "Parent URL": null}