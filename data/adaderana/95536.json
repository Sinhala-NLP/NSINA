{"Source": "Adaderana", "Timestamp": "September 4, 2018 05:41 pm", "Headline": "පොහොට්ටුවෙන් පිපෙන නාමල", "News Content": "ඒකාබද්ධ විපක්ෂයේ සිටින ඇතැමුන්ගේ බලාපොරොත්තුව වනුයේ පොහොට්ටුවෙන් නෙළුම් මලක් පීපිම වුවත් හිටපු ජනාධිපති මහින්ද රාජපක්ෂ මහතාගේ සැලසුම පොහොට්ටුවෙන් නාමලක් පිපෙනු දැකීම බව එක්සත් ජාතික පක්ෂය පවසයි. අද(04) කොළඹ පැවති මාධ්‍ය හමුවකට එක් වෙමින් එම පක්ෂයේ නියෝජ්‍ය අමාත්‍යවරයෙකු වන නලීන් බණ්ඩාර මහතා මේ බව සඳහන් කළේය. ඒකාබද්ධ විපක්ෂයේ සිටින පුද්ගලයන් විසින් අවස්ථා ගණනාවකදී ආණ්ඩුව පෙරළු බව කියා සිටි ඒ මහතා, හෙට (05) සිදු කරනු ලබන ආණ්ඩු පෙරළීම හඳුන්වනු ලබන්නේ “හොරුන්ගේ රස්තියාදුව“ ලෙස බව ද පැවසීය. මේ අතර පසුගියදා අරලියගහ මන්දිරයේදී සිදුවු පාර්ලීමේන්තු මන්ත්‍රී චතුර සේනාරත්න මහතාගේ මංගල උත්සවය සඳහා එතුමාගේ පෞද්ගලික මුදලින් ලක්ෂ 21ක් වියදම් කොට ශාලව ලබා ගත් බව ඒ මහතා වැඩිදුරටත් සඳහන් කළේය. අරලියගහ මන්දිරය අවශ්‍ය ඕනෑම පුද්ගලයෙකුට දින වෙන් කරවාගෙන මංගල උත්සව ගැනීම සඳහා වෙන් කර ගත හැකි බව නියෝජ්‍ය අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=95536", "Category": null, "Parent URL": null}