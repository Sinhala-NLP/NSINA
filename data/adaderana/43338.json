{"Source": "Adaderana", "Timestamp": "May 20, 2014 07:05 pm", "Headline": "අයිතිවාසිකම් පෙත්සම ඉවතට-ජේලර්ලා 67ක් බන්ධනාගාරයට", "News Content": "පසුගිය අප්‍රේල් මාසයේ බන්ධනාගාර ජේලර් තනතුර සඳහා බඳවා ගැනීමට තීරණය කළ 67 දෙනෙකුට පත්වීම් ලබාදීම සඳහා අද (20) ශ්‍රේෂ්ඨාධිකරණයෙන් අනුමැතිය හිමිවූ බව බන්ධනාගාර කොමසාරිස් ජනරාල් චන්ද්‍රරත්න පල්ලේගම මහතා පවසයි. ඉකුත් ජනවාරි මාසයේදී බන්ධනාගාර දෙපාර්තමේන්තුවට ජේලර්වරුන් බඳවා ගැනීම සඳහා විභාග දෙපාර්තමේන්තුව මගින් පරීක්ෂණයක් පැවැත්වූ බවත්, දැනට බන්ධනාගාර සේවයේ යෙදී සිටින නිලධාරීන් පිරිසක්ද ඊට මුහුණදුන් බවත් පල්ලේගම මහතා අද දෙරණට කියා සිටියේය. එම විභාගයේ ප්‍රතිඵල 2014 මාර්තු මසදී බන්ධනාගාර දෙපාර්තමේන්තුවට ලබාදීමෙන් පසුව එකී ප්‍රතිඵල අනුව ඉහළම ලකුණු ලබාගත් නිලධාරීන් 67 දෙනෙකුට අප්‍රේල් මාසයේදී පත්වීම් ලිපි ලබාදුන් බවට ඔහු සිහිපත් කළේය. එසේ වුවද එකී ක්‍රියාමාර්ගයට එරෙහිව නිලධාරීන් 4 දෙනෙකු විසින් ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කළ බව හෙතෙම සඳහන් කළේය. විභාග දෙපාර්තමේන්තුව විසින් පවත්වනු ලැබූ පරීක්ෂණය විනිවිදභාවයකින් තොර බවත්, එහි ප්‍රශ්නපත්‍ර කලින් පිටවූ බවත්, එමගින් තමන්ගේ මූලික අයිතිවාසිකම් උල්ලංඝණයවී ඇති බව ප්‍රකාශයට පත්කරන ලෙස පෙත්සම්කරුවන් විසින් ඉල්ලා තිබුණි. කෙසේ වෙතත් අදාළ නඩුව අද (20) කැඳවූ අවස්ථාවේදී එකී පෙත්සම ඉවත දැමීමට ශ්‍රේෂ්ඨාධිකරණය විසින් තීරණය කළ බවත්, ඒ අනුව විභාගයේ ඉහළම ලකුණු ලබා ගත් 67 දෙනා සේවයට බඳවා ගැනීමට කටයුතු කරන බවත් බන්ධනාගාර අධ්‍යක්ෂ ජනරාල්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43338", "Category": null, "Parent URL": null}