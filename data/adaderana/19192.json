{"Source": "Adaderana", "Timestamp": "October 7, 2011 08:41 am", "Headline": "ආයතන 23 ක් සඳහා පුංචි ඡන්දය හෙටයි", "News Content": "පළාත් පාලන ආයතන 23 ට අදාළ ඡන්ද විමසීම හෙට(08) පැවැත්වෙයි. ඒ සඳහා අවශ්‍ය සියලු පියවර මේ වන විට ගෙන ඇති බව මැතිවරණ මහලේකම් කාර්යාලය සඳහන් කරයි. ගාල්ල සහ මාතර මහනගර සභා සඳහා ඡන්ද විමසීම පැවැත්වීම සම්බන්ධයෙන් මතුවූ ගැටලුව නිරාකරණය කරගෙන ඇති බව ද මැතිවරණ මහලේකම් කාර්යාලය පැවසීය. ඡන්ද විමසීම පැවැත්වෙන ප්‍රදේශ වෙත ඡන්ද පෙට්ටි ප්‍රවාහනය අද(07) උදෑසන සිට ආරම්භ කෙරෙයි. මේ අතර ඡන්ද මධ්‍යස්ථාන ලෙස යොදාගන්නා පාසල් අද දිනයේ වසා දැමීමට තීරණය කළ බව අධ්‍යාපන අමාත්‍යාංශය සඳහන් කරයි. ඡන්දය ගණන් කිරීමේ මධ්‍යස්ථාන ලෙස යොදාගන්නා පාසල් ද අද දිනයේ වසා තැබෙනු ඇත. ඡන්ද විමසීමට අදාළව විශේෂ ආරක්ෂක වැඩපිළිවෙළක් ක්‍රියාත්මක කර ඇති බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කළේය. මේ අතර ඡන්ද විමසීමට අදාළව නිරීක්ෂණ කටයුතු සඳහා කණ්ඩායම් යොදවා ඇති බව පැෆ්රල් සංවිධානය පවසයි. ප්‍රචාරක කටයුතු සඳහා ලබාදි තිබූ කාලය අවසන් වීමෙන් පසු සැලකිය යුතු මට්ටමේ මැතිවරණ නීති උල්ලංඝණය කිරීම් වාර්තා නොවූ බව ද රෝහණ හෙට්ටිආ‍රච්චි මහතා ප්‍රකාශ කළේය. මේ අතර මැතිවරණ නිරීක්ෂණ කටයුතු සඳහා ඉන්දීය මැතිවරණ කොමිසමේ නිලධාරීන් කණ්ඩායමක් ද දිවයිනට පැමිණ සිටියි. මෙවර ඡන්ද විමසීමේ දී පළාත් පාලන ආයතන 23 ක් වෙනුවෙන් සභිකයන් 420 දෙනෙකු තෝරාගැනෙයි. ඒ සඳහා අපේක්ෂකයන් 6,488 දෙනෙකු ඉදිරිපත්ව ඇති අතර ඡන්දදායකයන් 1, 589,622 ක් ඡන්දය භාවිත කිරීමට සුදුසුකම් ලබා තිබේ. ඡන්ද විමසීම හෙට උදෑසන 7 සිට පස්වරු 4 දක්වා සිදුකිරීමට නියමිතය. ඡන්දය භාවිත කිරිම සඳහා මැතිවරණ මහලේකම් කාර්යා‍ලයෙන් නිර්දේශිත අනන්‍යතා සහතිකයක් ඉදිරිපත් කළ යුතුය.", "URL": "https://sinhala.adaderana.lk/news.php?nid=19192", "Category": null, "Parent URL": null}