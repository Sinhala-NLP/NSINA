{"Source": "Adaderana", "Timestamp": "July 29, 2012 10:02 pm", "Headline": " ජයග්‍රහණය කරන නායකත්වයක් ඕනෑ", "News Content": "ජනතාව අරගල කරද්දී වාරණ ගෙනාව අධිකරණයට අද පාරට බැස උද්ඝෝෂණය කරන්න සිදුවන තත්ත්වයක් ආණ්ඩුව විසින් උදාකර ඇති බව ජ.වි.පෙ හිටපු පාර්ලිමේන්තු මන්ත්‍රී,දේශපාලන මණ්ඩල සභික කේ.ඩී ලාල්කාන්ත මහතා පවසයි. අධිකරණයට එරෙහිව දේශපාලඥයෝ මැර කි‍්‍රයා ආරම්භ කර ඇති බවත්, විනිශ්චයකාරවරුන්ට තර්ජනය කරන තත්ත්වයක් උදාවී ඇති බවත් හෙතෙම සඳහන් කළේය. \"ජනතාව පෙළන පාලනයට එරෙහි ජන පෙළගැස්ම\" නම් ජ.වි.පෙ පෙළපාලිය කිරිබත්ගොඩ නගරයට ළඟාවීමෙන් පසු අද (29) දහවල් ලාල්කාන්ත මහතා මේ බව කියා සිටියේය. එහිදී ඔහු මෙසේද පැවසීය. ‘‘දෙවුන්දරින් ආරම්භ කරලා පේදුරුතුඩුවෙන් අවසන් කරන මේ ජන පෙළගැස්ම අද කිරිබත්ගොඩ නගරයට ආවේ ජනතාව පෙළන පාලනයට එරෙහිව කිරිබත්ගොඩ ජනතාව සිදුකරන අරගලය ශක්තිමත් කරන්න. අපි මාතරට ආවා, මාතර ජනතාව අපි පිළිගත්තා, සහයෝගය දැක්වූවා, සිසිල්බීම ලබාදුන්නා, දැවැන්ත සහයෝගයක් බලාදුන්නා. අම්බලන්ගොඩට ආවා. කළුතරට ආවා. මහරගමට ආවා. ඒ සියලූ නගරවලදී අපිට දැවන්ත සහයෝගයක් ලබාදුන්නා. මේ ජනපෙළගැස්ම අපි පටන් ගත්තේ මේ රටේ ජනතාව දැවැන්ත ආණ්ඩු විරෝධී සටනක් ආරම්භ කරලා තියෙන අවස්ථාවේ. මේ වෙනකොට විශ්වවිද්‍යාල ආචාර්යවරු නිදහස් අධ්‍යාපනය වෙනුවෙන් දැවැන්ත වැඩවර්ජන ව්‍යාපාරයක් අරම්භ කරලා. ද.ජා.නි. 6% අධ්‍යාපනය වෙනුවෙන් වෙන්කරන්න කියලා ඉල්ලනවා. ගුරුවරුන්ගේ ශිෂ්‍යන්ගේ අරගලයට විශ්වවිද්‍යාල ආචාර්යවරු සහාය දෙනවා. මේ රටේ වගකීමක් තියෙන ජනතාව හැටියට එයට සහාය දෙන්න ඕනෑ. ජවිපෙ අපි ඒ සඳහා සහයෝගය, ශක්තිය ධෛර්ය ලබාදෙනවා. ඒ විතරක් නෙවෙයි ජයග‍්‍රහණයෙන් කෙළවර කරන්න සියලූ දේ කරනවා. අධිකරණයට එරෙහිව දේශපාලඥයෝ මැර කි‍්‍රයා ආරම්භ කරලා. විනිශ්චයකාරවරුන්ට තර්ජනය කරන තත්ත්වයක් උදාවෙලා. තවත් පැත්තකින් ජනතාව අරගල කරනකොට වාරණ ගෙනාපු අධිකරණයට අද පාරට බැහැලා උද්ඝෝෂණය කරන්න සිදුවන තත්වයක් ආණ්ඩුව උදා කරලා. අනුරාධපුර, පොළොන්නරුව, අම්පාර, ගොවීන් වගාවට වතුර ඉල්ලලා උද්ඝෝෂණය කරනවා. තමන්ගේ බෝගවලට නිසි මිලක් ඉල්ලලා උද්ඝෝෂණය කරනවා. ඒ නිසා මේ අරගල එකතු කරලා යෝධ ව්‍යාපාරයක් විදියට ඒකාබද්ධ කරලා මේ සටන ඉදිරියට ගෙනයන්න ඕනෑ. අපි මීට කලින් ජනතාව දැනුවත් කලා. පත‍්‍රිකා බෙදුවා, පෝසටර් ගැහුවා. ජනතාවට දැන් අවශ්‍ය වෙලා තියෙන්නේ සටන් කරන ව්‍යාපාරයක්. ජනතාවගේ අයිතිවාසිකම් වෙනුවෙන් සටන් කරන, ජයග‍්‍රහණය කරන නායකත්වයක් ඕනෑ. වෙලා තියෙනවා. ඒ නායකත්වය තමයි පේදුරුතුඩුවෙන් ගමන් ආරම්භ කළේ. අද එක්සත් ජාතික පක්ෂයක් නැහැ. අද ලංකාවේ විපක්ෂය බවට පත්වෙලා තියනේනේ ජනතා විමුක්ති පෙරමුණ. ජනතාව වෙනුවෙන් සටන් කරලා ජයග‍්‍රහණ විශාල ප‍්‍රමාණයක් ලැබුවා. ප්‍රෝඩාකාරී විශ‍්‍රාම වැටුප පරාජය කළා. වරායේ විදුලියේ වැඩබිම් ඇතුළේ සේවක අරගල ජයග‍්‍රහණය කරා. සීටීබී එකේ සටන ජයග‍්‍රහණය කළා. ඒ නිසා සටන තියෙන්නේ වැඩබිමේ, ගොවිපළේ. ඒ සටන පාරට ගෙනල්ලා ජයග‍්‍රහණය ලබමු.\"", "URL": "https://sinhala.adaderana.lk/news.php?nid=26168", "Category": null, "Parent URL": null}