{"Source": "Adaderana", "Timestamp": "September 22, 2016 03:12 pm", "Headline": " විග්නේෂ්වරන් නව ප්‍රවේශයකින් එයි", "News Content": "ආරක්ෂක අංශ සතු උතුරේ සිවිල් ජනතාවගේ ඉඩම් නිදහස් කිරීම, දේශපාලන සිරකරුවන් නිදහස් කිරීම හා අතුරුදන්වූවන් සොයාදෙන්නැයි රජයට බල කිරීම සඳහා ලබන 24දා යාපනයේදී \"එළුග තමිල්\" හෙවත් \"නැගිටින්න දෙමළ\" යනුවෙන් වැඩසටහනක් උතුරේ මහඇමති සී.වී විග්නේෂ්වරන් මහතාගේ ප්‍රධානත්වයෙන් සංවිධානය කර තිබේ.මාධ්‍ය නිවේදනයක් නිකුත් කරමින් ඒ මහතා උතුරේ දෙමළ ජනතාවගෙන් ඉල්ලා සිටින්නේ එදින පැවැත්වෙන එම වැඩසටහනට සහභාගි වන ලෙසයි.විග්නේශ්වරන්ගේ නායකත්වයෙන් යුත් දෙමළ ජනතා සභාව විසින් එය සංවිධානය කර තිබේ.උතුරේසිංහල ජනතාව අලුතින් පදිංචි කිරීමට විරුද්ධව හා උතුරු පළාතේ බෞද්ධයන් නොමැති ස්ථානයන්හි බුදු පිළිම ස්ථාපිත කිරීම නවතා දැමීම ඇතුළු ඉල්ලීම් ගණනාවක් වෙනුවෙන් ‍විරෝධය පළ කිරීමට එදිනට පැමිණෙන ලෙස එම ලිපිය මගින් ඔහු සඳහන් කර ඇත.1958, 1961, 1974, 1977, 1983 යන වසරවලදී සිදු වු අරගල හා දෙමළ ජනතාවට සිදු වු අසාධාරණයන් හේතුවෙන් දෙමළ තරුණයින් සන්නද්ධ අරගලයන් දක්වා ගමන් කළ බවත්, වර්තමානයේදීත් දෙමළ ජනතාවගේ ඉල්ලීම් වෙනුවෙන් නිසි සාධාරණයක් ඉටු වී නොමැති බවත් ඔහු පෙන්වාදී තිබේ.උතුරු - නැගෙනහිර පළාත් වෙත බලය ලබාදෙන බව පැවසූවද, එම පොරොන්දු කිසිදු රජයක් ඉටුකර නැති බවද එම ලිපියේ වැඩිදුරටත් සඳහන්වේ.", "URL": "https://sinhala.adaderana.lk/news.php?nid=64323", "Category": null, "Parent URL": null}