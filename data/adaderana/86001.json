{"Source": "Adaderana", "Timestamp": "March 20, 2018 03:50 pm", "Headline": "ආරියදාස කුරේ පොලිස් කොමිසමේ ලේකම් ධුරයෙන් ඉවත්වෙයි", "News Content": "තමාට ජාතික පොලිස් කොමිසන් සභාවේ ලේකම් ධූරයෙන් ඉවත් වන ලෙස දැනුම් දී ඇති බව ආරියදාස කුරේ මහතා පවසයි. අද දෙරණ කළ විමසීමකට පිළිතුරු දෙමින් ආරියදාස කුරේ මහතා සඳහන් කළේ කොමිසන් සභාවේ අද(20) පැවති විශේෂ රැස්වීමකින් අනතුරුව ඊට අදාළ ලිපිය තමන් වෙත ලැබුණු බවයි. 09/2008 චක්‍රලේඛයට අනුව වයස අවුරුදු 60 ඉක්මවූ රාජ්‍ය සේවකයින්ට යළිත් වරක් වයස අවුරුදු 67 දක්වා සේවය කිරීමේ අවස්ථාව හිමි වෙයි. ඒ අනුව තමාට මෙම වසරේ සැප්තැම්බර් මාසය දක්වා මෙම ධූරයේ කටයුතු කිරීමට හැකියාව පවතින බවද ආරියදාස කුරේ මහතා සඳහන් කළේය. එහෙත් රාජ්‍ය පරිපාලන සේවයේ 03/2018 චක්‍රලේඛයට අදාළ වයස අවුරුදු 60 ඉක්මවූ පුද්ගලයෙකුට රාජ්‍ය සේවයේ කටයුතු කිරීමට හැකියාව නොමැති බව පවසමින් තමාව ධූරයෙන් ඉවත් කළ බවද ඔහු සඳහන් කළේය.", "URL": "https://sinhala.adaderana.lk/news.php?nid=86001", "Category": null, "Parent URL": null}