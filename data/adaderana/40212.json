{"Source": "Adaderana", "Timestamp": "January 9, 2014 10:59 am", "Headline": "තංගල්ල ප්‍රාදේශීය සභාවේ සභාපතිට වරෙන්තුවක් ", "News Content": "තංගල්ල ප්‍රාදේශීය සභාවේ සභාපති සම්පත් විදානපතිරණ මහතා අත්අඩංගුවට ගන්නා ලෙස කොළඹ මහධිකරණය විසින් අද(09) වරෙන්තුවක් නිකුත් කර තිබේ. තංගල්ල හෝටලයකදී බ්‍රිතාන්‍ය ජාතිකයෙකු ඝාතනය කර ඔහුගේ පෙම්වතිය දූෂණය කිරීමේ චෝදනා සම්බන්ධයෙන් නඩුව අද කැඳවූ අවස්ථාවේදී තංගල්ල ප්‍රාදේශීය සභාවේ සභාපති අධිකරණය හමුවේ පෙනී නොසීටීම හේතුවෙන් ඔහු අත්අඩංගුවට ගන්නා ලෙස මෙලෙස වරෙන්තු නිකුත් කළ බව අද දෙරණ වාර්තාකරු සඳහන් කරයි‍. කොළඹ ප්‍රධාන මහධිකරණ විනිසුරු රෝහිණි වල්ගම මහත්මිය ඉදිරියේ අදාළ නඩුව අද(09) කැඳවා තිබුණි. එම අවස්ථාවේදී අදාළ නඩුව සඳහා අනෙකුත් විත්තිකරුවන් පස්දෙනා පෙනී සිට ඇති අතර සැකකාර ප්‍රධාන විත්තිකරු වන තංගල්ල ප්‍රාදේශීය සභාවේ සභාපති සම්පත් විදානපතිරණ මහතා පෙනී නොසීට ඇත. එම අවස්ථාවේදී විත්තිකාර පාර්ෂවය වෙනුවෙන් පෙනී සිට නිතීඥවරයා පවසා සිටියේ අදාළ සභාපතිවරයා රෝගාතුර වී ඇති බවත්, ඒ මහතා ගාල්ලේ පෞද්ගලික රෝහලක ප්‍රතිකාර ලබන බවත්ය. කෙසේ වෙතත් අදාළ වෛද්‍ය වාර්තා අධිකරණය හමුවේ ඉදිරිපත් කර නොමැති බවද අද දෙරණ අධිකරණ වාර්තාකරු සඳහන් කළේය. ඒ අනුව අදාළ කරුණු සැලකිල්ලට ගෙන මහධිකරණ විනිසුරුවරිය වෛද්‍ය වාර්තා සමඟ තංගල්ල ප්‍රාදේශීය සභාවේ සභාපතිවරයා අධිකරණය හමුවේ ඉදිරිපත් කරන ලෙස දන්වමින් වරෙන්තුවක් නිකුත් කරණ ලදී. එසේම අනෙකුත් විත්තිකරුවන් සඳහා ඇප ලබාදීමට පනවා තිබූ ‍කොන්දේසී වලට ආදාළ සහතික නිසි පරිදි අධිකරණය හමුවට ඉදිරිපත් කරන ලෙසද ප්‍රකාශ කළේය. ජනවාරී මස 22 වන දින දක්වා මෙම නඩුව යළි කල් දමන ලදී.", "URL": "https://sinhala.adaderana.lk/news.php?nid=40212", "Category": null, "Parent URL": null}