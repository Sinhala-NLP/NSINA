{"Source": "Adaderana", "Timestamp": "August 3, 2018 12:16 pm", "Headline": "ටිපර් රථයක්-යතුරුපැදියක ගැටී කතක් මරුට", "News Content": "සූරියවැව - ඇඹිලිපිටිය මාර්ගයේ වෙහෙරගොඩැල්ල ප්‍රදේශයේ දී ටිපර් රථයක් යතුරුපැදිය ගැටීමෙන් සිදුවු අනතුරකින් යතුරු පැදියේ ගමන් කළ කාන්තාවක් මිය ගොස් යතුරුපැදිකරු බරපළ තුවාල ලබා ඇති බව අද දෙරණ වාර්තාකරු පවසයි. ඊයේ(02) සවස මෙම අනතුර සිදුවී ඇති බව අප වාර්තාකරු සඳහන් කළේය. අනතුරින් මිය ගොස් ඇත්තේ මාතර - දෙයියන්දර ප්‍රදේශයේ පදිංචිව සිටි එච්.ඩි සෝමලතා නම්වූ 55 හැවිරිදි තිදරු මවක් වන අතර අනතුරෙන් තුවාල ලබා රෝහල් ගත කොට ඇත්තේ මිය ගිය කාන්තාවගේ සැමියාය. දක්ෂිණ අධිවේගී මාර්ගයට පස් ප්‍රවාහනය කළ මෙම ටිපර් රථය රියදුරන්ගේ අපරික්ෂාකාරී රිය ධාවනය හා අධික වේගය හේතුවෙන් මෙම අනතුරු සිදුව ඇති බව පොලීසිය පවසයි. මේ අතර දක්ෂිණ අධිවේගී මාර්ගයට පස් ප්‍රවාහනය කරන ටිපර් රථ රියදුරන් අධික වේගය හේතුවෙන් පසුගිය කාලය තුළ මිනිස් ජීවිත 4ක් ම බිලි ගෙන ඇති බව ප්‍රදේශවාසීන් පවසයි. අනතුරට සම්බන්ධ ටිපර් රථය සහ එය පැදවූ රියදුරුව පොලීසිය විසින් අත්අඩංගුවට ගෙන ඇති අතර සිද්ධිය සම්බන්ධයෙන් සූරියවැව පොලීසිය වැඩිදුර විමර්ෂණ සිදුකරයි.", "URL": "https://sinhala.adaderana.lk/news.php?nid=93738", "Category": null, "Parent URL": null}