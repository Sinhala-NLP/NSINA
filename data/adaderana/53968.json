{"Source": "Adaderana", "Timestamp": "September 20, 2015 04:48 pm", "Headline": "නාගරික අඩු ආදායම්ලාභීන්ට නිවාස ව්‍යාපෘතියක්!   ", "News Content": "නව රජය යටතේ නාගරික මධ්‍යම පාන්තික ආදායම්ලාභීන් ලක්ෂ පහක පිරිසකට නිවාස අයිතිය හිමිකර ගැනීමට අවස්ථාව හිමිවන බව නිවාස හා ඉදිකිරීම් අමාත්‍ය සජිත් ප්‍රේමදාස මහතා පවසයි.නාගරික හා උප නාගරික ප්‍රදේශවල අදාළ නිවාස යෝජනා ක්‍රමය ක්‍රියාත්මක කිරීම නියමිත බව අමාත්‍යවරයා සඳහන් කරයි.ඊට අදාළව සුදුසු ඉඩම් හදුනාගැනීම මේ වන විට බොහොදුරට අවසන්ව ඇති බව සජිත් ප්‍රේමදාස අමාත්‍යවරයා සඳහන් කර සිටියේය.මහල් නිවාස සංකීර්ණවලින් සමන්විත එම නිවාස ඉදිකර දීම පිළිබඳව අග්‍රාමාත්‍ය රනිල් වික්‍රමසිංහ මහතා විසින් පත් කර ඇති අධ්‍යයන කණ්ඩායමේ සාමාජිකයින් සමග පැවති සාකච්ඡාවකදී අමාත්‍යවරයා මේ බව ප්‍රකාශ කළේය.රාජ්‍ය හා පෞද්ගලික අංශයේ ඒකාබද්ධ ව්‍යාපෘතියක් ලෙස මෙම වැඩපිළිවෙල ක්‍රියාත්මක කිරීමට නියමිත අතර මෙම නිවාස මිලදී ගන්නා පුද්ගලයින්ට අඩු පොලියක් යටතේ ණය ආධාර ලබාදීමට රාජ්‍ය හා පෞද්ගලික බැංකු මේ වන විට එකඟතාව පල කර ඇති බව සඳහන්ය.", "URL": "https://sinhala.adaderana.lk/news.php?nid=53968", "Category": null, "Parent URL": null}