{"Source": "Adaderana", "Timestamp": "April 14, 2017 09:43 am", "Headline": "දිනාගත් ජයග්‍රහණය හරවත් කරවමු!", "News Content": "සුර්ය සංක්‍රාන්තියට අනුගාමීව සිදු කෙරෙන සියලු චාරිත්‍ර වාරිත්‍රයන්හි පොදු අපේක්ෂාව තුළ කැටපත් වන්නේ පසුගාමී චින්තනයෙන් සහ අවරගණයේ ආකල්පයන්ගෙන් තොර අලුත් මිනිසෙකු නිර්මාණය කිරීම බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ අලුත් අවුරුද්ද සැබවින්ම අපේ ජිවිතවලට නව සමාරම්භයක් වන්නේ අප එලෙස අලුත්වීම තුළින් පමණක් බවයි.සිංහල හා දෙමළ අලුත් අවුරුද්දට සුභ පැතුම් පණිවුඩයක් නිකුත් කරමින් ජනාධිපති මෛත්‍රීපාල සිරිසේන මහතා මේ බව සඳහන් කර තිබේ.දිනාගත් ජයග්‍රහණය වඩාත් හරවත් කරමින් සංහිඳියාවෙන්, සහජිවනයෙන් වඩාත් ශක්තිමත්ව නැගී සිටින රටක් ලෙස එළැඹි අලුත් අවුරුද්දේ පෙළගැසෙමු යන්න අපේ අලුත් අවුරුදු අධිෂ්ඨානය බව ජනාධිපතිවරයා පෙන්වා දෙයි. මේ අතර සියලු බේද දුරලා යහපත් සමාජයක්, සංවර්ධිත දේශයක් ගොඩනැංවීම වෙනුවෙන් නව අධිෂ්ඨානයන් සමග කැපවන සාමකාමි සමෘද්ධිමත් සුබ නව වසරක් වේවායි අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා පෙන්වා දෙන්නේ මෙම සිංහල දෙමළ නව අවුරුදු උළෙල සමග බැඳී ඇති සම්ප්‍රදායික සිරිත් විරිත් නූතන ලොව හමුවේ වුවද ප්‍රතික්ෂේප කළ නොහැකි තරම් පරිසර හිතවාදී හා මානව හිතවාදී බවින් පිරිපුන් බවයි.එබැවින් මෙම සම්ප්‍රදායික සංස්කෘතික උරුමය අප දූ දරුවන් වෙත හදුන්වා දෙමින් අනාගත පරපුර වෙනුවෙන් සුරක්ෂිත කර ගැනීම ද අප සතු වගකීමක් බව අග්‍රාමාත්‍යවරයා පවසයි. සිංහල හා දෙමළ අලුත් අවුරුද්ද වෙනුවෙන් සුභාශිංසන පණිවුඩයක් නිකුත් කරමින් හෙතෙම මේ බව සඳහන් කළේය.මේ අතර සිංහල හා දෙමළ අලුත් වුරුද්ද යහපත් බලාපොරොත්තු සිතුම් පැතුම් සමගින් සිදු වූ වැරදි නිවැරදිකර ගනිමින්, අප සිරිත් විරිත් හර පද්ධතීන්ට ජිවය දෙමින් අන් සිරිතට විරිතට ගරු කරන සෞභාග්‍යමත් නව අවුරුද්දක් සමරන්නට ශ්‍රී ලංකාවාසීන්ට හැකි වේවායි කථානායක කරු ජයසූරිය මහතා පවසයි.ගේ දොර පරිසරය පිරිසිදු කර නැවුම් වටපිටාවක් සකසා ගැනිම පමණක් නොව පැරණි සිත් බිඳුම් අමතක කර පිරිසිදු සිතුවිලි ඇති කර ගනිමින් අලුත් ආරම්භයකට පසුබිම සකසා ගැනීම නව වසරේ අරමුණ කර ගත යුතු බව කථානායකවරයා පෙන්වා දෙයි.සිංහල හා දෙමළ අලුත් අවුරුද්ද වෙනුවෙන් සුභාශිංසන එක් කරමින් කථානායක කරු ජයසුරිය මහතා මේ බව සඳහන් කර තිබේ.එසේම සිංහල හා දෙමළ අලුත් අවුරුද්ද විශේෂයෙන්ම අප සංස්කෘතියට අවේණික වැඩිහිටියන් නැමදීම, ඥාති හිත මිත්‍රාදීන් බැහැ දැකින්නට යාම ආදී සමාජයේ ධූරාවලියන් නැවත සිහිපත් කරදෙන සංහිඳියාව ජනිත කරවන වැදගත් අවස්ථාවක් බව කථානායකවරයා එහි වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=72056", "Category": null, "Parent URL": null}