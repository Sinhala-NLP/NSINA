{"Source": "Adaderana", "Timestamp": "August 16, 2018 09:43 pm", "Headline": "ලක්ෂ හයාමාරෙන් ආරක්ෂා කරන මොළ", "News Content": "රුපියල් ලක්ෂ හයහමාරක් වටිනවා පුටු මිලදී ගැනීමට සූදානම් ව ඇත්තේ බස්නහිර පළාත් සභාවේ සිටින මන්ත්‍රීවරුන්ගේ මොළය ආරක්ෂා කරගැනීම සඳහා බව සමස්ත ලංකා ගොවිජන සම්මේලනයේ ජාතික සංවිධායක මෙන්ම වයඹ පළාත් සභා මන්ත්‍රී නාමල් කරුණාරත්න මහතා පවසයි. අද(16)දින දඹුල්ලේ පැවති මාධ්‍ය හමුවකට එක් වෙමින් ඔහු මෙම අදහස් පළ කළේය. මන්ත්‍රිවරුන්ට මානසික වෛද්‍යවරයෙකුගේ උපදෙස් ලබා ගැනීමෙන් පසුව ලැබුණු උපදෙස් මත මෙම පුටු මිල දී ගැනීම සිදු කරන්නට ඇතැයි තමා විශ්වාස කරන බව ද සඳහන් කළේය. මසකට දවස් දෙකක් පමණක් පළාත් සභාව රැස් වෙන බවත් වෛද්‍ය උපදෙස් පරිදි එවැනි පුටු මිල දී ගෙන වාඩිවීම නිසා ඊට විරුද්ධ නොවී සිටීමට සිදුවන බව ද හෙතෙම පැවසීය. පාර්ලිමේන්තු මන්ත්‍රීවරුන්ට සීයට 215 කින් වැටුප් වැඩිකර ගැනීම සඳහා සාකච්ඡා කරමින් තිබියදී පළාත් සභා මන්ත්‍රීවරුන්ට ද ඊට සමගාමීව වැටුප් වැඩිකර ගැනීමේ උත්සාහයක් පවතින බව ද ඔහු පැවසීය. පළාත් සභා මන්ත්‍රීවරුන් හට වැටුප් වැඩි කිරීම සම්බන්ධයෙන් තමන් සම්පූර්ණ විරෝධය ප්‍රකාශ කරන බවත් කිසිසේත් එම වැටුප් වැඩි කිරීම සිදු නොකළ යුතු බව ද මහජනතාව දැඩි ආර්ථික පීඩනයකින් සිටින අවස්ථාවක මෙවැනි දේවල් සිදුකිරීම බරපතළ තත්වයක් බව ද නාමල් කරුණාරත්න මහතා සඳහන් කළේය.", "URL": "https://sinhala.adaderana.lk/news.php?nid=94526", "Category": null, "Parent URL": null}