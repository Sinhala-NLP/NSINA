{"Source": "Adaderana", "Timestamp": "March 8, 2014 09:07 am", "Headline": "කෝටි 36ක කුඩු පොලිස් මත්ද්‍රව්‍ය නාශක කාර්යංශයට බාරදෙයි", "News Content": "රේගු භාරයට ගත් කිලෝග්‍රෑම් 36 ක හෙරොයින් තොගය පොලිස් මත්ද්‍රව්‍ය නාශක කාර්යංශයට භාර දී තිබේ. රේගු මාධ්‍ය ප්‍රකාශක ලෙස්ලි ගාමිණි මහතා පැවසුවේ වැඩිදුර පරීක්ෂණ සඳහා මෙම හෙරොයින් තොගය මත්ද්‍රව්‍ය නාශක කාර්යංශයට බාරදුන් බවයි. බෝල්ට් ඇණ තුළ බහා ඉතා සුක්ෂම ලෙස මෙරටට රැගෙන ආ මෙම හෙරොයින් තොගය ඊයේ රේගුව විසින් සොයාගනු ලැබීය. ලෙස්ලි ගාමිණි මහතා පැවසුවේ එංගලන්තයේ ජාතික අපරාධ ඒජන්සියෙන් ලැබුණු තොරතුරු මත මෙම හෙරොයින් තොගය සොයාගත් බවයි. එහි වටිනාකම රුපියල් කෝටි 36 ක් ලෙස ගණන් බලා තිබේ. මේ සමබන්ධයෙන් සිව්දෙනෙකු අත්අඩංගුවට ගෙන තිබු අතර කොළඹ ප්‍රදේශයේ හෝටලයක ව්‍යාජ ලිපිනයකට , පකිස්ථාන ජාතිකයෙකු නමින් මෙම හෙරොයින් තොගය ගෙන්වා ඇත. කෙසේ වෙතත් අදාළ පකිස්ථානු ජාතිකයා මෙතෙක් අත්අඩංගුවට ගෙන නොමැති බව රේගුව පැවසුවේය.", "URL": "https://sinhala.adaderana.lk/news.php?nid=41627", "Category": null, "Parent URL": null}