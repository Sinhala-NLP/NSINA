{"Source": "Adaderana", "Timestamp": "October 22, 2011 09:25 pm", "Headline": "මෙම වසරේ විභාගය තිබුණත් පසුගිය වසරේ ප්‍රතිඵල තවම නෑ", "News Content": "12 ශ්‍රේණියේ සිසුන් සඳහා අද(22) සාමාන්‍ය තොරතුරු තාක්ෂණ විභාගය පැවතිය ද පසුගිය වසරේ විභාග ප්‍රතිඵල තවමත් නිකුත් කර නොමැති බව ලංකා ගුරු සංගමයේ ප්‍රධාන ලේකම් ජෝශප් ස්ටර්ලිං මහතා පවසයි. ‍ සිසුන් වැඩි පිරිසක් අද විභාගය සඳහා පැමිණ නොමැති බව ද අද දෙරණ වෙත අදහස් දක්වමින් ඒ මහතා සඳහන් කළේය. ‍ ප්‍රතිඵල නිසිකලට නිකුත් නොවීම නිසා සිසුන්ට අදාළ විභාගය පිළිබඳ පවතින විශ්වාසය සහ උනන්දුව බිඳවැටී ඇති බව ඔහු පෙන්වාදෙයි. ‍ 2004 වර්ෂයේ ආරම්භ වූ මෙම විභාගය 12 ශ්‍රේණියේ සිසුන් වෙනුවෙන් පැවැත්වෙන බවත් සාමාන්‍ය තොරතුරු තාක්ෂණ විෂය වෙනුවෙන් සතියකට කාල පරිච්ඡේද 2 ක් වෙන්කර ඇති බවත් හෙතෙම සඳහන් කළේය. ‍ සාමාන්‍ය තොරතුරු තාක්ෂණ විභාගය අගෝස්තු මාසයේ පැවැත්වීමට නියමිතව තිබුණ ද මෙවර එය මෙසේ ඔක්තොම්බර් මාසයේ පැවැත්වුණු බව ද ස්ටර්ලිං මහතා පෙන්වාදුන්නේය. ‍ විභාග දෙපාර්තමේන්තුවේ අකාර්යක්ෂමතාවය මේ තුළින් පෙනී යන බව ද ඔහු ප්‍රකාශ කළේය. ‍ එමනිසා අදාළ විභාගය විධිමත්ව පවත්වා, නිසිපරිදි ප්‍රතිඵල නිකුත්කිරීමට කටයුතු කිරීම තුළින් සිසුන් තුළ විෂය පිළිබඳ උනන්දුව වර්ධනය කිරීමට කටයුතු කරන ලෙස ඉල්ලා සිටින බව ඒ මහතා අවධාරණය කළේය.", "URL": "https://sinhala.adaderana.lk/news.php?nid=19527", "Category": null, "Parent URL": null}