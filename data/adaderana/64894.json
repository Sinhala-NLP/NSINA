{"Source": "Adaderana", "Timestamp": "October 10, 2016 12:05 pm", "Headline": "අලුත් එකත් පරණ එකම වගේ වෙයිද දන්නේ නෑ ", "News Content": "ත්‍රස්තවාදය වැළැක්වීමේ පනත වෙනුවට ගෙන ඒමට යෝජිත නව නීතිය පැරණි වයින් නව බෝතලයක අසුරා එවීම හා සමාන විය හැකි බව දෙමළ ජාතික සන්ධානය පවසයි. මේ සම්බන්ධව දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්තිරන් මහතා ප්‍රකාශ කර සිටියේ එම නව නිතීය ත්‍රස්තවාදය වැළැක්වීමේ පනතට වඩා අයහපත් විය හැකි බවයි.ඔක්තෝබර් 4 දින පාර්ලිමේන්තුවේදී සිදුකළ කතාවේ දී තමා මෙම ප්‍රශ්නය මතු කළ බවත් ඒ මහතා කියා සිටියේය.මෙම විරෝධය නොසලකා ශ්‍රී ලංකා රජයට යුරෝපා සංගමේ සහන ලබා ගත නොහැකි බවත් ඔහු වැඩිදුරටත් ප්‍රකාශ කර සිටියි.ත්‍රස්තවාදය වැළැක්වීමේ පනත වෙනුවට ත්‍රස්තවාදයට එරෙහිවීමේ පනතක් ගෙන එන බව අග්‍රාමාත්‍ය රනිල් වික්‍රමසිංහ මහතා පසුගිය දා ප්‍රකාශ කළේය.ඒ අග්‍රමාත්‍යවරයාගේ නවසීලන්ත සංචාරය අතරතුර නවසීලන්ත අග්‍රමාත්‍ය ජොන් කී මහතා සමග ද්වීපාර්ශවික සාකච්ඡා පැවැත්වීමෙන් අනතුරුව පැවති ඒකාබද්ධ මාධ්‍ය හමුවකට එක්වෙමිනි.එම අවස්ථාවේදී අගමැතිවරයා කියා සිටියේ දියුණු තාක්ෂණය ඔස්සේ හිස ඔසවන ත්‍රස්තවාදී ක්‍රියාවන්ට මුහුණදීමට හැකි වන පරිදි නව තාක්ෂණයත් සමග යාවත්කාලීන වන නව නීති සකස් කරන බවයි.එමෙන්ම මෙම පනත් සැකසීමේදී මහා බ්‍රිතාන්‍ය වැනි රට වල පවත්නා ත්‍රස්තවාදයට එරෙහිවීමේ නීති රීති සැලකිල්ලට ගෙන ඒවා අධ්‍යනය කිරීම මගින් නව දැනුමක් ඔස්සේ එම නීති කරුණුද ඇතුළත් වන පරිදි මෙම නීති නිර්මාණය කරන බවද ඔහු පෙන්වා දුන්නේය.එපමණක් නොව ශ්‍රී ලංකාවේ සිටින හමුදා විශේෂයින්ගේද සහය ඇතිව ඉදිරි වසර 20-30ක කාලයකට මුහුණ දිය හැකි පරිදි යාවත්කාලීන වන නීති ගෙන එන බවද ඒ මහතා කියා සිටියේය.", "URL": "https://sinhala.adaderana.lk/news.php?nid=64894", "Category": null, "Parent URL": null}