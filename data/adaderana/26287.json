{"Source": "Adaderana", "Timestamp": "August 3, 2012 12:28 pm", "Headline": "ලක්ෂ 5ක් දඬුවම් විඳලා", "News Content": "2011 වාර්තා අනුව මෙරට ජනගහනයෙන් ලක්ෂ 5 ට ආසන්න සංඛ්‍යාවක් කුමන හේතුවක් මත හෝ එක්වරකට වඩා දඬුවම් ලබා ඇතැයි එක්සත් ජාතික පක්ෂය පවසයි. කොළඹ දි අද (02) පෙරවරුවේ පැවැති මාධ්‍ය හමුවක දි එම පක්ෂයේ පාර්ලිමේන්තු මන්ත්‍රී කරු ජයසූරිය මහතා මේ පිළිබඳව වැඩිදුරටත් අදහස් පළ කළේය. ඒ අනුව ශ්‍රී ලංකාවේ අපරාධ නඩුවලදි නීතිය ක්‍රියාත්මක වී ඇත්තේ සියයට 4ක් බව ඔහු පෙන්වාදෙයි. ඉන්දියාවේ එම සංඛ්‍යාව සියයට 75ක් බවත් යුරෝපයේ එම සංඛ්‍යාව සියයට 85ක් බවත් ඔහු සඳහන් කරයි. මීට මූලික හේතුව සමස්ත රාජ්‍ය තන්ත්‍රයම දේශපාලනීකරණය වීම යැයි කරු ජයසූරිය මහතා පවසයි. පොලිසියට, රාජ්‍ය සේවයට හා අධිකරණයට බලවතුන් ඇඟිලි ගසන ආකාරය දැන් එළිපිටම දක්නට ඇතැයි ද ජයසූරිය මහතා අවධාරණය කරයි. දක්ෂ පොලිස් නිලධාරින්, රාජ්‍ය නිලධාරින් සිටියදි තමන්ට දේශපාලන බැල මෙහෙවර සිදුකරන පුද්ගලයින්ට පත්වීම්, උසස්වීම් දෙමින් සමස්ත රාජ්‍ය තන්ත්‍රයම අවුල්කර ඇතැයි ඔහු චෝදනා කරයි.", "URL": "https://sinhala.adaderana.lk/news.php?nid=26287", "Category": null, "Parent URL": null}