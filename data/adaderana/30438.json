{"Source": "Adaderana", "Timestamp": "January 2, 2013 11:26 am", "Headline": "කොල්ලකරුවන් බවට සැකපිට තිදෙනෙක් අත්අඩංගුවට", "News Content": "හසලක, වේරගම්තොට ප‍්‍රදේශයේ සිදුවූ කොල්ලකෑමක් සම්බන්ධයෙන් සැකකරුවන් තිදෙනෙකු අත්අඩංගුවට ගෙන තිබේ. පසුගිය වසරේ ජුනි මාසයේ දිනක නිවසකට ඇතුළු වී එහි සිටි පුද්ගලයින්ට පහර දී නිවසේ තිබූ රුපියල් ලක්ෂ 20 ට අධික වටිනාකමින් යුත් රන් භාණ්ඩ සහ රුපියල් ලක්ෂ 02 ක මුදලක් පැහැර ගත් බවට හසලක පොලීසියට පැමිණිල්ලක් ලැබී තිබිණි. සිද්ධිය සම්බන්ධයෙන් සිදුකළ දීර්ඝ විමර්ශනවලින් අනතුරුව ගිරාඳුරුකෝට්ටේ ප‍්‍රදේශයේ පදිංචිකරුවෙකු පසුගිය 27 වැනිදා අත්අඩංගුවට ගත් බව පොලීසිය සඳහන් කළේය. ඔහුගෙන් සිදුකළ ප‍්‍රශ්න කිරීම්වලින් අනතුරුව සිද්ධියට සම්බන්ධ තවත් සැකකරුවන් දෙදෙනෙකු අත්අඩංගුවට ගැනීමට හැකි වී තිබේ. සැකකරුවන් විසින් කොල්ලකන ලද රන් භාණ්ඩවලින් කොටසක් සහ රුපියල් ලක්ෂ එකහමාරක මුදලක් ද සොයාගත් බව පොලීසිය පවසයි. සැකකරුවන් සම්බන්ධයෙන් හසලක පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=30438", "Category": null, "Parent URL": null}