{"Source": "Adaderana", "Timestamp": "November 17, 2014 08:35 am", "Headline": "අවි ආයුධ  ගැන ලංකාවෙන් ඉගෙන ගන්න ", "News Content": "බිම්බෝම්බ ඉවත් කිරීම සහ අවි ආයුධ පිළිබඳව ශ්‍රී ලංකාව සතු දැනුම බෙදා ගැනීමට හැකි බව එක්සත් ජාතින්ගේ සංවිධානයේ ජිනිවා හි ශ්‍රී ලංකා නිත්‍ය නියෝජිත රවිනාත ආරියසිංහ මහතා පවසයි. යුද්ධය පැවති සමයේ දි එල්.ටී. ටී. ඊ ය විසින් වළ දැමු බිම් බෝම්බ විශාල ප්‍රමාණයක් මේ වන විට ගොඩගෙන ඇති බව ආරියසිංහ මහතා පැවසුවේය. විශේෂයෙන් මේ හේතුවෙන් පුද්ගල නාශක බිම්බෝම්බ පිළිබඳව ශ්‍රි ලංකා ආරක්ෂක අංශ සතුව විශේෂ හැකියාවක් සහ දැනුමක් ඇති බව ඔහු පෙන්වා දි තිබේ. සාම්ප්‍රාදායික අවි පිළිබඳ සමුළුවවේ අදහස් දක්වමින් එක්සත් ජාතින්ගේ සංවිධානයේ ජිනිවා හි ශ්‍රී ලංකා නිත්‍ය නියෝජිත රවිනාත ආරියසිංහ මහතා මෙම අදහස් පළ කර ඇති බව විදෙස් මාධ්‍ය වාර්තා කළේය. මේ අතර මෙම සමුළුවේ දී ලබන වසර සඳහා වූ සභාපතීත්වය ශ්‍රී ලංකාවට බාර දීමද සිදුවුණි. මීට පෙර මෙම සමුළුවේ සභාපතිත්වය ජිනිවා හි පෝලන්ත නිත්‍ය නියෝජිතවරයා විසින් දරනු ලැබුණි. මෙහිදි වැඩිදුරටත් අදහස් දක්වමින් රවිනාත ආරියසිංහ මහතා පවසා ඇත්තේ සාමය වෙනුවෙන් වූ එක්සත් ජාතින්ගේ භූමිකාව ශ්‍රී ලංකාව අනුමත කරන බවයි. ශ්‍රී ලංකාව ද එක්සත් ජාතින්ගේ සංවිධානයේ පාර්ශවකරුවෙක් වන අතර සාමය වෙනුවෙන් විශාල කැපකීරිමක් සිදුකරන බව ද ආරියසිංහ මහතා පවසා තිබේ.", "URL": "https://sinhala.adaderana.lk/news.php?nid=47432", "Category": null, "Parent URL": null}