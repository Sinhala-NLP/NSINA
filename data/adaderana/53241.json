{"Source": "Adaderana", "Timestamp": "August 14, 2015 03:10 pm", "Headline": "මහින්දට අගමැතිකම නොදෙන බව මෛත්‍රී කියලා නෑ", "News Content": "ජනාධිපති මෛත්‍රීපාල සිරිසේන මහතා විසින් හිටපු ජනාධිපති මහින්ද රාජපක්ෂ මහතාට යොමු කළ ලිපියෙන් අග්‍රාමාත්‍ය ධූරය ලබානොදෙන බවක් පවසා නොමැති බව 'පැවදි හඬ' සංවිධානය වෙනුවෙන් ආචාර්ය, පූජ්‍ය මැදගොඩ අභයතිස්ස හිමි පවසයි.පක්ෂයේ තවත් ජ්‍යෙෂ්ඨයින් සිටින බැවින් ඔවුන්ටද අවස්ථාවක් ලබාදෙන ලෙස ඉල්ලීමක් පමණක් කර ඇති බව ඒ හිමියන් කියා සිටියේ අද (14) නාරාහේන්පිට අභයාරාමයේ පැවති මාධ්‍ය හමුවකදීය.කෙසේ වෙතත් මීට පෙරාතුව ජනාධිපතිවරයා විසින් කරන ලද ප්‍රකාශයකින් එක්සත් ජනතා නිදහස් සන්ධාන පාක්ෂිකයින් වඩාත් උද්යෝගිමත් වූ බවත්, මෙවරද එවැනිම උනන්දුවක් දක්නට ඇති බවත් උන්වහන්සේ සඳහන් කළේය.එම ලිපියෙන් එජනිසය ආසන 113 ක් ලබාගනිමින් ජයග්‍රහණය කරන බවද ජනාධිපතිවරයා ඉඟි කර ඇතැයි කියා සිටි බව අභයතිස්ස හිමියන් අවධාරණය කළේය.කෙසේ වෙතත් රටේ අගමැතිවරයා කවුරුන්ද යන්න මහජනතාව විසින් තීන්දු කරනු ඇති බවත්, මහජන මතයට හිස නැමීමට ජනාධිපතිවරයා කටයුතු කළ යුතු බවත් උන්වහන්සේ කියා සිටියේය.රට බේරාගැනීමට නම් එළඹෙන මහමැතිවරණයේදී මහින්ද රාජපක්ෂ මහතාට ඡන්දය ලබාදිය යුතු බවත්, ජනතාව එම නිවරදි තීරණය ගනු ඇති බවත් අභයතිස්ස හිමි වැඩිදුරටත් කියා සිටියේය.මේ අතර මෙම මාධ්‍ය හමුවට එක්වුණු පූජ්‍ය බෙංගමුවේ නාලක හිමියන් කියා සිටියේ ජනාධිපතිවරයා විසින් යවනු ලැබී යයි කියන ලිපිය ලියා ඇත්තේ මෛත්‍රීපාල සිරිසේන මහතා විසින් නොව සිරිකොතේ අයෙකු විසින් බව තමාට දැනගන්නට ලැබී ඇති බවයි.කෙසේ වෙතත් මෙම ලිපියෙන් පක්ෂය විනාශ කරනු ලැබූ බවට මහින්ද රාජපක්ෂ මහතාට අභූත චෝදනා නගා ඇති බවත්, පසුගිය ජනාධිපතිවරණයෙන් සන්ධානය පැරදවීමට ක්‍රියා කරනු ලැබුවේ මෛත්‍රීපාල සිරිසේන මහතා බැවින් ඒ චෝදනාව අදාළ වන්නේ ඔහුට බවත් නාලක හිමියන් සඳහන් කළේය.එබැවින් මෛත්‍රීපාල සිරිසේන ජනාධිපතිවරයා බොරු කිය කිය යාම ගැන තමාට හිරිකිත යයිද උන්වහන්සේ කියා සිටියේය.මහින්ද රාජපක්ෂ මහතා ජාතිවාදියෙකුයයිද එම ලිපිය මගින් චෝදනා කර ඇති බවත්, එතුමා ද්‍රවිඩ ජනතාවට නොසෑහෙන සේ සේවය සලසා ඇති බවත් , ඔහු ජාතිවාදියෙකු නම් තමන්ද එතුමාට සහය ලබානොදෙන බවත් උන්වහන්සේ වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53241", "Category": null, "Parent URL": null}