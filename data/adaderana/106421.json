{"Source": "Adaderana", "Timestamp": "March 20, 2019 04:22 pm", "Headline": "ශ්‍රී පාද නාම පුවරුවේ කළු තීන්ත ආලේප කිරීමක් නිසා උණුසුම් තත්ත්වයක්", "News Content": "නල්ලතන්නිය, ශ්‍රී පාද පිවිසුම් පියගැටපෙළ ආරම්භක ස්ථානයේ මස්කෙළිය ප්‍රාදේශීය සභාව මඟින් ස්ථාපිත කර තිබූ ශ්‍රී පාදස්ථාන නාම පුවරුවේ දමිළ හා ඉංග්‍රීසි භාෂාවලින් සඳහන් වැකි කළු තීන්ත වලින් මකා දමා ඇති බව පවසමින් නල්ලතන්නිය ප්‍රදේශයේ වතු කම්කරුවන් ඇතුලු ප්‍රදේශවාසීන් පිරිසක් අද (20) පෙරවරුවේ එම ස්ථානයට පැමිණ විරෝධය දැක්වීම හේතුවෙන් උණුසුම් තත්වයක් ඇතිව තිබේ. ඊයේ (19) රාත්‍රී කිසියම් පුද්ගලයෙක් විසින් මෙසේ නාම පුවරුවේ දමිළ හා ඉංග්‍රීසි භාෂාවලින් සඳහන් වැකි කළු තීන්ත වලින් මකා දමා ඇති බව ප්‍රදේශවාසීන් ප්‍රකාශ කර ඇති බව අද දෙරණ වාර්තාකරු සඳහන් කර සිටියි. මෙම නාම පුවරුවේ දමිළ භාෂාවෙන් “සිව නොලි පාද මලෛයි” හා ඉංග්‍රීසි භාෂාවෙන් SRI PADAYA ලෙස සටහන් කර තිබූ වැකි දෙක මෙසේ කළු වර්ණ තීන්ත වලින් මකා දමා ඇත. මෙම විරෝධතාකරුවන් පිරිස මෙහිදී කියා සිට ඇත්තේ, නාම පුවරුව මකා දමා ඇති පිරිසට එරෙහිව නීතිය ක්‍රියාත්මක කළ යුතු බවය. හැටන් කොට්ඨාශ භාර පොලිස් අධිකාරි රවීන්ද්‍ර අඹේපිටිය මහතා පොලිස් නිලධාරීන් සමඟ මෙම ස්ථානයට පැමිණ ශ්‍රීපාද වන්දනාකරුවන්ට අපහසුතාවයක් නොවන අයුරින් රැස්ව සිටි පිරිස සමඟ සාකච්ඡාවක් පවත්වා ඇත. නල්ලතන්නිය ග්‍රාම නිලධාරී ගොඩනැඟිල්ලේ රැස්වීම් ශාලාව වෙත ප්‍රදේශයේ සිංහල, දමිළ ජනතාව හා වෙළඳ සංගමයේ නියෝජිතයින් රැස්කර පොලිස් අධිකාරී රවීන්ද්‍ර අඹේපිටිය මහතාගේ ප්‍රධානත්වයෙන් මෙම සාකච්ඡාව සිදු කර ඇති බව වාර්තා වෙයි. සිංහල දමිළ ප්‍රජාව අතර මෙම සුළු සිද්ධියක් මුල් කරගෙන මතභේදකාරී තත්ත්වයක් ඇති නෙවන අයුරින් ජාතික සමගිය තවදුරටත් තහවුරු වන ආකාරයෙන් එකිනෙකා අතර අවබෝධයෙන් ප්‍රශ්නය සමතයකට පත් කිරීමට හැකි වූ බව පොලිස් අධිකාරීවරයා පවසා තිබේ. මෙම නාම පුවරුවේ කළු තීන්ත ආලේප කර ඇති පුද්ගලයන් සම්බන්ධව නාම පුවරුව අසළ පිහිටි සී.සී.ටී.වී. කැමරා පරීක්ෂා කර නීති මඟින් කටයුතු කිරීමට පුළුල් පරීක්ෂණයක් ආරම්භ කර ඇති බවත් පොලිස් අධිකාරීවරයා වැඩිදුරටත් පවසා ඇත.", "URL": "https://sinhala.adaderana.lk/news.php?nid=106421", "Category": null, "Parent URL": null}