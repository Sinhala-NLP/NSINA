{"Source": "Adaderana", "Timestamp": "February 15, 2013 08:52 am", "Headline": "නීති ශිෂ්‍යාවගේ අත ඉවත්කිරීම ගැන විශේෂඥ වෛද්‍යවරයා ඇතුළු පිරිස වගකිව යුතුයි", "News Content": "නීති ශිෂ්‍යාවක වූ අචලා ප්‍රියදර්ශනීගේ අත සැත්කමකින් ඉවත් කිරීමේ සිද්ධියට සම්බන්ධ වාර්තාවට අනුව විශේෂඥ වෛද්‍යවරයා සහ කාර්ය මණ්ඩලය ඊට වගකිව යුතු බව සෞඛ්‍ය අමාත්‍යංශය පවසයි. අදාළ වාර්තාව පසුගියදා අමාත්‍යංශ ලේකම්වරයාට භාරදෙන ලදුව එය ඊයේ දිනයේ සෞඛ්‍ය අමාත්‍ය මෛත්‍රීපාල සිරිසේන මහතාට භාරදී තිබේ. කෙසේ වෙතත් සිද්ධියට අදාළව විමර්ශන පැවැත්වීම සඳහා පත් කළ ත්‍රිපුද්ගල කමිටුවේ වාර්තාවට අනුව නීති ශිෂ්‍යාවක් වන අචලා ප්‍රියදර්ශනීගේ අතක් සැත්කමකින් කපා ඉවත් කිරීම සම්බන්ධව විශේෂඥ වෛද්‍යවරයා , සිද්ධියට සම්බන්ධවී ඇති සීමාවාසික පුහුණුව ලබමින් සිටි වෛද්‍යවරුන්, හෙද කාර්ය මණ්ඩලය ඊට වගකිව යුතු බව අනාවරණය වී ඇත. ඒ අනුව මොවුන්ට එරෙහිව චෝදනා පත්‍ර භාරදීමට කටයුතු කරන බවත්, විනය ක්‍රියාමාර්ග ගැනීම සඳහා රාජ්‍ය සේවා කොමිෂන් සභාවට දැනුම්දී ඇති බවත් අමාත්‍යංශය කියා සිටියි.", "URL": "https://sinhala.adaderana.lk/news.php?nid=31638", "Category": null, "Parent URL": null}