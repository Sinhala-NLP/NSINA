{"Source": "Adaderana", "Timestamp": "January 17, 2019 01:50 pm", "Headline": "පාසලක් අහිමි දරුවන් වෙනුවෙන් මව්පියන් සාමකාමි විරෝධතාවයක", "News Content": "මාවනැල්ල කෑ/මයුරපාද මධ්‍ය මහා විද්‍යාලයේ පළමු වසර වෙනුවෙන් දරුවන් 9 දෙනෙකු 2019 වසරේ පන්ති වලට ඇතුලත් කිරීම ප‍්‍රතික්ෂේප කරන ලද බව පවසමින් අද (17) එම පාසලේ පිවිසුම් දොරටුව අසල එම දරුවන්ගේ මව්පියන් සාමකාමි විරෝධතාවයක නිරත විය. මෙම විරෝධතාවයේ නිරත දෙමාපියන් පවසන්නේ තමන්ගේ නිවාස පිහිටා ඇත්තේ පාසලට ආසන්නව ඇති ප‍්‍රදේශවල බවයි. තම දරුවන් මෙම පාසලට ඇතුලත් කර ගන්නේ නැතිනම් දරුවන් යැවීමට ඇත්තේ මුස්ලිම් දරුවන් ඉගෙන ගන්නා පාසලකට වන අතර එම පාසල් වලින් දරුවන් භාර ගැනීමට කැමැත්තක් දක්වන අතර නමුත් භාෂා ප‍්‍රශ්නය නිසා දරුවන් එම පාසල් වලට ඇතුලත් කර ගැනීමට නොහැකි වී ඇති බවද පවසයි. උදෑසන පාසල පිවිසුම් දොරටුව අසල විරෝධතාවයේ නිරත වී සිටින දෙමාපියන් පැවසූවේ මේ සම්බන්ධයෙන් ජනාධිපතිවරයාට, අගමැතිවරයාට, කලාප අධ්‍යාපන කාර්යාලයට ලිපි යොමු කල බවත් හා කලාප අධ්‍යාපන කාර්යාලයේ වගකිව යුතු නිලධාරින් හමු වීමට ගිය බවත් එම පිරිස හමු වීමට නොහැකි වූ බවත්ය. අප මේ සම්බන්ධයෙන් අධ්‍යාපන වගකිව යුතු නිලධාරින් කිහිප දෙනෙකුගෙන් ප‍්‍රශ්න කිරිමේදී ඔවුන් පැවසූවේ චක්‍ර ලේඛනය අනුව මෙම දරුවන්ගේ ලිපි ගොනු වල අඩුපාඩු රැසක් පවතින බවයි. සමහර දෙමාපියන්ගේ ඉඩම් වල පිඹුරු පත් ඇතුලූ අඩුපාඩු රැසක් පවතින බවද දැන ගැනීමට හැකි වූ බවත් හා ඒ අනුව නිලධාරින් පැවසුයේ ඉතා ඉක්මනින් ඒවා සියල්ල සම්පුර්ණ කිරීමෙන් පසුව දරුවන්ගේ අධ්‍යාපන අයිතිය වෙනුවෙන් පාසලකට ඇතුලත් විමේ අවස්ථාව ලබා දෙන බවයි.", "URL": "https://sinhala.adaderana.lk/news.php?nid=102530", "Category": null, "Parent URL": null}