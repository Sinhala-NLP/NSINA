{"Source": "Adaderana", "Timestamp": "April 16, 2019 12:07 pm", "Headline": "ඉන්දියන් ප්‍රිමියර් ලීග් තරගාවලියේ තවත් ජයක් මුම්බායි ඉන්දියන්ස් දිනා ගනී", "News Content": "ඉන්දියන් ප්‍රිමියර් ලීග් ක්‍රිකට් තරගාවලියේ ඊයේ පැවති තරගයකින් ජය වාර්තා කිරීමට මුම්බායි ඉන්දියන්ස් කණ්ඩායම සමත් විය. ඊයේ තරගයේ දී මුම්බායි පිල වෙනුවෙන් කඩුළු 4ක් දවා ගත් ලසිත් මාලිංග තරගයේ වීරයා සම්මානය හිමි කර ගැනීම විශේෂත්වයක්. ඉන්දියාවේ මුම්බායි නුවර වන්කඩේ ක්‍රීඩාංගණයේ දී කාසියේ වාසිය හිමි කර ගත් මුම්බායි ඉන්දියන්ස් පිල ප්‍රතමයෙන් පන්දුවට පහර දීමට විරාත් කෝලි ප්‍රමුඛ රෝයල් චැලෙන්ජස් බැංග්ලෝර් පිලට ආරාධනා කළේය. ඒ අනුව රෝයල් චැලෙන්ජස් බැංග්ලෝර් කණ්ඩායම නියමිත පන්දුවාර 20 අවසානයේ කඩුළු 7 ක් දැවි ලකුණු 171ක් රැස් කර ගත්තේය. ඒ බී ඩිවිලියස් පන්දු 51කදී හතරේ පහර 6ක් සහ හයේ පහර 4ක් සමඟින් රැස් කළ ලකුණු සංඛයාව 75ක්. මොයින් අලි පන්දු පන්දු 32කදී හතරේ පහරක් සහ හයේ පහර 5ක් සමගින් ලකුණු 50ක් රැස් කළේය. ඊයේ තරගයේ දී ලසිත් මාලිංග ලකුණු 31 ට කඩුළු 4 ක් දවා ගත්තේය. ලකුණු 172ක ජයග්‍රාහි ඉලක්කයක් හඹා යෑමට පිටියට පිවිසි මුම්බායි ඉන්දියන්ස් කණ්ඩායම පන්දුවාර 19කදී කඩුළු 5ක් පමණක් දැවි ජයග්‍රාහි ඉලක්කය පසු කර ගියේය. ක්වන්ටන් ඩී කොක් පන්දු 26කදී ලකුණු 40ක් රැස් කළේය. හර්දික් පාන්ඩ්‍යා නොදැවි රැස් කළ ලකුණු සංඛ්‍යාව 37ක්. එම තරගයේ දී විශිෂ්ට දක්ෂතාවක් දැක්වු ලසිත් මාලිංග තරගයේ වීරයා සම්මානය දිනා ගත්තේය.", "URL": "https://sinhala.adaderana.lk/news.php?nid=108033", "Category": null, "Parent URL": null}