{"Source": "Adaderana", "Timestamp": "November 13, 2012 08:23 am", "Headline": "තේරීම්කාරක සභාව හෙට වැඩ අරඹයි", "News Content": "අගවිනිසුරුවරියට එරෙහිව ඉදිරිපත් කර ඇති දෝෂාභියෝග යෝජනාව විභාග කිරීම සඳහා පත් කළ තේරීම් කාරක සභාවේ කටයුතු හෙට (14) දිනයේ සිට ආරම්භ කිරීමට නියමිතව තිබේ. කතානායකවරයා විසින් හෙට දිනයේ අදාළ තේරීම් කාරක සභාව නිල වශයෙන් නිවේදනය කරනු ඇති බව නියෝජ්‍ය කතානායක චන්දිම වීරක්කොඩි මහතා සඳහන් කළේය. ඒ අනුව ඒ සඳහා සභාපතිවරයෙක් පත් කිරීම ද කතානායකවරයා විසින් සිදුකිරීමට නියමිත බව චන්දිම වීරක්කොඩි මහතා පැවසුවේය. අදාළ තේරීම් කාරක සභාව සඳහා ආණ්ඩු පක්ෂය නියෝජනය කරමින් අනුර ප්‍රියදර්ශන යාපා, නිමල් සිරිපාල ද සිල්වා, සුසිල් ප්‍රේමජයන්ත, විමල් වීරවංශ, ඩිලාන් පෙරේරා, රාජිත සේනාරත්න, යන අමාත්‍යවරුන් සහ නියොමාල් පෙරේරා නියෝජ්‍ය අමාත්‍යවරයා නම් කර තිබේ. විපක්ෂය නියෝජනය කරමින් මෙම තේරීම් කාරක සභාවට නම් කර ඇත්තේ ජෝන් අමරතුංග, ලක්ෂ්මන් කිරිඇල්ල, විජිත හේරත් සහ ආර්. සම්පන්දන් යන මන්ත්‍රීවරුන්ය. මේ අතර ශ්‍රී ලංකා නීතීඥවරුන්ගෙ සංගමය මෙම දෝෂාභියෝග යෝජනාව සම්බන්ධයෙන් ජනාධිපතිවරයාට සහ කතානායකවරයාට ඊයේ දිනයේ ලිපි යොමුකර තිබේ. නීතීඥ සංගමයේ මධ්‍ය කාරක සභාවේ දී පසුගියදා සම්මත කරගත් යෝජනා 08 පිළිබඳව අදාළ ලිපි මගින් දැනුම් දුන් බව එම සංගමයේ ලේකම් නීතීඥ සංජය ගමගේ මහතා සඳහන් කළේය.", "URL": "https://sinhala.adaderana.lk/news.php?nid=29142", "Category": null, "Parent URL": null}