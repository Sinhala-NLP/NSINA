{"Source": "Adaderana", "Timestamp": "March 23, 2014 10:23 pm", "Headline": "දුරකථන මාර්ග හරහා සිදුකරන මැතිවරණ ප්‍රචාරක කටයුතු නතර කළ යුතුයි ", "News Content": "දුරකථන මාර්ග හරහා සංවිධානාත්මකව සිදුකරන මැතිවරණ ප්‍රචාරක කටයුතු නතර කිරිමට පියවර ගන්නා ලෙස විදුලි සංදේශ නියාමන කොමිසන් සභාව විසින් දුරකථන සමාගම් වලට දැනුම් දී තිබේ. කොමිසන් සභාවේ අධ්‍යක්ෂ ජනරාල් අනුෂ පැල්පිට මහතා සදහන් කළේ මැතිවරණ කොමසාරිස්වරයා මේ පිළිබඳ සිදුකළ දැනුම් දීමකට අනුව අදාළ පියවර ගත් බවයි. ඇතැම් ඡන්ද අපේක්ෂකයින් විසින් මැතිවරණ ප්‍රචාරක කටයුතු දුරකථන සමාගම් උපයෝගි කරගනිමින් සංවිධානාත්මකව සිදුකරන බවට මැතිවරණ මහ ලේකම් කාර්යාලයට පැමිණිලි ඉදිරිපත් වී තිබුණි. අදාළ පැමිණිලි සැලකිල්ලට ගත් මැතිවරණ කොමසාරිස්වරයා දුරකථන මාර්ග ඔසුසේ සිදුවන මැතිවරණ ප්‍රචාරක කටයුතු නතර කිරිමට පියවර ගන්නා ලෙස විදුලි සංදේශ නියාමන කොමිසන් සභාව වෙත දැනුම් තිබේ. ඒ අනුව සියලු ජංගම සහ ස්ථාවර දුරකථන සමාගම් වෙත මෙම දැනුම් දීම සිදුකර ඇති බව විදුලි සංදේශ නියාමන කොමිසන් සභාවේ අධ්‍යක්ෂ ජනරාල් අනුෂ පැල්පිට මහතා සඳහන් කළේය. කෙසේ වෙතත් දුරකථන හරහා පෞද්ගලික මට්ටමින් සිදුවන ප්‍රචාරක කටයුතු නතර කිරිමේ හැකියාවක් නොමැති බව අධ්‍යක්ෂ ජනරාල්වරයා වැඩිදුරටත් සඳහන් කරන ලදී.", "URL": "https://sinhala.adaderana.lk/news.php?nid=42010", "Category": null, "Parent URL": null}