{"Source": "Adaderana", "Timestamp": "October 2, 2015 01:04 pm", "Headline": "ජපානයේදී අගමැතිගෙන් විශේෂ දේශනයක්", "News Content": "අග්‍රාමාත්‍ය රනිල් වික්‍රමසිංහ මහතා තම ජපන් සංචාරයේදී එරට විද්‍යා හා තාක්ෂණ සම්මේලනය අමතා විශේෂ දේශනයක් පැවැත්වීමට නියමිතව තිබේ.අග්‍රාමාත්‍යවරයාගේ සිව්දින ජපන් සංචාරය ලබන 4 වැනිදා ආරම්භ වෙයි.එම සංචාරයේදී අගමැතිවරයා එරට අගමැති ෂින්සෝ අබේ ඇතුළු ඉහළ පෙළේ නායකයින් රැසක් හමුවී ද්විපාර්ශ්වික සබඳතා වර්ධනය කර ගැනීමේ අරමුණින් සාකච්ඡා කිරීමට නියමිතය.‍එසේම ජපන් අධිරාජයා හා අධිරාජිණිය ද අගමැතිවරයා හා අගමැති ආර්යාව අතර හමුවක් පැවැත්වීමට නියමිතව ඇත.ජපන් විද්‍යා හා තාක්ෂණ සංගමයේ විශේෂ දේශනයක් පවත්වන අග්‍රාමාත්‍යවරයා ජපන් පාර්ලිමේන්තුව ද ඇමතීමට නියමිතය.වාර්ෂික පවත්වනු ලබන ජපන් විද්‍යා හා තාක්ෂණ සංගමයේ සභාපතිවරයා ලෙස කටයුතු කරන්නේ ජපන් අගමැතිවරයාය.එසේම ජපන් - ශ්‍රී ලංකා පාර්ලිමේන්තු නියෝජිත හමුවක්ද, ජපන් - ශ්‍රී ලංකා ව්‍යාපාරික හා වෙළඳ ප්‍රජාව සමගද අගමැතිවරයා සාකච්ඡා පැවැත්වීමට නියමිතය.මීට අමතරව ජපානයේ හිටපු අගමැතිවරුන් කිහිප දෙනෙකු ද ශ්‍රී ලංකා අග්‍රාමාත්‍යවරයා සමග සාකච්ඡා පැවැත්වීමට නියමිතව තිබේ.අග්‍රාමාත්‍යවරයා සමග එම සංචාරයට මෛත්‍රි වික්‍රමසිංහ මහත්මිය, විදේශ ඇමති මංගල සමරවීර, මුදල් අමාත්‍ය රවී කරුණානායක, විද්‍යා, තාක්ෂණ හා පර්යේෂණ ඇමති සුසිල් ප්‍රේම ජයන්ත්, අග්‍රාමාත්‍ය ලේකම් සමන් ඒකනායක, අතිරේක ලේකම් සමන් අතාවුදහෙට්ටි හා විශේෂ සහකාර සන්ද්‍රා පෙරේරා යන අය එක්වීමට නියමිතය.", "URL": "https://sinhala.adaderana.lk/news.php?nid=54216", "Category": null, "Parent URL": null}