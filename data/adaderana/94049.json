{"Source": "Adaderana", "Timestamp": "August 8, 2018 12:28 pm", "Headline": "තරුණයින් දෙදෙනෙකුට පහර දීලා යතුරුපැදියත් ගිනි තියලා", "News Content": "බෙලිඅත්ත නිහිළුව ප්‍රදේශයේදී යතුරු පැදියකින් ගමන්කරමින් සිටි තරුණයන් දෙදෙනෙකුට කිසියම් පුද්ගලයෙකු විසින් පහරදී තරුණයින් දෙදෙනා පැමිණි යතුරුපැදිය ගිනිතබා විනාශ කර ඇතැයි බෙලිඅත්ත පොලීසිය කියයි. ඊයේ (07) රාත්‍රී 10.00ට පමණ තරුණයින් දෙදෙනා නිහිළුව වලවෙල - පල්අත්තර මාර්ගයේ යතුරුපැදියෙන් ගමන්කරමින් සිටියදී කිසියම් පුද්ගලයෙකු විසින් යතුරුපැදිය නවතා ඔවුන්ට පහරදී තිබේ. තරුණයින් දෙදෙනා යතුරුපැදිය එම ස්ථානයේ නවතා දමා දිවගොස් ඇති අතර ඒ අවස්ථාවේදීම මේ පිළිබඳව බෙලිඅත්ත පොලිස් ස්ථානයට පැමිණිලි කර ඇත. පොලිස් නිළධාරින් සිද්ධිය වූ ස්ථානයට පැමිණෙන විට තරුණයින් දෙදෙනා පැමිණි යතුරුපැදියට ගිනි තබා ඇති අතර පොලිස් නිලධාරින් ප්‍රදේශවාසීන්ගේද සහය ඇතිව ගින්න නිවා දමා තිබේ.", "URL": "https://sinhala.adaderana.lk/news.php?nid=94049", "Category": null, "Parent URL": null}