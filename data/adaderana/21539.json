{"Source": "Adaderana", "Timestamp": "January 21, 2012 10:47 am", "Headline": "අභයගිරිය අසල නිධන් හෑරීමක් ගැන හෙළිවෙයි", "News Content": "අනුරාධපුර ඓතිහාසික අභයගිරි ස්ථූපය අසල නිධන් හෑරීමක් සිදුව ඇති බවට තොරතුරු අනාවරණය වී ඇතැයි අභයගිරිය ව්‍යාපෘතියේ පුරාවිද්‍යා නිලධාරීන් පවසයි. අභයගිරි ස්ථූපයට මීටර් 300 ක් පමණ උතුරු දෙසින් මෙම නිධන් හෑරීම සිදුව ඇති බව ඔවුන් පෙන්වාදෙයි. අඩි 10 ක් පමණ ගැඹුරට ඉතා සූක්ෂම ලෙස එම ස්ථානයේ කැණීමක් සිදුකර ඇති බව පුරාවිද්‍යා නිලධාරීන් සඳහන් කරයි. මෙම කැණීමේ දී පුරාවිද්‍යා ගොඩනැගිල්ලක කොටස් කිහිපයක් ද මතුවී ඇති අතර එම ස්ථානයේ තිබී නිධානයක් නිධන් සොරුන්ට හමුවී ඇත්ද යන්න ස්ථිර වශයෙන් ප්‍රකාශ කළ නොහැකි බව ඔවුන් පවසයි.", "URL": "https://sinhala.adaderana.lk/news.php?nid=21539", "Category": null, "Parent URL": null}