{"Source": "Adaderana", "Timestamp": "November 28, 2017 10:00 pm", "Headline": "ආයෙත් ආයුධ අතට ගන්න එක මුරුංගා අත්තක නඟිනවාට වඩා වෙනස් නෑ", "News Content": "දකුණේ සිංහල බෞද්ධ බලවේග හා දේශපාලනය තුළින් උතුරු නැගෙනහිර දෙමළ ජනතාවට ඔවුන්ගේ අයිතිවාසිකම් නොලැබුණද දෙමළ තරුණයින් එම අයිතිවාසිකම් ලබා ගැනීමේ අරමුණින් යළිත් වරක් අවි ආයුධ අතට ගැනීමට සැරසෙන්නේ නම් එය මුරුංගා අත්තක නැඟීමේ ක්‍රියාවකට වඩා වෙනස් නැතැයි උතුරු පළාත් ප්‍රධාන අමාත්‍ය සී.වී.විග්නේශ්වරන් මහතා පවසයි. යාපනයේ මාධ්‍යවේදීන් පිරිසක් ප්‍රධාන අමාත්‍යවරයා හමුවූ අවස්ථාවේදී ඒ මහතා මේ බව ප්‍රකාශ කර තිබේ. එමෙන්ම රජය නව ව්‍යවස්ථාවකට යන බවක් පෙනෙන්නට නොතිබීම ගැන ප්‍රධාන අමාත්‍යවරයාගෙන් තොරතුරු විමසූ විට ඔහු මුලින්ම පවසා ඇත්තේ ඉවසීමෙන් තොරව කිසිවක් ලබාගැනීම්ට නොහැකි බවයි. පොදු අරමුණු ඉටු නොවන අවස්ථාවලදී ඒ වෙණුවෙන් කෙටි කලක් බලා සිට පසුව එම අරමුණු සපල කරගැනීම සඳහා අවි අතට ගැනීම ඉතිහාසය පුරාම ශ්‍රී ලංකාව තුළ දැකිය හැකි කරුණක් වුවත් උතුරේ හෝ දකුණේ ආයුධවලින් සන්නද්ධවූවන්ට ලබාගත හැකිවූ කිසිඳු ජයග්‍රගණයක් නොවූ බවද ප්‍රධාන අමාත්‍යවරයා මෙහිදී පවසා තිබේ. රජය ව්‍යවස්ථා සංශෝධනයක් තුළින් උතුරු නැගෙනහිර දෙමළ ජනතාවගේ අයිතිවාසිකම් සුරක්ෂිත කොට දෙන බවට වූ පොරොන්දුව ඉටුනොවන තත්ත්වයක් තවමත් පෙනෙන්නට නොමැති නිසා රජයේ එම ස්ථාවරය වෙනස් නොවීමට ඉඩ නොතබා දෙමළ ප්‍රජාව හා දේශපාලනඥයින් අරගල කළ යුතුව ඇතැයිද පවසා තිබේ. නමුත් මේ අරගල කිසිවිටකත් ආයුධ සන්නද්ධ අරගල නොවිය යුතු යැයි ප්‍රධාන අමාත්‍යවරයා වැඩි දුරටත් ප්‍රකාශ කොට ඇත.", "URL": "https://sinhala.adaderana.lk/news.php?nid=80700", "Category": null, "Parent URL": null}