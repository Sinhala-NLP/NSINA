{"Source": "Adaderana", "Timestamp": "January 17, 2014 12:28 pm", "Headline": "ප්‍රභාකරන් නැවත එනවා", "News Content": "එල්.ටී.ටී.ඊ සංවිධානයේ නායකයා වූ වේළුපිල්ලේ ප්‍රභාකරන් නැවතත් එන බව ඉන්දීය එම්.ඩී.එම්.කේ. පක්ෂයේ මහලේකම් වයි. කෝ බාලසාමි පවසයි. මහින්ද රාජපක්ෂ පාලනය යටතේ යටත් වී සිටින පිරිස මුදා ගැනීම සඳහා ප්‍රභාකරන් මෙලෙස එන බව හෙතෙම කියයි. ඉන්දියාවේ නිදහස් සටනක නිරත වී අවුරුදු 8ක් අතුරුදහන් වෙලා සිටි වේළුනාච්චියාර් සුද්දන්ට ප්‍රහාර එල්ල කර නෙල්ලෙයි, සිවගංගෙයි ප්‍රදේශය මුදා ගත් බව සිහිපත් කරන හෙතෙම ඒ ආකාරයට ප්‍රභාකරන්ද නැවත පැමිණ ජනතාව මුදා ගන්නා බව පවසයි. ප්‍රභාකරන් නැවත පැමිණි පසු දහස් ගණන් ජනතාව මැරූ අයට දඬුවම් ලබාදීමට කටයුතු කරනු ඇති බවද ඉන්දියාවේ නෙල්ලෙයි ප්‍රදේශයේ පැවැති උත්සවයකදී හෙතෙම මේ බව පවසා ඇතැයි ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=40414", "Category": null, "Parent URL": null}