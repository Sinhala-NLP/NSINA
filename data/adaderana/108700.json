{"Source": "Adaderana", "Timestamp": "April 25, 2019 07:50 pm", "Headline": " බුර්කාවට අදත් විරෝධතා", "News Content": "බුර්කා ඇඳුම භාවිතය සම්බන්ධයෙන් ඉස්ලාම් පූජක පක්ෂය අතර සාකච්ඡා පැවැත්වෙන බව සමස්ත ලංකා ජමෙයිතුල් උලමා සංවිධානයේ විධායක සාමාජික ෂේක් අර්කම් නුරාමිත් මව්ලවිතුමන් ඊයේ දෙරණ අලුත් පාර්ලිමේන්තුව වැඩසටහනේදී අනාවරණ කළේය. බුර්කා ඇඳුමින් සැරසී ගමන්ගත් පිරිමි පුද්ගලයන් දෙදෙනකු නිසා ඊයේ වත්තල නොසන්සුන් තත්වයක් හටගත් අතර අදත් එවැනිම සිද්ධි කිහිපයක් වාර්තා විය. රට තුළ උද්ගතව ඇති තත්වය මෙන්ම ඇතැම් අපරාධකරුවන් ආවරණයක් ලෙස භාවිතකිරීම සැලකිල්ලට ගනිමින් බුර්කා ඇඳුම් තහනම්කිරීමේ පෞද්ගලික මන්ත්‍රී යෝජනාවක් පසුගියදා පාර්ලිමේන්තුවට ඉදිරිපත් වීමත් සමඟ ඒ ගැන කතාබහක් නිර්මාණය විය. අනන්‍යතාව හඳුනාගැනීමට ඇති අසීරුව හේතුවෙන් රාජ්‍ය ආයතන, මගී ප්‍රවාහන සේවා, වෙළෙදසැල් මෙන්ම පෞද්ගලික ආයතන බොහෝමයකද අද වන විට බුර්කාවෙන් සැරසී ඇතුළු නොවන ලෙස දැන්වීම් ප්‍රදර්ශනයකර තිබේ. එවන් පසුබිමක අද බුර්කාවකින් සැරසී පෞද්ගලික බස් රථයකට ගොඩ වූ කාන්තාවකට බස් රථයේ සිටි මගීන්ගෙන් දැඩි විරෝධයක් එල්ල වන අයුරු දැක්වෙන වීඩියෝවක් අද සමාජ මාධ්‍ය ඔස්සේ සංසරණය විය. බුර්කාවෙන් සැරසී සිටි කාන්තාව ඇති වු විරෝධතාව හේතුවෙන් එම බස් රථයෙන් බැස යන අයුරු දක්නට ලැබුණි. ඒ අතර බෝම්බයක් ඇති බවට බදුල්ල නගරයේ පැතිර ගිය රාවයත් සමඟ බදුල්ල මහ රෝහලේ අද දහවල් නොසන්සුන් තත්වයක් හට ගත්තේය. රෝහල් අධ්‍යක්ෂ වෛද්‍ය පාලිත රාජපක්ෂ මහතා සඳහන් කළේ බුර්කාවක් ඇදගත් කාන්තාවක් ඇතුළු සැකසහිත පිරිසක් රෝහලට ඇතුළු වී සිටනමුත් පසුව සොයා බලන විට ඔවුන් රෝහලින් පිටව ගොස් සිටි බවයි. මේ අතර අද බණ්ඩාරවෙල පොලිසිය හා සර්ව ආගමික නායකයින්ගේ සහභාගිත්වයෙන් පැවති විශේෂරැස්වීමකදී බණ්ඩාරවෙල කොට්ඨාශය භාර පොලිස් අධිකාරී සුදත් මාසිංහ මහතා මුස්ලිම් ප්‍රජාවගෙන් ඉල්ලා සිටියේ රටේ වත්මන් තත්වය සැලකිල්ලට ගමිනින් කෙටි කාලයකට හෝ බුර්කාව භාවිතය අත්හිටුවන ලෙසයි. මෙහිදි භික්ෂූන් වහන්සේ සහ පොලිසිය කළ ඉල්ලීම ඉස්ලාම් පූජකයන් විසින් පිළිගත් බව අප වාර්තාකරු සදහන් කළේය. මේ අතර ෂේක් අර්කම් නුරාමිත් මව්ලව්තුමා ඊයේ දෙරණ අලුත් පාර්ලිමේන්තුව වැඩසටහන අතරතුරදී අනාවරණ කර සිටියේ බුර්කා ඇඳුම භාවිතය සම්බන්ධයෙන් ඉස්ලාම් පූජක පක්ෂය තවදුරටත් සාකච්ඡා කරමින් සිටින බවයි.", "URL": "https://sinhala.adaderana.lk/news.php?nid=108700", "Category": null, "Parent URL": null}