{"Source": "Adaderana", "Timestamp": "February 19, 2019 07:18 pm", "Headline": "මේ සතියේදිත් ජාතික ආණ්ඩුව පිහිටුවීමේ යෝජනාව පාර්ලිමේන්තුවට ඉදිරිපත් කරන්නේ නෑ", "News Content": "ජාතික ආණ්ඩුව පිහිටුවීමේ යෝජනාව මෙම සතියේද පාර්ලිමේන්තුවට ඉදිරිපත් නොවනු ඇතැයි සභානායක අමාත්‍ය ලක්ෂ්මන් කිරිඇල්ල මහතා පවසයි. අද දෙරණට අදහස් දක්වමින් අමාත්‍යවරයා පැවසුවේ අදාල යෝජනාව පාර්ලිමේන්තු න්‍යාය පත්‍රට ඇතුලත් කර තිබුණද ඊට අදාල කටයුතු මෙතෙක් අවසන් කර නොමැති බවයි. එක්සත් ජාතික පක්ෂය විසින් ජාතික ආණ්ඩුවක් පිහිටුවා ඇති බව සඳහන් කරමින් ඊට අවශ්‍ය පරිදි අමාත්‍ය ධුර සංඛ්‍යාව 48 දක්වා වැඩිකරගැනීමේ යෝජනාවක් පසුගියදා පාර්ලිමේන්තුවට ඉදිරිපත් වූ අතර එය පෙබරවාරි 07 වෙනිදා විවාදයට ගැනීම සඳහා පාර්ලිමේන්තු න්‍යාය පත්‍රයටද ඇතුලත් කර තිබුණි. පසුව එය එදින විවාදයට නොගෙන සිටිමට එක්සත් ජාතික පක්ෂය තීරණය කළ අතර සභානායකවරයා පැවසුවේ එම යෝජනාව මෙම සතියේ පාර්ලිමේන්තු සැසිවාරයේදී විවාදයට ගන්නා බවයි. එවන් පසුබිමක හෙට (20) දිනයේදී ජාතික ආණ්ඩු යෝජනාව විවාදයට ගන්නේදැයි අප කළ විමසීමකදී සභානායක ලක්ෂ්මන් කිරිඇල්ල මහතා පැවසුවේ හෙට දිනයේදීද ජාතික ආණ්ඩු යෝජනාව විවාදයට නොගැනීමට තීරණය කර ඇති බවයි.", "URL": "https://sinhala.adaderana.lk/news.php?nid=104629", "Category": null, "Parent URL": null}