{"Source": "Adaderana", "Timestamp": "February 17, 2017 03:26 pm", "Headline": " මහනුවර නගරයේ තොරතුරු මධ්‍යස්ථානය  හෙට  විවෘත කෙරේ", "News Content": "උපාය මාර්ගික නගර සංවර්ධන ව්‍යාපෘතියේ මහනුවර නගරයේ තොරතුරු මධ්‍යස්ථානය හෙට(18) විවෘත කිරීමට නියමිත බව මහා නගර හා බස්නාහිර සංවර්ධන අමාත්‍යාංශය පවසයි.කොළඹ නගරයෙන් බැහැර, උපායමාර්ගිකව වැදගත් වන නගරවල නාගරික පහසුකම් වර්ධනය කිරීම අදාළ ව්‍යාපෘතියේ අරමුණ වී ඇති බව එම අමාත්‍යාංශය සඳහන් කළේය.නගරයේ ව්‍යාපෘති නඩත්තු කටයුතු මෙහෙයවීම, නාගරික ප්‍රජාව මුහුණ දෙන ගැටළු පිළිබඳව සොයා බැලීම, ඔවුන්ගේ තොරතුරු රැස් කිරීම සහ මහනුවර නගර සීමාවේ සංවර්ධන කටයුතු වල දී සහය දැක්වීම යනාදී සේවාවන් රැසක් එම මධ්‍යස්ථානය මඟින් සිදු කිරීමට නියමිතය. එම කාර්යාලයෙන් සිදුවන සේවාවන් පිළිබඳ වැඩිදුර තොරතුරු 0812 233 800 යන දුරකථන අංකය මඟින් ලබාගත හැකි බව එම අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=69750", "Category": null, "Parent URL": null}