{"Source": "Adaderana", "Timestamp": "June 5, 2019 11:39 am", "Headline": "ටියනන්මෙන් සංහාරයට වසර 30යි", "News Content": "ටියනන්මෙන් සංහාරයට වර්ෂ 30ක් සම්පූර්ණ වීම නිමිත්තෙන් සංවිධාන කළ උත්සවයක් තායිවානයේ තායිපේ අගනුවරදී පැවැත්වුණි. ඊට එරට වැසියන් සිය ගණනක් සහභාගි වී සිටි බව විදෙස් වාර්තා සඳහන් කළේය. ප්‍රජාතන්ත්‍රවාදී වෙනසක් ඉල්ලා චීනයේ බීජිං නුවර ටියනන්මෙන් චතුරස්‍රයේදී විරෝධතාවක නිරත වූ සිසුන් ඇතුළු දහස් සංඛ්‍යාත පිරිසක් ඝාතනය කරමින් සිදුකළ සංහාරයට මේ වන විට වර්ෂ 30ක් සම්පූර්ණ වී ඇත. ඒ වෙනුවෙන් තායිවානයේ තායිපේ අගනුවරදීද සැමරුම් උත්සවයක් සංවිධාන කර තිබුණි. එම උත්සවය පැවැත්වුණු ලිබර්ටි චතුරස්‍රයට තායිවාන වැසියන් බොහෝ පිරිසක් රැස්ව සිටියේය. ටියනන්මෙන් සංහාරයෙන් මියගිය සිසුන්ගේ මව්වරුන්ට උපහාර පිණිස නිර්මාණය කරන ලද නර්තනාංගයක්ද මෙම සැමරුම් උත්සවයට එක්කර තිබුණි. මෙහිදී අදහස් දක්වමින් තායිවානයේ උප ජනාධිපතිවරයා චීනයෙන් ඉල්ලා සිටියේ මානව හිමිකම් උල්ලංඝනය කිරීම වහා අවසන් කරන ලෙසයි. එමෙන්ම තමා ලද ප්‍රජාතාන්ත්‍රවාදී නිදහස රැකගන්නා ලෙසත් ඔහු තායිවාන වැසියන්ගෙන් එහිදී ඉල්ලා සිටියේය.", "URL": "https://sinhala.adaderana.lk/news.php?nid=111364", "Category": null, "Parent URL": null}