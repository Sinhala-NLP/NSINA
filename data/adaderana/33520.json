{"Source": "Adaderana", "Timestamp": "April 23, 2013 10:13 pm", "Headline": "පාර්ලිමේන්තුව කථානායකවරයාගේ පුද්ගලික බූදලයක් නෙවෙයි", "News Content": "පාර්ලිමේන්තුව කල්තැබීම කථානායකවරයා විසින් නොගතයුතුව තිබුණු තීරණයක් බව එ.ජා.ප පාර්ලිමේන්තු මන්ත්‍රී ජෝශප් මයිකල් පෙරේරා මහතා පවසයි. විදුලි ගාස්තු ඉහළ නැංවීම පිළිබඳ එක්දින පාර්ලිමේන්තු විවාදයක් අවශ්‍ය බවට විපක්ෂයේ මන්ත්‍රීවරුන් ලෙස තමන් කථානායකවරයාගෙන් ඉල්ලීමක් කළ බවත්, ඉන් පසුව විදුලිබල හා බලශක්ති ඇමතිනී පවිත්‍රා වන්නිආරච්චි මහත්මිය තමන්ගේ ප්‍රශ්න කිරීම්වලට පිළිතුරු ලබාදීමට පැමිණීමෙන් පසු පාර්ලිමේන්තුවේ උණුසුම් වචන හුවමාරුවක් ඇතිවූ බවත් ඔහු පෙන්වා දුන්නේය. එවිට විපක්ෂයේ මන්ත්‍රීවරුන් සෙංකෝලය අසළට පැමිණි බවත්, කථානායකවරයා යළි ආසනවලට යන ලෙස දැනුම්දුන්නද කිසිවෙකුත් යළි ආසන කරා නොගිය බවත්, එක්දින විවාදයක් ඉල්ලා සිටීමට තමන්ට අයිතියක් ඇති බව හා ඊට නිසි ප්‍රතිචාරයක් දැක්වීමට කථානායකවරයා බැඳී සිටින බවද මන්ත්‍රීවරයා කියා සිටියේය. අත්තනෝමතික ලෙස විදුලිබිල ඉහළ නැංවීම ජනතාව ඉතා දුක්ඛිත තත්ත්වයට ඇදදැමීමක් බවත්, ජනතා පරමාධිපත්‍ය නියෝජනය කරන පාර්ලිමේන්තුවේ ඒ පිළිබඳ දිගින් දිගටම කතා කරන බව හෙතෙම සඳහන් කළේය. කෙසේ වෙතත් අද (23) පාර්ලිමේන්තුවේ නොසන්සුන්කාරී වාතාවරණයක් ඇතිවීමෙන් පසු පාර්ලිමේන්තුව හෙට (24) ප.ව 1.00 දක්වා පාර්ලිමේන්තුව කල්තැබීමට කථානායකවරයා විසින් තීරණය කිරීමත් සමග පාර්ලිමේන්තු සංකීර්ණයේ පැවති මාධ්‍ය හමුවකට එක්වෙමින් පෙරේරා මහතා මෙම අදහස් පළ කළේය. මෙම අවස්ථාවට විපක්ෂයේ මන්ත්‍රීවරුන් වන පී. හැරිසන්, දයාසිරි ජයසේකර, අජිත් පී. පෙරේරා යන මහත්වරුද එක්ව සිටියහ. ආණ්ඩුව ඇතුළේ මේවන විට දැවැන්ත අර්බුදයක් නිර්මාණය වී ඇති බවත්, විදුලිබල අමාත්‍ය පදවිය චම්පිකගෙන් උදුරාගෙන පවිත්‍රාට ලබාදීමත් එහි ප්‍රතිඵලයක් බව මෙම අවස්ථාවට එක්වූ පී.හැරිසන් මන්ත්‍රීවරයා සඳහන් කළේය. රටේ ජනතාවගේ දැවෙන ප්‍රශ්නයක් පිළිබඳ සාකච්ඡාවක් ඉල්ලා සිටි මොහොතක පාර්ලිමේන්තුව කල්තැබීම මහ ජනතාවට කළ අගෞරවයක් බව ද ඔහු පෙන්වා දුන්නේය. විදුලි බිල වැඩිකිරීමට අදාළව ඇමතිනී පවිත්‍රා වන්නිආරච්චි මහත්මිය විසින් පාර්ලිමේන්තුවට ඉදිරිපත් කරන ලද ගණනය කිරීම් දෝෂ සහිත බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා කියා සිටියේය. විපක්ෂයේ මන්ත්‍රීවරුන් විරෝධය පාන ලද්දේ ඒ නිසා බවත්, මහජනතාවගේ අදහස් විමසන ලද වුවත් ආණ්ඩුව කරන්නේ තමාගේ අභිමතය පරිදි තමාට අවශ්‍යය දේ පමණක් බවත් මන්ත්‍රීවරයා අවධාරණය කළේය. විදුලි ගාස්තු ඉහළ නැංවීම සම්බන්ධයෙන් ඡන්දයක් විමසුවහොත් ආණ්ඩුව පරාජයට පත්වන බැව් දන්නා නිසා මෙසේ පාර්ලිමේන්තුව කල්දැමූ බව පාර්ලිමේන්තු මන්ත්‍රී අජිත් පී. පෙරේරා මහතා එහිදී පැවසුවේය. එහෙත් පාර්ලිමේන්තුව යනු කථානායකවරයාගේ පුද්ගලික බූදලයක් නොවන බව මන්ත්‍රීවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33520", "Category": null, "Parent URL": null}