{"Source": "Adaderana", "Timestamp": "June 11, 2019 06:18 pm", "Headline": "එක්සත් කෘෂිකර්ම සංසදයෙන් වනජීවි දෙපාර්තමේන්තුවට නඩු", "News Content": "ගැසට් පත්‍රයේ සඳහන් නිර්නායක උල්ලංඝනය කරමින් විදුලි වැටක් ඉදිකිරීම තුළින් වනජීවි දෙපාර්තමේනත්තුව කුඹුරු වගාවන් රැසකට බරපතළ හානි පමුණුවා ඇති බව පවසමින් අධිකරණයට ඉදිරිපත් කල පෙත්සමක් සලකා බලා තිබේ. අනුරාධපුර දිසා විනිසුරු සහ අතිරේක මහේස්ත්‍රාත් මනෝජ් තල්ගොඩපිටිය මහතා වනජීවි දෙපාර්තමේන්තුවේ අධ්‍යක්ෂ ජනරාල්වරයා ඇතුළු මෙම නඩුවේ වගඋත්තරකරුවන්ට මේ මස 21 වනදා අධිකරණය හමුවේ පෙනී සිටින ලෙස අද (11) නියෝග කළේය. අනුරාධපුර එක්සත් කෘෂිකර්ම සංසදය ජ්‍යෙෂ්ඨ නීතිඥ රත්නායක මහතා මඟින් අනුරාධපුර දිසා අධිකරණය හමුවේ පවරා ඇති මෙම නඩුවේ වනගඋත්තරකරුවන් ලෙස නම් කර සිටිනුයේ වනජීවි දෙපාර්තමේන්තුවේ අධ්‍යක්ෂ ජනරාල් එම්.ජී.පී.සූරියබංඩාර මහතා නීතිපතිවරයා සහ වනජීවි දෙපාර්තමේන්තුවයි. අනුරාධපුර එක්සත් කෘෂිකර්ම සංසදය ජ්‍යෙෂ්ඨ නීතිඥ රත්නායක මහතා මඟින් අධිකරණයට ඉදිරිපත් කල පෙත්සමක් සලකා බැලීමෙන් අනතුරුව දිසා විනිසුරුවරයා මෙලෙස නියෝග කර තිබේ. පෙත්සම්කාර අනුරාධපුර එක්සත් කෘෂිකර්ම සංසදය වෙනුවෙන් අධිකරණයට කරුනු දක්වමින් ජ්‍යෙෂ්ඨ නීතිඥ රත්නායක මහතා සඳහන් කළේ, වන අලින්ගෙන් කුඹුරු වගාවන්ට සිදුවන හානි සහ එල්ල වන තර්ජනවලින් මිදීම සඳහා වනජීවි දෙපාර්තමේන්තුවෙන් විදුලි වැටක් ඉදි කල යුත්තේ ගල්කිරියාගම උඳුරුව විරන්දාවටන හා හෝරාපොල යන ගම්මාන යා කිරීමෙන් බවයි. එහෙත් වනජීවි දෙපාර්තමේන්තුව මෙම විදුලි වැට ඉදි කර ඇත්තේ ගල්කිරියාගම උඳුරුව දෙඹිවටන විරන්දනාවටන මහවැලි කුඹුරු බණ්ඩාරපොතාන හා හෝරාපොල යන ගම්මාන යා කරමින් බවද අධිකරණයට කියා සිටි ජ්‍යෙෂ්ඨ නීතිඥ රත්නායක මහතා අවිධිමත් ආකාරයෙන් ඉදිකර ඇති ප්‍රශ්න ගත මෙම විදුලි වැට නිසා ප්‍රදේශයේ කුඹුරු වගාවන්ට වන අලින්ගෙන් බරපතළ තර්ජනයක් එල්ල වී ඇති බවද ප්‍රකාශ කළේය. වනජීවී දෙපාර්තමේන්තුව මෙම විදුලි වැට ඉදිකර ඇත්තේ විදුලි වැටක් විධිමත් අකාරයෙන් නියමිත බිම් තුළ පමණක් ඉදි කල යුතු ආකාරය දැක්වෙන අංක 566/5 හා 1989 07 11 දිනැති රජයේ ගැසට් පත්‍රයේ සඳහන් නිර්නායක මුළුමනින්ම උල්ලංගණය කරමින් බවටද නීතිඥවරයා චෝදනා කළේය. මෙම ප්‍රදේශය වසරේ වැඩි කාලයක් වර්ෂාවෙන් තොර වියළි කාලගුණයක් පවතින බවත් වැව් ජලය උපයෝගි කර ගනිමින් වගාවන් සිදු කර ඇති බවත් දැනට ඉදිකර ඇති විදුලි වැට ආසන්නයේ ගොයම් සහිත විශාල බිම් ප්‍රමානයක් පවතින බවත් අධිකරණයට සැලකල නීතිඥ රත්නායක මහතා එම කුඹුරු වගාවන්ට වන අලින් පැමිණීම වලක්වාලීමට දැනට ඉදිකර ඇති විදුලි වැට ප්‍රමාණවත් නොවන බවද අවධාරණය කළේය. අවිධිමත් අයුරින් ඉදිකර ඇති මෙම විදුලි වැට මායිම් හේතුවෙන් ගම්මුන් වගා කර ඇති මහවැලි කුඹුරුවලට වන අලින්ගෙන් සිදු වන හානි දිනෙන් දින උස්සන්න වෙමින් පවතින බවද නීතිඥවරයා අධිකරණයට දැන්වීය. පෙත්සම විභාගයට ගෙන අවිධිමත්ව දැනට ඉදිකර ඇති මෙම ප්‍රශ්න ගත විදුලි වැට රජයේ ගැසට් පත්‍රයේ සඳහන් නියමයන් උල්ලංගන කරමින් ඉදි කර ඇති බවට නිගමනය කරන ලෙසද අධිකරණයෙන් ඉල්ලා සිටි නීතිඥ රත්නායක මහතා දැනට ඉදිකර ඇති විදුලි වැට වෙනුවට රජයේ ගැසට් පත්‍රය ප්‍රකාරව නියමිත ගම් මායිම් හරහා මෙම විදුලි වැට ඉදි කරන ලෙසට වගඋත්තරුවන්ට නියෝග කරන ලෙසත් වගඋත්තරකරුවන්ට අධිකරණය හමුවේ පෙනී සිටින ලෙස නියෝග කරන ලෙසත් තවදුරටත් අධිකරණයෙන් අයැද සිටියේය.", "URL": "https://sinhala.adaderana.lk/news.php?nid=111754", "Category": null, "Parent URL": null}