{"Source": "Adaderana", "Timestamp": "November 28, 2016 03:09 pm", "Headline": " කොළඹ ආපන ශාලා පිරික්සයි", "News Content": "ආහාර සුරක්ෂිතතා ජාතික සතියේ පළමු දිනය වන අද(28) කොළඹ මහ නගර සභා බල ප්‍රදේශයේ හෝටල් සහ ආපන ශාලා පරීක්ෂාවට ලක් කර තිබේ.ඒ අනුව කොළඹ ජාතික රෝහල ඉදිරිපිට සහ කොළඹ අක්ෂි රෝහල ඉදිරිපිට පිහිටි සියලුම වෙළෙඳසැල්, හෝටල් පරීක්ෂාවට ලක් කළ බව සෞඛ්‍ය අමාත්‍යංශය සඳහන් කළේය.සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ ප්‍රධානත්වයෙන් අදාළ පරීක්ෂා කිරීම් සිදු කර තිබේ.අද දිනයේ පරීක්ෂාවට ලක් කළ හෝටල් සහ ආපන ශාලා රැසක් අපිරිසිදු සහ ආහාර නිෂ්පාදන ගබඩා කරන ස්ථාන ප්‍රමිතියෙන් තොර බවටත් අනාවරණ වී ඇත.විශේෂයෙන්ම ශීතකරණ අපිරිසිදුව පවත්වාගෙන යාම පිළිබඳ වෙළෙඳසැල් හිමියන්ට සෞඛ්‍ය සේවා අධ්‍යක්ෂ ජනරාල්වරයා විසින් මෙහිදී අවවාද කර තිබේ.සෞඛ්‍ය සම්පන්න ආහාර වේලක් නිවසින් සාදාගෙන පැමිණ ආහාර ගන්නා ලෙස හෝ එසේ නැතිනම් සෞඛ්‍ය සම්පන්න ස්ථානයකින් ආහාර ගන්නා ලෙස සෞඛ්‍ය සේවා අධ්‍යක්ෂ ජනරාල්වරයා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=66498", "Category": null, "Parent URL": null}