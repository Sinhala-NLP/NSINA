{"Source": "Adaderana", "Timestamp": "February 22, 2011 01:57 pm", "Headline": "චෙන්නායිහිදී තිරුමාවලවන් අත්අඩංගුවට ", "News Content": "ඉන්දියාවේ ශ්‍රී ලංකා මහ කොමසාරිස් කාර්යාලය ඉදිරිපිට උද්ඝෝෂණ ව්‍යාපාරයක නිරත වූ තමිල්නාඩු පාර්ලිමේන්තු මන්ත්‍රී ටී. තිරුමාවලවන් චෙන්නායි පොලිසිය මගින් අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. එල්. ටී. ටී. ඊ සංවිධානයේ හිටපු නායක වේලුපිල්ලෙයි ප්‍රභාකරන්ගේ මවගේ අවමංගල්‍ය උත්සවයට සහභාගිවීම සඳහා පැමිණි මෙම මන්ත්‍රීවරයා ඇතුළු තමිල්නාඩු දේශපාලඥයින් තිදෙනෙකුට ශ්‍රී ලංකාවට ඇතුළුවීමට අවසර ලබානොදීම මෙම විරෝධතාවයට හේතු වී ඇති බව සඳහන්ය. ප්‍රභාකරන්ගේ මවගේ අවමංගල්‍ය උත්සවයට සහභාගිවීම සඳහා පැමිණි තමිල්නාඩු පාර්ලිමේන්තු මන්ත්‍රී ටී. තිරුමාවලවන් සහ තවත් දේශපාලඥයින් දෙදෙනෙකු අද(22) පෙරවරු 2 ට පමණ බණ්ඩාරනායක ජාත්‍යන්තර ගුවන් තොටුපළ වෙත ළඟා වූ බව අද දෙරණ වෙත අදහස් දක්වමින් ශිවාජිලිංගම් මහතා සඳහන් කළේය. එහිදී ඔවුන්ට ශ්‍රී ලංකාවට ඇතුළුවීමට අවසර ලබා දී නොමැති බවත්, ඔවුන් නැවත ඉන්දියාව වෙත හරවා යවා ඇති බවත් ඔහු ප්‍රකාශ කළේය. හිටපු එල්. ටී. ටී. ඊ නායකයාගේ මව වන පාර්වතී අම්මාන්ගේ අවමංගල්‍ය උත්සවය අද පස්වරුවෙහි යාපනය නගරයේදී පැවැත්වීමට නියමිතව ඇත.", "URL": "https://sinhala.adaderana.lk/news.php?nid=14407", "Category": null, "Parent URL": null}