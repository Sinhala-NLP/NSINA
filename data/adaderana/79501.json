{"Source": "Adaderana", "Timestamp": "November 4, 2017 12:12 pm", "Headline": " වරායේ වැඩ ලබන මාසේ පටන් ගන්නවා-හම්බන්තොට ඉඩම් ටිකත් චීනයට දෙනවා ", "News Content": "හම්බන්තොට වරායේ මෙහෙයුම් කටයුතු ලබන මාසයේදී චීන සමාගම් විසින් ආරම්භ කරන බව අග්‍රාමාත්‍ය රනිල් වික්‍රමසිංහ මහතා පවසයි. ඒ තුළින් ලැබෙන මුදල් වලින් රටේ ණය බරින් නිදහස් වීම සඳහා කොටස් වශයෙන් ණය ගෙවීමට බලාපොරොත්තු වන බවද අග්‍රාමාත්‍යවරයා කියා සිටියේය. එමෙන්ම වරායේ සංවර්ධන කටයුතුවලට සමගාමීව කර්මාන්තශාලා ඇති කිරීම සඳහාද හම්බන්තොට ප්‍රදේශයේ තවත් ඉඩම් චීනයට බදු පදනම යටතේ ලබා දීමට සිදු වන බව අග්‍රාමාත්‍යවරයා මෙහිදී වැඩිදුරටත් පැවසීය. හම්බන්තොට චීන මිත්‍රත්ව කාර්යාලය විවෘත කිරීමේ අවස්ථාවට එක්වෙමින් අග්‍රාමාත්‍යවරයා මේ බව ප්‍රකාශ කර තිබේ. මෙම උත්සවය සඳහා මහින්ද සමරසිංහ , විජිත් විජයමුනි සොයිසා, සාගල රත්නායක යන අමාත්‍යවරුන් ද එක්ව සිටියේය. මේ අතර මත්තල ගුවන් තොටුපල ඉන්දියානු සමාගමක් සමඟ හවුල් ව්‍යාපාරක් ලෙස දියුණු කිරීම සඳහා මේ වන විට සාකච්ඡා පවත්වමින් සිටින බව ධීවර අමාත්‍ය මහින්ද අමරවීර මහතා පවසයි. ලුණුගම්වෙහෙර ප්‍රදේශයේ පැවැති උත්සවයකින් අනතුරුව මාධ්‍යවේදීන් යොමු කළ ප්‍රශ්නයකට පිළිතුරු දෙමින් අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=79501", "Category": null, "Parent URL": null}