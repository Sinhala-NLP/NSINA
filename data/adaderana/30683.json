{"Source": "Adaderana", "Timestamp": "January 11, 2013 06:18 pm", "Headline": "අද කළු දිනයක් ", "News Content": "විධායකය, ව්‍යවස්ථාදායකය හා අධිකරණය සමාන්තරව තිබිය යුතු කල්හි එකිනෙකා අභිබවා ඉහළ යාමට දරන උත්සාහයත් සමග ඇති වන මෙම අරාජික තත්ත්වය ගැන වගකීම ආණ්ඩුව භාරගත යුතු යැයි එක්සත් ජාතික පක්ෂ මහලේකම් තිස්ස අත්තනායක මහතා පවසයි. දෝෂාභියෝග විවාදයට පාර්ලිමේන්තුවේදී එක්වෙමින් ඔහු මේ බව පවසන ලදී. අගවිනිසුරු හරිද වැරදි ද කියන කාරණයට වඩා තේරීම්කාරක සභාව ඉදිරිපත් කළ යෝජනාව නිවැරදි දැයි පළමුව සොයා බැලිය යුතු බව තිස්ස අත්තනායක මහතා සඳහන් කළේය. ඒ අනුව දෝෂාභියෝගය විවාදයට ගත් අද (11) දිනය කළු දිනයක් ලෙස සලකන බව ඔහු පැවසීය‍. පාර්ලිමේන්තුව නියෝජනය කරන සියලුදෙනාම නෛතික වශයෙන් ආණ්ඩුක්‍රම ව්‍යවස්ථාව ආරක්ෂා කිරීමට බැඳී සිටියදී එය බිඳ දමනවා නම් එය බරපතළ කාරණයක් බව තිස්ස අත්තනායක මහතා කීවේය. මේ අතර මේ යෝජනාවේ ක්‍රියා පිළිවෙතේ ගැන අඩු පාඩු කතා කරනවා නමුත් අගවිනිසුරුට එරෙහි චෝදනා ගැන කිසිවෙකුත් කතා නොකරන බව අද විවාදය අතරවාරයේදී ‍අමාත්‍ය මෛත්‍රීපාල සිරිසේන මහතා පෙන්වාදුන්නේය. චෝදනා ගැන කතා නොකර අවශ්‍ය ‍දේම යටපත් කිරීම විපක්ෂයේ කතිකයින්ගේ ක්‍රියාමාර්ගය වී ඇතැයි අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=30683", "Category": null, "Parent URL": null}