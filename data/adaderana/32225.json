{"Source": "Adaderana", "Timestamp": "March 8, 2013 03:01 pm", "Headline": "ඡායා රූපයට පෙනී සිටින්න රනිල්ටත් ආරාධනයක්", "News Content": "ජේ.ආර්. ජයවර්ධන කේන්ද්‍රයේ සභා රැස්වීම ජනාධිපති මහින්ද රාජපක්ෂ මහතාගේ ප්‍රධානත්වයෙන් අද (08) අරලිය ගහමන්දිරයේදී පැවැති අතර ඊට විපක්ෂනායක රනිල් වික්‍රමසිංහ මහතාද සහභාගි වී තිබේ. එහිදී ජේ.ආර්. ජයවර්ධන කේන්ද්‍රයේ ඉදිරි කටයුතු සම්බන්ධයෙන් ජනාධිපතිවරයා, විපක්ෂනායකවරයා ප්‍රමුඛ නිලධාරීන් සාකච්ඡා කර ඇති බව එජාප මාධ්‍ය ඒකකය පැවසීය. මේ අතර අරලිය ගහමන්දිරය නැරඹීමට පැමිණි පාසල් සිසුන් පිරිසක් සමග ජනාධිපතිවරයා ඡායාරූපයක් ගැනීමට සුදානම් වූ අවස්ථාවේදී විපක්ෂනායකවරයාට ද එම ජායා රූපයට පෙනී සිටින ලෙසට ලද ආරාධනයක් අනුව ඔහුද ඒ සඳහා සහභාගි වී ඇත. ශ්‍රී ලංකාවේ රාජ්‍ය නායකයින් පිළිබඳව අධ්‍යයනය කළ හැකි මධ්‍යස්ථානයක් ලෙස ජේ.ආර්. ජයවර්ධන කේන්ද්‍රය සංවර්ධනය කිරීමට ජනාධිපති මහින්ද රාජපක්ෂ මහතාගේ අවධානය එහිදී යොමු වු බව ජනාධිපති මාධ්‍ය අංශය පැවසීය. ශ්‍රී ලංකාවේ දේශපාලන ක්ෂේත්‍රයට සම්බන්ධ හා ඒ සඳහා උනන්දුවක් දක්වන පාර්ශවයන් සඳහා විධිමත් පරිදි අධ්‍යයන හා පර්යේෂණ සිදුකළ හැකි අධ්‍යයන කේන්ද්‍රයක් ලෙස ඒ අනුව මෙම මධ්‍යස්ථානය සංවර්ධනය කිරීමට නියමිතය. ඒ සඳහා අවශ්‍ය පියවර ගන්නා ලෙස ජනාධිපතිවරයා බලධාරීන්ට එහිදී උපදෙස් ලබාදී ඇතැයි ද ජනාධිපති මාධ්‍ය අංශය පැවසීය.", "URL": "https://sinhala.adaderana.lk/news.php?nid=32225", "Category": null, "Parent URL": null}