{"Source": "Adaderana", "Timestamp": "June 3, 2012 08:17 pm", "Headline": "ගුරුමාරු ප්‍රතිපත්තිය දේශපාලනයට යටවෙලා", "News Content": "ගුරු මාරු ප‍්‍රතිපත්තිය සකස් කළ අධ්‍යාපන අමාත්‍යාංශයම එකී ප‍්‍රතිපත්තිය උල්ලංඝණය කරමින් සිටින බව ලංකා ගුරු සංගමය පවසයි. ගුරු මාරු ප්‍රතිපත්තිය පසෙකලා දේශපාලන හිතවත්කම් මත ගුරුමාරු සිදුකිරීම හේතුවෙන් බලවත් අර්බුදයක් නිර්මාණය වී ඇති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා පෙන්වාදෙයි. ඔහු‍ගේ අත්සනින් යුතුව නිකුත් කළ නිවේදනයක මේ බව දැක්වෙන අතර එකී නිවේදනය පහත පරිදි වේ. ගුරුවරුන්ගේ ස්ථාන මාරු සම්බන්ධයෙන් අධ්‍යාපන අමාත්‍යාංශය 2007/20 අංකයෙන් යුතුව චක‍්‍රලේඛයක් නිකුත් කර ඇත.\"ජාතික ගුරු මාරු ප‍්‍රතිපත්තිය\" යන නමින් නිකුත් කර ඇති මෙම චක‍්‍රලේඛයට අනුව ගුරුවරුන් සම්බන්ධයෙන් සිදුවන සියලූ ගුරු මාරුවීම් ගුරු මාරු මණ්ඩල හරහා සිදු කළ යුතුය. ගුරු වෘත්තීය සමිති නියෝජිතයින්ගෙන් සැදුම් ලත් ගුරු මාරු මණ්ඩල කලාප මට්ටමෙන්, පළාත් මට්ටමෙන් සහ ජාතික මට්ටමෙන් ස්ථාපිත කොට සියලූ මාරු වීම් මෙම මාරු මණ්ඩල හරහා සිදු කළ යුතු බව එම චක‍්‍රලේඛයෙන් අවධාරණය කර ඇත. රේඛීය අමාත්‍යාංශය නිකුත් කළ චක‍්‍රලේඛය පළාත් සභාවල ද කි‍්‍රයාත්මක විය යුතු තත්වයක තිබිය දී චක‍්‍රලේඛය නිකුත් කළ අධ්‍යාපන අමාත්‍යාංශය යටතේ ම වර්තමාන අධ්‍යාපන ලේකම්වරයා සහ ඇමතිවරයා චක‍්‍රලේඛය උල්ලංඝණය කරමින් ගුරු මාරු සිදු කිරීමට කටයුතු කර ඇත. මේ වන විට රේඛීය අමාත්‍යාංශය යටතේ පාලනය වන ජාතික පාසල් 355 හේ ස්ථානමාරු සඳහා ගුරු සංගම් නියෝජිතයිනගෙන් සැදුම්ලත් විධිමත් මාරු මණ්ඩලයක් ස්ථාපිත කොට තිබිය දී එම මාරු මණ්ඩලය නොකැඳවා දේශපාලන සහ වෙනත් උවමනාකම් මත ගුරුවරුන්ට ස්ථාන මාරුවීම් ලබාදෙමින් තිබේ. චක‍්‍රලේඛය නිකුත් කළ අධ්‍යාපන අමාත්‍යාංශය මෙසේ ගුරු මාරු මණ්ඩලවලින් තොරව දේශපාලන හිතවත්කම් මත ස්ථාන මාරු ලබාදීමේ දී 2012 වසරට අදාළ ව ගුරු ස්ථාන මාරු ඉල්ලූම් කළ ගුරුවරු දැඩි අසාධාරණයට ලක් වී සිටිති. මේ අනුව චක‍්‍රලේඛය නිකුත් කළ අධ්‍යාපන අමාත්‍යාංශය එය උල්ලංඝණය කිරීම දැඩි පිළිකුලෙන් හෙළා දකින ලංකා ගුරු සංගමය ගුරු මාරු මණ්ඩලවලට පිටින් සිදු කරන සියලූ මාරුවීම් අත්හිටුවා විධිමත් මාරු මණ්ඩලය කැඳවා ස්ථාන මාරුවීම් කරන ලෙසට බල කර සිටී. අධ්‍යාපන ඇමතිවරයා සහ ලේකම්වරයාගේ අත්ථනෝමතික කි‍්‍රයා කලාපය ගුරු ස්ථානමාරුවීම් තුළින් ද පිළිබිඹු වීම අභාග්‍ය සම්පන්න තත්ත්වයකි.", "URL": "https://sinhala.adaderana.lk/news.php?nid=24738", "Category": null, "Parent URL": null}