{"Source": "Adaderana", "Timestamp": "December 26, 2017 12:36 pm", "Headline": "  ඊයේ ඡන්ද පැමිණිලි 5ක් ලැබිලා", "News Content": "පළාත් පාලන ආයතන ඡන්ද විමසීමට අදාළව ඊයේ දිනය තුළ පමණක් පැමිණිලි 05 ක් ලැබී ඇති බව පොලිස් මූලස්ථානය පවසයි. අයගම, මිනුවන්ගොඩ, මහනුවර, නවගමුව සහ පොළොන්නරුව යන ප්‍රදේශවලින් මෙම සිද්ධින් වාර්තා වී ඇති බව පොලිස් මූලස්ථානය සඳහන් කරයි. නවගමුව, පුවක්ගහදෙණිය ප්‍රදේශයේදී මෙවර මැතිවරණයට ඉදිරිපත්ව සිටින අපේක්ෂකයෙකු විසින් සිය මවට මරණ තර්ජන සිදු කළ බවට එම කාන්තාව විසින් නවගමුව පොලීසියට පැමිණිල්ලක් සිදුකර ඇති බව සඳහන්ය. අදාළ සැකකරු වසර කිහිපයක් තිස්සේ මවගෙන් වෙන්ව සිටින අතර මවගේ සහෝදරයෙකු මෙවර මැතිවරණයට ඉදිරිපත්ව සිටින වෙනත් අපේක්ෂකයෙකුගේ රැස්වීමකට සහභාගී වීම හේතුවෙන් මෙලෙස තර්ජනය කර ඇති බව වාර්තා වෙයි. සැකකාර අපේක්ෂකයා අත්අඩංගුවට ගැනීමට නවගමුව පොලීසිය පරීක්ෂණ සිදු කරන බව පොලිස් මූලස්ථානය සඳහන් කළේය. මහනුවර, හන්තාන වටරවුම ප්‍රදේශයේදී ඡන්ද අපේක්ෂකයෙකුගේ නිවසකට ගල් ප්‍රහාරයක් එල්ල කිරීමේ සිද්ධියක් සම්බන්ධයෙන් මහනුවර පොලීසියට පැමිණිල්ලක් ලැබී තිබේ. මිනුවන්ගොඩ, පොල්වත්ත ප්‍රදේශයේදී ඇති වූ ගැටුමකින් එක් පුද්ගලයෙකුගේ හිසට බෝතලයකින් පහර දී තුවාල සිදු කිරීම සම්බන්ධයෙන් මිනුවන්ගොඩ පොලීසියට පැමිණිල්ලක් ලැබී ඇති බව වාර්තා වෙයි. සැකකරුවන් මේ වන විට ප්‍රදේශයෙන් පලාගොස් ඇති බව සඳහන්ය. අයගම ප්‍රදේශයේ මැතිවරණ කාර්යාලයක තිබූ කොඩි කණු කඩා දැමීමේ සිද්ධියක් සම්බන්ධයෙන් ඡන්ද අපේක්ෂකයෙකු විසින් සිදුකළ පැමිණිල්ලකට අනුව අයගම පොලීසිය විමර්ශන ආරම්භ කර තිබේ. පොළොන්නරුව, මනම්පිටිය ප්‍රදේශයේ දී ඡන්ද පෝස්ටර් ඉරා දැමීමක් සම්බන්ධයෙන් ඇති වූ ආරවුලක් දුරදිග යාමෙන් අපේක්ෂකයෙකු හට පහරදීමේ සිද්ධියක් ද වාර්තා වී ඇති බව පොලීසිය සඳහන් කළේය. මේ අතර පසුගිය 09 වනදා සිට මේ දක්වා කාලය තුළ මැතිවරණ පැමිණිලි 22 ක් සහ මැතිවරණ නීති උල්ලංඝණය කිරීම් 09 ක් වාර්තා වී ඇති අතර එම සිද්ධීන්වලට අදාළව පුද්ගලයින් 25 දෙනෙකු අත්අඩංගුවට ගෙන ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=82099", "Category": null, "Parent URL": null}