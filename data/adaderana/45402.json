{"Source": "Adaderana", "Timestamp": "August 17, 2014 08:09 am", "Headline": " ශිෂ්‍යත්ව විභාගය අදයි ", "News Content": "පහ ශ්‍රේණිය ශිෂ්‍යත්ව විභාගය දිවයින පුරා විභාග මධ්‍යස්ථාන 2870කදී අද(17) පැවැත්වීමට නියමිතව තිබේ. මෙවර විභාගය සඳහා අපේක්ෂකයින් තුන් ලක්ෂ 35,585 දෙනෙකු පෙනී සිටීමට නියමිත බවයි විභාග දෙපාර්තමේන්තුව සඳහන් කළේය. ශිෂ්‍යත්ව විභාගය වෙනුවෙන් පැය 24 පුරා ක්‍රියාත්මක සම්බන්ධීකරණ මධ්‍යස්ථාන 497ක් පිහිටුවා තිබේ. මේ අතර පහ ශ්‍රේණිය ශිෂ්‍යත්ව විභාගය සම්බන්ධයෙන් අසත්‍යය ප්‍රචාර ගෙන යන පුද්ගලයින්ට එරෙහිව ද දැඩිව නීතිය ක්‍රියාත්මක කරන බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා සඳහන් කළේය. ශිෂ්‍යත්ව විභාගය හේතුවෙන් ඌව පළාත් සභා ඡන්ද විමසීමට අදාළ ප්‍රචාරක කටයුතු අද දිනයේ නතර කරන ලෙස මැතිවරණ කොමසාරිස්වරයා දේශපාලන පක්ෂවලට දැනුම් දි තිබේ. ඊයේ පස්වරු 6.00 සිට අද පස්වරු 2.00 දක්වා කාලය තුළ බදුල්ල සහ මොණරාගල දිස්ත්‍රික්කවල ප්‍රචාරක කටයුතු වලින් වැළකී සිටින ලෙස මැතිවරණ කොමසාරිස්වරයා දැනුම් දී ඇත. ඒ පිළිබඳව සියලු දේශපාලන පක්ෂවලට ලිඛිතව මැතිවරණ කොමසාරිස්වරයා විසින් දැනුම් දී ඇති බව වාර්තා වෙයි.", "URL": "https://sinhala.adaderana.lk/news.php?nid=45402", "Category": null, "Parent URL": null}