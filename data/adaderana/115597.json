{"Source": "Adaderana", "Timestamp": "August 2, 2019 06:59 pm", "Headline": "උග්‍රවන ඖෂධ හිඟය", "News Content": "හලාවත, පුත්තලම, ආනමඩුව, කරාපිටිය සහ කෑගල්ල යන රෝහල්වල අත්‍යවශ්‍ය ඖෂධ සහ වෙනත් ඖෂධ රැසක හිඟයක් පවතින බව එම රෝහල්වල වෛද්‍යවරුන් පෙන්වා දෙයි. කෙසේවෙතත් සෞඛ්‍ය අමාත්‍යාංශයේ වෛද්‍ය සැපයීම් අංශය අද(02) ප්‍රකාශ කළේ වෛද්‍යවරුන් පවසන ආකාරයේ ඖෂධ හිඟයක් රට තුළ නොමැති බවයි. දිවයින පුරා රජයේ රෝහල්වල පවතින ඖෂධ හිඟයක් සම්බන්ධයෙන් ඊයේ අද දෙරණ තොරතුරු වාර්තා කළේය. විශේෂයෙන්ම මහරගම පිළිකා රෝහලේ ප්‍රතිකාර ලබන , සුවකළ හැකි පිළිකා රෝගීන්ට ලබාදෙන ඖෂධ, රුධිර වාහීනිවලට ලබාදෙන ඖෂධ, වේදනා නාශක ඖෂධ, ශල්‍යකර්මවලින් පසු ලබාදෙන වේදනා නාශක මෙන්ම ශල්‍යකර්මයකින් පසු රුධිර වහනය වැලැක්වීමට ලබාදෙන ඖෂධ ඇතුළු ඖෂධ කිහිපයක් හිඟයක් පවතින බවයි එම රෝහල්වල වෛද්‍යවරු ප්‍රකාශ කළේය. මීට අමතරව අනෙකුත් රෝහල්වලද ප්‍රතිජීවක ඖෂධ , දියවැඩියාවට ලබාදෙන ඖෂධ, ඇදුම රෝගය පාලනයට ලබාදෙන ඇතැම් ඖෂධ සහ හෘදය රෝග සඳහා ලබාදෙන ඇතැම් ඖෂධ ඇතුළු ඖෂධ ගණනාවක හිඟයක් පවතින බව එම රෝහල්වල වෛද්‍යවරු අදත් අනාවරණ කළේය. මහරගම අපේක්ෂා රෝහල, මාතර මහ රෝහල ඇතුළු රෝහල් රැසක ඖෂධ හිඟයක් පවතින බවට ඊයේ අද දෙරණ අනාවරණය කළ අතර අද හලාවත මහ රෝහල,පුත්තලම මූලික රෝහල,ආනමඩුව මූලික රෝහල,කරාපිටිය ශික්ෂණ රෝහල සහ කෑගල්ල මහ රෝහලේ වෛද්‍යවරුන් ද සිය රෝහල්වල පවතින ඖෂධ හිඟය පිළිබඳව කරුණු පැහැදිලි කළේය. කෙසේවෙතත් සෞඛ්‍ය අමාත්‍යංශයේ වෛද්‍ය සැපයීම් අංශය අද ප්‍රකාශ කළේ වෛද්‍යවරුන් පවසන ආකාරයේ ඖෂධ හිඟයක් රට තුළ නොමැති බවයි. මේ අතර අද දෙරණ 24 බිග් ෆෝකස් වැඩසටහනට එක්වෙමින් රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පවතින ඖෂධ හිඟය පිළිබද මෙලෙස අදහස් පලකළේය.", "URL": "https://sinhala.adaderana.lk/news.php?nid=115597", "Category": null, "Parent URL": null}