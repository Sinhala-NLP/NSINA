{"Source": "Adaderana", "Timestamp": "July 3, 2019 09:34 pm", "Headline": "දේශපාලන බලය ලබාගැනීමට ‍බෞද්ධකම විකුණුවේ නෑ-අකිල", "News Content": "විහාරස්ථාන හා පිරිවෙන්වලට මෙන්ම පාසල් අධ්‍යාපනය සඳහා වත්මන් ආණ්ඩුව මෙන් මීට පෙර කිසිදිනෙක මෙතරම් විශාල මුදල් ප්‍රමාණයක් කවර හෝ ආණ්ඩුවකින් ලබා නොදුන් බව අධ්‍යාපන අමාත්‍ය නීතීඥ අකිල විරාජ් කාරියවසම් මහතා පවසයි. අමාත්‍යවරයා එසේ ප්‍රකාශ කළේ පිරිවෙන්වල භෞතික සම්පත් සංවර්ධනය උදෙසා කාර්යාල ගොඩනැඟිලි, සනීපාරක්ෂක පද්ධති හා පරිවේනාචාර්ය පත්වීම් ලිපි පිරිනැමීම සඳහා අධ්‍යාපන අමාත්‍යාංශයේ අද(03) පැවති උත්සවයේදීය. එහිදී වැඩිදුරටත අදහස් දක්වමින් අමාත්‍යවරයා මේ බව සඳහන් කළේය. “වචනයෙන් බෞද්ධ වෙලා වැඩක් නැහැ.එහෙම නැතිනම් තමන්ගේ බෞද්ධකම විකුණගෙන වැඩක් නැහැ,දේශපාලන බලය ගන්න සමහර දේශපාලන පක්ෂ වගේ.අපි එහෙම කළේ නැහැ අපි හදවතින්ම කරන්න ඕනම දේ විහාරස්ථානවලට විශේෂයෙන්ම අධ්‍යාපන ක්ෂේත්‍රයටත් ඉටු කළා”. මේ අතර පසුගිය අවුරුදු 05කට ආසන්න කාලය තුළ පාසල් අධ්‍යාපනයට , පිරිවෙන් අධ්‍යාපනයට මෙන්ම විහාරස්ථාන වලට ඉටු කළ විශාල වැඩ ගණනාවක් සිහිපත් කළ අමාත්‍යවරයා, තමා මධ්‍යම සංස්කෘතික අරමුදල භාරව සිටියදී රු.ලක්ෂ 05 බැගින් රටපුරා විහාරස්ථාන 1000කට ලබා දුන් බවත් රුවන්මැලි මහා චෛත්‍යබිමේ වැලි අතුරන ලද බවත් දීඝවාපිය සංවර්ධනයට වැය කිරීම සඳහා අග්‍රාමාත්‍ය රනිල් වික්‍රමසිංහ ප්‍රමුඛ කමිටුවකින් රු.කෝටි 75ක මුදලක් ලබාදුන් බව අමාත්‍යවරයා සඳහන් කළේය. පිරිවෙන්වල ශිෂ්‍ය භික්ෂූන් වහන්සේලාට රු.2500ක දීමනාවක් ලබා දීම සඳහා ඉකුත් අයවැයකින් මුදල් වෙන් කළත් විවිධ මත ගැටුම් නිසා ක්‍රියාත්මක කිරීමට අවස්ථාව නොලද බව ද ඒ මහතා පැවසීය. පිරිවෙන් අධ්‍යාපනයට විශේෂ අවධානයකින් ක්‍රියා කරන අධ්‍යාපන අමාත්‍යාංශය හොරණ විද්‍යාරතන පිරිවෙන සඳහා රු.කෝටි 07ක් වැය කරමින් ඉදි කරන තට්ටු 03ක ගොඩනැගිල්ල සඳහා අනිද්දා තමා විසින් මුල්ගල තබනු ලබන බව අධ්‍යාපන අමාත්‍ය නීතීඥ අකිල විරාජ් කාරියවසම් මහතා මෙහිදී අනාවරණය කළේය.", "URL": "https://sinhala.adaderana.lk/news.php?nid=113312", "Category": null, "Parent URL": null}