{"Source": "Adaderana", "Timestamp": "March 15, 2018 03:27 pm", "Headline": "පුංචි දරුවන් දෙදෙනා දාලා මව පළා ගිහින් - දරුවන් දෙදෙනා දින 5 ක් තනියම නිවසේ", "News Content": "ගලේවෙල බේළියකන්ද ප්‍රදේශයේ කුඩා නිවසක දෙමව්පියන් නොමැතිව දමා ගොස් සිටි වයස අවුරුදු එකහමාරක සහ වයස අවුරුදු 4ක දරුවන් දෙදෙනෙකු 15 දින ගලේවෙල පොලීසිය විසින් සොයාගෙන තිබේ. මෙම දරුවන් දෙදෙනාගේ මව දරුවන් දමා පලා ගොස් තිබෙන බවත් දරුවන්ගේ පියා අධික ලෙස මත්පැන් වලට ඇබ්බැහි වීම නිසා ඔහුද දරුවන් දෙස නොබලන බව පොලීසියට ලැබුණු තොරතුරකට සඳහන්ව තිබේ. ගලේවෙල පොලිසියේ ස්ථානාධිපති පොලිස් පරීක්ෂක ජනක විතානගේ මහතාට ලැබුණු තොරතුරක් අනුව මෙම දරුවන් දෙදෙනා පොලිසියට ගෙනවිත් තිබේ. දින පහක පමණ කාලයක් මෙම දරුවන් දෙදෙනා දෙමව්පියන් නොමැතිව තනිවම නිවසේ ජීවත්ව තිබෙන බවත් ආහාරපාන හා රැකවරණය ප්‍රදේශවාසීන් විසින් ලබාදී පසුව මේ පිළිබඳව පොලීසියට දැනුම් දී ඇති බව ගලේවෙල පොලිසියේ ස්ථානාධිපති පොලිස් පරීක්ෂක ජනක විතානගේ මහතා සඳහන් කළේය. මා පිය සෙනෙහස අහිමි වූ වයස අවුරුදු එකහමාරක් පිරිමි දරුවාටත් වයස අවුරුදු හතරක් වූ ගැහැණු දරුවාටත් පොලිසියේ නිලධාරින් සහ නිලධාරිනියන් රැකවරණය සහ වුන්ට අවැසි ආහාර පාන සෙල්ලම් බඩු ලබාදීම ද විශේෂත්වයකි . 15 දින දඹුල්ල මහේස්ත්‍රාත් අධිකරණයට කරුණු වාර්තා කොට ඉදිරි නීතිමය පියවර ගන්නා බව පොලීසිය වැඩිදුරටත් සඳහන් කළේය. මෙම දරුවන් දෙදෙනා දමා වෙනත් ප්‍රදේශයකට පලාගොස් සිටින මව අත්අඩංගුවට ගැනීම සඳහා පරීක්ෂණ පවත්වන බවත් අද (15) දින පස්වරුවේ දරුවන්ගේ පියා පොලිසියෙන් විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=85748", "Category": null, "Parent URL": null}