{"Source": "Adaderana", "Timestamp": "October 6, 2011 12:50 pm", "Headline": "මැතිවරණය සඳහා විශේෂ ආරක්ෂක වැඩපිළිවෙළක්", "News Content": "පළාත් පාලන ආයතන 23 ක් සඳහා පැවැත්වෙන මැතිවරණය සඳහා විශේෂ ආරක්ෂක වැඩපිළිවෙළක් ක්‍රියාත්මක කර ඇති බව පොලිස් මැතිවරණ මහලේකම් කාර්යාලය පවසයි. ඡන්ද විමසීම පැවැත්වෙන පළාත් පාලන ආයතනවලට අදාළ පොලිස් කොට්ඨාශ මට්ටමින් මෙම ආරක්ෂක වැඩපිළිවෙළ ක්‍රියාත්මක කර ඇති බව එම කාර්යාංශය භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා ප්‍රකාශ කළේය. ඡන්ද විමසීම පැවැත්වෙන දිනයේ ස්ථානගත ආරක්ෂක නිලධාරීන් මෙන්ම ජංගම ආරක්ෂක රථ ද යෙදවීමට පියව‍ර ගෙන තිබේ. ඊට අමතරව ඡන්ද ගණන් කිරීමේ මධ්‍යස්ථානවල ආරක්ෂාව සඳහා විශේෂ පොලිස් කණ්ඩායම් යොදවන බව ගාමිණී නවරත්න මහතා ප්‍රකාශ කළේය. ඡන්ද පෙට්ටි ප්‍රවාහන කිරිමේ දී ද අදාළ ආරක්ෂාව සැපයීමට ‍කටයුතු යොදා ඇති බව ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කරයි. සුළු පළාත් පාලන ආයතන සංඛ්‍යාවක ඡන්ද විමසීම පැවැත්වෙන බැවින් ත්‍රිවිධ හමුදා ආරක්ෂාව මෙවර මැතිවරණය සඳහා යොදා ගැනීමට බලාපොරොත්තු නොවන බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=19179", "Category": null, "Parent URL": null}