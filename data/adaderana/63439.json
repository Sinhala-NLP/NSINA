{"Source": "Adaderana", "Timestamp": "August 25, 2016 03:25 pm", "Headline": "එදා හිලයි වළයි විතරයි -අද මහින්ද චින්තනය ඉදිරියට ගෙනියනවා", "News Content": "මෙම ආණ්ඩුව විසින් මහින්ද චින්තන වැඩපිළිවෙළ ඉතා හොඳින් ඉදිරියට ගෙනයන බව එජනිස පාර්ලිමේන්තු මන්ත්‍රී වීරකුමාර දිසානායක මහතා පවසයි.ඒ දිනවල ඉහළ කොත්මලේ'හිල'ක් බවටත්,හම්බන්තොට වරාය'වළක්'බවටත් හඳුන්වමින් හිලයි,වළයි බලන්නට එන ලෙස ආරාධනා කළ බව මන්ත්‍රීවරයා සිහිපත් කළේය.මත්තල ගුවන්තොටුපළද වී ගබඩා කරන බවට ප්‍රකාශ නිකුත් කළද අද වනවිට ඒවා රටේ සංවර්ධන ව්‍යාපෘති ලෙස වැදගත්වී ඇති බවත්,එම ව්‍යාපෘති ඉදිරියට ගෙනයාම විනා අලුතෙන් කිසිවක් සිදුකර නොමැති බවත් මන්ත්‍රීවරයා කියා සිටියේ අද(25)කොළඹ පැවති ඒකාබද්ධ විපක්ෂයේ මාධ්‍ය හමුවට එක්වෙමිනි.මේ ආණ්ඩුව බලයට පත්වූ වහාම හොඳයි හොඳයි යයි කීමට ඩේවිඩ් කැමරන් වැනි යුරෝපා නායකයින් කටයුතු කළ බව ඇත්තක් වුණත්,ඔවුන්ගෙන් කිසිවක් රටට නොලැබුණු බව දිසානායක මහතා සඳහන් කළේය.ඒ නිසාම ජනාධිපතිටත් අගමැතිටත් අවසානයේ පිහිටට ආවේ චීනය පමණක් බවත්,ඒ නිසාම මහින්ද චින්තනය යටතේ චීනයේ සහයෝගයෙන් ගොඩනැඟුව සංවර්ධන කටයුතු ඉදිරියට ගෙනයාමට මොවුන්ට සිදුව ඇති බවත් අවධාරණය කළේය.මහින්ද රාජපක්ෂ මහතා ඉන්දියාවේ පුද්ගලික සංචාර සිදුකරන විට දේවාල ගාණේ,කෝවිල් ගාණේ යන බවට චෝදනා කළ බවත්,අද වන විට ජනාධිපතියි,අගමැතියි දෙදෙනාම පෝලිමේ තිරුපති යන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=63439", "Category": null, "Parent URL": null}