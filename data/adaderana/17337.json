{"Source": "Adaderana", "Timestamp": "July 11, 2011 02:41 pm", "Headline": "ෆොන්සේකා වෙනුවෙන් මැ.කො.ට නොතීසි", "News Content": "සිය පාර්ලිමේන්තු මන්ත්‍රී ධුරය අහෝසි කිරීමට එරෙහිව හිටපු යුද හමුදාපති සරත් ෆොන්සේකා මහතා ඉදිරිපත් කළ පෙත්සමේ වග උත්තරකරුවකු ලෙස නව මැතිවරණ කොමසාරිස් මහින්ද දේශප්‍රිය මහතා නම් කිරීමට අභියාචනාධිකරණය අද(11) අවසර ලබා දී තිබේ. එම පෙත්සමේ වග උත්තරකරුවක් ලෙස නව මැතිවරණ කොමසාරිස් මහින්ද දේශප්‍රිය මහතා නම් කරන බව අදාළ නඩුව අද කැඳවූ අවස්ථාවේ පෙත්සම්කාර පාර්ශවයේ නීතිඥවරුන් සඳහන් කළේය. එම ඉල්ලීම සලකා බැලූ අභියාචනාධිකරණය නව මැතිවරණ කොමසාරිස්වරයාට අගෝස්තු මස 29 වනදා අධිකරණය හමුවෙහි කරුණු දක්වන මෙන් දන්වා නොතීසි නිකුත් කළේය. එයින් අනතුරුව නඩු විභාගය ද එදින පැවැත්වීමට අධිකරණය තීන්දු කර තිබේ. සිය පාර්ලිමේන්තු මන්ත්‍රී ධුරය අහෝසි කිරීමට සරත් ෆොන්සේකා මහතා ගොනුකළ පෙත්සම අද පෙරවරුවෙහි කැඳවූ අවස්ථාවේ අභියාචනාධිකරණය විසින් එය මේ මස 27 වන දින විභාග කරන බව නිවේදනය කර තිබිණි. එහෙත් පස්වරුවෙහි එම පෙත්සම නැවත කැඳවූ අතර අද පෙරවරුවේ දුන් තීන්දුව අවලංගු කරන බව එහිදී එම විනිසුරුවරු තීරණය කළේය. ඒ අනුව පෙත්සමේ විභාගය අගෝස්තු මස 29 වන දින පවත්වන බව ද අභියාචනාධිකරණය සඳහන් කර තිබේ.", "URL": "https://sinhala.adaderana.lk/news.php?nid=17337", "Category": null, "Parent URL": null}