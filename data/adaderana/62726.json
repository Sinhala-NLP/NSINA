{"Source": "Adaderana", "Timestamp": "August 3, 2016 02:50 pm", "Headline": "බදු සං‍ශෝධන පනතට ජනතා නියෝජිතයින්ට අත උස්සන්න බෑ", "News Content": "එළඹෙන 11 වැනිදා පාර්ලිමේන්තුවට ගෙන ඒමට නියමිත බදු සංශෝධන පනතට ජනතා ඡන්දයෙන් පාර්ලිමේන්තුවට පත්වූ කිසිවෙකුටත් අත එසවිය නොහැකි බව ජවිපෙ නායක අනුර කුමාර දිසානායක මහතා පවසයි.ඒ අනුව ජවිපෙ පනතට එරෙහිව එය පරාජය කිරීම සඳහා කටයුතු කරන බව බව ජවිපෙ නායකයා කියා සිටියේ අද(03)පක්ෂ මූලස්ථානයේ පැවති මාධ්‍ය හමුවට එක්වෙමිනි.එහිදී ඔහු මෙසේද සඳහන් කළේය.නිදහසින් පසු පසුගිය වසර 68ක් පුරා ප‍්‍රධාන පක්‍ෂ දෙක වෙන් වෙන්වත් එකතු වෙලත් අපේ රට පාලනය කළා. ඔවුන් අනුගමනය කළ ආර්ථික ප‍්‍රතිපත්තිවල ප‍්‍රතිවිපාක තමයි අද රට මුහුණ දෙමින් තිබෙන්නේ. ණය බර වැඩිවීම, රාජ්‍ය ආදායම අඩුවීම, සමාජ අපරාධ වැඩිවීම, ජනතාවගේ ආදායම් විෂමතාවය වැඩිවීම වැනි බරපතළ ප‍්‍රතිවිපාකයන්ට අපේ රට ඇදගෙන ඇවිත් තිබෙනවා. මේ වනවිට ප‍්‍රධාන අර්බුදය වී තිබෙන්නේ රටේ රාජ්‍ය ආදායම පහලයාමයි. 2000 වර්ෂයේදී දළ ජාතික නිෂ්පාදිතයෙන් 15.6ක් වූ රාජ්‍ය ආදායම පහුගිය වසර වන විට 11.6ක් දක්වා පහත බැස තිබෙනවා. රටේ භාණ්ඩාගාරයට ලැබෙන මුදල් ක‍්‍රමක‍්‍රමයෙන් අඩුවෙමින් තිබෙනවා. පහුගිය ආණ්ඩුව වගේම වත්මන් පාලනයද රාජ්‍ය ආදායම අඩුවීමේ ගැටලූවට මුහුණ දෙමින් ඉන්නවා. මේ ආණ්ඩුවට තිබෙන විසඳුම මොකක්ද? එකම විසඳුම වී තිබෙන්නේ බදු ආදායමයි. මේ වනවිට බදු ආදායම සමස්ත රාජ්‍ය ආදායමෙන් 90%ක් බවට පත්වෙලා තිබෙනවා. එහෙම වෙලා තිබෙන්නේ පහුගිය ආණ්ඩු අපේ රටේ කර්මාන්ත ශාලා විකිණුවා. නැත්නම් වහලා දැම්මා. ඒ නිසා රටේ රාජ්‍ය ආදායම බදු ආදායම මත පදනම් වෙලා තිබෙනවා. ඒ නිසා ආණ්ඩුව කිව්වා, රටේ රාජ්‍ය ආදායම දළ දේශීය නිෂ්පාදිතයෙන් 11.6 සිට 14.6දක්වා වැඩිකරනවා කියලා. නමුත් ආණ්ඩුවට තිබෙන එකම පිළිතුර බදු ආදායම වැඩිකිරීමයි. පසුගිය 68 අවුරුද්දක් පාලනයේ ප‍්‍රතිවිපාක හැටියට තමයි මේ ආකාරයෙන් බදු ආදායම වැඩිකරන්න සිදුවෙලා තිබෙන්නේ. ඒ වගේම අපේ රටේ බදු ප‍්‍රතිපත්තියේ විකෘතියක් ඇතිවෙලා තිබෙනවා. බදු ප‍්‍රතිපත්තිය පදනම් වෙන්නේ ප‍්‍රධාන කරුණු දෙකක් මතයි. එකක් රාජ්‍ය ආදායම වැඩිකර ගැනීමෙන්. දෙවැන්න ජනතාව අතර ආදායම් බෙදී යාමේ විෂමතාවය අවම කර ගැනීමයි. මෙම බදු සෘජු බදු සහ වක‍්‍ර බදු ලෙස දෙයාකාරයි. සෘජු බදු ලෙස අයකරගන්නේ ඉහළ ආදායම් ලබන පුද්ගලයින්ගෙන් ආදායම් බදු වශයෙන් අයකර ගැනීමෙන්. වක‍්‍ර බදු යනු ජනතාව විසින් මිලදී ගන්නා භාණ්්ඩ හා සේවා මත අයකරන බදු මුදල්. ලෝකයේ පිළිගත් මූලධර්මයට අනුව සෘජු බදු ප‍්‍රතිශතය 60%ක් වන අතර වක‍්‍ර බදු ප‍්‍රතිශතය 40%ක්. පසුගිය නොවැම්බර් 05වැනිදා රනිල් වික‍්‍රමසිංහ මහත්තයා පාර්ලිමේන්තුවේදී කළ කථාවේදී කිව්වා, බදු ක‍්‍රමයේ විකෘතියක් තිබෙන බවත් සෘජු බදු 40%ක්ද වක‍්‍ර බදු 60%ක්ද ලෙස බදු ප‍්‍රතිපත්තිය සකස් කරන බව ආණ්ඩුවේ අරමුණ කියලා. නමුත් මේ වනවිට සෘජු බදු 18%20% අතරත් වක‍්‍ර බදු 80 -81%ත් අතර මට්ටමක පවතිනවා. ඒ නිසා තමයි රනිල් වික‍්‍රමසිංහ මහත්තයාට නැවත බදු ප‍්‍රතිපත්තිය සංශෝධනය කරනවා කියලා කියන්න සිදුවුණේ. මැයි මාසේ 02වැනිදා ආණ්ඩුව විසින් වැට් බද්දක් පැනෙව්වා. එම වැට් බදු පැනවීම මෙතෙක් අදාල නොවූ ක්ෂේත්‍ර දක්වා පැනවීමට ආණ්ඩුව කටයුතු කළා. සෞඛ්‍ය ක්ෂේත්‍රයට, සිල්ලර වෙළඳාමට වැට් බද්ද ඇතුළු කළා. ඇතැම් ක්ෂේත්‍ර 11% සිට 15% දක්වාත් තවත් ක්ෂේත්‍ර 8% සිට 15% දක්වාත් වැට් බද්ද වැඩි කළා. මේ හේතුව නිසා බදු ක්ෂේත්‍රයේ විකෘතිය තවත් වැඩිවුණා. සෘජු බදු 15% ලෙසත් වක‍්‍ර බදු 85% ලෙසත් වෙනස් වුණා. එනිසා බදු ප‍්‍රතිපත්තිය මුළුමනින්ම සකස් වෙලා තිබෙන්නේ සාමාන්‍ය ජනතාව මත බදුබර පැටවීමටයි. සාමාන්‍ය ජනතාව මිලදී ගන්නා භාණ්ඩ හා සේවාවලට අසීමිත ලෙස බදු ඇතුළත් කර තිබෙනවා. ලබන 11 වැනිදා පාර්ලිමේන්තුවට ගෙන ඒමට නියමිත වන්නේ මෙම බදු සංශෝධන පනතයි. මෙම බදු සංශෝධන පනත ජනතාවගේ ඡන්දයෙන් තේරී පත්වී පාර්ලිමේන්තුවට එන මන්තී‍්‍රවරුන්ට සම්මත කරන්න පුළුවන්කමක් නැහැ. මන්තී‍්‍රවරුන් තමන් පත්කර එවන ජනතාව මත විශාල බදුබරක් පටවන මේ පනතට විරුද්ධව ඡන්දය ලබාදිය යුතුයි. අපිට බලාගන්න පුළුවන් ජනතාව වෙනුවෙන් මේ මන්තී‍්‍රවරුන් මොකද කරන්නේ කියලා.ඒ වගේම අපි ජනතාවට කියනවා මේ බදු පනත පරාජය කිරීමෙන් පමණක් ඇතිවී තිබෙන මෙම ආර්ථික අර්බුදයට විසඳුම් හොයන්න බැහැ කියලා. මේ ආණ්ඩුව අනුගමනය කරන ආර්ථීක ප‍්‍රතිපත්තිය පරාජයට පත්කිරීමෙන් පමණයි මෙම ඇතිවී තිබෙන ආර්ථික අර්බුදයට විසඳුම් සෙවිය හැක්කේ. එනිසා මේ ආණ්ඩුව අනුගමනය කරන සමාජ ආර්ථික ප‍්‍රතිපත්තියට එරෙහිව අපේ රටේ ජනතාව පෙළගැසිය යුතුව තිබෙනවා.", "URL": "https://sinhala.adaderana.lk/news.php?nid=62726", "Category": null, "Parent URL": null}