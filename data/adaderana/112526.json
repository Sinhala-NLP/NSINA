{"Source": "Adaderana", "Timestamp": "June 22, 2019 10:07 am", "Headline": "අමෙරිකාවේ ඉන්ධන පිරිපහදු කරන තැනක පිපිරීමක්", "News Content": "අමෙරිකාවේ ඉන්ධන පිරිපහදු කිරීමේ ස්ථානයක පිපිරීම් කිහිපයක් සිදුව ඇත. විදෙස් මාධ්‍ය වාර්තා කළේ පිපිරීම්වලින් අනතුරැව එහි ගින්නක්ද හටගත් බවයි. අමෙරිකාවේ පෙන්සල්වේනියාවේ ඉන්ධන පිරිපහදු කිරීමේ ස්ථානයක දැවැන්ත පිපිරීම් කිහිපයක් සිදුව ඇත. දිනකට ඉන්ධන බැරල් 335000ක් පිරිපහදුකිරීමේ හැකියාව පවතින ෆිලඩෙල්පියා බලශක්ති විසදුම් පිරිපහදුව මෙසේ ගින්නට හසුව තිබුණි. පිපිරීම් කිහිපයකින් අනතුරැව ගින්න හටගත් බව ගිනි නිවන අංශ පවසයි. ගින්න කෙතරම් ප්‍රබල වීද යත් එය සැතපුම් ගණනාවක් ඈතින් පිහිටි දකුණු නිව් ජර්සි නුවර නගරයට පවා දර්ශනය වූ බව ඔවුන් වැඩිදුරටත් පවසයි. ෆිලඩෙල්පියා ගිනි නිවන අංශ පවසන්නේ ගින්න නිවා දැමීමේ මෙහෙයුම් ක්‍රියාත්මක කිරීම සඳහා පිරිපහදුවේ පිවිසුම අසල පිහිටි බොරතෙල් ගබඩාව තාවකාලිකව වසා දමා ඇති බවයි. ගින්නට හේතුව මෙතෙක් හඳුනාගෙන නොමැති අතර ඒ සම්බන්ධයෙන් විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=112526", "Category": null, "Parent URL": null}