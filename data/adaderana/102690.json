{"Source": "Adaderana", "Timestamp": "January 20, 2019 10:32 am", "Headline": "ගමේ ඉදන් කොළඹ ඇවිත් ගෙවල් 23ක් බිඳපු යාළුවෝ", "News Content": "දහවල් කාලයේ වසා දමා ඇති නිවාසවලට හොරෙන් ඇතුළු වී එම නිවාස බිඳ දේපල සොරා ගත් බවට සැකපිට පුද්ගලයින් තිදෙනෙක් අත්අඩංගුවට ගෙන තිබේ. දිවයිනේ විවිධ ප්‍රදේශවලට විකුණා තිබු රුපියල් ලක්ෂ 40 ක් පමණ වටිනා දේපල තොගයක්ද මොවුන් සමඟ අත්අඩංගුවට ගෙන තිබේ. පසුගිය 18 වන දා මොවුන් මෙලෙස අත්අඩංගුවට ගෙන ඇත. 2018 වසරේ දෙසැම්බර් මාසයේ අතුරුගිරිය වල්ගම ප්‍රදේශයේ නිවසක් බිඳ දේපල සොරා ගැනීමක් සම්බන්ධයෙන් අතුරුගිරිය පොලීසියට ලද තොරතුරක් මත එම පොලීසියේ අපරාධ අංශයේ විමර්ශන නිලධාරී පොලිස් සැරයන් 56750 පියල් මහතා ප්‍රමුඛ නිලධාරීන් විසින් අදාළ පරීක්ෂණ ආරම්භ කර ඇත. ඒ අනුව හෝමාගම ප්‍රදේශයේ සිදු වු සොරකමක් සම්බන්ධයෙන් හෝමාගම පොලීසිය මඟින් අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගතව සිටින පුද්ගලයෙකු පිළිබඳව ලද තොරතුරක් අනුව හෝමාගම මහේස්ත්‍රාත් අධිකරණයේ අවසරය පරිදි බන්ධනාගාර නිලධාරීන්ගේ ආරක්ෂාව යටතේ අදාළ සැකකරුගෙන් වැඩිදුර ප්‍රශ්න කිරීමේ දී තවත් මිතුරන් දෙදෙනෙක් සමඟින් දහවල් කාලයේ නිවාස 23 ක් පමණ බිඳ දේපල සොරා ගැනීමක් සම්බන්ධයෙන් කරුණු අනාවරණය වු බව ද පොලීසිය පවසයි. ඒ අනුව අදාල සැකකරුගෙන් ලද තොරතුරු අනුව සොරකම්වලට සම්බන්ධ අනෙක් තරුණයින් දෙදෙන නාරාහේන්පිට සහ දෙහිවල යන ප්‍රදේශවල කුලී පදනම මත ලබා ගත් කාමරවල සිටිය දී සැකපිට අත්අඩංගුවට ගෙන සොරකම් සම්බන්ධයෙන් සිදු කල ප්‍රශ්න කිරීමේ දී කරුණු රැසක් අනාවරණය වු බව ද පොලීසිය පවසයි. මෙම සැකකරුවන් තිදෙනාම ගම්පොළ, උලපනේ පදිංචි වයස අවුරදු 22-30 ත් අතර පසුවන දීර්ඝ කාලයක් පුරා මිත්‍රයන්ව සිටින පුද්ගලයින් බව අනාවරණය වී තිබේ. මොවුන් ඇඟලුම් කම්හලක රැකියාවක් සඳහා කොළඹට පැමිණ සිටියදී හෙරොයින් මත්කුඩුවලට ඇබ්බැහි වී ඇත. දිනකට රුපියල් 3000ක් 4000ක් අතර මුදලක් හෙරොයින් මත්කුඩු සඳහා වැය වන බැවින් පසුව රැකියාවට අමතරව තිදෙනා එක්ව වෙන් වශයෙන් දහවල් කාලයේ නිවාස බිඳ සොරකම් කිරීම ආරම්භ කර ඇති බවත්, පසුව රැකියාවෙන් ඉවත්ව දෛනිකව රැකියාවක් වශයෙන් නිවාස බිඳ මුදල් සොයා ගෙන ඇති බව ද හෙළි වු බව පොලීසිය පවසයි. දිනපතා තිදෙනා එක්ව තමන්ට සිතෙන පළාතකට බස් රථයකින් ගොස් උදෑසන 10 ත් 2ත් අතර කාලයේ දී වසා ඇති නිවෙසන්වලට වහලයෙන් හා ජනේලයෙන් හෝ දොරවල් කඩා ඇතුළු වී අතට ගත හැකි සියලු දේපල සොරා ගෙන ත්‍රී රෝද රථවලින් පලා ගොස් දිවයිනේ විවිධ ප්‍රදේශවල උකස් මධ්‍යස්ථානවලට විකුණා ලබා ගත් මුදලින් තිදෙනා හා එක්ව හෙරොයින් පානය කර ඇති බව පොලීසිය පවසයි සොරා ගත් දේපළ අතර රූපවාහිනි යන්ත්‍ර 15 ක් ලැප්ටොප් පරිගණක 5 ක් රත්‍රං භාණ්ඩ තොගයක් සහ විවිධ විදුලි උපකරණ තොගයක් සොයා ගැනීමට හැකිවු මෙම සැකකරුවන් මහරගම, අතුරුගිරිය, කොට්ටාව, හෝමාගම, නුගේගොඩ, මීගොඩ,පාදුක්ක, බොරලැස්ගමුව ආදි පොලිස් වසම්වලට අයත් නිවාස 23 කට ආසන්න සංඛ්‍යාවක් මෙලෙස බිඳ දේපල සොරා ගෙන ඇති බව ද අනාවරණය වු බව පොලීසිය පවසයි. මෙලෙස අත්අඩංගුවට පත් සැකකරුවන් දෙදෙනා සහ රක්ෂිත බන්ධනාගාර ගතව සිටින අනෙක් සැකකරු ද සමඟින් කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි. නුගේගොඩ කොට්ඨාශ භාර පොලිස් අධිකාරී ප්‍රසාද් රණසිංහ මහතාගේ උපදෙස් පරිදි අතුරුගිරිය පොලිස් ස්ථානාධිපති ප්‍රධාන පොලිස් පරීක්ෂක ඒ.කේ.වයි.දහනායක මහතාගේ අධීක්ෂණය යටතේ අපරාධ විමර්ශන අංශයේ නිලධාරීන් පරීක්ෂණ පවත්වයි.", "URL": "https://sinhala.adaderana.lk/news.php?nid=102690", "Category": null, "Parent URL": null}