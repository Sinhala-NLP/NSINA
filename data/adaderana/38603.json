{"Source": "Adaderana", "Timestamp": "November 4, 2013 03:03 pm", "Headline": "ශ්‍රී ලාංකික සරණාගතයින්ට ප්‍රහාරයක් - දෙපාර්ශවයෙන්ම 15 ක් රෝහලේ ", "News Content": "තමිල්නාඩුවේ බත්ලගුණ්ඩු ප්‍රදේශයේ ශ්‍රී ලාංකික ද්‍රවිඩ සරණාගත කඳවුරක පිරිසකට එල්ලවූ ප්‍රහාරයක් හේතුවෙන් පුද්ගලයින් 15 දෙනෙකු තුවාල ලබා තිබේ. මෙම සරණාගත කඳවුරේ රැඳවියන් මත්පැන් පානය කිරීමෙන් පසු එකී හිස් බෝතල් ආසන්නයේ පවත්නා ශ්‍රී භද්‍රකාලී අම්මාන් දේවස්ථානයට අයත් භූමියට වීසි කර ඇති බවත්, ඒ හේතුවෙන් දේවස්ථානය අයත් පුදුපට්ටි ගම්මානයේ ජනයා කෝපයට පත්ව ගැටුමකට මුලපුරා ඇති බවත් ඉන්දීය මාධ්‍ය පවසයි. කෙසේ වෙතත් ඊයේ රාත්‍රීයේ ඇතිවූ මෙම කලබලකාරී වාතාවරණය හමුවේ කිසියම් පිරිසක් විසින් සරණාගත කඳවුරට ගල් මුල් ප්‍රහාරයක් එල්ල කර ඇති බවත්, එයින් 15 දෙනකු පමණ තුවාල ලැබූ බවත් සඳහන්ය. තුවාල ලැබූ පුදුපට්ටි වාසීන්වන කාලිඅම්මා(48),වෙල්ලම්මා (50),ජොතිමුතු (28),තම්ෂරාශි(42),කුරුපයියා(31),හරිහරන්(16) යන අය බත්ලගුණ්ඩු රජයේ රෝහලට ඇතුළත් කර ඇති අතර තුවාල ලැබූ ශ්‍රී ලාංකික සරණාගත පිරිස් නිලාකොට්ටෙයි රජයේ රෝහලට ඇතුළත් කර ඇති බව “ද හින්දු “ උපුටා දක්වයි.", "URL": "https://sinhala.adaderana.lk/news.php?nid=38603", "Category": null, "Parent URL": null}