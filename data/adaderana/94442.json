{"Source": "Adaderana", "Timestamp": "August 15, 2018 12:29 pm", "Headline": "ඕල්කට් මාවත අසල සිදුවූ රිය අනතුරකින් කතක් මරුට", "News Content": "පිටකොටුව පොලිස් වසමේ ඕල්කට් මාවත අසලදී, අද(15) සිදුවු රිය අනතුරකින් කාන්තාවක් බරපතළ තුවාල ලබා කොළඹ ජාතික රෝහලට ඇතුළත් කිරීමෙන් අනතුරුව මියගොස් ඇති බව පොලීසයි පවසයි. අනතුරෙන් මියගොස් ඇත්තේ රාගම, බටුවත්ත ප්‍රදේශයේ පදිංචි 61 ක් හැවිරිදි එස්.ඒ පුෂ්පා ඉන්ද්‍රානි පෙරේරා නැමති අයෙක් වන අතර ඇය කොළඹ නියෝජ්‍ය පොලිස්පති කාර්යාලයේ ප්‍රධාන ලිපිකාරිනියක් ලෙස සේවය කළ නිලධාරිනියෙකි. අදාළ බස් රථය ඕල්කට් මාවත ඔස්සේ පුද්ගලික බස් නැවතුම්පලට යමින් සිටියදී මිය ගිය කාන්තාව ඉහත මාර්ගය ඔස්සේ පැමිණ නියෝජ්‍ය පොලිස්පති කාර්යාලය දෙසට පාර හරහා මාරුවීමේදී මෙසේ අනතුරට ලක්වී ඇති බව පොලීසිය සඳහන් කළේය. මිය ගිය තැනැත්තියගේ දේහය කොළඹ ජාතික රෝහලේ මෘත ශරිරාගාරයේ තැන්පත් කර ඇති අතර අනතුර සම්බන්ධයෙන් බස් රථයේ රියදුරු අත්අඩංගුවට ගෙන තිබේ. සිද්ධිය සම්බන්ධයෙන් අත්අඩංගුවට ගත් රියදුරු අළුත්කඩේ අංක 07 මහේස්ත්‍රාත් අධිකරණයට ඉදිරිපත් කිරීමට නියමිත ඇති අතර පිටකොටුව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=94442", "Category": null, "Parent URL": null}