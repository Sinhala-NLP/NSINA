{"Source": "Adaderana", "Timestamp": "July 14, 2016 11:51 am", "Headline": " හික්කඩුවේ ඝාතන 3ක සැකකරුවෙක් පල්ලේකැලෙන් අල්ලයි", "News Content": "හික්කඩුවේ මිනීමැරුම් 3ට සම්බන්ධ 23 හැවිරිදි තරුණයෙකු මහනුවර, පල්ලේකැලේ ප්‍රදේශයේ ඥාතී නිවසක සැඟව සිටියදී අද අළුයම පල්ලේකැලේ පොලීසිය විසින් අත්අඩංගුවට ගෙන තිබේ.අවුරුදු 2ට පෙර හා මාස2ට පෙර සිදුව ඇති ඝාතනවලට මොහුගේ සම්බන්ධයක් ඇති බවට පොලිසිය සිදුකළ පරීක්ෂණවලින් අනාවරණය වී ඇත.අත්අඩංගුවට ගන්නා අවස්ථාවේ ඔහුගේ පෙම්වතිය බව කියන තරුණියක්ද සිට ඇති බව පොලිසිය කියයි.මීට මාස 2ට පෙර \"කොම්බු රොෂාන්\" නැමැත්තා තියුණු ආයුධයකින් පහරදී මරණයට පත්කිරීමේ චෝදනාවට ඔහුගේ ඥාති සහෝදරයෙක් වන චමින්ද නැමැත්තා අත්අඩංගුවට ගැනීමෙන් පසු මෙම පුද්ගලයා ප්‍රදේශය අතහැර පළාගොස් තිබුණි.චමින්දගෙන් ලද තොරතුරුවලට අනූව මෙම මරණයට සම්බන්ධ සුරේෂ් කුමාර නැමැති මෙම 23 හැවිරිදි තරුණයා අත්අඩංගුවට ගැනීමට සොයමින් සිටියදී ලද තොරතුරක් අනූව පොලීසිය මෙම වැටලීම කරන ලදී.සැකකරුගෙන් ප්‍රශ්න කිරීමේදී මේ පිළිබඳ තවදුරටත් තොරතුරු අනාවරණය වී ඇති අතර ඔහු වැඩිදුර විමර්ශන සඳහා මීටියාගොඩ පොලීසියට බාරදී ඇති බව අප වාර්තාකරු කියයි.", "URL": "https://sinhala.adaderana.lk/news.php?nid=62048", "Category": null, "Parent URL": null}