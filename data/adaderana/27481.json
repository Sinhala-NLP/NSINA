{"Source": "Adaderana", "Timestamp": "September 17, 2012 01:09 pm", "Headline": "දින 14 යි කල් දෙන්නේ - නැති නම් බස් වර්ජනයේ", "News Content": "දින 14ක් ඇතුළත තම ඉල්ලීම් සඳහා විසඳුම් ලබා නොදුනහොත් දීපව්‍යාප්ත බස් වර්ජනයකට යන බව පෞද්ගලික බස් හිමියෝ පවසති. රජය විසින් බස් රථ 3000ක් ආනයනය කිරීමට තීරණය කිරීම, අනිසි ලෙස දඩ මුදල් ලබා ගැනීම හා ඒකාබද්ධ කාලසටහන් ක්‍රමය ක්‍රියාත්මක නොකිරීම යන හේතූන් මත මෙම බස් වර්ජනයට යන බව පෞද්ගලික බස් හිමියෝ පැවසූවෝය. ඒ අනුව ලංකා පෞද්ගලික බස් රථ හිමියන්ගේ සංගමය හා සමස්ත ලංකා පෞද්ගලික බස් සමාගම් සම්මේලනය ඒකාබද්ධව මෙම වර්ජන ක්‍රියාමාර්ගයට යන බව කොළඹදී අද (17) පැවැති මාධ්‍ය හමුවකදී ඔවුන් අවධාරණය කළෝය. අදාළ ඉල්ලීම් 3 සඳහා දින 14ක් ඇතුළත විසඳුම් ලබාදෙන බවට ප්‍රවාහන අමාත්‍ය කුමාර වෙල්ගම මහතා එකඟතාවයකට පැමිණිය යුතු බවත් එය බස් සංගම්වලට ලිඛිතව දැනුම්දිය යුතු බවත් මෙම මාධ්‍ය හමුවේදී ඔවුන් පැවසූහ.", "URL": "https://sinhala.adaderana.lk/news.php?nid=27481", "Category": null, "Parent URL": null}