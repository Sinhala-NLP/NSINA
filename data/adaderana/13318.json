{"Source": "Adaderana", "Timestamp": "January 6, 2011 04:58 pm", "Headline": "ලෝක සෞඛ්‍ය සංවිධාන නියෝජිතගේ දියණියට ලිංගික අතවරයක් කිරීමට තැත්කිරීම -සැකකරු හඳුනාගනියි    ", "News Content": "ලෝක සෞඛ්‍ය සංවිධානයේ ශ්‍රී ලංකා නියෝජිතවරයාගේ දියණියට ලිංගික අතවරයක් කිරීමට තැත්කිරීමේ සිද්ධියට අදාළ සැකකරු හඳුනාගැනීමේ පෙරට්ටුවකදී හඳුනාගෙන තිබේ. කොළඹ මහේස්ත්‍රාත් අධිකරණය ඉදිරිපිට හඳුනාගැනීමේ පෙරට්ටුව අද(06) පැවැත්වුණි. එහිදී පැමිණිලිකාර තරුණිය විසින් සැකකරු හඳුනාගෙන තිබේ. ඉන් අනතුරුව වැඩිදුර විමර්ශන සඳහා සැකකරු ලබන 17 වන දින දක්වා රිමාන්ඩ් භාරයේ තැබීමට කොළඹ අතිරේක මහේස්ත්‍රාත් ප්‍රසන්න ද අල්විස් මහතා නියෝග කළේය. රාජගිරිය ලේක් ඩ්‍රයිව් නිවාස සංකීර්ණයේ පිහිටි ලෝක සෞඛ්‍ය සංවිධානයේ නියෝජිතවරයාගේ නිවසට අයුතු ලෙස ඇතුළු වී එහි සිටි ඔහුගේ දියණියට ලිංගික අතවරයක් කිරීමට තැත්කළේ යැයි වැලිකඩ පොලීසිය මගින් මෙම සැකකරුට අත්අඩංගුවට ගනු ලැබීය. මෙම සිද්ධිය ජාත්‍යන්තර වශයෙන් ශ්‍රී ලංකාවට අපකීර්තියක් ගෙනදිය හැකි බව වැලිකඩ පොලීසිය විසින් ඉදිරිපත් කළ කරුණු සලකා බැලූ මහේස්ත්‍රාත්වරයා එම සැකකරු වැඩිදුර විමර්ශන සඳහා තවදුරටත් රිමාන්ඩ් භාරයට පත්කර ඇත.", "URL": "https://sinhala.adaderana.lk/news.php?nid=13318", "Category": null, "Parent URL": null}