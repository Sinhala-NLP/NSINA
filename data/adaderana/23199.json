{"Source": "Adaderana", "Timestamp": "March 31, 2012 04:10 pm", "Headline": "මෙරට සරණාගතයෙකු ඕස්ට්‍රේලියාවේ දී පහරකෑමට ලක්වෙයි", "News Content": "ඕස්ට්‍රේලියාවේ සිඩ්නි නගරයේ නිරිතදිග ප්‍රදේශයේ විලාවුඩ් නම් රැඳවුම් මධ්‍යස්ථානයේ රඳවා සිටින ශ්‍රී ලාංකික ද්‍රවිඩ සරණාගතයෙකුට එම මධ්‍යස්ථානයෙහි ආරක්ෂක නිලධාරීන් විසින් පහර දී ඇති බව සරණාගතයින් වෙනුවෙන් පෙනී සිටින නීතිඥ කණ්ඩායම සඳහන් කර ඇති බව විදෙස් මාධ්‍ය වාර්තා කරයි. කෙසේවෙතත් එරට ආගමන කටයුතු පිළිබඳ දෙපාර්තමේන්තුවේ මාධ්‍ය ප්‍රකාශකවරිය විසින් මෙසේ පහරදුන් බවට ‍වන චෝදනාව ප්‍රතික්ෂේප කර ඇති බව ද එම මාධ්‍ය වාර්තා සඳහන් කරයි. එමෙන්ම ඔහුගේ රෝගී තත්ත්වය පිළිබඳව මාධ්‍ය ප්‍රකාශකවරිය විසින් කිසිදු අදහස් දැක්වීමක් සිදුකර නොමැති බව ද විදෙස් මාධ්‍ය වාර්තා පෙන්වාදෙයි. අදාළ පුද්ගලයාගේ සෞඛ්‍යමය ගැටලුකාරී තත්ත්වයක් මත ඔහු රෝහල්ගත කළ බව ද එම දෙපාර්තමේන්තුව පවසා ඇත. රැඳවුම් මධ්‍යස්ථානයේ ආරක්ෂාව සඳහා ආරක්ෂක සේවා ආයතනයකින් යොදවා තිබූ නිලධාරීන් 20 දෙනෙකු පමණ මෙම පහරදීමේ සිදුවීමට යම් යම් අයුරින් සම්බන්ධව ඇති බව සරණාගත කටයුතු පිළිබඳ ඒකාබද්ධ පාලක මණ්ඩලයේ ඉයන් රින්ටූල් මහතා ප්‍රකාශ කර තිබේ. ඒ අතරින් ආරක්ෂක නිලධාරීන් පස්දෙනෙකු හෝ හයදෙනෙකු අද(31) පෙරවරුවේ සිදුව ඇති මෙම පහරදීමට සෘජුවම සම්බන්ධ වී ඇති බවත් ඔහු අනාවරණය කර ඇත. පහරකෑමට ලක්වූ ශ්‍රී ලාංකිකයා බරපතල ලෙස මානසික මෙන්ම ශාරීරික වශයෙන් පීඩාවට පත්ව ඇති බව රින්ටූල් මහතා ප්‍රකාශ කර ඇති බව විදෙස් මාධ්‍ය වාර්තා පවසයි. පහරදීමෙන් හිස, මුහුණ, ගෙල, දෙපා සහ පාදවලට සිදුවූ තුවාල සහිතව රෝහල්ගත කෙරුණු මෙම පුද්ගලයා මේ වනවිට ලිවර්පූල් රෝහලේ ප්‍රතිකාර ලබන බව ද ඔහු ප්‍රකාශ කර තිබේ. පහරකෑමට ලක්වූ 29 හැවිරිදි ශ්‍රී ලාංකික සරණාගත පුද්ගලයා වසර දෙකහමාරක කාලයක සිට අදාළ රැඳවුම් මධ්‍යස්ථානයේ රඳවාසිටින බව ද සඳහන්ය.", "URL": "https://sinhala.adaderana.lk/news.php?nid=23199", "Category": null, "Parent URL": null}