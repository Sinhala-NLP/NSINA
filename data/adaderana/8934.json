{"Source": "Adaderana", "Timestamp": "June 10, 2010 03:07 pm", "Headline": "යුද්ධය ඉවරයි,ඒත්..ගිය අයවැයට වැඩියෙන්  කෝටි 2400 ක්", "News Content": "යුද්ධය නිමා වුවත් යුද්ධය පැවති කාලයේ වෙන් කළ මුදලට වඩා මෙවර අයවැයෙන් කෝටි 2400 ක මුදලක් ආරක්ෂක කටයුතු වෙනුවෙන් වෙන් කර ඇති බව එ.ජා.ප මහ ලේකම්,පාර්ලිමේන්තු මන්ත්‍රී මන්ත්‍රී තිස්ස අත්තනායක මහතා පවසයි. මෙවර අයවැයෙන් වැඩියෙන් මුදල් වෙන් කළ යුතුව ඇති ක්ෂේත්‍රයන්ට මුදල් වෙන් කර නැති බවත් හෙතෙම පෙන්වා දුන්නේ අද කොළඹ පැවති මාධ්‍ය හමුවකට සහභාගී වෙමිනි. අත්‍යවශ්‍යම ක්ෂේත්‍රයන් වන අධ්‍යාපන,පුනරුත්ථාපන කටයුතු හා සෞඛ්‍ය යන කෂේත්‍රයන්ට වෙන් කර ඇත්තේ දහයෙන් එකක පමණ සුළු මුදලක් බව ද මන්ත්‍රීවරයා කියා සිටියේය. රටක අයවැයක් යනු රටේ ඉදරි සංවර්ධනය හා දැක්ම පිළිඹිබු කරන්නක් බවත්,එසේ වුවද මෙවර ආණ්ඩුව ඉදිරිපත් කර ඇති අයවැයෙන් කිසිවක් පැහැදිලි නොවන බවත් ඒ නිසාම ඉදිරි මාස 6 ක කාලය තුළ රටේ සංවර්ධන ව්‍යාපෘති මොනවාද යන්න ජනතාවට පෙන්වාදිය යුතු බවත් අත්තනායක මහතා සඳහන් කළේය. ආණ්ඩුව ලහි ලහියේ ආණ්ඩුක්‍රම ව්‍යවස්ථා සංශෝධනයකට සූදානම් වුවත් ජනතාවට එහෙව් අවශ්‍යතාවයක් නැතියිද කළ යුත්තේ පවත්නා ව්‍යවස්ථාව නිසි ලෙස ක්‍රියාවට නැංවීම බවද .එ.ජා.ප මහ ලේකම්වරයා කියා සිටියි. ප්‍රජාතන්ත්‍රවාදය ස්ථාපිත කරන 17 වන ආණ්ඩුක්‍රම ව්‍යවස්ථා සංශෝධනය හෝ ක්‍රියාත්මක කිරීමට ආණ්ඩුව මෙතෙක් ක්‍රියාමාර්ගයක් ගෙන නැති බවත්,17 වන සංශෝධනය ක්‍රියාවට නංවන්නේනම් ඒ සඳහා එ.ජා.ප ය සහය දෙන්නට සූදානම් බවත් හෙතෙම කියා සිටියේය. ව්‍යවස්ථා සංශෝධනයක් වෙනුවෙන් කැබිනට් අනුමැතිය ලැබී ඇතත් සත්‍යවශයෙන්ම ඒ සඳහා පාර්ලිමේන්තුවේ අනුමැතිය ලැබිය යුතු බවත් ඔහු පෙන්වාදෙයි. විධායක ජනාධිපතිධූරය වසර හය බැගින් දෙවරක් පමණක් පත්වීමට ඉඩකඩ සලසා ඇත්තේ ඒකාධිපතියෙකු බිහිවීමට ඇති ඉඩකඩ අහුරාලීමට බවත්,ආණ්ඩුව විසින් ගෙන එන්නට නියමිත සංශෝධනය තුළින් ඕනෑම අවස්ථාවක් ජනාධිපති ලෙස තේරීපත්වීමට අවස්ථාව සලසාදීමට කටයුතු කරන බැවන් තම පක්ෂය ඊට සපුරා විරුද්ධ බවත් මන්ත්‍රීවරයා පැවසීය. පවත්නා ව්‍යවස්ථාවේ වෙනස්කළ යුතු වගන්ති ඇත්නම් ඒ සම්බන්ධයෙන් ආණ්ඩු පක්ෂය සමග සාකච්ඡාවකට සූදානම් බවද එ.ජා.ප මහලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8934", "Category": null, "Parent URL": null}