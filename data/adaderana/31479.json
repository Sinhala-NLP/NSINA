{"Source": "Adaderana", "Timestamp": "February 9, 2013 12:36 pm", "Headline": "ආයෙත් බාල ඉන්ධන ගෙනල්ලාද? ", "News Content": "ප‍්‍රමිතියෙන් තොර ඉන්ධන තොගයක් තම සමාගම විසින් ගෙන්වා ඇති බවට එල්ල වන චෝදනා ප‍්‍රතික්ෂේප කරන බව ලංකා ඉන්දියන් ඔයිල් සමාගම පවසයි. ඉන්ධන මෙට්‍රික්ටොන් 40,000 කින් යුත් නෞකාවක් ලංකා අයි. ඕ. සී සමාගම විසින් ගෙන්වා ඇති අතර එහි ප‍්‍රමිතියෙන් තොර ඉන්ධන පවතින බවට වාර්තා විය. එහි පවතින ඩීසල් මෙට්‍රික්ටොන් 33,000 නියමිත වර්ණයෙන් තොර බවට ලංකා ඛනිජ තෙල් නීතිගත සංස්ථාව සිදුකළ මූලික පරීක්ෂණයේ දී අනාවරණය වී ඇති බව ඛනිජ තෙල් සංස්ථා අභ්‍යන්තර ආරංචි මාර්ග පැවසුවේය. එමෙන්ම සෙසු මෙට්‍රික්ටොන් 7,000 කින් යුත් පෙට‍්‍රල් තොගයේ නියමිත ඔක්ටේන් ප‍්‍රමාණය නොමැති බවට අදාළ මූලික පරීක්ෂණයේ දී අනාවරණය වී ඇති බව සඳහන්ය. මේ පිළිබඳ අද දෙරණ කළ විමසීමේ දී ලංකා අයි. ඕ. සී සමාගමේ කළමනාකරණ අධ්‍යක්ෂ සුබෝද් දක්වාල් මහතා පැවසුවේ අදාළ ඉන්ධන තොගය සම්බන්ධයෙන් ඛණිජ තෙල් සංස්ථාව මගින් පරීක්ෂණ සිදුකරන බවයි. එම වාර්තාව මේවන තෙක් තමන්ට ලැබී නොමැති බව සුබෝද් දක්වාල් මහතා පැවසීය. අදාළ පරීක්ෂණ වාර්තා නොසලකා හරිමින් අදාළ ඉන්ධන තොගය අයි. ඕ.සී සමාගමට අයත් කොළොන්නාවේ පිහිටි ඉන්ධන ගබඩාව වෙත ගෙනයමින් පවතින්නේදැයි අද දෙරණ ලංකා අයි. ඕ.සී සමාගමේ කළමනාකරණ අධ්‍යක්ෂවරයාගෙන් විමසා සිටියේය. එය තරයේ ප‍්‍රතික්ෂේප කළ හෙතෙම ශ‍්‍රී ලංකාවේ ප‍්‍රමිතීන්ට නොගැලපෙන ඉන්ධන අලෙවි කිරීමට කිසිවිටෙක කටයුතු නොකරන බව එම සමාගමේ කළමනාකරණ අධ්‍යක්ෂ සුබෝද් දක්වාල් මහතා පැවසුවේය.", "URL": "https://sinhala.adaderana.lk/news.php?nid=31479", "Category": null, "Parent URL": null}