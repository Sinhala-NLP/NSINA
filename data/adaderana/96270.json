{"Source": "Adaderana", "Timestamp": "September 18, 2018 03:32 pm", "Headline": "විග්නේශ්වරන්ගේ ඉල්ලීම අධිකරණයෙන් ඉවතට", "News Content": "ශ්‍රේෂ්ඨාධිකරණයෙන් තීරණයක් ලැබෙන තුරු තමන් ඇතුළු පිරිසකට එරෙහිව ගොනු කර ඇති අධිකරණයට අපහාස කිරීමේ චෝදනා විභාගය කල් තබන මෙන් උතුරු පළාත් ප්‍රධාන අමාත්‍ය සී.වී.විග්නේශ්වරන් සහ එම පළාත් සභාවේ අමාත්‍යවරුන් වන ආනන්දි සසිදරන් සහ පී.ශිවනේෂන් විසින් කළ ඉල්ලීමක් අභියාචනාධිකරණය ප්‍රතික්ෂේප කළේය. තමන්ව අමාත්‍ය ධුරයෙන් ඉවත් කිරීමට ගත් තීරණය නීති විරෝධී යැයි ප්‍රකාශ කරන මෙන් ඉල්ලා උතුරු පළාත් හිටපු ධීවර අමාත්‍ය බී. ඩෙනීෂ්වරන් මහතා විසින් පෙත්සමක් ඉදිරිපත් කළ අතර එම පෙත්සම විභාග කළ අභියාචනාධිකරණය ඩෙනීෂ්වරන් හිටපු අමාත්‍යවරයාට එම තනතුරේ කටයුතු කිරීමට ඉඩ සලසන මෙන් දන්වා උතුරු පළාත් ප්‍රධාන අමාත්‍ය සී.වී. විග්නේශ්වරන් ඇතුළු පාර්ශව කීපයකට අතුරු නියෝගයක් නිකුත් කර තිබුණි. එහෙත් එම අතුරු නියෝගයට අනුකූලව කටයුතු නොකිරීම තුළින් උතුරු පළාත් ප්‍රධාන අමාත්‍ය සී.වී.විග්නේශ්වරන් කටයුතු කළ බවට චෝදනා කරමින් ඔවුන්ට එරෙහිව ඩෙනීෂ්වරන් හිටපු අමාත්‍යවරයා විසින් අධිකරණය හමුවේ අධිකරණයට අපහාස කිරීමේ චෝදනා ගොනු කරනු ලැබීය. එම චෝදනා අද කුමුදුනී වික්‍රමසිංහ සහ ජනක් ද සිල්වා යන මහත්ම මහත්මීන්ගේ සමන්විත විනිසුරු මඩුල්ල හමුවේ කැඳවූ අවස්ථාවේදී සී.වී.විග්නේශ්වරන් උතුරු පළාත් ප්‍රධාන අමාත්‍යවරයා සහ එම පළාත් සභාවේ සෙසු අමාත්‍යවරු වෙනුවෙන් පෙනී සිටි නීතිඥවරු අධිකරණයට දන්වා සිටියේ එම කරුණ සම්බන්ධයෙන් ශ්‍රේෂ්ඨාධිකරණය හමුවේ ලබන 28 වනදා විභාගයක් පැවැත්වීමට නියමිතව ඇති බවයි. මේ හේතුවෙන් මෙම අධිකරණ අපහාස කිරීමේ චෝදනාව විභාගය ශ්‍රේෂ්ඨාධිකරණ තීරණය ලැබෙනතුරු කල් තබන මෙන් ද එම නීතිඥවරුන් ඉල්ලුම් කළේය. එම ඉල්ලීමට විරෝධය පළ කළ පැමිණිලිකාර හිටපු අමාත්‍ය ඩෙනීෂ්වරන් මහතා වෙනුවෙන් පෙනී සිටි නීතිඥවරයා ශ්‍රේෂ්ඨාධිකරණය මඟින් එම චෝදනා විභාගය තහනම් කරමින් කිසිදු නියෝගයක් නිකුත් කර නොමැති බව කියා සිටියේය. එමනිසා අධිකරණයට අපහාස කිරීමේ චෝදනාව විභාග කිරීමට අභියාචනාධිකරණය කිසිදු බාධාවක් නොමැති බව එම නීතිවේදීන් සඳහන් කළේය. ඉදිරිපත් වූ කරුණු සලකා බැලූ අභියාචනාධිකරණය විග්නේෂ්වරන් පාර්ශවයේ නීතිවේදීන් කල ඉල්ලීම ප්‍රතික්ෂේප කරමින් අධිකරණයට අපහාස කිරීමේ චෝදනා විභාග කිරීමට තීරණය කළේය. ඉන් අනතුරුව අධිකරණයට අපහාස කිරීමේ චෝදනා විභාග කිරීමට අභියාචනාධිකරණයට බලයක් නොමැති බව සඳහන් කරමින් විග්නේෂ්වරන් පාර්ශවයේ නීතිවේදීන් විසින් මූලික විරෝධතා මතු කරන ලදී. අනතුරුව මෙම මූලික විරෝධතා පිළිබඳ විභාගය ආරම්භ වූ අතර ඒ අනුව වැඩිදුර විභාගය ඔක්තෝබර් මස 16 වනදා දක්වා කල් තැබීමට අධිකරණය නියම කළේය. මේ අතර ඩෙනීෂ්වරන් මහතා උතුරු පළාත් ධීවර අමාත්‍ය ධුරයෙන් ඉවත් කිරීම වළක්වාලමින් අභියාචනාධිකරණය විසින් නිකුත් කර ඇති තහනම් නියෝගය ලබන 17 වනදා දක්වා දීර්ඝ කිරීමට ද අභියාචනාධිකරණය අද නියම කළේය.", "URL": "https://sinhala.adaderana.lk/news.php?nid=96270", "Category": null, "Parent URL": null}