{"Source": "Adaderana", "Timestamp": "August 27, 2015 04:14 pm", "Headline": "අලි ඇතුන් 50ක් හොයනවා  - රහස් පොලීසිය උසාවියට කියයි", "News Content": "දිවයිනපුරා නීති විරෝධීව රඳවාගෙන සිටින අලි ඇතුන් 50 දෙනෙකු පමණ සොයාගැනීම සඳහා පරීක්ෂණ පවත්වන බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ.නීති විරෝධී ලෙස අලි ඇතුන් ළඟ තබාගැනීමේ සිද්ධියකට අදාළ නඩුවක් කොළඹ මහේස්ත්‍රාත් අධිකරණය හමුවේ අද කැඳවු අවස්ථාවේ එම දෙපාර්තමේන්තුව මේ බව දැනුම් දී ඇති බව සඳහන්ය.එලෙස නීති විරෝධීව රඳවා සිටි අලි ඇතුන් 11 දෙනෙකු මේ වන විටත් සිය භාරයට ගෙන ඇති අතර තවත් අලි ඇතුන් 26 දෙනෙකු පිළිබඳව පරීක්ෂණ ආරම්භ කර ඇති බව ඔවුන් දැනුම් දී ඇත. මේ අතර වනජීවි දෙපාර්තමේන්තුව භාරයේ තිබූ අලි ඇතුන් ලියාපදිංචි කිරීමේ ලේඛනය අතුරුදන් වීම සම්බන්ධයෙන් ද පරීක්ෂණයක් පවත්වන බව අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර තිබේ.සිද්ධියට අදාළව සැකකරුවන් දෙදෙනෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව ඔවුන් ප්‍රකාශ කර ඇත. කරුණු සැලකිල්ලට ගත් කොළඹ ප්‍රධාන මහේස්ත්‍රාත් ගිහාන් පිලපිටිය මහතා මේ පිළිබඳ වැඩිදුර පරීක්ෂණ පවත්වා වාර්තාවක් ඉදිරිපත් කරන ලෙස අපරාධ පරීක්ෂණ දෙපාර්තමේන්තුවට දැනුම් දී තිබේ.", "URL": "https://sinhala.adaderana.lk/news.php?nid=53496", "Category": null, "Parent URL": null}