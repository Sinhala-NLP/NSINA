{"Source": "Adaderana", "Timestamp": "January 7, 2011 01:33 pm", "Headline": "මරා දැමූ වල් අලියෙකුගේ සිරුරක් අනුරාධපුරයෙන් හමුවෙයි", "News Content": "විදුලි සැර වැදීමට සලස්වා ඝාතනය කර ඇති බවට සැක කෙරෙන සද්දන්ත වල් අලියෙකුගේ සිරුරක් අනුරාධපුර උළුක්කුලම, ඉලුප්පන්කඩවල කැලෑ බද ප්‍රදේශයක දී සොයාගෙන තිබේ. මියගිය අලියාගේ හොඩවැලේ අග කොටස කිසිවෙකු විසින් කපාගෙන ගොස් ඇති බව වනජීවී නිලධාරීන් පවසයි. විදුලි සැර වැදීමෙන් පිළිස්සී තිබූ හොඩවැල කපාගෙන යාමට හේතුව අලියා ඝාතනයට ලක්වූ ආකාරය වසන් කිරීමට විය හැකි බව ඔවුන් පෙන්වාදෙයි. මිය ගිය අලියාගේ සිරුරේ වෙඩි වැදුණු තුවාල කිහිපයක් ද දක්නට ලැබී ඇත. මාසයක් ඇතුළත එම ප්‍රදේශයේ දි අලින් දෙදෙනෙකු ඝාතනයට ලක්ව තිබේ. ඉලුප්පන්කඩවල සහ ඒ අවට ගම්මාන රැසක් වල් අලි තර්ජනයට මුහුණ පා සිටින අතර පසුගිය කාලය තුළ අලි මිනිස් ගැටුම්වලින් පුද්ගලයින් කිහිපදෙනෙකු මියගොස් තවත් කිහිපදෙනෙකු තුවාල ලැබීය.", "URL": "https://sinhala.adaderana.lk/news.php?nid=13336", "Category": null, "Parent URL": null}