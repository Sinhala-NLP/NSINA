{"Source": "Adaderana", "Timestamp": "September 20, 2010 08:20 am", "Headline": "කුලුනක නැගි උපවාසකරුගේ ඇමතුම් ගැන වාර්තාවක් ඉල්ලයි", "News Content": "කොළඹ විහාර ‍මහදේවී උද්‍යානය අසල කුලුනක් මත නැගී විරෝධතාවක නිරත වු පුද්ගලයා ලබා ගත් දුරකථන ඇමතුම් පිළිබඳ වාර්තාවක් ලබාදෙන ලෙස කොළඹ මහේස්ත්‍රාත් අධිකරණය දුරකථන සමාගම් කිහිපයකට නියෝග කර තිබේ. කුරුඳුවත්ත පොලිසිය කළ ඉල්ලීමක් මත අධිකරණය මෙම නියෝගය කළ බව සඳහන්ය. කුලුන මත නැඟ උපවාසයේ නිරතව සිටි අවස්ථාවේ අදාළ සැකකරු ඇමතුම් ලබා ගත් පුද්ගලයන් පිළිබඳ තොරතුරු අනාවරණය කර ගැනීමට අවශ්‍ය බව පොලිසිය අධිකරණයට දැනුම් දී තිබේ. සැකකරු දැනට රක්ෂිත බන්ධනාගාරයේ පසුවෙයි. සැකකරු කණුව මත නංවා ජනාධිපතිවරයාට හා ඔහුගේ පවුලේ සාමාජිකයන්ට යම් අපකීර්තියක් සිදුකිරීමට කිසියම් පිරිසක් උත්සාහ කර තිබේද යන්න පිළිබඳ පොලිසිය පරීක්ෂණ සිදුකරයි.", "URL": "https://sinhala.adaderana.lk/news.php?nid=10970", "Category": null, "Parent URL": null}