{"Source": "Adaderana", "Timestamp": "July 10, 2018 03:53 pm", "Headline": "ගාල්ලෙන් ධීවර කටයුතුවලට ගොස් අතුරුදහන්වු පිරිස මාලදිවයින ආසන්න මුහුදෙන් හමුවෙයි", "News Content": "හික්කඩුව ප්‍රදේශයෙන් ධීවර කටයුතු සඳහා ගොස් අතුරුදන්ව සිටි ධීවරයින් 07 දෙනා සහ යාත්‍රාව මාලදිවයිනට ආසන්න මුහුදු ප්‍රදේශයේදී සොයාගෙන තිබේ. ඔවුන් සියළු දෙනා ආරක්ෂිතව පසුවන බව වාර්තා වෙයි. පසුගිය මස 14 වනදා ධීවර කටයුතු සඳහා ගිය එම ධීවරයින් නැවත නොපැමිණිම සම්බන්ධයෙන් ඔවුන්ගේ ඥාතීන් විසින් මීටියාගොඩ පොලීසියට පැමිණිල්ලක් ඉදිරිපත් කර තිබුණි. ඔවුන් පසුගිය මස 29 වන දින තෙක් ගොඩබිම සමග සන්නිවේදන කටයුතු සිදුකර ඇති අතර පසුව ඔවුන් පිළිබඳ තොරතුරක් ලැබී නොමැති බවයි පොලීසිය සිදුකළ විමර්ශනවලදී අනාවරණය වුණේ. අනතුරුව ඔවුන් සෙවීමේ කටයුතු ධීවර හා ජලජ සම්පත් සංවර්ධන අමාත්‍යාංශය විසින් මාලදිවයින් රජයේ සහයෝගය ද ඇතිව සිදුකළේය. ඒ අනුව දින 26 කට පමණ පසුව අතුරුදන් වූ ධීවරයින් පිරිස මාලදිවයිනට සැතපුම් 48 ක් පමණ දුරින් පිහිටි දූපතක් ආසන්නයේදී අද(10) පස්වරුවේ නිරුපද්‍රිතව බේරාගැනීමට හැකි වී ඇති බව ධීවර අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=92308", "Category": null, "Parent URL": null}