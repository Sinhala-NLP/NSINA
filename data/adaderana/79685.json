{"Source": "Adaderana", "Timestamp": "November 9, 2017 11:36 am", "Headline": "සහන නැතුව ආයෝජන නෑ-නිෂ්පාදන නැත්නම් ඉදිරියට යන්න බෑ", "News Content": "විදේශීය ආයෝජන මෙරට ඇති කිරීම සඳහා නිසැකයෙන්ම ඔවුන්ට යම් කිසි සහනයක් ලබා දිය යුතු බව ජාත්‍යන්තර වෙළඳ කටයුතු රාජ්‍ය අමාත්‍ය සුජීව සේනසිංහ මහතා පවසයි. මේ වන විට අද දෙරණ 24X7නාලිකාවේ සජීවි ලෙස විකාශනය වන 2018 වර්ෂයේ අයවැය සම්බන්ධ සාකච්ඡාමය වැඩසටහනට එක් වෙමින් අමාත්‍යවරයා මෙම අදහස් පළ කළේය. මේ වන විටත් කාර්මික වෙළඳ කලාප ඇති කිරීම සඳහා අවශ්‍ය සියලු වැඩ කටයුතු සකසා අවසන් බවත්, ඒ අනුව ඉදිරි වසර 5ක් තුළදී ඩොලර් බිලියන 8 ක ආයෝජන ලංකාවට ලබා ගැනීමට බලාපොරොත්තු වන බවද අමාත්‍යවරයා මෙහිදී සඳහන් කළේය. තීරු බදු සහනය පසුගිය කාලයේ ඉවත් කිරීම තුළ යම් ආයෝජන ලංකාවට පැමිණිම අඩාල වු බව පිළිගන්නා බවත් සේනසිංහ මහතා මෙහිදී වැඩි දුරටත් සඳහන් කළේය. එමෙන්ම රටේ භූ පිහිටීම හා මානව සම්පත පදනම් කර ගනිමින් රට තුළ නිෂ්පාදන ආරම්භ කළ යුතු බවත් එසේ නොවුනහොත් පසුගිය වසර 20 ක කාලය තුළදී මෙන්ම රටක් ලෙස කිසිවිටෙකත් ඉදිරියට යෑමට නොහැකි බව ද අමාත්‍යවරයා මෙහිදී පවසා සිටියේය. 2018 වර්ෂය සඳහා වන විසර්ජන පනත් කෙටුම්පත දෙවන වර කියවීම හෙවත් අයවැය කතාව පාර්ලිමේන්තුවට ඉදිරිපත් කිරීමට නියමිත අතර එහි සමස්ත වියදම රුපියල් බිලියන 3982 ක් ලෙස දැක්වෙයි. ඒය මෙම වසර හා සැසඳීමේ දී රුපියල් බිලියන 1259ක වැඩි වීමක් වන අතර සියයට 46 ක වැඩි වීමකි. කෙසේ වෙතත් මේ සම්බන්ධයෙන් අදහස් දක්වමින් අමාත්‍යවරයා තවදුරටත් කියා සිටියේ, ඒකාධිපති පාලනයක් පවතින විට දී මෙන් නොව යහපාලනය තුළ නිසි ක්‍රමවේදයන්ට අනුව යම් කටයුත්තක් ඉටු කර ගැනීමට කාලය ගත වන බවත් ඒ අනුව කළුතර වැනි ආයෝජන කලාපයන් ඉතා ඉක්මනින් සකස් කර අවසන් කිරීමට බලාපොරොත්තු වන බවත්ය.", "URL": "https://sinhala.adaderana.lk/news.php?nid=79685", "Category": null, "Parent URL": null}