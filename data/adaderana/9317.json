{"Source": "Adaderana", "Timestamp": "July 1, 2010 11:52 am", "Headline": "මිලියන ගණන් සල්ලි ඇතත් නිවාස සහනාධාර වංචා කරලා", "News Content": "ලන්ඩන් වල වෙසෙන ශ්‍රී ලාංකික පවුලකට නිවාස සහනාධාර පිළිබඳ මූල්‍ය වංචාවක් සම්බන්ධයෙන් සිර දඬුවම් නියම වී තිබේ. මොවුන් සතුව ස්ටර්ලිං පවුම් මිලියන 01ක වත්කම් ද බී. එම්. ඩබ්ලිව් වර්ගයේ රථ ද පැවතියද ඔවුන් විසින් ස්ටර්ලිං පවුම් 170, 000 ක නිවාස සහනාධාරයක් ලබාගෙන තිබේ. මෙම සිදුවීම පිළිබඳ විමර්ශන කටයුතු මෙහෙයවා ඇත්තේ හැරෝ සහ බ්‍රෙන්ට් කවුන්සිලය මගිනි. මෙම වංචාව ඉතා හොඳින් සැලසුම් කර සිදුකරන ලද වංචනික ක්‍රියාවක් බව එම කවුන්සිලය පෙන්වා දී ඇත. මෙම පවුලේ සාමාජිකයින්ට ඔවුන් සිදුකළ වරද අනුව වෙන් වෙන්ව දඬුවම් නියම කර ඇත. ඒ අනුව එම පවුලේ ප්‍රධානියා වන 46 හැවිරිදි ප්‍රේම්කුමාර් පද්මනාදන් හට මාස 14ක සිර දඬුවමක් ද, ඔහු‍ගේ සොහොයුරු 43 හැවිරිදි ශිවකුමාර් පද්මනාදන් හට මාස 15 ක සිර දඬුවමක් ද නියම වී ඇත. පවුලේ සෙසු සාමාජිකයින් වන 43 හැවිරිදි නල්ලයියා කවුරිදාස් හට මාස 15 ක සිර දඬුවමක් ද, 38 හැවිරිදි ෂාමිනී කවුරිදාස් හට මාස 06 ක සිර දඬුවමක් ද නියම කර තිබේ. ප්‍රේම් කුමාර් පද්මනාදන්ගේ බිරිඳ වන 40 හැවිරිදි කලෙයිවානි ප්‍රේම කුමාර් හට පැය 150 ක කාලයක් වැටුප් නොලබා වැඩ කරන ලෙස නියම කර ඇත.", "URL": "https://sinhala.adaderana.lk/news.php?nid=9317", "Category": null, "Parent URL": null}