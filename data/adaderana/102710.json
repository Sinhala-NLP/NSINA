{"Source": "Adaderana", "Timestamp": "January 20, 2019 02:34 pm", "Headline": "මැෂිමක් සොරකම් කර උකස් කල පුතෙක් මාට්ටු", "News Content": "මත්ද්‍රව්‍යවලට ඇබ්බැහි වූ 22 හැවිරිදි තරුණයෙක් සිය පියා රැකියාව සඳහා භාවිතා කරනු ලබන ග්‍රයින්ඩර් මැෂිමක් සොරකම් කර උකස් කර තිබියදී කටුගස්තොට පොලීසිය මගින් සොයා ගෙන තිබේ. කටුගස්තොට පොලිස් බල ප්‍රදේශයේ පදිංචි පියා රැකියාව වශයෙන් පෙදරේරු වෘත්තිය කර ගෙන යනු ලබන අතර ඒ සඳහා භාවිතා කරනු ලබන ග්‍රයින්ඩර් මැෂිමක් ( කැපුම් යන්ත්‍රයක්) ඔහුගේ පුතා විසින් මෙලෙස සොරකම් කර උකස් කර තිබියදී පොලීසිය මගින් සොයා ගෙන තිබේ. පියා සිය නිවසේ ඇඳක් යට තබා තිබූ මැෂිම රුපියල් 10,000 ක් පමණ වටිනා මෙම යන්ත්‍රය සොරකම් කර රුපියල් 1000 කට උකස් කර තිබියදී මෙසේ පොලීසිය මගින් සොයා ගෙන ඇති අතර මෙම සොරකම සම්බන්ධයෙන් ඔහුගේ පුතා පොලීසිය මගින් අත්අඩංගුවට ගෙන තිබේ. අත්අඩංගුවට ගත් සැකකරු අද (20) වනදා මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිත බවද පොලීසිය පවසයි. කටුගස්තොට පොලීසියේ විවිධ පැමිණිලි අංශය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=102710", "Category": null, "Parent URL": null}