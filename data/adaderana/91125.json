{"Source": "Adaderana", "Timestamp": "June 19, 2018 02:34 pm", "Headline": "විදෙස් ජාතික තරුණියගේ බෑගය සොරා ගත් අය සහෝදරිය වීඩියෝ කරලා-සැකකරුවන් 4ක් අත්අඩංගුවට", "News Content": "උඩරට දුම්රිය මාර්ගයේ සංචාරකයන්ගේ ආකර්ශන දිනා ඇති විශ්මිත නිමැවුමක් වන ආරුක්කුපාලම නැරඹිමට ඉකුත් 16 දා පැමිණි ස්කෝට්ලන්ත යොවුන් සහෝදරියන් දෙදෙනෙකු ගේ මුදල් සහිත අත්බෑගයක් හා කැමරාවක් කොල්ලකා කොල්ලකරුවන් පළා යන අයුරු එම තරුණියක් විසින් එසැනින් අපූරුවට ඡායාරූප ගත කර තිබේ. එම ජායාරූප විමර්ශන සඳහා බෙහෙවින් උපකාර වූ බව ඇල්ල පොලීසිය පවසයි. ඒ අනුව සැකකරුවන් 4 දෙනෙක් එදිනම අත්අඩංගුව‍ට ගත් අතර කොල්ලකෑ මුදලින් රුපියල් දස දහසක් සමඟ කොල්ලකන ලද රුපියල් 56000 ක් වටිනා කැමරාව ද සැකකරුවන් ළඟ තිබි සොයාගැනීමට පොලීසිය සමත්ව ඇත. එක් සැකකරුවෙක් පලාගොස් තිබු අතර ඔහුද ඊයේ (18) ඇල්ල පොලිසියට පැමිණ බාරවු බව පොලිසිය සඳහන් කරයි. සැකකරුවන් 5 දෙනාම කැලණිය ගෝනවල පදිංචි කරවන් බවත් අවුරුදු 19,20,21 ය වයස් කාණ්ඩවලට අයත් වූවන් බවත් විමර්ශනවලදි අනාවරණය වී තිබේ. සැකකරුවන් දෙදෙනෙක් සිද්ධිය වු දුම්රිය මාර්ගයේදීත් තවත් සැකකරුවන් දෙදෙනෙක් ආරුක්කු පාලමට නුදුරු ගොටුවල ගමේ නිවසක සිටියදී අත්අඩංගුවට ගත් බව පොලිසිය පවසයි. ඔවුන් පැමිණි බව කියන ත්‍රිරෝද රථයක්ද අත්අඩංගුවට ගෙන ඇති අතර එහි තිබී කිනිස්සක් කියතක් කඩුවක්සේ දිගැති පිහියක්, හා වෙස් මුහුණක්ද සොයා ගැනිමට පොලීසිය සමත්ව ඇත. සැකකරුවන් 4 දෙනෙක් බණ්ඩාරවෙල මහේස්ත්‍රාත් අධිකරණයට ඉදරිපත් කිරීමෙන් පසු මේ මස 22 වනදා දක්වා රක්ෂිත බන්ධනාගාර ගත කර ඇති අතර ඊයේ පොලිසියට ඉදිරිපත්වු සැකකරු ඊයේ බණ්ඩාරවෙල මහේස්ත්‍රාත් අධිකරණයට ඉදිරිපත් කෙරිණ. බණ්ඩාරවෙල පොලිස් අධිකාරි සුදත් මාසිංහ, සහකාර පොලිස් අධිකාරි ඩී.ඩබ්ලිව්. රාජපක්ෂ සහ ඇල්ල පොලිස් ස්ථානාධිපති පොලිස් පරීක්ෂක මනෝජ් අලගියවන්න යන මහත්වරුන්ගේ උපදෙස් මත ඇල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91125", "Category": null, "Parent URL": null}