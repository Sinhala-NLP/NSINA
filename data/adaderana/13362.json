{"Source": "Adaderana", "Timestamp": "January 9, 2011 09:14 am", "Headline": "ළමා නිවාස පාලිකාවත්, සහකාර පාලකවරයාත් රිමාන්ඩ්", "News Content": "අනුරාධපුර ප්‍රදේශයේ ළමා නිවාසයක පාලිකාව සහ සහකාර පාලකවරයා රක්ෂිත බන්ධනාගාරගත කර තිබේ. එම ළමා නිවාස‍යේ ළමුන් නොසලකා හැර ඔවුන් හිංසනයට පමුණුවීමේ චෝදනා මත මොවුන් අත් අඩංගුවට ගෙන අධිකරණයට ඉදිරිපත් කළ බව ජාතික ළමා ආරක්ෂක අධිකාරිය පවසයි. ළමා නිවාසයේ පාලිකාව සහ සහකාර පාලකවරයා කලක පටන් එහි ළමුන්ට ආහාර පාන ද නිසි පරිදි ලබාදී නොමැති බවට තොරතුරු අනාවරණය වී ඇති බව ද ජාතික ළමා ආරක්ෂක අධිකාරිය කියාසිටියි. අධිකරණ වෛද්‍ය නිලධාරී වාර්තාව සලකා බැලු අනුරාධපුර වැඩබලන මහේස්ත්‍රාත්වරයා ඔවුන් දෙපල රක්ෂිත බන්ධනාගාරගත කර ඇති බව සඳහන් වේ. අදාළ ළමා නිවාසය අනුරාධපුර පරිවාස කොමසාරිස්වරයා යටතට පත් කිරීමට අධිකරණය නියෝග කළ බව ද ජාතික ළමා ආරක්ෂක අධිකාරිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=13362", "Category": null, "Parent URL": null}