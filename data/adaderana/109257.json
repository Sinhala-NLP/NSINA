{"Source": "Adaderana", "Timestamp": "May 4, 2019 10:20 pm", "Headline": "මාතලෙන් ඇසුන පිපිරුම් හඬ-සැකකරුවෙක් අත්අඩංගුවට", "News Content": "අද රට පුරා කළ සෝදිසි මෙහෙයුම්වලදී සී ෆෝ පුපුරණ ද්‍රව්‍ය ඇතුළු අවි ආයුධ රැසක් සොයා ගැනුණි. පොලිසිය පැවසුවේ අද(04) අත්අඩංගුවට ගත් පිරිස අතර මෙරට අයි.එස් සාමාජිකයෙක් ද සිටින බවයි. මාතලේ වරකාමුර උකුවෙල හා මාතලේට තදාසන්න ප්‍රදේශවල ජනතාවට අද පෙරවරුවේ විශාල පිපුරුම් හඬක් ඇසී තිබේ. පසුව පොලීසිය හා විශේෂ කාර්ය බලකා නිලධාරීන් කළ සෝදිසියකදී අනාවරණ වූයේ අලවතුගොඩ මාරුකන ප්‍රදේශයේදී මෙම පිපිරීම සිදුව ඇති බවයි. කෙසේ වෙතත්, රිලව් එලවීම සඳහා රතිඥ්ඤා දැමීම හේතුවෙන් ශබ්දය ඇතිවූ බව පිපිරුම සිදුකළ පුද්ගලයා පවසා තිබුණි. නමුත්, ආරක්ෂක අංශ වැඩි දුරටත් කළ සෝදිසියේදී අනාවරණ වුයේ වයරයක් යොදා මෙම පිපුරුම සිදුකර ඇති බවයි. ඒ අනුව අදාල ඉඩමේ හිමිකරු පොලීසිය විසින් අත්අඩංගුවට ගෙන තිබේ. මේ අතර මන්නාරම සාන්දිපුරම්හිදී සීෆෝ වර්ගයේ පුපුරණ ද්‍රව්‍ය කිලෝග්‍රෑම් 12ක් සහ ඩෙටනේටර් තොගයක් හමුවී තිබේ. අනතුරුව ආරක්ෂක අංශ විසින් අදාල පුපුරණ ද්‍රව්‍ය තොගය පුපුරුවා හැරියා.", "URL": "https://sinhala.adaderana.lk/news.php?nid=109257", "Category": null, "Parent URL": null}