{"Source": "Adaderana", "Timestamp": "February 11, 2011 08:00 am", "Headline": "විපතට පත් ප්‍රදේශ ප්‍රතිසංස්කරණයට කෝටි 330 ක්", "News Content": "ජලගැලීම්වලින් විපතට පත් ප්‍රදේශවල ප්‍රතිසංස්කරණ කටයුතු සඳහා රුපියල් කෝටි 330 ක් වෙන් කිරීමට අමාත්‍ය මණ්ඩල අනුමැතිය හිමිව තිබේ. ජනාධිපති මහින්ද රාජපක්ෂ මහතා මීට අදාළ යෝජනාව ඉදිරිපත් කර තිබුණි. ජනවාරි සහ පෙබරවාරි මාසවල ඇති වූ අධික ජලගැලීම් හේතුවෙන් නැගෙනහිර, උතුරු මැද, ඌව, මධ්‍යම සහ උතුරු පළාත්වලට දැඩි බලපෑම් එල්ල විය. මේ හේතුවෙන් පුද්ගලයන් 1, 250,000 ක් පමණ පීඩාවට පත්වූ අතර නිවාස සහ වගා බිම් රැසක් ද විනාශයට පත්ව තිබේ. මේ අතර කැබිනට් මණ්ඩලය තවත් යෝජනා රැසක් සම්බන්ධයෙන් සිය අනුමැතිය ලබාදෙනු ලැබීය. ඒ අනුව අවතැන් වූවන් නැවත පදිංචි කිරීම, මානුෂීය හා අනෙකුත් පහසුකම් සැපයීම ඇතුළු ඔවුන්ගේ ජීවනෝපාය මාර්ග වැඩිදියුණු කිරීම සඳහා පවත්වාගෙන යන ජාතික සම්බන්ධීකරණ ඒකකයේ කාල සීමාව වසරකින් දීර්ඝ කර තිබේ. ඉන්දීය - ශ්‍රී ලංකා විස්තීර්ණ ආර්ථික හවුල් ගිවිසුම නැවත කෙටුම්පත් කිරීමට තීරණය කෙරුණි. ඒ සම්බන්ධයෙන් මේ මාසයේ සිට යළිත් ඉන්දියාව සමග සාකච්ඡා කිරීමට කෙටුම්පතක් සකස් කිරීම සඳහා අන්තර් ආයතන කමිටුවක් පිහිටුවීමට ද අමාත්‍ය මණ්ඩල අනුමැතිය හිමිව ඇත. මේ අතර මෙරට විශ්ව විද්‍යාලවලට වාර්ෂිකව බඳවා ගනු ලබන විදේශීය සිසුන් සංඛ්‍යාව ඉහළ නැංවීමට තීරණය විය. ඒ අනුව 0 .5%ක් ව පැවති විදේශීය සිසුන් ඇතුළත් කර ගැනීමේ ප්‍රතිශතය මේ වසරේ සිට 5% දක්වාත් පසුව එය 10% දක්වාත් ඉහළ නැංවීමට නියමිතය. බදු ගිවිසුම් යටතේ විදේශිකයන්ට දේපළ පවරා දීමේ දී බද්දක් අය කළ හැකි වන පරිදි 1963 අංක 11 දරණ මුදල් පනත සංශෝධනය කිරීමට ද කැබිනට් මණ්ඩලය එකඟ වී ති‍බේ. මීට අමතරව එක්සත් ජාතීන්ගේ සාමසාධක ක්‍රියාවලියට ශ්‍රී ලංකාවේ දායකත්වය වැඩිකරගැනීම සඳහා එක්සත් ජාතීන්ගේ සංවිධානය සමග අවබෝධතා ගිවිසුමකට එළඹීමට ද කැබිනට් මණ්ඩලය එකඟ වූ බව වාර්තා වේ.", "URL": "https://sinhala.adaderana.lk/news.php?nid=14133", "Category": null, "Parent URL": null}