{"Source": "Adaderana", "Timestamp": "June 16, 2011 09:38 am", "Headline": "ශ්‍රී ලංකා -එංගලන්ත තෙවන ටෙස්ට් තරගය අද ඇරඹෙයි", "News Content": "ශ්‍රී ලංකා කණ්ඩායම හා එංගලන්ත කණ්ඩායම අතර පැවැත්වෙන තෙවන ටෙස්ට් ක්‍රිකට් තරගය අද(16) එංගලන්තයේ හැම්ෂයර් හිදී ආරම්භ වේ. ටෙස්ට් ක්‍රිකට් තරගාවලියේ පරාජයෙන් බේරීම සඳහා මෙම තරගය ජයග්‍රහණය කිරීම ශ්‍රී ලංකා කණ්ඩායමට ඉතා වැදගත්ය. තරගාවලියේ මේ වන විට 1 ට 0 ක් ලෙස එංගලන්ත කණ්ඩායම ඉදිරියෙන් පසුවෙයි. ටෙස්ට් ක්‍රිකට් තරගාවලි‍යේ පළමු තරගය ජයගැනීමට එංගලන්ත කණ්ඩායම සමත්වූ අතර දෙවන තරගය ජය පරාජයෙන් තොරව අවසන් විය. අදින් ආරම්භ වන අවසන් ටෙස්ට් තරගයට ආබාධයකට ලක්ව සිටින තිලකරත්න ඩිල්ෂාන් සහභාගී නොවන අතර හිටපු නායක කුමාර් සංගක්කාර කණ්ඩායමේ නායකත්වය දරයි. ශ්‍රි ලංකා කණ්ඩායමේ එංගලන්ත සංචාරයට ටෙස්ට් තරගාවලියට අමතරව එක්දින තරග 5 ක් සහ එක් 20/20 තරගයක් ඇතුළත්ය.", "URL": "https://sinhala.adaderana.lk/news.php?nid=16787", "Category": null, "Parent URL": null}