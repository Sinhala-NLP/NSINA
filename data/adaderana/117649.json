{"Source": "Adaderana", "Timestamp": "August 28, 2019 08:35 am", "Headline": "පියෙකුගේ මළ සිරුරක් දඹුලූ ඔයේ ගසක රැඳී තිබිය දී හමුවෙයි", "News Content": "දඹුලූ ඔයේ දිය නෑමට ගොස් අතුරුදන්ව සිටි 80 හැවිරිදි පියෙකුගේ මළ සිරුරක් දඹුලූ ඔයේ ගසක රැඳී තිබියදී දිනකට පසු 27 දින පස්වරුවේ සොයා ගත් බව දඹුල්ල පොලීසිය පවසයි. මෙසේ මියගොස් ඇත්තේ දඹුල්ල නයාකුඹුර ලෙනදොර ප්‍රදේශයේ පදිංචි එච්. ජී. කරෝලිස් (80 ) නැමැති අයෙකු බව පොලීසිය හඳුනාගෙන තිබේ. නයාකුඹුර ප්‍රදේශයේ සිට කිලෝමීටර් හතක් පමණ දුරකින් පිහිටි දඹුලූ ඔයේ දේශයට දිය නෑම සඳහා පැමිණ පසුව මෙම පුද්ගලයා අතුරුදන් බවට පොලිසියට තොරතුරු ලැබී තිබිණි. දඹුලූ ඔයේ දිය නෑ බවට සැකකෙරෙන ස්ථානයේ එම මියගිය අයගේ ඇඳුම් තිබුණු බවත් ඒ අනුව මෙම අය දියේ ගසාගෙන යන්නට ඇතැයි විශ්වාස කල දඹුල්ල මූලස්ථාන පොලිස් පරීක්ෂක එස්.පී . එදිරිසිංහ මහතා දඹුල්ල පොලිසියේ ජීවිතාරක්ෂක හා ජල ක්‍රීඩා අංශයේ නිලධාරීන් යොදවා පැය ගණනාවක අතුරුදන් වූ පුද්ගලයා සෙවීමේ මෙහෙයුමක් ක්‍රියාත්මක කළේය. පසුව මහවැලි අධිකාරියේ සහයෝගය ඇතිව බෝවතැන්න හරහා ගලා එන දඹුලූ ඔයේ ජල මට්ටම අඩු කොට පරීක්ෂා කොට බැලීමේදී රෙදි තිබූ ස්ථානයේ සිට මීටර් 500ක් පමණ දුරකින් ගසක රැඳී තිබූ මළ සිරුර සොයාගත් බව පොලීසිය කියයි. මෙම සිද්ධිය සම්බන්ධයෙන් මියගිය අයගේ ඥාතීන් සහ දූ දරුවන් තම පියා කිලෝමීටර් 5 ක 7 ක පමණ දුරක් දියනෑම සඳහා මීට පෙර නොඑන බවත් කුමන හේතුවක් මත මෙම ප්‍රදේශයට දියනෑම සඳහා ගියේද යන්න ප්‍රශ්නයක් පවතින බව පොලීසියට දැනුම් දී තිබේ. දඹුල්ල මුලස්ථාන පොලිස් පරීක්ෂක එස් .පි .එදිරිසිංහ මහතාගේ උපදෙස් පරිදි මෙම මරණය පිළිබඳව පශ්චාත් මරණ පරීක්ෂණය දඹුල්ල මූලික රෝහලේ දී 28 දින පැවැත්වීමට නියමිතව තිබිණි. සිද්ධිය සම්බන්ධයෙන් දඹුල්ල පොලිසිය වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=117649", "Category": null, "Parent URL": null}