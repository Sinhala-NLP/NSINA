{"Source": "Adaderana", "Timestamp": "January 25, 2018 07:14 am", "Headline": " යාපනය සරසවි සිසුවා ලොව දිනයි - ගණිත ගැටළු ඉතා සරලව විසඳන්න උපකරණයක්", "News Content": "යාපනය විශ්වවිද්‍යාලයේ තාක්ෂණ පීඨයේ පළමු වසරේ ඉගෙණුම ලබන ශිෂ්‍යයෙකු අන්තර් ජාතික තාක්ෂණ තරගාවලියකට හා ප්‍රදර්ශනයකට සහභාගීවීම සඳහා සුදුසුකම් ලබා තිබේ. සෝමසුන්දරම් විනෝජ්කුමාර් නැමති මෙම සිසුවා ගණිත ගැටළු ඉතා සරලව විසදිය හැකි උපකරණයක් නිර්මාණය කොට ඇති අතර එය ප්‍රදර්ශනයකට ඉදිරිපත් කිරීමෙන් පසුව මෙම අවස්ථාව උදා වී තිබේ. එම උපකරණයේ අයිතිය සම්බන්ධයෙන් වූ පේටන්ට් බලපත්‍රය හිමිකරගෙන ඇත්තේද විනෝජ්කුමාර් ශිෂ්‍යයා වන අතර ඔහු මේ වන විට විවිධ තාක්ෂණික උපකරණ නිපදවීම තුළින් දේශීය සම්මාන 32 ක් හා අන්තර්ජාතික සම්මාන 81 ක් දිනාගෙන ඇත. ලෝකයේ රටවල් 97 ක පිහිටි විශ්වවිද්‍යාල දහසකින් පමණ සිසුන් මෙම තාක්ෂණික තරගාවලියට හා ප්‍රදර්ශනයට සහභාගි වන අතර ලබන පෙබරවාරි මස 1 දා සිට 6 වෙනිදා දක්වා එම තරගය හා ප්‍රදර්ශනය තායිලන්තයේ බැංකොක් නගරයේදී පැවැත්වීමට නියමිතය.", "URL": "https://sinhala.adaderana.lk/news.php?nid=83488", "Category": null, "Parent URL": null}