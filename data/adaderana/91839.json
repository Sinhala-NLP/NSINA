{"Source": "Adaderana", "Timestamp": "July 2, 2018 01:12 pm", "Headline": "කෙරවලපිටිය තාප බලාගාරයේ ඉදිකිරීම් චීන සමාගමකට පැවරීම - පෙත්සම් විභාගයට දින තීන්දුයි", "News Content": "කෙරවලපිටිය ප්‍රදේශයේ ඉදිකිරීමට නියමිත ස්වභාවික තාප විදුලි බලාගාරයේ ඉදිකිරීම් කටයුතු චීන සමාගමකට පැවරීමට රජය ක්‍රියා කිරීම තුළින් මූලික අයිතීන් කඩ වී ඇති බවට තීන්දුවක් ලබාදෙන මෙන් ඉල්ලා ගොනුකර ඇති මුලික අයිතිවාසිකම් පෙත්සමක් සලකා බැලීම ලබන 11වනදා සිදුකරන බව ශ්‍රේෂ්ඨාධිකරණය නියම කළේය. පාරිභෝගික අයිතීන් සුරැකීමේ සංවිධානයේ සභාපති රංජිත් විතානගේ මහතා විසින් පෙත්සම ඉදිරිපත් කර තිබුණි. පෙත්සම අද(02) ඊවා වනසුන්දර, විජිත් මළල්ගොඩ සහ මුහුදු ප්‍රනාන්දු යන ත්‍රිපුද්ගල විනිසුරු මඩුල්ල හමුවේ කැඳවූ අවස්ථාවේදී රජයේ නීතිඥවරයා අධිකරණයට දන්වා සිටියේ මේ සම්බන්ධයෙන් උපදෙස් ලබා ගැනීම සඳහා තවදුරටත් තමන්ට අවශ්‍ය බවයි. ඒ අනුව පෙත්සම සලකා බැලීම ලබන 11 වන දා දක්වා කල් තැබීමට ශ්‍රේෂ්ඨාධිකරණය නියම කළේය. පෙත්සම්කාර පාර්ශවයේ නීතිඥවරුන් අධිකරණය හමුවේ කරුණු දක්වමින් අදාළ ටෙන්ඩරය පිරිනැමීම වැලැක්වීමේ අතුරු නියෝගයක් නිකුත් කරන මෙන් ඉල්ලීම් කළේය. එහිදී විනිසුරු ඊවා වනසුන්දර මහත්මිය විවෘත අධිකරණය ප්‍රකාශ කළේ එම ටෙන්ඩරය අදාළව මේ වනවිට ශ්‍රේෂ්ඨාධිකරණය හමුවේ නඩු කටයුත්තක් පවතින බැවින් ඒ සම්බන්ධයෙන් අමාත්‍ය මණ්ඩලය කිසිදු ක්‍රියාමාර්ගයක් නොගනු ඇතැයි අධිකරණය විශ්වාස කරන බවයි. අදාළ පෙත්සමේ වගඋත්තරකරුවන් ලෙස අග්‍රාමාත්‍ය රනිල් වික්‍රමසිංහ මහතා ඇතුළු අමාත්‍ය මණ්ඩලයේ සාමාජිකයින් සහ විදුලිබල හා පුනර්ජනනීය මාත්‍යාංශයේ ලේකම් ඇතුළු ව 82 දෙදෙනෙකු නම් කර තිබේ. පෙත්සම්කරු කියා සිටින්නේ අදාළ බලාගාරයේ ගොඩනැගීමේ කටයුතු \"ලක්ජනනී \" නැමැති ලාංකික සමාගමක් වෙත පැවරීමට ඒ පිළිබඳව අධ්‍යයනය කළ තාක්ෂණ ඇගයීම් කමිටුව තීන්දු කර තිබූ බවයි. එහෙත් තාක්ෂණ කමිටුවේ නිර්දේශ උල්ලංඝනය කරමින් අදාළ කටයුතු චීන සමාගමක් වෙත පැවරීමට රජය ක්‍රියා කරමින් සිටින බව සඳහන් කරන පෙත්සම්කරු ඒ හරහා ශ්‍රී ලංකා රජයට මෙන්ම විදුලි පාරිභෝගිකයන්ට ද විශාල අගතියක් සිදුවන බව පෙන්වා දෙයි. මේ හේතුවෙන් අදාළ බලාගාරයේ ඉදිකිරීම් කටයුතු චීන සමාගම වෙත පැවරීම වැළැක්වීමේ නියෝගයක් නිකුත් කරන මෙන් ඉල්ලා අදාළ සංවිධානය විසින් ශ්‍රේෂ්ඨාධිකරණයට පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=91839", "Category": null, "Parent URL": null}