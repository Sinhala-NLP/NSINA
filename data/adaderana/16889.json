{"Source": "Adaderana", "Timestamp": "June 20, 2011 06:18 pm", "Headline": "ක්‍රිකට් ආයතනයෙන් අතුරුදහන් වූ දෘඩ තැටිය ගැන පරීක්ෂණයකට අධිකරණ නියෝගයක්", "News Content": "ශ්‍රී ලංකා ක්‍රිකට් ආයතනයේ පරිගනකයක තිබූ දෘඩ තැටියක් අතුරුදන් වීමේ සිද්ධිය පිළිබඳව පරීක්ෂණයක් පවත්වන ලෙස කොළඹ මහේස්ත්‍රාත් අධිකරණය අද කුරුඳුවත්ත පොලිසියට නියෝග කර තිබේ. ශ්‍රී ලංකා ක්‍රිකට් ආයතනය මෙම දෘඩ තැටිය අතුරුදන් වීම ‍සම්බන්ධයෙන් කුරුඳුවත්ත පොලිසියට පැමිණිලි කර තිබුණි. එම පැමිණිල්ලට අනුව අද(20) අධිකරණයට කරුණු වාර්තා කළ කුරුඳුවත්ත පොලිසිය කියා සිටියේ ශ්‍රී ලංකා ක්‍රිකට් ආයතනයේ තිබූ පරිගනකයක රුපියල් දා හතර දහසක් පමණ වටිනා දෘඩ තැටියක් අතුරුදන්ව ඇති බවයි. එම තැටිය පසුගිය දා නිමා වූ ලෝක කුසලාන ක්‍රිකට් තරගාවලියට අදාළ ටිකට් පත් අළෙවියේ සහ ඊට අදාළ මුදල් ගනුදෙනු ඇතුළු දත්ත ඇතුළත්ව තිබූ බව ද පොලිසිය අධිකරණය හමුවේ ප්‍රකාශ කර තිබේ. මේ සම්බන්ධයෙන් වැඩිදුරටත් කරුණු දැක් වූ පොලිසිය අධිකරණය හමුවේ කියා සිටියේ ශ්‍රී ලංකා ක්‍රිකට් ආයතනයේ නිලධාරීන්ගෙන් ප්‍රකාශයන් සටහන් කරගනිමින් පරීක්ෂණ පවත්වන බවයි. අනතුරුව සැකකරුවන් අත්අඩංගුවට ගෙන අධිකරණයට ඉදිරිපත් කරන බව ද කුරුඳුවත්ත පොලිසිය මෙහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=16889", "Category": null, "Parent URL": null}