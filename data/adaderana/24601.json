{"Source": "Adaderana", "Timestamp": "May 29, 2012 03:25 pm", "Headline": "ආරක්ෂක අංශ කෝටාව අයථා ලෙස භාවිතය වළකන්නැයි ඉල්ලීමක්", "News Content": "පාසල්වලට ළමුන් ඇතුළත් කිරීමේ චක‍්‍රලේඛය සංශෝධනයේදී ආරක්ෂක අංශ කෝටාව දේශපාලකයින් විසින් අයථා ලෙස භාවිතය වළක්වන ලෙස ලංකා ගුරු සංගමය අධ්‍යාපන අමාත්‍යාංශ ලේකම්වරයාගෙන් ඉල්ලා සිටියි. පාසවලට ළමුන් ඇතුළත් කිරීම සම්බන්ධයෙන් අවසානයට නිකුත් කරන ලද 2011/18 දරණ චක‍්‍රලේඛයේ 13.0, 13.1 හි සඳහන් වන්නේ අවසාන ලේඛනයෙන් තෝරාගත් ළමුන් 35 දෙනාත් රාජ්‍ය ආරක්ෂක අමාත්‍යාංශය විසින් එවනු ලබන ළමුන් 7 දෙනාත් පන්තියක් සඳහා ඇතුළත් කොට සමාන්තර පන්තියකට උපරිම ශිෂ්‍ය සංඛ්‍යාව 42 ක් කරන ලෙස බව එම සංගමයේ ලේකම් ජෝසප් ස්ටාලින් මහතා පවසයි. මේ වන විට මෙම ආරක්ෂක අංශයේ ළමුන් සඳහා පන්තියකට 7 දෙනා බැගින් ලබාදීමේ දී සමාන්තර පන්ති 5 ක් පවතී නම් එම පාසලට ඇතුළත් වන සංඛ්‍යාව 35 දෙනෙකු වන බව ද ඒ මහතා පෙන්වාදෙයි. ජනපි‍්‍රය ප‍්‍රධාන පෙළේ පාසල්වලට අමතරව පළාත් සභාවලට අයත් දිස්ති‍්‍රක් මට්ටමේ ප‍්‍රධාන පාසල්වලට මෙවැනි පිරිසක් ආරක්ෂක අංශවලින් ඇතුළත් නොවන බව ද ඔහු සඳහන් කරයි. එම අවස්ථාව ප‍්‍රයෝජනයට ගෙන පළාත් බලධාරීන් තම දේශපාලන ලැයිස්තු හරහා එම පුරප්පාඩු දිගින් දිගටම සම්පූර්ණ කරන බවට නිවේදනයක් නිකුත් කරමින් ලංකා ගුරු සංගමයේ ලේකම්වරයා චෝදනා කරයි. මෙහිදී පන්තියකට තෝරා ගන්නා ලද 35 දෙනාගෙන් පසු ඉතිරි වන ළමුන් ප‍්‍රමුඛතා ලේඛනයේ සිටියදී මෙම තත්වය උදාවීම තුළ ඔවුන්ට දැඩි අසාධාරණයක් සිදුවන බව ද ජෝසප් ස්ටාලින් මහතා සිය නිවේදනයෙන් පෙන්වාදෙයි. බස්නාහිර පළාත ඇතුළු පළාත් ගණනාවක මෙම පුරප්පාඩු පිරවීමේ දේශපාලන කි‍්‍රයාවලිය බරපතල ලෙස සිදුවන බවත්, මෙම තත්වය සැලකිල්ලට ගෙන මෙවර පාසල්වල පළමුවන ශ්‍රේණියට ළමුන් ඇතුළත් කිරීම සම්බන්ධයෙන් චක‍්‍රලේඛ නිකුත් කිරීමේදී එම තත්ත්වය වැළැක්වීමට ප‍්‍රමුඛතා ලේඛනයේ දරුවන්ට එම අවස්ථාව ලැබෙන පරිදි සංශෝධනයක් එක් කරන ලෙස ද ලංකා ගුරු සංගමය අධ්‍යාපන අමාත්‍යාංශ ලේකම්වරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=24601", "Category": null, "Parent URL": null}