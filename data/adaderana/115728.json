{"Source": "Adaderana", "Timestamp": "August 4, 2019 08:01 pm", "Headline": "නීති විරෝධී මත්පැන් විෂ වීමෙන් බාඳුරාගොඩ තවත් පුද්ගලයෙක් මිය යයි", "News Content": "මීරිගම බාදුරාගොඩ ප්‍රදේශයේ පවත්වාගෙන යන නීතිවිරෝධී මත්පැන් නිෂ්පාදනාගාරයෙන් මත්පැන් පානය කළ බව කියන තවත් පුද්ගලයෙක් අද (04) මියගොස් ඇත. මෙම මත්පැන් විෂවීමෙන් මියගිය තවත් පුද්ගලයෙකුගේ දේහය රැගෙන අද ප්‍රදේශවාසීන් විරෝධතාවක නිරත විය. මීරිගම බාදුරාගොඩ ප්‍රදේශයේ පවත්වාගෙන යන නීතිවිරෝධී මත්පැන් නිෂ්පාදනාගාරයකින් ලබාගන්නා මත්පැන් විෂවීමෙන් පුද්ගලයින් දස දෙනෙකු පමණ මියගොස් ඇති බවට තොරතුරු වාර්තා වේ. අද දෙරණ වාර්තාකරු පැවසුවේ තවත් පුද්ගලයින් 14 දෙනෙකු පමණ ගම්පහ, මීරිගම, දිවුලපිටිය හා වතුපිටිය යන රෝහල්වල ප්‍රතිකාර ලබන බවයි. අද දිනයේත් මිය ගිය පුද්ගලයා බදුරාගොඩ ප්‍රදේශයේම පදිංචි සිටි අයෙක්. ඔහු ගිය ගොස් ඇත්තේ සිය නිවසේ ඇද මත නිදාසිටියදීමය. ප්‍රදේශවාසීන් පවසන්නේ 65 හැවිරිදි වියෙහි පසුවන මෙම පුද්ගලයා අදාළ නීතිවිරෝධී මත්පැන් නිෂ්පාදනාගාරයෙන් මත්පැන් පානය කරන බවයි. මේ අතර මත්පැන් විෂවීමෙන් මියගිය බවට සැකකරන තවත් පුද්ගලයෙකුගේ අවසන් කටයුතු අද සිදුකෙරණි. එම පුද්ගලයාගේ දේහය සුසාන භූමිය වෙත රැගෙන යන අතරතුරදී ප්‍රදේශවාසීන් සහ ඥාතීන් දේහය මාර්ගයේ තබාගෙන විරෝධතාවකද නිරත විය. ඔවුන් කියා සිටියේ නීතිවිරෝධී මත්පැන් නිෂ්පාදනාගාරයේ හිමිකරුට එරෙහිව නීතිය ක්‍රියාත්මක කළ යුතු බවයි.", "URL": "https://sinhala.adaderana.lk/news.php?nid=115728", "Category": null, "Parent URL": null}