{"Source": "Adaderana", "Timestamp": "March 2, 2016 04:25 pm", "Headline": "මැතිවරණය පවත්වන්නැයි ගොණුකර ඇති පෙත්සම් විභාගය අප්‍රේල් 1දා", "News Content": "කල්දමා ඇති පළාත් පාලන ආයතන ඡන්ද විමසීම පවත්වන්නැයි මැතිවරණ කොමිසමට නියෝගයක් පනවන ලෙස ඉල්ලා ගොනුකර ඇති පෙත්සම අප්‍රේල් මස පළමු වැනිදා සළකා බැලීමට ශ්‍රේෂ්ඨාධිකරණය තීරණය කර තිබේ.හිටපු පළාත් පාලන ආයතන ප්‍රධානීන් පිරිසක් විසින් ඉදිරිපත් කර ඇති අදාළ පෙත්සම අගවිනිසුරු කේ.ශ්‍රී පවන් සහ කේ.පි.චිත්‍රසිරි යන විනිසුරු මඩුල්ල හමුවේ අද(02) විභාගයට ගැණුනි.එහිදි පෙත්සම්කරුවන් සඳහන් කළේ පළාත් පාලන ආයතන ඡන්ද විමසීම පැවැත්වීමේ බලය පැවරී ඇත්තේ මැතිවරණ කොමිසමට වුව ද මැතිවරණ කොමිසම විසින් කිසිඳු හේතුවක් නොමැතිව ඡන්ද විමසීම කල්දමින් සිටින බවයි. මේ හේතුවෙන් ඡන්ද විමසීම පවත්වන ලෙස නියෝගයක් මැතිවරණ කොමිසමට නිකුත් කරන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ.කෙසේවෙතත් මේ පිළිබඳ සළකා බැලීම සඳහා කල් අවශ්‍ය බව වගඋත්තරකාර පාර්ශවය අද අධිකරණය හමුවේ සඳහන් කර ඇත.ඒ අනුව පෙත්සම අප්‍රේල් මස පළමු වැනි දින කැඳවීමට නියෝග කළ ශ්‍රේෂ්ඨාධිකරණය එදිනට මේ පිළිබඳ කරුණු දක්වන ලෙස වගඋත්තරකාර පාර්ශවයට නියෝග කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=57823", "Category": null, "Parent URL": null}