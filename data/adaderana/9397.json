{"Source": "Adaderana", "Timestamp": "July 5, 2010 08:10 am", "Headline": "අය වැය කාරක සභා විවාදය අද", "News Content": "අය වැය තුන්වන වර කියවීමේ කාරක සභා විවාදය අද ආරම්භ වේ. එය ලබන සිකුරාදා දක්වා දින පහක් පැවැත්වීමට නියමිතය. අද සිට ලබන 8 වැනි දින දක්වා උදේ 9.30 සිට රාත්‍රී 9.30 දක්වා විවාදය පැවැත්වෙන අතර සිකුරාදා දිනයේ විවාදය පැවැත්වෙන්නේ උදේ 9.30 සිට සවස 6 දක්වා පමණි. ලබන සිකුරාදා පස්වරුවේ අය වැය තුන්වන වර කියවීමේ ඡන්ද විමසීම සිදුකෙරෙයි. අද දිනයේ වැය ශීර්ෂ කිහිපයක් පිළිබඳව විවාදයට ගැනීමට නියමිතය. ඒ අනුව ජනාධිපති, අගමැති, උපරිමාධිකරණ විනිසුරුවන්ගේ, අමාත්‍ය මණ්ඩල කාර්යාලයේ, පාර්ලිමේන්තුව, විපක්ෂ නායක, ආණ්ඩුක්‍රම ව්‍යවස්ථා සභාව, ස්වාධීන කොමිෂන් සභා, නීතිපති දෙපාර්තමේන්තුව යන වැය ශීර්ෂ අද විවාදයට ගැනෙනු ඇත. මීට අමතරව ආර්ථික සංවර්ධන, රාජ්‍ය ආරක්ෂක, වරාය හා ගුවන් සේවා, බුද්ධ ශාසන හා ආගමික කටයුතු ජාතික උරුමයන් හා සංස්කෘතික කටයුතු සහ මහාමාර්ග යන අමාත්‍යාංශවල වැය ශීර්ෂ ද අද දිනයේ විවාදයට ගැනීමට නියමිතය.", "URL": "https://sinhala.adaderana.lk/news.php?nid=9397", "Category": null, "Parent URL": null}