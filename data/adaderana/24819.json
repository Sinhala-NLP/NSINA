{"Source": "Adaderana", "Timestamp": "June 7, 2012 08:51 am", "Headline": "09 වැනි වාට්ටුවේ සේවකයින් 2 ට ඉන්ෆ්ලුවෙන්සා AH1N1 වැළඳිලා", "News Content": "අංගොඩ ජාතික මානසික සෞඛ්‍ය විද්‍යා ආයතනයේ 09 වැනි වාට්ටුවේ සේවකයින් දෙදෙනෙකුට ඉන්ෆ්ලුවෙන්සා ඒ.එච්.වන්.එන්.වන්. වෛරසය වැළඳී ඇති බවට තහවුරු වී තිබේ. අදාළ වාට්ටුවේ සේවකයින් පිරිසක් හදිසියේ රෝගාතුර වීම හේතුවෙන් එම වාට්ටුව පසුගිය දා වසා දමනු ලැබීය. ඒ අනුව එම රෝගීන් සම්බන්ධයෙන් සිදුකළ පරීක්ෂණවලදී ඔවුන්ගෙන් දෙදෙනෙකුට ඒ.එච්.වන්.එන්.වන් වෛරසය වැළඳී ඇති බවට තහවුරු වූ බව වසංගත රෝග විද්‍යා අංශයේ අධ්‍යක්ෂිකා වෛද්‍ය පබා පලිහවඩන මහත්මිය සඳහන් කළාය. ‍මෙම වෛරසය දැන් සාමාන්‍ය වෛරසයක් ලෙස ක්‍රියාකරන බවත්, එය අනවශ්‍ය ලෙස බිය විය යුතු තත්ත්වයක් නොවන බවත් අද දෙරණ වෙත අදහස් දැක්වූ එම මහත්මිය පෙන්වාදුන්නාය.", "URL": "https://sinhala.adaderana.lk/news.php?nid=24819", "Category": null, "Parent URL": null}