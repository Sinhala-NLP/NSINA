{"Source": "Adaderana", "Timestamp": "June 9, 2015 10:17 am", "Headline": "අගමැතිට එරෙහි විශ්වාසභංගයට අස්ගිරි නාහිමිගේ අප්‍රසාදය ", "News Content": "අගමැතිවරයාට එරෙහිව විශ්වාසභංග යෝජනාවක් ඉදිරිපත් කිරීම මේ අවස්ථාවේදී සුදුසු නැතැයි අස්ගිරි මහානායක අතිපුජ්‍ය ගලගම අත්තදස්සි නාහිමියන් පෙන්වාදෙයි.අස්ගිරි නාහිමියන් බැහැදැකීමට වැවිලි කර්මාන්ත අමාත්‍ය ලක්ෂ්මන් කිරිඇල්ල මහතා අස්ගිරි මහා විහාරයට ඊයේ පැමිණි අවස්ථාවේදී ඇති වූ කතාබහ අතර තුර අස්ගිරි නාහිමියන් මේ බව පැවසුවේය.එකී වි‍ශ්වාසභංග යෝජනාවක් ගෙනඑන්නේ මන්දැයි උන්වහන්සේ ඇමතිවරයාගෙන් විමසා සිටි අතර ඇමතිවරයා කියා සිටියේ නව ජනාධිපතිවරයෙක් පත්වී ගතවූයේ කෙටි කාලයක් බැවින් විශ්වාසභංගයක් ගෙන ඒම සුදුසු නොවන බවයි.එය අනුමත කළ අස්ගිරි නාහිමියන්ද රජයක් බලයට පත්ව සංවර්ධන කටයුතු ක‍්‍රියාත්මක කිරීමට කාලයක් ගතවන නිසා එවන් කාලයක් ලබාදීමටත් කලින් විශ්වාසභංගයක් ගෙනඒම වැදගත් නොවන බව පෙන්වාදුන්නේය.එසේම අදාළ විශ්වාසභංගයට පාර්ලිමේන්තු මන්ත‍්‍රීවරුන් විමසා බැලීමකින් තොරව අත්සන් තැබීම ගැන කනගාටුවන බවත්, “ඔළුවක් තියෙනවා නම් ඔහොම කරන්නේ නෑ” යනුවෙන් උන්වහන්සේ අවධාරණය කළේය.ඇතැම් මහජන නියෝජිතයන්ගේ කටයුතු නිසා ජනතාව අතර සාමය බිද වැටෙන බවද අස්ගිරි නාහිමියන් පෙන්වාදුන්නේය.ලබන පාර්ලිමේන්තු මැතිවරණයෙන් පසු එක්සත් ජාතික පක්ෂයත් ශ්‍රී ලංකා නිදහස් පක්ෂයත් එක්ව අවුරුදු 5ක් රට පාලනය කළ යුතු බවත්, ලබන සැප්තැම්බරයේදී එක්සත් ජාතීන්ගෙන් එල්ල වන යුද අපරාධ චෝදනාවට මුහුණදීමට සුදුසුම ක්‍රමය එය බවත්, ඇමතිවරයා කියා සිටියේය.මහ සංඝරත්නය හැමවිටම ප්‍රධාන පක්ෂ දෙකෙන් බලාපොරොත්තු වුයේ එම කටයුත්ත බවද ඇමතිවරයා පෙන්වාදුන්නේය.", "URL": "https://sinhala.adaderana.lk/news.php?nid=51871", "Category": null, "Parent URL": null}