{"Source": "Adaderana", "Timestamp": "July 19, 2016 08:32 am", "Headline": " සරසවි ගැටුම ගැන කණගාටුයි", "News Content": "යාපනය විශ්වවිද්‍යාලයේ ඇති වූ ගැටුම සම්බන්ධයෙන් තමා ඉතා කණගාටු වන බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ එවැනි ගැටුම් ඇති නොවන ලෙසට සියලු අධ්‍යාපන මධ්‍යස්ථාන නැවත සකස් කළ යුතු බවයි.මෙරට විශ්වවිද්‍යාල, වෘත්තීය පුහුණු මධ්‍යස්ථාන ඇතුළු සියලූ අධ්‍යාපන ආයතන සංහිඳියාවේ කේන්ද්‍රස්ථාන බවට පත්විය යුතු බවත්, පාසල් විෂ්‍ය නිර්දේශයට සංහිඳියාවේ පාඩම ඇතුළත් විය යුතු බවත් ජනාධිපති මෛත්‍රීපාල සිරිසේන මහතා සඳහන් කළේය.2015 ජනවාරි 8 වනදින මේ රටේ ජනතාව තමා ජනාධිපතිධූරය සඳහා තෝරාගනු ලැබුවේ තමා ඉදිරිපත් කළ ප්‍රතිපත්ති ප්‍රකාශය මත පදනම්ව බවත්, එම ප්‍රතිපත්ති ප්‍රකාශයේ සඳහන් සියලූ කරුණු ඉටුකිරීම වෙනුවෙන් කිසිඳු පැකිලීමකින් තොරව ක්‍රියාකරන බවත් ඒ මහතා පෙන්වා දෙයි.එමෙන්ම සිංහල, බෞද්ධ ජනතාවට මේ රටේ සතුටින් ජීවත් විය හැක්කේ මේ රටේ ජීවත්වන අනෙක් ජනකොටස් වල ගැටළු විසඳීමෙන් පමණක් බවත්, උතුරේ ජනතාවට ප්‍රශ්නයක් ඇති බව පිළිගැනීම ඒ ගැටළු විසදීමේ පළමු පියවර බව ද ජනාධිපතිවරයා ප්‍රකාශ කළේය.දකුණේ සිට ප්‍රවෘත්ති සාකච්ඡා තබමින් මාධ්‍ය වීරයන් බවට පත්ව සිටින පිරිසට පළමුව උතුරු නැගෙනහිරට පැමිණ එහි ජනතාවගේ ප්‍රශ්න වලට ඇහුම්කන් දෙන ලෙසද, ඔවුන්ගේ ගැටළු තේරුම් ගැනීමට උත්සාහ කරන ලෙසද ඉල්ලා සිටින බව ජනාධිපතිවරයා සඳහන් කළේය.එමෙන්ම නව ආණ්ඩුක්‍රම ව්‍යවස්ථාවක් නිර්මාණය කිරීම තුළින් උත්සාහ කරනු ලබන්නේ රට කඩන්නට නොව එකම රටේ බෙදී වෙන්වී සිටින පිරිස් එක්කොට එක රටක් ගොඩනගන්නට බවද ජනාධිපති සිරිසේන මහතා පෙන්වා දෙයි.", "URL": "https://sinhala.adaderana.lk/news.php?nid=62227", "Category": null, "Parent URL": null}