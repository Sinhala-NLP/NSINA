{"Source": "Adaderana", "Timestamp": "February 22, 2016 12:34 pm", "Headline": "ඉන්දු-ලංකා ධීවර ගැටළු සම්බන්ධයෙන් සාකච්ඡා ඉදිරියේදී", "News Content": "ඉන්දු - ශ්‍රී ලංකා ධීවර ගැටළු සම්බන්ධයෙන් දෙරටේ රජයන් අතර සිව් වන වටයේ සාකච්ඡා ප්‍රමාදයකින් තොරව ආරම්භ කළ යුතු බව ඉන්දීය ජාතික ධිවර සංසදය පවසයි.එහි සභාපති එම්. ඉලංගෝ උපුටා දක්වමින් හින්දු පුවත්පත මේ පිළිබඳ තොරතුරු වාර්තාකරු තිබේ.පසුගිය වසර දෙක තුළදී තමිල්නාඩු ධීවරයින්ගේ ගැටළු සම්බන්ධයෙන් ඉන්දීය මධ්‍යම රජයේ ක්‍රියාකාරීත්වය පිළිබඳව ද ජාතික ධීවර සංසදයේ විරෝධය එල්ල වී තිබේ.පසුගිය වසරේ පෙබරවාරි මාසයේ සිට ඉන්දීය ධීවරයින් විශාල පිරිසක් ශ්‍රි ලංකා බලධාරීන්ගේ අත්අඩංගුවට පත්ව ඇති බව එම්. ඉලංගෝ ප්‍රකාශ කර ඇත.ඔවුන්ගේ ධීවර යාත්‍රා 81 ක් ද ශ්‍රී ලංකා බලධාරින් භාරයට ගෙන තිබේ.මෙරට මුහුදු සීමාව උල්ලංඝනය කරන ඉන්දීය ධීවරයින් මුදා හැරිය ද ඔවුන්ගේ යාත්‍රා මුදා නොහරින බව ශ්‍රී ලංකා රජය පවසයි.කෙසේ වුවද ඉන්දීය විදේශ අමාත්‍ය සුෂ්මා ස්වරාජ් මහත්මියගේ ආරාධනයකට අනුව ලබන මාසයේදී ඉන්දියාව සමඟ ධිවර ගැටළු සම්බන්ධයෙන් සාකච්ඡා කරන බව අමාත්‍ය මහින්ද අමරවීර මහතා පසුගියදා ප්‍රකාශ කර තිබේ.මේ අතර ඉන්දියාව සහ ශ්‍රී ලංකාව අතර සමඟිය පැවතීම අත්‍යවශ්‍ය බව ළමා හා කාන්තා කටයුතු නියෝජ්‍ය අමාත්‍ය විජයකලා මහේෂ්වරන් මහත්මිය පවසයි.කච්චතිව් ශාන්ත අන්තෝනි දේව මංගල්‍යට එක්වෙමින් අමාත්‍යවරිය සඳහන් කළේ දෙරට අතර ධීවර ගැටළු පැවතිය ද සියළු දෙනා සහයෝගයෙන් ජීවත්විය යුතු බවයි.", "URL": "https://sinhala.adaderana.lk/news.php?nid=57484", "Category": null, "Parent URL": null}