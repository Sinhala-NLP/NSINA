{"Source": "Adaderana", "Timestamp": "December 8, 2016 05:33 pm", "Headline": " බැසිල්ට රට යන්න අවසරයි ", "News Content": "දිවි නැඟුම අරමුදල් නීති විරෝධී ආකාරයෙන් පරිහරණය කළ බවට චෝදනා එල්ල වී ඇති හිටපු ආර්ථික සංවර්ධන අමාත්‍ය බැසිල් රාජපක්ෂ සහ ආර්ථික සංවර්ධන අමාත්‍යංශයේ හිටපු ලේකම් වෛද්‍ය නිහාල් ජයතිලක යන මහත්වරුන්ට විදෙස් ගතවීම සඳහා මහාධිකරණයෙන් අවසර ලබාදී තිබේ.වෛද්‍ය ප්‍රතිකාර ලබාගැනීම සඳහා විදෙස් ගතවීමට අවසර ලබාදෙන ලෙස ඔවුන් අධිකරණයෙන් ඉල්ලීමක් කර තිබුණි.එම ඉල්ලීම පිළිගත් කොළඹ මහාධිකරණ විනිසුරු ඩී.එම්.කරුණාතිලක මහතා එක් අයෙකුට රුපියල් මිලියන 50ක සහතික ඇපයක් සහ රුපියල් මිලියන 50 බැගින් වූ ශරීර ඇප දෙකක් මත විදෙස් ගතවීම සඳහා අවසර ලබාදී තිබේ.එමෙන්ම විත්තිකරුවන් මාර්තු මස 15 වනදාට පෙර යළි ශ්‍රී ලංකාවට පැමිණිය යුතු බවටද මහාධිකරණ විනිසුරුවරයා නියෝග කළ බව අද දෙරණ අධිකරණ වාර්තාකරු පැවසුවේය.පසුගිය ජනාධිපතිවරණ සමයේදී දිවි නැඟුම අරමුදලෙන් රුපියල් මිලියන 2981ක මුදලක් දිවි නැඟුම ප්‍රතිලාභීන් අතර සෙවිලි තහඩු ලබාදීම සඳහා යොදාගැනීම තුළින් රජයේ මුදල් නීති විරෝධී ආකාරයට පරිහරණය කළ බවට චෝදනා කරමින් නීතිපතිවරයා විසින් බැසිල් රාජපක්ෂ මහතා ඇතුළු විත්තිකරුවන්ට එරෙහිව මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=66855", "Category": null, "Parent URL": null}