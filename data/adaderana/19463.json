{"Source": "Adaderana", "Timestamp": "October 20, 2011 08:28 am", "Headline": "සිසු සැරිය හා ගැමි සැරිය තවදුරටත් වර්ධනය කිරීමට අවධානය", "News Content": "මෙරට ක්‍රියාත්මක සිසු සැරිය සහ ගැමි සැරිය බස් ව්‍යාපෘතින් තවදුරටත් වර්ධනය කිරීමට ජාතික ගමනාගමන කොමිසන් සභාවේ අවධානය යොමු වී තිබේ. ශ්‍රී ලංකා ගමනාගමන මණ්ඩලයේ බස් රථ සහ පෞද්ගලික බස් රථ ඒකාබද්ධව මෙම සිසුසැරිය ව්‍යාපෘතිය ක්‍රියාත්මක වන අතර පෞද්ගලික බස් රථ පමණක් යොදා ගනිමින් ගැමි සැරිය ක්‍රියාත්මක වේ. සිසු සැරිය වැඩසටහන යටතේ බස් රථ 750 ක් පමණ මේ වන විටත් ධාවනය කෙරෙන බව ජාතික ගමනා ගමන කොමිසන් සභාවේ අධ්‍යක්ෂ සැලසුම් එච්.ඩබ්ලිව් විපුලසේන මහතා ප්‍රකාශ කළේය. මේ වසර තුළ එම බස් රථ සංඛ්‍යාව 900 දක්වා ඉහළ දැමීමට බලාපොරොත්තු වන බව විපුලසේන මහතා සඳහන් කළේය. විශේෂයෙන්ම උතුරු මැද පළාත තුළ ප්‍රදේශ කිහිපයකට ඉදිරියේ දී මෙම බස් රථ සේවාව හඳුන්වා දීමට නියමිතය. මේ අතර දැනට බස් රථ 15ක් පමණ ක්‍රියාත්මක ගැමි සැරිය බස් රථ සේවාවට ද මේ වසර අවසන්වීමට පෙර තවත් බස් රථ 60 ක් පමණ එක් කිරීමට බලාපොරොත්තු වන බව ජාතික ගමනාගමන කොමිසන් සභාව පවසයි. උතුරු මැද පළාත තුළ අදාළ බස් රථ ව්‍යාපෘතිය සඳහා මේ වන විටත් සාකච්ඡා ආරම්භ කර ඇති බව ජාතික ගමනාගමන කොමිසන් සභාවේ අධ්‍යක්ෂ සැලසුම් එච්.ඩබ්ලිව් විපුලසේන මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=19463", "Category": null, "Parent URL": null}