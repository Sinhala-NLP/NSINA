{"Source": "Adaderana", "Timestamp": "May 13, 2018 10:29 pm", "Headline": "ජාතිවාදයට අපි විරුද්ධයි-ජාතිවාදී ප්‍රශ්න ඇතිකරන කිසිම කෙනෙකුට රජයෙන් කිසිම සමාවක් නෑ", "News Content": "“පටු දේශපාලන වාසි බලාගෙන ජාතිවාදය අවුස්සන අය නිසා ඇතැම් පුද්ගලයන් ජාතිවාදී ප්‍රශ්න ඇතිකරනවා. අපි රජයක් ලෙස සිංහල බෞද්ධ ජාතිවාදයටත්, මුස්ලිම් ජාතිවාදයටත්, දෙමළ ජාතිවාදයටත් විරුද්ධයි.“යැයි ස්වදේශ කටයුතු අමාත්‍ය වජිර අබේවර්ධන මහතා පවසයි. වැඩිදුරටත් අදහස් දැක්වූ ඒ මහතා, මේ රටේ සිටිය යුත්තේ එකම ශ්‍රී ලාංකිකයන්. තම තමන්ගේ ආගම් ජාතීන් සංස්කෘතීන් විවිධත්වය ආරක්ෂා කරගත යුතුයි. නමුත් අනිත් ජාතීන්ට එරෙහිව කටයුතු කරනවානම් ඒ අයට කිසිම සමාවක් දෙන්නේ නැහැ. රජයක් ලෙස දැඩි දඬුවම් පමුණුවනවා. අපේ රටේ අවුරුදු දහස් ගණනක සිට විවිධ ජාතීන් එකිනෙකා හා බොහොම සමඟියෙන් ජීවත් වුණා. උඩරට රජුන්ගේ සේනාවේ මුස්ලිම් බල ඇණියක් හිටියා. දෙමළ හේවා පන්න හිටියා. අපිට විවිධ ආගම් විවිධ සංස්කෘතීන් තිබුණත් එකම රටක සමගියෙන් ජීවත් වුණා. යුරෝපයෙන් මේ රට නිදහස් කරගැනීමට මේ ජාතීන් සියල්ලේ ම නායකයන් එක්ව කටයුතු කළා. නමුත් දැන් පටු දේශපාලන වාසි බලාගෙන ඇතැම් පිරිස් මේ රටේ ජාතිවාදය අවුස්සනවා. අලුත්ගම ප්‍රදේශයේ ලොකු සිද්ධියක් ඇතිවුණා. ඉන් පස්සේ ගාල්ලේ මගේ ආසනයේ මුස්ලිම් හා සිංහල කොටස් අතර රිය අනතුරක් නිසා ප්‍රශ්නයක් ඇති වුණා. නමුත් අපි ඒ ප්‍රශ්නය ඉක්මණින් විසඳුවා. මහනුවරත් ඒ වගේම අනතුරක් නිසා සිදුවූ වැරදි අවබෝධකින් ගැටළුවක් ඇතිවුණා. මහනුවර වගේ ප්‍රදේශවල මේ වගේ කලබලයක් පාලනය කරන්න අමාරුයි. කඳු පල්ලම්, දුර්ග නිසා ආරක්ෂක අංශවලටත් මේවා පාලනය කිරීමේ අපහසුවක් තිබෙනවා. අපි දන්නවා මේ ඔක්කොම ජන කොටස් ගමක එකට ජීවත්වන විට සිංහල කෙනෙක් මුස්ලිම් කෙනෙකුට දෙමළ කෙනෙකුට ගහන්න පුළුවන්. දෙමළ කෙනෙක්, මුස්ලිම් කෙනෙක් සිංහල අයෙකුට පහර දෙන්න පුළුවන්. ඒවා ඇතැම් විට පෞද්ගලික ප්‍රශ්න. නමුත් ජාතිවාදය අවුස්සන අය මේවා ලොකු ප්‍රශ්න බවට පත් කරනවා. සමාජ මාධ්‍යවලින් මේ ගැන වැරදි ප්‍රචාර කරනවා. අනිත්මේ දී වෙන්නේ රටේම ගිනි අවුළුවන්න උත්සාහ ගැනීම. ජාතිවාදී හැඟීම් වැපිරවීම නිසා අපේ මිනිස්සු එකිනෙක ජාතීන් දිහා බලන්නේ සැකයෙන්. අපේ රජයෙන් මේ ජාතිවාදීන්ට කිසිම සමාවක් දෙන්නේ නැහැ. මුස්ලිම් ජාතිවාදයටත්, සිංහල ජාතිවාදයටත්, දෙමළ ජාතිවාදයටත් අපි විරුද්ධයි. කිසිම ජාතිවාදයකට ඉඩ දෙන්නේ නැහැ. දැන් නීති සම්පාදනය කරලා තියෙනවා ජාතිවාදී ප්‍රශ්න ඇතිකරන අයට කිසිම සමාවක් නැහැ. ජාතිවාදී ප්‍රශ්නවලට අත්අඩංගුවට ගන්න අයට ඇප ගන්න පහසු නැහැ. සමහරු අත්අඩංගුවට පත්වුණාම කියනවා අපි පාර අයිනේ ඉදිද්දී පොලීසියෙන් අල්ලන් ගියා කියලා. රටේ ප්‍රශ්නයක් තියෙන වෙලාවට ගෙදරට වෙලා ඉන්න ඕන. පාරට ඇවිත් හරියන්නේ නැහැ. මේවා අපේ අය තේරුම්ගත යුතුයි. තවත් දෙයක් කියන්න තියෙනවා. මේ ප්‍රශ්න ඇති කිරීමෙන් අපිට රජයක් ලෙස විශාල පාඩුවක් සිදුවෙනවා. අද මේ සුළු පිරිසක් කරපු වැරදි ක්‍රියාවක් නිසා රජයට සිදුවෙලා තිබෙනවා ඔබට මුදල් ගෙවන්න. මේ මුදල් වැය කරන්නේ මේ රටේ අහිංසක ජනතාවට සෙත සලසන්න තියෙන මුදල්වලින්. මෙතන ඉන්න අද මේ වන්දි මුදල් ලබාගන්නා ඔබත් මේ ගැටුමට කිසිම සම්බන්ධයක් නැතිව ඇති. නමුත් සුළු පිරිසක් කරපු හානිවලින් පීඩා වින්දේ ඔබ. වන්දි ගෙවන්න රටේම ජනතාවගේ සල්ලිවලින්. මේවා අපි නැවැත්විය යුතුයි. අපි ඉල්ලා සිටිනවා මෙවැනි ගැටළුවලට කිසිම දායකත්වයක් දක්වන්න එපා. ඒවාට මැදිවෙන්නත් එපා. එවැනි ගැටළුවක් ඇතිවන බවක් ඔබට දැනෙනවානම් වහාම රජයේ වගකිව යුතු නිලධාරීන් දැනුම්වත් කරන්න. එමගින් අපිට පුළුවන් ඉදිරියේ දී මේ වගේ සිද්ධි වළක්වා ගන්න. \"", "URL": "https://sinhala.adaderana.lk/news.php?nid=89046", "Category": null, "Parent URL": null}