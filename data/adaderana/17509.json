{"Source": "Adaderana", "Timestamp": "July 19, 2011 06:21 pm", "Headline": " හැමෝම කියන දේ අහන්න සූදානම්", "News Content": "හැමෝම කියන දේ අහන්න තමන් සූදානම් බව ජනාධිපති මහින්ද රාජපක්ෂ මහතා පවසයි. ඒත් සමහරුන් තමන් ළඟට ඇවිත් අහන්නේ දහතුන පිළිබඳ පමණක් බව ජනාධිපතිවරයා කියා සිටියේ අද(19) කෝපායි හි තමිල්ලෙයි විද්‍යාලයේ පැවති ජන හමුවකට සහභාගී වෙමිනි. තමන්ට ඡන්දය ප්‍රකාශ නොකළහොත් එකී ප්‍රදේශවලට සේවය කරන්නේ කුමකටදැයි සාමාන්‍ය මතයක් නිර්මාණය වී තිබෙන බවද ජනාධිපතිවරයා සිහිපත් කළේය. එසේ වුවද තමන් මේ රටේ සියලුම දෙනාගේ ජනාධිපති බවත්,රටේ සියලුම දෙනා සම්බන්ධයෙන් තමන්ට වගකීමක් පවත්නා බවත් ඔහු පෙන්වාදුන්නේය. ඩග්ලස් දේවානන්ද මහතා තමන් ළඟට පැමිණ ඉල්ලා සිටින්නේ උතුරු ප්‍රදේශයේ ජනතාවගේ සැබෑ ප්‍රශ්න විසඳන ලෙස මිස වෙනත් දේ නොවන බව හෙතෙම සඳහන් කළේය. පටු ලෙස සිතන,පටු ලෙස සිතා වැඩ කරන,පටු වුවමනාවන් වෙනුවෙන් මේ රට කැබලිවලට කඩන්නට තමන් කිසි විටෙකත් ඉඩ නොතබන බවත්,අප සියලුදෙනාගේම මේ රට එකාවන්ව ගොඩනැඟීමට එක්වන ලෙසත් ඔහු ඉල්ලා සිටියේය. ඌව පළාත් සභාවේ විමධ්‍යගත අරමුදලෙන් රුපියල් මිලියන 8.3 ක පිරිවැයක් දරමින් යුද හමුදා ඉංජිනේරු රෙජිමේන්තුව විසින් තමිල්ලෙයි විද්‍යාලයේ ස්ථාපිත කරන ලද නව ගොඩනැගිල්ල විවෘත කිරීමෙන් අනතුරුව පැවති ජනහමුවේදී ජනාධිපතිවරයා මෙම අදහස් පළ කළේය.", "URL": "https://sinhala.adaderana.lk/news.php?nid=17509", "Category": null, "Parent URL": null}