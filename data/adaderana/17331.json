{"Source": "Adaderana", "Timestamp": "July 11, 2011 12:26 pm", "Headline": "වව්නියාව රැඳවියන් 5 දෙනෙක් උපවාසයක් අරඹයි", "News Content": "වව්නියාව බන්ධනාගාරයේ රැඳවියන් පස්දෙනෙකු අද(11) පෙරවරුවේ සිට උපවාසයක් ආරම්භ කර ඇති බව දෙමළ ජාතික සන්ධාන පාර්ලිමේන්තු මන්ත්‍රී අරියනේද්‍රන් මහතා පවසයි. ත්‍රස්තවාදී මර්දන පනත යටතේ අත්අඩංගුවට ගෙන ඇති මෙම පිරිස කිසිදු විමර්ශනයක් නොමැතිව දිගු කාලයක් මෙලෙස රඳවාගෙන සිටින බව ඔවුන් විසින් තමන් වෙත දැනුම් දුන් බව ඔහු සඳහන් කරයි. හැකි ඉක්මනින් විමර්ශන පවත්වා අවශ්‍ය ක්‍රියා මාර්ග ගන්නා ලෙස හෝ එසේත් නැත්නම් තමන් නිදහස් කරන මෙන් ඉල්ලා මෙම උපවාසය ආරම්භ කර ඇති බව ද ඔහු අද දෙරණ වෙත පැවසීය. අවස්ථා කිහිපයකදීම මෙම රැඳවියන් විසින් මේ සම්බන්ධව අදාළ බලධාරීන් වෙත දැනුම් දී ඇති නමුත් කිසිදු පියවරක් ගෙන නොමැති බවට ඔවුන් තමන් වෙත දැනුම් දුන් බව ද අරියනේද්‍රන් මහතා කියා සිටියේය. අවශ්‍ය පියවර ගන්නා තුරු මෙම රැඳවියන් පස්දෙනා උපවාසයේ නිරතව සිටින බව ද සඳහන්ය. මෙම කරුණ සම්බන්ධව ජනාධිපතිවරයාගේ අවධානය යොමුකිරීමට බලාපොරොත්තු වන බව ද දෙමළ ජාතික සන්ධාන පාර්ලිමේන්තු මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=17331", "Category": null, "Parent URL": null}