{"Source": "Adaderana", "Timestamp": "April 21, 2013 08:12 am", "Headline": "කම්කරුවන් 520ක් ඉල්ලා උද්ඝෝෂණයේ", "News Content": "වතු කම්කරුවන් පිරිසක් අද (21) පෙරවරුවේ විරෝධතා ව්‍යාපාරයක නිරත වීමට තීරණය කර තිබේ. වැවිලි කර්මාන්ත වෘත්තීය සමිති සම්මේලනය මෙහෙයවීමෙන් මෙම විරෝධතාව සංවිධානය කරන බව සඳහන්ය. ලංකා කම්කරු කොංග්‍රසය සහ තවත් කම්කරු සංවිධානයක් වතු හිමියන් සමග එළඹ ඇති ගිවිසුමට විරෝධය පළ කිරීමේ අරමුණින් මෙම විරෝධතාව පවත්වන බව වැවිලි කර්මාන්ත වෘත්තීය සමිති සම්මේලනයේ සභාපති මනෝ ගනේෂන් මහතා පවසයි. ලංකා කම්කරු කොංග්‍රසය වතු හිමියන් සමග එක්ව ඇතිකරගත් ගිවිසුමට අනුව වතු කම්කරුවෙකුගේ මූලික වැටුප රුපියල් 450 ක් වන බව ඔහු කියයි. වතු කම්කරු මූලික වැටුප රුපියල් 520ක් දක්වා ඉහළ නංවන ලෙස බලකරමින් අද (21) මෙම උද්ඝෝෂණය පවත්වන බව මනෝ ගනේෂන් මහතා කියා සිටියි. මෙම විරෝධතාවට වෘත්තීය සංගම් 16 ක නියෝජිතයින් සහභාගි වන බව ඔහු පවසයි.", "URL": "https://sinhala.adaderana.lk/news.php?nid=33432", "Category": null, "Parent URL": null}