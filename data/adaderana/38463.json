{"Source": "Adaderana", "Timestamp": "October 29, 2013 11:45 am", "Headline": "ව්‍යාපාරිකයා ඝාතනය කළ 2ට මරණ දඬුවම", "News Content": "ව්‍යාපාරිකයෙකු ඝාතනය කිරීම සම්බන්ධයෙන් වැරදිකරුවන් වූ පුද්ගලයින් දෙදෙනෙකුට මරණ දණ්ඩණය නියම වී තිබේ. කෑගල්ල පළාත්බද මහධිකරණ විනිසුරු මේනකා විරේසුන්දර මෙනවිය විසින් මෙලෙස අදාළ නඩුව අද(29) කැඳවූ අවස්ථාවේදී මරණීය දඬුවම නියම කරන ලදී. 2004 වර්ෂයේදී රුවන්වැල්ල පොලිස් වසමේ කණ්නන්තොට ප්‍රදේශයේදී ව්‍යාපාරිකයෙකුගේ වස්තුව කොල්ලකෑමට පැමිණ ඉන් අනතුරුව ඔහුව වෙඩි තබා ඝාතනය කිරීම සම්බන්ධයෙන් පුද්ගලයින් සිව් දෙනෙකුට චෝදනා එල්ල වී තිබුණි. ඒ අනුව රුවන්වැල්ල පොලීසිය විසින් ඉදිරිපත් කරන ලද විත්තිකරුවන් සිව් දෙනාගෙන් තුන් වන සහ හතර වන විත්තිකරවන් දෙදෙනා ඊට වැරදිකරුවන් බව අද අධිකරණයේදී ඔප්පු වී තිබේ. මෙලෙස මරණීය දඬුවම නියම වී ඇත්තේ පොළොන්නරුව සහ මැදිරිගිරිය ප්‍රදේශවල පදිංචි වයස අවුරුදු 42 සහ 47 වන පුද්ගලයින් දෙදෙනෙකුට බව වාර්තා වෙයි.", "URL": "https://sinhala.adaderana.lk/news.php?nid=38463", "Category": null, "Parent URL": null}