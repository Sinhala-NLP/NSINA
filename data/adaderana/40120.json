{"Source": "Adaderana", "Timestamp": "January 6, 2014 07:47 am", "Headline": " පැයට කි.මි 80 ක සුළං වේගයක්", "News Content": "මුලතිව් මධ්‍යයට ආසන්නව පීඩන අවපාතය තවදුරටත් පවතින බවත්,මේ නිසා දිවයිනේ උතුරු කොටසේ සහ දිවයිනට උතුරු දෙසින් වන මුහුදු ප්‍රදේශ වල පැ.කි.මී. 80ක පමණ වේගයෙන් සුළං හමන බවත් ආපදා කළමනාකරණ මධ්‍යස්ථානය පවසයි. උතුරු පළාතේ සහ මන්නාරම සිට කන්කසන්තුරේ හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශ වල නිරන්තර වැසි ඇති වන අතර උතුරුමැද, වයඹ සහ නැගෙනහිර පළාත් වලට ද වැසි පැතිර යා හැකි බව කාලගුණ විද්‍යා දෙපාර්තමේන්තුව කියයි. ඉහත සඳහන් මුහුදු ප්‍රදේශ ඉතා රළු සහ අනතුරුදායක වන අතර එම වෙරළ ආසන්නව උස් රළ ඇතිවිය හැකි බැවින් ඒ පිලිබදව වඩා සැලකිලිමත් වන ලෙස වෙරළ අශ්‍රිතව සිටින ජනතාවගෙන් එම දෙපාර්තමේන්තු‍ව කාරුණිකව ඉල්ලා සිටී. දිවයිනේ සෙසු ප්‍රදේශ හරහාත් විටින් විට තරමක තද සුළං තවදුරටත් බලාපොරොත්තුවේ. අපරභාගයේ දී සහ රාත්‍රී කාලයේ දී සබරගමුව, මධ්‍යම සහ ඌව පළාත්වලත් තැනින් තැන ගිගුරුම් සහිත වැසි වර්ධනය විය හැකි බවද කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=40120", "Category": null, "Parent URL": null}