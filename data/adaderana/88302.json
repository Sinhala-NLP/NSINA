{"Source": "Adaderana", "Timestamp": "April 30, 2018 07:33 pm", "Headline": "දන්සල් 56ක සංවිධායකයින්ට පී.එච්.අයි.ලා ගෙන් අවවාද", "News Content": "වෙසක් දිනය තුළ පුත්තලම දිස්ත්‍රික්කයේ පවත්වා ගෙන ගිය දන්සැල් 265 ක් පරීක්ෂා කිරීමට මහජන සෞඛ්‍ය පරීක්ෂකවරුන් සමත්වී ඇත. වෙසක් දිනයේ සහ අද පසු දින දන්සැල් 295 ක් පවත්වන බව සංවිධායකයින් විසින් ඒ ඒ ප්‍රදේශවල පළාත් පාලන ආයතන වෙත දැණුම් දී ලියාපදිංචිවී ඇත. ඉන් 93 ක් බත් දන්සැල් වන අතර ඉතිරි 202 සිසිල් පැන් සහ වෙනත් දන්සැල්ය. වෙසක් දිනය තුළ පමණක් පරීක්ෂා කළ දන්සැල් අතරින් බොහෝමයක් ලියාපදිංචි කර පෙර උපදෙස් ලබා තිබූ ඒවා බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ පුත්තලම දිස්ත්‍රික්කයේ සභාපති සාගර සමරසිංහ මහතා පැවසීය. පරීක්ෂා කරන ලද දන්සැල් අතරින් 56 කට සංවිධායකයින්ට අවවාද කර ඇති මහජන සෞඛ්‍ය පරීක්ෂකවරුන් ඉන් දන්සැල් 03ක සංවිධායකයින්ට දැඩි ලෙස අවවාද කර ඇත. මෙසේ දැඩි ලෙස අවවාද කර ඇති දන්සැල් පවත්වන බවට පළාත් පාලන ආයතන වෙත දැණුම් දී ලියා පදිංචිවීමක් කර නොතිබුණු ඒවා වීම විශේෂත්වයකි. අවවාද කර ඇති දන්සැල් බොහෝමයක් සිසිල් බීම දන්සැල්ය. මාළු, අයිස් භාවිතා කරමින් සිසිල් බීම සකස් කිරීම,ඇල්මේනියම් ඇතුළු නුසුදු භාජනවල ආහාර ඇසිරීම,ආහාර සකස් කරන පිරිස් නියමිත සෞඛ්‍ය රීති භාවිතා නොකිරීම අවවාද කිරීම්වලට ලක් වීමට හේතු වී ඇත. කෙසේ වෙතත් අවවාද කර අඩුපාඩු සකස් කර ගැනීමෙන් අනතුරුව එම දන්සැල් සාමාන්‍ය ආකාරයට පවත්වා ගෙන ගොස් ඇත. වෙසක් දිනයේ වන්දනාවේ යන බැතිමතුන්ගේ ආරක්ෂාව තහවුරු කිරීම සඳහා දන්සැල් පැවැත්වීමට පෙර පූර්ව උපදෙස් ලබා දීමට කටයුතු කළ බවත් ඉදිරි පොසොන් සමයේද මේ ආකාරයටම දන්සැල් ලියාපදිංචි කිරීමත්,පූර්ව උපදෙස් ලබා දීම සහ පරීක්ෂා කිරීමක් සිදු කරන බවත් ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ පුත්තලම දිස්ත්‍රික්කයේ සභාපති සාගර සමරසිංහ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=88302", "Category": null, "Parent URL": null}