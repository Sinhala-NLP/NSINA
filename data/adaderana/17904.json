{"Source": "Adaderana", "Timestamp": "August 7, 2011 11:15 am", "Headline": "බාහිර උපාධියට වැඩි සැලකිල්ලක්", "News Content": "ලබන වසරේ සිට විශ්ව විද්‍යාල බාහිර පාඨමාලාවල ගුණාත්මක භාවය පිළිබඳව වැඩි සැලකිල්ලක් දක්වන බව විශ්ව විද්‍යාල ප්‍රතිපාදන කොමිසන් සභාව පවසයි. ඒ සඳහා සෑම විශ්ව විද්‍යාලයකටම අදාළ කොන්දේසි මේ වන විටත් දැනුම් දී ඇති බව ඔවුන් සඳහන් කරයි. ඉදිරියේ දී එම කොන්දේසි වලට අනූව සියලුම විශ්ව විද්‍යාලවල බාහිර පාඨමාලා සිදුකළ යුතු බව විශ්ව විද්‍යාල ප්‍රතිපාදන කොමිසන් සභාවේ සභාපති මහාචාර්ය ගාමිණි සමරනායක මහතා ප්‍රකාශ කළේය. විශ්ව විද්‍යාල තුළින් ලබාදෙන බාහිර උපාධිවල ප්‍රමිතිය ඉහළ දැමීමේ අරමුණින් මෙම නව ක්‍රමවේදය හඳුන්වා දෙන බව සමරනායක මහතා සඳහන් කළේය. ඒ අනූව අභ්‍යන්තර විශ්ව විද්‍යාල සිසුන් ලබා ගන්නා උපාධිය හා සමාන ප්‍රමිතියකින් යුතුව බාහිර උපාධිය ද පිරිනැමීම සිදුකරන බව මහාචාර්ය ගාමිණි සමරනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17904", "Category": null, "Parent URL": null}