{"Source": "Adaderana", "Timestamp": "August 16, 2018 04:50 pm", "Headline": "කොළඹ-තලෛමන්නාරම දුම්රිය හෙට සිට මැදවච්චියේ නවතියි", "News Content": "කොළඹ සිට තලෛයිමන්නාරම දක්වා ධාවනය වන දුම්රිය හෙට(16) සිට මාස 3ක කාලයක් දක්වා මැදවච්චියට පමණක් සීමා වන බව අතිරේක සාමාන්‍ය අධිකාරී විජය සමරසිංහ මහතා පවසයි. ඒ අනුව නොවැම්බර් මස 16 වන දින තෙක් දුම්රිය ගමනය මැදවච්චියට සීමා වෙනු ඇත. කොළඹ - කොටුවේ සිට දුම්රිය වාර 3ක් දිනකට ක්‍රියාත්මක වන බවත් ඒ සියල්ල මෙලෙස ධාවනය වන බවත් විජය සමරසිංහ මහතා පවසයි. මන්නාරම 305-307 යන මාර්ග කණු ආසන්නයේ ඇති විශාල පාලමක සිදු කරනු ලබන අලුත් වැඩියා කටයුත්තක් හේතුවෙන් මෙලෙස දුම්රිය ගමනය සීමා කර තිබේ. කෙසේ වෙතත් මැදවච්චියේ සිට තලෛමන්නාරම දක්වා විශේෂ බස් රථ සේවයක් හෙට දින ආරම්භ කරන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=94511", "Category": null, "Parent URL": null}