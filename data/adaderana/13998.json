{"Source": "Adaderana", "Timestamp": "February 5, 2011 11:45 am", "Headline": "ගංවතුර ‍අවදානම් සහිත ප්‍රදේශ වලට සහන කණ්ඩායම් 40 ක් ", "News Content": "ගංවතුර ‍අවදානම් තත්ත්වයන් පවතින ප්‍රදේශ වලට සහන කණ්ඩායම් 40 ක් පමණ මේ වන විට යොදවා ඇතැයි නාවික හමුදාව පවසයි. ත්‍රිකුණාමලය, මඩකළපුව, අනුරාධපුරය, පොළොන්නරුව යන ප්‍රදේශවලට මෙම සහන කණ්ඩායම් පිටත් කර යවා ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. තව ද කිසියම් අවදානම් තත්ත්වයක් ඇතිවුවහොත් ඊට පෙර සූදානමක් ලෙස තවත් අමතර සේවා කණ්ඩායම් එම ප්‍රදේශවල නාවික හමුදා කඳවුරුවල ස්ථාන ගතකර ඇති බව ද ඔහු වැඩිදුරටත් කියා සිටියේය. පසුගිය 3 වැනිදා බෝට්ටුවක් පෙරලීමෙන් අතුරුදන් වූ නාවික භටයා ඇතුළු සෙසු පුද්ගලයින් සිව්දෙනා මේ වනතෙක් සොයාගැනීමට නොහැකි වු බව ද ‍කමාන්ඩර් කෝසල වර්ණකුලසූරිය මහතා පැවසුවේය.", "URL": "https://sinhala.adaderana.lk/news.php?nid=13998", "Category": null, "Parent URL": null}