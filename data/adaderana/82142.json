{"Source": "Adaderana", "Timestamp": "December 27, 2017 01:13 pm", "Headline": "මාස 11 න් අල්ලස් ගත්ත 48 ක් අත්අඩංගුවට ", "News Content": "‍මෙම වසරේ ගත වූ මාස 11ක කාලය තුළ අල්ලස් පැමිණිලි සම්බන්ධයෙන් පුද්ගලයින් 48 දෙනෙකු අත්අඩංගුවට ගෙන ඇති බව අල්ලස් හෝ දූෂණ විමර්ශන කොමිසම පවසයි. මෙම කාලය තුළ අල්ලස් හෝ දුෂණ සම්බන්ධ පැමිණිලි 2470ක් ලැබි ඇති අතර ඉන් පැමිණිලි 1462ක් විමර්ශන සදහා සුදුසු බවට කොමිසම විසින් නිර්දේශ කර තිබේ. පැමිණිලි 649ක් අල්ලස් පනතට අනුකූල නොවන බවට කොමිසම විසින් නිර්දේශ කර ඇති අතර විමර්ශනය සිදුකළ පැමිණිලිවලින් අල්ලස් සම්බන්ධව පැමිණිලි 382ක් සහ දූෂණ සම්බන්ධ පැමිණිලි 839ක් ලැබී ඇති බව කොමිසම සඳහන් කළේය. ඒ අනුව වැටලීම් 74ක් සිදුකර ඇති අතර ඉන් 38ක් සාර්ථක වැටලීම් බව ද එම කොමිසම පැවසීය. ජනවාරි මස පළමු වැනිදා සිට නොවැම්බර් මස 30 වැනිදා දක්වා අල්ලස් හෝ දූෂණ සම්බන්ධ නඩු 70ක් මහේස්ත්‍රාත් හා මහාධිකරණවල විභාග වන අතර ඉන් නඩු 32ක් මහේස්ත්‍රාත් අධිකරණයේත් නඩු 38 මහාධිකරණයේත් විභාග වේ. දූෂණ සම්බන්ධයෙන් හිටපු ප්‍රවාහන අමාත්‍යවරයෙකුට එරෙහිව හිටපු ජනමාධ්‍ය අමාත්‍යවරයෙකුට එරෙහිව, ගුවන් සේවා සමාගමේ හිටපු සභාපතිවරයෙකුට එරෙහිව ද මෙම නඩු විභාග වන බව සඳහන්ය. මීට අමතරව රාජ්‍ය මාධ්‍ය ආයතන හිටපු ප්‍රධානීන් දෙදෙනෙකුට එරෙහිව, දිසාවිනිසුරුවරයෙකුට එරෙහි විදුහල්පතිවරයෙකුට එරෙහිව ඇතුළු තවත් රාජ්‍ය නිලධාරීන් කිහිපදෙනෙකුට එරෙහිව මහේස්ත්‍රාත් සහ මහාධිකරණවල මෙම නඩු විභාග වන බව අල්ලස් හෝ දූෂණ විමර්ශන කොමිසම සදහන් කළේය.", "URL": "https://sinhala.adaderana.lk/news.php?nid=82142", "Category": null, "Parent URL": null}