{"Source": "Adaderana", "Timestamp": "August 21, 2016 09:36 pm", "Headline": "  දිඹුල පොලීසියට තොණ්ඩමන්ගෙන් දෝෂාරෝපණ", "News Content": "නුවරඑළිය දිස්ති‍්‍රක් පාර්ලිමේන්තු මන්තී‍්‍ර අරුමුගම් තොණ්ඩමන් මහතා ඇතුළු පිරිසක් දිඹුල පොලිස් ස්ථානය වෙත ගොස් එහි නිලධාරීන්ට දෝෂාරෝපණය කිරීමේ සිද්ධියක් සම්බන්ධයෙන් තොරතුරු වාර්තා වී තිබේ.ඒ පිළිබඳව වැඩිදුරටත් කළ සොයා බැලීමකදී හෙළි වුයේ ඊයේ (20) පස්වරුවේ තොණ්ඩමන් මන්තී‍්‍රවරයා සහ ලංකා කම්කරු කොංග‍්‍රසයේ මධ්‍යම පළාත් සභා මන්තී‍්‍රවරුන් කිහිප දෙනෙකු එලෙස දිඹුල පොලිස් ස්ථානය වෙත ගොස් ඇති බවයි.දමිළ ප‍්‍රගතිශීලි සන්ධානය විසින් කොටගල නගරයේ කෝවිල අසල සවිකර තිබු විශාල පක්ෂ ප‍්‍රවර්ධන පුවරුවක් කපා විනාශ කිරීම සම්බන්ධයෙන් අදාළ හින්දු කෝවිලේ ප‍්‍රධාන පූජකවරයාට එරෙහිව දිඹුල පොලිස් ස්ථානය වෙත පැමිණිල්ලක් ලැබී තිබුණි.එය විභාග කිරීමට පැමිණෙන ලෙස පොලිස් නිලධාරීන් අදාළ පූජකයාට අවස්ථා කිහිපයකදී දැනුම් දී තිබේ. එම පුජකවරයා විසින් තමන්ව පොලීසිය වෙත කැදවා ඇති බව තොණ්ඩමන් මහතා වෙත දැනුම් දිමෙන් අනතුරුව තොණ්ඩමන් මහතා දිඹුල පොලීසිය වෙත ගොස් ඇති බව වාර්තා වෙයි.ඔහු දිඹුල පොලීසියේ ප‍්‍රධාන ගේට්ටුව වෙත ගොස් පළාත් සභා මන්ත්‍රීවරුන් පොලිස් ස්ථානය වෙත යවා පොලිස් ස්ථානාධිපතිවරයාට ගේට්ටුව අසලට පැමිණෙන ලෙස දැනුම් දී තිබේ.ඒ අවස්ථාවේදී දිඹුල පොලිස් ස්ථානාධිපතිවරයා නුවරඑළිය ජ්‍යේෂ්ඨ පොලිස් අධිකාරීවරයාගේ සාකච්ජාවකට සහභාගී වී සිටීම හේතුවෙන් පොලිස් අධිකාරීවරයාගේ නියෝගයක් මත, තලවාකැලේ පොලිස් ස්ථානයේ උප පොලිස් පරීක්‍ෂකවරයෙකු වහාම දිඹුල පොලීසිය වෙත යොමුකර ඇති බව වාර්තා වෙයි. එහිදී තොණ්ඩමන් මන්තී‍්‍රවරයා පවසා ඇත්තේ ඕනෑම ජාතියක පූජකවරයෙකුට එරෙහිව පැමිණිල්ලක් ලද විගස එය විභාග කිරීම සඳහා අදාළ පුජකවරුන්ට පොලිස් ස්ථානය වෙත පැමිණ ප‍්‍රකාශ ලබා දෙන ලෙස ඉල්ලීම සදාචාර නොවන බවයි. එමෙන්ම රටේ අගමැතිවරයාට එරෙහිව හෝ ප්‍රභූවරයෙකුට එරෙහිව පැමිණිල්ලක් ලදහොත් ඔවුන් පොලීසිය වෙත කැඳවා ප‍්‍රකාශ සටහන් කර ගන්නේද යන්න තොණ්ඩමන් මහතා පොලිස් නිලධාරීන්ගෙන් ප‍්‍රශ්න කර තිබේ. ඒ වෙනුවට පොලිස් නිලධාරීන් අදාළ පූජකවරයා හමුවට ගොස් පැමිණිල්ල සම්බන්ධයෙන් විමර්ශන සිදුකළ යුතු බව ඔහු ප‍්‍රකාශ කර ඇත.කෙසේවෙතත් ඉන් අනතුරුව දිඹුල පොලිස් ස්ථානයේ නිලධාරීන් තොණ්ඩමන් මන්තී‍්‍රවරයාගෙන් අදාළ සිද්ධිය පිළිබඳ සමාව ඉල්ලා ඇති බවද වාර්තා වෙයි. එමෙන්ම පැමිණිල්ල ලැබී ඇති පූජකවරයා වෙත ගොස් ප‍්‍රකාශයක් ලබාගන්නා බවටද පොලිස් නිලධාරීන් පොරොන්දු වී ඇති බව සඳහන්ය.", "URL": "https://sinhala.adaderana.lk/news.php?nid=63319", "Category": null, "Parent URL": null}