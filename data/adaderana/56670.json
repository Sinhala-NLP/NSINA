{"Source": "Adaderana", "Timestamp": "January 26, 2016 05:14 pm", "Headline": "දරුවන්ට ක්‍රීඩාව අනිවාර්ය කරනවා", "News Content": "පාසල් දරුවන් කවර හෝ ක්‍රීඩාවක නිරත වීම අනිවාර්ය කිරීමට පියවර ගන්නා බව අධ්‍යාපන අමාත්‍ය අකිල විරාජ් කාරියවසම් මහතා පවසයි.දරුවන්ගේ කායික හා මානසික සෞඛ්‍ය නගාසිටුවීමට අධ්‍යාපන අමාත්‍යංශය හරහා පියවර ගන්නා බව අමාත්‍යවරයා සඳහන් කළේය.සීඝ්‍රයෙන් ඉහළ යමින් පවතින බෝ නොවන රෝග පාලනය කර නිරෝගී දරු පරපුරක් ගොඩනැගීමේ අරමුණින් ක්‍රියාත්මක කර ඇති ක්‍රිඩා හා ශරීර සුවතා ප්‍රවර්ධන ජාතික සතියේ අද(26) දින පැවති වැඩසටහනට එක්වෙමින් අකිල විරාජ් කාරියවසම් අමාත්‍යවරයා මෙම අදහස් පළ කර තිබේ. ක්‍රීඩා හා ශරීර සුවතා ප්‍රවර්ධන ජාතික සතියේ දෙවන දිනය වන අද දිනය අධ්‍යාපන, උසස් අධ්‍යාපන හා මහාමාර්ග, යෞවන හා වනිතා කටයුතු ක්‍රීඩා හා ශරීර සුවතා ප්‍රවර්ධන දිනය ලෙස නම් කර තිබේ.ඒ යටතේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ සිරිමාවෝ බණ්ඩාරනායක විද්‍යාලයේ දී පැවති ප්‍රවර්ධන වැඩසටහන සඳහා අධ්‍යාපන අමාත්‍ය අකිල විරාජ් කාරියවසම් මහතා සහ ක්‍රීඩා අමාත්‍ය දයාසිරි ජයසේකර මහතා ඇතුළු පිරිසක් සහභාගී වුණි.", "URL": "https://sinhala.adaderana.lk/news.php?nid=56670", "Category": null, "Parent URL": null}