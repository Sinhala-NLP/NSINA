{"Source": "Adaderana", "Timestamp": "February 19, 2013 10:55 pm", "Headline": "අසිතට ආපසු එන්නැයි ලිඛිත දැනුම්දීමක්", "News Content": "ඉතාලියේ ශ‍්‍රී ලංකා තානාපති අසිත පෙරේරා මහතා වහාම ක‍්‍රියාත්මක වන පරිදි යළි මෙරටට කැඳවා තිබේ. ඊට අදාළ ලිපිය ඔහු වෙත යවා ඇති බව ශ‍්‍රී ලංකා විදේශ සේවා කටයුතු අමාත්‍යංශයේ විශ්වාස කටයුතු ආරංචි මාර්ග අද දෙරණට අනාවරණය කළේය. අසිත පෙරේරා මහතාගේ අසතුටුදායක ක‍්‍රියාකළාපය මෙලෙස ඔහු යළි කැඳවීමට හේතු වූ බව එම ආරංචි මාර්ග පවසයි. ඉතාලියේ පිහිටි ශ‍්‍රී ලංකා තානාපති කාර්යාලයෙන් මහජන සේවා නිසි පරිදි ඉටු නොවන බැවින් ඉතාලියේ ශ‍්‍රී ලංකා තානාපති අසිත පෙරේරා මහතා නැවත මෙරටට ගෙන්නවා ගන්නා ලෙස බල කරමින් එරට වෙසෙන ශ‍්‍රී ලාංකිකයින් ඊයේ (17) තානාපති කාර්යාලය ඉදිරිපිට උද්ඝෝෂණයක ද නිරත විණි. ඒ අනුව අද දින ඔහු යළි කැඳවීමට තීරණය කර තිබේ.", "URL": "https://sinhala.adaderana.lk/news.php?nid=31775", "Category": null, "Parent URL": null}