{"Source": "Adaderana", "Timestamp": "May 24, 2019 11:20 am", "Headline": "ප්‍රාදේශීය සභා මන්ත්‍රීවරයෙකුගේ නිවසට මැර ප්‍රහාරයක්-CCTV දර්ශන සහිතයි", "News Content": "හෝමාගම ප්‍රාදේශීය සභාවේ පොදුජන පෙරමුණේ මන්ත්‍රී කමල් චන්දන මහතාගේ ගොඩගම, තරංගා පෙදෙසෙහි පිහිටි දෙමහල් නිවසට කඩු පොලුවලින් පහරදී කිසියම් පුද්ගලයින් පිරිසක් විසින් දැඩි ලෙස හානි සිදු කර පලා ගොස් ඇති බව මීගොඩ පොලීසිය පවසයි. සම්පුර්ණයෙන් මුහුණු ආවරණය කරන ලද හිස් ආවරණ පැළඳ යතුරුපැදි තුනකින් පැමිණි පුද්ගලයින් පිරිසක් විසින් අද(24) අලුයම මෙම පහරදීම සිදු කර ඇති බව වාර්තා වෙයි. මෙම පිරිස විසින් නිවස ඉදිරිපිට නවතා තිබූ මෝටර් රථයකට සහ යතුරු පැදියකට පරදී දැඩි ලෙස අලාභ හානි සිදු කර ඇති බව පොලීසිය සඳහන් කළේය. අදාළ පහරදීමෙන් මන්ත්‍රීවරයාගේ පවුලේ කිසිදු සාමාජිකයෙක්ට අනතුරක් සිදුව නොමැති අතර මෙම පහරදීම බිය වැද්දවීමට සිදුකළ ක්‍රියාවක් බවට පොලීසිය සැක පළ කරයි. නිවසට පහරදීමට අදාළ පිරිස පැමිණෙන ආකාරය අසල නිවෙස්වල තිබූ ආරක්ෂිත කැමරාවේ සටහන්ව තිබුණි. පහරදීම සිදුවු අදාළ නිවසේ මන්ත්‍රීවරයාට මීට දින කිහිපයකට පෙර විදෙස් රටක දුරකථන අංකයකින් කිසියම් පුද්ගලයෙකු විසින් “ අපි අංගොඩ ලොක්කාගෙ මිනිස්සු අපේ එවුන්ට පාඩුවේ ප්‍රාදේශීය සභාවේ වැඩ කරගෙව යන්න ඉඩ දීපන්“ යනුවෙන් තර්ජනාත්මක දුරකථන ඇමතුවක්ද ලැබී ඇති බව වාර්තා වෙයි. සිද්ධිය සම්බන්ධයෙන් අදාළ නිවස ආසන්නයේ සවි කර ඇති ආරක්ෂිත කැමරා දත්ත සහ වෙනත් තොරතුරු පදනම් කර ගනිමින් සැකකරුවන් අත්අඩංගුවට ගැනීම සඳහා පරීක්ෂණ කටයුතු ආරම්භ කර ඇති බව පොලීසිය පවසයි. සිද්ධිය සම්බන්ධයෙන් මීගොඩ පොලීසිය වැඩදුර විමර්ශන සිදු කරයි.", "URL": "https://sinhala.adaderana.lk/news.php?nid=110573", "Category": null, "Parent URL": null}