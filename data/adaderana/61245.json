{"Source": "Adaderana", "Timestamp": "June 19, 2016 04:19 pm", "Headline": " ඇමතිගෙන් උත්තර නෑ - අපි හෙට පාරට බහිනවා", "News Content": "ආයුර්වේද කාර්ය මණ්ඩලය විසින් තම හිඟ දීමනා ලබාගැනීම වෙනුවෙන් ආරම්භ කර ඇති වැඩවර්ජනයට සෞඛ්‍ය ඇමතිවරයාගෙන් කිසිදු ප‍්‍රතිචාරයක් ලැබී නොමැති හෙයින් සෞඛ්‍ය අමාත්‍යාංශය දක්වා විරෝධතා පාගමනක් පවත්වන බව සමස්ත ලංකා ආයුර්වේද සුවසේවා සංගමයේ ප‍්‍රධාන ලේකම් මහින්ද ගුරුගේ මහතා පවසයි.බොරැල්ල, යක්කල, නාවින්න යන රෝහල්වල සියළු කාර්ය මණ්ඩලය, වෛද්‍ය ශිෂ්‍යයන් ඇතුළු වෛද්‍යවරුන්ගේ සහභාගීත්වයෙන් එය පවත්වන බව හෙතෙම කියයි.අද (19) කොළඹදී පැවැති මාධ්‍ය හමුවක් අමතමින් ඔහු මේ බව පැවසීය. එමෙන්ම මීට සමගාමීව හම්බන්තොට, අම්පාර රෝහල් ආදී මධ්‍යම රජයට අයත් ආයුර්වේද රෝහල් ඉදිරිපිට උද්ඝෝෂණ පවත්වමින් මෙම විරෝධතාවය සඳහා එක්වන බවද ඔහු මෙහිදී කීවේය.මෙම විරෝධතා පා ගමන හෙට (ජූනි 20) පෙ.ව. 10.30 ට බොරැල්ල ආයුර්වේද රෝහල ඉදිරිපිටින් ආරම්භ වී සෞඛ්‍ය අමාත්‍යාංශය වෙත පැමිණ එහිදී දැවැන්ත උද්ඝෝෂණයක් පවත්වන බවද ඔහු මෙහිදී පැවසීය. මෙහිදී මෙම විරෝධතාවය සඳහා එක්වන බවට සමස්ත ලංකා ආයුර්වේද වෛද්‍ය නිලධාරී සංගමයේ උප සභාපති නිමල් ආර්. කුලතිලක, දේශීය වෛද්‍ය ශිෂ්‍ය ක‍්‍රියාකාරී කමිටුවේ ලේකම් ප‍්‍රභාත් මධුරංග යන අය අදහස් දක්වන ලදී.", "URL": "https://sinhala.adaderana.lk/news.php?nid=61245", "Category": null, "Parent URL": null}