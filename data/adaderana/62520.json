{"Source": "Adaderana", "Timestamp": "July 28, 2016 03:45 pm", "Headline": " කුහක ගෝත්‍රික අදහස් අපේ අතර නෑ ", "News Content": "කොළඹ නගරය තුළ නූතන කුල ක්‍රමයක් ක්‍රියාත්මක වන බව මහනගර හා බස්නාහිර සංවර්ධන අමාත්‍ය පාඨලි චම්පික රණවක මහතා පවසයි.කොළඹ නාගරික මහල් නිවාසවල ජනතාවගේ කුසලතා දියුණු කිරීමේ අරමුණින් සුපසන් පරිසරයක්, සුහුරු දිවියක් දැක්ම ඔස්සේ සුහුරු පුරවර නමින් නව අධ්‍යාපන වැඩසටහනක් අද දෙම‍ටගොඩ, මිහිඳුසෙන්පුර දී ආරම්භ විය.මෙම වැඩසටහන යටතේ කොළඹ නිවාස ව්‍යාපෘති 10කට පවුල් 5000ට ප්‍රතිලාභ හිමිවන අතර නාගරික සංවර්ධන අධිකාරිය විසින් මෙය මෙහෙයවනු ලබයි.එහිදී අමාත්‍යවරයා උත්සව සභාව අමතමින් මෙසේද පැවසීය.\"රට තුළ කලින් කුල ක්‍රමයක් තිබුණා දැන් නෑ. දැන් තියෙන්නේ මංගල දැන්වීම්වල. හැබැයි කොළඹ නගරයේ ‍දූගි පැල්පත්වලත් මේ කුල ක්‍රමය දැන් තියෙනවා. තාත්තා ත්‍රීවිල් එළවනවා. පුතාත් එළවනවා. අම්මා ගණිකාව නම් දුවත් ගණිකාව. මේක අපි නැති කරන්න ඕන. අද වන විට දුගී පවුල් ලක්ෂ 3ක් ඉන්නවා. හැබැයි ලක්ෂ 14ක් සමෘද්ධිය ගන්නවා. පැල්පත්වාසීන් එක්ලක්ෂ විසිදහසක් ඉන්නවා. දේශපාලන පක්ෂ බේදයකින් තොරව නිවාස ලබාදීමේ වැඩපිළිවෙළ කරනවා. පාක්ෂික ගෝත්‍රවාදය අපි අවසන් කරලා ඉවරයි. රජයක් විදියට. ඒකට හොඳම උදාහරණය පක්ෂ දෙකෙන් රටේ ජනපති අගමැති බිහිවීම. ගොඩාක් අය බලය බෙදීම ගැන කතා කරනවා. යාපනයට තියෙන ලොකුම ප්‍රශ්නය වතුර නැති එක. අපි වතුර දෙන්න ක්‍රමයක් හැදුවා ඉරණමඩුවලට. හැබැයි ඉරණමඩුවල ජනතාව ඒකට විරුද්ධ වුණා යාපනයට වතුර දෙන්න. නමුත් අද වෙනකුට අපි මොරගහකන්ද හදලා ඉරණමඩුවලටත් අපි වතුර දෙනවා. ඒත් කුහක ගෝත්‍රික අදහස් අපේ අතර නෑ.\"", "URL": "https://sinhala.adaderana.lk/news.php?nid=62520", "Category": null, "Parent URL": null}