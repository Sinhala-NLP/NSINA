{"Source": "Adaderana", "Timestamp": "March 7, 2019 03:44 pm", "Headline": "උණුසුම වැඩි වෙයි-අවධානයෙන් සිටින්නැයි සෞඛ්‍ය අමාත්‍යාංශයෙන් දැනුම් දීමක්", "News Content": "දිවයින වටා වන මුහුදු ප්‍රදේශවල ප්‍රධාන වශයෙන් වැසි රහිත කාලගුණ තත්ත්වයක් පැවතිය හැකි බව කාලගුණ විද්‍යා දෙපාර්තමේන්තුව සඳහන් කරයි. දිවයින වටා මුහුදු ප්‍රදේශවල සුළං නිරිත දිශාවෙන් හෝ නිශ්චිත දිශාවකින් තොරව හමන අතර, සුළගේ වේගය පැයට කිලෝ මීටර 20-30 ත් අතර බව වාර්තා වෙයි. පුත්තලම සිට මන්නාරම හරහා කන්කසන්තුරය දක්වා වෙරළට ඔබ්බෙන් වන මුහුදු ප්‍රදේශවල සුළඟේ වේගය විටින් විට පැයට කිලෝමීටර 40 දක්වා වැඩි විය හැකියි. ශ්‍රී ලංකාව තුළ තද උණුසුම් කාලගුණයක් බලපාන බවට කාලගුණ විද්‍යා දෙපාර්තමේන්තුව අනාවැකි පළ කර ඇති බැවින් ඒ පිළිබඳව ජනතාව දැඩි අවධානය යොමු කළ යුතු බව සෞඛ්‍ය, පෝෂණ හා දේශීය වෛද්‍ය අමාත්‍යාංශය අවධාරණය කර සිටියි. තද උණුසුම් තත්ත්වය ශ්‍රී ලංකාවට නුපුරුදු තත්ත්වයක් වන නිසා සාමාන්‍ය එදිනෙදා කටයුතුවලට වඩා පෙර සුදානමක් ජනතාව තුළ තිබිය යුතු බව අමාත්‍යාංශයේ නියෝජ්‍ය අධ්‍යක්ෂ ජනරාල් (මහජන සෞඛ්‍ය) 01 වෛද්‍ය සූසී පෙරේරා මහත්මිය අවධාරණය කර සිටියි. එහිදී ජලය වැඩි වශයෙන් පානය කිරීම, නිතරම පානීය ජලය ළඟ තබා ගැනීම සහ විටින් විට පානය කිරිම, තද අව්වේ ගමන් කිරීම අඩු කිරිම සහ අවශ්‍ය ඇදුම් සහ හිස්වැසුම් පැළදීම, තද අව්වේ එළිමහන් ප්‍රදේශවල ව්‍යායාමවල යෙදීම අවම කිරීම, තදබල උණුසුම් තත්ත්වයක් නිසා ශරීරයේ උෂ්ණත්වය වැඩිවීම නිසා Heat Stroke තත්ත්වයක් ද උද්ගත විය හැකි බව නියෝජ්‍ය අධ්‍යක්ෂ ජනරාල්වරිය පෙන්වා දෙයි. Heat Stroke රෝග ලක්ෂණ වන්නේ ශරීරයේ උෂ්ණත්වය වැඩිවිම, තද හසරදය, ක්ලාන්තය හෝ අප්‍රාණික බව, මාංශපේශීන් දුර්වලවීම, මස්පිඩු පෙරළීම, ඉක්මණින් හුස්ම ගැනීමයි. එම නිසා සෞඛ්‍ය අමාත්‍යාංශය නිකුත් කරන මෙම උපදෙස් කෙරෙහි දැඩි අවධානය යොමු කරන ලෙස නියෝජ්‍ය අධ්‍යක්ෂ ජනරාල්වරිය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=105658", "Category": null, "Parent URL": null}