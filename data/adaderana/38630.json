{"Source": "Adaderana", "Timestamp": "November 5, 2013 03:15 pm", "Headline": "අපේ ප්‍රථම සැලැස්ම ආණ්ඩුව නැමැති පොදු සතුරාට මුහුණ දීමයි ", "News Content": "ආණ්ඩුව නැමැති පොදු සතුරාට මුහුණදීම එ.ජා.ප. නායකත්ව මණ්ඩලයේ ප්‍රථම සැලැස්ම බව එ.ජා.ප. පාර්ලිමේන්තු මන්ත්‍රී කරු ජයසූරිය මහතා පවසයි. ඊයේ(04) දිනයේදී එ.ජා.ප. කෘත්‍යාධිකාරී මණ්ඩලය විසින් ගන්නා ලද තීරණ ‍තම පක්ෂයේ තව තවත් ප්‍රජාතන්ත්‍රවාදය ඇති බවට ඔප්පු වන බවද අද(05) කොළඹ පැවති මාධ්‍ය හමුවකදී ඔහු සඳහන් කර සිටියේය. එ‍.ජා.ප. එක්සත් නායකත්ව මණ්ඩලයේ සභාපති ධූරය තමන් ඉල්ලා ගත් එකක් නොවන බවත්, එය පක්ෂයේ විසින් තමාට ලබා දුන් තනතුරක් බවත් ඒ මහතා එම අවස්ථාවේදී පැහැදිලි කර දුන්නේය. එසේම මේ වන විට එ‍.ජා.ප. මැද මාවතකට පැමිණ ඇති බවත්, අට වැදෑරුම් යෝජනා ඉදිරිපත් කළ එක්සත් භික්ෂු පෙරමුණට ආචාර කරන බවත් හෙතෙම කියා සිටියේය. ඊයේ දිනයෙන් පසුව එ.ජා.පයේ වටිනා සංඥා යොමු වූ බවත්, ඒ හේතුවෙන් ඉදිරියට ශක්තිමත් විපක්ෂයක් තනා ගැනීමට හැකි වනු ඇති බවත් ජයසූරිය මහතා එහිදී අවධාරණය කළේය. එම මාධ්‍ය හමුව අමතිමින් එ.ජා.ප. මහ ලේකම් තිස්ස අත්තනායක මහතා සඳහන් කර සි‍ටියේ ‍‍‍මේ ‍සම්බන්ධයෙන් සියලුම දෙනා සුභවාදීව බලා කටයුතු කළ යුතු බවයි. එසේම ඇතැම් පුද්ගලයින්ට අවශ්‍ය වී ඇත්තේ විපක්ෂ නායක රනිල් වික්‍රමසිංහ මහතාව පක්ෂයෙන් නෙරපා දැමීමට බවද එහිදී ඒ මහතා කියා සිටියේය. එසේම නායකත්ම මණ්ඩලය ගන්නා ලද තීරණ සඳහා කිසිදු බාධාවකින් තොරන සහයෝගය ලබා දෙන බවට එ.ජා.ප නායක රනිල් වික්‍රමසිංහ මහතා සඳහන් කර සිටි බවද ඔහු කියා සිටින ලදී. තවද එම අවස්ථාවේදී මාධ්‍යවේදියෙකු නැගූ ප්‍රශ්නයකට පිලිතුරු සපයමින් තිස්ස අත්තනායක මහතා කියා සිටියේ කෘත්‍යාධිකාරී මණ්ඩලය අවුරුද්දකට වතාවක් විසිරුවා හරින බවත්, නැවත කෘත්‍යාධිකාරී මණ්ඩලය රැස් කිරීමේදී පක්ෂයේ නායකත්ව මණ්ඩලය හරහා පත් කෙරන බවත්ය. එසේම නායකත්ව මණ්ඩලය සඳහා කෘත්‍යාධිකාරී මණ්ඩලය විසින් බලතල 19ක්ද පවරා දී තිබේ‍", "URL": "https://sinhala.adaderana.lk/news.php?nid=38630", "Category": null, "Parent URL": null}