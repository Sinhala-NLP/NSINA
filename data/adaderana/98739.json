{"Source": "Adaderana", "Timestamp": "November 5, 2018 04:27 pm", "Headline": "අද රාත්‍රියේ අඩු පීඩන තත්ත්වයක්", "News Content": "දකුණු දිග මධ්‍යම බෙංගාල බොක්ක මුහුදු ප්‍රදේශයේ අද (05) රාත්‍රියේ අඩු පීඩන තත්ත්වයක් වර්ධනය වන ලකුණු පවතින බව කාලගුණ විද්‍යා දේපාර්තමේන්තුව නිවේදනයක් නිකුත් කරමින් පවසයි. එය හෙට(06) සිට 08 දක්වා බස්නාහිරට බරව වයඹ දෙසට ගමන් කරමින් නිරිත දිග බෙංගාල බොක්ක මුහුදු ප්‍රදේශය සහ දිවයින හරහා මන්නාරම් බොක්ක මුහුදු ප්‍රදේශය දක්වා ගමන් කිරීමේ හැකියාවක් පවතී. මෙම තත්ත්වය හේතුවෙන් දිවයිනේ විශේෂයෙන්ම නැගෙනහිර, උතුරු-මැද, උතුරු, ඌව සහ දකුණු පලාත්වල වැසි තත්වයේ වැඩිවීමක් අද රාත්‍රියේ සිට ඇතිවිය හැකි අතර දිවයින පුරා අහස වලාකුලින් බරව පවතිනු ඇත. කාලගුණ විද්‍යා දෙපාර්තමේන්තුව මගින් මේ සම්බන්ධව නිකුත් කරන ඉදිරි නිවේදන පිලිබඳ අවධානය යොමු කරන ලෙස මහජනතාවගෙන් සහ ධීවර සහ නාවුක ප්‍රජාවගෙන් ඉල්ලා සිටිනුන බවද එම නිවේදනයේ සඳහන් වේ. දිවයිනේ බොහෝ ප්‍රදේශ වල විටින් විට වැසි හෝ ගිගුරුම් සහිත වැසි ඇති වේ. ඌව, දකුණු සහ මධ්‍යම පළාත්වලත් මඩකලපුව, අම්පාර සහ පොලොන්නරුව දිස්ත්‍රික්කවලත් සමහර ස්ථාන වලට මි. මී. 100-150 පමණ තද වැසි ඇති විය හැක. බස්නාහිර, සබරගමුව සහ මධ්‍යම පළාත්වල සමහර ප්‍රදේශවල උදෑසන කාලයේදී මීදුම් තත්ත්වයක් ඇති විය හැක. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි අතර අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවට දැනුම් දෙයි", "URL": "https://sinhala.adaderana.lk/news.php?nid=98739", "Category": null, "Parent URL": null}