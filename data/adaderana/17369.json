{"Source": "Adaderana", "Timestamp": "July 13, 2011 09:10 am", "Headline": "ලක්ෂ 50 ක කෘෂි රසායන දිනය වෙනස් කර බෙදාහැරලා", "News Content": "කෘෂි රසායනික ද්‍රව්‍ය වල නිෂ්පාදිත දිනය ව්‍යාජ ලෙස වෙනස් කර වෙළඳපොළ වෙත නිකුත් කෙරෙන සමාගමක් පාරිභෝගික සේවා අධිකාරිය විසින් වටලා තිබේ. පන්නිපිටිය ප්‍රදේශයේ පිහිටි මෙම සමාගම මඟින් අදාළ කෘෂි රසායනික ද්‍රව්‍ය වල නිෂ්පාදිත දිනය සූක්ෂම ලෙස වෙනස් කොට සමාගමට අභිමත පරිදි නිෂ්පාදිත දිනය සටහන් කර ඇති බව සමූපකාර හා අභ්‍යන්තර වෙළඳ අමාත්‍යාංශය පවසයි. ව්‍යාජ ලෙස නිෂ්පාදිත දිනය වෙනස් කළ ග්‍රෑම් 32ක් බැගින් වූ කෘෂි රසායනික පැකට් ලක්ෂයක් වැටලීම සිදු කරන අවස්ථාවේ දී එහි තිබී සොයා ගෙන ඇති බව එම අමාත්‍යාංශය සඳහන් කරයි. එම කෘෂි රසායනික ද්‍රව්‍ය 2008 , 2009 වසර වල නිෂ්පාදනය කර තිබූ අතර ඒවායෙහි නිෂ්පාදිත දිනය 2010 ජනවාරී ලෙස ව්‍යාජ ආකාරයෙන් වෙනස් කර තිබූ බව ද සඳහන් වේ. එම කෘෂි රාසායනික ද්‍රව්‍ය වල වටිනාකම රුපියල් ලක්ෂ 50 ඉක්මවන බව අනාවරණ වී තිබේ.", "URL": "https://sinhala.adaderana.lk/news.php?nid=17369", "Category": null, "Parent URL": null}