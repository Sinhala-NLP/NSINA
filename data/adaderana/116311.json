{"Source": "Adaderana", "Timestamp": "August 11, 2019 05:10 pm", "Headline": "කතකට බස් රථයේ දී මත් බීම පොවා ලක්ෂ ගණනක් කොල්ලකෑ පුද්ගලයෙක් මාට්ටු", "News Content": "බස් රථයක ගමන්ගත් කාන්තාවකට මත්පෙති දැමු බීම වර්ගයක් පානය කිරීමට දී ඇඟේ මුදල් හා රන් භාණ්ඩ සොරා ගත් සැකකරුවෙක් අත්අඩංගුවට පත්ව තිබේ. අද(11) කුරුණෑගල සිට ත්‍රිකුණාමලය දක්වා ගමන්ගත් පුද්ගලික බස් රථයක ගමන් ගත් මගී කාන්තාවකට එම බස් රථයේ කාන්තාව වාඩිවී සිටි අසුනට යාබඳ අසුනේ සිටි පුද්ගලයෙකු විසින් මෙලෙස සිදු කර ඇතැයි පොලීසිය පවසයි. මත්පෙති දමන ලද බීම වර්ග බීමට දී එම කාන්තාව මත්වු පසු ඇගේ ගමන් බෑගයේ තිබු රුපියල් 129,000 ක් හා රුපියල් 550,000 ක් වටිනා රන් භාණ්ඩ සොරා ගත් පුද්ගලයෙකු එම බස් රථයේ මගීන් විසින් අල්ලගෙන කන්තලේ පොලිස් ස්ථානයට බාර දී ඇත. පසුව සිහි මුරුඡා වී සිටි වයස අවුරුදු 43 ක් පමණ වු ධීවරගම්මානය, කොඩිබේ, චීනවරාය ලිපිනයේ පදිංචි එම කාන්තාව කන්තලේ රෝහලට ඇතුළත් කර ඇත. අත්අඩංගුවට පත් සැකකරු වයස අවුරුදු 45 ක් වු රනවිරුගම, මැදිරිගිරිය ප්‍රදේශයේ පදිංචිකරුවෙකි. සැකකරු සන්තකයේ තිබී සොරා ගන්නා ලද මුදල් හා රන් භාණ්ඩ පොලිස් බාරයට ගෙන ඇත. සැකකරු හෙට(12) කන්තලේ මහේස්ත්‍රාත් අධිකරණයට ඉදිරිපත් කිරීමට නියමිතයි. කන්තලේ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=116311", "Category": null, "Parent URL": null}