{"Source": "Adaderana", "Timestamp": "August 6, 2019 05:27 pm", "Headline": "රංජිත් මද්දුම බණ්ඩාර විශේෂ කාරක සභාව හමුවේ සාක්ෂි දීම අරඹයි", "News Content": "පාස්කු ඉරිදා ප්‍රහාරය සම්බන්ධයෙන් සොයා බැලීමේ පාර්ලිමේන්තු විශේෂ කාරක සභාව හමුවට නීතිය හා සාමය පිළිබඳ හිටපු අමාත්‍ය රංජිත් මද්දුම බණ්ඩාර මහතා පැමිණ තිබේ. මීට සුළු වේලාවකට පෙර ඒ මහතා කාරක සභාව හමුවේ සාක්ෂි ලබා දීම ආරම්භ කෙරිණි. පාස්කු ප්‍රහාරය සම්බන්ධයෙන් බුද්ධි තොරතුරු අංශයෙන් වාර්තා කර තිබුණු දේ අඩුපාඩු වුණා ද?නැතිනම් පොලීසිය බාර අමාත්‍යවරයා වශයෙන් අවශ්‍ය පියවර ගත්තා ද? යනුවෙන් මෙහිදී මද්දුම බණ්ඩාර මහතාගෙන් කාරක සභාවේ සාමාජිකයින් ප්‍රශ්න කර සිටියේය. 2018.03.07 - 2018.10.25 වෙනතුරු නීතිය හා සාමය ආමාත්‍යවරයා ලෙස තමා කටයුතු කළ බවත් පැවසු මද්දුම බණ්ඩාර මහතා, තමාගේ සේවා කාලය තුළ ඇතැම් පියවර ගත් බව පැවසීය. සහරාන්ගේ ප්‍රශ්නය ඇති වන අවස්ථාවේ තමා අමාත්‍ය ධුරයෙන් ඉවත්ව සිටි බවද ඒ මහතා මෙහිදී වැඩිදුරටත් කියා සිටියේය. අද පස්වරු 2.00ට පාර්ලිමේන්තු විශේෂ කාරක සභාවේ කටයුතු ආරම්භ කෙරිණි. ආරක්ෂක රාජ්‍ය අමාත්‍ය රුවන් විජේවර්ධන මහතා ද අද දිනයේ පාර්ලිමේන්තු විශේෂ කාරක සභාව හමුවේ සාක්ෂි ලබා දුන්නේය. නීතිය හා සාමය පිළිබද අමාත්‍යාංශ භාරව සිටි තවත් අමාත්‍යවරයෙක් වන සාගල රත්නායක මහතා ද අද සාක්ෂි ලබා දුන්නේය. අද දිනයේ පාර්ලිමේන්තු විශේෂ කාරක සභාව හමුවේ අග්‍රාමාත්‍ය රනිල් වික්‍රමසිංහ මහතා සාක්ෂි ලබාදීමට නියමිතව තිබේ.", "URL": "https://sinhala.adaderana.lk/news.php?nid=115901", "Category": null, "Parent URL": null}