{"Source": "Adaderana", "Timestamp": "November 24, 2011 01:17 pm", "Headline": "හේජින් නිසා රට සවාරියට ගිය වියදම එක්කෝටි තිස් නව ලක්ෂයකට ආසන්නයි", "News Content": "හේජින් ගිවිසුමට අදාළ නඩුවල සාක්ෂිකරුවන්ගේ විදෙස් ගමන් වියදම් සඳහා රුපියල් එක්කෝටි තිස් අට ලක්ෂ අනූ අටදහස් තුන්සිය අනූ තුනක් වියදම් කර ඇති බව අද පාර්ලිමේන්තුවේදී හෙළිදරව් වූ බව අද දෙරණ වාර්තාකරු පවසයි. එ.ජා.ප පාර්ලිමේන්තු මන්ත්‍රී රවී කරුණානායක මහතා විසින් අසන ලද වාචික ප්‍රශ්නයකට පිළිතුරු ලබාදෙමින් ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා මෙම වියදම් පිළිබඳ අනාවරණය කර තිබේ. ‍හේජින් ගිවිසුමට අදාළ සිංගප්පූරුවේ සිටි බැංකුව හා සම්බන්ධ ‍බේරුම්කරණයට වියදම් සඳහා හැට ලක්ෂ අසූ එක් දහස් හත්සිය විසිදෙකයි ශත පනහක් වියදම් වී ඇති බව අමාත්‍යවරයා පවසා ඇත. එසේම එංගලන්තයේ ස්ටෑන්ඩර්ඩ් චාර්ටඩ් බැංකුව සම්බන්ධ නඩුවේ වියදම් සඳහා රුපියල් හැත්තෑ අට ලක්ෂ දහසය දහස් හයසිය හැත්තෑ එකක් වැය වී ඇතැයි ප්‍රේමජයන්ත මහතා සඳහන් කළේය. මෙම වියදම්වලට කිසිදු නඩු ගාස්තුවක් අයත්ව නැති බවත්,මෙම වියදම් සියල්ල ඒ වෙනුවෙන් සිදුකරනු ලැබූ ගමන් වියදම්,ඉඳුම් හිටුම් වියදම් ආදිය පමණක් බවත්,සියලු මුදල් ඛනිජ තෙල් කර්මාන්ත අමාත්‍යංශය විසින් දරන ලද බවත් ඛනිජ තෙල් කර්මාන්ත අමාත්‍යවරයා පෙන්වාදුන් බව අප පාර්ලිමේන්තු වාර්තාකරු කියා සිටියි.", "URL": "https://sinhala.adaderana.lk/news.php?nid=20231", "Category": null, "Parent URL": null}