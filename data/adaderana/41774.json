{"Source": "Adaderana", "Timestamp": "March 13, 2014 03:24 pm", "Headline": "ඉන්දියානු අධිවේගයේ අනතුරට පත්වූවන්ගෙන් ප්‍රතිකාර ලබන්නේ දෙදෙනෙක් පමණයි", "News Content": "ඉන්දියාවේ යමුනා අධිවේගී මාර්ගයේ සිදුවූ රිය අනතුරින් තුවාල ලැබූ ශ්‍රී ලාංකිකයින්ගෙන් මේවන විට රෝහලේ ප්‍රතිකාර ලබමින් සිටින්නේ දෙදෙනෙකු පමණක් බව ඉන්දියාවේ ශ්‍රී ලංකා මහ කොමසාරිස් කාර්යාලය පවසයි. එකී දෙදෙනාගේ තත්ත්වයද බරපතළ නොවන බවත්, එසේ එරට රෝහලේ ප්‍රතිකාර ලබමින් සිටින්නේ ගල්කිස්ස ප්‍රදේශයේ පදිංචිව සිටින ඩබ්.කේ.ඩී වසන්ත, මතුගම පදිංචි ටී.එච් පොඩිනෝනා යන දෙදෙනා බව මහකොමසාරිස් කාර්යාලයේ ප්‍රකාශකයෙක් සඳහන් කළේය. මෙම අනතුර අද (13) සිදුවූවක් බවට ඇතැම් ඉන්දීය මාධ්‍ය වාර්තා කළද, සැබවින්ම මෙම අනතුර සිදුව ඇත්තේ ඊයේ දිනයේ බව කියැවෙයි. අග්‍රාහි ටජ්මහල් නැරඹීම සඳහා යමුනා අධිවේගී මාර්ගයේ කුඩා බස් රථයකින් ගමන්කරමින් සිටියදී ට්‍රක් රථයක ගැටීමෙන් මෙම අනතුර සිදුවීමෙන් පසු 8 දෙනෙකු තුවාල ලබා තිබේ. ඉක්බිතිව තුවාල ලැබූවන් නවදිල්ලියට කි.මි 60 ක් පමණ දුරින් පිහිටි රෝහලකට ඇතුළත් කර ඇති බවත්, එයින් 6 දෙනෙකුම ඊයේ දිනයේම රෝහලේ බාහිර අංශයෙන් ප්‍රතිකාර ලබා පිටවගොස් ඇති බවත් ශ්‍රී ලංකා මහකොමසාරිස් කාර්යාලයේ ප්‍රකාශකයා කියා සිටියේය. මේවන විට ප්‍රතිකාර ලබමින් සිටින දෙදෙනාගේද තත්ත්වය බරපතළ නොවන නමුත් අද දිනය තුළ මොවුන් දෙදෙනා නවදිල්ලියේ රෝහලකට මාරුකර යැවීමට කටයුතු සැලසුම් කෙරෙමින් පවතින බව ඔහු අනාවරණය කළේය. කෙසේ නමුත් ඉන්දියාවේ සංචාරයක නිරතවුණු මෙම පිරිසේ නියෝජිතයෙකු හෙට දිනයේ යළි මව්බිමට පැමිණීමට නියමිත බවද කියැවෙයි.", "URL": "https://sinhala.adaderana.lk/news.php?nid=41774", "Category": null, "Parent URL": null}