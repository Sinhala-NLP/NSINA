{"Source": "Adaderana", "Timestamp": "May 31, 2019 02:18 pm", "Headline": "කැලණි සරසවියේ පීඨ 3ක් සඳුදා සිට යළි ඇරඹෙයි", "News Content": "කැලණිය විශ්වවිද්‍යාලයේ වෛද්‍ය පීඨය හැර වසා දැමුණු සෙසු පීඨ අතරින් පීඨ 3ක් යළි විවෘත කරන බව විශ්වවිද්‍යාල පාලන අධිකාරිය පවසයි. ඒ අනුව එළඹෙන ජූනි මස 3 වන දින වාණිජ හා කළමනාකරණ, විද්‍යා හා තොරතුරු තාක්ෂණ යන පීඨයන් නැවත අධ්‍යයන කටයුතු අරඹන බව කැලණිය විශ්වවිද්‍යාලයේ සන්නිවේදන හා මාධ්‍ය ඒකකයේ අධ්‍යක්ෂ ජ්‍යෙෂ්ඨ කථිකාචාර්ය විජයානන්ද රූපසිංහ මහතා පැවසුවේය. රට තුළ පැවැති ආරක්ෂක තත්ත්වයත් සමඟ විශ්වවිද්‍යාලයේ අධ්‍යයන කටයුතු යළි අරම්භ කිරිමේදී විශේෂ ආරක්ෂක වැඩපිළිවෙලක් ක්‍රියාත්මක කිරිමට පාලනාධිකාරිය පියවර ගෙන තිබුණි. ඒ අනුව විශේෂ ආරක්ෂක පියවරක් ලෙස රාත්‍රී 09ට විශ්වවිද්‍යාලයේ සියලුම ශාලා, මධ්‍යස්ථාන, ආපනශාලා වසා තැබීමට තීරණය කෙරුණද සිසුන් පිරිසක් ඊට එරෙහිව එම කටයුතුවලට බාධා වන ආකාරයෙන් හැසිරී ඇති බැවින් විශ්වවිද්‍යාල පරිපාලන අංශය මෙම තීරණය ගෙන තිබුණි. කෙසේ වෙතත් එම පීඨවලට අයත් නේවාසිකාගාර හිමි ශිෂ්‍යයන්ට පමණක් ජූනි මස 2 වන දින නේවාසිකාර වෙත පැමිණීමට අවස්ථාව ලබා දී ඇති බව ද විජයානන්ද රූපසිංහ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=111072", "Category": null, "Parent URL": null}