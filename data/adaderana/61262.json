{"Source": "Adaderana", "Timestamp": "June 20, 2016 11:37 am", "Headline": "වෙල්ගමගේ නඩුව අගෝස්තු 22දා යළි කැඳවයි", "News Content": "දූෂණ චෝදනා එල්ල වී ඇති හිටපු අමාත්‍ය කුමාර වෙල්ගම මහතාට එරෙහිව ගොනු කර ඇති නඩුව අගෝස්තු මස 22 වන දින යළි කැඳවීමට කොළඹ මහේස්ත්‍රාත් අධිකරණය නියෝග කර තිබේ.සිද්ධියට අදාළ නඩුව අද(20) කැඳවූ අවස්ථාවේ විත්තිකාර පාර්ශවයේ නීතීඥවරු මූලික විරෝධතාවක් මතු කරමින් කියා සිටියේ විත්තිකාර කුමාර වෙල්ගම මහතාට එරෙහිව දූෂණ චෝදනා යටතේ නඩු පැවරීමට හැකියාවක් නොමැති බවයි.එම නිසා අදාළ නඩුවෙන් විත්තිකරු නිදහස් කරන මෙන්ද විත්තියේ නීතීඥවරු ඉල්ලා සිටි බව අද දෙරණ අධිකරණ වාර්තාකරු පැවසුවේය.ඉදිරිපත් වූ කරුණු සළකා බැලූ කොළඹ අතිරේක මහේස්ත්‍රාත් අරුණි ආටිගල මහත්මිය මූලික විරෝධතා පිළිබඳ විභාගය අගෝස්තු මස 22 වන දින සිදු කරන බව නිවේදනය කළේය.ප්‍රවාහන අමාත්‍යවරයා සිටි සමයේ ලංකා ගමනාගමන මණ්ඩලයේ තුළ නොතිබූ තනතුරක් වන නියෝජ්‍ය සභාපති තනතුරක් ඇති කිරීම තුළින් රජයට පාඩුවක් සිදු කර ඇති බව පවසමින් අල්ලස් කොමිසම විසින් කුමාර වෙල්ගම මහතාට එරෙහිව මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=61262", "Category": null, "Parent URL": null}