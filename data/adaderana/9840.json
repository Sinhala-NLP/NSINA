{"Source": "Adaderana", "Timestamp": "July 26, 2010 09:43 am", "Headline": "ඉන්දු -ශ්‍රී ලංකා දෙවන ටෙස්ට් ගැටුම අදයි", "News Content": "ඉන්දු -ශ්‍රී ලංකා දෙවන ටෙස්ට් ක්‍රිකට් තරගය අද ආරම්භ වීමට නියමිතව තිබේ. එස්.එස්.සී ක්‍රීඩාංගණයේදී තරගය පැවැත්වීමට නියමිතය. ශ්‍රි ලංකා කණ්ඩායමේ නායකත්වය කුමාර සංගක්කාර විසින් හොබවන අතර උපනායකත්වය මහේල ජයවර්ධනට හිමිව තිබේ. සුපිරි දඟපන්දු යවන ක්‍රීඩක මුත්තයියා මුරලිදරන් ටෙස්ට් ක්‍රිකට් පිටියෙන් සමුගැනීමත් සමග මහේල ජයවර්ධනට උප නායකත්වය හිමිවිය. මුත්තයියා මුරලිදරන්ගේ සමුගැනීම හේතුවෙන් හිස්වු ඔහුගේ ස්ථානයට නම් කර ඇත්තේ අජන්ත මෙන්ඩිස්වය. ඒ අනුව අද පැවැත්වෙන තරගයට ඔහු බොහෝ විට ක්‍රීඩා කරනු ඇත. පළමු ටෙස්ට් ක්‍රිකට් තරගයේ ජය ගැනීමත් සමග ජයග්‍රාහී මානසිකත්වයෙන් යුතුව අද ආරම්භ වන ටෙස්ට් තරගයට සහභාගී වීමට ශ්‍රි ලංකා කණ්ඩායමට හැකිව තිබේ. කෙසේ වුවත් ටෙස්ට් ක්‍රිකට් කණ්ඩායම් ශ්‍රේණිගත කිරීම් වලට අනුව මේ වන විටත් ප්‍රථම ස්ථානයේ පසුවන්නේ ඉන්දීය කණ්ඩායමය. ඔවුන්ගේ එම ස්ථානය තවදුරටත් රැක ගැනීම සඳහා ශ්‍රි ලංකා සමග අද පැවැත්වෙන තරගය ඉන්දීය කණ්ඩායමට වඩා වැදගත් වනු ඇත.", "URL": "https://sinhala.adaderana.lk/news.php?nid=9840", "Category": null, "Parent URL": null}