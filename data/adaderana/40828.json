{"Source": "Adaderana", "Timestamp": "February 2, 2014 10:21 am", "Headline": "උමාර් අක්මාල් අත්අඩංගුවේ - මම ගැහුවේ නෑ- සී.සී.ටී.වී. බලන්න", "News Content": "පකිස්ථාන ක්‍රිකට් කණ්ඩායමේ කඩුලු රකින ක්‍රීඩක උමාර් අක්මාල් පොලිස් අත්අඩංගුවට පත්ව තිබේ. විදෙස් මාධ්‍ය වාර්තා කරන්නේ රථ වාහන රාජකාරියේ යෙදී සිටි පොලිස් නිලධාරියෙකුට පහරදීමේ චෝදනාවක් සම්බන්ධයෙන් ඔහු අත්අඩංගුවට ගෙන ඇති බවයි. මාර්ග සංඥා නීති උල්ලංඝණය කරමින් වාහනයක් ධාවනය කිරීම හේතුවෙන් අදාළ පොලිස් නිලධාරීවරයා උමාර් අක්මාල් ගමන් කළ වාහනය නතර කර ඇත. එහිදී අක්මාල් පොලිස් නිලධාරීවරයාගේ කමිසය ඉරා පහරදී ඇති බව වාර්තා වේ. කෙසේ වෙතත් අදාළ චෝදනාව ප්‍රතික්ෂේප කරන පාකිස්තාන ක්‍රිකට් ක්‍රීඩක උමාර් අක්මාල් පවසන්නේ තමා එවැනි පහරදීමක් සිදුනොකළ අතර පොලිස් නිලධාරියා තමාට පහරදුන් බවයි. අදාළ සිද්ධිය පිළිබඳ පැමිණිල්ලක් කිරීම සඳහා තමා පොලීසියට පැමිණි බව ඔහු පවසා ඇත. සි.සි.ටි.වි.කැමරා දර්ශන නැරඹුවහොත් තමා නිර්දෝෂි පුද්ගලයෙකු බවට තහවුරු කරගත හැකි බව උමාර් අක්මාල් එහිදී වැඩිදුරටත් පවසා තිබෙ.", "URL": "https://sinhala.adaderana.lk/news.php?nid=40828", "Category": null, "Parent URL": null}