{"Source": "Adaderana", "Timestamp": "January 31, 2019 01:59 pm", "Headline": "පාකිස්ථානය සමඟ එක්දින තරගයේ ජය  දකුණු අප්‍රිකාවට", "News Content": "සංචාරක පාකිස්ථාන කණ්ඩායම සහ දකුණු අප්‍රිකානු කණ්ඩායම අතර පැවැති එක්දින ක්‍රිකට් තරගාවලිය තරග 3ට 2ක් ලෙස ජයගැනීමට දකුණු අප්‍රිකානු කණ්ඩායම සමත් විය. ඒ ඊයේ (30) පැවති තරගයේදීය. ඒ දෙරට අතර පැවැති පස්වන සහ අවසන් එක්දින තරගය කඩුලු 7කින් ජය ගනීමත් සමඟය. තරගයේ කාසියයේ වාසිය දිනූ දකුණු අප්‍රිකානු කණ්ඩායම ප්‍රථමයෙන් පන්දුවට පහරදීම සඳහා පාකිස්තාන කණ්ඩායමට ආරාධනා කළේය. ඒ අනුව පිටියට පිවිසි පාකිස්තාන කණ්ඩායම නියමිත පන්දුවාර 50 අවසානයේදී කඩුලු 8ක් දැවී රැස් කර ගත් ලකුණු සංඛ්‍යාව 240කි. එහිදී පාකිස්තාන කණ්ඩායමේ පළමු කඩුල්ල ලකුණූ 8කදී බිඳ වැටුණත් දෙවන කඩුල්ල සඳහා ලකුණු 56ක සබඳතාවයක් ගොඩනැගීමට බාබර් අසාම් සහ ෆකාර් සමාන් සමත් වුණි. බාබර් අසාම් ලකුණූ 24ක් රැස් කර ගෙන සිටියදී පාකිස්තාන ඉනිමේ දෙවන කඩුල්ල ලෙස දැවී ගිය අතර තුන්වන කඩුල්ල සඳහා පිටියේ එක් වු මොහොමඩ් හෆීස් සහ ෆකාර් සමාන ලකුණු 44ක සබඳතාවයක් ගොඩනැගීය. අනතුරුව පිටියට පිවිසි කිසිදු ක්‍රීඩකයෙකු හට සාර්ථක සබඳතාවයක් ගොඩනැගීමට දකුණු අප්‍රිකානු පන්දු යවන්නන් ඉඩ ලබා නොදුන් අතර ෆකාර් සමාන් ලකුණූ 70ක් ලබා ගත්තේය. ලකුණු 241ක ජයග්‍රාහී ඉලක්කය හඹායාමට පිටියට පිවිසි දකුණු අප්‍රිකානු කණ්ඩායම පන්දුවාර 40ක් අවසානයේදී කඩුලු 3ක් පමණක් දැවී එම ඉලක්කය පසු කර ගියේය. එහිදී ක්වන්ටන් ඩී කොක් හයේ පහර 3ක් සහ හතරේ පහර 11ක් සමඟින් රැස් කල ලකුණූ සංඛ්‍යාව 83කි. ෆෆ් ඩු ප්ලේසිස් නොදැවී ලකුණු 50ක් රැස් කර ගත්තේය.", "URL": "https://sinhala.adaderana.lk/news.php?nid=103435", "Category": null, "Parent URL": null}