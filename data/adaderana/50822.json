{"Source": "Adaderana", "Timestamp": "April 22, 2015 04:35 pm", "Headline": "දේශපාලන ස්ථාවරත්වයට වහා මැතිවරණයකට යා යුතුයි", "News Content": "වත්මන් ආණ්ඩුව විසින් දූෂණ චෝදනා ඉදිරිපත් කරමින් තමා හා තම සහෝදරයින් දඩයම් කරමින් සිටින බව හිටපු ජනාධිපති මහින්ද රාජපක්ෂ මහතා පවසයි.තමාට එල්ල කරනු ලබන චෝදනා වලට අදාළව කිසිදු සාක්ෂියක් නොමැති බවත්,ඒවා නිර්මාණය කරන ලද අභූත චෝදනා බවත් රාජපක්ෂ මහතා AFP පුවත් සේවයට සම්මුඛ සාකච්ඡාවක් ලබාදෙමින් පවසා ඇත.තමා හෝ තම පවුලේ සාමාජිකයින් නීත්‍යනුකූල නොවන ආකාරයට මුදල් රැස්කර ඇති බවටත්,ඒවා ස්වාසිලන්තයේ තැන්පත් කර ඇති බවට මුලදී ප්‍රකාශ කරනු ලැබුවත් පසුව ඩුබායිවල පවත්නා බවට ප්‍රකාශ කරන බවත්,එහෙත් එවැන්නක් පිළිබඳ කිසිදු සාක්ෂියක් නොමැති බවත් ඔහු පෙන්වාදෙයි.තමාට ඩුබායිවල හෝටලයක් පවත්නා බවට මුලදී කියා සිටි බවත්,පසුව රටේ පවත්නා සියලුම හෝටල්වල හිමිකාරිත්වය තමාට සහ තම සහෝදරයින් වන බැසිල් රාජපක්ෂ,ගෝඨාභය රාජපක්ෂ යන ආදීන්ට අයත් බවත් කියා සිටි බව පෙන්වාදෙන රාජපක්ෂ මහතා මෙය මුළුමනින්ම විහිළුවක් බව සඳහන් කළේය.දැඩි දේශපාලන අස්ථාවරත්වයක් රට තුළ මේවන විට නිර්මාණය වී ඇති බවත්,එබැවින් වහාම මැතිවරණයක් ප්‍රකාශයට පත් කොට දේශපාලන ස්ථාවරත්වයකට මංපෑදිය යුතුව ඇති බවත් මහින්ද රාජපක්ෂ මහතා මෙහිදී අවධාරණය කළේය.", "URL": "https://sinhala.adaderana.lk/news.php?nid=50822", "Category": null, "Parent URL": null}