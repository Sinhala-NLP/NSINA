{"Source": "Adaderana", "Timestamp": "July 6, 2019 12:38 pm", "Headline": "සිවිල් මුහුණුවරකින් රට පාලනය කරන්න සුඩාන හමුදාවේ එකඟත්වය", "News Content": "විපක්ෂය සමඟ සන්ධානගතව සිවිල් මුහුණුවරකින් රට පාලනය කිරීමට සූඩාන හමුදා රජය එකඟ වී ඇත. ඉදිරි වසර තුනක කාලයක් එසේ රට පාලනය කිරීම ඔවුන්ගේ සූදානමයි. බලය බෙදීමක් සඳහා සූඩානයේ පාලක හමුදා කවුන්සිලය සහ විපක්ෂය එකඟ වී ඇත. මේ පුවතත් සමඟින් ප්‍රීතියට පත් සූඩාන වැසියන් කාර්ටුම් අගනුවර ඇතුලු නගර රැසක එක්වී වීදි බැස ප්‍රීතිඝෝෂා කළේ මෙලෙසයි. ඉදිරි තෙවසර සඳහා හමුදාව සහ සිවිල් පාලනය අතර හුවමාරුවන පාලන බලාධිකාරියක් පිහිටුවීමට මෙහිදී දෙපාර්ශ්වය එකගතාවකට පැමිණ තිබුණි. දශක ගණනාවක් සූඩානය වෙළාගෙන පැවැති ඒකාධිපතිවාදයට තිත තැබීමේ පළමු පියවර මෙය බව රටවැසියන්ගේ මතය වී තිබෙයි. තිස්වසරකට වැඩි කාලයක් තිස්සේ සූඩානය පාලනය කළ ඔමාර් අල් බෂාර්ට එරෙහිව මේ වසර ආරම්භයේදී රට පුරා විරෝධතා ආරම්භ වුණි. කෙසේ නමුත් එල්ල වූ දැඩි ජන විරෝධතා අවියක් කරගනිමින් ජනාධිපතිවරයා ධුරයෙන් පහකර රටේ පාලනය සියතට ගැනීමට සුඩාන හමුදා කටයුතු කළේය. එහෙත් ඊට එරෙහිවත්, ජනතාව දිගින් දිගටම විරෝධාවල නිරත වූ අතර ඔවුන් අවධාරණය කළේ රටේ සිවිල් පාලනයක් ස්ථාපනය කළ යුතු බවයි. විරෝධතා අවස්ථා කිහිපයකදීම ගැටුම් දක්වා දීර්ඝ වූ අතර එහිදී සූඩාන වැසියන් විශාල පිරිසක් මිය ගියේය. හමුදා පාලනයට විපක්ෂය හා සාකච්ඡා කිරීමට හමුදා පාලනයට සිදුවූයේ මේ සිදුවීම් සමඟයි.", "URL": "https://sinhala.adaderana.lk/news.php?nid=113494", "Category": null, "Parent URL": null}