{"Source": "Adaderana", "Timestamp": "July 26, 2019 01:13 pm", "Headline": "ලෝකයම පිළිගත් බලවේගය පොහොට්ටුව-හේමකුමාර", "News Content": "පවතින ආණ්ඩුව පෙරළීම සඳහා ඇති ලෝකයම පිළිගන්නා ශක්තිමත් බලවේගය පොදුජන පෙරමුණ බව බස්නාහිර පළාත් හිටපු ආණ්ඩුකාර හේමකුමාර නානායක්කාර මහතා පවසයි. පාර්ලිමේන්තුව නියෝජනය නොකරන පිළිගත් දේශපාලන පක්ෂ 10ක් අද ශ්‍රී ලංකා පොදුජන පෙරමුණ සමඟ අවබෝධතා ගිවිසුම්වලට එළඹුණ අතර එම අවස්ථාවට එක්වෙමින් ඒ මහතා මේ බව සඳහන් කළේය. ශ්‍රී ලංකා පොදුජන පෙරමුණෙන් ජනාධිපතිවරණය සඳහා ඉදිරිපත් කරන අපෙක්ෂකයා පිළිබඳ දැන ගැනීමට අවශ්‍ය නොවන බව හිටපු ආණ්ඩුකාර හේමකුමාර නානායක්කාර මහතා වැඩිදුරටත් පැවසීය. මෙම ගිවිසුම්වලට එළඹුනේ අද(26) කොළඹ විජේරාම මාවතේ පිහිටි විපක්ෂ නායක මහින්ද රාජපක්ෂ මහතාගේ නිල නිවසේදීයි. ඉදිරි මැතිවරණ ඉලක්ක කර ගනිමින් ශ්‍රී ලංකා පොදුජන පෙරමුණ හා පාර්ලිමේන්තුව නියෝජනය නොකරන පිළිගත් දේශපාලන පක්ෂ 10 ක් අද අවබෝධතා ගිවිසුමකට එළඹුණි. ඒ විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් ඒ මහතාගේ නිල නිවසේ පැවති උත්සවයකදීය. ශ්‍රී ලංකා පොදුජන පෙරමුණ වෙනුවෙන් එම පක්ෂයේ මහලේකම් නීතිඥ සාගර කාරියවම් මහතා ගිවිසුම්වල අත්සන් තැබුවේය.", "URL": "https://sinhala.adaderana.lk/news.php?nid=115070", "Category": null, "Parent URL": null}