{"Source": "Adaderana", "Timestamp": "November 2, 2013 01:54 pm", "Headline": "හෙදියන්ට පහරදුන් පුද්ගලයා සොයයි", "News Content": "සේවා මුරය අවසන් වී නවාතැන්පළ දක්වා ගමන් කරමින් සිටි හෙද නිලධාරීනියන් දෙදෙනෙකුට පහර දුන් බව කියන යතුරු පැදිකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව හලාවත පොලීසිය පවසයි. ඊයේ රාත්‍රීයේ මෙම පහරදීම සිදුවී ඇති බව අප වාර්තාකරු කියයි. පහර කෑමට ලක්වී ඇත්තේ හලාවත මහා රෝහලේ 5 වාට්ටුවේ සේවය කරන හේවා එදිරිප්පුලිගේ ඉරේෂා (27) සහ චතුරිකා සඳමාලි (28) නම්වු හෙදියන් දෙදෙනෙකි. පහර කෑමට ලක්වු හෙදියන් දෙදෙනා ප්‍රතිකාර සඳහා හලාවත මහා රෝහලට ඇතුළත් කර ඇත. පහර කෑමට ලක්වු හෙදියන් දෙදෙනා 01 වැනිදා සවස 1.00 සිට රාත්‍රී 7.00 දක්වා වන සේවා මුරයේ සේවය කර තිබේ. සේවය අවසන් කළ හෙදියන් දෙදෙනා තම තමන්ගේ නවාතැන්පළ කරා ගමන් කරමින සිටින විට මෙම පහර දීම සිදුවී ඇති බව අප වාර්තාකරු කියයි. එක් හෙදියකට පහර දී ඇත්තේ හලාවත - කොරයා මාවතේ වන අතර, අනෙක් හෙදියට පහර දී ඇත්තේ හලාවත - ගජබා මාවතේදීය. සම්පුර්ණයෙන් හිස් අවාරණය වන පරිදි ආරක්ෂිත හිස් වැසුමක් පැළඳ සිටි අයෙකු පහරදීම සිදු කර පලා ගිය බව රෝහල් ගත කර සිටින හෙදියන් කියයි. මුලින්ම කොරයා මාවතේ ගමන් කරමින් සිටි හෙදියට පහර දී ඇති යතුරු පැදිකරු පසුව ගජබා මාවතේ ගමන් කරමින් සිටි හෙදියට පහර දී ඇති බව පොලීසිය කියයි. පහරදීම සිදු කරන ලද්දේ කව්රුන් විසින්ද ඒ කුමන හේතුවක් මතද යන්න මෙතෙක් අනාවරණය වී නැත. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38555", "Category": null, "Parent URL": null}