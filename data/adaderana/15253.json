{"Source": "Adaderana", "Timestamp": "April 4, 2011 08:12 am", "Headline": "අතුරුදන් වූ සෙබළුන් සොයා තවදුරටත් පරීක්ෂණ සිදුවෙයි ", "News Content": "මුලතිව් මුහුදේ අතුරුදන් වූ නාවික හමුදා සෙබළුන් සිව්දෙනා සොයා තවදුරටත් පරීක්ෂණ සිදුකරන බව නාවික හමුදාව පවසයි. චුන්ඩිකුලම් සිට චලෙයි දක්වා පසුගිය 29 වැනිදා බෝට්ටුවකින් නාවික හමුදා සෙබළුන් සිව් දෙනෙකු ගමන් කර තිබේ. එහෙත් නියමිත දිනට ඔවුන් චලෙයි වෙත නොපැමිණීම හේතුවෙන් නාවික හමුදාව ඔවුන් සොයා මෙහෙයුම් ආරම්භ කරනු ලැබීය. පසුව ඔවුන් ගමන් කළ බව කියන බෝට්ටුව සොයාගත් අතර නාවිකයන් පිළිබඳ මෙතෙක් කිසිදු තොරතුරක් ලැබී නොමැති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. ඉන්දීය නාවික හමුදාව සහ ඉන්දීය වෙරළ ආරක්ෂක බලකාය මේ සම්බන්ධයෙන් දැනුවත් කර ඇත. මීට අමතරව එම කාලය තුළ ‍මුලතිව් මුහුදේ මසුන් මරමින් සිටි ධීවරයන්ගෙන් ද තොරතුරු විමසා ඇති බව වාර්තා වේ.", "URL": "https://sinhala.adaderana.lk/news.php?nid=15253", "Category": null, "Parent URL": null}