{"Source": "Adaderana", "Timestamp": "January 10, 2017 04:43 pm", "Headline": "ආයෝජකයින් කැඳවන්නේ රටේ වාසියටයි", "News Content": "ඇතැම් පිරිස් කුමන් දේ ප්‍රකාශ කළ ද හම්බන්තොට වරාය වටිනාකමකින් යුක්ත තැනක් බව වරාය සහ නාවික අමාත්‍ය අර්ජුන රණතුංග මහතා පවසයි. විවිධ පිරිස් කලහාකාරි වුවත් හම්බන්තොට වරාය චීන සමාගමට බදු දීම කල් ගෙන රටට වාසිදායක ලෙස සිදු කරන බව විශ්වවිද්‍යාල ප්‍රවේශය සඳහා වරම් ලැබූ වරාය සේවකයින්ගේ දූ දරුවන්ට ශිෂ්‍යත්ව ප්‍රදානය කිරීමේ උත්සවයට ඊයේ (09) සහභාගීවෙමින් අමාත්‍යවරයා කියා සිටියේය. හම්බන්තොට වරායට ආයෝජකයින් කැඳවීමේදී රටට ආවාසිදායක නොවන ලෙස සිදු කරන්නැයි ජනාධිපතිතුමා සහ අගමැතිතුමා තමන්ට උපෙදස් දී ඇති බව ද අමාත්‍යවරයා පැවසීය. එමෙන්ම හම්බන්තොට වරායට නැව් හා ආයෝජකයින් පැමිණෙනතුරු වසර ගාණක් බලාගෙන සිටීමට සිදුවුවහොත් හම්බන්තොට වරාය ව්‍යාපෘතිය සඳහා ගනු ලැබු ණය සහ එහි පොළිය තවත් ගෙවීමට සිදු වනු ඇති බව ඔහු කියා සිටියේය. දැනටමත් කොළඹ වරායෙන් ලැබෙන ලාභයෙන් විශාල ප්‍ර‍මාණයක් හම්බන්තොටට යන බවත් ඉදිරියේදී කොළඹ වරායේ මුදල් ප්‍ර‍මාණවත් නොවුණහොත් මුදල් අමාත්‍යාංශයෙන් මුදල් ඉල්ලීමට සිදුවන බවත් අමාත්‍යවරයා අනාවරණ කළේය. විවිධ අර්බුද හුවා දක්වමින් ආණ්ඩුව පෙරළීමට ඇතැම් පිරිස් උත්සාහ දැරව ද මේ රජය වෙනස් කිරීමට කිසිඳු ඉඩක් නොමැති බව ශිෂ්‍යත්ව ප්‍ර‍දානය කිරීමේ අවස්ථාවට එක්වෙමින් වරාය සහ නාවික නියෝජ්‍ය අමාත්‍ය නිශාන්ත මුතුහෙට්ටිගම මහතා පැවසීය. අපේ සුන්දර රට රැකගන්න මෛත්‍රීපාල සිරිසේන ජනාධිපතිවරයා කැපවීමෙන් කටයුතු කරන අතර එතුමා කිසිම පුද්ගලයෙකු නොසැලකිලිමත්ව සෙල්ලම් කරන්න ඉඩනොදෙන බවද නියෝජ්‍ය අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=67956", "Category": null, "Parent URL": null}