{"Source": "Adaderana", "Timestamp": "September 7, 2015 09:41 am", "Headline": "මායාදුන්නේගේ ඉල්ලා අස්වීමේ ලිපිය ලැබුණේ නෑලු!", "News Content": "පාර්ලිමේන්තු මන්ත්‍රී ධුරයෙන් ඉල්ලා අස්වු ජනතා විමුක්ති පෙරමුණු ජාතික ලැයිස්තු මන්ත්‍රී සරත්චන්ද්‍ර මායාදුන්නේ මහතාගේ ඉල්ලා අස්වීම පිළිබඳ ලිපිය මේ වනතෙක් මැතිවරණ මහලේකම් කාර්යාලයට ලැබී නොමැති බව වාර්තා වෙයි.සරත්චන්ද්‍ර මායාදුන්නේ මහතා ජනතා විමුක්ති පෙරමුණු ජාතික ලැයිස්තුවෙන් මෙවර පාර්ලිමේන්තුවට තේරීපත් වුණු අතර ඔහු පාර්ලිමේන්තු පළමු සභා වාරයේදීම ඉල්ලා අස්වුණි. මේ වන විට ඔහුගෙන් පුරප්පාඩු වු මන්ත්‍රී ධුරය සඳහා ජනතා විමුක්ති පෙරමුණ විසින් බිමල් රත්නායක මහතාගේ නම යෝජනා කර තිබේ.කෙසේවෙතත් මන්ත්‍රීවරයෙකු පාර්ලිමේන්තුවෙන් ඉල්ලා අස්වී ඇත්නම් ඒ පිළිබඳව පාර්ලිමේන්තු මහලේකම්වරයා විසින් ලිඛිතව මැතිවරණ කොමසාරිස්වරයා දැනුම්වත් කළ යුතුවෙයි.ඉන් අනතුරුව මැතිවරණ කොමසාරිස්වරයා විසින් හිස්වු මන්ත්‍රී ධුරය සඳහා නමක් යෝජනා කරන ලෙස අදාළ පක්ෂයේ මහලේකම්වරයා වෙත දැනුම්දිය යුතු වන අතර ඒ සඳහා මසක කාලයක් ලබාදෙයි.ඉන් අනතුරුව අදාළ නම මැතිවරණ කොමසාරිස්වරයා විසින් පිළිගන්නේ නම් ඊට අදාළ ඉදිරි කටයුතු සිදුකෙරෙනු ඇත.", "URL": "https://sinhala.adaderana.lk/news.php?nid=53703", "Category": null, "Parent URL": null}