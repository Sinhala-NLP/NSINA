{"Source": "Adaderana", "Timestamp": "May 1, 2014 03:13 pm", "Headline": "වැලිහරනාවට එස්.ටී.එෆ්. කැඳවයි - ඉල්ලම් ජනයාට නොලැබේ?", "News Content": "බලංගොඩ, වැලිහරනාව ප්‍රදේශයේ මතුව ඇති ඉල්ලම් තමන්ට ලබාදෙන ලෙස ඉල්ලා ප්‍රදේශවාසීන් අද (01) යළිත් විරෝධතා ආරම්භ කර තිබේ. එම ප්‍රදේශයේ ක්‍රියාත්මක ජල ව්‍යාපෘතියට යන මාර්ගයේ වාඩි වී ඔවුන් එසේ විරෝධතාවයේ නිරත විය. ඇති විය හැකි කලහකාරී තත්ත්වයක් පාලනය කිරීම සඳහා පොලිස් විශේෂ කාර්ය බලකාය හා පොලීසිය කැඳවා ඇත. බලංගොඩ, වැලිහරනාවේ මතු වී ඇති ඉල්ලම් බෙදාදෙන තුරු ප්‍රදේශයේ ජනතාව දිවා රාත්‍රි අව් වැසි නොතකා ඉකුත් දිනවල බලා සිටින ලදී. වැලිහරනාව ප්‍රදේශයේ ජල ව්‍යාපෘතියක් ආරම්භ කිරීමට යද්දී දැනට මාසයකට ඉහත දී මතුවූ ඉල්ලම පොලිසිය විසින් ජනතාවට බෙදාදීමට කටයුතු කරන ලද අතර පසුව පොලිස් විශේෂ බලකාය කැඳවා එය බෙදාදීම යළි නැවැත්වූ බව අප වාර්තාකරු කියයි. මේ සමග ජනතාව ඊට දැඩි ලෙස විරුද්ධ වූ බැවින් පොලිස් විශේෂ බලකාය ඉවත් කර යළි පොලීසිය ආරක්ෂාව කැඳවීය‍. කෙසේ වුවද නැවතත් පොලීසිය ඉවත් කර පොලිස් විශේෂ කාර්ය බලකාය එම ස්ථානයට කැඳවා ඇති බව අප වාර්තාකරු සඳහන් කරයි. ඡායා රූ - රෝහණ වසන්ත", "URL": "https://sinhala.adaderana.lk/news.php?nid=42916", "Category": null, "Parent URL": null}