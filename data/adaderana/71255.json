{"Source": "Adaderana", "Timestamp": "March 23, 2017 01:25 pm", "Headline": "විදුලිබල ලේකම්වරයා අධිකරණයට බාරවෙයි", "News Content": "අත්අඩංගුවට ගැනීම සඳහා වරෙන්තු නිකුත් කර තිබු විදුලිබල හා පුනර්ජනනීය බලශක්ති අමාත්‍යංශ ලේකම් ආචාර්ය බී.එම්.එස්.බටගොඩ මහතා අධිකරණයට බාර වී තිබේ. සිය නීතීඥවරයා මාර්ගයෙන් ඔහු අද(23) කොළඹ මහේස්ත්‍රාත් අධිකරණයට බාරවු බව අද දෙරණ වාර්තාකරු සඳහන් කළේය. දූෂණ චෝදනාවක් සම්බන්ධයෙන් හිටපු නියෝජ්‍ය අමාත්‍ය සරණ ගුණවර්ධන මහතාට එරෙහි නඩුවක සාක්ෂි ලබාදීම සඳහා අධිකරණයට ඉදිරිපත් නොවීම හේතුවෙන් බී.එම්.එස්.බටගොඩ මහතා අත්අඩංගුවට ගැනීමට ඊයේ(22) වරෙන්තු නිකුත් කළේය. ඒ අනුව අධිකරණයට බාරවීමෙන් අනතුරුව සුරේන් බටගොඩ මහතාගේ නීතීඥවරයා අධිකරණය හමුවේ ප්‍රකාශ කර ඇත්තේ ඔහුට යොමුකළ සිතාසිය මුදල් අමාත්‍යංශය වෙත ගොස් තිබු බවයි. ඒ හේතුවෙන් විදුලිබල අමාත්‍යංශ ලේකම් බී.එම්.එස්.බටගොඩ මහතාට සිතාසිය පිළිබඳ නිසි දැනුවත් බවක් නොතිබු බව නීතිඥවරයා අධිකරණයට දැනුම් දී ඇත. කරුණු සලකා බැලු කොළඹ ප්‍රධාන මහේස්ත්‍රාත් ලාල් බණ්ඩාර රණසිංහ මහතා බටගොඩ මහතාට එරෙහි සිතාසිය ආපසු කැඳවීමට සහ ජුලි මස 06 වැනිදා අධිකරණයේ පෙනී සිටින ලෙස නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=71255", "Category": null, "Parent URL": null}