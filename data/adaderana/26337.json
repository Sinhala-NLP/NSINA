{"Source": "Adaderana", "Timestamp": "August 5, 2012 02:08 pm", "Headline": "ජාතික රෝහල අවට විශේෂ රථවාහන සැලැස්මක්", "News Content": "හෙට සිට එ‍නම් 2012.08.06 දින සිට කොළඹ ජාතික රෝහල ආසන්න ප‍්‍රදේශයේ නව රථවාහන සැලැස්මක් ක‍්‍රියාත්මක කිරීමට පොලිසිය කටයුතු යොදා තිබේ. ඒ පිළිබඳ පොලිස් මාධ්‍ය ප්‍රකාශක කාර්යාලය නිකුත් කළ නිවේදනයක මෙසේ සඳහන් විය. කොළඹ ජාතික රෝහලේ හදිසි අනතුරු අංශය ඉදිරිපිටින් ඇති ඊ. ඩබ්ලිව් පෙරේරා මාවත හෙවත් රිජන්ස් වීදියට වාහන ඇතුලු කරන්නේ කින්සි පාර දෙසින් පමණි. (පුංචි බොරැල්ල දෙසින් එන වාහනද ඇතුළුව). එමෙන්ම එසේ ඇතුළුවීමට ඉඩ ලැබෙන්නේ වෛද්‍යවරුන්ගේ සහ රෝහල් කාර්ය මණ්ඩලවල වාහන, ගිලන් රථ, ලෙඩුන් රැගෙන එන වාහන, ප්‍රෙස්බිටේරියන් විදුහලට පැමිණෙන වාහන, ආපදා රථ සහ ආරක්ෂක රථ පමණි. ඇස් වාට්ටුව දෙසින් ඊ.ඩබ්ලිව් පෙරේරා මාවතට කිසිම වාහනයක් ඇතුලූවීමට අවසර නොදෙයි. රෝහල දෙසට පැමීණීමට අවශ්‍ය වාහන වේ නම්, ඞීන්ස් පාරෙන් ඉදිරියට ගොස්, ද සේරම් පාර ඔස්සේ දකුණට ගමන් කර නොරිස් කැනල් පාර ඔස්සේ හදිසි අනතුරු අංශය අසලින් වමට, එනම් කින්සි පාර දෙසට ගමන් කල හැකි වන්නේ ඉහත ජේදයේ ගමන් කිරීමට අවසර ලබා දී ඇති වාහන වලට පමණි. අනෙකුත් වාහන දකුණට හරවා ඊ.ඩබ්ලිව් පෙරේරා මාවත ඔස්සේ ටවුන් හෝල් එක දෙසට ගමන් කළ හැකිය. කෙසේ වෙතත් වාහන නවතා තැබීමට කිසිසේත්ම ඉඩ දෙනු නොලැබේ. මෙම සීමාවන් පයින් ගමන් කරන්නන් සඳහා අදාළ නොවන අතර ඔවුන්ට ඕනෑම ස්ථානයකින් ඇතුළුවීම සහ පිටවීම කළ හැකිය. වාහනවලින් ලෙඩුන් බැලීමට පැමිණෙන අයට වාහන නවතා තැබීමට අවශ්‍ය නම්, කින්සි පෙදෙස එනම් කේරි විද්‍යාලයත් වෝඩ් පෙදෙසත් අතර ඇති මාර්ගය භාවිතා කළ හැකිය. එමෙන්ම කින්සි පෙදෙසෙන් මහ රෝහලට ඇතුලූවීමට ඇති ගෙට්ටු තුන (3) ද හෙට දින සිට විවෘත වන අතර, ඒ හරහා ජනතාවට එම පැත්තෙන්ද රෝහලට ඇතුළුවිය හැකිය. මෙම රථවාහන සැලැස්මට අදාළව පෙරහුරුවක් අද දින ක්‍රියාත්මක බව ද පොලිස් මුලස්ථානය සඳහන් කරයි.", "URL": "https://sinhala.adaderana.lk/news.php?nid=26337", "Category": null, "Parent URL": null}