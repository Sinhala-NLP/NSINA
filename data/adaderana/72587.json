{"Source": "Adaderana", "Timestamp": "April 28, 2017 02:10 pm", "Headline": " නොරොච්චෝලෙන් පරිසරයට වෙන හානිය ගැන සොයන්න පියවර", "News Content": "නොරොච්චෝලේ විදුලි බලාගාරය හේතුවෙන් පරිසරයට සිදුවන බලපෑම පිළිබඳ එම ප්‍රදේශවාසීන් ඉදිරිපත් කරන ගැටළු සම්බන්ධයෙන් සොයා බැලීමට පියවර ගෙන ඇති බව ශ්‍රී ලංකා මහජන උපයෝගීතා කොමිසම පවසයි.නොරොච්චෝලේ බලාගාරය සම්බන්ධයෙන් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර ඇති අතර බලාගාරයෙන් පරිසරයට සිදුවන බලපෑම් අවම කිරීම සඳහා පියවර ගන්නා ලෙස ශ්‍රේෂ්ඨාධිකරණය මහජන උපයෝගීතා කොමිසමට දැනුම්දී තිබූ බව සඳහන්ය.ඒ අනුව ධීවර හා ගොවි ප්‍රජාව, පරිසරවේදීන්, ලංකා විදුලිබල මණ්ඩලය, මධ්‍යම පරිසර අධිකරිය ඇතුළු ආයතනවල නියෝජිතයින්ගෙන් සැදුම් ලත් නියෝජිත කමිටුවක් පත්කර මීට අදාළව සාකච්ඡා පවත්වා ඇති බව කොමිසම පෙන්වා දෙයි.නොරොච්චෝලේ ප්‍රදේශවාසීන්ගේ අදහස් හා යෝජනා අදාළ කමිටුව වෙත ඉදිරිපත් කර ඇති අතර කමිටුව ලබන මාසයේ යළි රැස්වී වාර්තාවක් සකස් කර එය ශ්‍රේෂ්ඨාධිකරණයේ මූලික අයිතිවාසිකම් පෙත්සම් විභාගය සඳහා ඉදිරිපත් කිරීමට නියමිත බව මහජන උපයෝගීතා කොමිසම පැවසුවේය.", "URL": "https://sinhala.adaderana.lk/news.php?nid=72587", "Category": null, "Parent URL": null}