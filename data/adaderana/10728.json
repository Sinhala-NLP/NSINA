{"Source": "Adaderana", "Timestamp": "September 8, 2010 09:35 pm", "Headline": "මර්වින්ට ආයෙමත් හිටපු තැන ලැබෙයි", "News Content": "හිටපු මහා මාර්ග නියෝජ්‍ය අමාත්‍ය ආචාර්ය මර්වින් සිල්වා මහතාට යළි නියෝජ්‍ය අමාත්‍ය ධූරය ලබා දීමට ජනාධිපතිවරයා විසින් කටයුතු කළ බව ජනාධිපති මාධ්‍ය ඒකකය සඳහන් කරයි. පසුගිය දිනෙක මර්වින් සිල්වා මහතා විසින් සමෘද්ධි නිලධාරියෙකු ගස්බැඳීමේ සිදුවීමට අදාළව ඒ මහතාගේ නියෝජ්‍ය අමාත්‍ය ධූරය අත්හිටුවීමට ජනාධිපතිවරයා පියවර ගන්නා ලදී. පසුව ඒ පිළිබඳ විමර්ශනයක් සිදුකිරීමට විනය පරීක්ෂණ කමිටුවක් නම් කෙරුණු අතර කමිටුවේ තීරණයට අනුව මර්වින් සිල්වා මහතා සියලු චෝදනා වලින් නිදහස් කෙරිණි. කෙසේ වෙතත් අද පස්වරුවේ ඔහුගේ අමාත්‍ය ධූරය යළි ලබාදීමට ජනාධිපතිවරයා විසින් කටයුතු කළ බව ජනාධිපති මාධ්‍ය ඒකකය විසින් නිවේදනය කෙරිණි.", "URL": "https://sinhala.adaderana.lk/news.php?nid=10728", "Category": null, "Parent URL": null}