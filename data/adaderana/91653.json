{"Source": "Adaderana", "Timestamp": "June 28, 2018 07:11 pm", "Headline": "ජාතික වකුගඩු රෝහලේ ඉදිකිරීම් ජනපතිගේ නිරීක්ෂණයට", "News Content": "පොලොන්නරුවේ ඉදිකෙරෙන ජාතික වකුගඩු රෝහලේ ඉදිකිරීම් කටයුතු අද (28) ජනාධිපති මෛත්‍රිපාල සිරිසේන මහතාගේ නිරීක්ෂණයට ලක්විය. එම රෝහල ඉදිකරනු ලබන්නේ චීන රජයෙන් ජනාධිපතිවරයා කළ ඉල්ලීම පරිදි ලැබුණු මිත‍්‍රශීලී පරිත්‍යාගයක් ‍ලෙසයි. පොලොන්නරුවේ ජාතික වකුගඩු රෝහල ඉදිකෙරෙන ස්ථානය වෙත අද පෙරවරුවේ ගිය ජනාධිපති මෛත්‍රිපාල සිරිසේන මහතා එහි කටයුතු පිළිබදව සොයා බැලීය. වකුගඩු රෝගයෙන් පීඩාවිඳින ජනතාව වෙනුවෙන් දකුණු ආසියාවේ විශාලතම වකුගඩු රෝහල ලෙස මෙම රෝහල ඉදිකෙරෙන අතර ඊට වැය කෙරෙන මුදල රුපියල් මිලියන 12,000 කි. ලොව නවීනතම පරික්ෂණාගාර සහ අධිතාක්ෂණික පහසුකම්වලින් සමන්විත මෙම රෝහලේ ඉදිකිරීම් කටයුතු මාස 24 කින් එනම් 2020 ජූලි මාසයේදී අවසන් කිරීමට නියමිතය. අනතුරුව පරාක‍්‍රම සමුද්‍රය පරිශ‍්‍රය වෙත පැමිණි ජනාධිපති මෛත්‍රිපාල සිරිසේන මහතා පොසොන් උදාව නිමිත්තෙන් පොළොන්නරුව පුදබිමට පැමිණ සිටි ජනතාවගේ තොරතුරු විමසමින් ඔවුන් සමඟ ජනාධිපතිවරයා සුහද කතා බහකද නිරත විය. මේ අතර නෙල්ලිගල ජාත්‍යන්තර බෞද්ධ මධ්‍යස්ථානයේ සිට පොලොන්නරුව පුදබිමට වැඩම කරවූ සර්වඥ ධාතූන් වහන්සේ ප්‍රදර්ශනය ඊයේ සහ අද විවෘත කෙරුණේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙනි. එමෙන්ම පොලොන්නරුව බෞද්ධ සංගමය විසින් 58 වැනි වරට සංවිධානය කළ බත් දන්සැල පරාක්‍රම සමුද්‍රය අසළදී ඊයේ මෙන්ම අද දිනයේත් විවෘත කෙරුණේ ජනාධිපතිවරයා අතින්. පුලතිසිපුර පොසොන් අසිරිය නැරඹීමට ඊයේ මෙන්ම අද දිනයේත් ජනාධිපතිවරයා එක් වූ අතර පොලොන්නරුව පොසොන් මහා පෙරහැර අද රාත්‍රි ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් වටදාගෙය අසළින් ආරම්භ වීමට නියමිතය.", "URL": "https://sinhala.adaderana.lk/news.php?nid=91653", "Category": null, "Parent URL": null}