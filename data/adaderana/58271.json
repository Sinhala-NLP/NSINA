{"Source": "Adaderana", "Timestamp": "March 16, 2016 11:29 am", "Headline": "යුරෝපා ප්‍රධානියෙක් දිවයිනට එයි", "News Content": "යුරෝපා සංගමයේ ජාත්‍යන්තර සහයෝගීතාව සහ සංවර්ධනය පිළිබඳ මහකොමසාරිස් නිවේන් මිමිකා නිල සංචාරයක් සඳහා දිවයිනට පැමිණ තිබේ.යුරෝපා සංගමයේ සහයෝගය යටතේ මෙරට ක්‍රියාත්මක සංවර්ධන වැඩසටහන් පිළිබඳව සමාලෝචනයක යෙදීම සහ ශ්‍රී ලංකා යුරෝපා සංගම් ද්වීපාර්ශ්වික සම්බන්ධතා ශක්තිමත් කිරීම සම්බන්ධයෙන් සාකච්ඡා කිරීම ඔහුගේ මෙම සංචාරයේ අරමුණය.යුරෝපා සංගමයේ ජාත්‍යන්තර සහයෝගීතාව හා සංවර්ධනය පිළිබඳ මහකොමසාරිස්වරයා සිය සංචාරය තුළදී අග්‍රාමාත්‍ය රනිල් වික්‍රමසිංහ මහතා හමුවී ද්වීපාර්ශ්වික සාකච්ඡා පැවැත්වීමට සැළසුම් කර තිබේ. නිවේන් මිමිකා මහතා ඊයේ විදේශ කටයුතු අමාත්‍ය මංගල සමරවීර මහතා හමුවූ අතර එහිදී යුරෝපා සංගමය මෙරටට පනවා ඇති මත්ස්‍ය තහනම සහ ජී.එස්.පී සහනය යළි ලබාගැනීම පිළීබඳ සාකච්ඡා කළ බව විදේශ කටයුතු අමාත්‍යංශය පැවසුවේය.යුරෝපා සංගමයේ ශ්‍රී ලංකා නව කාර්යාල පරිශ්‍රය විවෘත කිරීමද ඊයේ දිනයේ මංගල සමරවීර අමාත්‍යවරයා අතින් සිදුකෙරුණි. ශ්‍රී ලංකාව සහ යුරෝපා සංගමය අතර මූල්‍ය ගනුදෙනු පිළිබඳ ගිවිසුම් දෙකකට අත්සන් තැබීමෙන් අනතුරුව හෙට දිනයේ යුරෝපා සංගමයේ ජාත්‍යන්තර සහයෝගීතාව සහ සංවර්ධනය පිළිබඳ මහකොමසාරිස්වරයා දිවයිනෙන් පිටත්ව යාමට නියමිතය.", "URL": "https://sinhala.adaderana.lk/news.php?nid=58271", "Category": null, "Parent URL": null}