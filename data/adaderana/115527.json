{"Source": "Adaderana", "Timestamp": "August 1, 2019 05:22 pm", "Headline": "විශ‍්‍රාමික ගුරුවරු කබලෙන් ලිපට-ජෝසප් ස්ටාලින්", "News Content": "විශ‍්‍රාම වැටුප් දෙපාර්තමේන්තුව තමන් විසින් කළ යුතු කාර්යන් ගුරුවරුන් ලවා කරවා ගැනීමට යාමෙන් වසර 30 කට වඩා රාජ්‍ය සේවයේ සේවය කළ ගුරුවරු දැඩි පීඩනයකට ලක්ව ඇති බව ලංකා ගුරු සේවා සංගමය පවසයි. නිවේදනයක් නිකුත් කරමින් එහි ප‍්‍රධාන ලේකම් ජෝසප් ස්ටාලින් මහතා පැවසුවේ මීට හේතු වී ඇත්තේ විශ‍්‍රාම වැටුප් දෙපාර්තමේන්තුව හඳුන්වාදී ඇති නව ක‍්‍රමවේදය තුළ විශ‍්‍රාම යන ගුරුවරුන්ට තමා සේවය කළ සෑම ආයතනයකින්ම වැන්දඹු අනත්දරු විශ‍්‍රාම වැටුප් දායක මුදල් අයකිරීම්වලට අදාළ ලේඛන ලබාදීමට සිදුවීම බවයි. මෙම කටයුතු විශ‍්‍රාම වැටුප් දෙපාර්තමේන්තුව විසින් කළ යුතු කාර්යයක්ව තිබියදී විශ‍්‍රාම යන ගුරුවරයා ලවා එය කරවා ගැනීම නින්දා සහගත කි‍්‍රයාවකි. මේ වන විට විශ‍්‍රාම වයසට එළඹ සිටින සියලූම ගුරුවරු දුෂ්කර හා අතිදුෂ්කර ප‍්‍රදේශවල පාසල්වලට මුල් පත්වීම් ලබා එම ප‍්‍රදේශවල සේවය කළ ගුරුවරුය. වසර 20 කට 30 කට පෙර තමා මුල් පත්වීම් ලබා සේවය කළ දුෂ්කර ප‍්‍රදේශවල කලාප අධ්‍යාපන කාර්යාල වලින් පවා විශ‍්‍රාම යාමේදී ගුරුවරුන්ට තම වැන්දඹු අනත්දරු විශ‍්‍රාම වැටුප් දායක මුදල් අයකිරීම්වලට අදාළ ලේඛන මෙම නව ක‍්‍රමවේදය යටතේ සපයා දීමට සිදුව ඇත. මේ තත්ත්වය තුළ එවැනි ප‍්‍රදේශවල සේවය කළ ගුරුවරු විශ‍්‍රාම යාමේදී බරපතල පීඩනයකට ලක්ව සිටිති. පෞද්ගලික ලිපි ගොනුව පවත්වාගෙන යාම ආයතනය සතු වගකීමක් වන අතර, එම ලිපිගොනුවට අදාළ කටයුතු ගුරුවරු මත පැටවීමෙන් ගුරුවරු දැඩි පීඩනයකට ලක්ව ඇත. එසේම ගුරුවරුන්ගෙන් මාසිකව අයකර ගත් වැන්දඹු අනත්දරු විශ‍්‍රාම වැටුප් දායක මුදල් පිළිබඳ තොරතුරු විශ‍්‍රාම වැටුප් දෙපාර්තමේන්තුව විසින් නැවත ගුරුවරුන්ගෙන් ඉල්ලීම බරපතල කනගාටුදායක තත්වයකි. විශ‍්‍රාම යන තුරු තම සම්පූර්ණ සේවා කාලය රාජ්‍ය සේවය වෙනුවෙන් කැප කළ ගුරුවරු මේ ආකාරයෙන් පීඩාවට පත් කිරීම සම්බන්ධයෙන් විරෝධය පළ කර සිටින ලංකා ගුරු සංගමය ගුරුවරුන්ගේ විශ‍්‍රාම වැටුප් පෙර පැවති ක‍්‍රමයට ලබාදීමට අවශ්‍ය කටයුතු යොදන ලෙස රාජ්‍ය පරිපාලන අමාත්‍ය රංජිත් මද්දුමබණ්ඩාර අමාත්‍යවරයාගෙන්, රාජ්‍ය පරිපාලන අමාත්‍යාංශ ලේකම්වරයාගෙන් හා විශ‍්‍රාම වැටුප් අධ්‍යක්ෂවරයාගෙන් ලිඛිතව ඉල්ලා සිටී.", "URL": "https://sinhala.adaderana.lk/news.php?nid=115527", "Category": null, "Parent URL": null}