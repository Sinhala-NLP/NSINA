{"Source": "Adaderana", "Timestamp": "April 19, 2019 11:44 am", "Headline": "මුම්බායි ඉන්දියන්ස් කණ්ඩායමට තවත් ජයක්", "News Content": "ඉන්දියන් ප්‍රිමියර් ලීග් ක්‍රිකට් තරගාවලියේ ඊයේ පැවැති තරගයකින් ජය ගැනීමට මුම්බායි ඉන්දියන්ස් කණ්ඩායම සමත් විය. ඒ දිල්ලි කැපිටල් කණ්ඩායම පරාජයට පත් කරමින්. දිල්ලි හි පැවැති තරගයේ කාසිය වාසිය දිනූ මුම්බායි ඉන්දියන් කණ්ඩායම ප්‍රථමයෙන් පන්දුවට පහරදීමට තීරණය කළේය. ඒ අනුව පිටියට පිවිසි මුම්බායි පිල නියමිත පන්දුවාර 20 අවසානයේදී කඩුලු 5ක් දැවී රැස් කළ ලකුණු සංඛ්‍යාව 168ක්. මුම්බායි පිල වෙනුවෙන් හර්දික් පාණ්ඩ්‍යා නොදැවී ලකුණු 37ක් සහ ක්වින්ටන් ඩී කොක් ලකුණු 35ක් රැස් කිරීමට සමත් විය. පන්දු යැවීමේදි කාගිසෝ රබාඩා ලකුණු 38කදී කඩුලු 2ක් දවා ගත්තේය. ලකුණු 169ක ජයග්‍රාහී ඉලක්කය හඹායාමට පිටියට පිවිසි දිල්ලි කැපිටල් කණ්ඩායමට නියමිත පන්දුවාර 20 අවසානයේදී කඩුලු 9ක් දැවී රැස් කර ගැනීමට හැකි වුණේ ලකුණු 128ක් පමණයි. රාහුල් චාහර් ලකුණු 19කදී කඩුලු 3ක් දවා ගැනීමට සමත් විය. ඒ අනුව මුම්බායි පිල ඊයේ ලැබූ මෙම ජයත් සමඟින් සහභාගී වු තරග 9න් 6ක් ජය ගැනීමට සමත් වී තිබේ.", "URL": "https://sinhala.adaderana.lk/news.php?nid=108218", "Category": null, "Parent URL": null}