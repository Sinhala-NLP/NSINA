{"Source": "Adaderana", "Timestamp": "March 15, 2016 12:11 pm", "Headline": "  සේයා දැරියගේ ඝාතකයාට මරණ දඬුවම්", "News Content": "ආන්දෝලනයට තුඩුදුන් කොටදෙණියාව සේයා සඳෙව්මි දැරිය දූෂ්‍ය කොට ඝාතනය කිරීමේ චෝදනාවට වරදකරු වූ සමන් ජයලත් නමැත්තාට මරණ දඬුවම නියමවී තිබේ.අදාළ නඩුව අද(15)කැඳවූ අවස්ථාවේදී මීගමුව මහාධිකරණ විනිසුරු චම්පා ජානකී රාජරත්න විසින් මෙලෙස මරණ දඬුවම නියම කළ බව අද දෙරණ වාර්තාකරු පවසයි.පසුගිය වසරේ සැප්තැම්බර් මස 11 වැනිදා සිය නිවසේ සිටියදී සේයා සදෙව්මි දැරිය අතුරුදන් වු අතර ඉන් දවස් දෙකකට පසුව ඇයගේ මළ සිරුර නිවසට ආසන්න කැළෑ ප්‍රදේශයක තිබී සොයා ගැණුනි.අනතුරුව සිදුකළ මරණ පරීක්ෂණයේ දී දැරිය අපයෝජනයට ලක් කළ ගෙළ සිරකර ඝාතනය කර ඇති බවට තොරතුරු අනාවරණය විය.ඉන් අනතුරුව කෘර ලෙස දූෂ්‍ය කොට ඝාතනය කෙරුණු මෙම දැරියගේ ඝාතනයට අදාළව ප්‍රදේශයේ සුළු වැරදි සම්බන්ධයෙන් මීට පෙරාතුව අත්අඩංගුවට ගෙන මුදා හැර සිටි කොණ්ඩයා හෙවත් දුනේශ් ප්‍රියශාන්ත නැමැත්තෙකු හා 17 හැවිරිදි පාසල් සිසුවෙකු අත්අඩංගුවට ගන්නා ලදී.එහිදී මෙම අපරාධය කරනු ලැබුවේ තමන් විසින් යයි දුනේශ් ප්‍රියශාන්ත නමැති අය පිළිගත් බව පොලීසිය විසින් මාධ්‍යයට කරුණු දැක්වුවද පසුව ඩී.එන්.ඒ පරීක්ෂණයෙන් දැරියගේ සිරුරේ පැවති ආගන්තුක පටක ශෛල හා කොණ්ඩයා නමැති අයගේ රුධිර සාම්පල සමග සංසන්දනය නොවීමෙන් එම ඝාතකයා අන් අයෙකු බව තහවුරු විය.ඉන් අනතුරුව ඇප මත නිදහස් වූ දුනේශ් ප්‍රියශාන්ත මාධ්‍ය හමුවක් පවත්වමින් කියා සිටියේ මෙම අපරාධයට අදාළව වගකීම බාරගන්නැයි පොලීසිය විසින් තමාට බල කළ බව හා පහරදුන් බවයි.එම නිසා එහි වගකීම බාරගත්තද තමන් විසින් මෙම දැරිය ඝාතනය නොකළ බව දුනේශ් ප්‍රියශාන්ත පවසන ලදී.කෙසේ වෙතත් ඉන් අනතුරුව දුනේශ් ප්‍රියශාන්තගේම සොයුරා වන සමන් ජයලත් නමැති අය අත්අඩංගුවට ගෙන අධිකරණ නියෝග මත සිදුකරනු ලබන ඩී.එන්.ඒ පරීක්ෂණයෙන් මෙම අපරාධයට වගකිව යුත්තේ ඔහු බව තහවුරු විය.ඉන් අනතුරුව එතෙක් අත්අඩංගුවට ගෙන රක්ෂිත බන්ධනාගාර ගත කර සිටි 17 හැවිරිදි පාසල් සිසුවාද නිදහස් කිරීමට අධිකරණය විසින් කටයුතු කරනු ලැබූ අතර තමාට පොලීසියේදී සිදුවූ අකටයුතුකම් හා තමා සන්තව පැවති භාණ්ඩ කිහිපයක් පොලීසිය විසින් ගෙන ගොස් යළි ලබානොදීම හේතුවෙන් ඔහු විසින් පොලීසියට එරෙහිව මානව හිමිකම් නඩුවක් ගොනු කර තිබේ.කෙසේ වෙතත් සේයා ඝාතනයට අදාළව සේයා දැරිය පැහැරගෙන යාම, දූෂණය කිරීම, බරපතළ ලිංගික අපයෝජනයක් සිදුකිරීම සහ ඇය ඝාතනය කිරීම යන චෝදනා යටතේ නීතිපතිවරයා විසින් සමන් ජයලත්ට අධි චෝදනා ගොනුකර තිබුණා.ඉදිරිපත් වු කරුණු සලකා බැලූ මීගමුව මහාධිකරණ විනිසුරු චම්පා ජානකී රාජරත්න මහත්මිය සැකකාර සමන් ජයලත් මෙම සිද්ධියට වරදකරු කරමින් අද ඔහුට මරණ දඞුවම ලබාදෙන ලදී.විනිසුරුවරිය විසින් මොහුට දඬුවම් පැමිණවීමට ප්‍රථම අවසන් වශයෙන් කිවයුතු යමක් ඇත්දැයි ප්‍රශ්න කළ විට සමන් ජයලත් නමැත්තා කියා සිටියේ තමන් දැඩි ලෙස මත්පැන් හා මත්ද්‍රව්‍යවලට ඇබ්බැහිවීම හේතුවෙන් මෙවන් අපරාධයකට පෙළඹුණු බවයි.ඉන් අනතුරුව විනිසුරුවරිය විසින් ඝාතනයට ලක්වූ සේයා දැරියගේ මව සහ පියා තමා අභියසට ගෙන්වා ඔවුන් දරුවන් කෙරෙහි හැසිරීම සමාජය විසින් කිසිසේත්ම අනුමත නොකරන බව හා දරුවන් සම්බන්ධයෙන් මීට වඩා දැඩි අවධානයෙන් යුතුව ක්‍රියා කළ යුතුව ඇති බව පෙන්වා දෙන ලදී.වත්මන්හි මව්වරුන් ටෙලිවිෂනය නරඹා දරුවන් පිළිබඳ කිසිදු සොයාබැලීමකින් තොරව නින්දට යාම නිසා මෙවන් අපරාධ සඳහා ඉව අල්ලන අයට එය ඉඩකඩ පාදාදීමක් බවත්,එබැවින් නිරන්තරයෙන් දරුවන් පිළිබඳ සොයාබැලිය යුතු බවත් විනිසුරුවරිය සඳහන් කළාය.සේයා දැරිය පැහැරගෙන යාම, දූෂණය කිරීම, බරපතළ ලිංගික අපයෝජනයක් සිදුකිරීම යන චෝදනාවලට අදාළව පිළිවෙළින් රු.10,000,25,000,10,000 බැගින් දඩමුදල් සහ වසර 20 බැගින් බරපතළ වැඩ සහිත සිරදඬුවම්ද,අදාළ දඩ නොගෙවන්නේනම් තවත් වසර 3ක් වැඩිපුර සිරදඬුවම්ද හිමිවන බවටත් විනිසුරුවරිය නියෝග කළාය.සමන් ජයලත් නැමැත්තාට මරණ දඬුවම නියම කරනු ලැබුවේ සිව්වන චෝදනාව වන දැරිය ඝාතනයට ලක්කිරීම යන චෝදනාව සාධාරණ සැකයකින් තොරව තහවුරු වී තිබුණු බැවිනි.", "URL": "https://sinhala.adaderana.lk/news.php?nid=58244", "Category": null, "Parent URL": null}