{"Source": "Adaderana", "Timestamp": "March 24, 2012 01:01 pm", "Headline": "ආදාහන පූජෝත්සවය වෙනුවෙන් මාර්ග කිහිපයක් වැසෙයි", "News Content": "අපවත් වී වදාළ කෝට්ටේ රාජමහා විහාරවාසී පූජ්‍ය පිටිගල ජිනසිරි හිමි හා පූජ්‍ය බොරලැස්ගමුවේ ගුණරත්න හිමි යන ස්වාමීන් වහන්සේ දෙනමගේ දේහයන් පිළිබඳ ආදාහන පූජෝත්සවය හේතුවෙන් ‍එම ප්‍රදේශයේ මාර්ග කිහිපයක් තාවකාලිකව වසා දමන බව පොලිසිය පවසයි. ඒ අනුව අද(24) සවස 3 සිට නුගේගොඩ, ජුබිලි කණුව, ඇතුල් කෝට්ටේ, කිඹුලාවල සිට පිටකෝට්ටේ දක්වා මාර්ග පස්වරු 4.30 දක්වා කාලය තුළ වසා තැබෙන බව පොලිස් මාධ්‍ය ප්‍රකාශක කාර්යාලය සඳහන් කරයි. ඒ අනුව ජුබිලි කණුව දෙස සිට පිටකෝට්ටේ හන්දිය දක්වා ගමන් කරන වාහන සඳහා විකල්ප මාර්ගයක් ලෙස නාගවිහාර මාර්ගය හරහා පාගොඩ මාර්ග‍ය භාවිත කළ හැකි බව පොලිසිය පෙන්වාදෙයි. ඇතුල් කෝට්ටේ සිට පිටකෝට්ටේ දක්වා ගමන් කරන රථවාහන සඳහා බංගලා හන්දිය, බැද්දගාන මාර්ගය ඔස්සේ තලවතුගොඩ දෙසට ගමන් කර පින්නදෙනිය හන්දිය හරහා ඇඹුල්දෙනියට ගමන් කොට මිරිහාන, ජුබිලි කණුව මාර්ගය භාවිත කරන ලෙස පොලිසිය ජනතාවගෙන් ඉල්ලා සිටියි. නුගේගොඩ සිට පිටකෝට්ටේ දක්වා ගමන් කරන රථවාහන පාගොඩ මාර්ගය ඔස්සේ මිරිහාන - ඇඹුල්දෙනිය - මාදිවෙල මාර්ග‍යෙන් තලවතුගොඩට පැමිණ කිඹුලාවල දක්වා ගමන් කිරීමට‍ හැකිය. කෝට්ටේ ආනන්ද ශාස්ත්‍රාලය ක්‍රීඩාංගණයේ දී පස්වරු 3 ට ආදාහන පූජෝත්සවය සිදුකිරීමට නියමිතය.", "URL": "https://sinhala.adaderana.lk/news.php?nid=23022", "Category": null, "Parent URL": null}