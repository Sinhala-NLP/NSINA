{"Source": "Adaderana", "Timestamp": "April 28, 2012 03:06 pm", "Headline": "දූෂණය,ත්‍රස්තවාදය හා දිළිඳුකම ද. ආසියාවේ දියුණුවට විශාල බාධාවක්", "News Content": "ලෝකයේ වඩා වැදගත්ම කලාපය වන දකුණු ආසියාව දූෂණය, ත්‍රස්තවාදය හා දිළිඳුකමින් පීඩාවිඳින බව පකිස්ථානයේ ශ්‍රී ලංකා මහ කොමසාරිස් එයාර් චීෆ් මාර්ෂල් ජයලත් වීරක්කොඩි මහතා පවසයි. දකුණු ආසියාව එහි අතීත ධනයන්, සංස්කෘතිය හා ඉතිහාසය පිළිබඳ ප්‍රසිද්ධියක් ඉසිලුව ද දූෂණය, ත්‍රස්තවාදය හා දිළිඳුකම දකුණු ආසියාවේ සමෘද්ධිය හා සංවර්ධන කෙරෙහි විශාල බාධාවක්ව ඇති බව ද මහ කොමසාරිස්වරයා පෙන්වාදෙයි. ශ්‍රී ලංකාවේ නියෝජිත පිරිසක් වෙනුවෙන් හසාරා විශ්ව විද්‍යාල පරිපාලනය මගින් සංවිධානය කරන ලද උත්සව අවස්ථාවකට එක්වෙමින් ජයලත් වීරක්කොඩි මහතා මේ බව සඳහන් කර ඇති බව විදෙස් මාධ්‍ය වාර්තා කරයි. අවම මට්ටමක පවතින සාක්ෂරතා ප්‍රතිශතය දකුණු ආසියානු ජාතීන් මුහුණදෙන ප්‍රධාන අභියෝගවලට හේතුව වී ඇති බව ද වීරක්කොඩි මහතා එහිදි පෙන්වා දී තිබේ‍. ගුණාත්මක අධ්‍යාපනයක් නොලැබුනහොත් කලාපයට සමෘද්ධිය කරා ළඟාවීමට නොහැකි වනු ඇති බව ද ඔහු සඳහන් කර ඇතැයි විදෙස් මාධ්‍ය වාර්තා පවසයි. පකිස්ථානයේ හසාරා විශ්ව විද්‍යාලය හා ශ්‍රී ලංකාවේ විශ්ව විද්‍යාල අතර ආචාර්යවරුන් හුවමාරුකරගැනීමේ වැඩසටහන දෙරට අතර සම්බන්ධතාවයන් වඩාත් ශක්තිමත් කිරීමට හේතුවනු ඇති බව ද මහ කොමසාරිස්වරයා වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=23866", "Category": null, "Parent URL": null}