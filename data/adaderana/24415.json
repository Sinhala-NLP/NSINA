{"Source": "Adaderana", "Timestamp": "May 21, 2012 01:31 pm", "Headline": "කුලුණක නැඟී විරෝධය පෑ විත්තිකරුට අත්හිටවූ සිරදඬුවම්", "News Content": "විහාරමහාදේවි උද්‍යානය අසළ කුලුණක නැඟී විරෝධතාවනයක නිරත වී චෝදනා වලට වරද පිළිගත් විත්තිකරුවකුට පසු මාස 6 ක සිරදඬුවමක් නියම කළ කොළඹ මහේස්ත්‍රාත් අධිකරණය,එකී දඬුවම මාස 5 ට අත්හිටවනු ලැබිණි. මෙසේ අත්හිටවූ සිරදඬුවම් නියම වූයේ මහේෂ් අසංක ද සොයිසා නමැති විත්තිකරුවකුට බැව් අද දෙරණ අධිකරණ වාර්තාකරු පවසයි. 2010 සැප්තැම්බර් මස 14 වන දින කොළඹ,විහාරමහාදේවි උද්‍යානය අසළ කුලුණක නැඟී මෙම පුද්ගලයා විරෝධතාවයක නිරත වූ බවට කුරුඳුවත්ත පොලීසිය විසින් විත්තිකරුට එරෙහිව චෝදනා ගොනු කර තිබිණි. අදාළ චෝදනා වලට වරද පිළිගත් විත්තිකරුට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් මෙසේ අත්හිටවු සිරදඬුවම් නියම කරන ලදී. තමාට සිදුවූ අසාධාරණයක් සම්බන්ධයෙන් පැවසීම සඳහා ජනාධිපතිවරයා හෝ පවුලේ කිසිවෙකු මුණගැසීමට අවස්ථාව ලබාදෙන ලෙස ඉල්ලමින් හා එසේ අවස්ථාව ලබා නොදුනහොත් කුලුණෙන් පැන සියදිවි නසාගන්නා බවටත් විත්තිකරු විසින් තර්ජනය කර සිටි බවට පොලීසිය විසින් අධිකරණය හමුවේ කරුණු දක්වන ලදී.", "URL": "https://sinhala.adaderana.lk/news.php?nid=24415", "Category": null, "Parent URL": null}