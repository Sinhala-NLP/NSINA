{"Source": "Adaderana", "Timestamp": "November 25, 2011 03:00 pm", "Headline": "ඉඩම් හෙක්ටයාර 4 .0469 ක් විදෙස් සමාගමකට විකුණා තිබෙනවා", "News Content": "2005 වසරේ සිට මේ දක්වා හෙක්ටයාර 4 .0469 ක ඉඩම් ප්‍රමාණයක් විදෙස් සමාගමකට විකුණා ඇති බව ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන් මහතා අද(25) පාර්ලිමේන්තුවේ දී පැවසීය. එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා නැගූ පැනයකට පිළිතුරු දෙමින් අමාත්‍යවරයා මේ බව සඳහන් කළේය. එම ඉඩම් ප්‍රමාණය ෂැන්ග්‍රිලා හොටෙල් පුද්ගලික සමාගමට විකිණීමෙන් පවරා ඇති බව ද තෙන්නකෝන් මහතා පෙන්වාදුන්නේය. එයින් පළමු අදියර යටතේ හෙක්ටයාර 2 .4361 ක් අමෙරිකානු ඩොලර් මිලියන 75 ට විකුණූ බවත්, ඒ අනුව පර්චසයක් රුපියල් 8,593,750 බැගින් වූ එහි මෙරට වටිනාකම රුපියල් මිලියන 8250 ක් බවත් ඔහු ප්‍රකාශ කළේය. දෙවන අදියර යටතේ හෙක්ටයාර 1 .6108 ක ඉඩම් ප්‍රමාණයක් අමෙරිකානු ඩොලර් මිලියන 50 ක මුදලකට විකුණූ බවත්, ඒ අනුව එහි මෙරට වටිනාකම රුපියල් මිලියන 5499 ක් බවත් වැඩිදුරටත් අදහස් දක්වමින් අමාත්‍යවරයා පවසා ඇත.", "URL": "https://sinhala.adaderana.lk/news.php?nid=20258", "Category": null, "Parent URL": null}