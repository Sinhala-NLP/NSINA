{"Source": "Adaderana", "Timestamp": "January 20, 2011 11:25 am", "Headline": "මිනිස් ජාවාරම් ගැන දැඩි ක්‍රියාමාර්ග ගත යුතුයි", "News Content": "කැනඩාව‍ වෙත සිදුකෙරෙන මිනිස් ජාවාරම් සම්බන්ධයෙන් දැඩි ක්‍රියාමාර්ග ගත යුතු බව කැනේඩියානු මහජන ආරක්ෂක අමාත්‍ය වික් ටෝව්ස් යළි අවධාරණය කර තිබේ. එල්. ටී. ටී. ඊ සංවිධානයට සම්බන්ධ පිරිස් කැනඩාව පදනම් කර ගනිමින් යළි එක්රැස් වෙමින් සිටින බවට පළව තිබෙන වාර්තා පිළිබඳ අදහස් දක්වමින් ඔහු මේ බව ප්‍රකාශ කර ඇත. විවිධ අපරාධ වලට සම්බන්ධ සංවිධාන ජාලගතව ක්‍රියාකරමින් කැනඩාව වෙත පුද්ගල ජාවාරම් සිදුකිරීමේ සූදානමක් ඇති බවට නවතම තොරතුරු මගින් හෙළි වී ඇතැයි වික් ටෝව්ස් පවසයි. ඒ අනුව අනවසර සංක්‍රමණිකයින් රැගත් තවත් නෞකා කැනේඩියානු මුහුදු සීමාවට ඇතුළු වීම වැළැක්වීමට නම් වහා ක්‍රියාත්මක විය යුතු බව හෙතෙම සඳහන් කරයි. හිටපු එල්. ටී. ටී. ඊ නායකයින් පනස් දෙනෙකු රැගත් නෞකා දෙකක් ආසියානු වරායක සිට කැනඩාව දෙසට යාත්‍රා කරමින් සිටින බවට විදෙස් මාධ්‍ය පසුගිය දිනක වාර්තා කර තිබුණි. මේ පිළිබඳව කැ‍නඩාව දැඩි අවධානයකින් සිටින බව එරට මහජන ආරක්ෂක අමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=13626", "Category": null, "Parent URL": null}