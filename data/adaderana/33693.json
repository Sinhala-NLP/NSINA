{"Source": "Adaderana", "Timestamp": "April 30, 2013 08:41 am", "Headline": "වෙදුන්ගේ වෘත්තීය ක්‍රියාමාර්ගය තීව්‍ර කෙරෙයි", "News Content": "රජයේ ලියාපදිංචි සහ සහකාර වෛද්‍ය නිලධාරීන්ගේ සංගමය ආරම්භ කර ඇති වෘත්තීය සමිති ක්‍රියාමාර්ගය තවදුරටත් තීව්‍ර කිරීමට තීරණය කර තිබේ. ඒ අනුව මේ වන විට සියලු අතිරේක රාජකාරීවලින් ඉවත් වීමට පියවර ගෙන ඇති බව එම සංගමයේ ලේකම් වෛද්‍ය මහින්ද ලියනගේ මහතා සඳහන් කළේය. දුරකථන දීමනාව ලබා නොදීමට එරෙහිව පසුගිය අප්‍රේල් මස 8 වන දින සිට රංජයේ ලියාපදිංචි සහ සහකාර වෛද්‍ය නිලධාරීන්ගේ සංගමය අකුරට වැඩ කිරීමේ වෘත්තීමය සමිති ක්‍රියාමාර්ගයක් දියත් කර තිබේ. එහෙත් සිය ගැටලුවට මෙතෙක් විසඳුම් ලබාදීමට බලධාරීන් කටයුතු කර නොමැති බැවින් සිය වෘත්තීය සමිති ක්‍රියාමාර්ගය තවදුරටත් තීව්‍ර කිරීමට පියවර ගත් බව වෛද්‍ය මහින්ද ලියනගේ මහතා සඳහන් කළේය. ඒ අනුව රාත්‍රී සේවා, සති අන්ත සේවා, රජයේ නිවාඩු දිනවල සේවා සහ සියලු සායන කටයුතුවලින් ඉවත් වන බව ලියනගේ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=33693", "Category": null, "Parent URL": null}