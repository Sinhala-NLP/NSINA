{"Source": "Adaderana", "Timestamp": "June 6, 2011 04:48 pm", "Headline": "රෙජිස්ටාර්වරු කැඳවීමට වූ විරෝධතාව අධිකරණය ඉවතලයි ", "News Content": "සුදු කොඩි නඩුවේ විත්තියේ සාක්ෂිකරුවන් ලෙස ශ්‍රේෂ්ඨාධිකරණයේ සහ කොළඹ මහාධිකරණයේ රෙජිස්ටාර්වරු කැඳවීමට විරුද්ධ වන බවට නීතීපතිවරයා මතුකළ විරෝධතාව කොළඹ මහාධිකරණය අද(06) ප්‍රතික්ෂේප කරනු ලැබීය. ඒ සුදුකොඩි ප්‍රකාශය පිළිබඳ නඩුව අද යළි කැඳවූ අවස්ථාවේ දීය. මෙම නඩුවේ ප්‍රධාන විමර්ශන නිලධාරියා වූ පොලිස් පරීක්ෂක අනුර සිල්වා මහතාට එරෙහිව ශ්‍රේෂ්ඨාධිකරණය දුන් නියෝගයක් නීතීපතිවරයා විසින් ඉල්ලා අස් කර ගැනීම තහවුරු කිරීම සඳහා අදාළ සාක්ෂී කැඳවීමට අවශ්‍ය බව අදාළ නඩුව කැඳවූ අවස්ථාවේ දී විත්තියේ නීතීඥ නලින් ලද්දුවහෙට්ටි මහතා පැවසුවේය. රජයේ නියෝජ්‍ය සොලිසිටර් ජනරාල් බුවනෙක අලුවිහාරේ මහතා එම ඉල්ලීමට විරුද්ධ විය. එහෙත් එම විරෝධතාව ප්‍රතික්ෂේප කළ මහාධිකරණ විනිසුරු මඩුල්ල අදාළ සාක්ෂි මේ මස 8 වැනිදා කැඳවීමට නියෝග කරනු ලැබීය. මේ අතර අද දින නඩු විභාගය නිරීක්ෂණය කිරිම සඳහා අන්තර් පාර්ලිමේන්තු සංගමයේ විශේෂ නියෝජිත මාර්ක් ට්‍රෙවෝ මහතා අධිකරණයේ පෙනී සිටීම වි‍ශේෂ සිද්ධියක් විය.", "URL": "https://sinhala.adaderana.lk/news.php?nid=16590", "Category": null, "Parent URL": null}