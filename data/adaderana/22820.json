{"Source": "Adaderana", "Timestamp": "March 15, 2012 04:29 pm", "Headline": " ෆොන්සේකා හයිකෝප් නඩුවෙන් නිදොස් කොට නිදහස්", "News Content": "හයි කෝප් මූල්‍ය වංචාවට අදාළ නඩුවෙන් හිටපු යුද හමුදාපති සරත් ෆොන්සේකා මහතා නිදොස් කොට නිදහස් කිරීමට කොළඹ මහාධිකරණය තීන්දු කර තිබේ. අද සුනිල් රාජපක්ෂ මහාධිකරණ විනිසුරුවරයා නඩුවේ තීන්දුව ලබාදෙමින් ප්‍රකාශ කර සිටියේ මහාධිකරණය හමුවේ ගොනු කර ඇති චෝදනා යුද අධිකරණය විසින් ගොනුකර තිබුණු චෝදනා වලට සමාන බවයි. අදාළ නඩුවේදී මූලික විරෝධතා මතු කළ සරත් ෆොන්සේකා මහතා වෙනුවෙන් පෙනී සිටි නීතිඥයින් යුද අධිකරණය පිළිගත් අධිකරණයක් බවට ශ්‍රේෂ්ඨාධිකරණය විසින් තීන්දුවක් ලබා දී ඇති බව පෙන්වා දී තිබේ. එබැවින් යුද අධිකරණය මගින් චෝදනා විභාග කොට දඬුවම් පමුණුවා තිබියදී එකම චෝදනාවලට දෙවරක් දඬුවම් පැමිණවීමට නීතියේ ඉඩකඩ නොමැති බවට විත්තියේ නීතිඥයින් අධිකරණයට තර්ක කර තිබේ. විත්තියේ නීතිඥයින්ගේ මතයට එකඟවෙමින් එකම චෝදනාවකට දෙවතාවක් වැරදිකරු කළහොත් එමගින් විත්තිකරුට අගතියක් වන බව පෙන්වාදුන් මහාධිකණ විනිසුරු සුනිල් රාජපක්ෂ මහතා සරත් ෆොන්සේකා මහතා නි‍දොස් කොට නිදහස් කරන බවට තීන්දුව ප්‍රකාශයට පත් කළේය.", "URL": "https://sinhala.adaderana.lk/news.php?nid=22820", "Category": null, "Parent URL": null}