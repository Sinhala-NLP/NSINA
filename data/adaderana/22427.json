{"Source": "Adaderana", "Timestamp": "February 27, 2012 01:10 pm", "Headline": "මෙරටට එරෙහි යෝජනාව ගැන ආණ්ඩුව ජනතාව නොමග යවලා", "News Content": "ජිනිවා මානව හිමිකම් කොමිසම හමුවේ ශ්‍රී ලංකා රජයට එරෙහිව ගෙන එන යෝජනාව සම්බන්ධයෙන් ආණ්ඩුව මෙරට ජනතාව නොමග යවා ඇතැයි එක්සත් ජාතික පක්ෂය චෝදනා කරයි. අදාළ යෝජනාව හරහා ශ්‍රී ලංකාවට එරෙහිව ක්‍රියාමාර්ගයක් ගන්නා බවට මෙතෙක් කිසිදු ප්‍රකාශයක් නිකුත් කර නොමැති බව එම පක්ෂයේ මහලේකම් තිස්ස අත්තනායක මහතා සඳහන් කළේය. එහෙත් ජනාධිපතිවරයා ඇතුළු පුද්ගලයන් විදුලි පුටුවට ගෙන යන බවට අසත්‍ය ප්‍රචාර මවාපාමින් උද්ඝෝෂණ හරහා ආණ්ඩුවට එරෙහි ජනතා විරෝධය වෙනතකට යොමු කිරීමේ උත්සහයක් පවතින බව තිස්ස අත්තනායක මහතා පෙන්වා දෙයි. උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාවෙහි නිර්දේශ ක්‍රියාවට නංවන ලෙස අදාළ යෝජනාවෙන් සඳහන් කෙරෙන බව අද දෙරණ වෙත අදහස් දක්වමින් ඒ මහතා ප්‍රකාශ කළේය. ඒ සම්බන්ධව සාකච්ඡා මාර්ගයෙන් විසඳුම් කරා නොපැමිණ ආණ්ඩුව විසින් ජනතාව උද්ඝෝෂණ සඳහා පොළඹවමින් රටේ ජනතාවගේ මූලික ප්‍රශ්න අමතක කර ඔවුන්ගේ අවධානය වෙනතකට යොමුකිරීමේ ක්‍රියා මාර්ගයක නිරතව සිටින බව ද ඔහු කියා සිටියේය. මෙවැනි යෝජනාවක් ඉදිරිපත් කළත්, එය සම්මතවූවත් නොවූවත් ශ්‍රී ලංකාවේ අභ්‍යන්තරය තුළ විසඳිය යුතු ගැටලු බොහොමයක් පවතින බව ද ඔහු අවධාරණය කළේය. ආණ්ඩුවේ වියදමින් උද්ඝෝෂණ සඳහා පැමිණි පිරිස් ජනතාව රවටන ආණ්ඩුවේ ක්‍රියා කලාපයට එරෙහිවම උද්ඝෝෂණ කළ යුතු බව තිස්ස අත්තනායක මහතා ප්‍රකාශ කළේය. ආණ්ඩුව මහ ජනතාව පාරට බැස්සවීමට ක්‍රියා කර ඇත්තේ චක්‍රලේඛන නිකුත් කිරීමෙන් බව ද එක්සත් ජාතික පක්ෂ මහලේකම්වරයා පෙන්වාදෙයි.", "URL": "https://sinhala.adaderana.lk/news.php?nid=22427", "Category": null, "Parent URL": null}