{"Source": "Adaderana", "Timestamp": "October 22, 2017 10:10 am", "Headline": " මේකට මැතිවරණ කොමිසමේ සභාපතිවරයාත් වගකිව යුතුයි", "News Content": "මැතිවරණය පැවැත්වීම කල් දැමීමට හේතුව මැතිවරණයට පෙර ෆෙඩරල් ආණ්ඩුක්‍රම ව්‍යවස්ථාව සම්මත කරගැනීම බව නීතීඥ සංවිධාන ජාතික එකමුතුව පවසයි. එහි කැඳවුම්කරු මනෝජ් ගමගේ මහතා පවසන්නේ මැතිවරණයෙන් පරාජයට පත්වුවහොත් නව ආණ්ඩුක්‍රම ව්‍යවස්ථාවක් ගෙන ඒමට පවතින දුෂ්කරතාව හේතුවෙන් ආණ්ඩුව මෙම උත්සාහය ගන්නා බවයි. ආණ්ඩුක්‍රම ව්‍යවස්ථාවෙන් මැතිවරණය පැවැත්වීම සම්බන්ධ සියලු බලතල ස්වාධීන මැතිවරණ කොමිෂන් සභාවට ලබාදී තිබියදී ඒ සම්බන්ධයෙන් සෘජුව ක්‍රියා නොකිරීම පිළිබඳ මැතිවරණ කොමිසමේ සභාපතිවරයා වගකිව යුතු බව නීතීඥ සංවිධාන ජාතික එකමුතුව ඊයේ පැවති මාධ්‍ය හමුවේ දී අවධාරණය කළේය. නීතීඥ මනෝජ් ගමගේ මහතා ප්‍රකාශ කළේ මැතිවරණය පැවැත්වීමට ඉඩනොදීම සම්බන්ධයෙන් මැතිවරණ කොමිසමේ සභාපතිවරයා වහාම අධිකරණ ක්‍රියාමාර්ග ගත යුතු බවයි. මේ අතර රාජ්‍ය අමාත්‍ය ලක්ෂ්මන් යාපා මහතා ප්‍රකාශ කළේ අඹගමුව සහ නුවරඑළිය ප්‍රාදේශීය සභා සම්බන්ධයෙන් මතුව ඇති ගැටළුව නිරාකරණය කරගැනීම සඳහා දින කිහිපයක් ගතවනු ඇති බවයි. එහෙත් පාර්ලිමේන්තු මන්ත්‍රී ශෙහාන් සේමසිංහ මහතා පවසන්නේ අදාළ ප්‍රාදේශීය සභා සම්බන්ධයෙන් ඉදිරිපත් කරන ගැටළුව මැතිවරණය කල් දැමීමේ තවත් උපක්‍රමයක් වන බවයි.", "URL": "https://sinhala.adaderana.lk/news.php?nid=78987", "Category": null, "Parent URL": null}