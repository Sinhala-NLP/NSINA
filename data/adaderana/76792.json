{"Source": "Adaderana", "Timestamp": "August 28, 2017 10:47 am", "Headline": "සතොස හා සමූපාකාරවලින් හිඟයකින් තොරව භාණ්ඩ ලබා දෙනවා", "News Content": "නියං සහනාධාර වැඩසටහන යටතේ සතොස හා සමූපාකාර හරහා භාණ්ඩ කිසිදු හිඟයකින් තොරව ලබාදීමට කටයුතු කරන බව කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසයි. අමාත්‍යවරයා පෙන්වා දෙන්නේ ජනාධිපතිවරයාගේ සහ අගමැතිවරයාගේ උපදෙස් මත නියඟයෙන් පීඩාවට පත්ව සිටින එක් පවුලක් සඳහා මසකට රුපියල් 5,000ක මුදලක් බැගින් වෙන් කර ඇති බවයි. අදාළ මුදල් වෙනුවට සහනදායි පදනම මත සතොස සහ සමූපාකාර වෙළඳසැල් හරහා අඩු මිළට භාණ්ඩ ලබාදීමට රජය කටයුතු කරන බව ද රිෂාඩ් බදියුදීන් මහතා පැවසීය. ඒ අනුව දිවයින පුරා පිහිටි සතොස සහ සමූපාකාර වෙළදසැල් හරහා කිසිදු හිඟයකින් තොරව භාණ්ඩ ලබා ගැනිමට හැකියාව පවතින බව අමාත්‍යවරයා මන්නාරම ප්‍රදේශයේ පැවැති උත්සවයකට එක්වෙමින් ප්‍රකාශ කළේය.", "URL": "https://sinhala.adaderana.lk/news.php?nid=76792", "Category": null, "Parent URL": null}