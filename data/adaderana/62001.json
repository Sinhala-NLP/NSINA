{"Source": "Adaderana", "Timestamp": "July 12, 2016 03:43 pm", "Headline": " නාමල් සිරකරුවන්ට යෝග උගන්වමින් සතුටින් ඉන්නවා", "News Content": "බන්ධනාගර ගත කර සිටින පාර්ලිමේන්තු මන්ත්‍රී නාමල් රාජපක්ෂ මහතා සිරකරුවන්ට යෝග උගන්වමින් ඉතාමත් සතුටින් කල් ගත කරන බව පාර්ලිමේන්තු මන්ත්‍රී ඩලස් අලහප්පෙරුම මහතා පවසයි.ඒ මහතා මේ බව ප්‍රකාශකර සිටියේ රුපියල් මිලියන 70ක මූල්‍ය අක්‍රමිකතාවයක් සම්බන්ධයෙන් චෝදනා ලැබ රක්ෂිත බන්ධනාගාර ගත කර සිටින පාර්ලිමේන්තු මන්ත්‍රී නාමල් රාජපක්ෂ මහතාගේ සුවදුක් විමසීම සඳහා ඒකාබද්ධ විපක්ෂයේ නියෝජිතයින් පිරිසක් සමග අද(12) පෙරවරුවේ වැලිකඩ බන්ධනාගාරයට ගිය අවස්ථාවේදීය.ඇතුළට යන දිනය හා එළියට එන දිනය තීරණය කරන්නේ වත්මන් මැති ඇමතිවරුන් විසින් බව එම ගමනට එක්වූ හිටපු ජනපති මහින්ද රාජපක්ෂ මහතාගේ බාලපුතු වන රෝහිත රාජපක්ෂ එහිදී පැවසීය.එමෙන්ම බන්ධනාගාරය දැන් ඔවුන්ගේ දෙවැනි ගෙදර බවට පත්ව ඇති බවද ඔහු කීවේය.එහිදී අදහස් දැක්වූ දිනේෂ් ගුණවර්ධන මහතා ප්‍රකාශකර සිටියේ වත්මන් ආණ්ඩුව අධිකරණයටද බලපෑම් එල්ල කරන බවයි.නාමල් රාජපක්ෂ මහතා ඊයේ දිනයේදී අත්අඩංගුවට ගන්නා බව ඇතැම් පිරිස් ප්‍රකාශ කර තිබූ බවත්, ඒ බව බන්ධනාගාරයටද දන්වා ඇති බවට ආරංචි ලැබුණු බවත්, පැවසූ ඒ මහතා වැඩිදුරටත් කියා සිටියේ මෙම තත්ත්වය හමුවේ රටක අධිකරණ පද්ධතියක් තිබීම කනගාටුදායක බවයි.", "URL": "https://sinhala.adaderana.lk/news.php?nid=62001", "Category": null, "Parent URL": null}