{"Source": "Adaderana", "Timestamp": "May 25, 2010 08:11 am", "Headline": "4 වනදා සිට වීසා ගාස්තු ඉහළට", "News Content": "සංක්‍රමණික නොවන වීසා ගාස්තු ජූනි මස 4 වැනි දින සිට වැඩිකරන බව ශ්‍රි ලංකාවේ අමෙරිකානු තානාපති කාර්යාලය පවසයි. කොටස් කිහිපයක් යටතේ මෙම ගාස්තු වැඩිවීම සිදුකර ඇති බව නිවේදනයක් නිකුත් කරමින් ඔවුන් සදහන් කරයි. ඒ අනුව ව්‍යාපාර, සංචාරක, ශිෂ්‍ය හා ආගන්තුක හුවමාරු සඳහා වන වීසා ගාස්තුව අමෙරිකානු ඩොලර් 140ක් හෙවත් රුපියල් 16,100ක් වේ. තාවකාලික සේවකයින්, අන්තර් සමාගම් මාරුවීම් ලබන්නන්, සුවිශේෂී හැකියා ඇති ඉල්ලුම් කරන්නන්, රංඟන ශිල්පීන්, සංස්කෘතික හුවමාරු වලට සහභාගි වන්නන් සහ ආගමික සේවකයින් සඳහා වන වීසා ගාස්තුව අමෙරිකානු ඩොලර් 150ක් හෙවත් රුපියල් 17,300කි. මීට අමතරව ගිවිසුම් වෙළඳුන් සහ ආයෝජකයින් සඳහා වන ගාස්තුව අමෙරිකානු ඩොලර් 390ක් හෙවත් රුපියල් 44,900ක් වන අතර අමෙරිකානු වැසියන් සමඟ විවාහ ගිවිසගත් අය සඳහා වන ගාස්තුව අමෙරිකානු ඩොලර් 350ක් හෙවත් රුපියල් 40,300ක් ද වන බව අමෙරිකානු තානාපති කාර්යාලය පවසයි.", "URL": "https://sinhala.adaderana.lk/news.php?nid=8608", "Category": null, "Parent URL": null}