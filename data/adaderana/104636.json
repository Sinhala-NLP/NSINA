{"Source": "Adaderana", "Timestamp": "February 19, 2019 09:35 pm", "Headline": "මත්පැන් වටලන්න ගිය පොලිස් නිලධාරියෙක් සතුන්ට ඇටවූ ගිනි අවියක් පත්තු වී රෝහලට", "News Content": "මත්පැන් වැටලීමක් සඳහා ගිය ආණමඩුව පොලීසියේ දුෂණ මර්ධන අංශයේ ස්ථානාධිපති උප පොලිස් පරීක්ෂකවරයෙක් සතුන්ට අටවන ලද ගිනි අවියකට බිලිවීමෙන් තුවාල ලබා ප්‍රතිකාර සඳහා පුත්තලම මූලික රෝහලට ඇතුළත් කර ඇත. අද(19) සවස ආණමඩුව - පෙරියකුලම ප්‍රදේශයේදී මෙම අනතුර සිදුවී ඇත. අනතුරට පත්ව ඇත්තේ උප පොලිස් පරීක්ෂක වරයෙක් බව අනාවරණය වී තිබේ. පුත්තලම දිසා දුෂණ මර්දන ඒකකයේ නිලධාරීන් මත්පැන් වැටලීමක් සඳහා ආණමඩුව පෙරියකුලම ප්‍රදේශයට ගොස් සිටි අවස්ථාවේදී මෙම අනතුර සිදුවී ඇත. තුවාල ලබා ඇති උප පොලිස් පරීක්ෂකවරයා සමඟ තවත් නිලධාරීන් කීප දෙනෙකු සිට ඇති නමුත් ඔවුන්ට හානියක් සිදුවී නැත. තුවාල ලබා ඇති උප පොලිස් පරීක්ෂකවරයාව එම අවස්ථාවේදීම ආණමඩුව දිසා රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා පුත්තලම මූලික රෝහලට මාරු කර යවා ඇත. ගිනි අවිය අටවා ඇත්තේ කව්රුන්ද විසින්ද යන්න මෙතෙක් අනාවරණය වී නැත. ආණමඩුව පොලීසිය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=104636", "Category": null, "Parent URL": null}