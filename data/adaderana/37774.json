{"Source": "Adaderana", "Timestamp": "September 29, 2013 08:29 am", "Headline": "මගී ප්‍රවාහන රථ සඳහා නව රියදුරු බලපත්‍රයක්", "News Content": "ඉහළ යමින් පවතින අනතුරු අවම කිරීමේ අරමුණින් මගී ප්‍රවාහන රථ වාහන සඳහා වෙන්වු නව රියදුරු බලපත්‍ර ක්‍රමයක් හඳුන්වාදීමට මෝටර් රථ ප්‍රවාහන දෙපාර්තමේන්තුවේ අවධානය යොමුව තිබේ. පෞද්ගලික ප්‍රවාහන සේවා අමාත්‍යාංශය සහ පොලිස්පතිවරයා ඇතුළු අංශ කිහිපයක් සම්බන්ධ වී පැවති සාකච්ඡාවකදී මෙම යෝජනාව ඉදිරිපත් වී ඇති බව වාර්තා වේ. පසුගිය වසරේ දී සිදුවී ඇති රිය අනතුරු අධ්‍යයනය කිරීමෙන් මගී ප්‍රවාහන රථ වාහන අනතුරු ඉහළ ගොස් ඇති බවට අනාවරණය වී ඇත. එබැවින් පාසල් බස් රථ සහ මගී ප්‍රවාහන සේවා සලසන රථ වාහන සඳහා පුහුණුව සහ පලපුරුදු රියදුරන් යොදා ගැනීමේ අරමුණින් නව රියදුරු බලපත්‍ර ක්‍රමය හඳුන්වාදීමට නියමිතය. 2012 වසරේ දී අනතුරු 42,000ක් පමණ වාර්තා වී ඇති අතර ඉන් මියගොස් ඇති සංඛ්‍යාව 2444කි. පෞද්ගලික බස් රථ අනතුරුවලින් පුද්ගලයින් 320 දෙනෙකු පමණ එම වසරේ දී මියගොස් ඇති බව සංඛ්‍යා ලේඛන පෙන්වාදෙයි. මෙරට සිදුවන රිය අනතුරු හේතුවෙන් සාමාන්‍යයෙන් දිනකට පුද්ගලයින් 07දෙනෙකු පමණ මිය යන බව පොලීසිය පවසයි.", "URL": "https://sinhala.adaderana.lk/news.php?nid=37774", "Category": null, "Parent URL": null}