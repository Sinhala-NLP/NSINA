{"Source": "Adaderana", "Timestamp": "August 27, 2012 08:52 am", "Headline": "මෙරට ආරක්ෂක අංශවලට පුහුණුවීම් ලබාදීමට එරෙහි වූ ඉන්දියානුවන් අත්අඩංගුවට", "News Content": "ශ්‍රී ලංකාවේ ආරක්ෂක අංශ සාමාජිකයින් සඳහා පුහුණුවීම් ලබාදීමට එරෙහිව උද්‍ඝෝෂණ පැවැත්වූ 85 දෙනෙකු ඉන්දියාවේ කූණූර් පොලීසිය විසින් අත්අඩංගුවට ගෙන තිබේ. මෙලෙස අත්අඩංගුවට පත්ව ඇත්තේ ඉන්දියාවේ එම්.ඩී.එම්.කේ පක්ෂයේ සහ විදුතලෛයි චිරුතායිගල් පක්ෂයේ ක්‍රියාකාරීන් පිරිසකි. ඉන්දීය ආරක්ෂක මාණ්ඩලික සේවා විද්‍යාලයේ ශ්‍රී ලාංකික ආරක්ෂක අංශ සාමාජිකයින්ට පුහුණුව ලබාදීම නවතා දමන ලෙස බල කරමින් උද්ඝෝෂණකරුවන් මෙලෙස විරෝධතාවේ නිරත වී ඇති බව සඳහන්ය. කූණූර්හි දුම්රිය මාර්ගය අවහිර කරමින් මොවුන් විරෝධතාවේ නිරත වී ඇති බව වාර්තා වේ. කූණූර් දුම්රිය ස්ථානයට පැමිණි විරෝධතාකරුවන් මෙට්ටුපලයම් ප්‍රදේශයේ සිට පැමි‍ණෙන දුම්රිය අවහිර කරමින් විරෝධතාවේ නියැලී තිබේ. තවත් පිරිසක් ආරක්ෂක මාණ්ඩලික සේවා විද්‍යාලයට ගමන් කරන මාර්ගය අවහිර කරමින් විරෝධතාවේ නිරත වී ඇති බව වාර්තා වේ. ශ්‍රී ලාංකික ආරක්ෂක අංශ නිලධාරීන්ට ඉන්දියාවේ පුහුණුව ලබාදීමට විරෝධය පළ කරමින් තමිල්නාඩු මහ ඇමතිනී ජයලලිතා ජයරාම් ඉන්දීය අගමැති ආචාර්ය මන්මොහන් සිං‍ වෙත පසුගිය 25 වෙනිදා ලිපියක් ද යොමුකර තිබිණි.", "URL": "https://sinhala.adaderana.lk/news.php?nid=26914", "Category": null, "Parent URL": null}