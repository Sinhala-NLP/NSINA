{"Source": "Adaderana", "Timestamp": "April 4, 2016 12:25 pm", "Headline": "මහා පරිමාණ මත්ද්‍රව්‍ය ජාවාරමේ තවත් 2ක් මාට්ටු", "News Content": "හෙරොයින් මත්ද්‍රව්‍ය මෙරට තුළ බෙදාහැරිමේ ජාලයේ තවත් ප්‍රධාන සැකකරුවන් දෙදෙනෙකු මීගමුව ප්‍රදේශයේදී අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කරයි.මෙලෙස අත්අඩංගුවට ගෙන ඇත්තේ සුමුදු තරංග ප‍්‍රනාන්දු නමැති වයස අවුරුදු 38 ක් වූ තලාහේන පදිංචිකරුවෙකු හා බණ්ඩාර අනිල් රොහාන් නමැති වයස අවුරුදු 39 න් වූ කොචිචිකෙඩ් පදිංචිකරුවන් දෙදෙනෙකි.අදාළ සැකකරුවන් නිතීඥවරුන් මාර්ගයෙන් පොලිස් මත්ද්‍රව්‍ය කාර්යාංශයට භාරවීමෙන් පසු අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය පැවසුවේය.පසුගිය දා පොලිස් මත්ද්‍රව්‍ය කාර්යාංශය විසින් දකුණු මුහුදු තීරයේදී මෙරටට ප්‍රවාහනය කරමින් තිබූ හෙරොයින් කිලෝ 110ක් සමග විදේශකයින් 14 දෙනෙකු අත්අඩංගුවට ගනු ලැබුණි.මෙම හෙරොයින් ජාවාරම පිළිබඳව පොලිස් මත්ද්‍රව්‍ය කාර්යාංශය වැඩිදුර විමර්ශන සිදු කළ අතර මෙම ජාවාරමට සම්බන්ධ ප්‍රධාන සැකකරුවන් අත්අඩංගුවට ගැනිම සඳහා විමර්ශන සිදු කරන ලදී.", "URL": "https://sinhala.adaderana.lk/news.php?nid=58926", "Category": null, "Parent URL": null}