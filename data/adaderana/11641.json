{"Source": "Adaderana", "Timestamp": "October 21, 2010 10:47 am", "Headline": "පිස්සු බලු රෝගයට එන්නත් කරන්න මර්වින් සූදානම්", "News Content": "පිස්සු බලු රෝගයට ලබාදීමට සුදුසු එන්නත තමා සතුව පවතින බවත් කැලණියට එන ඕනම කෙනෙකුට එකී එන්නත ලබාදෙන්නට තමන් සූදානම් බවත් මහා මාර්ග නියෝජ්‍ය අමාත්‍ය ආචාර්ය මර්වින් සිල්වා මහතා පවසයි. මේ දිනවල පිස්සු බලු රෝගය වැළඳුණු සරසවි සිසුන් උපකුලපතිවරුන්ට ආචාර්ය මහාචාර්යවරුන්ගේ හපාකමින් සිටින බවත්,කැලණියට එන ඕනම කෙනෙකුට නිසි ප්‍රතිකාර ලබාදෙන්නට තමන් ඇප කැප වී සිටින බවත් හෙතෙම කියා සිටියේය. බස්නාහිර පළාත් සභා අරමුදලින් රුපියල් මිලියන 47 ක් වැයකොට කිරිබත්ගොඩ රෝහල් පරිශ්‍රය තුළ ඉදි කළ ආයුර්වේද පංචකර්ම ප්‍රතිකාර මධ්‍යස්ථානය මීට ස්වල්ප මොහොතකට පෙර ආර්ථික සංවර්ධන අමාත්‍ය බැසිල් රාජපක්ෂ මහතා අතින් ජනතා අයිතියට පවරන ලද අතර එකී අවස්ථාවට එක් වෙමින් නියෝජ්‍ය අමාත්‍ය මර්වින් සිල්වා මහතා මෙම අදහස් පළ කළේය. මුළු මහත් ලාංකීය සමාජයටම වින කළ ප්‍රභාකරන් මෙරටින් සදහටම තුරන් කළා සේම හොරකම්,මැරකම්,දූෂණ වංචා සිදුකරන ඕනම කෙනෙකු තරාතිරම නොබලා තුරන් කළ යුතු බවද,ප්‍රභාකරන්ගෙන් නිදහස් කරගත් දේශයේ සැබෑ නිදහස ජනතාවට දිනා දිය හැක්කේ එසේ කිරීමෙන් පමණක් බවද නියෝජ්‍ය අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11641", "Category": null, "Parent URL": null}