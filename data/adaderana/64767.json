{"Source": "Adaderana", "Timestamp": "October 6, 2016 02:19 pm", "Headline": " ආයෙත්  අපි පොල් ගැහිල්ල පටන් ගන්නවා", "News Content": "දිනෙන් දින ඉහළ යන බදු හේතුවෙන් නැවතත් ආණ්ඩුවට එරෙහිව ඒකාබද්ධ විපක්ෂයේ කාන්තා පාර්ශවය විසින් පොල් ගැසීමේ ව්‍යාපාරයක් මෝදරදී ආරම්භ කරන බව ඒකාබද්ධ විපක්ෂය පවසයි.අද(06) දින කොළඹ පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී ජානක වක්කුඹුර මහතා මෙම අදහස් පළ කළේය.දුගී දුප්පත් ජනයාගේ හිස මත අධික බදු බර පටවමින් ආණ්ඩු මැති ඇමතිවරුන් රජ සැප විදින බවත්, පළාත් පාලන නියෝජිතයින්ට විදෙස් සංචාරයන් සීමා කරමින් ඔවුන් සැමදා විදෙස් සංචාරයන්හි නියැලෙන බවත් ඒ මහතා ප්‍රකාශ කර සිටියේය.එමෙන්ම අද වන විට තේ ගොවියා මෙන්ම වී ගොවිතැන් කරනු ලබන ගොවීන්ද අන්ත අසරණ තත්ත්වයට පත්ව ඇති බවත්, ගොවිතැන් සඳහා ලබා දීමට පොරොන්දු වූ පොහොර සහනාධාර යනාදිය වත්මන් ආණ්ඩුවේ පිරිසට අමතක වී ඇති බවත් ඒ මහතා පවසයි.ආණ්ඩුව විසින් දිනෙන් දින ජනයාගේ හිස මත පටවන අධික බදු බර, ණය බර, හා ජනතාවගේ සහන කප්පාදු කිරීමට විරෝධය පාමින් 8 වනදා මහින්ද රාජපක්ෂ මහතාගේ ප්‍රධානත්වයෙන් රත්නපුරයේ පැවැත්වීමට නියමිත ජන රැළියට සියලු දෙනාටම සහභාගී වන ලෙස ආරාධනා කරන බවද ඒ මහතා පැවසීය.එමෙන්ම ඒ අවස්ථාවට එක් වූ පාර්ලිමේන්තු මන්ත්‍රී කණක හේරත් මහතා ප්‍රකාශ කර සිටියේ කටුනායක ජාත්‍යන්තර ගුවන් තොටුපොළ වසා තබන කාලය තුළ ඊට ආදේශකයක් ලෙස මත්තල ගුවන් තොටුපොළ යොදා ගැනීමෙන් ඉන් සිදු වන පාඩුව අවම කර ගත හැකි වුවුත් දේශපාලන කුහකත්වය නිසාවෙන් වත්මන් ආණ්ඩුව එය සිදු නොකරන බවයි.", "URL": "https://sinhala.adaderana.lk/news.php?nid=64767", "Category": null, "Parent URL": null}