{"Source": "Adaderana", "Timestamp": "June 6, 2013 01:19 pm", "Headline": "සෑම සතියකටම එක් දිනයක් ඩෙංගු මර්දනයට තීරණයක් ", "News Content": "ලබන සතියේ සිට සෑම පාසලකම සතියකට එක් දිනක් ඩෙංගු මර්දන වැඩසටහන් ක්‍රියාත්මක කළ යුතු බවට සෞඛ්‍ය අමාත්‍යංශය සහ අධ්‍යාපන අමාත්‍යංශය තීරණය කර තිබේ. ඊට අදාළ චක්‍රලේඛය නිකුත් කිරීමට අධ්‍යාපන අමාත්‍යංශ ලේකම් ගෝඨාභය ජයරත්න මහතා එකඟ වු බව සෞඛ්‍ය අමාත්‍යංශය පවසයි. පාසල් ආශ්‍රිතව දරුවන් ඩෙංගු රෝගයට ගොදුරුවීමේ දැඩි අවධානමක් මතුව ඇති බැවින් ඒ පිළිබඳ විශේෂ අවධානය යොමු කිරීමට සෞඛ්‍ය අමාත්‍යංශය තීරණය කර ඇත. ඒ අනුව ලබන සතියේ සිට සෑම පාසලක්ම ආවරණය වන පරිදි පාසල් මට්ටමින් ඩෙංගු මර්දන වැඩපිළිවෙලක් ක්‍රියාත්මක කිරීමට සහ සතිපතා එක් කාල පරිච්ඡේදයක් මදුරු මර්දන කටයුතු සඳහා යෙදවීමට අදාළව සෞඛ්‍ය අමාත්‍යංශ ලේකම්වරයා කළ ඉල්ලීමට අධ්‍යාපන අමාත්‍යංශ ලේකම්වරයා එකඟ වී තිබේ. මීට අමතරව මේ වන විට අධි වසංගත තත්ත්වයක් දක්වා වර්ධනය වෙමින් පවතින ඩෙංගු රෝග ව්‍යාප්තිය වැළැක්වීම සඳහා ඩෙංගු රෝග සත්කාරක සේවා වල නියුතු විශේෂඥ වෛද්‍යවරුන් දස දෙනෙකු සඳහා තායිලන්තයේ විශේෂ පුහුණුවක් ලබා දීමට ද තීරණය වී ඇත. ඩෙංගු රෝගීන් බහුලව වාර්තා වන රෝහල්වලින් එම විශේෂඥ වෛද්‍යවරුන් තෝරා ගන්නා බව සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක මහතා සඳහන් කරයි.", "URL": "https://sinhala.adaderana.lk/news.php?nid=34681", "Category": null, "Parent URL": null}