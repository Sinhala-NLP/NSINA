{"Source": "Adaderana", "Timestamp": "December 25, 2013 07:40 am", "Headline": "පකිස්ථානු මත් ද්‍රව්‍ය නාශක නි.ප්‍රධානියා මෙරට ලොක්කන් හමුවෙලා", "News Content": "ශ්‍රී ලංකා රේගුව විසින් සිය භාරයට ගන්නා ලද හෙරොයින් කන්ටේනරය සම්බන්ධයෙන් පරීක්ෂණ සඳහා සහය දැක්වීමට දිවයිනට පැමිණ සිටින පකිස්ථාන මත් ද්‍රව්‍ය නාශක කාර්යංශයේ නියෝජ්‍ය ප්‍රධානියා මෙරට මත්ද්‍රව්‍ය නාශක නිලධාරින් හමුවී තිබේ. පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරි අජිත් රෝහණ මහතා පැවසුවේ ඊයේ මෙම හමුවීම සිදුව ඇති බවයි. අගෝස්තු 29 වනදා මෙරටට ගෙන්වන ලද කන්ටේනර් 2ක තිබී හෙරොයින් තොගයක් සොයා ගැණුනු අතර රේගු නිලධාරින් පැවසුවේ එහි තිබී කිලෝග්රෑම් 200කට අධික හෙරොයින් තොගයක් සොයාගත් බවයි. එවකදී රේගු බලධාරින් පැවසුවේ මෙය මෑත ඉතිහාසයේ එක්වරකදී සොයාගන්නා ලද විශාලතම මත්කුඩු තොගය බවයි. එහෙත් මෙම මත්කුඩු තොගය අධිකරණයට ඉදිරිපත් කරන විට එය කිලෝ ග්රෑම් 132 ක් දක්වා අඩුවී තිබුණු බවද වාර්තා විය. කෙසේ වෙතත් මේ සම්බන්ධයෙන් ශ්‍රී ලාංකිකයින් දෙදෙනෙකු සහ පකිස්ථාන ජාතිකයෙකු අත්අඩංගුවට ගැනුණි. පසුව මෙහි වැඩිදුර විමර්ශන කටයුතු පොලිස් මත් ද්‍රව්‍ය නාශක කාර්යංශයට පැවරුණි. එම විමර්ශන වලදී අනාවරණය වු තොරතුරු මත ඊට සම්බන්ධ තවත් පකිස්ථාන ජාතිකයෙකු වන ෆර්දාන් ඛාන් නැමැත්තා ජාත්‍යන්තර පොලිසිය හරහා සිදු කළ රතු නිවේදනයක් මඟින් අත්අඩංගුවට ගැනුණි. දෙරට අතර සිදුවන මත් ද්‍රව්‍ය ජාවාරම පිළිබඳ තවදුරටත් තොරතුරු සොයා බැලීමත් අත්අඩංගුවටගත් සැකකරුවන් සහ ඊට සම්බන්ධ සෙසු සැකකරුවන් පිළිබඳ තොරතුරු හුවමාරු කරගැනීමත් පාකිස්ථාන මත් ද්‍රව්‍ය නාශක කාර්යංශ නිලධාරින්ගේ මෙරට සංචාරයේ අරමුණ බව සඳහන්වේ. කෙසේ වෙතත් මෙම හෙරොයින් සහිත කන්ටේනර මුදා හරින ගෙස ඉල්ලා අගමැති සම්බන්ධීකරණ ලේකම්වරයෙකු ලිපියක් නිකුත් කළ බවට වාර්තා පළ වීමත් සමඟ එය තවත් ආන්දෝලනාත්මක මාතෘකාවක් බවට පත්විය. මේ සම්බන්ධයෙන් අගමැති දි.මු ජයරත්න මහතා වහා ප්‍රකාශයක් නිකුත් කළ යුතු බව ජාතික සංඝ සම්මේලනය ඊයේ පස්වරුවේ මාධ්‍ය හමුවක් කැඳවමින් ප්‍රකාශ කරන ලදී. අගමැතිවරයාගේ සම්බන්ධිකරණ ලේකම්වරයෙකු හෙරොයින් කන්ටේනරයට අදාළ ලිපියක් ඉදිරිපත්කිරීම සම්බන්ධයෙන් කරන පරීක්ෂණ වල ප්‍රගතිය පිළිබඳවද අද දෙරණ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතාගෙන් විමසීමේදී ඔහු කියා සිටියේ එකී ලිපියෙන් ඉල්ලා තිබුණේ ගුදම් ගාස්තු අඩුකරන ලෙස බවයි. දැනට මෙම මත්ද්‍රව්‍ය කන්ටේනරය ලංකාවට ගෙන්වීම හා ඊට වගකිවයුතු පුද්ගලයින් සම්බන්ධයෙන් පරීක්ෂණ කටයුතු සිදුකරන බවත්, මේවන විට අනාවරණය වී ඇති තොරතුරු අනුව අගමැතිවරයා මේ සිදුවීමට සම්බන්ධවී නැති බවත් හෙතෙම අද දෙරණට කියා සිටියේය.", "URL": "https://sinhala.adaderana.lk/news.php?nid=39840", "Category": null, "Parent URL": null}