{"Source": "Adaderana", "Timestamp": "March 8, 2019 08:48 am", "Headline": "ට්‍රම්ප්ගේ හිටපු මැතිවරණ ව්‍යාපාර කළමනාකරුට සිර දඬුවමක්", "News Content": "අමෙරිකානු ජනාධිපති ඩොනල්ඩ් ට්‍රම්ප්ගේ හිටපු මැතිවරණ ව්‍යාපාර කළමනාකරුට සිර දඬුවමක් නියම කර ඇත. ඒ බදු සහ මූල්‍ය වංචාවකට ඔහු වරදකරු වීම හේතුවෙනි. දේශපාලනික උපදේශනය මඟින් යුක්‍රේනයෙන් උපයාගත් ඩොලර් මිලියන ගණනක් වසන් කිරීමේ චෝදනාවට ට්‍රම්ප්ගේ හිටපු මැතිවරණ ව්‍යාපාර කළමනාකරු පෝල් මැනෆර්ට් වරදකරු වී ඇත. 2016 අමෙරිකානු ජනාධිපතිවරණය සඳහා රුසියාවේ මැදිහත්වීම සම්බන්ධයෙන් සිදුකරන ලද විමර්ශණ වලදී මැනෆර්ට්ගේ මෙම වංචාව පිළිබඳව අනාවරණවී ඇත. ඒ අනුව ඔහුට මාස 47ක සිර දඬුවමක් හිමිවී තිබේ. මේ සම්බන්ධව අධිකරණයේදී කරුණු දක්වමින් පෝල් මැනෆර්ට් ප්‍රකාශ කර තිබෙන්නේ තම හැසිරීම හේතුවෙන් මෙම අවස්ථාවට මුහුණ පෑමට සිදුවූ බවය. එමෙන්ම සිය පෞද්ගලික ජීවිතය සහ වෘත්තීය ජීවිතය මහත් ව්‍යාකූල තත්ත්වයකට පත්ව ඇති බවද ඔහු පවසා ඇත. කෙසේ නමුත් තමා සිදුකළ වංචාව පිළිබඳ මැනෆර්ට් කණගාටුව හෝ පසුතැවිල්ල පලකර නොතිබීමත් විශේෂත්වයකි. මේ අතර නීතිවිරෝධී ලෙස මැදිහත්වීමේ චෝදනාවකට ඉදිරි සතියේදී පෝල් මැනෆර්ට් තවත් සිර දඬුවමකට යටත් කෙරෙනු ඇති බවද වාර්තා වෙයි.", "URL": "https://sinhala.adaderana.lk/news.php?nid=105688", "Category": null, "Parent URL": null}