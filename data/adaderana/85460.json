{"Source": "Adaderana", "Timestamp": "March 10, 2018 04:04 pm", "Headline": "  විලවුන් වර්ග නියාමය කිරීමට යයි", "News Content": "මෙරට තුළ නිෂ්පාදනය කරනු ලබන හා ආනයනය කරනු ලබන සියලු විලවුන් වර්ග නියාමය කිරීම ජාතික ඖෂධ නියාමන අධිකාරියට පවරා තිබේ. ඒ අනුව අද සිට මෙරට නිෂ්පාදන හා විදේශ රටවල් වලින් ආනයනය කරනු ලබන විලවුන් වර්ග ජාතික ඖෂධ නියාමන අධිකාරියේ ලියාපදිංචි අනුමැතිය ලබා ගැනීම අනිවාර්ය බව එහි අධ්‍යක්ෂ ජෙනරාල් වෛද්‍ය කමල් ජයසිංහ මහතා සඳහන් කළේය. විලවුන් නියාමනයට වෙන් වූ ආයතනයක් මෙතෙක් නොතිබූ බැවින් කැබිනට් මණ්ඩල තීරණයක් ලෙස එය ජාතික නියාමන අධිකාරිය වෙත පවරා තිබේ. එම නිසා ජාතික ඖෂධ නියාමන අධිකාරියේ අනුමැතිය හා ලියාපදිංචිය නොමැතිව මෙරටට විලවුන් වර්ග ආනයනය කිරීම දඩුවම් ලැබිය හැකි වරදක් බව වෛද්‍ය කමල් ජයසිංහ මහතා සඳහන් කළේය. එලෙස අවසරයකින් තොරව විලවුන් ආනයනය, නිෂ්පාදනය සහ බෙදාහැරීම සිදු කරන ආයතන පරීක්ෂා කිරීමට ඖෂධ නියාමන අධිකාරියේ නිලධාරීන් යෙදවීමට පියවර ගන්නා බව එහි අධ්‍යක්ෂ ජෙනරාල් වෛද්‍ය කමල් ජයසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=85460", "Category": null, "Parent URL": null}