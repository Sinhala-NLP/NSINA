{"Source": "Adaderana", "Timestamp": "April 18, 2019 05:05 pm", "Headline": "ජේසුස් වහන්සේගේ ස්පර්ශය ලැබූ පියගැට පෙළක් ජනතාවට විවෘත වෙයි", "News Content": "සියවස් තුනක් දැවමය ආවරණයකින් සුරක්ෂිතව පැවති පියගැටපෙළක් ජනතාව වෙනුවෙන් විවෘත කිරීමට රෝම බලධාරීන් පියවර ගෙන තිබේ. දැනටමත් එය එරට කතෝලික ප්‍රජාව අතර අතිශය ජනප්‍රිය ස්ථානයක් ලෙස සැළකෙන බව විදෙස් වාර්තා පවසයි. මේ වන විට රෝමයේ ඇති එම පියගැට පෙළ ජෙරුසෙලමේදී ජේසුස් ක්‍රිස්තුස් වහන්සේගේ ස්පර්ශය ලබා ඇති බවට බහුතර කතෝලිකයින් විශ්වාස කරයි. ශතවර්ෂ තුනකට ආසන්න කාලයක් දැවමය ආවරණයකින් සුරක්ෂිත කර තිබූ එය යළි යථා තත්ත්වයට පත්කර ජනතාවට විවෘත කිරීමට බලධාරීන් පියවර ගෙන තිබේ. කිරිගරුඬ පියවර 28කින් සමන්විත මේ පියගැටපෙළ මත කිසිවෙකු දෙපයින් නොයන අතර මහත් භක්තියෙන් දනින් ගමන් කරනු අයුරු දැකගත හැකියි. කෙසේ වෙතත් ඔවුන්ට මෙම අවස්ථාව හිමිවන්නේ එළඹෙන ජූනි මාසය දක්වා පමණයි. ස්කාලා සැන්ක්ට ලෙස ප්‍රචලිත මේ පියගැටපෙළ ජෙරුසෙලමේ පොන්ටිඅස් පයිලේට් මන්දිරයේ කොටසක් ලෙස සැළකෙයි. කොන්ස්ටන්ටයින් රෝම අධිරාජිනිය ක්‍රිස්තියානි ධර්මය වැලඳ ගැනීමත් සමග ඇයගේ මව වන හෙලන් එය රෝමයට රැගෙන ආවේ ක්‍රිස්තු වර්ෂ 326 වසරේදීයි. කෙසේ වෙතත් විද්‍යාඥයින් මේ මත බැහැර කරමින් පෙන්වා දෙන්නේ එය පයිලේට් මන්දිරය හා බැඳුනු පුරාවෘත්තයක් හෝ එහි සංකේතාත්මක අනුපිටපතක් විය හැකි බවයි. බැතිමතුන්ගෙන් වන හානිය වළක්වා ගැනීමට මේ පියගැටපෙළ දැවයෙන් ආවරණය කිරීමට 1723 වර්ෂයේදී එවකට සිටි පාප් වහන්සේ විසින් නියෝග කෙරුණි. කෙසේ වෙතත් මේ කාලයේදී පවා එය වන්දනාමාන කිරීම සඳහා අති විශාල බැතිමතුන් පිරිසක් ඒ වෙත පැමිණි බවත් ඔවුන් එහි පඬුරු තබා ගොස් ඇති බවත් විදෙස් වාර්තා සඳහන් කළේය. මේ අතර පියගැටපෙළ අවට සිවිලිමේ සහ බිත්තිවල බිතු සිතුවම්ද බැතිමතුන්ගේ ආකර්ෂණය දිනාගැනීමට සමත් විය. එය නැවත යථා තත්ත්වයට පත්කිරීම සඳහා වසර 6ක කාලයක් ගත වූ බවත් ඒ සඳහා යූරෝ මිලියන 2ක පමණ මුදලක් වැය වූ බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108184", "Category": null, "Parent URL": null}