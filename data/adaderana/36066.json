{"Source": "Adaderana", "Timestamp": "July 24, 2013 02:30 pm", "Headline": " සූදු අන්තුවන්ට දෙන සහනවලින් 1% ක් වත් ජනතාවට දිය යුතුයි", "News Content": "ගිය අවුරුද්දෙ 2600 සම්බුද්ධ ජයන්ති උත්සවය සැමරූ අපි මේ අවුරුද්දේ කැසිනෝ ක්‍රීඩාව මහ ඉහළින් මෙරට වර්ධනය කිරීමට පියවර ගනිමින් සිටින බව හිටපු එ.ජා.ප නියෝජ්‍ය නායක, පාර්ලිමේන්තු මන්ත්‍රී කරූ ජයසූරිය මහතා පවසයි. මෙම මහා සමාජ ව්‍යසනය ගැන මහ නාහිමිවරුන් ඇතුළු ආගමික නායකයන් හා විවිධ සංවිධාන මගින් විරෝධය පළ කර ඇතත් රජය මෙම ජනතා හඞට කන් යොමන්නේ නැතිව ඒ වෙනුවට ජනතාවගේ මනසට අවමන් කරමින් විවිධ සාවද්‍ය පැහැදිලි කිරීම් කරමින් යන බව හෙතෙම පෙන්වාදෙයි. රජය කැසිනෝ ලයිසන් කිසිවෙකුට නොදුන් බව හා ජේම්ස් පැකර් ආදි මහා පරිමාණයේ සූදු අන්තුවන් ආයෝජනය කරන්නේ සංචාරක ව්‍යාපාරය දියුණු කිරීමට ඉහළපෙළේ හෝටල් සංකීර්ණ ගොඩනැඟීම සඳහා බවත් රජය කියන බව මන්ත්‍රීවරයා සිහිපත් කරයි. එසේ වුවත් මේ හෝටල් ගොඩනඟන්නේ කැසිනෝ ක්‍රීඩාව සඳහා බව කිසි විටෙකත් නොකියන බව ජයසූරිය මහතා කියා සිටියේ අද (24) කොළඹ පැවති මාධ්‍ය හමුවකදීය. එක්සත් ජාතික පක්ෂ පාලනය තුළ සුළු පරිමාණයේ සූදු ක්‍රීඩාවේ යෙදුණු ජෝසිම් ව්‍යාපාරිකයාට විරුද්ධ එදා ශ්‍රී ලංකා නිදහස් පක්ෂය මහ හඞක් නැඟූ ආකාරයත්, \"මහින්ද චින්තනය\" පිරිසිදු සමාජයක් බිහි කිරීමට පිට පිටට ප්‍රතිඥා දී ඇති ආකාරයත් අද ඔවුන්ට අමතක වී ඇති බවත් ඔහු සඳහන් කරයි. කෙසේ හෝ මුදල් උපයා ගැනීමත් තම ගජ මිතුරන් සැනසීමත් මේ ආයෝජන අනුමත කිරීම තුළ සිදුවෙන බව මන්ත්‍රීවරයා පෙන්වා දුන්නේය. කැසිනෝ සූදුවට සමාන්තරව ඒ පරිමාණයෙන්ම ගණිකා වෘත්තියත්, සුරා පානය වැඩි වීමත් නවත්වන්නට බැරි බවත්, අවසානයේ දී මෙරටට සිදුවන මහා සමාජ ව්‍යසනය දකින විට අපිට විශාල වේදනාවක් හා බියක් ඇති වන බවත් , දැනටමත් විදේශිය ගණිකාවන් රට තුළ ක්‍රියාත්මක වෙන බවත්, බලවතුන්ගේ අනුහසින් නීතිවිරෝධි මත්පැන් ශාලා හා ගණිකා මඩම් දැනටමත් වැඩිවෙමින් පවතින බවත් , අපි දකින වර්තමාන පරිසරය තුළ ශ්‍රී ලංකාව අවසානයේ දී සුරා සොඞුන්ගේ, සූදු අන්තුවන්ගේ හා ගණිකාවන්ගේ පරාදීසයක් වීම නොවැළැක්විය හැකි බවත් ජයසූරිය මහතා අවධාරණය කළේය. ව්‍යුහාත්මක සංවර්ධන ව්‍යාපෘති පනත 14-2008 ප්‍රකාරව නිකුත් කළ අති විශේෂ ගැසටි නිවේදනයේ කැසිනෝ සුදුව සඳහා කරනු ලබන ආයෝජනවලට බදු සහන ලබාදෙන ආකාරයත් දක්වා තිබෙන බව ඔහු පැහැදිලි කළේය. ඒවා මෙසේයි. · සමාගම් බද්දට යටත් ආදායම් ලබන මුල් වසරේ සිට හෝ වානිජ මෙහෙයුම් අරඹා වසර තුනක් යන කාලයෙන් පළමු වන කාරණය බලපැවෙත්වෙන දින සිට වසර 10 ක් යන තුරු සම්පුර්ණයෙන්ම ආදායම් බද්දෙන් නිදහස්ය. · ඉන් අනතුරුව ලබන ලාභ හා ආදායම් දැනට හෝටල් අංශය සදහා අය කරන සියයට 12 ක ලාභ/ආදායම් මත වන බද්දෙන් හරි අඩකට නැතිනම් සියයට 6 ට යටත්ව මෙයට බලපැවෙත්වේ. · මෙම බදු නිදහස් ලාභයෙන් මුදා හරින ලාභාංශද එම වසර 10 ක කාලය හා ඉන් අනතුරුව වසරන කාලයකට බද්දෙන් නිදහස්ය. · ප්‍රාග්ධන වියදම්,තාක්ෂණික ගාස්තු.කළමනාකරණ ගාස්තු,පුරස්කාර සම්බන්ධයෙන් වන ගාස්තු සහ අලෙවිකරණ ගාස්තු සදහා විදේශයෙන් ගන්නා ණය රදවා ගැනිමේ බද්දෙන් නිදහස්ය. · විදේශ සේවකයින් 30 ක් දක්වා උපයන ආදායම් වසර 05 ක් යන තුරු උපයන විට ගෙවීමි බද්දෙන් නිදහස්ය.මෙම විදේශ් සේවකයින් ක්‍රමයෙන් දේශීය සේවකයින්ගෙන් සපුරාලිය යුතුය. · ව්‍යාපෘතියේ ඉදිකිරිම් ආරම්භ කරන මුල් වසර 04 තුළ එයට අදාල සියළු මිළදි ගැනිම් එකතු කළ අගය මත වන බද්දෙන්ද රේගු බද්දෙන්ද වරාය හා ගුවන්සේවා බද්දෙන්ද නිදහස් කර ඇත. මීට අමතරව ව්‍යාපෘතියේ කොන්ත්‍රාත්කරුද ඉදිකිරිමි කර්මාන්ත සහතික අරමුදල් බද්දෙන්ද නිදහස් කර ඇති බවත් , කැසිනෝ සුදුවට බදුසහන දෙනවිට මෙරටේ බහුතර ජනතාවගේ තත්ත්වය කුමක්වේදැයි මන්ත්‍රීවරයා එහිදී ප්‍රශ්න කළේය. ආණ්ඩුවට විසින් ජේම්ස් පැකර්ලාට දෙන බදු සහනවලින් 1% ක් වත් මෙරටේ බහුතර ජනතාවට ලබා දෙන්න කියලා ආ‍ණ්ඩුවට බලකරන බවත් , ඔවුන් යුද්ධය අවසන්වනතෙක් ආණ්ඩුවේ හඬට කන්දී පටි තදකරගෙන ජීවත්වූ වග අමතක නොකරනලෙස අපි ආණ්ඩුවට අවධාරණය කරන බවත් මන්ත්‍රීවරයා සඳහන් කළේය. ආණ්ඩුවේ බලවතුන් මහජන මුදල් කාබසිනියා කරන ආකාරය දකින විට, ලැම්බෝගිනි සංස්කෘතියක් රටේ ඇති වන විට , ඇති නැති පරතරය සීඝ්‍රයෙන් පුළුල් වන විට \" සමාජීය පිපිරීමකට \" ඉඩ නොතබන ලෙස තමන් බලවතුන්ට අනතුරු හඟවන බවත් හිටපු එ.ජා.ප නියෝජ්‍ය නායකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=36066", "Category": null, "Parent URL": null}