{"Source": "Adaderana", "Timestamp": "March 5, 2013 01:16 pm", "Headline": "ෆොන්සේකාට සනීප නෑ - අධිකරණයට ඇවිත් නෑ", "News Content": "හිටපු යුද හමුදාපති හා මාණ්ඩලික ප්‍රධානී සරත් ෆොන්සේකා මහතා අසනීප තත්ත්වයෙන් පසුවීම හේතුවෙන් අධිකරණයට ඉදිරිපත් නොවුණු බව අද දෙරණ වාර්තාකරු පවසයි. හිටපු හමුදාපති සරත් ෆොන්සේකා මහතා සහ විශ්‍රාමික හමුදා කපිතාන් සේනක හරිප්‍රියද සිල්වා යන මහත්වරුන්ට එරෙහිව නීතිපතිවරයා ගොනු කර ඇති නඩුව අද කොළඹ මහාධිකරණයේ විනිසුරු කුමුදුනී වික්‍රමසිංහ මහත්මිය හමුවේ කැඳවනු ලැබීණි. එහිදී ෆොන්සේකා මහතා අසනීපයෙන් පසුවන නිසා අද දින (05) ඒ මහතාට අධිකරණයේ හමුවේ පෙනී සිටීමට පෙනී සිටිය නොහැකි බව හිටපු හමුදාපතිවරයා වෙනුවෙන් පෙනී සිටි නීතීඥ රුක්ෂාන් නානායක්කාර මහතා වෛද්‍ය සහතිකයක් ඉදිරිපත් කරමින් කියා සිටියේය. එය සලකා බැලූ කුමුදුනී වික්‍රමසිංහ විනිසුරුවරිය අදාළ නඩු විභාගය මැයි 27 වන දිනට කල් දමන ලදී. මෙහිදී විනිසුරුවරිය මෙම නඩුවේ 26 වන සාක්ෂිකරු වන ජනාධිපති ලේකම් ලලිත් වීරතුංග මහතාට එදින අධිකරණය හමුවේ පෙනී සිටීමට දන්වා සිතාසි නිකුත් ක‍ර තිබේ.", "URL": "https://sinhala.adaderana.lk/news.php?nid=32131", "Category": null, "Parent URL": null}