{"Source": "Adaderana", "Timestamp": "June 4, 2016 07:30 am", "Headline": "අහිමි වූ නිවසට අලුත් නිවසක් - ජනපතිගේ අනුමැතිය", "News Content": "නායයෑමෙන් අවතැන් වූ කෑගල්ල දිස්ත්‍රික්කයේ ජනතාවට ඉඩම් ලබාදීමේ සහ නිවාස ඉදිකරදීමේ ක්‍රමවේදයට ජනාධිපති මෛත්‍රීපාල සිරිසේන මහතාගේ අවසන් අනුමැතිය හිමිව තිබේ.ජනාධිපති මාධ්‍ය අංශය පවසන්නේ ආපදාවට ලක්වූ කෑගල්ල දිස්ත්‍රික්කයේ ජනතාව නැවත පදිංචි කිරීම පිළිබඳ පැවති විශේෂ සාකච්ඡාවකදී ජනාධිපතිවරයා මෙම අනුමැතිය ලබාදුන් බවයි.නැවත පදිංචි කිරීම සඳහා සුදුසු ඉඩම් සහ අවශ්‍ය ප්‍රමාණයන් හඳුනාගෙන ඇති බව සඳහන්ය.රජය සහ පෞද්ගලික වැවිළි සමාගම් වලට අයත් ඉඩම් මෙහිදී හඳුනාගෙන ඇත.එම ඉඩම් නිදහස් කරගැනීම පිළිබඳ වැවිළි සමාගම් වල එකඟතාව ලබාගැනීම පිළිබඳවද ඊයේ පැවති මෙම සාකච්ඡාවේදී සිදුවූ බව ජනාධිපති මාධ්‍ය අංශය පවසයි.වැවිලි කර්මාන්තයට හානියක් නොවන ආකාරයෙන් හා පදිංචියට සුදුසු යටිතල පහසුකම් ලබාදිය හැකි අන්දමින් ඉඩම් පවරාගැනීම සිදුකරන ලෙස ජනාධිපතිවරයා එහිදී අදාළ අංශ වෙත උපදෙස් ලබාදී ඇත.එමෙන්ම නිවාස ඉදිකිරීම් ක්‍රමවේදය ඉහළ ප්‍රමිතියකින් හා ගුණාත්මකභාවයකින් යුතුව නිසි සැළසුම් ඔස්සේ ක්‍රියාත්මක කිරීමේ අවශ්‍යතාවය ජනාධිපති මෛත්‍රිපාල සිරිසේන මහතා එහිදී පැහැදිලි කර ඇති බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=60752", "Category": null, "Parent URL": null}