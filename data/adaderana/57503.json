{"Source": "Adaderana", "Timestamp": "February 23, 2016 07:49 am", "Headline": "ආසියානු සංවර්ධන බැංකුවේ ලොකු තැන ගිවිසුම් කිහිපයකට අතවනයි", "News Content": "ආසියානු සංවර්ධන බැංකුවේ සභාපති ටකිහිතෝ නකාවෝ මහතා දෙදින නිල සංචාරයක් සඳහා දිවයිනට පැමිණ තිබේ. ඊයේ රාත්‍රී සිංගප්පුරුවේ සිට ඔහු දිවයිනට පැමිණි බව ගුවන්තොටුපළ වාර්තාකරු සඳහන් කරයි.ටකිහිතෝ නකාවෝ මහතාගේ මෙම සංචාරය තුළ දී ශ්‍රී ලංකා රජය සහ ආසියානු සංවර්ධන බැංකුව අතර ගිවිසුම් කිහිපයක් අත්සන් කිරීමට නියමිතව තිබේ. කුඩා හා මධ්‍ය පරිමාණ ව්‍යවසාය සංවර්ධනයට අදාළ ව්‍යාපෘති ක්‍රියාත්මක කිරීම සඳහා මෙම ගිවිසුම් අත්සන් තැබෙන බව මුදල් අමාත්‍යංශය සඳහන් කරයි.මුදල් අමාත්‍ය රවී කරුණානායක මහතා සහ ආසියානු සංවර්ධන බැංකුවේ සභාපති ටකිහිතෝ නකාවෝ මහතා අතර මෙම ගිවිසුම් අද පස්වරුවේ අත්සන් කිරීමට නියමිතය. මේ අතර තෙදින නිල සංචාරයක් සඳහා නවසීලන්ත අග්‍රාමාත්‍ය ජෝන් කී මහතා අද දිනයේ දිවයිනට පැමිණීමට නියමිතව තිබේ. නවසීලන්ත අග්‍රාමාත්‍යවරයාගේ මෙම සංචාරය තුළ දී ජනාධිපතිවරයා, අග්‍රාමාත්‍යවරයා ඇතුළු රජයේ ඉහළ පෙළේ නිලධාරී හමුවී සාකච්ඡා කිරීමට නියමිත බව විදේශ කටයුතු අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=57503", "Category": null, "Parent URL": null}