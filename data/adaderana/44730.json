{"Source": "Adaderana", "Timestamp": "July 17, 2014 12:37 pm", "Headline": "මහේස්‍ත්‍රාත්ගෙන් පොලීසියට අවවාද! - වාර්තාවකුත් ඉල්ලයි", "News Content": "පස් වලින් වැලි වෙන් කරගත හැකි නවීන යන්ත්‍රයක් නිෂ්පාදනය කළ පුද්ගලයින් දෙදෙනෙකු අත්අඩංගුවට ගැනීම සම්බන්ධයෙන් අධිකරණයට කරුණු වාර්තාකරන ලෙස තඹුත්තේගම මහේස්ත්‍රාත්වරයා එප්පාවල පොලිස් ස්ථානාධිපතිවරයාට නියෝග කර තිබේ. පසුගිය දා අනුරාධපුර පොලිස් විශේෂ වැටලීම් ඒකකය විසින් අදාළ පුද්ගලයින් දෙදෙනා එප්පාවල, කටියාව යාය 10 ප්‍රදේශයේ දී අත්අඩංගුවට ගෙන තිබුණි. පස් වලින් වැලි වෙන් කරගත හැකි නවීන යන්ත්‍රයක් නීති විරෝධිව නිෂ්පාදනය කළ බවට ඔවුන්ට එරෙහිව පොලිසිය විසින් චෝදනා එල්ල කර තිබේ. සිද්ධියට අදාළ නඩුව අද විභාගයට ගත් අවස්ථාවේ සැකකරුවන් වෙනුවෙන් අධිකරණයට කරුණු දැක්වු නීතිඥවරයා කියා සිටියේ මහා පරිමාණ අපරාධ සිද්ධීන් තිබියදී තම හැකියාවන් පෙන්වමින් නවීන යන්ත්‍රයක් නිෂ්පාදනය කළ දක්ෂයින් දෙදෙනෙකු අත්අඩංගුවට ගැනීම හාස්‍යයට කරුණක් බවයි. අදාළ යන්ත්‍රය නිෂ්පාදනය කර ක්‍රියාකරවීම සඳහා මහවැලි අධිකාරියෙන් අවසර ලබාගෙන ඇති බව ද නීතිඥවරයා අධිකරණය හමුවේ ප්‍රකාශ කළේය. රටට සමාජයට යහපතක් වන පරිසර හිතකාමි නව නිර්මාණයක් ස්වකීය දක්ෂතාවයෙන් හඳුන්වා දුන් මෙවැනි පුද්ගලයින් දෙදෙනෙකු අත්අඩංගුවට ගනු ලැබුවේ නීතියේ කුමන ප්‍රතිපාදන යටතේ දැයි නීතිඥවරයා ප්‍රශ්න කර සිටියේය. කරුණු සැලකිල්ලට ගත් තඹුත්තේගම මහේස්ත්‍රාත් සනත් ජයදේව මහතා සැකකරුවන් දෙදෙනා ඇප කොන්දේසි රහිතවම නිදහස් කළේය. මෙවැනි නිර්මාණ කරන පුද්ගලයින්ට බාධා නොකරන ලෙසට පොලීසියට අවවාද කළ මහේස්ත්‍රාත්වරයා, සැකකරුවන් අත්අඩංගුවට ගැනීම සම්බන්ධයෙන් වහාම විධිමත් විමර්ශනයක් සිදුකරන ලෙස එප්පාවල පොලිස් ස්ථානාධිපතිවරයාට නියෝග කර ඇති බව සඳහන්ය. එම විමර්ශනයේ වාර්තාව ලබන සැප්තැම්බර් මස 17 වැනි දින අධිකරණයට ඉදිරිපත් කරන ලෙස පොලිස් ස්ථානාධිපතිවරයාට නියෝග කළ මහේස්ත්‍රාත්වරයා එදිනට අදාළ යන්ත්‍රයේ නිපැයුම්කරුවන් දෙදෙනාට ද අධිකරණයේ පෙනී සිටින ලෙස දැනුම් දී ඇත.", "URL": "https://sinhala.adaderana.lk/news.php?nid=44730", "Category": null, "Parent URL": null}