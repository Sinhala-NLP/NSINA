{"Source": "Adaderana", "Timestamp": "April 20, 2019 09:12 am", "Headline": "87 හැවිරිදි රියදුරෙක් නිසා මව සහ සිඟිති දියණිය ජීවිතයෙන් සමු ගනි", "News Content": "ජපානයේ ටෝකියෝ අගනුවර සිදු වූ මාර්ග අනතුරකින් පුද්ගලයින් දෙදෙනෙක් මියගොස් තවත් 8 දෙනෙකු තුවාල ලබා තිබේ. ජපානයේ ටෝකියෝ අගනුවරදී මූලික මාර්ග සංඥා නොසලකමින් රිය ධාවනයේ යෙදී ඇති 87 හැවිරිදි මෝටර් රථ රියදුරෙක් පදිකයින් පිරිසක් අනතුරට ලක්කර තිබේ. ඔහු මාර්ග සංඥා පුවරුවල රතු පැහැති සංඥාව දැල්වී තිබියදී ධාවනය කරමින් සිටීම හේතුවෙන් මෙම අනතුර සිදුව ඇතිබව විදෙස් වාර්තා සඳහන් කරයි. විදෙස් මාධ්‍ය වාර්තා කළේ තෙහැවිරිදි දැරියක් සහ ඇයගේ මව මෙම අනතුරින් මියගොස් ඇති බවයි. මෑතකාලීනව ජපානය තුළ වයස අවුරුදු 60ට වැඩි රියදුරු බලපත්‍රලාභීන්ගේ සීඝ්‍ර වර්ධනයක් පෙන්නුම් කරන බව එරට වාර්තා වල දැක්වේ. මෙවැනි අනතුරු සඳහා එය හේතු වී ඇති බව විචාරකයින් පෙන්වා දෙන්නේය. 2017 වර්ෂයේදී එරටින් වාර්තා වූ රිය අනතුරුවලින් සියයට පනස් පහකට වයෝවෘද්ධ රියදුරන් ගේ සම්බන්ධයක් ඇති බවත් එය මින් වසර 10කට පෙර වාර්තා වූ තත්ත්වයට වඩා සියයට 47ක වැඩිවීමක් බවත් ජපාන ජාතික පොලිස් කාර්යාංශය පවසයි.", "URL": "https://sinhala.adaderana.lk/news.php?nid=108275", "Category": null, "Parent URL": null}