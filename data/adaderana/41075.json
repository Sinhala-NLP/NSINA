{"Source": "Adaderana", "Timestamp": "February 12, 2014 02:24 pm", "Headline": "උතුරු පළාත් සභාව ගැන ආණ්ඩුවේ ස්ථාවරය වෙනස් විය යුතුයි", "News Content": "උතුරු පළාත සංවර්ධනය කිරිම තුළින් උතුරු පළාත් සභාව සහ ශ්‍රී ලංකා ආණ්ඩුව අතර පවතින සම්බන්ධය ඉහළ නැංවීමට බලාපෙරොත්තු වන බව එක්සත් ජාතීන්ගේ සහකාර මහලේකම් හා එක්සත් ජාතීන්ගේ සංවර්ධන වැඩසටහනේ ආසියා පැසෆික් කලාපීය අධ්‍යක්ෂ හවුලියෑන් සු පවසයි. තමාගේ මෙම සංචාරයේ ප්‍රධාන අරමුණ උතුරු පළාතේ සංවර්ධන කටයුතු පිළිබඳ සොයා බැලීම බව ඔහු කියයි. උතුරේ සංචාරයක නිරත වු එක්සත් ජාතීන්ගේ සහකාර මහලේකම් හා එක්සත් ජාතීන්ගේ සංවර්ධන වැඩ සටහනේ ආසියා පැසෆික් කලාපීය අධ්‍යක්ෂ හවුලියෑන් සු, උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා මුණගැසී සාකච්ඡා කළේය. එහිදී එක්සත් ජාතීන්ගේ සහකාර මහලේකම්වරයා මෙම අදහස් පළ කර ඇත. මෙහිදී ඔහු සඳහන් කර ඇත්තේ යුද්ධයෙන් අවතැන් වු ජනතාවට සහන සැලසීම උදෙසා උතුරු පළාතට තම උපරිම සහයෝගය ලබා දෙන බවයි. උතුරු පළාත් සභාව සම්බන්ධයෙන් ශ්‍රී ලංකා ආණ්ඩුවේ පවතින ස්ථාවරය වෙනස් විය යුතු බව එහිදී අදහස් දක්වා ඇති උතුරු පළාතේ ප්‍රධාන අමාත්‍ය සී.වී විග්නේෂ්වරන් මහතා පවසා ඇත.", "URL": "https://sinhala.adaderana.lk/news.php?nid=41075", "Category": null, "Parent URL": null}