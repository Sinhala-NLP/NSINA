{"Source": "Adaderana", "Timestamp": "August 9, 2017 01:34 pm", "Headline": "  ශ්‍රම වෙළඳපොළට අවශ්‍ය ශ්‍රමිකයින් බිහි කිරීම මගේ අරමුණයි", "News Content": "ලෝකයේ ශ්‍රම වෙළඳපොළට අවශ්‍ය නිපුණතාවන් සහිත වූ තරුණ වෘත්තිකයන් හඳුනාගෙන ඒ සඳහා අවශ්‍ය ශ්‍රමිකයන් බිහි කිරීම තම අරමුණ බව නිපුණතා සංවර්ධන හා වෘත්තීය පුහුණු නියෝජ්‍ය අමාත්‍ය කරුණාරත්න පරණවිතාන මහතා පවසයි.එහිදී අවශ්‍ය වෙන්නේ ඉහළ ප්‍රමිතීන්ගෙන් යුත් කාර්මික තාක්ෂණික පුහුණු ආයතන බවද ඒ මහතා කියා සිටියේය.ලංකා ජර්මානු කාර්මික අභ්‍යාස ආයතනය පනත් කෙටුම්පත විවාදයේ පිළිතුරු කතාව ලෙස නියෝජ්‍ය අමාත්‍යවරයා අද (8) පාර්ලිමේන්තුවේ දී මේ බව ප්‍රකාශ කළේය.එහිදී වැඩිදුරටත් අදහස් දැක්වූ ඒ මහතා මෙසේද කියා සිටියේය,“ මේ සම්බන්ධයෙන් ඵලදායි යෝජනා රැසක් අපි ඉදිරිපත් කළා. ඒ වගේම අධ්‍යක්ෂවරුන්ගේ සුදුසුකම් පිළිබඳව හඳුනාගැනීමක් කරන්න කියලත් අපි යෝජනා කළා. ඒ යෝජනාව සංශෝධනවලට ඉදිරිපත් කර තිබෙනවා. අපට අවශ්‍ය වෙන්නේ ඉහළ ප්‍රමිතීන් යුත් කාර්මික තාක්ෂණික පුහුණු ආයතනයි. වෘත්තීය පුහුණුව සම්බන්ධයෙන් රටේ තියෙන්නේ නිෂේධනීය ආකල්පයක්. මුළු ලෝකයම කල්පනා කර තිබෙනවා, මානව සම්පත අත්පත් කරගන්න නම් ශිල්ප අත්පත් කරගත යුතුයි කියලා. ගමක් ගමක් පාසා වෘත්තීය පුහුණු මධ්‍යස්ථාන අවශ්‍ය වන්නේ නෑ. අපි කුඩා රටක්. අද අපට අවශ්‍ය වී තිබෙන්නේ ඉහළ පෙළේ ආයතන කීපයක් පමණයි.ජර්මනිය, කොරියාව,චීනය,ජපානය රටවල ක්‍රමවල පිටුපස දර්ශනය උකහාගෙන මේ රටවල දියුණු කරන්න පුළුවන්. උතුරු පළාතේ අභ්‍යාස ආයතනය පටන් ගෙන තිබෙනවා. දැනටත් 150ක පමණ සිසුන් සංඛ්‍යාවක් අධ්‍යාපනය ලබනවා. ඒ වගේම අපි පළාත් නවය තුළ ජාත්‍යන්තර ප්‍රමිතියෙන් යුත් ලංකා ජර්මානු කාර්මික අභ්‍යාස ආයතන නවයක්වත් ආරම්භ කරන්න බලාපොරොත්තු වෙනවා. මේ ආයතන දේශපාලනීකරණය කරන්න එපා.තරුණ වෘත්තිකයන් හඳුනාගෙන ලෝකයේ ශ්‍රම වෙළඳපොළට අවශ්‍ය නිපුණතාවන් සහිත වූ ශ්‍රමිකයන් බිහි කිරීම මගේ අරමුණයි “ යැයි නියෝජ්‍ය අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=76130", "Category": null, "Parent URL": null}