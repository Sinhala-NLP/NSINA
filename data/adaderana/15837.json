{"Source": "Adaderana", "Timestamp": "May 2, 2011 02:20 pm", "Headline": "බින් ලාඩ්න්ගේ සිරුර මුහුදේ ගිල්වයි", "News Content": "ඝාතනයට ලක්වූ අල් කයිඩා සංවිධානයේ නායක ඔසාමා බින් ලාඩ්න්ගේ සිරුර මුහුදේ ගිල්වා ඇති බව අමෙරිකානු රජයේ ආරංචි මාර්ග සඳහන් කරයි. ඔහුගේ අනුගාමිකයින් හට ඔහුගේ මළ සිරුර වෙත ගෞරව දැක්වීම වැළැක්වීම සහ ඔහු වෙනුවෙන් ස්මාරක ගොඩනැංවීමට අවස්ථාව ලබනොදීමේ අරමුණින් අමෙරිකානු රජය මෙසේ මළ සිරුර විනාශකිරීමට කටයුතු කර ඇති බව නිව්යෝර්ක් ටයිම්ස් අනාවරණය කරයි. අල්කයිඩා සංවිධානයේ නායක ඔසාමා බින් ලාඩ්න් ඝාතනය කළ බව අමෙරිකානු ජනාධිපති බැරැක් ඔබාමා තහවුරු කරනු ලැබීය. පාකිස්ථානයේ ඉස්ලාමාබාද් නුවරට ආසන්න ප්‍රදේශයක පිහිටි නිවසකදී අමෙරිකානු හමුදා විසින් ඔසාමා බින් ලාඩ්න් ඝාතනය කර ඇති බව අද පෙරවරුවේ අමෙරිකානු ජාතිය අමතමින් අමෙරිකානු ජනාධිපතිවරයා ප්‍රකාශ කර ඇත. අමෙරිකානු බුද්ධි අංශ සිදුකළ පාබල මෙහෙයුමකදී මෙසේ බින් ලාඩ්න් ඝාතනයට ලක්ව තිබේ. ත්‍රස්තවාදී ප්‍රහාර රැසක් මෙහෙය වීම සම්බන්ධයෙන් බින් ලාඩ්න්ට ‍එරෙහි‍ චෝදනා එල්ල වී ඇති අතර 2001 වසරේ සැප්තැම්බර් 11 වැනිදා නිව්යෝර්ක් සහ වොෂිංටන් නගර වෙත එල්ල කළ ත්‍රස්ත ප්‍රහාරයේ ප්‍රධාන සැකකරු වන්නේ ද ඔසාමා බින් ලාඩ්න්ය.", "URL": "https://sinhala.adaderana.lk/news.php?nid=15837", "Category": null, "Parent URL": null}