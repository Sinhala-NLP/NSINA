{"Source": "Adaderana", "Timestamp": "July 18, 2018 07:12 pm", "Headline": "ඊ.ටී.අයි සමාගමේ අධ්‍යක්ෂවරුන්ට දින නියමයකින් තොරව විදේශගත වීම තහනම්", "News Content": "ඊ.ටී.අයි සමාගමේ අධ්‍යක්ෂවරුන් වන ජීවක එදිරිසිංහ , දීපා එදිරිසිංහ , නාලක එදරිසිංහ හා අසංක එදිරිසිංහ යන අයට විදේශගත වීම වලක්වමින් නිකුත් කර තිබූ නියෝගය දින නියමයක් නොමැතිව දීර්ඝ කිරීමට කොටුව මහේස්ත්‍රාත් ලංකා ජයරත්න මෙනවිය අද (18)නියෝග කළේය. මෙම නියෝගය ලබා දීමෙන් අනතුරුව ඊ.ටී.අයි අධ්‍යක්ෂ මණ්ඩලය අධිකරණ භූමියෙන් පිටත්ව යන විට තැන්පත්කරුවන් සිය විරෝධය ද පල කළේය. මේ අතර අද දිනයේදීත් ඊ.ටී.අයි. තැන්පත් කරුවන් කොළඹ වෝඩ් පෙදෙසෙහි පිහිටි එහි මූලස්ථානය වෙත පැමිණ සිටියේය. එම අවස්ථාවේදී නියෝජ්‍ය අමාත්‍ය රන්ජන් රාමනායක මහතාද එම ස්ථානයට පැමිණ ඇත. අනතුරුව පිරිස නියෝජ්‍ය අමාත්‍යවරයා සමග ගොස් ඊ.ටී.අයි මූල්‍ය ආයතනයේ නිලධාරියෙකුගෙන් තමන් මුහුණ දී ඇති ගැටලුව සම්බන්ධයෙන් විමසනු ලැබුවේය. අනතුරුව මෙම ගැටලුව සම්බන්ධයෙන් සාකච්ඡා කිරීම සඳහා තැන්පත්කරුන් විසින් පත්කළ කමිටුවේ සාමාජිකයෙකුට ඔවුන් සිය විරෝධය පලකළේ කමිටු සාමාජිකයින් අධ්‍යක්ෂවරුන් සමඟ එක්ව සිය ගැටලුව යටපත් කරන බව පවසමින්.", "URL": "https://sinhala.adaderana.lk/news.php?nid=92797", "Category": null, "Parent URL": null}