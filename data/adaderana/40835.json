{"Source": "Adaderana", "Timestamp": "February 2, 2014 02:38 pm", "Headline": "හෙද නිලධාරීනියන්ගේ සූතිකාගාර පුහුණු ගැටලුව - කමිටුව පිළිගන්නේ නෑ", "News Content": "හෙද නිලධාරිනියන්ට සූතිකාගාර පුහුණුව ලබාදීම සම්බන්ධයෙන් පැන නැගී ඇති ගැටලුකාරී තත්ත්වය විසඳීම සඳහා පත්කළ කමිටුවට රජයේ හෙද නිලධාරීන්ගේ සංගමය විරෝධය පළ කර තිබේ. එම සංගමයේ සභාපති සමන් රත්නප්‍රිය මහතා සඳහන් කළේ සෞඛ්‍ය අමාත්‍යාංශය විසින් පත් කළ අදාළ කමිටුව තම සංගමය පිළිනොගන්නා බවයි. හෙද නිලධාරීනියන්ට සූතිකාගාර පුහුණුව ලබාදීම සම්බන්ධයෙන් පැන නැගී ඇති ගැටලුව විසඳීම සඳහා සෞඛ්‍ය අමාත්‍යාංශය වෛද්‍ය තාක්ෂණික විශේෂඥයින්ගෙන් සමන්විත කමිටුවක් පත්කරනු ලැබීය. අදාළ කමිටුව විසින් සති දෙකක් ඇතුළත මෙම ගැටලුවට විසඳුම් සහිත නිර්දේශ ඉදිරිපත් කළ යුතු බව සෞඛ්‍ය අමාත්‍යාංශය සඳහන් කළේය. කෙසේ වෙතත් එම කමිටුව වෛද්‍යවරුන් තිදෙනෙකුගෙන් යුක්තව පත් කර ඇති බැවින් එහි මධ්‍යස්ථ භාවයක් නොමැති බව රජයේ හෙද නිලධාරීන්ගේ සංගමය පවසයි. අදාළ කමිටුවට කරුණු ඉදිරිපත් කිරීමට ද තම සංගමය කටයුතු නොකරන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා සඳහන් කළේය. නමුත් පවුල් සෞඛ්‍ය සේවා සංගමයේ ලේකම් දේවිකා කොඩිතුවක්කු මහත්මිය සඳහන් කළේ තම සංගමය අදාළ කමිටුව පිළිගන්නා අතර ඊට හෙට දිනයේ කරුණු ඉදිරිපත් කිරීමට බලාපොරොත්තු වන බවයි.", "URL": "https://sinhala.adaderana.lk/news.php?nid=40835", "Category": null, "Parent URL": null}