{"Source": "Adaderana", "Timestamp": "July 13, 2019 03:36 pm", "Headline": "සඳට ගිය භාණ්ඩ වෙන්දේසි කරයි", "News Content": "සඳ තරණයේදී භාවිත කළ භාණ්ඩ රැසක් වෙන්දේසියකට ඉදිරිපත් කර ඇත. සඳ දුහුවිලි තැවරුණු භාණ්ඩ පවා මෙම වෙන්දේසියට ඇතුළත් කර ඇති බව විදෙස් වාර්තාවල වැඩිදුරටත් සඳහන්ය. සඳ තරණයේ 50වැනි සංවත්සරය යෙදී ඇත්තේ ලබන 20වැනිදායටයි. ඒ වෙනුවෙන් එම මෙහෙයුමේදී භාවිත කෙරුණු උපාංග 200කට ආසන්න ප්‍රමාණයක් අලෙවිය සඳහා ප්‍රසිද්ධ වෙන්දේසියේ තබා තිබුණි. නිව්යෝර්ක් නුවරදී පැවැති අදාළ වෙන්දේසිය නම් කර තිබුණේ වන් ජයන්ට් ලීප් - සෙලිබ්‍රේටින්ග් ස්පේස් එක්ස්ප්ලොරේෂන් 50 ඉයර්ස් ආෆ්ටර් ඇපලෝ 11 (One Giant Leap: Celebrating Space Exploration 50 Years After Apollo 11) නමිනි. වෙන්දේසියේ වඩාත් වැඩි අවධානය දිනාගන්නා භාණ්ඩය ලෙසින් සැලකෙන්නේ ඇපලෝ 11 ගමනේ කාල සටහන් පොතයි. සඳ මත පා තැබූ පළමු තැනැත්තා වන නීල් අම්ස්ට්‍රොන් සහ සඳ මෙහෙයුමේ නිරත වූ එඩ්වින් ඕල්ඩ්‍රින් නමැති ගගනගාමීන් තැබූ සටහන් පවා එහි ඇති බව වෙන්දේසිකරුවන් පවසයි. එය අමෙරිකානු ඩොලර් මිලියන 7 -9 යන මුදලකට අගය කර ඇත. මෙහෙයුමට සම්බන්ධ පිරිස් අත්සන් යෙදූ සේයා රූ මෙහි වෙන්දේසියට තබා ඇති බවද සඳහන්ය. මෙම භාණ්ඩ කිහිපයක් මත සඳ දුහුවිලි පවා තැවරී ඇති බවද විදෙස් වාර්තා පවසයි. 1969 වසරේදී සිදු වු සඳ ගමනේදී ඇපලෝ 11 යානාව මගින් නීල් ආම්ස්ට්‍රෝන් සහ එඩ්වින් ඕල්ඩ්‍රින් යන ගගනගාමීන් සඳ වෙත යවනු ලැබුවේය. එය සැලකෙන්නේ මානව ඉතිහාසයේ ලද විශිෂ්ට ජයග්‍රහණයක් ලෙසයි.", "URL": "https://sinhala.adaderana.lk/news.php?nid=114057", "Category": null, "Parent URL": null}