{"Source": "Adaderana", "Timestamp": "May 26, 2011 02:48 pm", "Headline": "ශ්‍රී ලංකාව හා එක්සත් ජාතීන් අතර විශේෂ අවබෝධතා ගිවිසුමක්", "News Content": "සාමසාධක කටයුතු සඳහා සේවා සැපයීම සම්බන්ධයෙන් ශ්‍රී ලංකා රජය සහ එක්සත් ජාතීන්ගේ සංවිධානය අතර විශේෂ අවබෝධතා ගිවිසුමකට අත්සන් තබා තිබේ. එක්සත් ජාතීන්ගේ සාමසාධක කටයුතුවලට අදාළ දෙපාර්තමේන්තුව තවත් රටවල් 89 ක් සමග ද මෙවැනි එකඟතා ඇතිකරගෙන සිටින බව එක්සත් ජාතීන්ගේ මාධ්‍ය ප්‍රකාශක මාටින් නෙසර්කි මාධ්‍ය හමුවක දී සඳහන් කර ඇත. ශ්‍රී ලංකාව සමග ඇතිකරගත් එකඟතාවට අනුව එක්සත් ජාතීන්ගේ සංවිධානයට අවශ්‍ය අවස්ථා වලදී සාමසාධක කටයුතු සඳහා පහසුකම් සැපයීමට ශ්‍රී ලංකාව බැඳී සිටිනු ඇත. ශ්‍රී ලංකාව සාමසාධක කටයුතු සඳහා පළමු වරට එක්සත් ජාතීන්ගේ සංවිධානය වෙත 1960 වසරේ දී නියෝජිතයින් හය දෙනෙකු ලබාදී තිබුණි. කොංගෝ රාජ්‍යයේ සාමසාධක කටයුතු සඳහා එම පිරිස යොදවනු ලැබීය. අනතුරුව 2004 ව‍සරේ දී සාමසාධක භටයින් 950 දෙනෙකු පමණ හයිටියේ සාමසාධක කටයුතු සඳහා යෙදවීමත් සමග එම කටයුතු සඳහා සේවකයින් සපයන රටවල් අතර 22 වැනි ස්ථානයට ශ්‍රී ලංකාව පත්ව සිටින බව විදෙස් මාධ්‍ය පවසයි.", "URL": "https://sinhala.adaderana.lk/news.php?nid=16346", "Category": null, "Parent URL": null}