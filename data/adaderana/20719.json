{"Source": "Adaderana", "Timestamp": "December 16, 2011 06:48 am", "Headline": "ලලිත් හා කුගන් ගමන් කළ යතුරුපැදිය හමුවෙයි", "News Content": "යාපනයේදී අතුරුදහන් වූ බව කියන ලලිත් කුමාර් වීරරාජ් සහ කුගන් මුරුගනාදන් යන අය ගමන් කළ යතුරු පැදිය මේ වන විට යාපනය අච්චුවේලි පොලිසියේ ඇති බව\"අපි ශ්‍රී ලාංකිකයෝ\"පවසයි. එහි විධායක කමිටු සාමාජික උදුල් ප්‍රේමරත්න මහතා විසින් නිකුත් කළ නිවේදනයක මේ බව සඳහන් වේ. එහි මෙසේද දැක්වේ. ඊයේ සවස කුගන් සහෝදරයාගේ බිරිඳ පැමිණිලි පිටපතක් ගැනීමට අච්චුවේලි පොලිසියට ගිය අවස්ථාවේදී කුගන් සහෝදරයාට අයත් NP GT 7852 දරන යතුරු පැදිය පොලිසිය අසල තිබෙනු දැක තිබේ. ඒ පිළිබඳ ඇය පොලිසියෙන් විමසූ විට පොලිසිය පවසා තිබුණේ එය පෙරේදා (14) කෝපායි පොලිසියේ නිලධාරීන් පිරිසකට උරුම්බිරායි සිවන් කෝවිල අසල තිබී හමුවීමෙන් පසුව ඊයේ (15) අච්චුවේලි පොලිසියට ගෙන ආ බවයි. පාර්ලිමේන්තු මන්ත‍්‍රී අජිත් කුමාර මහතාද මේ පිළිබඳව අච්චුවේලි පොලිසියෙන් ඊයේ රාත‍්‍රී විමසූ අවස්ථාවේ පොලිස් නිලධාරීන් විසින් යතුරු පැදිය සොයාගත් බව සනාථ කරනු ලැබ තිබේ. එසේම ඊයේ කෙහෙළිය රඹුක්වැල්ල අමාත්‍යවරයා කැබිනට් තීරණ දැනුම් දීමේ මාධ්‍ය හමුවේදී මාධ්‍යවේදීන්, ලලිත් හා කුගන් අතුරුදහන් වීම පිළිබඳ ප‍්‍රශ්න කළ විට\"ඔවුන් අතුරුදහන් වී නැහැ. ඔවුන් ඉන්නවා\" ලෙස පවසා තිබූ අතර ඔවුන් අත්අඩංගුවේ සිටී නම් ඉදිරියේදී මහේස්ත‍්‍රාත්වරයකු හමුවට ඉදිරිපත් කරනු ඇති බව පවසා තිබේ.", "URL": "https://sinhala.adaderana.lk/news.php?nid=20719", "Category": null, "Parent URL": null}