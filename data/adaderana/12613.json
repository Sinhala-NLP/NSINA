{"Source": "Adaderana", "Timestamp": "December 5, 2010 12:03 pm", "Headline": "ටිරාන් අලස් සජිත්ට ලක්ෂ 50 ක් දුන්නා-එයාවත් පක්ෂයෙන් නෙරපනවාද..?", "News Content": "ප්‍රජාතන්ත්‍රවාදී ජාතික සන්ධානයේ ජාතික ලැයිස්තුවෙන් තේරී පත් වූ පාර්ලිමේන්තු මන්ත්‍රී ටිරාන් අලස් මහතා පක්ෂයෙන් නෙරපීමට කටයුතු කරන්නේදැයි තමන් ජ.වි.පෙ න් විමසන බව නව සිහල උරුමයේ නායක සරත් මනමේන්ද්‍ර මහතා විමසයි. ටිරාන් අලස් මහතා තමන්ගේ විමධ්‍යගත අරමුදලෙන් සජිත් ප්‍රේමදාස මහතාගේ\"ජන සුවය\"ව්‍යාපෘතියට ලක්ෂ 50 ක් ලබා දී ඇති බව අද ජාතික පුවත්පතක් මගින් අනාවරණය කර ඇති බැවින් තමන් ඒ පිළිබඳ විමසන බව හෙතෙම අද දෙරණට කියා සිටියේය. ප්‍රජාතන්ත්‍රවාදී ජාතික සන්ධානයේ ප්‍රථම විධායක සභාවේ දි ඇති වූ ප්‍රශ්නයක් මත තමන් එහි විධායක කමිටුවෙන් ඉවත් වූ පසු පක්ෂයේ ලේකම් වන විජිත හේරත් මහතා විසින් මාධ්‍ය නිවේදනයක් නිකුත් කරමින් තමන් ආර්ථික අපහසුතා නිසා රැකියාවක් කළ යුතු නිසාත් එ.ජා.පයට හෝ ආණ්ඩුවට එක්වන බවට ප්‍රකාශ කළ නිසා විධායක කමිටුවෙන් නෙරපූ බව කියා සිටි බව මනමේන්ද්‍ර මහතා සිහිපත් කළේය. එය ප්‍රජාතන්ත්‍රවාදී ජාතික සන්ධානයේ ප්‍රතිපත්ති හා අරමුණු වලට පටහැණි බව මොවුන් විසින් පෙන්වා දී තිබුණද ටිරාන් අලස් මහතා ගේ ක්‍රියාව සන්ධානයේ ප්‍රතිපත්ති හා අරමුණු වලට එකඟදැයි හෙතෙම ප්‍රශ්න කර සිටියේය.", "URL": "https://sinhala.adaderana.lk/news.php?nid=12613", "Category": null, "Parent URL": null}