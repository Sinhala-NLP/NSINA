{"Source": "Adaderana", "Timestamp": "July 9, 2014 07:09 am", "Headline": "තංගල්ල හිටපු සභාපති ඇතුළු 6ට එරෙහි නඩුවේ පැමිණිල්ලේ වැඩිදුර දේශන අදයි", "News Content": "බ්‍රිතාන්‍ය ජාතික කුරාම්ෂෙයික් ඝාතනය කර ඔහුගේ රුසියානු ජාතික පෙම්වතිය වු වික්ටෝරියා අලෙක්සැන්ඩ්‍රියා දුෂණය කිරීමට අදාළ නඩුවේ පැමිණිල්ලේ වැඩිදුර දේශනය අද සිදුකෙරෙයි. රජයේ ජ්‍යෙෂ්ඨ නීතීඥ තුසිත් මුදලිගේ මහතා විසින් අදාළ නඩුවේ පැමිණිල්ල වෙනුවෙන් වන දේශනය ඊයේ ආරම්භ කළේය. ඒ කොළඹ මහාධිකරණ විනිසුරු රෝහිනී වල්ගම මහත්මිය ඉදිරියේදීය. එහිදී රජයේ නීතීඥවරයා පැවසුවේ තංගල්ල ප්‍රාදේශීය සභාවේ හිටපු සභාපති සම්පත් විදානපතිරණ ඇතුළු විත්තිකරුවන් 06 දෙනා අදාළ අපරාධ සම්බන්ධයෙන් වැරදිකරුවන් බවට පැහැදිලි වන බවයි. පැමිණිල්ල වෙනුවෙන් ඉදිරිපත් කළ සාක්ෂි මගින් ඒ බව පැහැදිළි වන බව හෙතෙම පෙන්වා දුන්නේය. පැමිණිල්ල විසින් නඩුවේ විත්තිකරුවන් 06 දෙනාටම ඇති චෝදනා කිසිදු සැකයකින් තොරව ඔප්පු කර ඇති බව රජයේ නීතිඥ තුසිත් මුදලිගේ මහතා සිය පැමිණිල්ලේ දේශනය මගින් කියා සිටියේය. ඔහු වැඩිදුරටත් කියා සිටියේ මෙම අපරාධ දෙක සිදුවු කාලයේ අදාළ හෝටලයේ සම්පුර්ණ පාලනය විත්තිකරුවන් විසින් සියතට ගෙන තිබුණු බවට සාක්ෂි මගින් සනාථ වන බවයි. එහෙයින් විත්ති වාචිකයේ ප්‍රකාශ වන අන්දමට විත්තිකරුවන් මෙම අපරාධයට සම්බන්ධ නැති බවට සිදුකරන ප්‍රකාශ පිළිගත නොහැකි බව රජයේ නීතීඥවරයා අවධාරණය කළේය. අපරාධය සිදුවන විට හෝටලයේ පාලිකාව විසින් ඒ පිළිබද පොලිසියට දැන්වීමට සුදානම් වු අවස්ථාවේ විත්තිකරුවන් ඇයට ගිනි අවියක් පෙන්වා පොලිසියට නොදන්වන ලෙස මරණීය තර්ජන එල්ල කිරීම මගින් එය තවදුරටත් සනාථ වන බව හෙතෙම කියා සිටියේය. අපරාධය සිදුවන විට විත්තිකරුවන් හෝටලයෙන් නික්මගියේ නම් අපරාධය සිදුවු ස්ථානයේ විත්තිකරුවන්ගේ රුධිරය තිබීමත්, සිහිසුන්ව සිටි වික්ටෝරියා අලෙක්සැන්ඩියාගේ යට ඇදුම් ඉවත් කිරීමත්, හෝටල් පාලිකාවට මරණීය තර්ජන එල්ල කිරීමත් සිදුවුයේ කෙසේ දැයි රජයේ නීතීඥවරයා පැමිණිල්ලේ දේශනය මගින් ප්‍රශ්න කර සිටියේය.", "URL": "https://sinhala.adaderana.lk/news.php?nid=44526", "Category": null, "Parent URL": null}