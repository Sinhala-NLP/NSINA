{"Source": "Adaderana", "Timestamp": "July 5, 2017 03:10 pm", "Headline": "ආණ්ඩුකාර ධූරය නොලැබුණාට ASP කම්පනයෙන්-තානාපතිකමත් එපාලු!", "News Content": "නැගෙනහිර ආණ්ඩුකාර ධූරය තමාට ලබා නොදීම නිසා මේවන විට කම්පනයෙන් සිටින බව කටාර්හි ශ්‍රී ලංකා තානාපති ඒ.එස්.පී ලියනගේ මහතා පවසයි.තමන් නියෝජනය කරන ශ්‍රී ලංකා කම්කරු පක්ෂය, සන්ධාන රජය තුළ නියෝජනය වන බවත්, ජනාධිපතිවරයා විසින් තමාව කටාර්හි ශ්‍රී ලංකා තානාපති ලෙස පත්කරනු ලැබුවේ ආණ්ඩුකාර ධූරයක් හිස්වන තෙක් පමණක් බැව් එවක ජනාධිපතිවරයා කියා සිටි බවත් ලියනගේ මහතා පැවසුවේ අද (05) කොළඹ පැවති මාධ්‍ය හමුවකදීය.එසේ වුවද, නැගෙනහිර ආණ්ඩුකාර ධූරයට මේවන විට රෝහිත බෝගොල්ලාගම මහතා පත්කර ඇති බවත්, එය තමන්ට නොදීම සම්බන්ධයෙන් බලවත් සිත් තැවුලක් හටගෙන ඇති බවත් ඔහු සඳහන් කළේය.එවැනි ව්‍යාකූල මානසිකත්වයකින් තානාපති ධූරයේ කටයුතු කරගෙනයාම අපහසු බැවින් තමන් එකී තනතුරෙන් නිදහස් කරන ලෙස ජනාධිපතිවරයාගෙන් ඉල්ලා සිටින බවත්, එම ඉල්ලීම ඉටුකරනු ඇතැයි තමන් බලාපොරොත්තු වන බවත් ලියනගේ මහතා අවධාරණය කළේය.ජනාධිපති මෛත්‍රීපාල සිරිසේන මහතා විශිෂ්ට දේශපාලනඥයෙකු බවත්, ඉදිරියේදී හෝ රටේ කොයි පළාතේ හෝ ආණ්ඩුකාර ධූරයක් හිස් වුවහොත් එය තමාට ලබාදීමෙන් එතුමා තවත් විශිෂ්ටත්වයට පත්වනු ඇති බවත් ලියනගේ මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=74907", "Category": null, "Parent URL": null}