{"Source": "Adaderana", "Timestamp": "January 15, 2019 02:40 pm", "Headline": "ඡන්දය ඉල්ලා පොහොට්ටුව අධිකරණයට යෑමේ සුදානමක්", "News Content": "පළාත්සභා මැතිවරණය පවත්වන්නැයි ඉල්ලා ශ්‍රී ලංකා පොදුජන පෙරමුණ අධිකරණයට යාමට සූදානම් බව එක්සත් ජනතා නිදහස් සන්ධාන පාර්ලිමේන්තු මන්ත්‍රී එස්.එම්.චන්ද්‍රසේන මහතා පවසයි. මැතිවරණය ප්‍රමාද වීමෙන් ජනතාවගේ සර්වජන ඡන්ද බලය අහිමි වී ඇතැයිද අනුරාධපුරයේදී මාධ්‍යහමුවක් පවත්වමින් මන්ත්‍රීවරයා සඳහන් කළේය. පළාත් සභා මැතිවරණය මෙපමණ කාලයක් ප්‍රමාද කිරිම හේතුවෙන් මානව අයිතිවාසිකමක් උල්ලංඝනය වී ඇතැයි ද මන්ත්‍රීවරයා මෙහිදී කියා සිටියේය. සර්ව ජන ඡන්ද බලය අහිමි වී ඇති අතරම පළත්වල සංවර්ධනය ක්‍රියාත්මක කරන්න අවශ්‍ය බැවින් මැතිවරණයක් වහාම අවශ්‍ය බව ද මන්ත්‍රීවරයා සඳහන් කරයි. ගිය පළාත් පාලන මැතිවරණයේ දී සියයට 80 ක පමණ ප්‍රමාණයක් පොහොට්ටුව ජයග්‍රහණය කිරීම හේතුවෙන් ආණ්ඩුව බිය වී ඇති බව ද පැවසු මන්ත්‍රීවරයා, පොදු ජන පෙරමුණ ලෙස අධිකරණයට ගොස් ඡන්දය පවත්වන්නැයි ඉල්ලීමක් කිරීමට සුදානම් බව ද කියා සිටියේය.", "URL": "https://sinhala.adaderana.lk/news.php?nid=102376", "Category": null, "Parent URL": null}