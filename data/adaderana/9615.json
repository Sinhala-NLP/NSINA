{"Source": "Adaderana", "Timestamp": "July 15, 2010 10:42 am", "Headline": "තාමත් 40,000 ක් අවතැන් කඳවුරුවලමයි ", "News Content": "උතුරේ අවතැන් වූවන් තාමත් 40,000 ක් පමණ රැඳවුම් කඳවුරු වල වාසය කරන වග ශ්‍රී ලංකා රජය පිළිගන්නා බව බී.බී.සී මාධ්‍ය උපුටා දක්වයි. වව්නියාව රැඳවුම් කඳවුර තුළ පමණක් 38,127 ක පිරිසක් සිටින බව වව්නියාව රැඳවුම් කඳවුර භාර ප්‍රධාන සම්බන්ධීකරණ නිලධාරී සහ බලයලත් නිලධාරී කර්නල් වඩුගොඩපිටිය මහතා පවසා ඇතැයි රජයේ නිල වෙබ් අඩවිය සඳහන් කරයි. එල්.ටී.ටී.ඊ සංවිධානය සහ රජයේ හමුදාවන් අතර පැවති යුද්ධයේදී 300,000 ට අධික සංඛ්‍යාවකට නිවාස අහිමිවී ඇති බව වාර්තා වේ. ප්‍රධානතම රැඳවුම් කඳවුර වන වව්නියාවේ මැණික් ෆාම් කඳවුරට අමතරව තවත් උප කඳවුරු 4 ක් ක්‍රියාත්මක බවත්,කිලිනොච්චියේ කරච්චි ප්‍රදේශයේ පවත්නා රැඳවුම් කඳවුරේ සිටින 3000 ක පමණ පිරිස මේ මාසය නිමා වන්නට ප්‍රථම යළි පදිංචි කරවීම රජයේ අපේක්ෂාව වන බව ද ඔහු පෙන්වා දී ඇත.", "URL": "https://sinhala.adaderana.lk/news.php?nid=9615", "Category": null, "Parent URL": null}