{"Source": "Adaderana", "Timestamp": "May 11, 2019 12:45 pm", "Headline": "අරමුණක් නැතුව ඉන්දියාවෙන් ලංකාවට ආපු පලස්තීන තරුණයා", "News Content": "නිසි අරමුණකින් තොරව ශ්‍රී ලංකාවට පැමිණි පලස්තීන ජාතිකයෙකු අද (11) ආපසු පිටුවහල් කිරීමට කටුනායක ගුවන් තොටුපළ ආගමන - විගමන දෙපාර්තමේන්තු බලධාරීන් පියවර ගෙන ඇතැයි එහි මාධ්‍ය ප්‍රකාශක , සහකාර පාලක (නීති) ගයාන් මිලින්ද මහතා පැවසීය. මොහු 26 හැවිරිදි පලස්තීන ජාතික තරුණයෙකි . ඔහු ඉන්දියාවේ උසස් අධ්‍යාපනය හදාරන අතරතුර මෙසේ ශ්‍රී ලංකාවට පැමිණ තිබේ. ඔහු ඊයේ (10) රාත්‍රී 7.00 ට පමණ ඉන්දියාවේ බැංගලෝර් සිට පැමිණි ඉන්ඩිගෝ ගුවන් සේවයේ 6ඊ - 1205 දරන ගුවන් යානයෙන් කටුනායක ගුවන් තොටුපළ වෙත පැමිණ ඇති බව අද දෙරණ වාර්තාකරු පවසයි. තාවකාලික ගුවන් ගමන් බලපත්‍රයක් යටතේ පැමිණ තිබූ ඔහු , ශ්‍රී ලංකාවට කුමන හේතුවක් නිසා පැමිණෙන්නේ දැයි ආගමන - විගමන දෙපාර්තමේන්තු නිලධාරීන් විමසූ විට , ඔහුට ඒ පිළිබඳව නිසි ලෙස පැහැදිලි පිළිතුරක් ලබා දීමට අපොහොසත් වී තිබේ. ඊට අමතරව ඔහු සංචාරය කිරීමට අපේක්ෂිත ප්‍රදේශ හෝ එහිදී ඔහු නවාතැන් ගැනීමට සූදානම් කර ඇති හෝටල් පිළිබඳව ද කිසිදු නිශ්චිත පිළිතුරක් ඔහු ලබා දී නොතිබුණි. මේ පිළිබඳව ශ්‍රී ලංකාවේ පලස්තීන තානාපති නිලධාරීවරයා ද කටුනායක ගුවන් තොටුපළ වෙත පැමිණ , ආගමන - විගමන දෙපාර්තමේන්තු නිලධාරීන් හමුවී සාකච්ඡා කර තිබේ . එහෙත් මේ හේතු නිසා මෙන්ම , රට තුළ වර්තමානයේ පවතින වාතාවරණය සහ ජාතික ආරක්ෂාව යන කරුණු ද සළකා බලා , මෙම පුද්ගලයා ආපසු ඉන්දියාව බලා ඔහු පැමිණි ඉන්ඩිගෝ ගුවන් සේවයේ යානයකින්ම පිටුවහල් කර යැවීමට ආගමන - විගමන දෙපාර්තමේන්තු නිලධාරීන් විසින් අදාළ ගුවන් සේවය වෙත භාර දී තිබේ.", "URL": "https://sinhala.adaderana.lk/news.php?nid=109742", "Category": null, "Parent URL": null}