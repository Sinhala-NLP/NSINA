{"Source": "Adaderana", "Timestamp": "September 23, 2016 11:29 am", "Headline": " තෙවන විනිසුරු විමසීමේ නීතිය වෙනස් කරයි", "News Content": "තරග නීති රිතී උල්ලංඝණය කරන ක්‍රීඩකයින්ට ලකුණු ක්‍රමයක් මත දඩුවම් ලබාදීමේ ක්‍රමවේදයක් ජාත්‍යන්තර ක්‍රිකට් කවුන්සිලය විසින් හඳුන්වාදී තිබේ.ඒ අනුව වසර දෙකක කාලයක් තුළ එකම වරද අවස්ථා කිහිපයකදී කඩ කරන ක්‍රීඩකයින්ට දඩුවම් කිරීමට නියමිතය.නොගැළපෙන වචන භාවිත කිරීම වැනි සුළු වැරදි සඳහා දඩ මුදලක් පැන වෙන අතර එම වරද නැවත නැවතත් සිදු වුවහොත් අදාළ ක්‍රීඩකයා තාවකාලිකව ඉවත් කිරීමට ද නව නීතියෙන් හඳුන්වාදී තිබේ.සියලු ක්‍රීඩකයින් ලකුණු බිංදුවෙන් ආරම්භ කිරීමට නියමිත අතර ඔවුන්ගේ හැසිරීම් මත ලකුණු ලබාදීමට නියමිත බව ජාත්‍යන්තර ක්‍රිකට් කවුන්සිලය පවසයි.මේ අතර කඩුල්ල මුවා කිරීමේ වරදට හසුව දැවී යාම සම්බන්ධයෙන් තෙවන විනිසුරු විමසීමේ නීතිය ද වෙනස් කර තිබේ.ඒ අනුව ඕනෑම කඩුල්ලක පන්දුව අර්ධ වශයෙන් දැවටෙන බව රූපවාහිනී දර්ශනවලින් පෙනී යන්නේ නම් එය දැවීයාමක් ලෙස සැලකෙයි.", "URL": "https://sinhala.adaderana.lk/news.php?nid=64345", "Category": null, "Parent URL": null}