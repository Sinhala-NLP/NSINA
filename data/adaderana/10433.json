{"Source": "Adaderana", "Timestamp": "August 25, 2010 04:05 pm", "Headline": "ලංකා කර්තෘට ශ්‍රේෂ්ඨාධිකරණයෙන් අවවාද", "News Content": "ශ්‍රේෂ්ඨාධිකරණයට අපහාස කළ බවට චෝදනා ලැබ සිටි ලංකා පුවත්පතේ කර්තෘ චන්දන සිරිමල්වත්ත මහතාට අවවාද කොට නිදහස් කිරීමට ශ්‍රේෂ්ඨාධිකරණය අද තීරණය කර තිබේ. අදාළ නඩුව අද විභාගයට ගත් අවස්ථාවේදී විත්තිය වෙනුවෙන් පෙනී සිටි නීතිඥයින් ලංකා පුවත්පතේ පළ කරන අදාළ ප්‍රවෘත්තියෙන් ශ්‍රේෂ්ඨාධිකරණය අපහසුතාවයට පත්වූයේනම් කතුවරයා සිය කනගාටුව ප්‍රකාශ කරන බව අධිකරණයට දැනුම් දී ඇත. එහිදී කතුවරයාගේ කනගාටුව ප්‍රකාශ කිරීමේ ප්‍රකාශය ලිඛිතව අධිකරණයට ඉදිරිපත් කිරීමෙන් පසු කතුවරයාට තරයේ අවවාද කොට නිදහස් කිරීමට තීරණය කෙරුණු බව අද දෙරණ වාර්තාකරු සඳහන් කරයි. පුද්ගලයෙකුට ලිවීමේ නිදහස පැවතියත් එය සීමාවන්ට යටත්ව භුක්තිවිඳිය යුතු බවත්,වැරදි යමක් ලිවීමෙන් මහජනයාට වැරදි අවබෝධයක් ලැබියහැකි බවත්,එය වඩා භයානක වන බවත් මෙම නඩුව විභාගයට ගත් අවස්ථාවේදී අගවිනිසුරු අශෝක ද සිල්වා මහතා පවසා තිබේ. කෙසේ වෙතත් ශ්‍රේෂ්ඨාධිකරණයට සිදුවූ අපහසුතාවය වෙනුවෙන් කනගාටුව ප්‍රකාශ කිරිමේ ප්‍රවෘත්තියක් පුවත්පතේ පළ කිරීමටත් ලංකා කර්තෘ චන්දන සිරිමල්වත්ත මහතා අද ශ්‍රේෂ්ඨාධිකරණය හමුවේ පොරොන්දු වී ඇතැයි සඳහන් වේ.", "URL": "https://sinhala.adaderana.lk/news.php?nid=10433", "Category": null, "Parent URL": null}