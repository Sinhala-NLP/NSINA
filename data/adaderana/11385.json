{"Source": "Adaderana", "Timestamp": "October 9, 2010 04:16 pm", "Headline": "කැනඩා ද්‍රවිඩ ජනතා සහය ෆොන්සේකාට හිමිවෙයි", "News Content": "හිටපු යුද හමුදාපති සරත් ෆොන්සේකාට මහතාට එරෙහිව දෙවනන යුද අධිකරණය මගින් නියම කරන ලද මාස 30 ක සිර දඬුවමක් නියම කිරීම පිළිබඳව කැනඩාවේ වෙසෙන ශ්‍රී ලාංකේය ද්‍රවිඩ ජනතාව අප්‍රසාදය පළ කර තිබේ. හමුදා නිලධාරියෙකු ලෙස සරත් ෆොන්සේකා මහතාගේ භූමිකාව පිළිබඳව යම් ගැටලුවක් පැවතියද දේශපාලඥයකු ලෙස ඔහුගේ භූමිකාව පිළිබඳව කිසිදු ගැටලුවක් නොමැති බව කැනේඩියානු ද්‍රවිඩ කොංග්‍රසයේ ජාතික මාධ්‍ය ප්‍රකාශක ඩේවිඩ් පූපලපිල්ලෙයි මහතා පවසයි. ඔහුට එවැනි සිර දඬුවමක් ලබාදීම අසාධාරණ බව ද හෙතෙම පෙන්වාදෙයි. ද්‍රවිඩ ජනතාව ඇතුළු විරුද්ධ පාක්ෂිකයින් සම්බන්ධව වත්මන් රජය කෙතරම් අයහපත් ලෙස සලකන්නේද යන්න සරත් ෆොන්සේකා මහතා වෙත ලබා දී ඇති මෙම දඬුවම මගින් පෙනී යන බව ද පූපලපිල්ලෙයි මහතා සඳහන් කරයි. දහස් සංඛ්‍යාත ද්‍රවිඩ ජනතාව උදෙසා පමණක් නොව ෆොන්සේකාගේ නිදහස වෙනුවෙන් ද කැනේඩියානු ද්‍රවිඩ ජනතාව සටන් වදින බව ඔහු අවධාරණය කරයි. මේ සම්බන්ධව ජාත්‍යන්තර ප්‍රජාව සමග ද සාකච්ඡා කළ බව පූපලපිල්ලෙයි මහතා විදෙස් මාධ්‍යයක් වෙත අදහස් දක්වමින් ප්‍රකාශ කර ඇත. සරත් ෆොන්සේකා මහතා සිරගත කිරීම තුළින් වත්මන් රජය, පසුගිය ජනාධිපතිවරණයේදී ඔහු වෙනුවෙන් ඡන්දය භාවිත කළ මිලියන 4 ක ජනතාව අවමානයට පත්කර ඇති බව ද හෙතෙම පෙන්වාදෙයි.", "URL": "https://sinhala.adaderana.lk/news.php?nid=11385", "Category": null, "Parent URL": null}