{"Source": "Adaderana", "Timestamp": "December 30, 2018 06:08 pm", "Headline": "දුම්වැටි තොගයක් නීතිවිරෝධීව මෙරටට ගෙන ආ අයෙක් හසුවෙයි", "News Content": "උත්සව සමයේ අලෙවි කිරීම සඳහා ඩුබායි හි නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු කටුනායක ගුවන් තොටුපළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොහු මීගමුව, කොච්චිකඩේ ප්‍රදේශයේ පදිංචි 40 හැවිරිදි ව්‍යාපාරිකයෙකි. ඔහු ඊයේ රාත්‍රී 12.00 ට පමණ ඩුබායි සිට පැමිණි එමිරේට්ස් ගුවන් සේවයේ ඊ.කේ.- 648 දරන ගුවන් යානයෙන් කටුනායක ගුවන් තොටුපළ වෙත පැමිණ තිබේ. ඉන් පසු එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපළෙන් පිටතට යමින් සිටියදී, එහි සිටි රේගු නිලධාරීන් විසින් ,ඔහුගේ ගමන් මල්ලේ සඟවා ගෙන තිබූ මෙම දුම්වැටි තොගය ඊයේ රාත්‍රී මෙසේ අත් අඩංගුවට ගෙන තිබේ. එහි රුපියල් ලක්ෂ 11 ක් වටිනා ඩුබායි හි නිෂ්පාදිත \" බිස්නස් රෝයල් \" නැමැති දුම්වැටි 20,000 ක් අඩංගු , දුම්වැටි කාටූන් 100 ක් තිබූ බව රේගුව පවසයි. මෙම අත් අඩංගුවට ගැනීම සහ මේ පිළිබඳව මූලික විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත, කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ, නියෝජ්‍ය රේගු අධ්‍යක්ෂ එස්.පී.කිරිවත්තුඩුව, රේගු අධිකාරී ඒ.ඒ.ඩී.සී.ශාන්තප්‍රිය, සහකාර රේගු අධිකාරී ටී.එම්.ඩී.එන්.සී.තෙන්නකෝන් යන මහත්වරුන් විසින් සිදු කර තිබුණි. මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ ඕ.ජේ.ඔබේසේකර මහතා විසින් පවත්වා තිබූ අතර එහිදී මෙම විදේශීය නිෂ්පාදිත දුම්වැටි තොගය රාජසන්තක කර, මෙම ව්‍යාපාරිකයාට රුපියල් ලක්ෂයක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=101544", "Category": null, "Parent URL": null}