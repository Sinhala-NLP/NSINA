{"Source": "Adaderana", "Timestamp": "October 7, 2012 06:47 pm", "Headline": "කාසියේ වාසිය සාමිට - පිත්ත අතට ගනියි", "News Content": "සිව්වැනි පන්දුවාර 20/20 ලෝක කුසලාන ක්‍රිකට් තරඟාවලියේ කිරුළ දිනා ගැනීමේ සටනේ අවසන් මහ තරඟයේදී කාසියේ වාසිය හිමිකර ගැනීමට බටහිර ඉන්දීය කොදෙව් කණ්ඩායම සමත් විය. ඒ අනුව ඔවුන් මුලින් පන්දුවට පහරදීමට තීරණය කර තිබේ. අවසන් මහ තරඟය කොළඹ ආර් ප්‍රේමදාස ක්‍රී‍ඩාංගණයේදී අද (07) රාත්‍රී 7.00ට ආරම්භ වීමට නියමිතය. පන්දුවාර 20/20 ‍ලෝක කුසලාන ක්‍රිකට් තරඟාවලියක අවසන් මහ තරඟයේදී බටහිර ඉන්දීය කොදෙව් කණ්ඩායම ශ්‍රී ලංකාව හමුවන පළමු අවස්ථාව මෙයයි. එසේම කොදෙව් කණ්ඩායම ‍මෙවැනි තරඟාවලියක අවසන් මහ තරඟයට සුදුසුකම් ලැබූ පළමු අවස්ථාව ද මෙය වන අතර ශ්‍රී ලංකාව එම සුදුසුකම ලබාගත් දෙවන අවස්ථාව ද මෙය වේ. ශ්‍රී ලංකාව මෙවර තරඟාවලියේදී අවසන් මහ තරඟයට පිවිසීමට සමත්වුයේ පකිස්තානු කණ්ඩායම පරාජයට පත් කරමින්ය. එසේම කොදෙව්වන් අවසන් තරඟයට පිවිසියේ ඔස්ට්‍රේලියානු කණ්ඩායමට දැවැන්ත පරාජයක් අත්කර දෙමින්ය. පන්දුවාර 20/20 ලෝක කුසලාන තරඟාවලිය මෙවර පවත්වනු ලබන්නේ සිව්වැනි වතාවටය. මීට පෙර පැවැති අවසන් තරඟවලදී ඉන්දියාව, පකිස්තානය හා එංගලන්තය යන කණ්ඩායම් ජයග්‍රහණ අත්කර ගන්නා ලදී. 2007-2008 දකුණු අප්‍රිකාවේදී පැවැති තරඟවා‍රයේදී අවසන් තරඟයෙන් පකිස්තානු කණ්ඩායම පරාජයට පත් කරමින් ඉන්දීය කණ්ඩායම ජය අත්කර ගත්තේය. 2009 තරඟාවලිය එංගලන්තයේ පැවැති අතර එහිදී අවසන් මහ තරඟය ශ්‍රී ලංකාවට එරෙහිව ජය ගැනීමට පකිස්තානු කණ්ඩායම සමත්විය. ඉන් අනතුරුව 2010 කොදෙව් දූපත් හීදි පැවැති තරඟාවලියේදී ඔස්ට්‍රේලියානුවන් පරාජයට පත්කර ජය වාර්තා කිරීමට එංගලන්ත කණ්ඩායමට හැකිවිය. ඒ අනුව මෙවර එළඹි ඇත්තේ 20/20 සිව්වැනි කිරුළේ ජයග්‍රහකයා තෝරන තරඟයයි. අද තරඟයේදී ශ්‍රී ලංකා කණ්ඩායම සුපුරුදු පරිදි මහේල ජයවර්ධනත්, කොදෙව් කණ්ඩායම ඩැරන් සාමි විසිනුත් මෙහෙයවනු ඇත.", "URL": "https://sinhala.adaderana.lk/news.php?nid=28097", "Category": null, "Parent URL": null}