{"Source": "Adaderana", "Timestamp": "April 10, 2018 04:32 pm", "Headline": "අප්‍රේල් 16 දක්වා වැස්ස වැඩි වෙයි", "News Content": "මේ වන විට ඇතිව තිබෙන වැසි සහිත කාලගුණ තත්ත්වය එළඹෙන අප්‍රේල් මස 16 වන දා දක්වා වර්ධනය විය හැකි බව කාලගුණ විද්‍යා දෙපාර්තමේන්තුව නිවේදනය කරයි. මේ නිසා විශේෂයෙන් කඳුකර ප්‍රදේශයන්හි ජිවත් වන ජනතාව නායයෑම් සම්බන්ධයෙන් සැළකිලිමත් වෙන ලෙසට ද කාලගුණ විද්‍යා දෙපාර්තමේන්තුව සඳහන් කරයි. මේ අතර ජාතික ගොඩනැගිලි පර්යේෂණ සංවිධානය විසින් ඊයේ(09) පස්වරුවේ නිකුත් කළ නායයෑම් අනතුරු ඇඟවීම තවදුරටත් බල පැවැත් වෙයි. ඒ අනුව රත්නපුර දිස්ත්‍රික්කයේ ඇහැළියගොඩ,කිරිඇල්ල,අයගම,ඇලපාත,කුරුවිට,රත්නපුර සහ කොළොන්න යන ප්‍රාදේශීය ලේකම් කොට්ඨාසවලත්,කෑගල්ල දිස්ත්‍රික්කයේ දෙහිඕවිට ප්‍රාදේශීය ලේකම් කොට්ඨාසය හා ඒ අවට ප්‍රදේශවලත් ජනතාව නායයෑම් පිළිබඳ විමසිලිමත් විය යුතු බව එම සංවිධානය නිවේදනය කර සිටියි. දිවයිනේ බොහෝ තැන්වල තද වැසි හා සුළං බලාපොරොත්තු විය හැකි බව ද දෙපාර්තමේන්තුව නිවේදනය කරයි.", "URL": "https://sinhala.adaderana.lk/news.php?nid=87250", "Category": null, "Parent URL": null}