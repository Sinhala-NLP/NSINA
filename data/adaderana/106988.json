{"Source": "Adaderana", "Timestamp": "March 29, 2019 05:06 pm", "Headline": "ලිබියාවේ දී පැහැරගත් වෙළඳ නෞකාව මෝල්ටා ආරක්ෂක අංශ මුදාගනී", "News Content": "ලිබියානු මුහුදු තිරයේදී සංක්‍රමණිකයින් පිරිසක් විසින් පැහැරගත් වෙළඳ නෞකාවක් මෝල්ටා ආරක්ෂක අංශ විසින් මුදාගෙන ඇත. ලිබියානු මුහුදේ අතරමංව සිටි සංක්‍රමණිකයින් පිරිසක් මුදාගැනීමට පැමිණි වෙළඳ නෞකාවක් එම සංක්‍රමණිකයින් විසින් පැහැරගනු ලැබුවේය. නෞකාව පැහැරගනු ලැබීමෙන් අනතුරුව එය යුරෝපය කරා ගෙනයන ලෙස සංක්‍රමණිකයින් කපිතාන්වරයාට අණකර තිබුණි. කෙසේ වෙතත් අදාල වෙළඳ නෞකාවේ සිටි කාර්ය මණ්ඩලය සහ නෞකාව මුදා ගැනීමට මෝල්ටා ආරක්ෂක අංශ අද සමත් වී ඇත. නෞකාවේ කපිතාන්වරයා සමඟ සබඳතා ඇති කරගත් මෝල්ටා ආරක්ෂක අංශ විශේෂ බලකාය, නාවික හමුදාව සහ ගුවන් හමුදා හෙලිකොප්ටර් යානා යොදාගනිමින් නෞකාව සිය භාරයට ගැනීමට කටයුතු කළ බව විදෙස් වාර්තා සඳහන් කලේය. ඒ අනුව, එහි සිටි 100කට අධික සංක්‍රමණිකයන් පිරිස මේ වනවිට පොලිස් භාරයේ පසුවන බව වාර්තා වෙයි. Elhiblu 1,ලෙස හැඳින්වෙන මෙම වෙළෙඳ නැව මේ වනවිට මෝලටාවේ අගනගරය වන වොලෙට්ටා වරායේ නැංගුරම්ලා තිබෙන ආකාරය දැකගත හැකිය.", "URL": "https://sinhala.adaderana.lk/news.php?nid=106988", "Category": null, "Parent URL": null}