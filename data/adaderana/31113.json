{"Source": "Adaderana", "Timestamp": "January 27, 2013 10:58 am", "Headline": "ජ්‍යෝතිෂ විද්‍යාව උගෙනීමට පාසලක් ", "News Content": "(ඡායා රූ - රජයේ නිල පුවත් වෙබ් අඩවිය) මෙරට පළමු ජ්‍යෝතිෂ විද්‍යා අධ්‍යයන මධ්‍යස්ථානය සහ ජ්‍යෝතිෂ පුස්තකාලය ගාල්ල, මාගල්ල, කච්චවත්ත පාරේ අංක 6 දරන ස්ථානයේ ඉදිකිරීමේ කටයුතු ආරම්භ කර තිබේ. ජ්‍යෝතිෂ ඉගැන්වීම සඳහා සියලු නවීන තාක්ෂණයෙන් යුක්ත වූ ග්‍රහලෝකාගාරයක් ද ස්ථාපිත කෙරෙන අතර මෙම නව ගොඩනැගිල්ල වර්ග අඩි 4000කින් යුතු සිව්මහල් ගොඩනැගිල්ලකි. මෙම ජාත්‍යන්තර ජ්‍යෝතිෂ පාසල සහ පුස්තකාලය මෙම වසරේ දී ජනාධිපති මහින්ද රාජපක්ෂ මැතිතුමා අතින් විවෘත කිරීමට නියමිත බව රජයේ ප්‍රවෘත්ති දෙපාර්තමේන්තුව පවසයි. පෙර අපරදිග භාෂාවලින් ලියැවි ඇති සියලුම ජ්‍යෝතිෂ විද්‍යා, වාස්තු විද්‍යා, හස්ත රේඛා විද්‍යා, අංක විද්‍යා, දේහ ලක්ෂණ විද්‍යා ඇතුළු යන්ත්‍ර මන්ත්‍ර අඩංගු පොත්පත්වල එකතුවක් මෙන්ම ලොවපුරා භාවිත සියලු භාෂාවලින් ලියැවී තිබෙන බෞද්ධ පොත්පත්වල එකතුවක් ද සහිත දේශීය වෛද්‍ය පොත්පත් සහ ශ්‍රී ලාංකිකයන්ගේ සංස්කෘතිය අගය කරමින් ලියවී ඇති සියලු පොත්පත් ද මෙම නව පුස්තකාලයට එකතු කිරීමට නියමිත බව සඳහන්ය. මෙම නව ගොඩනැගිල්ල ඉදිකිරීම සඳහා රුපියල් මිලියන 30කට වඩා වැඩි මුදලක් වැය වෙතැයි ඇස්තමේන්තු කර තිබේ. සියලු ශ්‍රී ලාංකිකයන්ට උපහාරයක් පිණිස ඔවුන්ගේ පරිශීලනය හා පරිහරණය අරමුණු කර ගනිමින් මෙම නව ගොඩනැගිල්ල ඉදිකෙරෙන අතර මේ සඳහා මූල්‍යමය දායකත්වයක් ලබාදීමට අපේක්ෂා කරයි නම් මහජන බැංකුවේ ගාල්ල කොටුව ශාඛාවේ අංක 013-1-001-8-0024418 දරණ ගිණුමට බැර කළ හැකි බව එහි සභාපති ජනාධිපති ජ්‍යේෂ්ඨ උපදේශක සුමනදාස අබේගුවර්ධන මහතා පවසයි.", "URL": "https://sinhala.adaderana.lk/news.php?nid=31113", "Category": null, "Parent URL": null}