{"Source": "Adaderana", "Timestamp": "June 14, 2013 01:21 pm", "Headline": "හොර පාරෙන් ගිහින් ඉන්දුනීසියාවේදී මාට්ටු", "News Content": "නීති විරෝධීව ඔස්ට්‍රේලියාවට යමින් සිටි ශ්‍රී ලාංකික සංක්‍රමණිකයින් 43 දෙනෙකු ඉන්දුනීසියාවේ දී අත්අඩංගුවට ගෙන තිබේ. ඉන්දුනීසියාවේ බටහිර ජාවා ප්‍රදේශයේ දී එරට ආරක්ෂක අංශ විසින් මෙම පිරිස අත්අඩංගුවට ගෙන ඇති බව වාර්තා වෙයි. ඔස්ට්‍රේලියාවේ ක්‍රිස්මස් දූපතට ළඟාවීමේ අරමුණින් ගමන් කරන නීති විරෝධී සංක්‍රමණිකයින් ඉන්දුනීසියාවේ බටහිර ජාවා ප්‍රදේශය සුලභව භාවිත කරනු ලබයි. ඉන්දුනීසියානු ආරක්ෂක අංශ විසින් අත්අඩංගුවට ගත් ශ්‍රී ලාංකිකයින් 43 දෙනා වැඩිදුර විමර්ශන සඳහා එරට සංක්‍රමණික කටයුතු පිළිබඳ බලධාරීන් වෙත භාරදී ඇත. මේ අතර සංක්‍රමණිකයන් ලෙස ඔස්ට්‍රේලියාවට ඇතුළු වී සිටි තවත් ශ්‍රී ලාංකිකයන් 41 දෙනෙකු දිවයිනට එවා තිබේ. ඔස්ට්‍රේලියානු සංක්‍රමණ අමාත්‍යාංශය පවසන්නේ නීති විරෝධී ලෙස ඔස්ට්‍රේලියාවට ඇතුළු වු පිරිස් යළි මෙරටට එවූ 30 වන අවස්ථාව මෙය බවය. පසුගිය වසරේ අගෝස්තු මාසයේ සිට පුද්ගලයන් 1247 දෙනෙකු පමණ මෙරටට යොමුකර ඇති බව ඔස්ට්‍රේලියානු සංක්‍රමණ අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=34914", "Category": null, "Parent URL": null}