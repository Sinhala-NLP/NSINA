{"Source": "Adaderana", "Timestamp": "February 15, 2019 05:28 pm", "Headline": "සැණකෙළි සමරණ සෙබළියෝ", "News Content": "චීන කාන්තා සෙබළියන් පිරිසක් මෙවර වසන්ත සැණකෙළිය සැමරීම සඳහා එක්ව සිටි අයුරු දැක්වෙන දර්ශන විදෙස් මාධ්‍ය වාර්තා කරයි. ඔවුන් එය සමරනු ලැබුවේ ලොව උසින් වැඩිම සානුව වන පාමීර් හිදීයි. වයඹදිග චීනයේ උයිගර් ස්වයංපාලන බල ප්‍රදේශයේ ආරක්ෂක බලඇණියකට කාන්තා සෙබළියන් 14 දෙනෙකු එක් වී තිබුණි. ඒ පාමීර් සානුවේ ඉදිරිපෙළ ආරක්ෂක වළල්ල සඳහා එක් වූ පළමු කාන්තා සොල්දාදුවන් පිරිස ලෙසයි. මීටර් 4000 කට වැඩි උන්නතාංශයකින් යුත් පාමීර් සානුවේ උෂ්ණත්වය ශීත ඍතුවේ සෙල්සියස් අංශක ඍණ 30ට වඩා පහළ අගයක් ගැනීම පුහුණුවීම් කටයුතුවලදී මෙම සෙබළියන් මුහුනදෙන ප්‍රධානම අභියෝගයයි. ඒ පිළිබඳව නොතකා සෑම උදෑසනම අවදි වී ශාරීරික සුවතා අභ්‍යාස වල නියැලෙන මොවුන් දෛනිකව කිලෝ මීටර් තුනක් දිවීමේ අභ්‍යාසවල නිරත වෙයි. මෙවර චීන වසන්ත සැණකෙළිය වෙනුවෙන් ඔවුන්ගේ චිත්ත ධෛර්යය වර්ධනය කිරීමේ අරමුණ පෙරදැරිව මෙම සෙබළියන් හමුවීමට ඔවුන්ගේ පවුල්වල සාමාජිකයින්ට අවස්ථාව සළසා දී තිබුණි. ඇතැමුන් සැණකෙළි සමයේ සිය නිවෙස්වලින් බැහැරව වෙසෙන පළමු අවස්ථාව මෙය වීම විශේෂත්වයක්. මෙලෙස සිය සමීපතමයින් සමඟ කාලය ගතකිරීමට අවස්ථාව සැළසීම මානසික ආතතිය, වෙහෙස පළවා හැර ඔවුන්ගේ මානසික ප්‍රබෝධය සඳහා හේතු වූ බව විදෙස් මාධ්‍ය වාර්තා කළේය. මෙහිදී මෙම සෙබළියන් දෛනික පුහුණුවීම්වලට අමතරව තවත් ක්‍රියාකාරකම් රැසකට සම්බන්ධ වන අතර වසන්ත සැණකෙළිය වෙනුවෙන් ආහාර සැකසීමේ කාර්යය පැවරී තිබුණේද ඔවුන් හටයි. කඳවුර තුළ නව වසරේ ආරම්භය සනිටුහන් වුණේ විශේෂ උත්සවයකින් වන අතර ප්‍රදේශයේ වාර්ගික කණ්ඩායමක් ද එම අවස්ථාවට එක්ව සිටිනු දැකගත හැකිවිය. මෙහිදී කාන්තා සෙබළියන් ගී ගයමින් නර්තනයේ යෙදෙමින් විනෝදයෙන් කාලය ගතකළ අයුරුයි දක්නට ලැබිණි. මෙහිදී අලුත් අවුරුද්දේ තිළිණ ලෙසින් සිය දෙමාපියන් ජංගම දුරකතනවලින් පටිගත කරන ලද දර්ශන විකාශනය කිරීම ඉතාම සංවේදී අවස්ථාවක් වූ බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=104411", "Category": null, "Parent URL": null}