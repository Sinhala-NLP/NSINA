{"Source": "Adaderana", "Timestamp": "March 18, 2017 10:50 am", "Headline": "විදුලි රැහැන් අවට අනාරක්ෂිත ගොඩනැඟිලි ඉඳිකිරීම වැළැක්වීමට නව රෙගුලාසි", "News Content": "විදුලි රැහැන් ආසන්නයේ අනාරක්ෂිත ගොඩනැඟිලි ඉඳිකිරීම වැළැක්වීම සඳහා නව රෙගුලාසි ක්‍රියාත්මක කිරීමට පියවර ගෙන ඇති බව මහජන උපයෝගීතා කොමිසම පවසයි.එහි අධ්‍යක්ෂ ජනරාල් දමිත කුමාරසිංහ මහතා සඳහන් කළේ මෙම රෙගුලාසි මඟින් ඉඳිකිරීම සහ විදුලි රැහැන් අතර පැවතිය යුතු අවම පරතරයක් අනිවාර්ය කර ඇති බවය.ශ්‍රී ලංකා මහජන උපයෝගීතා කොමිෂන් සභාවේ නිර්දේශ මත විදුලි බල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා විසින් මෙම නව රෙගුලාසි අනුමත කර තිබේ.විදුලි බල ආරක්ෂණය පිළිබඳ රෙගුලාසි ක්‍රියාවට නැංවීම සඳහා පළාත් සභා හා පළාත් පාලන අමාත්‍යාංශයද සහය දක්වන බව මහජන උපයෝගිතා කොමිසමේ අධ්‍යක්ෂ දමිත කුමාරසිංහ මහතා සඳහන් කළේය. විදුලි බලය නිෂ්පාදනය කරනු ලබන ජලාශවලට ලැබී ඇති වර්ෂාපතනය හේතුවෙන් ඒවායේ ජල ධාරිතාවය සියයට 36.4කින් වර්ධනය වී ඇති බව ශ්‍රී ලංකා විදුලි බල මණ්ඩලය පවසයි.එහි මාධ්‍ය ප්‍රකාශක සුලක්ෂණ ජයවර්ධන මහතා ප්‍රකාශ කළේ මෙම වැඩිවීම කිසිසේත් ජල විදුලි උත්පාදනය කිරීම සඳහා ප්‍රමාණවත් නොවන බවය.මේ හේතුවෙන් තවදුරටත් පරිභෝජනයේ දී විදුලිය අරපිරිමැස්මෙන් භාවිතා කරන ලෙස පාරිභෝගිකයන්ගෙන් ඉල්ලා සිටින බව සුලක්ෂණ ජයවර්ධන මහතා අවධාරණය කළේය.", "URL": "https://sinhala.adaderana.lk/news.php?nid=71021", "Category": null, "Parent URL": null}