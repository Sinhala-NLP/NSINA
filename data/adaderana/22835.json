{"Source": "Adaderana", "Timestamp": "March 16, 2012 10:03 am", "Headline": "මානව හිමිකම් කඩවීම් ගැන යළි ජාත්‍යන්තර අවධානය යොමුවෙලා ", "News Content": "ශ්‍රී ලංකාව නිත්‍ය සාමයක් කරා ළඟාවීමට නම් අතීතයේ සිදුවූ සිදුවීම් සම්බන්ධව පූර්ණ හා අවංක වගකීමකින් යුතුව අනුගමනය කළ යුතු ක්‍රියාමාර්ග අනුගමනය කළ යුතු බව බ්‍රිතාන්‍යය පවසයි. බ්‍රිතාන්‍යය චැනල් 4 නාලිකාව මගින් ශ්‍රී ලංකාව සම්බන්ධව විකාශය කරන ලද නවතම වීඩියෝ පටය නැරඹීමෙන් අනතුරුව අදහස් දක්වමින් උතුරු අමෙරිකාව, මැද‍ පෙරදිග හා උතුරු අප්‍රිකානු කටයුතු පිළිබඳ බ්‍රිතාන්‍ය විදෙස් අමාත්‍ය ඇලිස්ටෙයාර් බර්ට් මහතා මේ බව සඳහන් කර තිබේ. එමෙන්ම යුක්තිය සහතික කිරීම, ප්‍රතිසන්ධානය හා දේශපාලන ක්‍රියාවලියක් වෙනුවෙන් සියලුම පාර්ශව එක්ව පියවර ගත යුතු බවද බර්ට් මහතා අවධාරණය කර ඇත. චැනල් 4 නාලිකාව මගින් නැවතවරක් විකාශය කරන ලද වීඩියෝ පටය තුළින් සිවිල් යුද ගැටුම් පැවති කාල සීමාව තුළ ශ්‍රී ලංකාවේ සිදුවූ බව කියන බරපතල මානව හිමිකම් කඩවීම් සම්බන්ධව නැවතත් ජාත්‍යන්තර අවධානය යොමුව ඇති බව ඔහු සඳහන් කරයි. ශ්‍රී ලංකාවේ යුද ගැටුම් අවසන් වූ කාල සීමාවේ සිටම ජාත්‍යන්තර ප්‍රජාව මගින් අදාළ කරුණු සම්බන්ධව ස්වාධීන විමර්ශනයක් ඉල්ලා සිටි බව හෙතෙම පෙන්වා දී ඇත. චැනල් 4 නාලිකාව මගින් විකාශය කරන ලද නවතම වීඩියෝ පටය මගින් එවැනි ජාත්‍යන්තර විමර්ශනයක අවශ්‍යතාවය තවදුරටත් ඉස්මතු වී ඇති බව බ්‍රිතාන්‍ය විදෙස් අමාත්‍යවරයා පවසයි. මෙම කරුණු මත එක්සත් ජාතීන්ගේ මානව හිමිකම් කවුන්සිල සැසිවරායේ දී ශ්‍රී ලංකාව සම්බන්ධව සාකච්ඡාවට බඳුන්වන යෝජනාව සඳහා බ්‍රිතාන්‍ය රජය සහය දක්වන බව හෙතෙම පෙන්වා දී ඇත. එමෙන්ම ශ්‍රී ලංකාව විසින්ම පත්කරන ලද උගත් පාඩම් හා ප්‍රතිසන්ධානය පිළිබඳ ජනාධිපති කොමිසම මගින් ඉදිරිපත් කරන ලද නිර්දේශ ක්‍රියාත්මක කරන ලෙස අදාළ යෝජනාව මගින් ශ්‍රී ලංකා රජයට දැනුම් දෙන බව ද ඇලිස්ටෙයාර් බර්ට් මහතා අවධාරණය කර තිබේ.", "URL": "https://sinhala.adaderana.lk/news.php?nid=22835", "Category": null, "Parent URL": null}