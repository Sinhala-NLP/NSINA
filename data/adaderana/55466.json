{"Source": "Adaderana", "Timestamp": "December 2, 2015 03:51 pm", "Headline": "අය වැය රනිල්ගේ මතය විතරක් නෙවෙයි", "News Content": "2016 අය වැය අග්‍රාමාත්‍ය රනිල් වික්‍රමසිංහ මහතාගේ අදහස් හා යෝජනා පමණක් ඇතුළත් අය වැයක් නොවන බව මහමාර්ග රාජ්‍ය අමාත්‍ය ඩිලාන් පෙරේරා මහතා පවසයි.ජනාධිපති මෛත්‍රිපාල සිරිසේන මහතා සිදුකළ රජාසන කතාව මෙන්ම අග්‍රාමාත්‍ය රනිල් වික්‍රමසිංහ මහතා මෑතදී සිදුකළ කතාව දෙස බැලීමේදී එම කතා දෙකේම අදහස් හා යෝජනා ඇතුළත් බව හෙතෙම කියයි.මෙය නොදැන සමහරුන් මෙය අගමැතිගේ මතය විතරක් ඇති අය වැයක් යැයි කියන්න උත්සාහ කරන බව රාජ්‍ය අමාත්‍යවරයා ශ්‍රීලනිප මූලස්ථානයේදී අද පැවැති මාධ්‍ය හමුවකදී පැවසීය.කෙසේ වුවද මෙවර අය වැයේ යම් යම් අඩු පාඩු ඇති බව පැවසූ ඒ මහතා රාජ්‍ය සේවකයින්ට යළි වාහන ගැනීමේ පර්මිට් එක ලබාදිම සුදුසු බව කියා සිටියේය.එසේම තේ ගොවියාට අය වැයෙන් පොහොර සහනාධාරය අහිමි කර ඇති බවත්, ඉකුත් රජය එය දුන් බවත්, පෙන්වාදුන්නේය.මේ අතර උදය ගම්මන්පිල මහතා ශ්‍රීලනිපය ඉදිරි මැතිවරණයේදී 4 වැනි තැනට පත්කරන බව පවසා ඇති බවත්, 4 වැනි තැනට පත්වන්නේ කවුදැයි බලාගත හැකි බවත්, ඔහු පැවසුවේය.ගම්මන්පිල මහතා පසුගිය පාර්ලිමේන්තු මැතිවරණයේදීත් ශ්‍රිලනිපය දෙකඩ කැඩීමට උත්සාහ කළ බවද ඔහු කියා සිටියේය.මහින්ද රාජපක්ෂ හිටපු ජනපති ශ්‍රීලනිපය දෙකඩ කැඩීමට සම්බන්ධ නොවන බවද මාධ්‍යවේදියෙකුගේ ප්‍රශ්නයකට පිළිතුරු ලෙස හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=55466", "Category": null, "Parent URL": null}