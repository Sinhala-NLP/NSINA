{"Source": "Adaderana", "Timestamp": "September 22, 2018 08:43 pm", "Headline": "නියඟය නිසා ගොඩට ආපු අමුත්තට ගම්මුන්ගෙන් පහරදීමක්", "News Content": "වැව්වල ජලය සිඳී යාමත් සමඟ ගොඩට ආ දැවැන්ත කිඹුලෙකුට යම් කිසි පිරිසක් විසින් පහර දී හිස ප්‍රදේශය බරපතළ තුවාල සිදුව තිබිය දී සීගිරිය වනජීවී නිලධාරීහු වෘත්තීය සමිති ක්‍රියාමාර්ගයක් ගෙන තිබියදීත් කිඹුලා ගේ ජීවිතය බේරා ගැනීමට අද (22) දින සමත්වුහ. දඹුල්ල බුලාගල වැව ආසන්නයේ හිසේ දැඩි තුවාල සහිතව සිටි මෙම කිඹුලා පිළිබඳව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට ලැබුණු තොරතුරක් මත දඹුල්ල පොලිස් ජීවිතාරක්ෂක ඒකකයේ ස්ථානාධිපති පොලිස් සැරයන් සුනිල් විජේසිංහ මහතා ඇතුළු කණ්ඩායමක් එම ස්ථානයට යවා ඒ පිළිබඳව සොයා බලා පසුව සීගිරිය වනජීවී නිලධාරීන්ට මෙම කිඹුලාගේ තත්ත්වය පිළිබඳව දැනුම් දී තිබිණි. මේ දිනවල වනජීවී නිලධාරීහු වෘත්තීය සමිති ක්‍රියාමාර්ගයකට එළඹ පැය අටේ සේවයේ නිරතව සිටින නමුත් සෙනසුරාදා නිවාඩු දින ඒ ඔවුන් මේ කිඹුලා ගේ ජීවිතය බේරා ගැනීම සඳහා වෘත්තීය සමිති ක්‍රියාමාර්ගය මදකට අමතක කොට එම ස්ථානයට පැමිණ තුවාල වී අසරණව සිටි කිඹුලා අල්ලාගෙන ප්‍රරතිකාර කිරීම සඳහා ඇරගෙන ගොස් තිබේ. සීගිරිය වනජීවී නිලධාරීහු කියා සිටියේ මෙම කිඹුලා මින්නේරිය වනජීවි කාර්යාලයට රැගෙන ගොස් ප්‍රතිකාර කිරීමෙන් පසු වනයට මුදා හැරීමට නියමිත බව ය.", "URL": "https://sinhala.adaderana.lk/news.php?nid=96558", "Category": null, "Parent URL": null}