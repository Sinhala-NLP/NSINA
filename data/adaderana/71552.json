{"Source": "Adaderana", "Timestamp": "March 31, 2017 06:32 am", "Headline": "මිලියන 14ක කුඩු ගුවන්යානයකින් මතුවෙයි", "News Content": "මාලදිවයින සිට පැමිණි ගුවන්යානයක තිබුණු හෙරොයින් මත්කුඩු කිලෝ 1.3ක ප්‍රමාණයක් කටුනායක ජාත්‍යන්තර ගුවන්තොටුපළේදී සොයාගෙන තිබේ.ගුවන් තොටුපල රේගුවට ලැබුණු තොරතුරකට අනුව සිදු කළ පරික්ෂාවකදී යානය තුළ තිබී මෙලෙස හෙරොයින් කිලෝග්‍රෑම් 01යි ග්‍රෑම් 300ක් පමණ සොයාගෙන ඇති බව නියෝජ්‍ය රේගු අධ්‍යක්ෂ පරාක්‍රම බස්නායක මහතා ප්‍රකාශ කළේය.මෙම කුඩු තොගයේ වෙළඳපළ වටිනාකම මිලියන 14ක් පමණ වන බව සඳහන්ය.ෆ්ලයි ඩුබායි ගුවන් සේවයට අයත් එම යානය ඊයේ රාත්‍රී 01.05 පමණ කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණ තිබේ.මත්ද්‍රව්‍ය තොගය රැගෙන පැමිණි පුද්ගලයා කවුරුන්ද යන්න පිළිබඳ අනාවරණය කර ගැනීම සඳහා රේගු නිළධාරින් එම යානයෙන් පැමිණි මගීන්ගෙන් ප්‍රශ්න කරමින් සිටින බව නියෝජ්‍ය රේගු අධ්‍යක්ෂ පරාක්‍රම බස්නායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=71552", "Category": null, "Parent URL": null}