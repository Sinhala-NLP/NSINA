{"Source": "Adaderana", "Timestamp": "August 9, 2011 05:15 pm", "Headline": "ගෝඨාභයගේ ප්‍රකාශයට කරුණා-නිදි(නිධි) ඇහැරෙයි", "News Content": "ශ්‍රී ලංකාවේ ආරක්ෂක ලේකම් ගෝඨාභය රාජපක්ෂ මහතා විසින් කර ඇති ප්‍රකාශය සම්පූර්ණයෙන්ම වැරදි යයි ඉන්දීය ඩී.එම්.කේ පක්ෂ සභාපති,හිටපු තමිල්නාඩු ප්‍රධාන අමාත්‍ය එම්.කරුණානිධි මහතා පවසයි. ආරක්ෂක ලේකම්වරයා විසින් තමිල්නාඩුවේ දේශපාලන පක්ෂ, ශ්‍රී ලංකාවේ ද්‍රවිඩ ජනයා සම්බන්ධයෙන් උනන්දුවක් දක්වන්නේ දේශපාලන වාසි සලසාගැනීම සඳහා යයි පවසා තිබිම සම්බන්ධයෙන් අදහස් දක්වමින් කරුණානිධි මේ බව පවසා ඇත. ඩී.එම්.කේ පක්ෂය ශ්‍රී ලංකාවේ ද්‍රවිඩ ජනයාගේ විමුක්තිය වෙනුවෙන් දිගින් දිගටම පෙනී සිටි බව ගෝඨාභය රාජපක්ෂ මහතා හොඳින් දන්නා බවද හෙතෙම සඳහන් කරයි. ඩී.එම්.කේ පක්ෂය කිසිදාක ද්‍රවිඩ ජන ඝාතක යුද්ධයට සහය පළකොට නැති බව මාධ්‍යවේදියෙකු ඇසූ ප්‍රශ්නයකට පිළිතුරු දෙමින් හිටපු තමිල්නාඩු ප්‍රධාන අමාත්‍යවරයා පැවසූ බව පී.ටී.අයි පුවත් සේවය උපුටා දක්වයි. වත්මන් තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය එක්තරා අවස්ථාවකදී යුද්ධයකදී මිනිසුන් මිය යෑම ස්වභාවික යැයි පවසා ඇති බවත්,තමන් කිසිසේත්ම එයට එකඟ නැති බවත් කරුණානිධි ‍පෙන්වා දී තිබේ.", "URL": "https://sinhala.adaderana.lk/news.php?nid=17959", "Category": null, "Parent URL": null}