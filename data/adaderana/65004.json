{"Source": "Adaderana", "Timestamp": "October 13, 2016 09:34 am", "Headline": "ධීවර ප්‍රතිපත්තිය සකසන්න නෝර්වේ අත දෙයි", "News Content": "මෙරට තුළ ජාතික ධීවර ප්‍රතිපත්තියක් සැකසීම සඳහා නෝර්වේ රජයේ තාක්ෂණික සහය හිමිව තිබේ.දැනට ලෝකයේ විශිෂ්ටතම ජාතික ධීවර ප්‍රතිපත්තිය ක්‍රියාත්මක වන්නේ නෝර්වේ රාජ්‍යයේ වන අතර ධීවර කර්මාන්තය තුළ අන්තර්ජාතිකව පිළිගත් නව තාක්ෂණය භාවිත කරන රට වන්නේ ද නෝර්වේ රාජ්‍යයේ බව ධීවර අමාත්‍යංශය සඳහන් කළේය.ධීවර අමාත්‍ය මහින්ද අමරවීර මහතා සිදුකළ ඉල්ලීමක් අනුව මෙරට ජාතික ධීවර ප්‍රතිපත්තිය සැකසීම සඳහා සහය ලබාදීමට නෝර්වේ රජයේ විශේෂ නියෝජිතයන් පිරිසක් පසුගියදා දිවයිනට පැමිණ තිබේ.ජාතික ධීවර ප්‍රතිපත්තියක් සැකසීමට අවශ්‍ය තාක්ෂණික සහය මෙන්ම එහි නෛතික රාමුව සකස් කිරීම සඳහා ද ඔවුන්ගේ සහය මෙරටට හිමි වනු ඇත.නෝර්වේ නියෝජිතයන් පිරිස ඊයේ ධීවර හා ජලජ සම්පත් සංවර්ධන අමාත්‍යංශයේදී ධීවර අමාත්‍ය මහින්ද අමරවීර මහතා හමුවී සාකච්ඡා කර තිබේ.මෙහිදී ධීවර අමාත්‍යවරයා පවසා ඇත්තේ ජාතික ධීවර ප්‍රතිපත්තියක් සැකසීම ශ්‍රී ලංකාවේ කාලීන අවශ්‍යතාවක් බවයි.මෙම අවස්ථාවට මෙරට නෝර්වේ තානාපතිවරයා සහ ධීවර අමාත්‍යංශ ලේකම් මංගලිකා අධිකාරි මහත්මිය ද සහභාගී වූ බව ධීවර අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=65004", "Category": null, "Parent URL": null}