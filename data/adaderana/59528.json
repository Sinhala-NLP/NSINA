{"Source": "Adaderana", "Timestamp": "April 26, 2016 02:22 pm", "Headline": "ආබාධිත සෙබළුන්ගේ පෙත්සම් විභාගය 12දා", "News Content": "තමන්ට හිමි මාසික වැටුප ලබාදෙන ලෙස ඉල්ලමින් ආබාධිත යුධ හමුදා සෙබළුන් පිරිසක් ගොනුකළ පෙත්සමක් මැයි මස 12 වැනිදා යළි කැඳවීමට අභියාචනාධිකරණය නියම කර තිබේ.ආබාධයට ලක්වූ යුධ හමුදා සෙබළුන් 50 දෙනෙකු විසින් අදාළ පෙත්සම ඉදිරිපත් කර තිබුණි.අදාළ පෙත්සම ඉදිරිපත් කරමින් ඔවුන් පවසන්නේ තමන් පූර්ණ ආබාධිතයින් බවට යුධ හමුදා වෛද්‍ය මණ්ඩලය මගින් සනාථ කර ඇති බවයි.එම නිසා විශ්‍රාම වැටුප හිමි වන තුරු මාසික වැටුප් හිමිවීමට යුධ හමුදා රෙගුලාසිවලට අනුව තමන්ට හිමිකමක් පවතින බව ද ඔවුන් පෙන්වා දෙයි.එහෙත් තමන්ට මාසික වැටුප යුධ හමුදාව මගින් නොගෙවන බව පෙත්සම්කරුවන් පවසයි.එම නිසා විශ්‍රාම වැටුප ලැබෙන තුරු තමන්ට මාසික වැටුප ලබාදෙන්නැයි යුධ හමුදාපතිවරයාට නියෝගයක් පනවන මෙන්ද පෙත්සම්කරුවන් අභියාචනාධිකරණයෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=59528", "Category": null, "Parent URL": null}