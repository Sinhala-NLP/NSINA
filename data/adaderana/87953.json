{"Source": "Adaderana", "Timestamp": "April 24, 2018 03:54 pm", "Headline": "මුහුදට බිලිවෙන තවත් ගමක්", "News Content": "මුහුද රළු වීම හේතුවෙන් තම ගම්මානය දිනෙන් දින මුහුදට බිළි වෙමින් පවතින බව ආරච්චිකට්ටුව-කරුකුපනේ ගම්මානයේ ධීවරයින් සඳහන් කරයි. හැමිල්ටන් ඇළට සහ මහ මුහුදට වටවී ඇති කරුකුපනේ ගම්මානයේ පදිංචි සියලූම දෙනා ධීවරයින්ය. ඇතමෙක් මුහුදට ගොස් මසුන් මරණ අතර, තවත් පිරිසක් හැමිල්ටන් ඇලේ මසුන් මරමින් ජීවිකාව කර ගෙන යයි. කරුකුපනේ ගම්මානයේ ස්ථාන කීපයක් මුහුදු ඛාදනයට ගොදු වන්නට පටන් ගෙන ඇත. ඊට පිළියමක් ලෙස වෙරළ සංරක්ෂණ දෙපාර්තමේන්තුව විසින් දැවැන්ත කළු ගල් වැටි කීපයක් වෙරළ තීරය තුළ යොදා ඇත. නමුත් මෙවර මුහුද ඛාදනය වීම සිදුවී ඇත්තේ එම කළු ගල් වැටි යෙදා ඇති ස්ථානවලින්ම වීම විශේෂත්වයකි. දැනට කළු ගල් වැටි යොදා ඇති ස්ථාන වලින් මුහුද ඇතුළට ඉදිරියට ගල් වැටි යෙදීමක් සිදු නොකළහොත් වැඩි දිනක් යාමට පෙර තම ගම්මානයේ විශාල ප්‍රමාණයක් මුහුදට ගසා ගෙන යා හැකි බවද එම ධීවරයින් සඳහන් කරති. මෙම ස්ථාන වලින් අඩි 10 – 15ක් පමණ ප්‍රමාණයක් මේ වන විට මුහුදට සේදී ගොස් ඇත. පවතින තත්ත්වය නිසා මුහුදු යාමට නොහැකි බවත්,ඊට හේතුව වී ඇත්තේ ධීවර යාත්‍රාරාව මුහුදට දියත් කිරීමට හෝ නැවත ගොඩට ගැනීමට නොහැකි වීම නිසා තමන්ගේ ආර්ථිකයද කඩා වැටෙමින් පවතින බවද කරුකුපනේ ධීවරයින් කියා සිටීයි. පවතින තත්ත්වය සම්බන්ධයෙන් වෙරළ සංරක්ෂණ දෙපාර්තමේන්තුව දැණුවත් කර ඇති බවත්,පිළියම් යෙදීම ඉදිරියේදී සිදු කිරීමට නියමිත බව මේ සම්බන්ධයෙන් අප කළ විමසුමකදී පුත්තලම ආපදා කළමණාකරන ඒකකයේ නිලධාරියෙකු පැවසීය.", "URL": "https://sinhala.adaderana.lk/news.php?nid=87953", "Category": null, "Parent URL": null}