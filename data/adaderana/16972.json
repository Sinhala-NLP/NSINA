{"Source": "Adaderana", "Timestamp": "June 24, 2011 09:29 am", "Headline": "තහනම් උත්තේජක ගැන දැනුවත් කිරීමේ වැඩමුළුවක්", "News Content": "තහනම් උත්තේජක පිළිබඳව රග්බි ක්‍රීඩකයින් දැනුවත් කිරීමේ වැඩමුළුව අද(24) ක්‍රීඩා විද්‍යාලයේ දී පැවැත්වෙයි. ජාත්‍යන්තර ප්‍රඥප්තීන්වලට අනුව දැඩි විනයක් මත මෙරට ක්‍රීඩක ක්‍රීඩිකාවන්ගේ දක්ෂතා වර්ධනය කිරීමේ අරමුණින් මෙම වැඩමුළුව සංවිධානය කෙරෙන බව ක්‍රීඩා අමාත්‍යාංශය පවසයි. මේ සඳහා රග්බි ක්‍රීඩා සංගම් නියෝජනය කරමින් ක්‍රීඩක ක්‍රීඩිකාවන් 250 දෙනෙකු සහභාගී වීමට නියමිතය. වෛද්‍ය ගීතාංජන මෙන්ඩිස් හා වෛද්‍ය මයියා ගුණසේකර යන මහත්වරුන් මෙහිදී දේශන පවත්වනු ඇත. තහනම් උත්තේජක භාවිතය වැළැක්වීම සඳහා ක්‍රීඩා අමාත්‍යාංශය දැඩි නීති රීති හඳුන්වා දිමට පියවර ගෙන ඇති අතර තහනම් උත්තේජක පිළිබඳ ජාත්‍යන්තර ආයතනයේ උපදෙස්වලට‍ අනුව අදාළ ජාත්‍යන්තර ප්‍රඥප්තිවලට අත්සන් තබා ඇති ශ්‍රී ලංකා ක්‍රීඩකයින්ට එරෙහිව ගන්නා ක්‍රියාමාර්ග පිළිබඳ මෙහිදී ක්‍රීඩකයින් දැනුවත් කිරීමට නියමිතය.", "URL": "https://sinhala.adaderana.lk/news.php?nid=16972", "Category": null, "Parent URL": null}