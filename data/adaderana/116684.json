{"Source": "Adaderana", "Timestamp": "August 16, 2019 11:16 am", "Headline": "ඉරාන ඉන්ධන ප්‍රවාහන නෞකාව නිදහස් වෙන ලකුණු", "News Content": "සිය භාරයට ගත් ඉරාන ඉන්ධන ප්‍රවාහන නෞකාව නිදහස් කිරීමට බ්‍රිතාන්‍ය තීරණය කර තිබේ. නෞකාව මගින් සිරියාව වෙත ඉන්ධන ප්‍රවාහනය නොකළ බවට ලිඛිත සහතිකයක් ලබාදීමෙන් පසුව බ්‍රිතාන්‍ය මෙම තීන්දුව ගෙන තිබුණි. ජිබ්‍රොල්ටා රාජ්‍යෙය් රදවා තබාගෙන සිටි ඉරානයට අයත් ඉන්ධන ප්‍රවාහන නෞකාවක් නිදහස් කිරීමට බ්‍රිතාන්‍යය කටයුතු කර තිබේ. සිරියාව වෙත ඉන්ධන ප්‍රවාහනය කරමින් පැවැති බවට පවසමින් ග්‍රේස් 01 යාත්‍රාව බ්‍රිතාන්‍ය අත්අඩංගුවට ගැණුනේ පසුගිය මස 04වැනිදායි. එය මුදානොහරින ලෙසින් අමෙරිකාව ඉල්ලා සිටියදී එය නොසලකා නෞකාව නිදහස් කිරීමට බ්‍රිතාන්‍ය කටයුතු කිරීම විශේෂයි. බ්‍රිතාන්‍ය අදාළ නෞකාව සිය භාරයට ගත්තේ, මිත්‍ර රාජ්‍යයක් වන සිරියාව වෙත තෙල් ප්‍රවාහනය කරමින් ඉරානය, යුරෝපානු සංගමයේ සම්බාධක උල්ලංඝනය කර ඇතැයි පවසමින්. ඊට ප්‍රතිචාර ලෙසින් ඉරානය හෝමුස් සමුද්‍ර සන්ධියේදී බ්‍රිතන්‍ය භාණ්ඩ ප්‍රවාහන නෞකාවක් අත්අඩංගුවට ගැනීමත් සමග අර්බුදය තවත් උග්‍ර විය. කෙසේ නමුත් අදාළ නෞකාව මඟින් සිරියාව වෙත ඉන්ධන ප්‍රවාහන නොකළ බවට ඉරානය ලබාදුන් ලිඛිත සහතිකය තමන් වෙත ලැබීමෙන් පසුව ඉරාන නෞකාව මුදාහැරීමට සිදුවූ බව ජිබ්‍රොල්ටා රජය මාධ්‍ය වෙත පසුව ප්‍රකාශ කළේය.", "URL": "https://sinhala.adaderana.lk/news.php?nid=116684", "Category": null, "Parent URL": null}