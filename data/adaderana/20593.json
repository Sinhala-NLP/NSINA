{"Source": "Adaderana", "Timestamp": "December 10, 2011 04:50 pm", "Headline": "අල්ලස් දී මන්ත්‍රීවරුන්ගේ සහය ගන්නේ නෑ", "News Content": "තමා කිසිවිටකත් අල්ලස් දී කෘත්‍යාධිකාරී මණ්ඩල සාමාජිකයින්ගේ සහය ලබාගන්නා අයෙකු නොවන බව එක්සත් ජාතික පක්ෂයේ නියෝජ්‍ය නායක සජිත් ප්‍රේමදාස මහතා පවසයි. පක්ෂ නායකත්වය සම්බන්ධයෙන් ඉදිරියේ පැවැත්වෙන ඡන්ද විමසීම සඳහා මුදලට මන්ත්‍රීවරු‍න්ගේ සහය ලබාගැනීමට තමා සහ කරූ ජයසූරිය මහතා කටයුතු කරන බවට අසත්‍ය ප්‍රචාරයන් පැතිර යන බව ඔහු පෙන්වා දෙයි. තමා එසේ අල්ලස් දී මන්ත්‍රීවරුන්ගේ සහය ලබාගන්නා තුන්වෙනි පන්තියේ දේශපාලනඥයෙකු නොවන බව සජිත් ප්‍රේමදාස මහතා අවධාරණය කර සිටියේය. සසුනට අරුණ වැඩසටහන් මාලාවේ තවත් වැඩසටහනකට අද(10) එක්වෙමින් සජිත් ප්‍රේමදාස මහතා මේ අදහස් පළ කළේය.", "URL": "https://sinhala.adaderana.lk/news.php?nid=20593", "Category": null, "Parent URL": null}