{"Source": "Adaderana", "Timestamp": "January 15, 2019 07:12 pm", "Headline": "නව ව්‍යවස්ථාවක් අවශ්‍ය නෑ-අස්ගිරි නාහිමිගෙන් ප්‍රකාශයක්", "News Content": "අද(15) පෙරවරුවේ මහනුවරට පැමිණි ආරක්ෂක රාජ්‍ය අමාත්‍ය රුවන් විජේවර්ධන මහතා ප්‍රථමයෙන් අස්ගිරි මහා විහාරයට ගොස් අස්ගිරි පාර්ශ්වයෙන් මහා නායක අතිපූජ්‍ය වරකාගොඩ ශ්‍රි ඥානරතන නාහිමියන් බැහැ දැක ආශිර්වාද ලබා ගත්තේය. අනතුරුව රාජ්‍ය අමාත්‍යවරයා මල්වතු මහා විහාරයට ගොස් මල්වතු පාර්ශ්වයේ මහනායක අතිපූජ්‍ය තිබ්බටුවාවේ ශ්‍රි සුමංගල නාහිමියන් බැහැ දැක ආශිර්වාද ලබාගැනීමටද කටයුතු කළේය. මෙහිදී අස්ගිරි මහා නාහිමියන් හා රුවන් විජේවර්ධන මහතා අතර ඇතිවු සංවාදය මෙසේය. “අතිපූජ්‍ය වරකාගොඩ ශ්‍රී ඥානරතන නාහිමි - ව්‍යවස්ථා කටයුතු දැන් වෙනවා... රාජ්‍ය අමාත්‍ය රුවන් විජේවර්ධන - එහෙයි ස්වාමීන් වහන්ස ඒකත් ඉතිං එච්චර ලොකු දෙයක් නෙමෙයි කෙටුම්පතක් විතරයි ඉදිරිපත් කරලා තියෙන්නේ. ඒක කොහොමටත් සම්මත වෙන්න නම් ඉතිං ඕන කැබිනට් එකට යන්න ඕන. ආපහු පාර්ලිමේන්තුවට එන්න ඕන. ජනාධිපතිතුමා ඒක ජනමත විචාරණයකට දාන්න ඕන.ඒ වගේ ලොකු වැඩක් තියෙනවා. අතිපූජ්‍ය වරකාගොඩ ශ්‍රී ඥානරතන නාහිමි - පෙබරවාරි 4 වැනිදා ව්‍යවස්ථාව ගේනවා කියන කථාව ? රාජ්‍ය අමාත්‍ය රුවන් විජේවර්ධන - මං හිතන්නේ නැහැ එහෙම වෙයි කියලා.එච්චර පොඩි කාලයකින් ඕක ගේනන බැහැ. භීතිකාවකුත් ඇති කරලා තියෙනවා වගෙයි.අපි දෙමළ සන්ධානයේ මන්ත්‍රිවරු එක්කත් කතා කරනකොට ස්වාමීන්වහන්ස ඒගොල්ලොත් කියන්නේ ඒකීය රටක් හැටියට පිළිගන්නවා කියලා. බුද්ධාගමටත් මුල්තැන දීලා තමයි කරන්නේ කියලා තමයි ඒගොල්ලොන්ගේ අදහස. මහ ඇමතිවරුනුත් ඉල්ලීමක් කරලා තියෙනවා පොලිසියේ බලතල ඒගොල්ලොන්ට ලබා දෙන්න කියලා. ඒ අදහස් ටික තමයි ස්වාමීන්වහන්ස ඔය කෙටුම්පතට දාලා තියෙන්නේ.ඒත් ගොඩක් දුරට තවත් සාකච්ඡා කරන්න ඕන කියලා තමයි කොහොටත් පාර්ලිමේන්තුවේ තුනෙන් දෙකකුත් අවශ්‍යයි. අතිපූජ්‍ය වරකාගොඩ ශ්‍රී ඥානරතන නාහිමි - දැන් නම් ඉතිං මේ වෙලාවේ නම් තියෙන්නේ ව්‍යවස්ථාවක් නෙමෙයි.පළාත් සභා ඡන්දය, ජනාධිපතිවරණය එහෙම තියෙන්න ඕන. ගොඩක් මිනිස්සු බලාපොරොත්තු වෙන්නේ ඒක. රාජ්‍ය අමාත්‍ය රුවන් විජේවර්ධන - මැතිවරණයකට යන්න නම් අපේ පැත්තෙන් කිසිම ප්‍රශ්නයක් නැහැ. අතිපූජ්‍ය වරකාගොඩ ශ්‍රී ඥානරතන නාහිමි - පළාත් සභා ඡන්දය ඉක්මන් කරන එක තමයි වැදගත්.", "URL": "https://sinhala.adaderana.lk/news.php?nid=102392", "Category": null, "Parent URL": null}