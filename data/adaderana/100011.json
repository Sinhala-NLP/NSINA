{"Source": "Adaderana", "Timestamp": "November 29, 2018 03:38 pm", "Headline": "දහස් දෙනා මැද මෙවරත් විවෘත වූ නත්තල් ගස", "News Content": "ධවල මන්දිර නත්තල් ගස පසුගියදා විවෘත කෙරුණි. දහස් සංඛ්‍යාත පිරිසක් රැස්වූ මේ අවස්ථාවට අමෙරිකානු ජනාධිපතිවරයා සහ එම ආර්යාවද එක්ව සිට ඇත. 2018 නත්තල් සමය සඳහා ඉදිකෙරුණු සුප්‍රකට ධවල මන්දිර වාර්ෂික නත්තල් ගස ආලෝකමත් කිරීමේ අවස්ථාව පසුගියදා පැවැත්වුණි. ඒ ජනාධිපති ඩොනලඩ් ට්‍රම්ප් සහ මෙලනිය ට්‍රම්ප් ආර්යාවගේ ප්‍රධානත්වයෙනි. ධවල මන්දිර නත්තල් ගස මෙවර එහි ඉදිකෙරුණේ 96 වැනි වරටය. වර්ණවත් ආලෝක බුබුලු යොදා සැකසූ නත්තල් ගස විවෘත කිරීම නැරඹීම සඳහා දහස් සංඛ්‍යාත පිරිසක් එක්ව සිටියේය. නත්තල් ගස විවෘත කිරීමට පෙර ප්‍රසංගයක්ද පැවැත්වුණු අතර ඊට ජනප්‍රිය ශිල්පීන් එක්ව සිටියේය. ගණනය කිරීම අවසානයේදී ජනාධිපති ආර්යා මෙලනියා ට්‍රම්ප්ගේ සුරතින් නත්තල් ගස ආලෝකමත් කෙරුණි.‍ ධවල මන්දිරය ඉදිරිපිට පිහිටි එලිප්සේ එලිමහන් භූමියේදී වාර්ෂිකව ඉදිකෙරෙන ධවල මන්දිර නත්තල් ගසේ ඉතිහාසය 1923 වසර දක්වා අතීතයකට දිවයයි. එය පළමුවරට ඉදිකෙරුණේ එරට 31වැනි ජනාධිපතිවරයා ලෙසින් සේවය කළ හර්බට් හූවර් ජනාධිපතිවරයාගේ සමයේදීය.", "URL": "https://sinhala.adaderana.lk/news.php?nid=100011", "Category": null, "Parent URL": null}