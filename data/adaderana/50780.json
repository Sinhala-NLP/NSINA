{"Source": "Adaderana", "Timestamp": "April 21, 2015 12:05 pm", "Headline": "හිටපු ජනපති ළඟට ගිහින් කටඋත්තර ගන්න සූදානම් - සභාව යළි කල්තබයි", "News Content": "හිටපු ජනාධිපති මහින්ද රාජපක්ෂ මහතාගේ නිවසට ගොස් අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරීන් විසින් රාජපක්ෂ මහතාගෙන් ප්‍රකාශයක් සටහන් කරගනු ඇති බව අධිකරණ අමාත්‍යවරයා විසින් දැනුම්දී ඇතැයි කථානායක චමල් රාජපක්ෂ මහතා පාර්ලිමේන්තුව හමුවේ පවසා තිබේ.මහින්ද රාජපක්ෂ මහතා අල්ලස් කොමිසමට කැඳවීමට එරෙහිව පාර්ලිමේන්තුව ඇතුළත හා පිටත මේවන විටත් විරෝධතා පැවැත්වෙයි.මීට පෙරාතුව විපක්ෂ නායක නිමල් සිරිපාල ද සිල්වා මහතා පාර්ලිමේන්තුවේදී කියා සිටියේද දූෂණ චෝදනා වලට අදාළව විමර්ශන පැවැත්වීම සම්බන්ධයෙන් තමාගේ විරෝධයක් නැතත් එය රටේ නායකයෙකු සම්බන්ධයෙන් පිළිගත් සම්ප්‍රදායන්ට අනුව කළ යුතු බවයි.හිටපු ආරක්ෂක ලේකම් ගෝඨාභය රාජපක්ෂ මහතාගෙන්ද නිවසට ගොස් මේ ආකාරයෙන් ප්‍රකාශ සටහන් කරගත්තේ නම් හිටපු ජනාධිපතිවරයාට ඒ ආකාරයට ක්‍රියා කළ නොහැක්කේ මන්දැයි විපක්ෂ නායකවරයා මෙහිදී ප්‍රශ්න කළේය.කෙසේ වෙතත් ඇති වූ නොසන්සුන්කාරී වාතාවරණය හේතුවෙන් පාර්ලිමේන්තුව ටික වේලාවකට කථානායකවරයා විසින් කල්තැබීමෙන් පසුව යළි ආරම්භ කරන ලදුව මෙම ආරංචිය සභාව හමුවේ තබා ඇති බව අද දෙරණ වාර්තාකරු පවසයි.එහෙත් මතගැටුමක් හේතුවෙන් නොසන්සුන්කාරී තත්ත්වය තවදුරටත් වර්ධනයවීමෙන් යළි වරක් 12.30 දක්වා සභාව කල්තැබීමට කථානායකවරයා විසින් තීරණය කරන ලදී.", "URL": "https://sinhala.adaderana.lk/news.php?nid=50780", "Category": null, "Parent URL": null}