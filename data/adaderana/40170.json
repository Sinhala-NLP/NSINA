{"Source": "Adaderana", "Timestamp": "January 7, 2014 04:38 pm", "Headline": "සුද්දන්ගෙන් දුක්විඳපු අය තමයි අපි!", "News Content": "ඩිංගි රාළ ඇතුළු රණවිරුවන් සිහිකරන්න ස්මාරකයක් ගොඩ නඟා මෙරට ඉතිහාසගත රණවිරුවන් සිහිපත් කිරීමට කටයුතු කරන බව වයඹ පළාත් සභාවේ ප්‍රධාන අමාත්‍ය නීතීඥ දයාසිරි ජයසේකර මහතා පවසයි. සුදු අධිරාජ්‍යවාදීන්ගෙන් රට බේරාගැනීමට එක්වූ වයඹ දේශප්‍රේමීන් ගැන කතා කිරීම සහ ඔවුන්ට උපහාර වැඩමුළුවක් සකස්කිරීම පිළිබඳව අද (07) වයඹ පළාත් සභාවේ පැවති විවාදයේදී අමාත්‍යවරයා එසේ පැවසීය . එහිදී ප්‍රධාන අමාත්‍යවරයා වැඩිදුරටත් මෙසේද කීවේය. “විශේෂයෙන් මම ස්තුතිවන්ත වෙනවා අපේ බණ්ඩාර රාජපක්ෂ මන්ත්‍රිතුමාට මේ යෝජනාව ඉදිරිපත් කිරීම ගැන. අපට අමතක වුණ විරුවන් ගැන මේ කාලයේ මතක් කරගැනීම කාලෝචිතයි. ඒ වගේම මම අපේ ටී. බී . ඒකනායක ඇමතිතුමාටත් ස්තුතිවන්ත වෙනවා. විශේෂයෙන් රණවිරු පවුල් වලට සේවය කිරීම ගැන. 1815 දී අපේ රට ඉංග්‍රීසින්ට යටත් වෙන්නේ අභ්‍යන්තර ප්‍රශ්න නිසා. මේ කාල වකවානුවේ සමහර නිලමේවරු අපේ රට පාවා දෙන්න කටයුතු කරා වගේම සමහර අය ඒකට උඩගෙඩි දුන්නා.ඉතින් අපිට සිදුවුණා ඉංග්‍රීසින්ට යටත් වෙන්න. 1815 දී ශ්‍රී වික්‍රම රාජසිංහ රජ්ජුරුවෝ ජීවග්‍රහයෙන් අල්ලාගෙන මාර්තු 2 ගිවිසුමට අත්සන් කළා. මේ වෙලාවේ අපිට මතක්වෙනවා වාරියපොළ ශ්‍රී සුමංගල හාමුදුරුවෝ. ගිවිසුම අත්සන් කරන්න කලින් බ්‍රිතාන්‍ය කොඩිය උස්සපු වෙලාවේ සුමංගල හාමුදුරුවෝ කොඩිය බිමදාලා පාගලා අපේ සිංහ කොඩිය ඉස්සුවා. වීරයන් අතරට උන් වහන්සේත් ඇතුළත් විය යුතුයි කියලා මම කියනවා. සිරකරුවන්ගේ ලේඛනයේ හතර වෙනි තැන තමයි උන්වහන්සේ හිටියේ. උන්වහන්සේ දන්ත ධාතුන් වහන්සේව සිවුර අස්සේ හංගගෙන හිටියේ. මාතලේ වාරියපොලදී අල්ලගන්නකොට තමන් කවුද කියල අහපුවාම හාමුදුරුවෝ කිව්වේ මම වාරියපොළ කියලා. එහෙම තමයි මාතලේ වාරියපොළ ඇතිවුණේ. මේ වැඩපිළිවෙළේදී රට පාවා දුන්න අයත් හිටියා. රට හදපු අයත් හිටියා. අපේ ඩිංගි රාළ රණවිරුවව ගැට්ටුවාන නුග ගහේ එල්ලුවා. එහෙම එල්ලන්න දොරටියාවේ රටේ රාළ තමයි පාවා දුන්නේ. ඉතිහාසයේ දේශද්‍රෝහී අය හිටියා. ඒ වගේම මොණරවිල කැප්පෙටිපොළ, කැටකුබුරේ රටේ රාළ, පිළිමතලාවේ මහා අධිකාරම්, දෙමෝදර මොහොට්ටාල, ගොන්ගාලේ ගොඩ බණ්ඩා, වීර පුරන් අප්පු, අන්දර වැවේ උන්නාන්සේ, උඩගම මොහොට්ටාල, කටුගම්පොළ මොහොට්ටාල, දෙල්විට ලේකම්, වෑඋඩ නිලමේ වගේ විරුවන් 1818 මෙන්ම 1848 කැරලි දෙකටම රට බේරාගන්න නායකත්වය දුන්නා. පහුගිය කාලයේ ඉතිහාසය මකපු කාලයක් තිබ්බේ. දරුවෝ ඉතිහාසය ගැන දන්නැති අය විදියටයි පත්වෙලා තිබුණේ. අපේ අතිගරු ජනාධිපතිතුමා තමයි ඉතිහාසය පාඩම් පොතට ගෙනල්ලා ළමයින්ට ඉතිහාසය ඉගෙනගන්න අවස්ථාව සලසලා දුන්නේ. සුද්දන්ගෙන් දුක්විඳපු අය තමයි අපි. මම ඔබතුමාලට යෝජනා කරනවා අපේ ඩිංගි රාළ ඇතුළු රණවිරුවන් සිහි කරන්න ස්මාරකයක් ගොඩ නගන්න. ඩිංගි රාළ විරුවාගේ පිළිරුව හදලා ඒ හා සමකාලීන අයගේ නම් සඳහන් කරලා ඒ අයව මතක් වෙන්න වැඩක් කරන්න. මම අපේ ජයරත්න හේරත් , ටී.බි . ඒකනායක ඇමතිතුමන්ලා සහ පියුමාල් හේරත්, ලක්ෂ්මන් වේන්ඩරුව මන්ත්‍රීතුමන්ලා එක්ක සාකච්ඡා කරලා මේ වැඩේ ක්‍රියාත්මක කරනවා. තමන් වීරවරයෙක් විදියට හැදෙන ආභාෂය කොහෙන්ද එන්න ඕනේ. අද අපිට උගන්වනවා බ්‍රිතාන්‍ය මානව හිමිකම් ගැන. රටවල් 54 යටකරගෙන හිරු නොබසින අධිරාජ්‍ය ලෙස අනෙක් රටවල් කොල්ල කාපු බ්‍රිතාන්‍ය හරිනම් අපිට වන්දි ගෙවන්න ඕනේ. අද එයාලා අපිට මානව හිමිකම් ගැන උගන්වනවා. ඔවුන් මේ රටවල්වලට කරපු විනාශය අද ඔවුන්වත් දන්නේ නෑ. මම කියන්නේ බ්‍රිතාන්‍ය අපිට ඇඟිල්ල දික්කරන්න කලින් ඔවුන්ට කන්නාඩිය ඉස්සරහට ගිහින් බලන්න කියලා. අපි රටක් විදියට අපේ ප්‍රෞඩත්වය රැගෙන යා යුතුයි. පොදු රාජ්‍ය මණ්ඩල රාජ්‍ය නායක සමුළුව (චෝගම්) ගැන කතාකරා කියලා දේශප්‍රේමයට මොකුත් වෙන්නේ නෑ. රැජිණ අභාවප්‍රාප්ත වුණොත් පොදුරාජ්‍ය මණ්ඩලයේ සභාපති තමයි යෝජනා කරන්නේ. ඉතින් පොදුරාජ්‍ය මණ්ඩලයේ සභාපතිකම අපේ ජනාධිපතිතුමාට දුන්නට පස්සේ ප්‍රශ්නයක් වෙයි කියලා මෙයාලා හිතුවා. රටවල් 53 ක රාජ්‍ය නායකයන්ගේ සමුළුවේ සභාපතිත්වය දරන්නේ අපේ ජනාධිපතිතුමා. මේක තමයි අපි රටක් විදියට කල්පනා කරන්න ඕනේ. ජිනීවා සමුළුව හරහා අද මොනදේ කරන්න හැදුවත් අදත් අපේ ලංකාවේ එදා වගේ රණවිරුවෝ ඉන්නවා. මේ යුද්දෙට දායක වුණ හැමෝම සමරනවා වගේ අපි ඉතිහාසගත රණවිරුවොත් සමරන්න ඕනේ. කන්ද උඩරට, සත්කෝරළය, හතර කෝරළය එකතුවුණාම තමයි උඩරට කලාපය හැදෙන්නේ. ශ්‍රී වික්‍රම රාජසිංහ රජ්ජුරුවෝ අන්තිම මොහොතේ ඇහැලේපොළ නිලමේතුමාව මැරුවා. අපේ බණ්ඩාර රාජපක්ෂ මන්ත්‍රීතුමා පැහැදිලි කරලා දුන්නා වගේ 1818 නොවැම්බර් 28 දේශද්‍රෝහීයෙක් විදියට ඇහැලේපොළ නිලමේතුමාගේ හිස ගසා දැම්මත් හරියට කඩු පාර වැදුණේ නෑ. එතුමා වධකයාට නියම තැන පෙන්නලා මෙන්න මෙතෙන්ට කොටපන් කියලා කියන්න ශක්තියක් එතුමාට තිබුණා. සභාපතිතුමනි, ඉදිරි කටයුතු සදහා වැඩපිළිවෙළක් යොදලා මේ අයව සමරන්න කියලා මම යෝජනා කරනවා”.", "URL": "https://sinhala.adaderana.lk/news.php?nid=40170", "Category": null, "Parent URL": null}