{"Source": "Adaderana", "Timestamp": "September 6, 2012 01:38 pm", "Headline": "අනතුරු ඇඟවීම ඉවත්කිරීමට සලකා බලනවා", "News Content": "තමිල්නාඩු සංචාරයේ නිරත වන ශ්‍රී ලාංකිකයින්හට රජය විසින් කරන ලද අනතුරු ඇඟවීම ඉදිරියේදී ඉවත්කිරීම සඳහා සලකා බලන බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. මධ්‍යම රජය ක්‍රියාකරන අන්දම පිළිබඳ සලකා බලා ඉදිරියේදී සුදුසු පියවරක් ගන්නා බව හෙතෙම කියා සිටියේ අද (06) කැබිනට් තීරණ දැනුම්දීම සඳහා රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවට එක්වෙමිනි. පසුගිය 03 වන දින තමිල්නාඩුවේ පූර්ණිමාතා පල්ලියේ වන්දනාමාන කිරීමට ගිය පුද්ගලයින් 184 දෙනෙකුට තර්ජනය කිරීමේ සිදුවීමක් සමඟින් එම පිරිස ගෙන්වා ගැනීමට ආණ්ඩුව විසින් කටයුතු කරන ලද අයුරු පිළිබඳ අදහස් දක්වමින් ඔහු මේ බව කියා සිටියේය. රජය කටයුතු කරනු ලබන්නේ ප්‍රාන්ත රාජ්‍යයන් සමග නොවන බවත්,මධ්‍යම රජය සමග රාජ්‍ය තාන්ත්‍රිකව කටයුතු කිරීමට එම හුදකලා සිදුවීම බාධාවක් නොවන බවත් අමාත්‍යවරයා සඳහන් කළේය. එසේ වුවද මෙම සිදුවීමට අදාළව මධ්‍යම රජය කටයුතු කළ ආකාරය පිළිබඳ සෑහීමෙන් නිහඬ නොවී ඉදිරියටත් අවධානයෙන් සිටින බව අමාත්‍යවරයා කියා සිටියේය. ඕස්ට්‍රේලියාවට යන ශ්‍රී ලාංකික සරණාගතයින් පිරිසක් යළි ශ්‍රී ලංකාවට එවීම සම්බන්ධයෙන් ඕස්ට්‍රේලියානු පාර්ලිමේන්තුව තුළ සාකච්ඡාවට බඳුන්වී ඇතැයි ද රඹුක්වැල්ල මහතා සිහිපත් කළේය. එම ශ්‍රී ලාංකික සරණාගතයින් සැබවින්ම දේශපාලන සරණාගතයින් නොව වෙළඳ සරණාගතයින් බවත්, ඒ පිළිබඳ ඉදිරියේදී සැලකිල්ල යොමුකිරීමට සිදුවනු ඇති බවත් අමාත්‍යවරයා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=27182", "Category": null, "Parent URL": null}