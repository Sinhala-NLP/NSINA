{"Source": "Adaderana", "Timestamp": "January 21, 2016 08:04 am", "Headline": "2500 ක් ජනවාරි වැටුපට නෑ", "News Content": "මෙවර අයවැයෙන් පොරොන්දු වූ රාජ්‍ය සේවකයින්ගේ වැටුප් වැඩිවීම ජනවාරි මාසයේ වැටුපට එකතු කර නොමැති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.මන්ත්‍රීවරයා පෙන්වා දෙන්නේ වත්මන් ආණ්ඩුව ජනතාවට ලබාදුන් පොරොන්දු එකිනෙක කඩකරමින් සිටින බවයි.රාජ්‍ය සේවකයින්ගේ මූලික වැටුපට රුපියල් 2500ක් එකතු කිරීමට රජය ලබාදුන් පොරොන්දුව ඉටුකිරීම සඳහා ජනාධිපතිවරයාගේ මැදිහත්වීම බලාපොරොත්තු වන බව බන්දුල ගුණවර්ධන මහතා පෙන්වාදෙයි. මේ අතර රජය පොරෙන්දු වූ වැටුප් වැඩිවීම ලබන මස වැටුපට එකතු නොකළ හොත් වෘත්තීය සමිති ක්‍රියාමාර්ගයක නිරත වන බව රජයේ හෙද නිළධාරීන්ගේ සංගමයේ සභාපති සමන් රත්නප්‍රිය මහතා පවසයි.එම වැටුප පෙබරවාරි මස ලැබිය යුත්තේ ජනවාරි මස සිට බලපැවැත්වෙන පරිදි බවත්, එසේ ලබා නොදුනහොත් ඒ සම්බන්ධයෙන් බරපතළ තීන්දුවක් ගන්නා බවත් රත්නප්‍රිය මහතා අවධාරණය කළේය.රට අමාරුවේ දාන වෘත්තීය ක්‍රියා මාර්ග සඳහා නොයා යුතු බවට තීරණය කර සිටියද මේ ආකාරයෙන් දුන් පොරොන්දු කඩකොට වැඩකරන ජනයා පීඩාවට පත්කරන්නේනම් අනිවාර්යයෙන්ම වෘත්තීය ක්‍රියාමාර්ගයකට යාමට සිදුවන බව ඔහු මාධ්‍ය හමුවක් කැඳවමින් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56510", "Category": null, "Parent URL": null}