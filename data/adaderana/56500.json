{"Source": "Adaderana", "Timestamp": "January 20, 2016 04:58 pm", "Headline": "අත යටින් ගාණ ගත් විදුහල්පති ඇතුළු තිදෙනා කොටු", "News Content": "අල්ලස් ලබාගැනීමේ සිද්ධියක් සම්බන්ධයෙන් පොළොන්නරුව ප්‍රදේශයේ පාසලක විදුහල්පතිවරයෙකු, නියෝජ්‍ය විදුහල්පතිවරයෙකු සහ කාර්යාල කාර්යය සහයකවරයෙකු අල්ලස් කොමිසම විසින් අත්අඩංගුවට ගෙන තිබේ.ළමයෙකු පාසලට ඇතුළත් කරගැනීම සඳහා මුදල් ලබාගත් බව කියන පැමිණිල්ලකට අදාළව සිදුකරන ලද විමර්ශනයේ දී මොවුන් අත්අඩංගුවට ගත් බව අල්ලස් කොමිසමේ විමර්ශන අධ්‍යක්ෂ ජ්‍යේෂ්ඨ පොලිස් අධිකාරී ප්‍රියන්ත චන්ද්‍රසිරි මහතා සඳහන් කළේය. එම පාසලේ විදුහල්පතිවරයා ළමයා පාසලට ඇතුළත් කරගැනීමට රුපියල් 7500ක මුදලක් නියෝජ්‍ය විදුහල්පතිවරයා සහ කාර්යාල කාර්යය සහයකවරයා මාර්ගයෙන් පාසල තුළ දී ලබාගෙන ඇති බව සඳහන්ය.ඒ අනුව ඔවුන් තිදෙනා අත්අඩංගුවට ගෙන ඇති අතර පොළොන්නරුව මහේස්ත්‍රාත් අධිකරණයට ඉදිරිපත් කිරීමට නියමිත බව අල්ලස් කොමිසමේ විමර්ශන අධ්‍යක්ෂවරයා ප්‍රකාශකරයි.", "URL": "https://sinhala.adaderana.lk/news.php?nid=56500", "Category": null, "Parent URL": null}