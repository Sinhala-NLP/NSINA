{"Source": "Adaderana", "Timestamp": "June 11, 2018 12:18 pm", "Headline": "ධීවරයින් වර්ජනය තාවකාලිකව අත්හිටුවයි", "News Content": "ඉන්ධන මිළ ඉහළ දැමීමට රජය ගත් තීරණයට විරෝධය පළ කරමින් ධීවරයින් විසින් පැවැත්වීමට සංවිධානය කර තිබූ විරෝධතා ව්‍යාපාරය අත්හිටුවීමට තීරණය කළ බව ධීවර සමිති නියෝජිතයින් පවසයි. ඊයේ(10) පෙරවරුවේ හලාවත - කල්පිටිය සහ වෙන්නප්පුව ප්‍රදේශවල ධීවරයින් මහා මාර්ගයට බැස හර්තාල් ව්‍යාපාරයක් පැවැත්වීමට මුලින් තීරණය කර තිබුණි. නමුත් භූමිතෙල් ලීටරය මිළ රුපියල් 70 දක්වා අඩු කිරීමට රජය තීරණය කර ඇති බව ධීවර රාජ්‍ය ඇමතිවරයා විසින් ප්‍රකාශ කිරීමත් සමග හර්තාල් ව්‍යාපාරය අත්හිටුවීමට ධීවරයින් තීරණය කරන ලදි. මේ අතර භූමිතෙල් මිළ පහල දැමීමෙන් පමණක් ධීවරයාට සහන ලබා දිය නොහැකි බවත්, බහු දින යාත්‍රා වලට යොදා ගන්නා ඩීසල් සඳහාද සහනයක් අවශ්‍ය බව සමස්ථ ලංකා බහු දින යාත්‍රා හිමියන්ගේ සංගමයේ සභාපති සුජිත් සමන්ත මහතා සඳහන් කළේය. ලබන මස 05 වැනිදා වන විට සහනදායි පිළිතුරක් නොලැබුනහොත් රටපුරා දැවැන්ත විරෝධතා ව්‍යාපාරයක් පවත්වන බවද හෙතෙම කියා සිටියේය. ධීවරයින් විසින් පැවැත්වීමට නියමිතව තිබූ විරෝධතාවයට සහාය පළ කිරීම සඳහා වෙන්නප්පුව ප්‍රදේශයේ මත්ස්‍ය අලෙවිසැල් සියල්ල වසා දමා තිබුණු බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=90711", "Category": null, "Parent URL": null}