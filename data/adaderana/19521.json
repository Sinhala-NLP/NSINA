{"Source": "Adaderana", "Timestamp": "October 22, 2011 12:29 pm", "Headline": "ජ.වි.පෙ විකල්ප කණ්ඩායමට තර්ජන-ටිල්වින්ගෙන් කට උත්තරයක්", "News Content": "තර්ජනය කිරීමේ සිද්ධියක් මුල් කරගනිමින් ලැබුණු පැමිණිල්ලකට අනුව තලංගම පොලිසිය විසින් ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතාගෙන් ප්‍රකාශයක් ලබාගෙන තිබේ. ජනතා විමුක්ති ‍පෙරමු‍ණු, පක්ෂ මූලස්ථානයේ සේවය කරන පුද්ගලයෙකු විසින් මෙම පැමිණිල්ල ඉදිරිපත් කර තිබූ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය . පක්ෂ මූලස්ථානයට පැමිණිමෙන් සිටි තමාට පුද්ගලයින් තිදෙනෙකු විසින් තර්ජනය කළ බව පවසමින් අදාළ පුද්ගලයා විසින් මෙම පැමිණිල්ල ඉදිරිපත් කර තිබුණි. මෙම සිද්ධිය සම්බන්ධයෙන් ජනතා විමුක්ති පෙරමුණේ ප්‍රධාන ‍ලේකම් ටිල්වින් සිල්වා මහතාගෙන් අද දෙරණ විමසීමක් කළ අතර එහිදි ඔහු කියා සිටියේ පක්ෂයේ කැරලිකාර කණ්ඩායමට අයත් පුද්ගලයෙකු විසින් අදාළ පැමිණිල්ල ඉදිරිපත් කර තිබූ බවයි. එම පැමිණිල්ලේ අඩංගු කරුණුවල කිසිදු සත්‍යතාවක් නොමැති බව ටිල්වින් සිල්වා මහතා අවධාරණය කර සිටියේය. පක්ෂයේ බලය අල්ලා ගැනීමට දැරූ උත්සාහයන් ව්‍යර්ථ වීම හේතුවෙන් මෙවැනි ක්‍රියාමාර්ග හරහා හෝ පක්ෂ ක්‍රියාකාරීත්වය අඩපණ කිරීමට ඇතමුන් උත්සාහ දරන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19521", "Category": null, "Parent URL": null}