{"Source": "Adaderana", "Timestamp": "May 27, 2014 04:25 pm", "Headline": "එල්.ටී.ටී.ඊ. සැකකරුවන් 77ක් දැලේ", "News Content": "එල්.ටී.ටී.ඊය ප්‍රතිසංවිධානය වන බවට ලැබුණු තොරතුරුවලට අනුව මේ වන විට පුද්ගලයින් 77 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. පසුගිය මාර්තු මස 6 වන දින සිට මේ දක්වා සිදුකළ විමර්ශනවලදී එම සැකකරුවන් අත්අඩංගුවට ගත් බව ඔහු කියයි‍. ඉන් සැකකරුවන් 47 දෙනෙකු සම්බන්ධයෙන් දීර්ඝ වශයෙන් විමර්ශන සිදුකරන බව පොලිස් මාධ්‍ය ප්‍රකාශකවරයා සඳහන් කරයි. එම සැකකරුවන් අතර කාන්තාවන් හය දෙනෙකු ද වන බව අද කොළඹ පැවති මාධ්‍ය හමුවකදී ඔහු අනාවරණය කළේය. මේ අතර ගතවු වසර 05 කාලය තුළ මහාපරිමාණ හෙරොයින් ජාවාරම් සම්බන්ධයෙන් ජාවාරම්කරුවන් 55 දෙනෙකුට මරණ දඬුවම ක්‍රියාත්මක කර ඇති බව ද හෙතෙම එහිදී පැවසීය. එසේම 2009 වසරේ සිට මේ දක්වා කාලය තුළ සිදුවු රිය අනතුරු වලින් වයස අවුරුදු 20 ට අඩු දරුවන් 2728 දෙනෙකු ජීවිතක්ෂයට පත්ව ඇති බවද පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා වැඩිදුරටත් කීවේය.", "URL": "https://sinhala.adaderana.lk/news.php?nid=43515", "Category": null, "Parent URL": null}