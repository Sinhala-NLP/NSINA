{"Source": "Adaderana", "Timestamp": "May 29, 2013 11:04 am", "Headline": "වෑන් රථ දෙකක් එකට ගැටී අයෙක් මරුට- 7 ට තුවාලයි", "News Content": "වෑන් රථ 02 ක් මුහුණට මුහුණ ගැටීමෙන් සිදුවී ඇති රිය අනතුරකින් එක් අයෙකු මිය ගොස් තවත් 07 දෙනෙකු තුවාල ලබා තිබේ. අද ( 29 ) පෙරවරු 9.30 ට පමණ ආඩිගම - කීරියන්කල්ලිය මාර්ගයේ කල්කුලිය ප්‍රදේශයේදී මෙම අනතුර සිදුවී ඇති බව මුන්දලම පොලීසිය පවසයි. මිය ගොස් ඇත්තේ මහඋස්වැව - ඌරියාව පදිංචිව සිටි ඊ.එම්.සමන් උදයංග (23) නමැති අයෙකි. තුවාලකරුවන් ගෙන් තිදෙනෙකු හලාවත මහා රෝහලට ඇතුළත් කර ඇති අතර සිව් දෙනෙකු මුන්දලම දිසා රෝහලේ ප්‍රතිකාර ලබමින් සිටිති. ඇඟළුම් කර්මාන්ත ශාලා සේවිකාවන් පිරිසක් ප්‍රවාහනය කරමින් තිබු වෑන් රථයක් සහ තවත් වෑන් රථයක් මුහුණට මුහුණ ගැටීමෙන් මෙම අනතුර සිදුවී ඇති බව පොලීසිය කියයි. මුන්දලම පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=34467", "Category": null, "Parent URL": null}