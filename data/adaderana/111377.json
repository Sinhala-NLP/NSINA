{"Source": "Adaderana", "Timestamp": "June 5, 2019 01:07 pm", "Headline": "සිවිල් ආරක්ෂක සේවයේ විශ්‍රාම වැටුප් ඉල්ලීම ඉටු කළ හැකියි", "News Content": "2015 ජනාධිපතිවරණයේදී ලබාදුන් පොරොන්දු අනුව සිවිල් ආරක්ෂක සේවාව විශ්‍රාම වැටුප් සහිත රාජ්‍ය සේවාවක් බවට පත් කිරීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි. කොළඹ පැවති උත්සවයකට එක්වෙමින් ජනාධිපතිවරයා මේ බව සඳහන් කළේය. අභිනවයෙන් ඉදිකළ සිවිල් ආරක්ෂක දෙපාර්තමේන්තුවේ මූලස්ථාන ගොඩනැගිල්ල විවෘත කිරිම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදු කෙරුණි. සිවිල් ආරක්ෂක බලකා සාමාජිකයින්ගේ සුබ සාධන කටයුතුවලට අදාල ඉල්ලීම් 09කින් යුත් යෝජනාවලියක් එහිදී ජනාධිපතිවරයා වෙත භාරදී ඇති අතර එම ඉල්ලීම් හැකි උපරිමයෙන් ඉටුකරදීමට පියවර ගන්නා බවද ජනාධිපති මෛත්‍රීපාල සිරිසේන මහතා එහිදී ප්‍රකාශ කර ඇත. \"සිවිල් ආරක්ෂක සාමාජිකයින්ට විශ්‍රාම වැටුප් සහිතව විශ්‍රාම යාමට ඉල්ලීමක් කර තිබෙනවා. මම භාණ්ඩාගාරය සමඟ සාකච්ඡා නොකළත් මම විශ්වාස කරනවා ඒ ඉල්ලීම ඉෂ්ඨ කරන්න පුළුවන් වෙයි කියලා. එනිසා මම මේ පිළිබඳව මුදල් අමාත්‍යංශය, කළමණාකරන දෙපාර්තමේන්තුව සමඟ ඔබ වෙනුවෙන් සාකච්ඡා කරනවා. මහජන නියෝජිකයෙක් ලෙස මේ ඉල්ලීම ඔබට ලබා දීමට මම හිතනවා ඒ කටයුත්ත ඉටු කරන්න පුළුවන් වෙයි.\" ජනාධිපතිවරයා එහිදී සඳහන් කලේය.", "URL": "https://sinhala.adaderana.lk/news.php?nid=111377", "Category": null, "Parent URL": null}