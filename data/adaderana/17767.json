{"Source": "Adaderana", "Timestamp": "July 31, 2011 08:55 pm", "Headline": "යාපනයේ මන්ත්‍රී ධූර අඩු කිරීමට ප්‍රථම කළ යුතු බොහෝ දේ තිබේ", "News Content": "යළි පදිංචි කිරීම් ඇතුළු උතුරේ ජන ජීවිතය සාමාන්‍ය තත්ත්වයට පත්කිරීමට පියවර ගන්නා තුරු හා නැවත සීමා නීර්ණය කරන තුරු යාපනය දිස්ත්‍රීක්කයේ මන්ත්‍රී ආසන අඩු කිරීමට නිර්දේශ නොකළ යුතු බව ද්‍රවිඩ එක්සත් විමුක්ති පෙරමුණේ නායක වී.ආනන්ද සංගරී මහතා පවසයි. යාපනය දිස්ත්‍රීක්කයෙන් තේරී පත්වන පාර්ලිමේන්තු මන්ත්‍රී ආසන 9 සිට 6 දක්වා අඩු කළ යුතු බවටත්,ඒවා වෙනත් දිස්ත්‍රීක්ක සඳහා ආදේශ කළ යුතු බවටත් මැතිවරණ කොමසාරිස්වරයා විසින් නිර්දේශ කර තිබීම සම්බන්ධයෙන් මැතිවරණ කොමසාරිස්වරයාට විවෘත ලිපියක් ලියමින් හෙතෙම මේ බව සඳහන් කර තිබේ. මැතිවරණ කොමසාරිස්වරයාගේ මෙම නිර්දේශය පිළිබඳ තමන් විශ්මයටත් කනගාටුවටත් පත් වූ බවත්, නිසි සංගණනයකින් පසු වඩා යුක්ති සහගත ලෙස පාර්ලිමේන්තුවේ ජනතා නියෝජිතයින් 225 දෙනා තෝරාපත් කරගැනීමට රජයට නිර්දේශ ඉදිරිපත් කරන ලෙස තමන් ඉතා කාර්ණිකව ඉල්ලා සිටින බවත් ඔහු සිය ලිපියෙන් පෙන්වා දී ඇත. මෙය යාපනය දිස්ත්‍රීක්කය සඳහා යයි කියනු ලැබූවද නියත වශයෙන්ම එය කිලිනොච්චි දිස්ත්‍රීක්කයටත් ඒ ආකාරයෙන්ම බලපානු ඇති බවට තමන්ට විශ්වාසයක් පවතින බවත් සංගරී මහතා කියා සිටියි. කිලිනොච්චි දිස්ත්‍රීක්කය වෙන් කරන්න‍ට ප්‍රථම යාපනය දිස්ත්‍රීක්කය නියෝජනය කරමින් මන්ත්‍රීවරුන් 11 දෙනෙකු තෝරාපත් කර ගැනීමට අවස්ථාව සැලසී තිබුණු බව සිහිපත් කරන සංගරී මහතා එය 9 දක්වා අඩු වුවද යාපනය තුළ එවක පැවති කැළඹීම්කාරී වාතාවරණය හේතුවෙන් එය බරපතල ලෙස නොසැලකුණු බව පෙන්වාදෙයි. ඒ නිසාම 9 දක්වා අඩු වූ මන්ත්‍රී ධූර සංඛ්‍යාව යළි වරක් 6 දක්වා අඩුකිරීමට නිර්දේශ කිරීමට තීරණය කිරීම කිසිසේත්ම පිළිගත නොහැකි බව ඔහු සඳහන් කරයි. 1947 දී මෙරට පළමු පාර්ලිමේන්තුවට මන්ත්‍රීවරුන් තෝරා පත් කර ගැනීමේදී මුළු පාර්ලිමේන්තු සභිකයින් ප්‍රමාණය වූ 101 දෙනාගෙන් 95 දෙනෙකු මැතිවරණයෙන් තෝරාපත් කරගත් බවත්,නියෝජනය ‍නොවුණු සුළු ජාතීන් වෙනුවෙන් තවත් 6 දෙනෙකු නම් කෙරුණු බවත් සංගරී මහතා සිහිපත් කරයි. අද වන විට 196 දෙනෙකු මැතිවරණයෙන් තෝරාපත් කරගන්නා බවත්,තවත් 29 දෙනෙකු ජාතික ලැයිස්තුවෙන් තෝරා පත් කර ගැනීමත් සිදුවෙද්දී පාර්ලිමේන්තුවේ මුළු සභිකයින් ගණන 225 දක්වා වැඩිවී තිබියදීත්,වසර 64 ට පසුවත් සුළු ජාතීන් වෙනුවෙන් ආසන 6 ක් පමණක් වෙන් කිරීම කෙතරම් හාස්‍යයක්දැයි සංගරී මහතා කොමසාරිස්වරයාගෙන් විමසයි. උතුරේ ජනයා අවතැන්වීම හා වෙනත් ප්‍රදේශවල යළි පදිංචි කරවීම,බිය,සම්පත් හිඟකම ආදී නොයෙක් දුෂ්කරතා හා හේතුන් නිසා ජන ජීවිතය පෙර පැවති ප්‍රදේශවලම පවත්වාගෙන යාමේ අසීරුතාව,ජනයාගේ ඉඩම් හා නිවාස ආරක්ෂක හමුදා යටතේ අධි ආරක්ෂිත කලාපයන් ලෙස ඈදා තිබීම හා එකී දේපළ හිමිකරුවන්ට නිදහස් කිරීමට පියවර ගෙන නොතිබීම,යුද්ධය හේතුවෙන් කෙතරම් ජීවිත ප්‍රමාණයක් විනාශවීද යන්න හා අතුරුදහන්වූවන් කෙතරම්ද යන්න නිශ්චිත ගණනය කිරීමක් නොවීම ආදී බොහෝ කරුණු කෙරෙහි අවධානය යොමුවිය යුතු බව ආනන්ද සංගරී මහතා වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=17767", "Category": null, "Parent URL": null}