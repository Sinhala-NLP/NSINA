{"Source": "Adaderana", "Timestamp": "July 24, 2017 07:08 pm", "Headline": "කතරගම ඇසළ මංගල්‍යයේ පළමු මහ පෙරහැර අදයි", "News Content": "ඓතිහාසික රුහුණු කතරගම මහා දේවාලයේ වාර්ෂික ඇසළ මංගල්‍යයේ පළමු මහ පෙරහැර අද(24) රාත්‍රියේ විථි සංචාරය කිරීමට සියලු කටයුතු සූදානම් කර ඇති බව රුහුණු කතරගම මහ දේවාලයේ බස්නායක නිළමේ ඩි.පී කුමාරගේ මහතා පවසයි. දෙවියන් වැඩමවාකර ගනිමින් පෙරහැර අද රාත්‍රී 07.15ට යෙදෙන සුබ මොහොතින් මහ දේවාලයෙන් ආරම්භ වී අෂ්ඨපල බෝධිය වට රවුමෙන් පැමිණ මහ වීදිය ඔස්සේ වල්ලි අම්මා දේවලයට පැමිණ චාරිත්‍ර ඉටු කෙරෙන බව බස්නායක නිළමේවරයා සඳහන් කළේය. අනතුරුව නැවත මහ විදිය ඔස්සේ මහා දේවාලයට ගෙවදීමෙන් ඇසළ මංගල්‍යයේ පළමු පෙරහැර අවසන් වනු ඇත. මෙවර රුහුණු කතරගම මහ දේවාලයේ ඇසළ මංගල්‍යය ආරම්භ කරමින් පසුගිය ජුලි මස 10 දා කප් සිටුවනු ලැබීය. ලබන අගෝස්තු මස 07 වනදා දක්වා කතරගම පෙරහැර පැවැත්වෙන අතර 08 දා උදෑසන මැණික් ගඟේ ජයමාලි තොටුපලේදී දිය කැපීමෙන් අනතුරුව පෙරහැර කටයුතු අවසන් කිරීමට නියමිත බව කතරගම බස්නායක නිළමේ ඩි.පී කුමාරගේ මහතා පැවසුවේය. ඓතිහාසික රුහුණූ කතරගම ඇසළ මංගල්‍යයේ පළමු මහ පෙරහැර නැරඹීම සඳහා දෙස් විදෙස් සංචාරකයින් විශාල පිරිසක් මේ වන විටත් කතරගම පූජා භූමියට පැමිණෙමින් සිටින බව සඳහන්ය. උතුරු නැගෙනහිර සිට පාද යාත්‍රාවෙන් පැමිණි බැතිමතුන් 7000ක් පමණ කතරගම දේවාල පරිශ්‍රයේ රැදී සිටින අතර ඔවුන්ට අවශ්‍ය පහසුකම් ලබාදීම සිදු කෙරෙන බව ද රුහුණු කතරගම මහ දේවාලයේ බස්නායක නිලමේ ඩී.පී කුමාරගේ මහතා සඳහන් කළේය. මේ අතර මහනුවර ඓතිහාසික ශ්‍රී දළදා මාලිගයේ ඇසළ මහ පෙරහැර මංගල්‍යය ආරම්භ කරමින් කප් සිටුවීම අද උදෑසන සිදු කෙරුණි. අද උදැසන 06.58ට යෙදුණු සුබ මොහොතින් සිව් මහ දේවාලයන්හි කප් සිටුවිමේ මංගල්ය්ය පැවැත්වුණා.", "URL": "https://sinhala.adaderana.lk/news.php?nid=75586", "Category": null, "Parent URL": null}