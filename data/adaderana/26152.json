{"Source": "Adaderana", "Timestamp": "July 29, 2012 09:02 am", "Headline": " ඉදිරි සති දෙක තුළ අවතැන්වූවන් පදිංචිකරවීම සම්පූර්ණ කරනවා", "News Content": "ඉදිරි සති දෙක තුළ අවතැන්වූවන් සම්පූර්ණයෙන්ම යළි පදිංචි කර අවසන් කළ හැකි වනු ඇති බව රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ මහතා පවසයි. ආරක්ෂක ලේකම්වරයා පෙන්වා දෙන්නේ ලක්ෂ තුනක් පමණ වු අවතැන්වූවන්ගෙන් මේ වන විට සියයට 95ක් පමණ නැවත පදිංචිකර අවසන් කර ඇති බවයි. අවතැන් වු ළමුන් පනස් දෙනෙකු වෙනුවෙන් මන්නාරම , තාණ්ඩිකුලම් ප්‍රදේශයේ අලුතින් ඉදිකළ ළමා නිවාසය විවෘත කිරීමේ උත්සවයට සහභාගී වෙමින් ආරක්ෂක ලේකම් ගෝඨාභය රාජපක්ෂ මහතා මේ අදහස් පළ කළේය. වසර තුනක් වැනි කෙටිකාලයකදී අවතැන්වූවන් සහ රජයට භාර වු හිටපු එල්.ටි.ටි.ඊ. සාමාජිකයන් සම්බන්ධයෙන් රජය ක්‍රියාකළ ආකාරය ලෝකයේ කිසිදු රටකට සිදුකළ නොහැකි බව හෙතෙම කියා සිටියේය. අවාසනාවකට මෙන් ජාත්‍යන්තර ප්‍රජාවේ සුළු කොටසක් සහ තවත් සංවිධාන කිහිපයක් මෙම තත්ත්වය තේරුම් නොගෙන ක්‍රියාකළ බව ඔහු පෙන්වා දුන්නේය. බිම්බෝම්බ ඉවත් කිරීමේ කටයුතු සඳහා වසර 12ක් පමණ ගත වන බවට විදේශීය සංවිධාන ජනාධිපතිවරයාට ප්‍රකාශ කළ ද එය කඩිනම් කළ යුතු බවට ජනාධිපතිවරයා දුන් උපදෙස් අනුව මේ වන විට සියයට 98ක පමණ ප්‍රදේශවල බිම්බෝම්බ ඉවත් කර ඇති බව ගෝඨාභය රාජපක්ෂ මහතා කියා සිටියේය.", "URL": "https://sinhala.adaderana.lk/news.php?nid=26152", "Category": null, "Parent URL": null}