{"Source": "Adaderana", "Timestamp": "April 2, 2019 06:42 pm", "Headline": "වසර 10ක මිතුදම කල් ඉකුත් වෙයි", "News Content": "රුසියාව සහ යුක්‍රේනය අතර වසර 10ක් පැරැණි මිත්‍රත්ව ගිවිසුම කල්ඉකුත් වී තිබේ. ඉදිරියේදී යුරෝපය සමග ආර්ථික සබදතා තරකර ගැනීම යුක්‍රේනයේ අපේක්ෂාවයි. දෙරට අතර සහයෝගීතාව සහ හවුල්කාරීත්වය සම්බන්ධයෙන් ඇති කරගත් මේ ගිවිසුම වසර 10ක් පැරැණි ගිවිසුමක්. ගිවිසුමෙන් සෑම වසර 10කටම වරක් දෙපාර්ශ්වයේ කැමැත්ත මත එය යාවත්කාලීන කිරීමේ හැකියාව ඇතිවන ලෙස එය අත්සන් තබා තිබුණි. කෙසේ වෙතත් තමන් ගිවිසුමෙන් ඉවත්වන බවට පසුගිය වසරේ සැප්තැම්බර් මාසයේදී යුක්‍රේනය විසින් රුසියාව වෙත නිල වශයෙන් දන්වා යැවුණි. අදාළ ගිවිසුම නිල වශයෙන් අහෝසි කිරීමට යුක්‍රේන ජනාධිපති පෙට්‍රෝ පොරොෂෙන්කෝ කටයුතු කළේ ඉන් තෙමසකට පසුවයි. රටේ ආර්ථික ප්‍රතිපත්තිය යුරෝපය දෙසට මාරුවීමේ එක් පියවරක් ලෙස මෙම තීන්දුවට එළෙඹි බව එම නිවේදනය කරමින් යුක්‍රේන ජනාධිපතිවරයා අවධාරණය කළේය. 1999 වසරේ අප්‍රේල් පළමුවැනිදා සිට සක්‍රිය වන පරිදි 1997 වසරේදී අත්සන් තැබුණු ගිවිසුම මගින් දේශසීමා අතර සාමය පවත්වාගැනීම පිළිබද වැඩි අවධානයක් යොමු කෙරුණි. එහෙත් වර්තමානය වන විට දෙරට අතර දේශසීමා මූලික කරගෙන දැඩි මතභේද හටගෙන තිබීම හේතුවෙන් පැවැති මිත්‍රත්වය දැඩි සේ පළදු වී ඇති බව විදෙස් වාර්තා පවසයි.", "URL": "https://sinhala.adaderana.lk/news.php?nid=107241", "Category": null, "Parent URL": null}