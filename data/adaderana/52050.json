{"Source": "Adaderana", "Timestamp": "June 17, 2015 08:40 am", "Headline": "20 මුද්‍රණාලයට ලැබිලා-සිංහල/දෙමළ පිටපත් නෑ", "News Content": "නව මැතිවරණ ක්‍රමය ඇතුළත් 20වන ආණ්ඩුක්‍රම ව්‍යවස්ථා සංශෝධනයට අදාළ පනත් කෙටුම්පත රජයේ මුද්‍රණාලය වෙත ලැබී තිබේ.රජයේ මුද්‍රණාලාධිපති ගාමිණී ෆොන්සේකා මහතා කියා සිටියේ ඊයේ රාත්‍රීයේ අදාළ පනත් කෙටුම්පත මුද්‍රණාලය වෙත ලැබුණු බවයි.20වන ආණ්ඩුක්‍රම ව්‍යවස්ථා සංශෝධන පනත් කෙටුම්පතේ ඉංග්‍රීසි පිටපත පමණක් මුද්‍රණය සඳහා ඊයේ රාත්‍රීයේ මුද්‍රණාලය වෙත ලැබුණු බවත්,සිංහල හා දෙමළ පිටපත් මේ වන තෙක් මුද්‍රණය සඳහා ලැබී නොමැති බවත් හෙතෙම සඳහන් කළේය.මේ හේතුවෙන් අදාළ පනත් කෙටුම්පත ප්‍රකාශයට පත්කර නොහැකි අතර සිංහල සහ දෙමළ පිටපත් ලැබුණ පසුව එය ප්‍රකාශයට පත්කරන බව හෙතෙම කියා සිටියේය.20වන ආණ්ඩුක්‍රම ව්‍යවස්ථා සංශෝධනයට අදාළ පනත් කෙටුම්පත සඳහා පසුගිය සිකුරාදා පැවති විශේෂ කැබිනට් රැස්වීමකදී කැබිනට් අනුමැතිය හිමිවිය.අනතුරුව එය නීති කෙටුම්පත් දෙපාර්තමේන්තුවට යොමු කරන ලදී.", "URL": "https://sinhala.adaderana.lk/news.php?nid=52050", "Category": null, "Parent URL": null}