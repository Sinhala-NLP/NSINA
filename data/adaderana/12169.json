{"Source": "Adaderana", "Timestamp": "November 15, 2010 04:03 pm", "Headline": "සුදු කොඩි අරන් ආ අය හමුදාව බාරගත්තා -ශවේන්ද්‍ර කියයි", "News Content": "හානි සිදුනොවන ආකාරයට වන්නි මානුෂික මෙහෙයුම පවත්වාගෙන යන ලෙස ආරක්ෂක ලේකම් ගෝඨාභය රාජපක්ෂ මහතා විසින් ආරක්ෂක හමුදා වෙත උපදෙස් ලබා දී තිබූ බව මේජර් ජෙනරාල් ශවේන්ද්‍ර සිල්වා මහතා අද(15) කොළඹ මහාධිකරණය හමුවෙහි ප්‍රකාශ කර තිබේ. සුදු කොඩි ප්‍රකාශය ප්‍රකාශය පිළිබඳ නඩුවේ සාක්ෂි ලබාදුන් ශවේන්ද්‍ර සිල්වා මහතා රජයේ නියෝජ්‍ය සොලිස්ටර් ජනරාල් වසන්ත නවරත්න බණ්ඩාර මහතා මතුකළ ප්‍රශ්න වලට පිළිතුරු දෙමින් මේ බව ප්‍රකාශ කළේය. වන්නි මානුෂික මෙහෙයුමේදී බාරවූ සාමාන්‍ය ජනතාවට හෝ එල්. ටී. ටී. ඊ සාමාජිකයින්ට වෙඩි තැබීමක් සිදුනොකළ බව ද නවරත්න බණ්ඩාර මහතා මතුකළ ප්‍රශ්න වලට පිළිතුරු දෙමින් ඔහු පැවසුවේය. බාරවූ පුද්ගලයින්ට මානුෂීය ආකාරයෙන් සලකන ලෙස ආරක්ෂක ලේකම්වරයා උපදෙස් දී තිබූ බව සඳහන් කළ ශවේන්ද්‍ර සිල්වා මහතා, ඔවුන්ට වතුර බෝතල්, ප්‍රථමාධාර ලබාදී සුදුසු ස්ථාන වලට යොමුකළ බව ද පැවසුවේය. වන්නි මානුෂික මෙහෙයුම පැවති සමයේ එවකට යුද හමුදාපතිව සිටි සරත් ෆොන්සේකා මහතා සමග තමාගේ කිසිදු විරසක බවක් නොතිබූ බව ද රජයේ නීතිඥවරයා මතුකළ තවත් ප්‍රශ්නයකට පිළිතුරු දුන් ශවේන්ද්‍ර සිල්වා මහතා කියා සිටියේය. වන්නියේ අවසන් බිම් අඟල අත්පත් කරගැනීමේ තොරතුරු තමන් එවකට හමුදාපතිව සිටි සරත් ෆොන්සේකා මහතාට දැන්වූ බවත්, එම අවස්ථාවේ ෆොන්සේකා මහතා තමාට සුබ පැතූ බව ද ඔහු ප්‍රකාශ කළේය. වන්නි මෙහෙයුමේ අවසන් භාගයේදී සුදු කොඩි රැගෙන පැමිණි පිරිස් බාරවූයේද යන්න රජයේ නීතිඥවරයා ප්‍රශ්න කර සිටියේය. මෙහිදී ශවේන්ද්‍ර සිල්වා මහතා පිළිතුරු දෙමින් සුදු කොඩි ඇතිව හෝ නැතිව පැමිණි පිරිසක් ආරක්ෂක හමුදා විසින් බාරගත් බව කියා සිටියේය. තවත් පිරිසක් දෑත් ඔසවමින් පැමිණ බාර වූ බව ද ඔහු වැඩිදුරටත් සාක්ෂිදෙමින් පැවසීය. වැඩිදුර සාක්ෂි සටහන් කරගැනීම හෙට(16) දින සිදුකරන බව දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඬුල්ල නියම කරනු ලැබීය.", "URL": "https://sinhala.adaderana.lk/news.php?nid=12169", "Category": null, "Parent URL": null}