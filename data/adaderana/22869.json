{"Source": "Adaderana", "Timestamp": "March 18, 2012 08:00 am", "Headline": "ඉන්දීය මධ්‍යම රජයේ සැලකිල්ල ප්‍රමාණවත් නෑ", "News Content": "තමිල්නාඩු ධීවරයින්ට ශ්‍රී ලංකාවේ නාවික හමුදාව සහ තවත් පිරිස් හිරිහැර කිරීම සම්බන්ධයෙන් ඉන්දීය මධ්‍යම රජය ප්‍රමාණවත් සැලකිල්ලක් නොදැක්වීම පිළිබඳ තමා කනගාටුවට පත්වන බව තමිල්නාඩු මහ ඇමතිනි ජයලලිතා ජයරාම් පවසයි. පසුගිය 14 වැනිදා පෝක් සමුද්‍ර සන්ධියේ මසුන් මරමින් සිටි ඉන්දීය ජාතිකයින් පිරිසකට යළි හිරිහැර එල්ල වී ඇති බව ඇය පෙන්වා දෙයි. කෙසේවුව ද ඇයගේ අදාළ ප්‍රකාශය ශ්‍රී ලංකා නාවික හමුදාව ප්‍රතික්ෂේප කරයි. අවස්ථා රැසක දී නාවික හමුදාව ඉන්දීය ධීවරයින් මුදා ගැනීමේ කටයුතු වලට ද සහභාගී වු බව නාවික හමුදාව පෙන්වාදෙයි. ජිනීවා නුවර දී පැවැත්වෙන මානව හිමිකම් කවුන්සිල සැසිවාරයේ දී ශ්‍රී ලංකාවට එරෙහිව ක්‍රියාත්මක වන ලෙස තමිල්නාඩු මහ ඇමතිනිය ඉන්දීය රජයට ප්‍රබල ලෙස බලපෑම් එල්ල කරමින්සිටියි. මෙයද එවැනි එක් අවස්ථාවක් බව විචාරකයින් පෙන්වා දෙයි.", "URL": "https://sinhala.adaderana.lk/news.php?nid=22869", "Category": null, "Parent URL": null}