{"Source": "Adaderana", "Timestamp": "January 17, 2013 11:39 am", "Headline": "මඩවල ඝාතනයේ සැකකරුවන් 31 තෙක් යළි රිමාන්ඩ්", "News Content": "කැලණිය ප්‍රාදේශීය සභා මන්ත්‍රී හසිත මඩවල මහතාගේ ඝාතනය සම්බන්ධයෙන් අත්අඩංගුවට පත් සැකකරුවන් 5 දෙනා ලබන 31 වැනිදා දක්වා යළි රක්ෂිත බන්ධනාගාර ගතකර තිබේ. අදාළ සැකකරුවන් අද (17) මහර මහේස්ත්‍රාත් අධිකරණයට ඉදිරිපත් කිරීමෙන් අනතුරුව මහේස්ත්‍රාත් සහන් මාපා මහතා විසින් මෙම නියෝගය ලබා දුන්නේය. අදාළ ඝාතනයට වගකිය යුතු තවත් සැකකරුවන් සිටීනම් ඔවුන් ද අත්අඩංගුවට ගන්නා ලෙස නියෝග කරන ලෙස ඝාතනයට ලක්වූ හසිත මඩවල මහතාගේ අයිතිවාසිකම් වෙනුවෙන් පෙනී සිටි නිතීඥයින් අධිකරණය හමුවේ කියා සිටියේය. එමෙන්ම ඝාතනය සම්බන්ධයෙන් සැකකරුවන් කිහිප දෙනෙකු පාපොච්ඡාරණයක් කර ඇති හෙයින් ඔවුන්ට ඇප ලබාදිය නොහැකි බව ද නීතීඥයින් අධිකරණය හමුවේ කරුණු දක්වමින් පැවසීය. ඒ අනුව ඝාතනය සම්බන්ධයෙන් පළමු විත්තිකරුවන් සූජීව රංගන ඇතුළු සෙසු සැකකරුවන් වන චතුරංග වීරසේකර, විදානපතිරණගේ සමන්, හේමන්ත කුමාර පෙරේරා සහ සිංගප්පූරු සරත් හෙවත් සරත් එදිරිසිංහ යළි රක්ෂිත බන්ධනාගාර ගතකිරීමට මහෙස්ත්‍රාත්වරයා නියෝග කළේය.", "URL": "https://sinhala.adaderana.lk/news.php?nid=30829", "Category": null, "Parent URL": null}