{"Source": "Adaderana", "Timestamp": "September 11, 2018 01:13 pm", "Headline": "මේ මාසේ රස්නේ අඩුවක් නෑ ", "News Content": "පවතින උෂ්ණාධික කාලගුණික තත්ත්වයේ සැලිකිය යුතු වෙනසක් මේ මස අවසානය වන තුරු අපේක්ෂා කල නොහැකි බව කාලගුණ විද්‍යා දෙපාර්තමේන්තුව පවසයි. ඒ පිළිබඳ පැහැදිලි කරමින් එම දෙපාර්තමේන්තුවේ අනාවැකිකරන අංශයේ අධ්‍යක්ෂ අනූෂා වර්ණසූරිය මහත්මිය මෙම අදහස් පළ කළේය. කෙසේ වෙතත් ඔක්තෝබර් හා නොවැම්බර් කාලවලදී වැසි බලාපොරොත්තු විය හැකි බව ද ඇය පැවසීය. මේ අතර උෂ්ණාධික කාලගුණික තත්ත්වයෙන් ආරක්ෂා වීම සඳහා ගත යුතු පියවර පිළිබඳ අද දෙරණට අදහස් දැක්වූ චර්ම රෝග විශේෂඥ වෛද්‍ය ජානක අකරවිට මහතා කියා සිටියේ, අධික උෂ්ණත්වය හා හිරු එළිය නිසා අධික ලෙස දහඩිය දැමීම හේතුවෙන් කුඩා රතු පැහැතිබිබිලි ඇති විය හැකි බවයි. දහඩිය වැඩි වශයෙන් දැමීම නිසා ශරීරයෙන් දහඩිය පිට කිරීමේ අපහසුතාවයන් ඇති විය හැකි බව ද වෛද්‍යවරයා කියාසිටියේය. හැකි තරම් සම පිරිසිදුව තබා ගනිමින්, හැකි තරම් ජලය පාවිච්චි කිරීම හා දිනපතා ස්නානය කිරීමෙන් මෙම තත්ත්වය මඟ හැර විය හැකි බව ද ඔහු වැඩිදුරටත් පැවසීය. දහඩිය උරා ගන්නා සැහැල්ලු ඇඳුමක් ඇඳීමට මෙම කාලයේ කටයුතු කළ යුතු බව ද පැවසු වෛද්‍ය අකරවිට මහතා, දරුවන් වැඩි වේලාවක් ක්‍රීඩා කිරීමේන් මෙම කාලයේ වැළකීම තුළින් සිදුවිය හැකි අනතුරු අවම කර ගත හැකි බව ද පැවසීය.", "URL": "https://sinhala.adaderana.lk/news.php?nid=95917", "Category": null, "Parent URL": null}