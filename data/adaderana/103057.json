{"Source": "Adaderana", "Timestamp": "January 25, 2019 02:25 pm", "Headline": "ලොව කුඩාම චන්ද්‍රිකාව ඉන්දියාවෙන් අභ්‍යාවකාශගත වෙයි", "News Content": "ලොව කුඩාම හා බරින් අඩුම චන්ද්‍රිකාව අභ්‍යාවකාශ ගතකිරීමට ඉන්දියාව සමත්වුණි. මෙය ඊයේ (25) අභ්‍යවකාශ ගත කෙරුණු අතර මෙහි ප්‍රමුඛ අරමුණක් වී ඇත්තේ තාක්ෂණය පිළිබද සිසු අවධානය ඉහළ නැංවීමයි. ශ්‍රීහරිකෝටාහි සතිෂ් ධාවන් අභ්‍යවකාෂ මධ්‍යස්ථානයෙන් ගුවන්ගත කළ කලාම්සැට් V2 ලෙසින් නම්කර ඇති මේ කුඩා චන්ද්‍රිකාව කිලෝ 1.26ක බරින් යුතු වෙයි. ඉස්රෝ එනම් ඉන්දියානු අභ්‍යවකාශ පර්යේෂණ සංවිධානය මඟින් අදාළ චන්ද්‍රිකාව කක්ෂගත කිරීමේ කටයුතුවල පෙරමුණ ගෙන ඇත. කලාම්සැට් V2 චන්ද්‍රිකාව නිර්මාණය කිරීමේ ගෞරවය හිමිවන්නේ චෙන්නායි නගරය කේන්ද්‍ර කරගෙන ක්‍රියාත්මක ස්පේස් කිඩ්ස් ඉන්ඩියා ශිෂ්‍ය එකමුතුවටය. මීට පෙර 2017 වසරේදීද මීටත් වඩා කුඩා ග්රෑම් 64ක ප්‍රමාණයේ චන්ද්‍රිකාවක් නිර්මාණය කිරීමට මේ සිසුන් සමත්වුණි. එය අභ්‍යවකාශය වෙත පිටත්කර යැවුණත්, එය පෘථිවි කක්ෂයේ රැඳවීමට නොහැකි වූ බව මේ පුවත් වැඩිදුරටත් වාර්තා කළේය. අභ්‍යවකාශ තාක්ෂණය පිළිබඳ උනන්දුවක් ඇති ඉන්දීය ශිෂ්‍ය ප්‍රජාව දිරිමත් කිරීම මෙම වැඩපිළිවෙලේ අපේක්ෂාව බවට සඳහන් වෙයි. හිටපු ජනාධිපති අබ්දූල් කලාම් මහතාට ගෞරව පිණිස මෙම චන්ද්‍රිකාව කලාම්සැට් V2 නමින් නම් කළ බව ද විදෙස් වාර්තා වැඩිදුරටත් අනාවරණය කර තිබුණි.", "URL": "https://sinhala.adaderana.lk/news.php?nid=103057", "Category": null, "Parent URL": null}