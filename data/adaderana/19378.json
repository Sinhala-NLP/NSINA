{"Source": "Adaderana", "Timestamp": "October 15, 2011 04:02 pm", "Headline": "එජාප සමගිය වහා ඇතිකරන්න -භික්ෂු පෙරමුණ ඉල්ලයි", "News Content": "එක්සත් ජාතික පක්ෂයේ සමගිය වහා ඇති කළ යුතු බව එක්සත් භික්ෂු පෙරමුණ, එම පක්ෂයේ නායකයින්ගෙන් ඉල්ලා සිටියි. ඒ පක්ෂ නායක රනිල් වික්‍රමසිංහ මහතා සහ නියෝජ්‍ය නායකයින් වන කරූ ජයසූරිය සහ සජිත් ප්‍රේමදාස යන මහත්වරුන් වෙත ලිඛිත දැනුම් දීමක් සිදුකරමිනි. පක්‍ෂයේ පවතින අසමගිය පිළිබඳ තමන් වහන්සේ බෙහෙවින් සංවේගයට පත්ව සිටින බව එක්සත් භික්ෂු පෙරමුණේ සභාපති පූජ්‍ය මීටියාගොඩ විමලරතන හිමියන් එමගින් ප්‍රකාශ කර ඇත. පැවති පළාත් පාලන මැතිවරණවලදී ලැබූ පරාජයන්ගෙන් දි තිබෙන පණිවුඩය වන්නේ පක්ෂ සමගිය වෙනුවෙන් වැඩ කිරීමේ අවශ්‍යතාව බව උන්වහන්සේ පෙන්වාදෙයි. එ‍සේ නොවුනහොත් පක්ෂ සමගිය වෙනුවෙන් පක්ෂයට සම්බන්ධ මහා සංඝයා වහන්සේ ඉදිරියට පැමිණෙන බව පූජ්‍ය මීටියාගොඩ විමලරතන හිමියන් වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=19378", "Category": null, "Parent URL": null}