{"Source": "Adaderana", "Timestamp": "April 30, 2013 12:11 pm", "Headline": "ආසියා සංවර්ධන බැංකුවේ 46 වන සමුළුව මැයි 2 ඇ‍රඹෙයි", "News Content": "ආසියා සංවර්ධන බැංකුවේ 46 වන සමුළුව මැයි දෙවන දින ආරම්භ වීමට නියමිතය. එය මැයි 5 වන දින දක්වා ඉන්දියාවේ දිල්ලි අගනුවර ආසන්නයේ නොයිඩාහි පිහිටි \"ඉන්දියා එක්ස්ෆෝ සෙන්ටර් ඇන්ඩ් මාර්ට්\" හිදී පැවැත්වෙයි. සමුළුව සඳහා ශ්‍රී ලංකාව නියෝජනය කරමින් ජාත්‍යන්තර මූල්‍ය සහයෝගීතාව පිළිබඳ ජ්‍යේෂ්ඨ අමාත්‍ය සහ මුදල් හා ක්‍රම සම්පාදන නියෝජ්‍ය අමාත්‍ය ආචාර්ය සරත් අමුණුගම මහතා සහභාගී වීමට නියමිතව තිබේ. මෙහිදී ආචාර්ය සරත් අමුණුගම මහතා ශ්‍රී ලංකාවේ ආර්ථික සංවර්ධනයේ ප්‍රගතිය පිළිබඳව විශේෂ දේශනයක් පැවැත්වීමට නියමිත බව මුදල් හා ක්‍රම සම්පාදන අමාත්‍යංශය සඳහන් කළේය. මීට අමතරව මෙම සැසිවාරයේ දී අමාත්‍යවරයා සාක් රටවල මුදල් අමාත්‍යවරුන්ගේ 7 වන රැස්වීමට ද සහභාගී වීමට නියමිතය. එහිදී දකුණු ආසියාවේ යටිතල පහසුකම් සඳහා මුදල් ආයෝජනය කිරීම යන තේමාව යටතේ ආචාර්ය සරත් අමුණුගම මහතා විශේෂ දේශනයක් පැවැත්වීමට නියමිත බව මුදල් හා ක්‍රම සම්පාදන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=33702", "Category": null, "Parent URL": null}