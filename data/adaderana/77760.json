{"Source": "Adaderana", "Timestamp": "September 19, 2017 05:17 pm", "Headline": " ශ්‍රීලනිපය ඉන්නේ ජනමත විචාරණයකට නොයා යුතුය යන ස්ථාවරයේ", "News Content": "ආණ්ඩුක්‍රම ව්‍යවස්ථාවේ 20 වැනි සංශෝධනයට අදාළව ජනමත විචාරණයකට නොයා යුතුය යන ස්ථාවරයේ ශ්‍රීලනිපය සිටින බව සමාජ සවිබල ගැන්වීම් හා සුභසාධන අමාත්‍ය එස්.බී. දිසානායක මහතා පවසයි.අද(19) කොළඹදී පැවති මාධ්‍ය හමුවකට එක්වෙමින් ඒ මහතා මේ බව කියා සිටියේය.ශ්‍රීලනිපය නොමැතිව ජනමත විචාරණයකට ගියහොත් 20 වැනි සංශෝධනය පරාජයට පත්වනු ඇතැයිද අමත්‍යවරයා පැවසීය.එමෙන්ම ලබන බදාදා දිනයේ පැවැත්වෙන පාර්ලිමේන්තු සභාවාරයට මෙම සංශෝධනය ඉදිරිපත් කරනු ඇති බවත්, එදිනට නියමිත පාර්ලිමේන්තු න්‍යාය පත්‍රයේ එය සඳහන් වන බවත් ඔහු කියා සිටියේය.එමෙන්ම මෙහිදී මාධ්‍යවේදීන් යොමු කළ පැනයකට පිළිතුරු දෙමින් ඒ මහතා කියා සිටියේ මැතිවරණ කොමසාරිස්වරයා කිසිම අවස්ථාවකදී තම පුද්ගලික මතය මැතිවරණ කොමිසම තුළ ක්‍රියාවය නොනංවන බවත්, නමුත් ඔහුටද පෞද්ගලික මතයක් දැරීමට හැකි බවයි.ඡන්දය පවත්වන්නේ මනාප ක්‍රමයටද කොට්ඨාස ක්‍රමයටද යන්න තීරණය කරනු ලබන්නේ පාර්ලිමේන්තු නියෝජිතයින් බවත්, ඔවුන් විසින් අනුමත කර දුන් පසු එය ක්‍රියාවට නංවන්නනේ මැතිවරණ කොමසාරිස්වරයා බවද ඒ මහතා කියා සිටියේය.එමෙන්ම අතුරුදන්වීම් වැළැක්වීමේ ජාත්‍යන්තර ප්‍රඥප්ති පනත් කෙටුම්පත පාර්ලිමේන්තුවට ගෙන ඒම කල්දමා ඇති බවද ඒ මහතා පැවසීය.එමෙන්ම මෙම පනතේ වරදක් තමන් නොදකින බවත් බලහත්කාරයෙන් සිදුවන අතුරුදන් කිරීම් වැනි ක්‍රියාවන් අවම කිරීම පාලකයාගේ වගකීමක් මෙන්ම යුතුකමක් බවද ඔහු පැවසීය.", "URL": "https://sinhala.adaderana.lk/news.php?nid=77760", "Category": null, "Parent URL": null}