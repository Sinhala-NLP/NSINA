{"Source": "Adaderana", "Timestamp": "August 29, 2018 05:44 pm", "Headline": "ජීවිතේ ජය ගන්න උරින් උර ගැටෙන දිරිය කතුන්", "News Content": "දිඹුලාගල,හඳපාන්විල, මඟුල්දමන ගම්මානයේ බොහෝ දුෂ්කරතාවයන් මධ්‍යයේ ජීවිතය ගෙවා දමන කාන්තා ධීවරයින් පිරිසක් අද දෙරණ කැමරා කාචයේ සනිටුහන් විය. මෙම ධීවර ගම්මානයේ සාමාජිකයින් 130 ක ප්‍රමාණයක් සිටින අතර ඔවුන්ගෙන් 40 දෙනෙකු පමණ කාන්තාවන් වීම විශේෂත්වයක්. පිරිමින් සමඟ ගැටෙමින් ඔවුන්ට නොදෙවෙනිව තම ජීවිතය ගැට ගසා ගැනීමට උත්සහ දරණ මෙම කාන්තාවන්ගේ ජීවිත අපට පෙනෙන තරම් සුන්දර වුවක් නොවීය. වසර 20ක පමණ කාලය සිට ධීවර කර්මාන්තයේ නියැලෙන මෙම ජනතාවට ඇත්තේ ඔරු 9ක් පමණක් වීම අතිශය ඛේදනීය තත්ත්වයකි. නිසි ලෙස ධීවර ආම්පන්න පවා නොමැති මෙම ජනතාව කීයක් හෝ උපයා ගන්න දවස පුරා බලා සිටීමට සිදුව ඇත්තේ, ඔරු 9ක් පමණක් තිබීම නිසා එක් පිරිසක් වැවට ගොස් මාළු අල්ලා පැමිණෙන තුරු අනෙක් අයට බලා සිටීමට සිදුවීම නිසාවෙනි. ගෙදර දොර වැඩ පළ සිදු කර තම ජිවිතය රැක ගැනීමට දූ දරුවන් වෙනුවෙන් ඔට්ටු වෙන මේ කාන්තාවන්ට විශාල බලාපොරොත්තු නොවූනත් ඔවුන්ගේ එකම බලාපොරොත්තුව ධීවර කර්මාන්තය දියුණු කර ගැනීමයි. වසර 10 -15 ක කාලයක් පුරා මෙම වැව මතට මාළු පැටවුන් ගෙනැවිත් දමා නොමැති අතර, ඒ නිසාවෙන් අද වන විට මාළු අස්වැන්න ද අඩු වී තිබීම ඔවුන් මුහුණ දෙන තවත් ගැටළුවක්. විදුලි පහසුකම් හා පානීය ජල අවශ්‍යතාවය උග්‍ර ලෙසම පවතින මෙම ධීවර ගම්මානයේ සිටින දිරිය මිනිසුන් තම ජීවිත නඟා සිටුවීමට බලධාරීන්ගෙන් සහයෝගය ඉල්ලා සිටියි. බොහෝ දුක් විඳ ඔරුවෙන් වැව් මැද්දට යන මෙම කාන්තාවන් දෛනිකව රුපියල් 600ක් 700 කි වැනි මුදලක් උපයා ගන්නා බවත් එය කිසිසේත් ප්‍රමාණවත් නොවන බවත් අප සමඟ පැවසීය. කාන්තාවන් පවා රාත්‍රී කාලයේදීත් ධීවර කටයුතු සිදු කිරීම නිසා නිවෙස්වලට යෑමේ දී වන අලි ගැටළුවට ද මුහුණ දීමට සිදුව තිබෙන බව ද ඔවුන් පවසයි. කෙසේ වෙතත් ජීවිකාව ගෙන යෑමට දුක්විඳින මෙම කාන්තාවන්ට ශක්තියක් වීමට හැකි නම් ජාතියක් ලෙස අප ද අනාගතයට සිදු කරන ආයෝජනයක් වනු නොඅනුමානය. ඡායාරූප - ප්‍රසාත් සමන්", "URL": "https://sinhala.adaderana.lk/news.php?nid=95207", "Category": null, "Parent URL": null}