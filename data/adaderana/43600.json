{"Source": "Adaderana", "Timestamp": "May 30, 2014 11:54 am", "Headline": "ජයලලිතා මෝඩි හමුවීමට දින යොදාගනියි", "News Content": "තමිල්නාඩු ප්‍රාන්තයේ ප්‍රධාන ඇමති ජයලලිතා ජයරාම් හා ඉන්දීය නව අගමැති නරේන්ද්‍ර මෝඩි අතර හමුවක් ලබන මස 3 වැනිදා දිල්ලි හි පැවැත්වීමට නියමිතව තිබේ.‍ ඉන්දීය මාධ්‍ය වාර්තා කළේ එහිදී ජයලලිතා ජයරාම් විසින් අගමැතිවරයාට පෙත්සමක් ද බාරදීමට නියමිත බවයි. තමිල්නාඩුවට පොදුවේ බලපාන ගැටලු එකී පෙත්සමේ අඩංගු බව පැවසේ. එසේම ශ්‍රී ලංකාවේ ද්‍රවිඩ ජනතාව සම්බන්ධයෙන්ද ඇය එහිදී ඉන්දීය අගමැතිවරයා සමග සාකච්ඡා කරනු ඇතැයි ඉන්දීය මාධ්‍ය වාර්තා කළේය. තමිල්නාඩුවේ දේශපාලන කටයුතු මෙන්ම ශ්‍රී ලංකාව සම්බන්ධයෙන් ද ජයලලිතා ජයරාම් දීර්ඝ වශයෙන් සාකච්ඡා කිරීමට අපේක්ෂාවෙන් සිටින බව එකී වාර්තා මගින් වැඩිදුරටත් අනාවරණය කර ඇත. භාරතීය ජනතා පක්ෂයෙන් බහුතර බලයක් ලබාගෙන ඉන්දීය අගමැතිධූරයට පත්වූ නරේන්ද්‍ර මෝඩිගේ රජයට කේවල් කිරීමේ බලයක් ජයලලිතාට නැති බව පැවසුණද දේශපාලනික වශයෙන් ඔවුනොවුන් අතර ශක්තිමත් බැඳීමක් මතින් ශ්‍රී ලංකාවට බලපෑම් කිරීමේ ඉඩක් ඇතැයිද පැවසුණි.", "URL": "https://sinhala.adaderana.lk/news.php?nid=43600", "Category": null, "Parent URL": null}