{"Source": "Adaderana", "Timestamp": "December 13, 2010 06:02 pm", "Headline": "යුද අධිකරණය  පිළිබඳ නඩු විභාගය අවසන්-විත්තියේ නීතිඥයාගේ ඉල්ලීම ප්‍රතික්ෂේපයි", "News Content": "යුද අධිකරණය ආණ්ඩුක්‍රම ව්‍යවස්ථාව විසින් පිළිගත් නීත්‍යනුකූල අධිකරණයක්ද නැද්ද යන වග තීන්දු කරන තුරු සිරදඬුවම් විඳින සරත් ෆොන්සේකා මන්ත්‍රීවරයාට පාර්ලිමේන්තු රැස්වීම් වලට සහභාගී වීමට අවසර ලබාදෙන ලෙස කරනු ලබන ඉල්ලීම මෙම අවස්ථාවේ සලකා බැලිය නොහැකි බව ශ්‍රේෂ්ඨාධ්කරණය විසින් සඳහන් කර තිබේ. ඒ අනුව යුද අධිකරණය නිත්‍යනුකූලභාවය පිළිබඳ නඩු විභාගය අවසන් කිරීමෙන් පසු සරත් ෆොන්සේකා මහතා වෙනුවෙන් පෙනී සිටින ජනාධිපති නීතිඥ රෝමේෂ් ද සිල්වා මහතා විසින් ෆොන්සේකා මහතා වෙනුවෙන් කරනු ලැබූ මෙම අතුරු ඉල්ලීම ඉවත දමනු ලැබිණි. සරත් ෆොන්සේකා මහතාට අඛණ්ඩව මාස 3 ක කාලයක් පාර්ලිමේන්තුවට සහභාගීවීමට නොහැකි වුවහොත් ඔහුගේ පාර්ලිමේන්තු මන්ත්‍රී අසුන අහිමිවීමට ඉඩ ඇති බවත්,එසේ මන්ත්‍රී අසුන අහිමිවීම වැළැක්වීම සඳහා මෙම නඩුවේ තීන්දුව ලබාදෙන තුරු පාර්ලිමේන්තු රැස්වීම් වලට සහභාගී වීමට අවසර ලබාදෙන ලෙස ජනාධිපති නීතිඥ රෝමේෂ් ද සිල්වා මහතා අධිකරණයෙන් ඉල්ලා සිටියේය. එහිදී අගවිනිසුරු අශෝක ද සිල්වා මහතා කියා සිටියේ තමන්ට පැවරී ඇත්තේ යුද අධිකරණයේ නිත්‍යනුකූලභාවය පිළිබඳ විභාගයක් පවත්වා එහි තීන්දුව අභියාචනාධිකරණය ට දැනුම් දීම පමණක් බවත්,එසේ හෙයින් ෆොන්සේකා මහතාගේ පාර්ශවයෙන් ඉල්ලා සිටින අතුරු නියෝගය සම්බන්ධයෙන් ශ්‍රේෂ්ඨාධිකරණයට නියෝගයක් පැනවිය නොහැකි බවත් ය. කෙසේ වෙතත් අද(13) යුද අධිකරණය ආණ්ඩුක්‍රම ව්‍යවස්ථාව විසින් පිළිගත් නීත්‍යනුකූල අධිකරණයක්ද නැද්ද යන්න විමර්ශනය කිරීමට අදාළ නඩු විභාගයේ විමර්ශන කටයුතු ශ්‍රේෂ්ඨාධිකරණය විසින් අවසන් කර තිබේ. මෙම නඩු විභාගය ට අදාළ ලිඛිත දේශන ඇත්නම් අද සිට දින 10 ක් තුළ අධිකරණයට ඉදිරිපත් කරන ලෙසත් ඉන් අනතුරුව තම තීන්දුව අභියාචනාධිකරණයට දැනුම් දෙන බවත් ශේෂ්ඨාධිකරණය විසින් වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=12825", "Category": null, "Parent URL": null}