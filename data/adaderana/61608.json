{"Source": "Adaderana", "Timestamp": "June 29, 2016 02:46 pm", "Headline": "අලි කරදරයට විසඳුම් ඉල්ලා තිරප්පනේ වැසියන් පාරට බසියි", "News Content": "වන අලි තර්ජනයට ස්ථීර විසඳුමක් ලබාදෙන ලෙස ඉල්ලමින් තිරප්පනය අවට ගම්මාන කිහිපයක ජනතාව එක්ව උද්ඝෝෂණයක නිරතවී තිබේ.තිරප්පනය ප්‍රාදේශීය ලේකම් කාර්යාලය ඉදිරිපිට පැවති මෙම උද්ඝෝෂණය සඳහා තිරප්පනය, මාරාකුළම, ඇතුන්ගම, මීවැල්ලෑව, අක්කර 50, ගම්මැද්ද, වින්නම්මඩුව යන ගම්මානවල ප්‍රදේශවාසීන් සහ භික්ෂූන් වහන්සේ පිරිසක් සහභාගී වූ බව අදදෙරණ වාර්තාකරු පැවසුවේය.උද්ඝෝෂකයින් ඒ 9 මාර්ගය තිරප්පනේ ප්‍රදේශයෙන් අවහිර කරමින් විරෝධතාවයේ නිරත වී ඇති අතර මේ හේතුවෙන් රථවාහන ගමනා ගමනයට ද බාධා එල්ල වූ බව සඳහන්ය.තමන් නිරන්තරයෙන් වන අලි තර්ජනයන්ට මුහුණ දෙන බව පවසන උද්ඝෝෂකයින් පෙන්වාදෙන්නේ මෙම ගැටලුවට විසඳුම් ලබාදෙන ලෙස අවස්ථා ගණනාවකදී බලධාරීන්ගෙන් ඉල්ලීම් සිදුකර ද මෙතෙක් කිසිදු විසඳුමක් ලබා දී නොමැති බවයි.කෙසේවෙතත් උද්ඝෝෂණය පැවති ස්ථානයට පැමිණි තිරප්පනේ ප්‍රාදේශීය ලේකම්වරිය මෙම ගැටලුවට විසඳුම් ලබාදෙන ලෙස පොරොන්දු වීම හේතුවෙන් උද්ඝෝෂකයින් විසිර ගිය බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=61608", "Category": null, "Parent URL": null}