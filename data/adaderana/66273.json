{"Source": "Adaderana", "Timestamp": "November 21, 2016 07:37 pm", "Headline": " වළදමා තිබූ හැඳුනුම්පත් තොගයක් හමුවෙයි", "News Content": "අම්බලන්තොට - බැමිණියන්විල, නුගසෙවණ ප්‍රදේශයේ වාරිමාර්ග රක්ෂිත ඉඩමක වළ දමා තිබූ ජාතික හැඳුනුම්පත් ඇතුළු හැඳුනුම්පත් තොගයක් සොයා ගෙන තිබේ.ප‍්‍රදේශයේ නඩත්තු කටයුත්තක් සඳහා බැකෝ යන්ත‍්‍රයකින් පස් කපමින් සිටි අවස්ථාවේදී පස් යට වළ දමා තිබූ අදාළ හැදුනුම්පත් 1050 ක් අද(21) සොයා ගත් බව පොලීසිය පවසයි. උහපිටගොඩ ග්‍රාමසේවා වසමට අයත් ඩී.3 ඇළ මාර්ගයේ රක්ෂිත ප්‍රදේශයේ වාරි මාර්ග නඩත්තු කටයුතු සඳහා පස් කපමින් සිටි බැකෝ යන්ත්‍රයට අද පස්වරුවේ කළුපාට ඉටිකොළ බෑග් කිහිපයක් හමු වූ බව බැකෝ යන්ත්‍රයේ රියදුරු පැවසීය.පසුව ඔහු බෑග් පරීක්ෂා කිරීමේ දි ජාතික හැඳුනුම් පත් විශාල සංඛ්‍යාවක් තිබෙනු දුටු බවත්, ඉන් අනතුරුව මේ බව තම ඉංජිනේරු මහතාණන්ට දැන්වීමට කටයුතු කළ බවත් ඔහු ප්‍රකාශ කර තිබේ. එම දැනුම් දීමෙන් පසු උහපිටගොඩ ග්‍රාම නිලධාරී විසින් ඒ බව පොලීසියට දැනුම් දීමෙන් පසුව ජාතික හැඳුනුම්පත් තොගය අම්බලන්තොට පොලීසිය සිය බාරයට ගෙන ඇත.ජාතික හැඳනුම්පත්, කාර්යාල හැඳුනුම් පත්, 1050 මෙහි වළලා තිබු බව අම්බලන්තොට පොලීසිය පවසයි . ඇතැම් හැදුනුම්පත් හඳුනා ගැනීමට මෙන්ම නම්-ගම් වැනි දත්තද පැහැදිලිව දක්නට ඇති බව වාර්තා වෙයි. සිද්ධිය සම්බන්ධයෙන් අම්බලන්තොට පොලීසිය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=66273", "Category": null, "Parent URL": null}