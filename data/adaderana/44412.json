{"Source": "Adaderana", "Timestamp": "July 4, 2014 08:26 am", "Headline": "කෝටියක් ඉල්ලූ බ්‍රිතාන්‍ය කතගේ අවනඩුව දෙසැ.15දා විභාගයට ගැනේ", "News Content": "බුදුන් වහන්සේගේ රුව සහිත පච්චයක් සිය අතේ ප්‍රදර්ශනය කරමින් මෙරටට පැමිණීමේ දී පිටුවහල් කිරීමට ලක් වු බ්‍රිතාන්‍ය ජාතික කාන්තාව විසින් ඉදිරිපත් කළ මූලික අයිතිවාසිකම් පෙත්සම විභාගයට ගැනීමට ශ්‍රේෂ්ඨාධිකරණය තීරණය කර තිබේ. ත්‍රිපුද්ගල විනිසුරු මඩුල්ලක් හමුවේ පෙත්සම සලකා බැලීම ඊයේ සිදුකෙරුණු අතර අදාළ පෙත්සම දෙසැම්බර් මස 15 වන දින විභාගයට ගැනීමට නියමිතය. පෙත්සම කැඳවු අවස්ථාවේ ඇය වෙනුවෙන් පෙනී සිටි නීතීඥවරයා කියා සිටියේ අත්අඩංගුවේ පසුවු අතරවාරයේ බන්ධනාගාර නිලධාරීන් විසින් පෙත්සම්කාරියට අයුතු ලිංගික යෝජනා ඉදිරිපත් කිරීම සහ බලහත්කාරයෙන් රුපියල් දෙදහසක මුදලක් ලබාගෙන ඇති බවයි. බුදුරුව සිය බාහුවේ පච්චයක් ලෙස ප්‍රදර්ශනය වන සේ රට තුළට පිවිසීමට අවසරදීමෙන් ආගමික නොසන්සුන්තාවක් ඇති වීමඩ ඉඩතිබීම සහ ඇයගේ ආරක්ෂාවට තර්ජනයක් එල්ල විය හැකිව තිබීම හේතුවෙන් ඇය පිටුවහල් කිරීමට පියවර ගත් බව රජයේ නීතීඥවරයා ප්‍රකාශ කර තිබේ. සිද්ධිය සම්බන්ධයෙන් සංචාරක මණ්ඩලය පෙත්සම්කාරියගෙන් සමාව ඉල්ලා ඇති බව ද නීතීඥවරයා අධිකරණයට දැනුම් දුන්නේය. අදාළ විරෝධතා දෙසැම්බර් මස 15 වන දින ඉදිරිපත් කරන ලෙස විනිසුරුමඩුල්ල වගඋත්තරකාර නීතිපතිවරයාට සහ කටුනායක පොලීසියට නියෝග කර ඇත. නීති විරෝධී ලෙස අත්අඩංගුවේ රඳවාගෙන තමා පිටුවහල් කිරීම තුළින් මානව හිමිකම් කඩවී ඇති බවටත් රුපියල් කෝටියක වන්දියක් ශ්‍රී ලංකා රජයෙන් අය කර දෙන ලෙසටත් පෙත්සම්කාරිය ශ්‍රේෂ්ඨාධිකරණයෙන් ඉල්ලා ඇත.", "URL": "https://sinhala.adaderana.lk/news.php?nid=44412", "Category": null, "Parent URL": null}