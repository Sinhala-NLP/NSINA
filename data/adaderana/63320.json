{"Source": "Adaderana", "Timestamp": "August 21, 2016 10:01 pm", "Headline": " රා තැබෑරුමට විරෝධය පා සුදුවැල්ලේ ජනයා වීදි බසියි", "News Content": "වර්තමාන රජය විසින් ලබා දී ඇති බව කියන බලපත්‍රයක් හේතුවෙන් තම ගම්මානය තුළ ආරම්භ කර ඇති රා තැබෑරුම වහාම ඉවත් කරන ලෙස ඉල්ලමින් හලාවත - සුදුවැල්ල ප්‍රදේශයේ ජනතාව අද(21) දහවල් විරෝධතා ව්‍යාපාරයක නිරත විය.මෙතෙක් කලක් තම ගම්මානය තුළ කිසිදු නීති විරෝධී මත්පැන් අලෙවි කරන ස්ථානයක් හෝ නොතිබුණු බවත්, රජය විසින් රා අලෙවි කිරීම සඳහා බලපත්‍ර ලබා දීම කණගාටුවට කරුණක් බවත් විරෝධතාකරුවන් කියා සිටියි.එමෙන්ම මෙම රා තැබෑරුම ආරම්භ කිරීමට පෙර ගම්වාසීන් වශයෙන් තමන් ඊට විරෝධය පළ කරමින් හලාවත ප්‍රදේශීය ලේකම්වරයා දැණුවත් කර ඇතත්,එම විරෝධතාවය නොතකා බලපත්‍රයක් ලබා දීමට සුරාබදු දෙපාර්තමේන්තුව අනුමැතිය ලබා දී ඇති බවද විරෝධතාකරුවන් ප්‍රකාශ කර තිබේ.වත්මන් ජනාධිපතිවරයා මත්පැන් උවදුර රටින් තුරන් කරන බව පුන පුනා පවසන කාලයක, මත් ද්‍රව්‍යය විරෝධී දිස්ත්‍රික් වැඩසටහන පුත්තලම දිස්ත්‍රික්කයේ පවත්වා මාසයක් ගත වීමට පෙර මේ ආකාරයට බලපත්‍රයක් ලබා දුන්නේ කෙසේද යන්න ඔවුන් විමසා සිටියි.විරෝධතාකරුවන් අතරට පැමිණි හලාවත නගර සභාවේ හිටපු උප නගරාධිපති සුසන්ත සංජය මහතා මෙසේ කියා සිටියේය,\"හලාවත නගරය තුළ පවත්වා ගෙන ගොස් වසර හතරකට පමණ පෙර වසා දමන ලද බලපත්‍රයක් නැවත ටෙන්ඩර් කැදවීමෙන් මෙම බලපත්‍රය ලබා දී ඇති බව දැන ගන්නට තිබෙනවා.නගරයට එපා වූ දේ නගරයේ කෙළවරක පිහිටි ගමක පිහිටුවීමෙන් සිදු කරන්නේ ගම විනාශ කිරීම දැයි සැකයක් ඇති වනවා.ඒ නිසා අපි මේ රා තැබෑරුමට විරුද්ධයි.\" හලාවත හිටපු නගරාධිපති සහ හලාවත ආසනයේ එක්සත් ජාතික පක්ෂ සම සංවිධායක නීතිඥ හිලරි ප්‍රසන්න ප්‍රනාන්දු මහතා මෙසේ කියා සිටියේය,\"මම නගරාධිපති වෙලා ඉන්න කොට මේ බලපත්‍රය නැවත අලුත් කරන්න පිරිසක් උත්සාහ කළා.නමුත් මම දුන්නේ නෑ.වත්මන් ජනාධිපතිතුමා මත් උවදුර රටින් තුරන් කිරීමට සුදානම්වන විට නිලධාරීන් මේ ආකාරයට බදු ලබා ගැනීමට යැයි කියා බලපත්‍ර ලබා දීමෙන් සිදුවන්නේ රජය අපහසුතාවයට පත් කිරීමට බව මා විශ්වාස කරන්නේ.\"පසුගිය 16 වැනිදා විවෘත කළ මෙම රා තැබෑරුව වසා දමන්නට කටයුතු නොකළහොත් අද සාමාකාමීව පැවති විරෝධතාවය මීට වඩා වෙනස් විය හැකි බවද ගම්වාසීන් කියා සිටියි.හලාවත - සුදුවැල්ල ගම්මානයේ රා තැබෑරුම පවත්වා ගෙන යන බව කියන බලපත්‍ර ලාභී මඩකළපුවේ පදිංචිකරුවෙකු වන එස්.සොලමන් මහතා මේ සම්බන්ධයෙන් ප්‍රකාශ කළේ මෙවැනි අදහසක්,\"වර්තමාන රජය පිහිටුවීම සඳහා මමත් උදව් කරපු කෙනෙක්.මම මඩකළපුව දිස්ත්‍රික්කයට ස්වාධීනව පසුගිය මැතිවරණයේදී තරග කරලා රජයට සහාය දුන්නා.මම මේ ටෙන්ඩර් පත්‍රය ලබා ගත්තේ රජය විසින් ප්‍රසිද්ධ කරන ලද ගැසට් පත්‍රයකට අනුව අයදුම් පත්‍රයක් යොමු කරලා.වසරකට මම බදු මුදල් වශයේ රුපියල් 2,40,000 ක මුදලක් රජයට ලබා දෙනවා.දැනට තැබෑරුම පවත්වා ගෙන යන ගොඩනැගින්න කුලී පදනම මත වසරක කාලයක් සඳහායි මම අරගෙන තියෙන්නේ.ඒ නිසා මම මේ තැබෑරුම පවත්වාගෙන යන්නේ නීත්‍යාණූකූලව බව කියන්න කැමතියි.\"", "URL": "https://sinhala.adaderana.lk/news.php?nid=63320", "Category": null, "Parent URL": null}