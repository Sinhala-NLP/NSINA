{"Source": "Adaderana", "Timestamp": "September 17, 2012 03:29 pm", "Headline": " උතුරු මැද පළාත් ප්‍රධාන ඇමති බර්ටිට?", "News Content": "උතුරු මැද පළාත් සභාවේ ප්‍රධාන අමාත්‍යවරයා වශයෙන් බර්ටි ප්‍රේමලාල් දිසානායක මහතා යළි පත්කෙරෙනු ඇතැයි රජයේ විශ්වාසදායී ආරංචි මාර්ග පවසයි. ඔහුගේ ජ්‍යේෂ්ඨත්වය ඇතුළු කරුණු කිහිපයක් සැලකිල්ලට ගනිමින් මෙම තීරණයට එළඹ ඇති බව වාර්තා වේ. ශ්‍රී ලංකා නිදහස් පක්ෂ විධායක සභා‍ව මේ වනවිටත් රැස්ව සාකච්ඡා කරමින් පවතින අතර එහිදී මේ පිළිබඳව අවසන් තීරණයකට එළඹෙනු ඇති බව එම ආරංචි මාර්ග සඳහන් කරයි. බර්ටි ප්‍රේමලාල් දිසානායක මහතා මෙවර මැතිවරණයේ අනුරාධපුර දිස්ත්‍රික්කයේ දෙවන ස්ථානයට පත්වන විට එස්.එම්.රංජිත් මහතා පළමු ස්ථානයට තේරී පත්විය. මෙම හේතූන් මත උතුරු මැද පළාතේ ප්‍රධාන අමාත්‍යවරයා තෝරා පත් කර ගැනීම පිළිබඳ ගැටලු සහගත තත්ත්වයක් මතු වී තිබිණි. මනාප අනුව තෙවන ස්ථානයට පත්වූ එච්.බී.සේමසිංහ මහතාට ද එහි ප්‍රධාන අමාත්‍යධුරය ලබා දීම කෙරෙහි මීට පෙර ශ්‍රී ලංකා නිදහස් පක්ෂයේ අවධානය යොමුව තිබිණි. එහිදී පළමු ස්ථානයට පත් එස්.එම්.රංජිත් මහතා සඳහන් කර තිබුණේ තමාට ප්‍රධාන අමාත්‍ය ධුරය හිමිවිය යුතු බවයි.", "URL": "https://sinhala.adaderana.lk/news.php?nid=27487", "Category": null, "Parent URL": null}