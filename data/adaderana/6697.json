{"Source": "Adaderana", "Timestamp": "February 15, 2010 08:15 am", "Headline": "දෙමළ සන්ධානය තනිවම මහ මැතිවරණයට", "News Content": "ඉදිරි මැතිවරණයේදී උතුරු නැගෙනහිර සියලු ආසන සඳහා තනි පක්ෂයක් ලෙස තරග කිරීමට අපේක්ෂා කරන බව දෙමළ ජාතික සන්ධානය පවසයි. සමස්ත ලංකා දෙමළ කොංග්‍රසය, ඊළාම් මහජන විප්ලවකාරී පෙරමුණ සහ දෙමළ ඊළාම් විමුක්ති සංවිධානය යන පක්ෂ සමඟ මේ වන විට ඒ පිලිබඳ සාකච්ඡා කර ඇති බව එම පක්ෂයේ නායක ආර්.සම්බන්ධන් මහතා සඳහන් කරයි. ඒ අනුව දෙමළ ජාතික සන්ධානයේ ලකුණ වු - ගෙය - ලකුණින් මෙවර මැතිවරණයට ඉදිරිපත් වීමට නියමිතය. මැතිවරණයට තරග කරන අපේක්ෂකයන් තෝරා ගැනීම ලබන සතිය තුළ අවසන් කරන බව ද ආර්.සම්බන්ධන් මහතා ප්‍රකාශ කළේය. මේ අතර ඊයේ කොළඹ පැවති මාධ්‍ය හමුවකට එක්වෙමින් විපක්ෂ නායක රනිල් වික්‍රමසිංහ මහතා ප්‍රකාශ කළේ දෙමළ ජාතික සන්ධානය වෙනමම තරග කරන බව තමන්ට දැනුම් දී ඇති බවය. කෙසේ වුවද පොදු කරුණු සම්බන්ධයෙන් එකඟතාවයෙන් කටයුතු කිරීමට ඔවුන් තීරණය කර ඇති බව ද විපක්ෂ නායකවරයා පැවසීය.", "URL": "https://sinhala.adaderana.lk/news.php?nid=6697", "Category": null, "Parent URL": null}