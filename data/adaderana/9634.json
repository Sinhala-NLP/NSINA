{"Source": "Adaderana", "Timestamp": "July 16, 2010 09:24 am", "Headline": "ලබන පාසල් වාරයේදී ඉංග්‍රීසි මාධ්‍ය ගුරුවරු 554 ක්", "News Content": "ලබන පාසල් වාරය ආරම්භ වීමත් සමග පාසල්වලට ඉංග්‍රීසි මාධ්‍ය ගුරුවරුන් 554 දෙනෙකු බඳවා ගන්නා බව අධ්‍යාපන අමාත්‍ය බන්දුල ගුණවර්ධන මහතා පවසයි. මේ සඳහා තෝරාගැනීමේ තරග විභාගය අනිද්දා කොළඹ පිහිටි මධ්‍යස්ථාන 60ක දී පමණ පැවැත්වෙන බව අමාත්‍යවරයා සඳහන් කරයි. ඒ සඳහා ඉංග්‍රීසි මාධ්‍ය උපා‍ධිධාරීන් 8,200 දෙනෙකු ඉල්ලුම් කර ඇති බව සඳහන්ය. එම විභාග ඇගයීම් කටයුතු ලබන 23 වැනිදා සිට ආරම්භ කර කඩිනමින් ප්‍රතිඵල නිකුත් කිරීමට විභාග දෙපාර්තමේන්තුව පියවර ගෙන තිබේ. මේ අතර සෞන්දර්ය විෂයයන් සඳහා තවත් ගුරුවරුන් 3, 174 දෙනෙකු බඳවාගැනීමට ද අනුමැතිය හිමිව ඇති බව අමාත්‍ය බන්දුල ගුණවර්ධන මහතා සඳහන් කළේය. ඒ සඳහා ඉල්ලුම් පත් අද සිට අගෝස්තු 6 වැනි දින දක්වා කැඳවන බව අමාත්‍යවරයා පැවසුවේය.", "URL": "https://sinhala.adaderana.lk/news.php?nid=9634", "Category": null, "Parent URL": null}