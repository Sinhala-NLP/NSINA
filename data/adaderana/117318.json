{"Source": "Adaderana", "Timestamp": "August 23, 2019 07:44 pm", "Headline": "ඉලක්ක සපුරා ගැනීමට නොහැකි වූ හේතුව අගමැති කියයි", "News Content": "ජාතික ආණ්ඩු සමයේදී ශ්‍රී ලංකා නිදහස් පක්ෂය සමඟ පැවති පුද්ගල හා මත ගැටුම් හේතුවෙන් ආණ්ඩුවේ කටයුතු රැසක් සිදු කිරීමට නොහැකි තත්ත්වයක් පැවති බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා මේ බව සඳහන් කළේ, අරලියගහ මන්දිරයේ අද පැවති පළාත් පාලන මහජන නියෝජිත හමුවකදීයි. එහිදී තව දුරටත් අදහස් දැක්වූ වික්‍රමසිංහ මහතා මෙසේ ද කීය. “2015 දී අප බාරගනු ලැබුවේ ආර්ථිකය කඩා වැටීමට ලක්වූ රටක්. ආර්ථිකය පමණක් නොව සංහිදියාව, සංවර්ධනය ජී.එස්.පී සහන මෙන්ම නීතිය සහ අධිකරණ ආදී සියලූ අංශ බිද වැටීමට ලක්වූ රටක් අපි බාරගනු ලැබුවා. ශ්‍රී ලංකාවට ණය ලබාදීමට හෝ විදේශ රටවල් ඉදිරිපත් වුනේ නැහැ. එවැනි තත්වයකට රට ඇද වැටී තිබුණා. පසුගිය වසර හතර තුළ විවිධ අභියෝග මධ්‍යයේ ආර්ථිකය මෙන්ම සංහිදියාව, සංවර්ධනය වැනි සියලූ අංශ අපි ගොඩනගනු ලැබුවා. රට ගැන විශ්වාසයක් ඇති කිරීමට අපට හැකිවුණා. මේ සියලූ වැඩකටයුතු සිදුකිරීමට අපේ ආණ්ඩුවට බහුතරයක් තිබුණේ නැහැ. අපි යහපාලන ආණ්ඩුව ඇති කළා. ඒ සඳහා ශ්‍රී ලංකා නිදහස් පක්ෂය සමග අපි එකතු වී ක්‍රියා කළා. එහිදී ඇතිවූ මත ගැටුම් හා පුද්ගලික චරිත ගැටුම් හේතුවෙන් ආණ්ඩුවේ ඉලක්ක ගණනාවක් සපුරා ගැනීමට අපට නොහැකි වුණා. එවැනි බාධක මැද්දේ වුවත් බහුතර බලයක් නොමැතිව තිබූ අපේ ආණ්ඩුව ලංකාවේ පැවති ආණ්ඩු ගණනාවකට වඩා රටේ ගැටළු බොහොමයක් විසදාලමින් රට ඉදිරියට ගෙන ගියා. තුනෙන් දෙකක බලයක් හිමි ශක්තිමත් ආණ්ඩු මීට පෙර අවස්ථාවල පැවතියත් රටේ ගැටළු විසදීමට ඔවුන්ට නොහැකි වුණා. ප්‍රශ්නවලට මුහුණදීමට නොහැකිව නියමිත කාලසීමාවට පෙර මැතිවරණ කැදවීමට ඔවුන් ක්‍රියා කළා. එහෙත් නියමිත පාලන කාලය අවසන් වන තෙක් අපි මේ ආණ්ඩුව ඉදිරියට ගෙන යනවා. සුළුතර බලයක් හිමි ආණ්ඩුවක් ලෙස දැවැන්ත සංවර්ධන ක්‍රියාවලියක් අපි මේ රටට සිදු කර තිබෙනවා. එක්සත් ජාතික පක්ෂය තනි ආණ්ඩුවක් ස්ථාපිත කිරීමෙන් පසු රටේ පවතින සංවර්ධනය දස ගුණයකින් වැඩි කිරීමට අපි පියවර ගන්නවා. එම පණිවුඩය අපි රටටම ගෙන යා යුතුයි.“", "URL": "https://sinhala.adaderana.lk/news.php?nid=117318", "Category": null, "Parent URL": null}