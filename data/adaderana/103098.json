{"Source": "Adaderana", "Timestamp": "January 26, 2019 09:35 am", "Headline": "ජනපති දිවයිනට", "News Content": "සිංගප්පූරුවේ නිල සංචාරයක නිරත වූ ජනාධිපති මෛත්‍රීපාල සිරිසේන මහතා දිවයිනට පැමිණ තිබේ. ඊයේ (25) රාත්‍රී සිංගප්පූරු ගුවන් සේවයට අයත් ගුවන් යානයකින් ජනාධිපතිවරයා ඇතුළු දූත පිරිස දිවයිනට පැමිණි බව අද දෙරණ ගුවන්තොටුපල වාර්තාකරු සඳහන් කළේය. එක්සත් ජාතීන්ගේ ආසියානු ශාන්තිකර කලාපීය පරිසර අමාත්‍යවරුන්ගේ සහ පරිසර ආයතන ප්‍රධානීන්ගේ සමුළුවේ ප්‍රධාන දේශකයා ලෙස සහභාගීවිමට ජනාධිපති මෛත්‍රීපාල සිරිසේන මහතා පසුගිය 23 වනදා දිවයිනෙන් පිටත්ව ගියේය. මෙම සංචාරය තුළදී ජනාධිපති මෛත්‍රීපාල සිරිසේන මහතා සිංගප්පූරු ජනාධිපතිනී හලිමා යේකුබ් සහ එරට අග්‍රාමාත්‍ය ලී සියෑං ලුන් සමඟ ද ද්විපාර්ශවික සාකච්ඡා පවත්වනු ලැබුවාය. ඊට අමතරව එක්සත් ජාතීන්ගේ ආසියානු ශාන්තිකර කලාපීය පරිසර අමාත්‍යවරුන්ගේ සහ පරිසර ආයතන ප්‍රධානීන්ගේ සමුළුවට සහභාගී වූ අමාත්‍යවරුන් සහ නියෝජිතයින් සමඟ ද ජනාධිපති මෛත්‍රීපාල සිරිසේන මහතා සාකච්ඡා පැවැත් වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=103098", "Category": null, "Parent URL": null}