{"Source": "Adaderana", "Timestamp": "October 25, 2010 01:32 pm", "Headline": "සෞඛ්‍ය අංශයේ සංවර්ධනයත් සමග ආයු ‍අපේක්ෂාව ඉහළට", "News Content": "පසුගිය කාලය ‍තුළ සෞඛ්‍ය අංශයන් තුළ සිදුවු ශීඝ්‍ර සංවර්ධනයත් සමග ජනතාවගේ සමස්ත ආයු ‍අපේක්ෂාව ඉහළ ගොස් ඇතැයි සෞඛ්‍ය අමාත්‍යාංශය පවසයි. පසුගිය වසර වන විට කාන්තාවන්ගේ ආයු අපේක්ෂාව අවුරුදු 76 ක් දක්වාත්, පිරිමින්ගේ ආයු අපේක්ෂාව අවුරුදු 69ක් දක්වාත් ඉහළ ගොස් ඇති බව එම අමාත්‍යාංශය පෙන්වා දෙයි. ඒ අනුව දෙපාර්ශවයේම සාමාන්‍ය ආයු අපේක්ෂාව අවුරුදු 74ක් බව අමාත්‍යාංශය ‍පවසයි. වැඩිහිටි රෝගී සත්කාරක සේවාවන් කෙරේ වැඩි අවධානයක් යොමු කිරීමට සිදුව ඇති බව මේ හේතුවෙන් වැඩිහිටි ජනගහනය රට තුළ ශීඝ්‍රයෙන් ඉහළ ගොස් ඇති බව පෙන්වා දෙන සෞඛ්‍ය අමාත්‍යාංශය සඳහන් කරනු ලැබීය. මෙරට වැඩිහිටි සත්කාරක සේවාවන් ඉහළ නැංවීම සඳහා මේ වන විට පියවර රැසක් ගෙන ඇති බව සෞඛ්‍ය අමාත්‍යාංශය පවසයි. ඒ අනුව සියලුම ප්‍රධාන රෝහල්වල වැ‍ඩිහිටි වාට්ටු ඇතුළු පහසුකම් ස්ථාපිත කිරීමටත් වැඩිහිටියන් සඳහා ප්‍රතිකාර ලබාදෙන වෙනමම රෝහලක් ඉදිකිරීමටත් මේ යටතේ පියවර ගැනීමට නියමිතය.", "URL": "https://sinhala.adaderana.lk/news.php?nid=11725", "Category": null, "Parent URL": null}