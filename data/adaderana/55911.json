{"Source": "Adaderana", "Timestamp": "December 23, 2015 07:57 pm", "Headline": " ඉල්ලීම් 3ක් වෙනුවෙන් ජනවාරි 04 සිට වර්ජනයකට සූදානමක්", "News Content": "ජනතාවට බොරු කියා බලය ලබාගැනීමෙන් පසු පටි තද කරගන්න යයි කීම දියුණු ප්‍රජාතන්ත්‍රවාදය නොවන බව දීප ව්‍යාප්ත සේවා විධායක නිලධාරීන්ගේ ඒකාබද්ධ කමිටුව පවසයි.එම කමිටුවේ සභාපති වෛද්‍ය නිමල් කරුණාසිරි අද (23) පැවති මාධ්‍ය හමුවකදී කියා සිටියේ බලය ලබා ගැනීමට ප්‍රථම දුන් පොරොන්දු කිසිවක් මෙම අයවැයෙන් ඉටු කර නොමැති බවයි.මැතිවරණ සමයේ කම්කරුවාගේ මූලික වැටුප රු.25,000 ක් කරන බවට මහින්ද රාජපක්ෂ මහතා ප්‍රතිපත්ති ප්‍රකාශනයෙන් පොරොන්දු වන විට රනිල් වික්‍රමසිංහ මහතා එය 30,000 ක් කරන බව ප්‍රතිපත්ති ප්‍රකාශයෙන් කියා සිටි බව කරුණාසිරි මහතා සඳහන් කළේය.ඒ නිසාම ප්‍රශ්න කිරීමකින් තොරව 30,000ක් පිළිගත් බවද, ඒ නිසාම රනිල් වික්‍රමසිංහ මහතාට තැපැල් ඡන්දය පවා ජයග්‍රහණය කිරීමට හැකිවූ බවත් හෙතෙම කියා සිටියේය.එසේ වුවද මෙවර අයවැය යෝජනා මගින් මෙතෙක් ලබා දුන් සහන පවා කප්පාදුවට ලක් කර ඇති බවත්, ඒ නිසාම වෘත්තීයවේදීන් ගේ සංවිධාන 19 ක එකතුවක් ලෙස ඒකාබද්ධව ආණ්ඩුවට බලපෑම් කරන්නට කටයුතු කරන බවත් ඔහු පෙන්වා දුන්නේය.ඒ අනුව විශ්‍රම වැටුප කප්පාදු නොකිරීමත්, විධායක ශ්‍රේණියේ නිලධාරීන්ට මෙතෙක් ලබාදුන් තීරු බදු රහිත වාහන ගෙන්වීමේ බලපත්‍රව නැවත ලබාදිය යුතුවීමත්, සේවකයින්ගේ මූලික වැටුප් වැඩිකරන්නේනම් එය පිළිගත් අනුපාතයට අනුව කළ යුතුවීමත් සම්බන්ධයෙන් ඉල්ලීම් කරන බව කරුණාසිරි මහතා අවධාරණය කළේය.කෙසේ වෙතත් මෙම ඉල්ලීම් වලට යහපත් ප්‍රතිචාර නොදැක්වුවහොත් ලබන ජනවාරි 04 වන දින සිට දිවයින පුරා දීප ව්‍යාප්ත වැඩවර්ජනයකට යන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55911", "Category": null, "Parent URL": null}