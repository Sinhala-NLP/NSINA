{"Source": "Adaderana", "Timestamp": "September 30, 2013 03:45 pm", "Headline": "ජනශක්ති රක්‍ෂණ සමාගමේ අධ්‍යක්‍ෂ /නියෝජ්‍ය ප‍්‍රධාන විධායක තනතුරට ජූඞ් ප‍්‍රනාන්දු ", "News Content": "ශ‍්‍රී ලාංකේය රක්‍ෂණ ක්ෂේත‍්‍රයේ ඉදිරියෙන් සිටින ජනශක්ති රක්‍ෂණ සමාගම ජ්‍යෙෂ්ඨ වෘත්තිකයකු වන ජූඞ් ප‍්‍රනාන්දු මහතා සමාගමේ අධ්‍යක්‍ෂ/ නියෝජ්‍ය ප‍්‍රධාන විධායක නිළධාරී තනතුරට පත් කළ බව සමාගම නිවේදනය කරයි. සමාගමේ මෙහෙයුම් කටයුතු සඳහා සිය මග පෙන්වීම ලබා දෙමින් අරමුණු කරා සමාගම මෙහෙයවීමේ වගකීම මේ සමගම ඔහු වෙත පැවරේ. කෙල්සි හෝම්ස් ආයතනයේ අධ්‍යක්‍ෂ/ ප‍්‍රධාන විධායක නිළධාරීවරයා ලෙසටත්, කාර්ගිල්ස් මැනුෆැක්චර් බ‍්‍රෑන්ඞ්ස් හී විකුණුම් සහ බෙදාහැරීමේ විධායක අධ්‍යක්‍ෂවරයා ලෙසටත් මීට පෙර ඒ මහතා කටයුතු කර ඇත. වෘත්තියෙන් ගණකාධිකාරවරයකු වන ජූඞ් ප‍්‍රනාන්දු මහතා වසර 22ක තම වෘත්තීය දිවිය පුරා විවිධ ආයතනයන්හි ජ්‍යේෂ්ඨ තනතුරු ගණනාවක් හෙබවූ අතර මූල්‍ය, සැපයූම්දාම කළමනාකරණ අලෙවි සහ විකුණුම්, අන්තර්ජාතික, අලෙවිකරණ ආදී ක්ෂේත‍්‍ර ගණනාවක තම හැකියාවන් ප‍්‍රකට කළ අයෙකි. කොත්මලේ හෝල්ඩිංග්ස් හී හිටපු අධ්‍යක්‍ෂ සහ ප‍්‍රධාන විධායක නිලධාරී ලෙස සුවිශේෂී කාර්යභාරයක් සිදුකරමින් එහි ක්ෂේත‍්‍ර ගණනාවක කර්යක්‍ෂමතාව වර්ධනය කිරීමට සමත් විය. එමෙන්ම හේමාස් සමූහ ව්‍යාපාරයේ සමූහ කළමනාකාර කමිටුවේ සැපයුම්දාම අධ්‍යක්‍ෂවරයා ලෙසටත් තම සේවය ලබා දී තිබේ. දුනාමිස් කැපිටල්, කේල්සී හෝම්ස් සහ ෆර්ස්ට් කැපිටල් යන ලැයිස්තු ගත සමාගම්වල අධ්‍යක්‍ෂ මණ්ඩල සමාජිකයකු ලෙස ද ජූඞ් ප‍්‍රනාන්දු මහතා කටයුතු කර තිබෙන අතර පශු සම්පත් සංවර්ධන අමාත්‍යංශයේ ජාතික කිරි සංවර්ධන මණ්ඩලයේ සමාජිකයකු ලෙසද කටයුතු කර ඇත. \"ජනශකක්ති රක්‍ෂණ සමාගමේ නවතම සාමාජිකයා වූ ජූඞ් ප‍්‍රනාන්දු මහතා මම සාදරයෙන් පිළිගන්නවා. ඔහුගේ ගැඹුරු අවබෝධය සමග සංකලනය වූ අත්දැකීම් සමගින් වෙළෙඳපොළ තත්ත්වය ඉතා ඉක්මනින් අවබෝධ කර ගන්නටත් ඊට අනුරූප ලෙසට සමාගමේ කටයුතු මෙහෙයවීමේ අපූර්ව හැකියාවක් ජූඞ් ප‍්‍රනාන්දු මහතාට තිබෙනවා. සමාගමේ දිගු කාලීන වර්ධනයටත් රක්‍ෂණ ව්‍යාපාරය නිසි ලෙස වෙළෙඳපොළේ ස්ථානගත කිරීමටත් ඔහු අපට සම්පතක් වේවි\" යනුවෙන් සමාගමේ කළමනාකාර අධ්‍යක්‍ෂ ප‍්‍රකාෂ් ශාෆ්ටර් මහතා පැවසීය. ජූඞ් ප‍්‍රනාන්දු මහතා එක්සත් රාජ්‍යයේ වරලත් කළමනාකරණ ගණකාධිකාර ආයතනයේ සමාජිකත්වය හිමිකර ගෙන සිටින අතර සහතිකලත් ගණකාධිකරණ සංගමයේ සහයෝගී සමාජිකත්වය ලබා සිටී. ඔහු වේල්ස් සරසවියේ ව්‍යාපාර කළමනාකරණය පිළිබඳ පශ්චාත් උපාධිධාරියෙකි.", "URL": "https://sinhala.adaderana.lk/news.php?nid=37815", "Category": null, "Parent URL": null}