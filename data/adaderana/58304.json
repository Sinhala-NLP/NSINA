{"Source": "Adaderana", "Timestamp": "March 17, 2016 01:32 pm", "Headline": " රත්නපුර රෝහලේ නාමපුවරුවක් ගැලවීම ගැන කතාබහක්", "News Content": "සබරගමු පළාතේ විශාලතම මෙන්ම ප්‍රධානම රෝහල ලෙස සැලකෙන රත්නපුර මහරෝහලේ නාමපුවරුව සති කිහිපයක සිට එම රෝහලේ මුළුතැන්ගෙය අසළ පිළිකන්නට දමා තිබේ.කොළඹ - රත්නපුර ප්‍රධාන මාර්ගයේ රත්නපුර නගරාසන්නව පිහිටි මෙම රෝහලට දිනපතා රෝගීන් විශාල පිරිසක් පැමිණෙයි.එම මාර්ගයේ රත්නපුර රෝහල් හන්දිය පසුකර යන ඕනෑම අයෙකුට පහසුවෙන් දැක ගැනීමට හැකිවන පරිදි සවිකර තිබූ එකී නාමපුවරුව රෝහලේ මුළුතැන්ගෙයි පිළිකන්නට දමා තිබීම ගැන රෝහල් සේවකයින් විමතිය පළකරයි.මේ ගැන රත්නපුර රෝහලේ පාලනාධිකාරිය දැනුවත් කළද මේ දක්වා කිසිදු ප්‍රතිචාරයක් ලැබී නැතැයිද ඔවුන් කියයි.මෑතකදී රත්නපුර රෝහල හන්දියේ පෞද්ගලික රෝහලක් විවෘත කිරීමත් සමග එම නාමපුවරුව මෙලෙස ගලවා දමා ඇති බවද එම සේවකයින් පවසයි.සිංහල, දෙමළ හා ඉංග්‍රීසි භාෂා ත්‍රිත්වයෙන්ම ජනතාවට දැකගැනීමට හැකි පරිදි සවිකර තිබූ රත්නපුර රෝහලේ නාමපුවරුව මෙලෙස පිළිකන්නට දමා තිබීම ගැන රත්නපුර රෝහලේ අධ්‍යක්ෂ වෛද්‍ය සම්පත් රණවීර මහතාගෙන් විමසීමක් කළේය.එහිදී ඔහු පැවසුවේ අදාළ පෞද්ගලික රෝහල සමග තමාගේ කිසිදු සම්බන්ධයක් නැති බවයි.එසේම අදාළ නාමපුවරුව සවිකර ඇත්තේ රත්නපුර නගර සභාවෙන් බවත්, නාමපුවරුව සවිකර තිබූ ඉඩම අයත් වන්නේ අදාළ පෞද්ගලික රෝහල අයත් පාර්ශවයටදැයි තමන් නොදන්නා බවත්, ඒ මහතා පැවසීය.කෙසේ වුවද නාමපුවරුව ඉවත් කර දැමීම සම්බන්ධයෙන් තමන් නගර සභාව දැනුවත් කර ඇති බවද පැවසූ ඒ මහතා ඉදිරියේදී පැවැත්වීමට නියමිත රෝහල් සංවර්ධන කමිටු රැස්වීමේදී මේ ගැන සාකච්ඡා කරන බවද කීවේය.රෝහල හන්දියේ ඇති නාමපුවරුව ගලවා ඇති නමුත් තම පරිපාලන ප්‍රදේශය තුළ ඇති නාමපුවරුව හොඳින් ඇති බවද කියා සිටි ඒ මහතා පැරණි නාමපුවරුව වෙනුවට අලුත් නාමපුවරුවක් සකස් කර ගැනීමට මෙය අවස්ථාවක් කරගත යුතු බවද පෙන්වාදුන්නේය.", "URL": "https://sinhala.adaderana.lk/news.php?nid=58304", "Category": null, "Parent URL": null}