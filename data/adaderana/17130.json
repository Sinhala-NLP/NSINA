{"Source": "Adaderana", "Timestamp": "July 1, 2011 03:59 pm", "Headline": "තවත් කාන්තා මළ සිරුරක් හමුවෙයි-කහවත්ත භීතියෙන් ඇළලෙයි", "News Content": "දින 10 ට වැඩි කාලයක් අතුරුදන්ව සිටි කාන්තාවකගේ මළ සිරුරක් කහවත්ත නිලඳුර ප්‍රදේශයේ දී හමුවී තිබේ. එම ප්‍රදේශයේ අවට ගම් කිහිපයකින් මෙවැනි ඝාතන 7 ක් මේ වන විට වාර්තා වී තිබෙන බව කහවත්ත පොලිසිය පවසයි. පසුගිය 19 වැනිදා සති පොළට පැමිණි අදාළ කාන්තාව යළි නිවසට නොපැමිණි බවට පොලිසියට පැමිණිල්ලක් ඉදිරිපත් වී තිබුණි. සිදුකෙරුණු සෝදිසිවල දී අදාළ කාන්තාවට අයත් ඇදුම් සහ බෑගයක් කැලෑ බද ප්‍රදේශ‍යක තිබී හමුවී ඇති අතර ඊයේ දිනයේ දී ඇගේ මළ සිරුර ද හමුවී ඇති බව පොලිසිය පවසයි. කෙටි කාල සීමාවක් ඇතුළත මරණ 7 ක් වාර්තා වීම සහ එලෙස ඝාතනයට ලක්වන සියලු දෙනා වයෝවෘද්ධ කාන්තාවන් වීම හේතුවෙන් ප්‍රදේශයේ ජනතාව තැතිගැන්මකින් පසුවන බව අද දෙරණ වාර්තාකරු පවසයි. මේ හේතුවෙන් ඇතැම් අවස්ථාවල රාත්‍රී කාලයේ ආරක්ෂිත ස්ථාන කරා ජනතාව ඇදී යන බවද අද දෙරණ වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=17130", "Category": null, "Parent URL": null}