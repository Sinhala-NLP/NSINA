{"Source": "Adaderana", "Timestamp": "May 14, 2017 03:11 pm", "Headline": " වෛද්‍ය සභාවේ බෝම්බ සිද්ධිය-විමර්ශන අරඹයි", "News Content": "ශ්‍රී ලංකා වෛද්‍ය සභා ගොඩනැගිල්ලට අත්බෝම්බ ප්‍රහාරයක් එල්ල කිරීමට උත්සාහ දැරීමේ සිද්ධිය සම්බන්ධයෙන් විමර්ශන සඳහා සී.සී.ටී.වී. කැමරා දර්ශන උපයෝගී කරගන්නා බව පොලීසිය පවසයි.වෛද්‍ය සභාව ආසන්නයේ සවිකර ඇති සී.සී.ටී.වී. කැමරාවල දර්ශන ලබාගැනීම සඳහා මේ වන විටත් අවශ්‍ය පියවර ගෙන ඇති බව පොලීසිය සඳහන් කළේය.ශ්‍රී ලංකා වෛද්‍ය සභා ගොඩනැගිල්ලේ සිද්ධිය වූ දින රාජකාරියේ නිරත මුරකරු ඇතුළු කිහිපදෙනෙකුගෙන් ප්‍රකාශ සටහන් කරගැනීමට ද පොලීසිය කටයුතු කර තිබේ. කොළඹ 10 නොරිස්කැනල් පාරේ පිහිටි ශ්‍රී ලංකා වෛද්‍ය සභා පරිශ්‍රයේ තිබී ඊයේ(13) උදෑසන ජීව අත්බෝම්බයක් සොයාගෙන තිබුණි. වෛද්‍ය සභා ගොඩනැගිල්ලේ රාජකාරියේ නිරත මුරකරුවෙකු විසින් අදාළ ජීව අත්බෝම්බය දැක ඇති අතර ඔහු විසින් ඒ පිළිබඳව මරදාන පොලීසියට දැනුම් දී ඇති බව සඳහන්ය.ඒ අනුව මරදාන පොලීසිය පොලිස් විශේෂ කාර්යය බලකායේ සහය ඇතිව අදාළ ජීව අත්බෝම්බය ඊයේ නිෂ්ක්‍රීය කර තිබුණි.", "URL": "https://sinhala.adaderana.lk/news.php?nid=73153", "Category": null, "Parent URL": null}