{"Source": "Adaderana", "Timestamp": "April 9, 2017 10:21 am", "Headline": "දෙහිවල අසරණ රිමාන්ඩ්", "News Content": "දෙහිවල ප්‍රදේශයේ ගෙවල් 35කට අධික ප්‍රමාණයක් බිඳ දේපළ හා මුදල් සොරාගැනීම සහ හෙරොයින් ළග තබාගැනීමේ චෝදනා මත අත්අඩංගුවට ගත් පුද්ගලයෙකු රක්ෂිත බන්ධනාගාර ගත කර තිබේ. ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඔහු ලබන 15 වෙනනිදා දක්වා රක්ෂිත බන්ධනාගාර ගත කර ඇති බව සඳහන්වේ. මිරිහාන විශේෂ අපරාධ මෙහෙයුම් ඒකකයට ලද තොරතුරක් මත සිදුකළ වැටලීමක් අනුව දෙහිවල ප්‍රදේශයේදී හෙරොයින් ග්‍රෑම් 1යි මිලි ග්‍රෑම් 200ක් ලඟ තබාගෙන සිටි සැකකරු අත්අඩංගුවට ගෙන තිබේ. සැකකරු “දෙහිවල අසරණ“ යන අනුවර්ත නාමයෙන් හඳුන්වන 37 හැවිරිදි අයෙකු බව පොලීසිය පැවසුවේය. ඔහු නැගෙනහිර පළාත් හිටපු කෘෂිකර්ම අමාත්‍යවරයෙකුගේ දෙහිවල ප්‍රදේශයේ පිහිටි නිවසක් ඇතුළු නිවාස 35කට අධික ප්‍රමාණයක් බිඳ මුදල්, රන් භාණ්ඩ ඇතුළු දේපළ සොරාගෙන ඇති බව පොලීසිය සිදුකළ විමර්ශන වලදී අනාවරණය වී තිබේ. මොහු දිනකට රුපියල් 20,000ත් 30,000ත් අතර මුදලක් වැය කර හෙරොයින් භාවිත කරන්නෙකු වන අතර ඒ සඳහා මෙලෙස නිවෙස් බිඳ දේපල හා මුදල් සොරාගෙන ඇති බවට විමර්ශන වලදී අනාවරණය වී ඇති බව වාර්තා වේ.", "URL": "https://sinhala.adaderana.lk/news.php?nid=71898", "Category": null, "Parent URL": null}