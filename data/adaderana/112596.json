{"Source": "Adaderana", "Timestamp": "June 23, 2019 01:02 pm", "Headline": "පහුගිය කාලයේ බොරු සංඛ්‍යාලේඛන මඟින් දුප්පත්කම හැංඟුවා", "News Content": "සුදුසුකම් තිබියදීත් සමෘද්ධි ප්‍රතිලාභ නොලැබුණ සියලු දෙනාට ඉදිරි සතිය තුල සමෘද්ධිය ලබාදීමට කටයුතු කරන බව නිවාස හා ඉදිරිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. හම්බන්තොට ප්‍රදේශයේ සමෘද්ධි ප්‍රදානය කිරීමේ උත්සවයකට ඊයේ (22) එක්වෙමින් ඔහු මේ බව සඳහන් කළේය. පසුගිය කාලයේ රටේ දරිද්‍රතාවයේ ප්‍රතිශතය 6%, 7% දක්වා අඩු වු බවට ප්‍රකාශ වු නමුත් සමෘද්ධි ප්‍රතිලාභීන් සියයට 29ක් සිටි බව ඒ මහතා පවසයි. \"පසුගිය කාලයේ බොරු සංඛ්‍යාලේකන ක්‍රියාත්මක කරලා සංඛ්‍යාලේකන ජිල්මාට් එකක් ක්‍රියාත්මක වුණා. සංඛ්‍යාලේකන ජිල්මාට් එක පාවිච්චි කරලා ලෝකෙටම කිව්වා මෙන්න අපේ රටේ දුප්පත්කම කියලා. එනිසා අපේ රට දුප්පත්කම අඩු මැදි ආදායම්ලාභී රටක් ඝණයට දැම්මා. අපේ රටට ලබා දෙන ආධාර ඔක්කෝම නතර කළා. ආධාර වෙනුවට ලැබුණේ ගිනි පොලී ණය. හරියට දුප්පත්කමේ ප්‍රතිශතය තිබුණානම් හම්බන්තොට වරාය හදන්න ණයක් ගන්න අවශ්‍ය නෑ. මත්තල ගුවන් තොටුපළ හදන්න ණයක් ගන්න අවශ්‍ය නෑ. මේක තමයි කවුරුත් කතා නොකරන රහස. අසත්‍ය රජ වුණා. මිත්‍යාව රජ වුණා.\" යනුවෙන් ඒ මහතා සිය අදහස් පල කළේය.", "URL": "https://sinhala.adaderana.lk/news.php?nid=112596", "Category": null, "Parent URL": null}