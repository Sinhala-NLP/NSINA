{"Source": "Adaderana", "Timestamp": "November 4, 2012 02:09 pm", "Headline": "ඉන්දීය හමුදා ප්‍රධානී ජෙනරාල් ලබන මස මෙරට සංචාරයක", "News Content": "ඉන්දීය හමුදා ප්‍රධානී ජෙනරාල් බික්‍රම්සිං මහතා ලබන මාසයේ මෙරට සංචාරයක නිරතවීමට නියමිතව තිබේ. දෙරට අතර පවතින ආරක්ෂක සහයෝගීතාව වර්ධනය කරගැනීම මෙම සංචාරයේ අරමුණ බව ඉන්දීය මාධ්‍ය වාර්තා කරයි. ඇතැම් තමිල්නාඩු දේශපාලනඥයින් ශ්‍රී ලංකාවේ හමුදා සාමාජිකයින්ට ඉන්දියාවේ පුහුණුව ලබාදීම නතර කරන ලෙස බල කර සිටින අවදියක ඉන්දීය හමුදා ප්‍රධානියා මෙවැනි සංචාරයක නිරතවීම විශේෂත්වයක් වී තිබේ. ලබන දෙසැම්බර් මස තෙවන සතියේ ඉන්දීය හමුදා ප්‍රධානියා මෙරටට පැමිණීමට නියමිත බව ඉන්දීය හමුදා ආරංචි මාර්ග පවසයි. දෙරටේ යුධ හමුදා අතර පුහුණුවීම් කාලසීමා සහ ඒකාබද්ධ යුද අභ්‍යාස පිළිබඳව මෙම සංචාරයේ දී අවධානය යොමුවනු ඇති බව ඉන්දීය මාධ්‍ය පවසයි. ලෝකයේ දරුණු ත්‍රස්තවාදී සංවිධානයක් වු එල්.ටී.ටී.ඊ. සංවිධානය පරාජය කිරීමේ දී ශ්‍රී ලංකාව ලබාගත් අත්දැකීම් පිළිබඳව සාකච්ඡා කිරීම ඉන්දීය යුද හමුදාපතිවරයාගේ මෙම සංචාරයේ අරමුණ වී ඇත.", "URL": "https://sinhala.adaderana.lk/news.php?nid=28888", "Category": null, "Parent URL": null}