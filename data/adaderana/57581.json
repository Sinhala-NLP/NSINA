{"Source": "Adaderana", "Timestamp": "February 25, 2016 03:29 pm", "Headline": "සෞඛ්‍ය අමාත්‍යංශය නව ව්‍යාපෘතියක් ක්‍රියාත්මක කරයි", "News Content": "ශ්‍රී ලංකාවේ සෞඛ්‍ය තොරතුරු භාවිතය සහ ඒවායේ ගුණාත්මක භාවය නගා සිටුවීම අරමුණු කරගනිමින් සෞඛ්‍ය අමාත්‍යංශය විසින් නව ව්‍යාපෘතියක් ක්‍රියාත්මක කිරීමට කටයුතු යොදා තිබේ.ජාත්‍යන්තර බ්ලූම්බර්ග් සංවිධානයේ සහයෝගයෙන් ක්‍රියාත්මක වන මෙම ව්‍යාපෘතියට අදාළ ගිවිසුම සඳහා සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා විසින් අත්සන් තබා ඇති බව සඳහන්ය.ගුණාත්මක මහජන සෞඛ්‍ය සේවාවක් පවත්වා ගැනීම සඳහා දත්ත භාවිත කිරීම පිළිබඳ මෙම ව්‍යාපෘතිය මඟින් ක්‍රමෝපායන් දියත් කෙරෙන අතර ලොව පුරා රටවල් 20ක පමණ මේ වන විටත් මෙම ව්‍යපෘතිය ක්‍රියාත්මක වන බව සෞඛ්‍ය අමාත්‍යංශය පෙන්වා දී තිබේ.ශ්‍රී ලංකාව තුළ අදාළ ව්‍යපෘතිය ක්‍රියාත්මක කිරීමේ අරමුණ වී ඇත්තේ මෙරට උපත් හා මරණ ලියාපදිංචි කිරීමේ ගුණාත්මක භාවය ඉහළ නැංවීම සහ සෞඛ්‍ය මූලධර්ම හා ප්‍රතිපත්ති සම්පාදනය සඳහා අවශ්‍ය සෞඛ්‍ය තොරතුරු වඩාත් සුදුසු ලෙස භාවිත කිරීමයි.", "URL": "https://sinhala.adaderana.lk/news.php?nid=57581", "Category": null, "Parent URL": null}