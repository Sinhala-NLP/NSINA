{"Source": "Adaderana", "Timestamp": "June 6, 2018 06:03 pm", "Headline": "සිංගප්පූරු ගිවිසුම ගැන අගමැතිගෙන් පාර්ලිමේන්තුවේදී පැහැදිලි කිරීමක්", "News Content": "දැඩි කථාබහකට ලක්ව ඇති ශ්‍රී ලංකා - සිංගප්පූරු වෙළඳ ගිවිසුම පිළිබඳව අග්‍රාමාත්‍ය රනිල් වික්‍රමසිංහ මහතා අද(06) පාර්ලිමේන්තුවේදී අදහස් පළ කළේය. ඒ පාර්ලිමේන්තු මන්ත්‍රී බන්දුල ගුණවර්ධන මහතා යොමු කළ ප්‍රශ්නයකට පිලිතුරු දෙමින්ය. එහිදි වැඩිදුරටත් අදහස් දැක්වු අග්‍රාමාත්‍ය රනිල් වික්‍රමසිංහ මහතා “රජය විසින් සෑම විටම වෙනත් රටවල් සමඟ වෙළඳ ගිවිසුම් වලට එළඹෙනු ලබන්නේ රටේ ආර්ථික සංවර්ධන හා ජනතාවගේ සුරක්ෂිතභාවය ඉලක්ක කොට ගෙනයි. ගෝලීයකරණය වන සමාජ රටාව තුල අද ලෝකයේ මෙම නිදහස් වෙළඳ ගිවිසුම් හා වෙනත් ගිවිසුම් ඉතා සුලභ කාරණයක් බවට පත්ව තිබෙනවා. නිදහස් වෙළඳ ගිවිසුම සකසා ඇත්තේ සියලු පාර්ශවකරුවන් සමග ඉතා පුළුල් සාකච්ඡා වට ගණනාවකින් අනතුරුව සියලු පාර්ශවයන්ගේ අයිතිවාසිකම් ආරක්ෂා වන ලෙසත් සියලු පාර්ශවයන්ට වාසි සැලසෙන ලෙසත් බව මම කියන්න කැමතියි. මෙම ගිවිසුම මගින් කිසිදු අහිතකර බලපෑමක් ශ්‍රී ලංකාවට, විශේෂයෙන්ම දේශීය නිෂ්පාදකයන්ට හා ව්‍යවසායකයන්ට සිදු නොවන බව මම වගකීමෙන් යුතුව ප්‍රකාශ කර සිටිනවා. 2018 මාර්තු 07 දින පාර්ලිමේන්තුවේ සම්මත කරන ලද ප්‍රපාතන විරෝධී සහ ප්‍රතිතෝලන බදු පනත (Anti- Dumping and Countervailing Duties Act) මගින්ද, මැතකදී අමාත්‍ය මණ්ඩලය මගින් අනුමත කරන ලද ආගමන හා විගමන පනත යටතේ වන රෙගුලාසි මගින්ද මෙම තත්ත්වය වඩාත් තහවුරු වී තිබෙනවා. විදේශිකයින් හට රැකියා ලබාදීමේ ක්‍රමවේදය, රැකියා ලබාදීමේ අංශ, සේව්‍ය සේවක වගකීම් මෙන්ම වෘත්තීය සංගම්වල කාර්යභාරය මෙම රෙගුලාසිවලින් අවරණය වෙනවා.එසේම, මෙම නිදහස් වෙළඳ ගිවිසුම ලෝක වෙළඳ සංවිධානයේ මුලධර්ම වලට සම්පූර්ණයෙන්ම අනුකූලවන ආකාරයට සකසා තිබෙන බවත් මා වගකීමෙන් යුතුව ප්‍රකාශ කර සිටිනවා. එසේම මෙම නිදහස් වෙළඳ ගිවිසුම සැකසීමේදී කිසිදු ආකාරයකින් ගරු ජනාධිපතිතුමා හෝ අමාත්‍ය මණ්ඩලය නොමග යැවීමක් සිදුවී නැහැ.එම ගිවිසුම සම්බන්ධ අන්තර් කාලීන වාර්තාව 2017 අගෝස්තු මාසයේදී කැබිනට් මණ්ඩලය වෙත ඉදිරිපත් කරන ලද අතර මෙම නිදහස් වෙළඳ ගිවිසු‍මේ පළමු කෙටුම්පත 2017 දෙසැම්බර් මාසයේදී අමාත්‍ය මණ්ඩලය වෙත ඉදිරිපත් කරනු ලැබුවා. ගරු ජනාධිපතිතුමා විසින් හා අමාත්‍යවරුන් 14 දෙනෙකු විසින් මෙම කෙටුම්පත සම්බන්ධව නිරීක්ෂණ ඉදිරිපත් කරනු ලැබූ අතර එම සියලුම නිරීක්ෂණ සලකා බලන ලෙස අමාත්‍ය මණ්ඩලය විසින් සංවර්ධන උපායමාර්ග හා ජාත්‍යන්තර වෙළඳ අමාත්‍යංශය වෙත නියම කරනු ලැබුවා. ඉන් අනතුරුව නීතිපතිවරයාගේ අනුමැතිය ලබා ගැනීමෙන් අනතුරුව මෙම නිදහස් වෙළඳ ගිවිසුමේ සංශෝධිත කෙටුම්පත 2018 ජනවාරි 16 දින අමාත්‍ය මණ්ඩලය විසින් අනුමත කරනු ලැබුවා. ඒ අනුව 2018 ජනවාරි 23 දින ශ්‍රී ලංකාව හා සිංගප්පූරුව මෙම නිදහස් වෙළඳ ගිවිසුමට ඇතුළත් වුනා. සංවර්ධන උපායමාර්ග හා ජාත්‍යන්තර වෙළඳ අමාත්‍යංශයේ ලේකම් විසින් මෙම නිදහස් වෙළඳ ගිවිසුම ක්‍රියාත්මක කරන ලෙසට රේගු අධ්‍යක්ෂ ජෙනරාල්වරියට කිසිදු නියෝගයක් කොට නැහැ. රේගු අධ්‍යක්ෂ ජෙනරාල්වරිය වෙත නියෝග දීමට බලය ඇත්තේ මුදල් අමාත්‍යංශයේ ලේකම් වෙතයි. සංවර්ධන උපායමාර්ග හා ජාත්‍යන්තර වෙළඳ අමාත්‍යංශයේ ලේකම් විසින් සිදු කර ඇත්තේ නිදහස් වෙළඳ ගිවිසුමට අදාළව සිංගප්පූරු රේගුවෙන් ලද තොරතුරු කිහිපයක් රේගු අධ්‍යක්ෂ ජෙනරාල්වරියට දන්වා යැවීමයි. මෙම ගිවිසුම සැකසීම සම්බන්ධ සාකච්ඡාවට ආරම්භ වූයේ 2016 ජුනි මාසයේදීයි. මෙම කාලය තුල සාකච්ඡා වට 20 අධික සංඛ්‍යවක් පවත්වා ඇති අතර මෙම සාකච්ඡා සඳහා වෙළඳ සංගම්, වාණිජ මණ්ඩල, වෘත්තීය සංගම් ඇතුලු සියලු පාර්ශවකරුවන් සහභාගී වී තිබෙනවා. මෙම ගිවිසුම ක්‍රියාත්මක වීමෙන් අනතුරුවද ශ්‍රී ලංකා ඉංජිනේරු ආයතනය, රජයේ වෛද්‍ය නිළධාරීන්ගේ සංගමය වැනි වෘත්තීය සංගම් රජය වෙත විවිධ කරුණු වාර්තාකර තිබෙනවා, ඔවුන් සමග ගරු ජනාධිපතිතුමා මෙන්ම මමද සාකච්ඡා කලා. මෙම ගිවිසුම ක්‍රියාත්මක වී වසරකින් අනතුරුව මෙහි වැරදි අඩුපාඩු ඇත්නම් ඒවා නිවැරදි කොට ගිවිසුමට අවශ්‍ය සංශෝධන ගෙන ඒමට හැකියාව මෙම ගිවිසුම මගින්ම සලසා තිබෙනවා. ඒ නිසා මෙම ගිවිසුම අවලංගු කිරීමේ කිසිදු අවශ්‍යතාවයක් ඇතිවන්නේ නැහැ. සිංගප්පූරුව සමග අත්සන් කරන ලද මෙම වෙළඳ ගිවිසුම මගින් අපිට අනෙකුත් රටවල් සමගද නිදහස් වෙළඳ ගිවිසුම් වලට ඇතුළත් වීමේ අවස්ථාව හිමිවෙනවා. එසේම, අප රටේ ජාත්‍යන්තර වෙළඳාමේ ශීඝ්‍ර වර්ධනයක් ඇති කර ගැනීමට මෙම ගිවිසුම මගින් ඉතා ශක්තිමත් පදනමක් සපයන බව මගේ හැගීමයි“.", "URL": "https://sinhala.adaderana.lk/news.php?nid=90461", "Category": null, "Parent URL": null}