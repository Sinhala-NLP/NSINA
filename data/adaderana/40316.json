{"Source": "Adaderana", "Timestamp": "January 13, 2014 11:13 am", "Headline": "සාකච්ඡාවලට පෙර නිදහස් කරන්න බෑ", "News Content": "ඉන්දු - ශ්‍රී ලංකා ධීවර ගැටලුව සම්බන්ධයෙන් පැවැත්වීමට යෝජිත සාකච්ඡාවලට පෙර ශ්‍රී ලංකා අත්අඩංගුවේ පසුවන ඉන්දීය ධීවරයින් නිදහස් නොකරන බව ශ්‍රී ලංකා රජය පවසා තිබේ. මතබේදයට තුඩු දී ඇති ඉන්දු - ශ්‍රී ලංකා ධීවර ගැටලුව ගැන විශේෂ සාකච්ඡාවක් මේ සති අන්තයේදී නවදිල්ලි හි පැවැත්වීමට නියමිත බව දෙරටේ මාධ්‍ය වාර්තා කරයි. සාකච්ඡාවලට පෙර ඉන්දීය ධීවරයින් නිදහස් කළ නොහැකි බව ශ්‍රී ලංකා ධීවර ඇමති රාජිත සේනාරත්න මහතා පවසා ඇති බව එරට මාධ්‍ය වාර්තා කර තිබේ. ඉන්දීය අත්අඩංගුවේ පසුවන ශ්‍රී ලාංකික ධීවරයින් 179 දෙනෙකු සාකච්ඡාවලට පෙර නිදහස් කරන ලෙසට තමිල්නාඩු ප්‍රධාන අමාත්‍ය ජයලලිතා ජයරාම් නියෝග කර පසුදින ඔහු මේ බව ප්‍රකාශ කර ඇති බවද එරට මාධ්‍ය වාර්තාවල දැක්වෙයි. කෙසේ හෝ ශ්‍රී ලංකා ධීවර ඇමති රාජිත සේනාරත්න මහතා, නීති නිලධාරීන්, විදේශ කටයුතු අමාත්‍යංශයේ නිලධාරීන් ඇතුළු පිරිසක් ඉන්දීය කෘෂිකර්ම ඇමති මෙන්ම ධීවර විෂය සම්බන්ධයෙන් කටයුතු කරන ෂරාඩ් පවර් හමුවී සාකච්ඡා පැවැත්වීමට නියමිතය. දෙරටේ ධීවර තොරතුරුවලට අනූව ශ්‍රී ලාංකික ධීවරයින් 212 දෙනෙකු ඉන්දීය අත්අඩංගුවේත් එරට ධීවරයින් 288 දෙනෙකු ශ්‍රී ලංකා අත්අඩංගුවේත් පසුවන බව ඉන්දීය මාධ්‍ය වාර්තා කරයි. දෙරටම මුහුණ දී ඇති මෙම ගැටලුව ගැන නිවැරදි තීන්දුවක් ගත යුතු බව පවසන ධීවර ඇමති රාජිත සේනාරත්න මහතා මේ නිසා ආර්ථිකයට සිදුව ඇති හානිය පිළිබඳව ද අදාළ බලධාරීන් දැනුවත් කිරීමට බලාපොරොත්තු වන බව පවසා තිබේ.", "URL": "https://sinhala.adaderana.lk/news.php?nid=40316", "Category": null, "Parent URL": null}