{"Source": "Adaderana", "Timestamp": "December 21, 2018 02:44 pm", "Headline": "මිනිස්සු රවටා සල්ලි ගත්ත අයෙක් මාට්ටු", "News Content": "පාරිභෝගික කටයුතු පිළිබඳ අධිකාරියේ නිලධාරියෙකු බව පවසමින් කළුතර, මතුගම යන ප්‍රදේශවල වෙළඳසැල්වලින් මුදල් ලබා ගත් පුද්ගලයෙකු රක්ෂිත බන්ධනාගාර ගත කර තිබේ. පාරිභෝගික කටයුතු පිළිබඳ අධිකාරිය සඳහන් කළේ මතුගම මහේස්ත්‍රාත් අධිකරණයට ඉදිරිපත් කිරීමෙන් අනතුරුව සැකකරු ලබන ජනවාරි මස 02 දින දක්වා රක්ෂිත බන්ධනාගාර ගතකර ඇති බවයි. පාරිභෝගික කටයුතු පිළිබඳ අධිකාරිය විසින් සිදු කළ දැනුම්දීමකට අනුව අදාල සැකකරු මතුගම පොලීසිය විසින් පසුගියදා අත්අඩංගුවට ගෙන අධිකරණයට ඉදිරිපත් කරනු ලැබීය. පාරිභෝගික කටයුතු පිළිබඳ අධිකාරියේ නිලධාරීන් බව පවසමින් දිවයිනේ විවිධ ප්‍රදේශවල වෙළඳසැල් පරීක්ෂා කර ව්‍යාපාරිකයින් බිය ගන්වා මුදල් ලබා ගන්නා පුද්ගලයින් සම්බන්ධයෙන් තොරතුරු දැනුම් දෙන ලෙස එම අධිකාරිය පසුගියදා දැනුම් දී තිබුණි. එම අධිකාරිය සඳහන් කළේ ඒ අනුව අදාල පුද්ගලයා අත්අඩංගුවට ගැනීමට හැකියාව ලැබුණු බවයි. එළඹෙන උත්සව සමයේදී වෙළඳපොලේ වැඩි වශයෙන් ගැවසෙන ව්‍යාජ පුද්ගලයින් සම්බන්ධයෙන් විමසිල්ලෙන් සිටින ලෙස පාරිභෝගික කටයුතු පිළිබඳ අධිකාරිය ජනතාවට දැනුම් දෙයි.", "URL": "https://sinhala.adaderana.lk/news.php?nid=101103", "Category": null, "Parent URL": null}