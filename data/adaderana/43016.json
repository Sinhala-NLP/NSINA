{"Source": "Adaderana", "Timestamp": "May 6, 2014 02:20 pm", "Headline": "තරාතිරම නොබලා දඬුවම් දෙනවා ", "News Content": "පසුගිය දින පොතුහැර දුම්රිය ස්ථානය ආසන්නයේ සිදු වූ දුම්රිය අනතුර සම්බන්ධයෙන් වගකිව යුතු පුද්ගලයින්ගේ තරාතිරම හෝ පක්ෂය නොබලා අනිවාර්යෙන්ම නිසි දඬුවම් දෙන බව ප්‍රවාහන අමාත්‍ය කුමාර වෙල්ගම මහතා පවසයි. එසේම දුම්රිය දෙපාර්තමේන්තුවේ පරීක්ෂණ කණ්ඩායමට අමතරව ජනාධිපති කාර්යාලයෙන් පත් කරන ලද ස්වාධීන විනිසුරුවරයෙකු යටතේද පරීක්ෂණ සිදුකරන බව අද(06) කොළඹ පැවති මාධ්‍ය හමුවකදී ඔහු සඳහන් කර සිටියේය. ඊ‍ට අමතරව පොලිස් දෙපාර්තමේන්තුව යටතේ පොලිස්පතිවරයාටත් පරීක්ෂණයක් ආරම්භ කරන ලෙස තමා විසින් දන්වා ඇති බව ඒ මහතා එහිදී වැඩිදුරටත් කියා සිටියේය. එම මාධ්‍ය හමුවේදී අදහස් දැක් වූ දුම්රිය දෙපාර්තමේන්තුවේ සාමාන්‍යාධිකාරී බී.ඒ.පී. ආරියරත්න මහතා සඳහන් කර සිටියේ අදාළ අනතුර සම්බන්ධයෙන් වගකිව යුතු පුද්ගලයින් පරීක්ෂණ වලින් පසු අනාවරණය වන බවයි. එසේම දුම්රිය දෙපාර්තමේන්තුව තුළින් සිදුකරන පරීක්ෂණ පක්ෂක්ග්‍රාහී ලෙස ක්‍රියාත්මක වන බවට රාවයක් පැතිර යන බවත්, ඒ හේතුව නිසා ස්වාධීන පරීක්ෂණ ආරම්භ කර ඇති බවත් ආරියරත්න මහතා එහිදී පෙන්වා දුන්නේය. එසේම දෙපාර්තමේන්තුවේ ආරක්ෂක ප්‍රධානියා සාක්ෂි 5ක් ඇතුළත්ව වාර්තාවක් තමාට ලබා දුන් බවද එහිදී ඒ මහතා කියා සිටියේය. මේ වන විට අදාළ දුම්රිය අනතුර හේතුවෙන් දුම්රියට මිලියන 160ක් පාඩු වී ඇති බවත්, දුම්රිය මාර්ගයට මිලියන 3.8 ක් පාඩු වී ඇති බවත් හෙතෙම අවධාරණය කළේය. සාමාන්‍යයෙන් දුම්රිය අනතුරකදී එක් පුද්ගලයෙකුට ලක්ෂ එකහාමාරක මුදලක් ලබා දෙන බවත්, එය දෙගුණයක් කර ලබා දීමට ‍මේ අවස්ථාවේදී උත්සහ කරන බවත්, ඔහු වැඩිදුරටත් කීවේය.", "URL": "https://sinhala.adaderana.lk/news.php?nid=43016", "Category": null, "Parent URL": null}