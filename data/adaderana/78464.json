{"Source": "Adaderana", "Timestamp": "October 8, 2017 12:43 pm", "Headline": "කලහකාරී වූ ශ්‍රී ලාංකිකයා වෙඩිකයි", "News Content": "ස්විට්සර්ලන්තයේ පිහිටි සරණාගත කඳවුරක් අසලදී තියුණු ආයුධයක් රැගෙන කලහකාරීව හැසිරුණු ශ්‍රී ලාංකික සරණාගතයෙකු එරට පොලීසිය විසින් වෙඩි තබා ඝාතනය කර තිබේ. ස්විට්සර්ලන්තයේ ටිකිනෝ ප්‍රදේශයේ පිහිටි සරණාගත කඳවුරක සරණාගතයින් පිරිසක් අතර ගැටුමක් හටගෙන ඇති බවට එරට පොලීසියට තොරතුරක් ලැබී තිබුණි. ඒ අනුව පොලිස් නිලධාරීන් කණ්ඩායමක් එම ස්ථානයට ගොස් ඇති අතර එහිදී තියුණු ආයුධ රැගෙන කලහකාරීව හැසිරෙමින් සිටි පුද්ගලයෙකු පොලිස් භාරයට ගෙන ඇති අතර පසුව ඔහු වෙඩි තබා ඝාතනය කර ඇත. මෙලෙස මියගොස් ඇත්තේ 38 හැවිරිදි ශ්‍රී ලාංකිකයෙකු බව විදෙස් මාධ්‍ය වාර්තා කළේය. කෙසේවෙතත් මෙම සිද්ධියට අදාළ පොලිස් නිලධාරීන් සම්බන්ධයෙන් ස්විට්සර්ලන්ත බලධාරීන් විමර්ශනයක් ආරම්භ කර ඇති බව ද සඳහන්ය. අදාළ සරණාගත කඳවුර වසර ගණනාවක් පුරා ශ්‍රී ලාංකික සරණාගතයින් විශාල පිරිසකට රැකවරණය සැපයූ ස්ථානයක් බව වාර්තාවේ.", "URL": "https://sinhala.adaderana.lk/news.php?nid=78464", "Category": null, "Parent URL": null}