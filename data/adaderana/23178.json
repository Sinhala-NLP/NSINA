{"Source": "Adaderana", "Timestamp": "March 30, 2012 11:22 am", "Headline": "ලලිත් හා කුගන් අත්අඩංගුවේ නොමැති බව රජය කියයි ", "News Content": "පසුගියදා යාපනයේ දී පැහැරගත් බව කියන ලලිත් වීරරාජ් හා කුගන් මුරුගානන්දන් යන ජන අරගල ව්‍යාපාරයේ ක්‍රියාකාරීන් දෙදෙනා සිය අත්අඩංගුවේ නොමැති බව රජය අභියාචනාධිකරණයට දැනුම් දී තිබේ. අතුරුදහන්ව සිටින මෙම පුද්ගලයින් දෙදෙනා අධිකරණය හමුවට ඉදිරිපත් කරන ලෙස ඉල්ලා ඔවුන්ගේ ඥාතීන් විසින් ගොනුකරන ලද පෙත්සමක් අද(30) කැඳවූ අවස්ථාවේ දී රජයේ නීතිඥවරයා මේ බව දැනුම් දී ඇත. මෙම පෙත්සම සම්බන්ධව විරෝධතා ඉදිරිපත් කරන බව අදාළ පෙත්සම කැඳවූ අවස්ථාවේ දී රජයේ නීතිඥවරයා අධිකරණයට දැනුම් දී සිටියේය. අතුරුදහන්ව සිටින බව කියන පුද්ගලයින් දෙදෙනා වගඋත්තකරුවන්ගේ අත්අඩංගුවේ නොමැති බව සඳහන් කළ රජයේ නීතිඥවරයා එබැවින් මේ පිළිබඳව විරෝධතා ඉදිරිපත් කරන බව කියා සිටියේය. ඒ අනුව පෙත්සම අප්‍රේල් මස 27 වන දින කැඳවීමට නියම කළ අභියාචනාධිකරණය මේ පිළිබඳව විභාගයක් පැවැත්වීම සඳහා යාපනය මහේස්ත්‍රාත් අධිකරණය වෙත පැමිණිල්ල යොමුකරන බව ද සඳහන් කළේය.", "URL": "https://sinhala.adaderana.lk/news.php?nid=23178", "Category": null, "Parent URL": null}