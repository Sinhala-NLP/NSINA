{"Source": "Adaderana", "Timestamp": "April 11, 2012 09:21 am", "Headline": "ලුණු රස වැඩිකරන්න ඉඩම් ඉල්ලයි", "News Content": "මන්නාරම ලුණු ලේවාය සඳහා තවත් භූමි ප්‍රමාණයක් ලබා දෙන ලෙස එම ලේවායේ සහකාර පාලකවරයා කර්මාන්ත සංවර්ධන අමාත්‍යාංශයෙන් ඉල්ලීමක් කර තිබේ. ලේවායේ සහකාර පාලක ටී.කනගයියා මහතා විසින් එම ඉල්ලීම කර ඇත්තේ ලුණු නිෂ්පාදන ධාරිතාව ඉහළ නැංවීමේ අරමුණින් බව සඳහන්ය. මේ වන විට මන්නාරම ලුණු ලේවායේ භූමි ප්‍රමාණය අක්කර 10කට සීමා වී ඇති බව හෙතෙම පෙන්වා දී ඇත. දැනට ලුණු ලේවාය ආශ්‍රිතව පවතින ඉඩම් විශාල ප්‍රමාණයකට බලපත්‍ර නොමැති නිසා එම ඉඩම් ලේවායට‍ පවරා දෙන ලෙස ලුණු ලේවායේ සහකාර පාලකවරයා කර්මාන්ත අමාත්‍යාංශයෙන් ඉල්ලා තිබේ. දැනට ලුණු ලේවායේ දෛනික ලුණු නිෂ්පාදන ධාරිතාව මෙට්‍රික් ටොන් දශම 8ක් වන අතර භූමි ප්‍රමාණය ඉහළ නැංවීම මඟින් නිෂ්පාදන ධාරිතාව මෙට්‍රික් ටොන් 2ක් දක්වා ඉහළ නංවා ගත හැකි බව සහකාර පාලකවරයා අමාත්‍යාංශයට දැනුම් දී ඇත.", "URL": "https://sinhala.adaderana.lk/news.php?nid=23430", "Category": null, "Parent URL": null}