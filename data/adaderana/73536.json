{"Source": "Adaderana", "Timestamp": "May 25, 2017 09:39 pm", "Headline": " ගිං ගඟේ ජල මට්ටම ඉහළට-අවට ජනයාට ඉවත්වෙන්නැයි උපදෙස් ", "News Content": "ගිං ගඟේ ජල මට්ටම ඉහළ යාම හේතුවෙන් ගිං ගඟේ ජල පෝෂක ප්‍රදේශවල ජීවත්වන ජනතාවට ඒ අවට ප්‍රදේශවලින් ඉවත් වන ලෙස ආපදා කළමනාකරණ මධ්‍යස්ථානය දැනුම් දී තිබේ.එනම් තවලම හා බද්දේගම යන ප්‍රදේශවල ගිං ගඟ ආශ්‍රිතව ජීවත්වන ජනතාවට ඒ අවට ප්‍රදේශවලින් කඩිනමින් ඉවත්වන ලෙස දැනුම් දී ඇති බව අද දෙරණ වාර්තාකරු පවසයි.එමෙන්ම නිල්වලා ගඟේ ඉහළ ජල පෝෂක ප්‍රදේශවලට ලැබෙන අධික වැසි හේතුවෙන් මාතර ප්‍රදේශයේ පහත්බිම් රැසක් ජලයෙන් යටවී තිබේ.මෙලෙස ජලගැලීමෙන් වඩාත් අපහසුතාවයට ලක්වී ඇත්තේ අකුරැස්ස ප්‍රදේශයේ ජනතාවය. ඒ අනුව අකුරැස්ස - පිටබැද්දර මාර්ගය පානදුගම ප්‍රදේශයෙන්ද , අකුරැස්ස බෝපාගොඩ මාර්ගය මාරගොඩ ප්‍රදේශයෙන්ද , අකුරැස්ස තලහගම හරහා මාකඳුර මාර්ගය පෝරතොට ප්‍රදේශයෙන්ද ජලයෙන් යටවී තිබේ.එමෙන්ම පිටබැද්දර, පනාදුගම හා උෘරාව යන ප්‍රදේශවල ජනයාද පහත් බිම් ආශ්‍රිත ප්‍රදේශවලින් ඉවත් වන ලෙස උපදෙස් ලබා දී තිබේ. මේ හේතුවෙන් එම මාර්ගවල ගමන්ගන්නා මගීන් දැඩි දුෂ්කරතාවයන්ට මුහුණදීමට සිදුවී තිබේ.මීට අමතරව අකුරැස්ස ප්‍රදේශයේ ඇතැම් මාර්ග වලට ගස් සහ පස්කඳු කඩාවැටීමෙන්ද අවහිර වී ඇති බව වාර්තා වෙයි.මෙලෙස නිල්වලා ගඟ පිටාර ගැලීම සිදුවූයේ දිගු කලකට පසුව බවද එම ප්‍රදේශයේ ජනතාව සඳහන් කරයි.", "URL": "https://sinhala.adaderana.lk/news.php?nid=73536", "Category": null, "Parent URL": null}