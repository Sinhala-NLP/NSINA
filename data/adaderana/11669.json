{"Source": "Adaderana", "Timestamp": "October 22, 2010 04:11 pm", "Headline": "ගුරුකමක් වෙනුවෙන් ගුරු පඬුරු සෙවීමට රන් මාල කඩලා", "News Content": "හැරගිය බිරිඳ යළි ගෙන්වා ගැනීම සඳහා නීච කුල බන්ධනයක් සිදුකර ගැනීම සඳහා අවශ්‍ය ගුරු පඬුරු සොයාගැනීම වෙනුවෙන් රන්මාල සොරකම් කළ පුද්ගලයෙකු අද(22) මාතලේ මූලස්ථාන පොලිසිය විසින් අත්අඩංගුවට ගෙන ඇත. ගුරු පඬුරු සඳහා අවශ්‍ය රුපියල් 50, 000 ක පමණ මුදල සොයාගැනීම සඳහා මාතලේ නගරයේදී අවස්ථා 03කදී රුපියල් ලක්ෂයක පමණ වටිනාකමින් රන් මාල තුනක් කඩා ගෙන ඇති බව පොලිසිය පවසයි. ‍අත්අඩංගුවට පත් සැකකරු උක්වෙල, ගනේගොඩ ප්‍රදේශයේ පදිංචිකරුවෙකු බවට හඳුනාගෙන තිබේ. එමෙන්ම සැකකරු විසින් සොරකම් කරන ලද රන් මාල උගස් කර තිබියදී සොයාගත් බව ද මාතලේ මූලස්ථාන පොලිසිය සඳහන් කරයි. සැකකරු සමග අමනාපව ඔහුගෙන් වෙන්ව ගිය බිරිඳ නැවත දින හතෙන් ගෙන්වා දෙන බව පවසමින් ගුරුකම්කරුවෙකු විසින් සැකකරුගෙන් රුපියල් 50, 000 ක මුදලක් ගුරු පඬුරු ලෙස ඉල්ලා ඇති බව සඳහන්ය. එපමණ මුදලක් තමන් සතුව නොමැති බැවින් එම මුදල සොයා ගැනීම සඳහා රන් මාල කැඩූ බව සැකකරු විසින් පිළිගෙන ඇති බව ද පොලීසිය සඳහන් කරයි. සැකකරු මාතලේ මහේස්ත්‍රාත් අධිකරණය හමුවට ඉදිරිපත් කිරීමට නියමිත බව ද මාතලේ මූලස්ථාන පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=11669", "Category": null, "Parent URL": null}