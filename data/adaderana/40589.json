{"Source": "Adaderana", "Timestamp": "January 23, 2014 02:19 pm", "Headline": "ලැප්ටොප් උස්සන ජාවාරමක් ක්‍රියාත්මකයි ", "News Content": "සංවිධානාත්මක ලෙස ලැප්ටොප් පරිගණක සොරකම් කිරිමේ ජාවාරම් ක්‍රියාත්මක වන බව පොලීසිය පවසයි. පසුගිය වර්ෂයේ දෙසැම්බර් මාසය තුළ පමණක් ලැප්ටොප් පරිගණක සොරකම් කිරිමේ සිද්ධීන් 38ක් වාර්තා වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පෙන්වාදෙයි. එමෙන්ම මෙම මාසයේ ගත වු දින 20ක කාලය ඇතුළත පමණක් එවැනි සොරකම් 36ක් වාර්තා වි ඇති බව පොලිස් මාධ්‍ය ප්‍රකාශකවරයා සඳහන් කරයි. විශේෂයෙන් දුම්රිය සහ බස් රථ තුළදී මෙන්ම නිවාස බිඳ දේපළ සොරා ගැනීම් වලදි බහුල වශයෙන් ලැප්ටොප් පරිගණක සොරාගෙන ඇති බවට තොරතුරු අනාවරණය වී ඇති බව ඔහු පවසයි. මේ හේතුවෙන් පොදු ප්‍රවාහන සේවාවල ගමන් කිරිමේ දි ලැප්ටොප් පරිගණක රැගෙන යන්නේ නම් ඒ පිළිබද විශේෂ අවධානයකින් පසුවන ලෙස පොලීසිය ජනතාවගෙන් ඉල්ලීමක් කරයි. එමෙන්ම පරිගණක තුළ ඇති වැදගත් දත්ත වෙනත් උපාංග තුළ ගබඩා කර තබා ගැනීමටත් පරිගණකයේ මාදිලි අංකය සහ අනුක්‍රමික අංකය සටහන් කර තබා ගැනීමටත් කටයුතු කරන ලෙස පොලිස් මාධ්‍ය ප්‍රකාශකවරයා ජනතාවට දැනුම් දෙයි.", "URL": "https://sinhala.adaderana.lk/news.php?nid=40589", "Category": null, "Parent URL": null}