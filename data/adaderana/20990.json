{"Source": "Adaderana", "Timestamp": "December 28, 2011 07:55 am", "Headline": " තංගල්ල ප්‍රාදේශීය සභාවේ සභාපති 6 දා තෙක් රිමාන්ඩ්", "News Content": "තංගල්ල ප්‍රදේශයේ දී බ්‍රිතාන්‍ය ජාතිකයෙකු ඝාතනය කිරීම සම්බන්ධයෙන් පොලිසියට භාර වු තංගල්ල ප්‍රාදේශීය සභාවේ සභාපති සම්පත් චන්ද්‍රපුෂ්ප විදානපතිරණ මහතා සහ තවත් සැකකරුවෙකු ලබන 06 වැනිදා දක්වා රක්ෂිත බන්ධනාගාර ගත කර තිබේ. පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා කියා සිටියේ අදාළ සැකකරුවන් ඊයේ රාත්‍රී තංගල්ල මහේස්ත්‍රාත්වරිය වෙත ඉදිරිපත් කිරීමෙන් අනතුරුව මෙලෙස රක්ෂිත බන්ධානාගාර ගත කළ බවයි. ඔවුන් හඳුනාගැනීමේ පෙරට්ටුවකට ඉදිරිපත් කරන ලෙස ද මහේස්ත්‍රාත්වරිය පොලිසියට නියෝග කර ඇත. මේ අතර බ්‍රිතාන්‍ය ජාතිකයා ඝාතනයට සම්බන්ධ සියලු පුද්ගලයින්ට එරෙහිව නීතිය දැඩිව ක්‍රියාත්මක කිරීමට රජය කටයුතු කරන බව ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. මෙරටට පැමිණෙන සංචාරකයින්ගේ අයිතිවාසිකම් සුරක්ෂිත වන ආකාරයට කටයුතු කිරීම සඳහා මෙරට සෑම පුරවැසියෙකුම අධිෂ්ඨාන කරගත යුතු බව හෙතෙම කියා සිටියි.", "URL": "https://sinhala.adaderana.lk/news.php?nid=20990", "Category": null, "Parent URL": null}