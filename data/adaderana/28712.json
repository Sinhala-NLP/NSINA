{"Source": "Adaderana", "Timestamp": "October 29, 2012 11:31 am", "Headline": "  මලයාසියාවේ යන්න ඇඟිලි සලකුණ අනිවාර්යයි", "News Content": "මලයාසියාවේ සංචාරය කිරීම සඳහා ජීව විද්‍යාත්මක සාධක මත ලබාදෙන වීසා බලපත්‍ර ලබා ගැනීම ශ්‍රී ලාංකිකයින්ට අනිවාර්ය කර තිබේ. වීසා බලපත්‍ර වංචාවන් වළක්වා ගැනීමේ අරමුණින් මෙම ක්‍රමය හදුන්වා දෙන බව මලයාසියානු බලධාරීන් පවසයි. බයෝමෙට්‍රික් ක්‍රමය ලෙසින් හඳුන්වන මෙම ක්‍රමය මගින් සංචාරකයින්ගේ ඇඟිලි සලකුණු මෙන්ම සෙසු ජීව විද්‍යාත්මක දත්ත ඇතුළත් කෙරෙන බව සඳහන්ය. ඒ අනුව යම් සංචාර‍කයෙකු වීසා බලපත්‍ර අයදුම් කිරීමේදී ඔහුගේ ඇඟිලි සලකුණු සහ සෙසු දත්ත මෙරට පිහිටි මලයාසියානු තානාපති කාර්යාලය මගින් ලබාගෙන එම දත්ත පරිගණක ගත කෙරෙයි. අදාළ සංචාරකයා මලයාසියාවට පැමිණි විට ඔහුගේ දත්ත සැසදීම මගින් අනන්‍යතාවය තහවුරු කෙරෙන බව පැවසෙයි. ශ්‍රී ලංකාවට අමතරව චීනය, ඉන්දියාව, බංග්ලාදේශය, පකිස්තානය, මියෙන්මාරය යන රටවල සංචාරකයින්ට ද මෙම සංචාරක නීතිය පනවා ඇති බව මලයාසියානු බලධාරීන් පවසයි.", "URL": "https://sinhala.adaderana.lk/news.php?nid=28712", "Category": null, "Parent URL": null}