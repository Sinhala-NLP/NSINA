{"Source": "Adaderana", "Timestamp": "January 19, 2018 10:31 am", "Headline": "වව්නියාවේ ප්‍රදේශ කිහිපයක් රතු කලාප බවට පත් කරලා", "News Content": "වව්නියාව හා සෙට්ටිකුලම් යන පළාත්වලින් ඩෙංගු උණ රෝගය වැළදුණු පුද්ගලයින් 69 දෙනෙකු ජනවාරි මාසයේ පසුගිය දින දාසය ඇතුළතදී හමුවීමත් සමගම වව්නියාවේ ප්‍රදේශ කීපයක් අවධානම් රතු කලාප වශයෙන් සෞඛ්‍ය බලධාරීන් විසින් නම් කොට තිබේ. එම අවධානම් රතු කලාප නම් කොට ඇත්තේ ඩෙංගු උණ රෝගීන් වැඩි වශයෙන් හමු වූ ප්‍රදේශවලින් වන අතර එම පළාත්වල ඩෙංගු මර්දන කටයුතු සඳහා සෞඛ්‍ය නිලධාරීන් හා ස්වෙච්ඡා සංවිධාන වල සේවකයින් 200 කට වැඩි පිරිසක් යවා ඇත. මීට සති දෙකකට පෙර වව්නියාව රෝහලේ ප්‍රතිකාර ලබමින් සීටි ඩෙංගු උණ රෝගීන් දෙදෙනෙකු මිය ගිය අතර ඒ වන විට වව්නියාව මහ රෝහලේ ඩෙංගු රෝගීන් 28 දෙනෙකු ප්‍රතිකාර ලබමින් සිට අත. මේ වන විට වව්නියාව හා සෙට්ටිකුලම් රෝහල් වල ඩෙංගු උණ රෝගීන් 69 දෙනෙකු ප්‍රතිකාර ලබන අතර වව්නියාවේ සෙසු ප්‍රදේශීය රෝහල් වල ප්‍රතිකාර ලබමින් සිටින ඩෙංගු උණ රෝගීන් සංඛ්‍යාව මෙම සංඛ්‍යා ලේඛන වලට ඇතුළත් වී නොමැත. මේ තත්ත්වය නිසා උණ රෝගය වැළදුණු සියළුම රෝගීන්ට ළගම පිහිටි රජයේ රෝහල වෙත ගොස් රුධිර පරීක්ෂාවක් සිදු කරගන්නා මෙන් සෞඛ්‍ය නිලධාරීන් හා ස්වේච්ඡා නිලධාරීන් මගින් දැනුම් දීමටද පියවර ගෙන තිබේ.", "URL": "https://sinhala.adaderana.lk/news.php?nid=83212", "Category": null, "Parent URL": null}