{"Source": "Adaderana", "Timestamp": "December 17, 2013 11:00 am", "Headline": "ළමා අපයෝජන නඩු 2420 න් දඬුවම් දී ඇත්තේ 517 ට පමණයි", "News Content": "ළමා අපයෝජන හා අපචාර චෝදනා නඩු විභාග කිරීම සඳහා විශේෂ අධිකරණ කඩිනමින් පිහිටුවන බව අධිකරණ අමාත්‍ය රාවුෆ් හකීම් මහතා පවසයි. එහිදී මහේස්ත්‍රාත් අධිකරණ මෙන්ම මහාධිකරණද ස්ථාපිත කිරීමට පියවර ගන්නා බවත්, ළමා අපයෝජන හා අපචාර නඩු ඉක්මනින් විසඳීමට පියවර ගැනීම සඳහා මෙම ක්‍රියා මාර්ගය ගන්නා බව අමාත්‍යවරයා අද (17) පාර්ලිමේන්තුවේදී කියා සිටියේය. අමාත්‍යංශ 35 වැය ශීර්ෂ පිළිබඳ පාර්ලිමේන්තු විවාදයේදී වාචික ප්‍රශ්න විමසන අවස්ථාවේදී කොළඹ දිස්ත්‍රීක් පාර්ලිමේන්තු මන්ත්‍රීනි රෝසි සේනානායක මහත්මිය විසින් විමසන ලද ප්‍රශ්නයකට පිළිතුරු දෙමින් අමාත්‍යවරයා මේ බව සඳහන් කළේය. පසුගිය වසර 4ක කාලය තුළ ළමා අපයෝජන හා අපචාර සිදුවීම් පිළිබඳ නඩු 2420 න් වැරදිකරුවන්ට දඬුවම් ලබාදී ඇත්තේ නඩු 517 ට පමණක් බව රෝසි සේනානායක මිය මෙහිදී පෙන්වා දුන්නාය.", "URL": "https://sinhala.adaderana.lk/news.php?nid=39647", "Category": null, "Parent URL": null}