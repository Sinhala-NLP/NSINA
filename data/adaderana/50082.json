{"Source": "Adaderana", "Timestamp": "March 19, 2015 02:29 pm", "Headline": "තිස්සගේ නඩුව මේ මස 26,27 විභාග කෙරේ", "News Content": "තම පක්ෂ සාමාජිකත්වය අහෝසි කිරීම නීති විරෝධී යැයි ප්‍රකාශ කරන මෙන් ඉල්ලා එක්සත් ජාතික පක්ෂයේ හිටපු මහලේකම් තිස්ස අත්තනායක මහතා ගොනු කළ පෙත්සම මේ මස 26 සහ 27 යන දිනවල විභාගයට ගැනීමට ශ්‍රේෂ්ඨාධිකරණය තීරණය කර තිබේ.අදාළ පෙත්සම අද කැඳවු අවස්ථාවේ එක්සත් ජාතික පක්ෂය ශ්‍රේෂ්ඨාධිකරණයෙන් ඉල්ලා සිටියේ මෙම පෙත්සම පංච පුද්ගල විනිසුරු මඩුල්ලක් හමුවේ විභාගයට ගන්නා ලෙසයි.එහෙත් ශ්‍රේෂ්ඨාධිකරණයේ සභාපති විනිසුරු ඊවා වනිසුන්දර මහත්මිය සඳහන් කළේ පෙත්සම ත්‍රිපුද්ගල විනිසුරු මඩුල්ලක් හමුවේ විභාග කරන ලෙස අග්‍රවිනිශ්චකාරවරයා තමාට උපදෙස් ලබාදී ඇති බවයි.ඒ අනුව විනිසුරුවරිය විසින් පෙත්සමේ වගඋත්තරකරුවන් ලෙස නම්කර ඇති එක්සත් ජාතික පක්ෂ නායක රනිල් වික්‍රමසිංහ මහතා ඇතුළු පක්ෂ කෘත්‍යාධිකාරී මණ්ඩලයට දැනුම් දී ඇත්තේ පෙත්සමට අදාළ විරෝධතා මේ මස 24 වනදාට පෙර ඉදිරිපත් කරන ලෙසයි.", "URL": "https://sinhala.adaderana.lk/news.php?nid=50082", "Category": null, "Parent URL": null}