{"Source": "Adaderana", "Timestamp": "March 19, 2018 11:22 am", "Headline": "මාදම්පේ පහරදීමේ සිද්ධියක් සම්බන්ධ පුද්ගලයෙක් අත්අඩංගුවට", "News Content": "මාදම්පේ, බීමත් පුද්ගලයෙකු විසින් අවුරුදු 77ක් වයසැති පුද්ගලයෙකුට පහරදීමේ සිද්ධියක් හේතුවෙන් ඊයේ (18) සවස මාදම්පේ නගරය තුළ උණුසුම් තත්ත්වයක් හට ගෙන ඇත. මේ හේතුවෙන් මාදම්පේ පැරණි නගරයේ ආරක්ෂාව සඳහා අමතර පොලිස් කණ්ඩායම් කීපයක් කැදවා ඇති බව මාදම්පේ පොලීසිය පවසයි. එලෙස පහර කෑමට ලක්ව ඇත්තේ මාදම්පේ - තනියවල්ලභ ප්‍රදේශයේ පදිංචිව සිටි කුරුප්පුආරච්චිලාගේ සෝමපාල තැමති පුද්ගලයෙක්ය. පහර කෑමට ලක්වු පුද්ගලයා ප්‍රතිකාර සඳහා මාදම්පේ ප්‍රාදේශීය රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා හලාවත මහරෝහල වෙත මාරු කර යවා ඇත. පහර දීම සිදු කළ පුද්ගලයා 28 හැවිරිදි අයෙකු වන අතර ඔහු පොලීසිය විසින් අත්අඩංගුවට ගෙන ඇත. පහරදුන් පුද්ගලයා සිද්ධිය වන විට මත්පැන් පානය කර සිටි ඇති අතර මාදම්පේ පොලීසිය සිද්ධිය සම්බන්ධයෙන් වැඩිදුර විමර්ශණ සිදුකරයි.", "URL": "https://sinhala.adaderana.lk/news.php?nid=85928", "Category": null, "Parent URL": null}