{"Source": "Adaderana", "Timestamp": "September 15, 2011 01:58 pm", "Headline": "වැල්ලවාය පොලිසියට එරෙහිව උපවාසයක්", "News Content": "වැල්ලවාය, ආනපල්ලම ප්‍රදේශවාසීන් පිරිසක් උපවාසයක් ආරම්භ කර තිබේ. වැල්ලවාය පොලිසියට එරෙහිව ඔවුන් මෙම උපවාසය සිදුකරන බව අද දෙරණ වැල්ලවාය ප්‍රාදේශීය වාර්තාකරු පැවසීය. ආනපාලම ප්‍රදේශයේ පසුගියදා සිදුවූ රිය අනතුරකින් කාන්තාවන් දෙදෙනෙකු මරණයට පත්වීමේ සිද්ධියක් සම්බන්ධව මෙම උපවාසය ආරම්භ කර ඇති බව වැල්ලවාය අද ‍දෙරණ ප්‍රාදේශීය වාර්තාකරු කියා සිටියේය. එම ශෝකජනක සිදුවීමත් සමග එම කාන්තාවගේ ස්වාමි පුරුෂයා සියදිවි හානිකරගෙන ඇති බව ද ඔහු සඳහන් කළේය. එම රිය අනතුර සිදුවූ අවස්ථාවේ ප්‍රදේශවාසීන් විසින් රිය අනතුර සිදුවූ ලොරි රථයට පහරදුන් බවත්, එම අවස්ථාවේ වැල්ලවාය පොලිස් ස්ථානාධිපති ඇතුළු කාර්යය මණ්ඩලය ඒ අසල රැඳී සිටි නමුත් සිද්ධිය සම්බන්ධව කිසිවකු අත්අඩංගුවට නොගන්නා බව ඔවුන් සඳහන් කර ඇති බව ද හෙතෙම ප්‍රකාශ කළේය. නමුත් පසුව වැල්ලවාය පොලිසිය මගින් 11 දෙනෙකුට අධික පිරිසක් අත්අඩංගුවට ගැනීමට විරෝධය පාමින් සහ නීතිය නිසි පරිදි ක්‍රියාත්මක කරන ලෙස ඉල්ලමින් මෙම උපවාසය ක්‍රියාත්මක කරන බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=18744", "Category": null, "Parent URL": null}