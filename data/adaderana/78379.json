{"Source": "Adaderana", "Timestamp": "October 5, 2017 03:56 pm", "Headline": "ඉන්දීය ධීවරයින් 4ක් නාවික හමුදා බාරයට", "News Content": "නීති විරෝධී ලෙස මෙරට මුහුදු සීමාවට ඇතුළු වී ධීවර කටයුතුවල නිරත වූ ඉන්දීය ධීවරයින් සිව් දෙනෙකු නාවික හමුදාව විසින් අත්අඩංගුවට ගෙන තිබේ. ඩෙල්ෆ් දූපතට බටහිර දෙසින් වූ මුහුදු ප්‍රදේශයේදී උතුරු නාවික විදානයට අයත් නාවික හමුදාවේ එඩිතර 02 නෞකාවේ නාවිකයන් පිරිසක් විසින් එම ඉන්දීය ධීවරයින් සිව් දෙනා අත්අඩංගුවට ගෙන ඇති බව සඳහන් වෙයි. අත්අඩංගුවට ගත් ඉන්දීය ධීවරයින් සමඟ ඔවුන් පැමිණි ට්‍රෝලර් යාත්‍රාවක සහ එහි තිබූ භාණ්ඩද නාවික හමුදාව බාරයට ගෙන තිබේ. කන්කසන්තුරය වරාය වෙත රැගෙන ඒමෙන් අනතුරුව අදාළ ඉන්දීය ධීවරයන් යාපනය සහකාර ධීවර අධ්‍යක්ෂ වෙත බාරදීමට පියවර ගත් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=78379", "Category": null, "Parent URL": null}