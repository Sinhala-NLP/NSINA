{"Source": "Adaderana", "Timestamp": "January 23, 2018 12:57 pm", "Headline": " හිසට තිබූ එකම පිළිසරණත් ගිනි ගෙන විනාශ වෙලා", "News Content": "මන්නාරමේ, මාන්තෙයි ප්‍රදේශයේ, යළි පදිංචි කළ වැසියෙකුගේ නිවසක් ඊයේ(22) රාත්‍රී ගිනි ගෙන සම්පූර්ණයෙන්ම විනාශ වී තිබේ. නිවස හා එහි සියලුම බඩුබාහිරාදිය ගින්නට හසු වී විනාශ වී ගොස් ඇති අතර නිවස ගිනි ගැනීමට හේතුව විදුලිය කාන්දු වීමක් බවට විශ්වාස කරයි. යුද්ධයෙන් විපතට පත් වූ වැසියන්ට ස්ථීර නිවාස ඉදි කොට දෙන තුරු ඔවුන්ව තාවකාලික නිවාසවල පදිංචි කරවන අතර එම නිවාසවලට විදුලි බලය පමණක් ලබා දීම නිසා නිවෙස් හිමියන් නිවස තුළ විදුලි රැහැන් ඇදීම නිසි ප්‍රමිතියකට සිදු නොකිරීම නිසා උතුරේදී මෙවැනි විපත් නිතර නිතර සිදු වෙයි. පසුගිය සතියේදී මුලතිව් පළාතේද යළි පදිංචි කළ වැසියෙකුගේ නිවසක් මේ අන්දමටම ගිනි ගෙන මුළු නිවස හා එහි බඩු බාහිරාදිය සියල්ලම විනාශ වී ගොස් තිබුණි. නිවෙස් හිමියන් පවසන්නේ තමන්ට නිසි ප්‍රමිතියකට නිවෙස් තුළ විදුලි රැහැන් එළීම සඳහා මුදල් නොමැති බවයි. යම් මුදලක් වැය කොට එසේ කළද මෙම තාවකාලික නිවාස අතහැර ඔවුන්ට ස්ථීර නිවාස වෙත යාමට සිදුවන බැවින් මුදලක් වැයකොට විදුලි රැහැන් ඇදීමේ ප්‍රයෝජනයක් නොමැති බවද තාවකාලික නිවාස වල පදිංචි වී සිටින පිරිස් කියා සිටිති.", "URL": "https://sinhala.adaderana.lk/news.php?nid=83391", "Category": null, "Parent URL": null}