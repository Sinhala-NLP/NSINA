{"Source": "Adaderana", "Timestamp": "March 22, 2016 11:37 am", "Headline": " සෞදියේදී මියගිය ලාංකිකයාගේ දේහය තවමත් සෞදියේ", "News Content": "සෞදි අරාබියාවේ නිවසක රියදුරු සේවය සඳහා ගොස් සිටියදී මියගිය තිස් හැවිරිදි පුද්ගලයාගේ දේහය මෙරටට ගෙන්වා දෙන ලෙස ඔහුගේ ඥාතීන් බලධාරින්ගෙන් ඉල්ලීමක් කරයි. තම සහෝදරයා මියගොස් මේ වන විට දින 15ක් පමණ ගත වුව ද ඔහුගේ දේහය ගෙන්වා ගැනීමට මෙතෙක් හැකියාවක් ලැබී නොමැති බව මියගිය රුක්මන් ලාල් නමැත්තාගේ සොහොයුරා පවසයි. 2014 වසරේ පෙබරවාරි මාසයේ දී අදාළ පුද්ගලයා රියදුරු රැකියාවක් සඳහා විදේශ රැකියා නියෝජිත ආයතනයක් හරහා සෞදි අරාබියාවට පිටත්ව ගොස් තිබේ. පසුගිය පෙබරවාරි මස 25 වැනිදා හදිසියේ රෝගාතුර වී ඇති ඔහු පසුගිය 10 වැනිදා මියගිය බවට ඔහු සේවය කළ නිවසේ හිමිකරු දුරකථනය ඔස්සේ දැනුම්දුන් බව ඥාතීන් පවසයි. තම සොහොයුරාගේ මරණය සැකසහිත බවටත් ඔවුන් ප්‍රකාශ කරයි. කෙසේවෙතත් මියගිය සොහොයුරාගේ දේහය ගෙන්වා දෙන ලෙස විදේශ කටයුතු අමාත්‍යාංශ සහ අදාළ බලධාරීන්ගෙන් අවස්ථා ගණනාවකදී ඉල්ලීම් කළ ද මේ වන තෙක් දේහය ගෙන්වා ගැනීමට හැකි වී නොමැති බව ඔවුන් පෙන්වා දෙයි.", "URL": "https://sinhala.adaderana.lk/news.php?nid=58498", "Category": null, "Parent URL": null}