{"Source": "Adaderana", "Timestamp": "January 4, 2016 09:12 am", "Headline": "අනෙක් පක්ෂ සමගත් සාකච්ඡා කරනවා", "News Content": "නව ආණ්ඩුක්‍රම ව්‍යවස්ථා යෝජනාව සම්බන්ධයෙන් ඉදිරියේදී සෙසු පක්ෂ සමග ද සාකච්ඡා සිදු කරන බව දෙමළ ජාතික සන්ධානය පවසයි.එම සන්ධානය පවසන්නේ මෙහි මූලික අදියරක් ලෙස පසුගියදා මුස්ලිම් කොංග්‍රසය සමග පැවැති සාකච්ඡා හඳුන්වාදිය හැකි බවයි.ජනවාරි 09 වනදායින් අනතුරුව නව ආණ්ඩුක්‍රම ව්‍යවස්ථා කෙටුම්පතට සිදු කළ යුතු යෝජනා පිළිබඳව සාකච්ඡා කරන බව දෙමළ ජාතික සන්ධානය සඳහන් කළේය.කෙසේ වෙතත් දේශපාලන පක්ෂවලින් ලබා ගන්නා අදහස් සහ යෝජනා ආණ්ඩුක්‍රම ව්‍යවස්ථා කෙටුම්පතට ඉදිරිපත් කිරීමට බලාපොරොත්තු වන බව ද එම සන්ධානය පැවසුවේය.විශේෂයෙන් දැනට ජාතික ආණ්ඩුවක් තුළ කටයුතු කරන එක්සත් ජාතික පක්ෂය සහ ශ්‍රී ලංකා නිදහස් පක්ෂය සමග ද මෙම සාකච්ඡා පවත්වන බව දෙමළ සන්ධානයේ ප්‍රකාශකයෙකු කියා සිටියේය.මේ අතර මුස්ලිම් කොංග්‍රසය සමග දෙවන වටයේ සාකච්ඡාවක් ඉදිරි දින කිහිපය තුළ පැවැත්වීමට සැලසුම් කර ඇත.ජාතික ප්‍රශ්නයට ද විසඳුම් සෙවීම මෙම සාකච්ඡාවල තවත් අරමුණක් බව එම ප්‍රකාශකයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=56125", "Category": null, "Parent URL": null}