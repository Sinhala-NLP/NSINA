{"Source": "Adaderana", "Timestamp": "February 12, 2013 07:55 am", "Headline": "සර්ටියෝරාරි රීට් ආඥාව බල රහිත කරන්නැයි ඉල්ලා පෙත්සමක්", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව දෝෂාභියෝග චෝදනා විභාග කළ පාර්ලිමේන්තු තේරීම් කාරක සභාවේ වාර්තාව අහෝසි කරමින් අභියාචනාධිකරණය නිකුත් කළ සර්ටියෝරාරි රීට් ආඥාව සහ එම නඩු තීන්දුව බල රහිත කරන ලෙස ඉල්ලා ශ්‍රේෂ්ඨාධිකරණයට පෙත්සමක් ඉදිරිපත් වී තිබේ. ගම්පහ ප්‍රදේශයේ පදිංචි එස්.කේ.හේවගේ නැමැත්තෙකු විසින් අදාළ පෙත්සම ගොනුකර ඇති බව අද දෙරණ අධිකරණ වාර්තාකරු සඳහන් කළේය. දෝෂාභියෝග ක්‍රියාවලිය පාර්ලිමේන්තු අභ්‍යන්තර ක්‍රියාවලියක් බැවින් එයට මැදිහත් වීමට හෝ තීන්දු තීරණ දීමට අභියාචනාධිකරණයට අධිකරණ බලයක් නොමැති බව පෙත්සමෙන් සඳහන් කර ඇත. එම නිසා අභියාචනාධිකරණය විසින් පසුගියදා ලබාදුන් සර්ටියෝරාරී ආඥාව ඉවත දමන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා සිටියි. ඊට අමතරව දෝෂාභියෝග ක්‍රියාවලිය අභියෝගයට ලක්කරමින් හිටපු අගවිනිසුරුවරිය අභියාචනාධිකරණයට ගොනුකළ පෙත්සමට මැදිහත්වීමට අවසර ඉල්ලා මෙම පෙත්සම්කරු අභියාචනාධිකරණයට පෙත්සමක් ඉදිරිපත් කර තිබිණි. එහිදී ඔහුට ඊට මැදිහත් වීමට අභියාචනාධිකරණය අවසර ලබානොදීම ද මෙම පෙත්සමෙන් අවධානය යොමුකර ඇති අතර එයද නීති විරෝධී බව ප්‍රකාශ කරන මෙන් පෙත්සම්කරු ඉල්ලා තිබේ. අදාළ පෙත්සම විභාග කිරීම හෙට (13) සහ අනිද්දා යන දිනවල සිදුකිරීමට නියමිතය.", "URL": "https://sinhala.adaderana.lk/news.php?nid=31550", "Category": null, "Parent URL": null}