{"Source": "Adaderana", "Timestamp": "June 19, 2012 10:16 pm", "Headline": " තම්ලිනීගෙන් වචනයක් ගන්න රහස් පොලිසියට අවසරයි", "News Content": "එල්.ටී.ටී.ඊ සංවිධානයේ හිටපු කාන්තා දේශපාලන අංශ නායිකා සුබ්‍රමනියම් ශිවගාමි හෙවත් තම්ලිනි පුරුත්ථාපනය කළ හැකි බවට නීතිපති උපදෙස් ලැබී ඇති බව රහස් පොලීසිය අද අධිකරණයට දැනුම් දී තිබේ. අදාළ නඩුව අද (19) කොළඹ ප්‍රධාන මහේස්ත්‍රාත් අධිකරණය හමුවේ කැඳවූ අවස්ථාවේදී විනිසුරු රශ්මි සිංගප්පුලි මහතා හමුවට පොලීසිය විසින් මේ බව දන්වා සිටි බව අද දෙරණ අධිකරණ වාර්තාකරු කියා සිටියි. ඒ අනුව සැකකාර තම්ලිනී නමැති අය පුනරුත්ථාපනයවීමට කැමැත්ත පළකරන්නේනම් එය සිදුකළ හැකි බව ජූනි මස 15 වන දින නීතිපතිනිය විසින් දැනුම්දී ඇති බවත්,ඒ පිළිබඳව ඇගේ කැමැත්ත අකමැත්ත විමසීම සඳහා දැනට ඇය රඳවා සිටින වැලිකඩ රිමාන්ඩ් බන්ධනාගාරයට යෑම සඳහා අවසර ලබාදෙන ලෙසත් රහස් පොලීසිය අද අධිකරණයෙන් ඉල්ලා තිබේ. ඒ පිළිබඳව සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා රහස් පොලීසියේ සමූහ මංකොල්ලකෑම් විමර්ශන අංශයේ ස්ථානාධිපති පො.ප චානකද සිල්වා මහතාට තම්ලිනි මුණගැසී ඇගේ කැමත්ත අකමැත්ත විමසා බැලීම සඳහා වැලිකඩ බන්ධනාගාරයට යෑමට අවසර ලබාදුන්නේය. ඒ සඳහා පොලිස් පරීක්ෂකවරයාට අදාළ පහසුකම් සපයන ලෙස බන්ධනාගාර අධිකාරිවරයාට නියෝග කළ ප්‍රධාන මහේස්ත්‍රාත්වරයා නඩුව යළි ජූනි මස 22 වන දිනට කල්තැබූ අතර එදිනට සැකකාරියගේ තීරණය පිළිබඳ අධිකරණයට දැනුම්දෙන ලෙසද නියෝග කළේය. යුද්ධය නිමාවූ 2009 වසරේ මැයි මස 20 වන දින වව්නියාව ප්‍රදේශයේදී එල්.ටී.ටී.ඊ සංවිධානයේ හිටපු කාන්තා දේශපාලන අංශ නායිකා සුබ්‍රමනියම් ශිවගාමි හෙවත් තම්ලිනි අත්අඩංගුවට පත්වූ අතර එතැන් සිට අද දක්වාම රැඳවුම් නියෝග මත රඳවා තබා ඇත.", "URL": "https://sinhala.adaderana.lk/news.php?nid=25166", "Category": null, "Parent URL": null}