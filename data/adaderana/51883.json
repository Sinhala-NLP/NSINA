{"Source": "Adaderana", "Timestamp": "June 9, 2015 08:35 pm", "Headline": "ව්‍යවස්ථාදායක සභාව යහපාලනයට තාමත් නෑ", "News Content": "රටේ යහපාලනය තහවුරු කිරීමට ව්‍යවස්ථාදායක සභාව වහා ස්ථාපිත කළ යුතුව ඇති බව ට්‍රාන්ස්පේරන්සි ඉන්ටනැෂනල් ශ‍්‍රි ලංකා ආයතනය පවසයි.එම ආයතනයේ ජ්‍යෙෂ්ඨ කළමනාකාර ශාන් විජේතුංග මහතාගේ අත්සනින් යුතුව නිකුත් කළ මාධ්‍ය නිවේදනයක මේ බව දැක්වෙයි.එහි මෙසේද සඳහන්ය.පසුගිය රජය සමයේ රටේ යහපාලනය සම්බන්ධයෙන් නොයෙකුත් අවස්ථාවන්හිදී අතිශයින් අර්බුදකාරී තත්ත්වයන් ඇතිවීමට ප‍්‍රධානතම හේතුවක් වූයේ රාජ්‍ය පරිපාලන ව්‍යුහයට අසීමාන්තික ලෙස දේශපාලන මැදිහත්වීම් සිදුවුනු නිසාය. මෙවැනි තත්ත්වයකට මගපෑදු 18 වන ආණ්ඩුක‍්‍රම ව්‍යවස්ථා සංශෝධනය වෙනුවට 19 වැනි ව්‍යවස්ථා සංශෝධනය ගෙන එමින් ස්වාධින කොමිෂන් සභා යළි ස්ථාපිත කිරීමට රජය ගෙන ඇති ප‍්‍රගතිශීලී පියවර අපි අගය කරමු.මේ අනුව රටක යහපාලනය ක‍්‍රියාත්මක වීමට අත්‍යාවශ්‍ය සාධකයන් වන රාජ්‍ය සේවා කොමිෂන් සභාව, විගණන කොමිසම, අල්ලස් හා දුෂණ කොමිසම හා ස්වාධින මැතිවරණ කොමිසම, වැනි ප‍්‍රමුඛතම ආයතනයන්ට ස්වාධිනව කටයුතු කිරීමට පවත්නා ඉඩ ප‍්‍රස්ථා සැලසෙනු ඇත. එසේ නමුත් අදාළ කොමිෂන් සභා ක‍්‍රියාවට නැංවීමෙහි ලා මුලික වන ව්‍යවස්ථාදායක සභාව පත් කරලීම දිගින් දිගටම ප‍්‍රමාදවීම අපගේ බලවත් කණස්සල්ලට හේතුවී ඇත. යහපාලනය නැවත ස්ථාපිත කිරීමට පිළිබඳ ජනතාවට ලබාදුන් පෙරොන්දු ප‍්‍රායොගික යථාර්ථයක් බවට පත්කිරීමටත් සහ නුදුරු අනාගතයේ පැවැතිවීමට යොජිත මහමැතිවරණය වඩාත් සාධාරණ හා නිවරදි අන්දමින් පවත්වමින් රටේ ප‍්‍රජාතන්ත‍්‍රවාදය තහවුරු කරනු වස් ව්‍යවස්ථාදායක සභාව පිහිටුවීමට වහාම කටයුතු කරන මෙන් පාර්ලිමේන්තුව නියෝජනය කරන සියලු දේශපාලන පක්‍ෂවලින් අප මහත් ඕනෑකමින් ඉල්ලා සිටිමු. පාර්ලිමේන්තුව තුළදී මෙය දිනෙන් දින කල් දැමීම යහපාලනය සඳහා හිතකර නොවන බවද අප පෙන්වාදෙනු කැමැත්තෙමු.", "URL": "https://sinhala.adaderana.lk/news.php?nid=51883", "Category": null, "Parent URL": null}