{"Source": "Adaderana", "Timestamp": "August 24, 2019 03:29 pm", "Headline": "මුස්ලිම් කාන්තාවට කඳුළු බරින් ඉන්න බෑ-නීතිය සම්පූර්ණයෙන් සංශෝධනය කරන්න", "News Content": "මුස්ලිම් විවාහ හා දික්කසාද පනත සංශෝධනය වීමේදී විවාහවීමේ වයස් සීමාව අවුරුදු 18 දක්වා සංශෝධනය විය යුතු බව අලුත් පියාපත් සංවිධානය පවසයි. මෙය අවධාරණය කෙරුණේ, අලුත් පියාපත් සංවිධානය, මෙහෙයවන ලද කඳුළ බර වැඩියි තේමාව යටතේ සිදුකෙරුණු විද්වත් කතිකාවේදීයි. ඊයේ එවැනි පසුබිමක අලුත් පියාපත් සංවිධානය නමින් පිරිසක් ඊයේ පැවති කොළඹ සම්මන්ත්‍රණයකට එක්වෙමින් මේ පිළිබඳ සංවාදයක නිරත වුණි. පාස්කු ඉරු දින ප්‍රහාරයෙන් පසු උද්ගත වූ වාතාවරණය තුළ මුස්ලිම් විවාහ වලට අදාලව නීතිමය කටයුතු සිදු කරන කාති උසාවි සම්බන්ධයෙන් කතාබහක් නිර්මාණය වුණි. එම බලපෑම් හමුවේ මුස්ලිම් විවාහ හා දික්කසාද පනත සංශෝධනය කිරීම සම්බන්ධයෙන් පාර්ලිමේන්තුවේ මුස්ලිම් මැතිඇමතිවරුන් අතර සාකච්ඡා සිදු වූ අතර ඒ අනුව මුස්ලිම් විවාහ හා දික්කසාද පනත සංශෝධනය කිරීම සඳහා අධිකරණ සහ මුස්ලිම් කටයුතු අමාත්‍යවරුන් විසින් කැබිනට් මණ්ඩලයට ඒකාබද්ධ යෝජනාවක් ඉදිරිපත් කර ඇත. ඊට පසුගියදා කැබිනට් මණ්ඩලයේ අනුමැතියද හිමි වුණි. මේ අතර මුස්ලිම් විවාහ සහ දික්කසාද නීතිය පිලිබඳ විද්වත් සංවාදයක් ඊයේ කොළඹදී පැවැත්වුණි. \" ඇගේ කඳුලු බර වැඩියි\" යන තේමාව යටතේ එය සංවිධානකර තිබුණේ අලුත් පියාපත් සංවිධානය විසිනි. කෙසේ වෙතත් සංවාදයට පැමිණි අයෙක් ද මුස්ලිම් විවාහ හා දික්කසාද පනත සංශෝධන පිළිබඳ අදහස් පළ කිරීමේදී උණුසුම් තත්ත්වයක් ඇති වුණි. එහිදී අදහස් දක්වමින් හිටපු පා.ම ෆේරියල් අෂ්රෆ් මහත්මිය මෙසේ ප්‍රකාශ කළේය. \"දික්කසාද වුණාට පස්සේ දරුවන්ගේ භාරකරු කවු ද ? නඩත්තු ගෙවන්නේ කවු ද ? මේ ගැටලුව පැන නගිනවා. පොඩි පොඩි වෙනස්කම් කරන්න එපා.අපි ඉල්ලන සියලුම සංශෝධන එකට එකතු කරලා මුස්ලිම් විවාහ හා දික්කසාද නීතිය සංශෝධනය කරන්න. මුස්ලිම් කාන්තාව තවදුරටත් කඳුළු බරින් ඉන්න බැහැ\"", "URL": "https://sinhala.adaderana.lk/news.php?nid=117373", "Category": null, "Parent URL": null}