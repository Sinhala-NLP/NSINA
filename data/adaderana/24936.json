{"Source": "Adaderana", "Timestamp": "June 11, 2012 01:53 pm", "Headline": "ජාතික රෝහලේ අධ්‍යක්ෂක ලෙස වෛද්‍ය අනිල් ජාසිංහ වැඩ බාරගනියි", "News Content": "කොළඹ ජාතික රෝහලේ නව අධ්‍යක්ෂවරයා ලෙස වෛද්‍ය අනිල් ජාසිංහ මහතා අද (11) වැඩ භාර ගත්තේය. වෛද්‍ය හෙක්ටර් වීරසිංහ මහතා එම තනතුරෙන් විශ්‍රාම යාමෙන් පසු හිස් වූ ධූරය සඳහා අනිල් ජාසිංහ මහතා පත්කර ඇති අතර එතෙක් ඔහු කළුබෝවිල ශික්ෂණ රෝහලේ අධ්‍යක්ෂවරයා ලෙස කටයුතු කළේය. ජාතික රෝහලේ අධක්ෂක තනතුරට පත්වීම පිළිබඳව තමා සතුටට පත්වන බවත්, රෝහලේ ඇති භෞතික සම්පත් සියල්ලටම වඩා එහි ඇති මානව සම්පත ඉතා වටිනා බවත්, ඒ තුළින් උපරිම ඵල ලබාගතයුතු බවත්, වැඩ භාර ගැනීමේ අවස්ථාවට එක් වෙමින් අදහස් දැක් වූ වෛද්‍ය අනිල් ජාසිංහ මහතා ප්‍රකාශ කළේය. ඒ අනුව මින් ඉදිරියට තමා ඇතුළු කාර්ය්‍ය මණ්ඩලය ජාතික රෝහලේ ඉදිරි දියුණුව උදෙසා කටයුතු කරන බව ද වෛද්‍ය අනිල් ජාසිංහ මහතා එහිදී වැඩි දුරටත් සඳහන් කර තිබේ.", "URL": "https://sinhala.adaderana.lk/news.php?nid=24936", "Category": null, "Parent URL": null}