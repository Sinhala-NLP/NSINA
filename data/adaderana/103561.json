{"Source": "Adaderana", "Timestamp": "February 2, 2019 07:56 am", "Headline": "ලංකාව ඉන්දු-පැසිෆික් කලාපයේ යුදමය තිප්පොළ කරගන්න හදන්නේ", "News Content": "එක්සත් ජනපදය දැල එළන්නේ ශ්‍රී ලංකාව, තම ඉන්දු - පැසිෆික් කලාපයේ යුදමය තිප්පොළ බවට පත්කර ගැනීමට බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පවසයි. ඒ සඳහා ඇමෙරිකානු නීතිය යටතේ ක්‍රියාත්මක වන, කොළඹ වරාය හා ත්‍රිකුණාමල වරාය යා කරන කිලෝ මීටර් 200ක් දිග, දිස්ත්‍රික්ක 07ක් හරහා දිවෙන, අක්කර ලක්‍ෂයකට ආසන්න ප්‍රමාණයක් අයත් වන ආර්ථික පටියක්, ත්‍රිකුණාමලයේ අක්කර 33,000ක ඇමෙරිකානු - ඉන්දීය - ජපන් ආයෝජන කලාපයේ ඉදිවන ඉන්දීය සාගරයේ නාවික යාත්‍රා සහ සබ්මැරීන සඳහා සේවා සපයන මධ්‍යස්ථානයක් සහ එම ස්ථානයෙම සවි කරන අධිබල සම්ප්‍රේෂණ කුළුණක් මෙන්ම ත්‍රිකුණාමල වරාය අසල නවතා තිබෙන ගුවන් යානා 100ක් රඳවා තැබිය හැකි දැවැන්ත ඇමෙරිකානු යුද නැවක් හෙවත් පාවෙන කඳවුරක් යන මෙවලම් මේ වන විට සූදානම් කෙරෙමින් ඇති බවද මන්ත්‍රීවරයා පෙන්වා දෙයි. මෙම බලගතු අධිරාජ්‍යවාදී දැල එළීමට එරෙහි සටන, මේ මොහොතේ සියලු දෑහිතකාමී පිරිස් රට හමුවේ වන කේන්ද්‍රීය සටන යැයි වටහා ගත යුතු බවවද මන්ත්‍රීවරයා පවසයි. පසුගිය දා ‘කිරුළ නොරටුන්ට - අවුල මෙරටුන්ට’ යන තේමාව යටතේ කොළඹ පදනම් ආයතනයේදී පැවැති ජාතික කතිකාවේ දී මන්ත්‍රීවරයා මේ බව ප්‍රකාශ කළේය. ඒ මහතා මෙසේ පෙන්වා දුන්නේ ඇමෙරිකානු රාජ්‍ය දෙපාර්තමේන්තුවට අයත් සහස්‍ර අභියෝග ආයතනය විසින් ශ්‍රී ලංකාව වෙනුවෙන් සකස් කළ ලියවිලි රැසක් ද යොදා ගනිමිනි.", "URL": "https://sinhala.adaderana.lk/news.php?nid=103561", "Category": null, "Parent URL": null}