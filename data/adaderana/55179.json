{"Source": "Adaderana", "Timestamp": "November 18, 2015 04:59 pm", "Headline": "උපාධිධාරීන්ට අය වැයෙන් විසඳුමක් ලැබෙයි කිවුවා", "News Content": "උපාධිධාරීන්ගේ ගැටලුව ගැන අගමැතිවරයාත්, ජනාධිපතිවරයාත් දැනුවත් කිරීමට පියවර‍ ගන්නා බවත්, එසේම ඉදිරි අය වැයෙන් ඔවුන්ගේ ගැටලුවට විසඳුමක් ලැබෙනු ඇති බවත්, අග්‍රාමාත්‍ය ලේකම් සමන් ඒකනායක මහතා පැවසුවේ යැයි රැකියා විරහිත උපාධිධාරීන්ගේ සංගමයේ කැඳවුම්කරු ධම්මික මුණසිංහ මහතා කියයි.රැකියා විරහිත උපාධිධාරීන්ගේ සංගමය අද කොටුවෙන් විරෝධතා පා ගමනක් ආරම්භ කළ අතර එම විරෝධතා පා ගමන අතරවාරයේදී සාමාජිකයින් 10 දෙනෙකුට අගමැතිවරයා හමුවී මේ ගැන සාකච්ඡා කිරීමට ඉඩ ප්‍රස්ථාව හිමිවිය.කෙසේ වුවද සාකච්ඡාවට ගිය උපාධිධාරී සංගමයේ සාමාජිකයින්ට එහිදී අග්‍රාමාත්‍ය ලේකම්වරයා සමග සාකච්ඡා කිරීමට ඉඩප්‍රස්ථාව ලැබුණු බවත්, අගමැතිවරයා ඒ වන විට වෙනත් රාජකාරියකට සම්බන්ධ වී ඇතැයි අග්‍රාමාත්‍ය ලේකම් සමන් ඒකනායක මහතා පැවසූ බවත්, ධම්මික මුණසිංහ මහතා පැවසීය.එසේම තමන් මෙම සාකච්ඡාවට සහභාගි වන්නේ අගමැතිවරයා දැනුවත්ව බවද අග්‍රාමාත්‍ය ලේකම්වරයා විසින් පැවසුවේ යැයි මුණසිංහ මහතා කියා සිටියේය.තමන් උපාධිධාරීන්ගේ ගැටලුව එහිදී ඉදිරිපත් කළ බවත්, උපාධිධාරීන්ගේ ගැටලුවට අය වැයෙන් විසඳුමක් ලැබෙනු ඇතැයි අග්‍රාමාත්‍ය ලේකම්වරයා පැවසූ බවත්, එසේම ගැටලුවට විසඳුමක් නොලැබෙන්නේ නම් ලබන ජනවාරියේ සිට කොළඹදී අඛණ්ඩව උපවාසයක් පැවැත්වීමට කටයුතු කරන බවට අග්‍රාමාත්‍ය ලේකම්වරයා දැනුවත් කළ බවත්, හෙතෙම පැවසීය.", "URL": "https://sinhala.adaderana.lk/news.php?nid=55179", "Category": null, "Parent URL": null}