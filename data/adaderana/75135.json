{"Source": "Adaderana", "Timestamp": "July 11, 2017 04:46 pm", "Headline": "ඩෙංගු මර්දනයට මහඇමති කළ යුතු දේ ඒකාබද්ධය කියයි", "News Content": "බස්නාහිර පළාත හෝ වෙනත් කිසිදු පළාත් සභාවකට බදු පැනවීමේ අයිතියක් නැති බව පාර්ලිමේන්තු මන්ත්‍රි බන්දුල ගුණවර්ධන මහතා පවසයි. අද(11) පුංචි බොරැල්ලේ පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක් වෙමින් බන්දුල ගුණවර්ධන මහතා මෙම අදහස් පළ කළේය. ඩෙංගු වසංගතය අවම කිරීම සඳහා හිමිකාරීත්වයක් නොමැති අත්හැර දමන ලද හිස් ඉඩම් සඳහා අදාළ භූමියේ වටිනාකමින් සියයට 2 ක් වු උපරිම බද්දක් ඊයේ(10) දිනයේ දී බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා විසින් පැනවු නමුත් එය ආණ්ඩුක්‍රම ව්‍යවස්ථාවේ 148 වන වගන්තිය උල්ලංඝනය කිරීමක් බව ද මන්ත්‍රීවරයා මෙහිදී කියා සිටියේය. අදාළ වගන්තියට අනුව එහි සම්පූර්ණ අයිතිය පාර්ලිමේන්තුව සතු බවත් එය උල්ලංඝනය කිරීමට කිසිදු අයිතියක් නොමැති බව ද ගුණවර්ධන මහතා වැඩි දුරටත් පැවසීය. ඩෙංගු සඳහා ත්‍රිවිධ හමුදාවේ හෝ සහය ලබා ගෙන අවශ්‍ය ප්‍රායෝගික වැඩපිළිවෙලක් වෙත යොමු වෙනවා විනා පාර්ලිමේන්තු කටයුතු පළාත් සභාව කිරීමට නොයා යුතු බව ද මන්ත්‍රීවරයා කියා සිටියේය. මේ අතර අද වන විට දේශිය කිරි පිට කිලෝ ග්‍රෑම් 1 ක් සඳහා පනවා තිබු ආනයනික බද්ද ඊයේ දිනයේ සිට රුපියල් 2 ක් දක්වා පහත දමා ඇති බවත් ඒ තුළින් දේශිය කිරි ගොවියාට ව්‍යසනයකට මුහුණ දීමට සිදුව ඇති බව ද ඒකාබද්ධ විපක්ෂය චෝදනා කරයි. මේ අතර වැඩ කරන ජනතාවට හිමි සේවක අර්ථ සාධක අරමුදලේ සියයට 10 ක්ව පැවති බද්ද රජය විසින් ගෙන එන ලද නව බදු ප්‍රතිපත්තිය තුළින් වැඩි කර ඇති බවත් ඒ තුළින් සේවකයාට හිමිවන මුදලින් සියයට 4 ක් රජයට හිමිවන බවත් පැවසු බන්දුල ගුණවර්ධන මහතා තව දුරටත් කියා සිටියේ සේවක අර්ථ සාධක අරමුදලේ ප්‍රතිලාභ ආපසු ලබා ගන්නා විට සේවකයින්ට බද්දක් ගෙවීමට මෙම නව බදු ප්‍රතිපත්තිය තුළින් සිදුවන බවයි.", "URL": "https://sinhala.adaderana.lk/news.php?nid=75135", "Category": null, "Parent URL": null}