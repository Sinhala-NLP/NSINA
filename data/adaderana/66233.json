{"Source": "Adaderana", "Timestamp": "November 21, 2016 08:56 am", "Headline": " මැතිවරණ නීති සංශෝධන-අවසන් සාකච්ඡා තවදුරටත්", "News Content": "මැතිවරණ නීති සංශෝධනය විය යුතු ආකාරය පිළිබඳව දෙපාර්තමේන්තු මට්ටමේ අවසන් සාකච්ඡා මේ වන විට පැවැත්වෙන බව මැතිවරණ කොමිසමේ ආරංචි මාර්ග සඳහන් කරයි.පසුගිය කාලය තුළ දේශපාලනඥයින්ගෙන්, සිවිල් සංවිධානවලින් සහ මැතිවරණ නිරීක්ෂණ සංවිධානවලින් ලද තොරතුරු මත මැතිවරණ නීති රීති සංශෝධනයට අවශ්‍ය පියවර ගැනීමට මැතිවරණ කොමිසම තීරණය කළේය.ඒ අනුව මේ වන විට මෙම සංශෝධන කෙටුම්පත් කිරීම සඳහා සාකච්ඡා කරමින් පවතින බව මැතිවරණ කොමිසම සඳහන් කළේය.මෙම යෝජනා පිළිබඳව මේ වන විටත් දේශපාලනඥයින් සිවිල් සංවිධාන සහ මැතිවරණ නිරික්ෂණ සංවිධාන දැනුවත් කිරීමට පියවර ගෙන තිබේ.සංශෝධිත යෝජනා අතර මැතිවරණයේදී අපේක්ෂකයින් විසින් මුදල් භාවිතය සීමා කිරීම, වයස අවුරුදු 18 සම්පුර්ණ වූ පසුත් ඡන්දය භාවිත කිරීමට ඉඩ නොලැබීම, ආබාධිත පුද්ගලයින් ඡන්දය භාවිත කිරීමේදී කිසියම් සහනයක් සැලසීම යන කාරණා ඇතුළු කරුණු රැසක් සංශෝධනය කිරීමට නියමිතය.මෙම සංශෝධන කෙටුම්පත් කිරීමෙන් අනතුරුව මැතිවරණ කොමිසමේ අනුමැතිය ඇතිව අමාත්‍ය මණ්ඩලය වෙත ඉදිරිපත් කිරීමට නියමිතව ඇත.අමාත්‍ය මණ්ඩලය අදාළ කෙටුම්පත ස්තීර කිරීමෙන් අනතුරුව එම කෙටුම්පත නීතිපතිවරයා වෙත යොමු කෙරෙනු ඇත.", "URL": "https://sinhala.adaderana.lk/news.php?nid=66233", "Category": null, "Parent URL": null}