{"Source": "Adaderana", "Timestamp": "August 31, 2010 08:15 am", "Headline": "සූත්‍රයට අනුව අදත් ගෑස් මිලේ වෙනසක් වෙයි", "News Content": "ගෑස් මිල සූත්‍රයට අනුව අද මධ්‍යම රාත්‍රියේ සිට ගෑස් මිල සංශෝධනය වීමට නියමිත බව පාරිභෝගික අධිකාරිය පවසයි. ගෑස් සමාගම් ඉදිරිපත් කර ඇති මිල සංශෝධන සලකා බැලීම සඳහා ඊයේ දිනයේ දී ද පාරිභෝගික අධිකාරියේ මිල කමිටුව රැස් වූ බව එහි සභාපති රුමී මර්ෂුක් මහතා ප්‍රකාශ කළේය. ලෝක වෙළඳපොළේ පසුගිය ජූනි සහ ජූලි මාස වල ගෑස් මිල ගණන් වලට අනුව මෙම නව සංශෝධනය සිදු කිරීමට බලාපොරොත්තු වන බව සභාපතිවරයා පවසයි. එම මාස වල ලෝක වෙළඳපොළේ ගෑස් මිල අඩු වී ඇති බව වාර්තා වේ. අද දිනයේ නැවත වරක් මිල කමිටුව රැස්ව ඒ පිළිබඳව අවසන් තීරණයකට එළඹීමට නියමිතය. පසුගිය ජූලි මස පළමුවැනි දින සිදු කළ ගෑස් මිල සංශෝධනයේ දී ෂෙල් ගෑස් සිලින්ඩරයක් රුපියල් 117 කින් සහ ලාෆ් ගෑස් සිලින්ඩරයක් රුපියල් 85 න් මිල අඩු කරනු ලැබීය. ඒ අනුව මේ වන විට වෙළඳ‍පලේ කිලෝග්‍රෑම් 12 .5 ෂෙල් ගෑස් සිලින්ඩරයක් රුපියල් 1652 ක් වන අතර ලාෆ් ගෑස් සිලින්ඩරයක් රුපියල් 1659 ක් වේ.", "URL": "https://sinhala.adaderana.lk/news.php?nid=10535", "Category": null, "Parent URL": null}