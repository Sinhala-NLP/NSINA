{"Source": "Adaderana", "Timestamp": "April 7, 2012 04:56 pm", "Headline": "හිම කඳු කඩා වැටීමකින් පකිස්ථාන සෙබළුන් සිය ගණනක් වැලලෙයි", "News Content": "ඉන්දු - පාකිස්ථාන කාශ්මීර දේශ සීමාවේ හිම කඳු කඩා වැටීමකින් පකිස්ථාන හමුදාවට අයත් සිය ගණනක් සෙබළුන් වැලලී ගොස් තිබේ. හිම යට වැළලුණු සෙබළුන් කිහිපදෙනෙකුගේ සිරුරු මේ වන විට සොයාගෙන ඇති බව පකිස්ථානු හමුදා ප්‍රකාශක මේජර් ජෙනරාල් අතාර් අබ්බාස් ප්‍රකාශ කර ඇත. කෙසේවෙතත් අනතුරින් මියගිය නිශ්චිත සංඛ්‍යාව හෝ දිවි බේරාගත් සංඛ්‍යාව පිළිබඳ මෙතෙක් අනාවරණය වී නැත. හිමාල කඳුවැටියට අයත් සියාචෙන් ග්ලැසියරය ආසන්නයේ මෙම හමුදා කඳවුරු පිහිටා තිබුණි. දේශ සීමාවේ පිහිටා ඇති බැවින් එය ආසන්නයේ ඉන්දීය යුද හමුදා අනුඛණ්ඩ ද රඳවා ඇති බව විදෙස් වාර්තා පෙන්වාදෙයි. හිමට යටවී ඇති හමුදා සෙබළුන් සොයා‍ සහන සේවා මෙහෙයුම් ආරම්භ කර තිබුණ ද හි‍ම කන්ද කඩා වැටී ඇති ප්‍රදේශය ඉතා විශාල බැවින් කඳවුරු ඇති ප්‍රදේශය වෙත ළඟා වීම දුෂ්කර වී තිබේ. ඒ අනුව සහන‍සේවා මෙහෙයුම් වෙනුවෙන් දින කිහිපයක් ගතවනු ඇති බව ‍පකිස්ථානු ආරක්ෂක අංශ ප්‍රකාශ කර ඇත.", "URL": "https://sinhala.adaderana.lk/news.php?nid=23352", "Category": null, "Parent URL": null}