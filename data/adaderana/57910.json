{"Source": "Adaderana", "Timestamp": "March 5, 2016 05:23 pm", "Headline": "පවුලක්ම ලෙඩවෙයි - 10 හැවිරිදි දරුවෙක් මරුට", "News Content": "ආහාර විෂවීමකින් මවක, පියෙකු හා දරුවන්‍ තිදෙ‍නෙකු රෝහල් ගත කිරීමෙන් පසු 10 හැවිරිදි දරුවෙකු මියගිය පුවතක් මාතරින් වාර්තා වේ.පොලිස් මාධ්‍ය ඒකකය පැවසුවේ මාතර, වැලිගම - බණ්ඩරවත්ත ප්‍රදේශයේ පදිංචි එකම පවුලේ පස්දෙනෙකු මෙම සිද්ධියට මුහුණ පා ඇති බවයි.පසුගිය 2 වැනිදා මෙම පිරිස රෝල්ස් ආහාරයට ගෙන ඇති බවත්, ඉන් පසු ඔවුන්ට බඩේ අමාරුව, ක්ලාන්තය වැනි රෝග ලක්ෂණ මතුව ඇති බවත්, මේ ගැන කළ විමසීමකදී මාතර රෝහලේ ප්‍රකාශකයෙකු පැවසීය.ඒ අනූව ඔවුන් පෞද්ගලික ස්ථාන කිහිපයකින් ප්‍රතිකාර ගෙන ඇති ඇතර, අනතුරුව වැලිගම රෝහලට ඇතුළත්වීමෙන් පසු 10 හැවිරිදි ළමයෙකු මියගොස් තිබේ.අනතුරුව රෝගීව සිටින පියා (37), මව (32), හා අනෙක් පුතුන් දෙදෙනා (13) හා (07) සිව්දෙනා මාතර රෝහලට මාරුකර යවා ඇති අතර ඔවුන් මේවන විට සාමාන්‍ය තත්ත්වයෙන් ප්‍රතිකාර ලබන බවද මාතර රෝහලේ එම ප්‍රකාශකයා පැවසීය.ඔවුන් ජලය පානය කළ බව කියන ළිඳට වසක් මිශ්‍රව ඇති බවට ද සැකයක් මතුව ඇති බව එම ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57910", "Category": null, "Parent URL": null}