{"Source": "Adaderana", "Timestamp": "October 15, 2018 03:19 pm", "Headline": " සංක්‍රමණික අර්බුදය නිසා රාජ්‍ය නායකත්වයේ බලය බිඳ වැටේයි", "News Content": "ජර්මනිය අද වනවිට මුහුණ දෙන සංක්‍රමණික අර්බුදය වැනි ගැටළු හේතුවෙන් චාන්සලර් ඇන්ජලා මර්කල්ගේ ජනප්‍රියත්වය සිඝ්‍රයෙන් පහත වැටී ඇතැයි වාර්තා වේ. එරට පසුගියදා පැවති බාවේරියා ප්‍රාන්ත මැතිවරණයෙන් යළිත් වරක් ඒ පිළිබඳව තහවුරු වි ඇති බව විදෙස් වාර්තා සඳහන් කරයි. පසුගියදා පැවති ජර්මනියේ බාවේරියා ප්‍රාන්ත මැතිවරණයෙන් චාන්සලර් ඇන්ජලා මර්කල්ගේ සහෝදර පක්ෂය ප්‍රබල පසුබෑමකට ලක්ව තිබේ. එහි ප්‍රතිපල අනුව එරට ක්‍රිස්තියානි ප්‍රජාතන්ත්‍රවාදී පක්ෂයට ප්‍රාන්ත පාර්ලිමේන්තුවේ බහුතරය අහිමි වී යාමෙන් දැඩි අර්බුදයකට මුහුණ පෑමට සිදුවනු ඇති බව වාර්තා වේ. බාවේරියා ප්‍රාන්ත මැතිවරණයෙන් අනුපිළිවෙලින් දෙවන හා තෙවන ස්ථාන වලට හිමිකම් කියන්නේ එරට ද ග්‍රීන්ස් (The Greens) පක්ෂය සහ අන්ත දක්ෂිනාංශික මතධාරී AFD ජාතිකවාදී පක්ෂයයි. මෙහිදී AFD පක්ෂය ප්‍රාන්ත පාර්ලිමේන්තුවට පිවිසීමට වරම් හිමි කරගන්නේ ඉතිහාසයේ පළමු වරටය. 1957 වර්ෂයේ සිටම බාවේරියා ප්‍රාන්තයේ පාලන බලය හිමි කරගෙන තිබුණේ ක්‍රිස්තියානි ප්‍රජාතන්ත්‍රවාදී පක්ෂයයි. කෙසේ වෙතත් ජර්මනිය අද වනවිට මුහුණ දෙන සංක්‍රමණික අර්බුදය වැනි ගැටළු ඔවුන්ගේ ජනප්‍රියත්වය සිඝ්‍රයෙන් පහත වැටීමට හේතු වී ඇති බව සඳහන් වේ. මැතිවරණයේ නිල නොලත් ප්‍රතිඵල වලට අනුව ක්‍රිස්තියානි ප්‍රජාතන්ත්‍රවාදී පක්ෂය 37%ක ඡන්ද ප්‍රතිශතයක් ලබාගෙන ඇති අතර එහිදී වාමාංශික මතධාරී ග්‍රීන්ස් පක්ෂයට ලබා ගැනීමට හැකි වූයේ 18%ක ඡන්ද ප්‍රතිශතයක් පමණයි.", "URL": "https://sinhala.adaderana.lk/news.php?nid=97723", "Category": null, "Parent URL": null}