{"Source": "Adaderana", "Timestamp": "July 22, 2019 01:10 pm", "Headline": "කැමරාවට පස්ස හැරවු සොරකම-CCTV දර්ශන සහිතයි", "News Content": "මීරිගම ප්‍රදේශයේ පවත්වා ගෙන යනු ලබන රූපලාවන්‍ය භාණ්ඩ අලෙවි සැලක පසුගිය දා සොරකමක් සිදුව තිබේ. පසුගිය 20 වන දා මෙය සිදුව ඇති අතර, එහිදී රූපලාවන්‍ය ඖෂධ සහිත පෙට්ටි කීපයක් වයස් ගත වු පිරිමි පුද්ගලයෙක් විසින් සොරා ගන්නා ආකාරය වෙළඳ සැලේ වු CCTV කැමරාවෙහි ඉතා පැහැදිලි ලෙස සනිටුහන්ව ඇත. මෙම පුද්ගලයා වෙළඳසැල් හිමියාට නිය ආලේපන අවශ්‍ය බව පවසා ඔහු ඒවා ගෙන ඒමට යන අවස්ථාවේ දී මෙම සොරකම සිදු කරනු ලබයි. ඉතා සූක්ෂම ලෙස ලබා ගන්නා පෙට්ටි කීපයක් තමාගේ අතේ පැළඳ සිටි රබර් පටියක් ආධාරයෙන් එකිනෙක එකට සිටින සේ බැඳ දමන මෙම පුද්ගලයා පසුව සරම තුළ සඟවා ගෙන වෙළඳ සැලෙන් පිටව යයි. මෙම දර්ශන නැරඹීමෙන් අනතුරුව මේ ගැන වෙළඳ සැල් හිමියා විසින් මීරිගම පොලිස් ස්ථානයට පැමිණිලි කර තිබේ. කෙසේ වෙතත් මෙතෙක් කිසිදු සැකකරුවෙක් හඳුනා ගැනීමට හෝ අත්අඩංගුවට ගැනීමට පොලීසියට හැකියාව ලැබී නොමැත.", "URL": "https://sinhala.adaderana.lk/news.php?nid=114722", "Category": null, "Parent URL": null}