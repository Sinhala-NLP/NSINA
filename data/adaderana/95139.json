{"Source": "Adaderana", "Timestamp": "August 28, 2018 12:13 pm", "Headline": "කළණගේ බාරකරුවන් පොලිස් බාරයට", "News Content": "දෙවිනුවර ශ්‍රී විශ්ණු දේවාලයේ කළණ හස්ති රාජයාට බාරකරුවන් නිසි සැලකිල්ලක් නොදක්වන බවට වනජීවි නියෝජ්‍ය අමාත්‍ය පාලිත තෙවරප්පෙරුම මහතා විසින් ගන්දර පොලීසිය වෙත කළ පැමිණිල්ල අනුව අද(28) දින ඇත්ගොව්වා සහ බස්නායක නිලමේවරයාගේ ලේකම්වරයා පොලීසියට බාර වීමෙන් පසු අත්අඩංගුවට ගෙන තිබේ. මොවුන් දෙදෙනා මාතර මහේස්ත්‍රාත් අධිකරණයට ඉදිරිපත් කිරීමට නියමිත බව ද අද දෙරණ වාර්තාකරු පවසයි. ඊයේ(27) දිනයේ දී නියෝජ්‍ය අමාත්‍යවරයා විසින් මෙම පැමිණිල්ල සිදු කරනු ලැබුවේ, උදෑසන හස්තියාගේ සුව දුක් බැලීමට පැමිණිමෙන් අනතුරුවය. කලණ නැමති මෙම හස්තියාගේ ඉදිරිපස පාදයේ මාස ගණනාවක සිට ඇතිව තිබෙන තුවාලයක් හේතුවෙන් පීඩාවට පත්ව තිබෙන ආකාරය දෙරණ අරුණ තුළින් අප රටට අනාවරණය කළේය. දීර්ඝ කාලයක් පුරා දම්වැලකින් හස්තියා ගැට ගසා තිබීම හේතුවෙන් පාදය කැපී ඊට ඉහළින් මස් ලියලා තිබෙන අයුරු අපට දක්නට ලැබිණි. අප කළ අනාවරණයෙන් අනතුරුව වනජීවි නියෝජ්‍ය අමාත්‍ය පාලිත තෙවරප්පෙරුම මහතා මාතර වනජීවි නිලධාරීන් කාර්යාලයේ නිලධාරීන් පිරිසක් සමඟ හස්තියාගේ තත්ත්වය සොයා බැලීමට මෙලෙස ගොස් තිබුණි. එහිදී දේවාලයේ බස්නායක නිලමේවරයාගේ ලේකම් එස්.කෝලවගේ මහතාගෙන් හස්තියාගේ තත්ත්වය ගැන විමසීමක් කර සිටියේය. අවුරුදු 3 ක් පුරා මෙම අලියා මෙලෙස ගැට ගසා සිටින බවත්, අලියාගේ නිදහස සම්පූර්ණයෙන්ම උල්ලංඝනය කර ඇති බව ද මෙහිදී අදහස් දක්වමින් නියෝජ්‍ය අමාත්‍යවරයා පැවසීය. (ඡායාරූප-ප්‍රමිල රසුන් දහනායක)", "URL": "https://sinhala.adaderana.lk/news.php?nid=95139", "Category": null, "Parent URL": null}