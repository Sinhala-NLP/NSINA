{"Source": "Adaderana", "Timestamp": "May 21, 2014 08:37 am", "Headline": "වකුගඩු රෝගීන්ට බෙහෙත් හිඟයි! - රෝගීන් අමාරුවේ", "News Content": "වකුගඩු රෝගය සඳහා රජයේ රෝහල් වලින් නිකුත් කෙරෙන ඖෂධ වල හිඟයක් පවතින බව වකුගඩු රෝගීන් පවසයි. ඔවුන් පෙන්වා දෙන්නේ වකුගඩු බද්ධය සිදුකළ රෝගීන්ට දිනපතා ගැනීම සඳහා ඖෂධ වර්ග 02ක් වෛද්‍යවරු විසින් නිර්දේශ කර ඇති බවයි. එහෙත් මීට මාස 03 ක පමණ සිට අදාළ ඖෂධ රජයේ රෝහල් වලින් නිකුත් කිරීම අක්‍රමවත්ව සිදුවන බව එම රෝගීන් මැසිවිලි නගයි. මීට වසර 03 කට පමණ පෙර ද මෙවැනි ඖෂධ හිඟයක් හිටපු සෞඛ්‍ය අමාත්‍යවරයාගේ සමයේදී පැවති බව ඔවුන් පෙන්වාදෙයි. අදාළ රෝහල් වල ඖෂධවේදීන් ඇතුළු නිලධාරී පැලැන්තියේ දුෂිත ක්‍රියාමාර්ග මීට හේතුව බව වකුගඩු රෝගින් ලෙස ඔවුන් සිදුකළ ගවේශනයේ දී අනාවරණය වී ඇත. කෙසේ වෙතත් වත්මන් සෞඛ්‍ය අමාත්‍යවරයාගේ පත්වීමෙන් අනතුරුව වෛද්‍ය සැපයුම් අංශය ඇතුළු අංශ ගණනාවක නිලධාරී මණ්ඩලය ඉවත් කිරීමත් සමඟ ඖෂධ සැපයීම සාමාන්‍ය පරිදි සිදුවු බව වකුගඩු රෝගීන්ගේ සුභසාධක සංගමය පවසයි. එහෙත් යළි මාස 03 ක පමණ කාලයක සිට වකුගඩු රෝගීන් සඳහා ලබා දෙන ඖෂධ වල හිඟයක් පවතින බව වකුගඩු රෝගීන් ගෙන් සැදුම්ලත් වකුගඩු රෝගීන්ගේ සුභසාධක සංගමය කියයි. මෙම ඖෂධ අධික මිල ගණනින් යුක්ත හෙයින් අසරණ දුප්පත් රෝගීන් දැඩි අසීරුතාවයට පත්ව සිටින බව වකුගඩු රෝගීන්ගේ සුභසාධක සංගමය පවසයි.", "URL": "https://sinhala.adaderana.lk/news.php?nid=43344", "Category": null, "Parent URL": null}