{"Source": "Adaderana", "Timestamp": "July 13, 2014 11:31 am", "Headline": "නාමයෝජනා බාරගන්නා දිනය ලබන සතියේ ප්‍රකාශ කරනවා  ", "News Content": "විසුරුවාහරිනු ලැබු ඌව පළාත් සභා ජන්ද විමසීමට අදාළ නාමයෝජනා බාරගැනීමේ දිනය එළඹෙන සතිය තුළ ප්‍රකාශයට පත් කරන බව මැතිවරණ මහලේකම් කාර්යාලය පවසයි. පසුගිය සිකුරාදා මධ්‍යම රාත්‍රියේ ඌව පළාත් සභාව විසුරුවා හරින ලදි. අදාළ විසුරුවාහැරීම පිළිබඳ ගැසට් පත්‍රය ඊයේ (12) දිනයේ ලැබුණු බව මැතිවරණ මහලේකම් කාර්යාලය සඳහන් කළේය. ඒ අනුව ඌව පළාත් සභා ජන්ද විමසීමට අදාළ කටයුතු මේ වනවිට සැලසුම් කරමින් පවතින බව අතිරේක මැතිවරණ කොමසාරිස් ආර්.එම්.ඒ.එල්. රත්නායක මහතා සඳහන් කළේය. ජන්ද විමසීමට අදාළ නාමයෝජනා බාර ගැනීමේ දිනය එළඹෙන සතිය තුළ ප්‍රකාශයට පත් කිරිමට නියමිත අතර සතියක කාලයක් නාමයෝජනා බාර ගැනීම සඳහා අවස්ථාව ලබා දීමට නියමිතය. නාමයෝජනා බාර ගැනීමේ අවසන් දිනයේ දී ජන්ද විමසීම පැවැත්වෙන දිනය මැතිවරණ කොමසාරිස්වරයා විසින් ප්‍රකාශයට පත් කරනු ඇත.", "URL": "https://sinhala.adaderana.lk/news.php?nid=44639", "Category": null, "Parent URL": null}