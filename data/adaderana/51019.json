{"Source": "Adaderana", "Timestamp": "April 30, 2015 03:41 pm", "Headline": "පොලිස් ලොක්කන් දෙන්නෙකුගේ පුටුමාරු", "News Content": "වහාම ක්‍රියාත්මක වන පරිදි ජ්‍යෙෂ්ඨ පොලිස් නිලධාරින් දෙදෙනෙකුට ස්ථාන මාරුවීම් ලබා දී තිබේ.උතුරු මැද පළාත් ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන මහතා වයඹ පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස පත්කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. උතුරු මැද පළාත් ජ්‍යෙෂ්ඨ නියෝජ්‍ය පොලිස්පති ධුරයට අමතරව එම පත්කිරීම සිදුකර ඇත.වයඹ පළාත භාරව සිටි ජ්‍යෙෂ්ඨ නියෝජ්‍ය පොලිස්පති ජගත් අබේසිරිගුණවර්ධන මහතා පොලිස් මූලස්ථානයේ සැපයුම්, ප්‍රවාහන, සුබසාධන සේවා සහ සන්නිවේදන අංශ භාර ජ්‍යෙෂ්ඨ නියෝජ්‍ය පොලිස්පතිවරයා ලෙස පත්කර තිබේ.පොලිස්පතිවරයාගේ නියෝගය මත අදාළ ස්ථාන මාරුවීම් ලබා දී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=51019", "Category": null, "Parent URL": null}