{"Source": "Adaderana", "Timestamp": "November 15, 2017 09:09 pm", "Headline": "ශ්‍රී ලංකාවේ අභිරහස් දඟ පන්දු යවන්නා-විදෙස් මාධ්‍යවල උකුසු ඇසට හසුවෙයි", "News Content": "ශ්‍රී ලංකා 19 න් පහල ක්‍රිකට් කණ්ඩායමේ දඟ පන්දු යවන ක්‍රීඩක කෙවින් කොත්තිගොඩගේ පන්දු යැවීමේ අසාමාන්‍ය ඉරියව්ව පිළිබඳ විදෙස් මාධ්‍යවල අවධානය යොමුව තිබේ. මේ දිනවල මලයාසියාවේ පැවැත්වෙන 19 න් පහල ආසියානු කුසලාන තරඟාවලියේදී කෙවින් පිළිබඳ වැඩි අවධානයක් යොමුව ඇති බව වාර්තා වෙයි. ඇතැම් විදෙස් මාධ්‍ය ඔහු “ශ්‍රී ලංකාවේ අභිරහස් දඟ පන්දු යවන්නා“ ලෙස හඳුන්වා දී තිබේ. 18 හැවිරිදි කෙවින් කොත්තිගොඩ ගාල්ල මහින්ද විද්‍යාලයෙන් බිහි වූ ක්‍රීඩකයෙකු වන අතර ඔහුගේ පන්දු යැවීමේ ඉරියව්ව දකුණු අප්‍රිකානු හිටපු ක්‍රීඩක පෝල් ඇඩම්ස්ගේ පන්දු යැවීමේ ඉරියව්වට සමාන බව ක්‍රීඩා විචාරකයින් පෙන්වා දෙයි. කෙවින් සම්බන්ධයෙන් ඉන්දීය මාධ්‍ය වෙත අදහස් දක්වමින් හිටපු ක්‍රීඩක ධම්මික සුදර්ශන ප්‍රකාශ කර ඇත්තේ කෙවින්ගේ මෙම අසාමාන්‍ය පන්දු යැවීමේ ඉරියව්ව කිසිවෙකුගේ විසින් පුහුණු කරන ලද්දක් නොවන බවයි.", "URL": "https://sinhala.adaderana.lk/news.php?nid=79975", "Category": null, "Parent URL": null}