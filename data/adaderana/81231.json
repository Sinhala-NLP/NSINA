{"Source": "Adaderana", "Timestamp": "December 8, 2017 05:16 pm", "Headline": "පිටරටින් ලංකාවට පොල් ගේන්න තහනම්- පිට රට හාලුත් එපා- අප්‍රේල් වෙනකන් රටේ හාල් තියෙනවා", "News Content": "පිටරටවලින් පොල් ගෙන්වීම නීති විරෝධී ක්‍රියාවලියක් බවත් එහි වගකීම ආණ්ඩුව බාරගත යුතු බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අද (8) දඹුල්ලේ පැවති විශේෂ මාධ්‍ය හමුවකදී පැවසීය.පොල් වගාවට මයිටා රෝගය වැළඳීමෙන් බරපතළ ලෙස පොල් වගාව පහත වැටී ඇති බවද මාධ්‍ය හමුවේ දී ඒ මහතා පෙන්වා දුන්නේය. ශ්‍රී ලංකාවට මෙම මයිටා රෝගය වෙනත් රටකින් පැමිණි එකක් බවද හෙතෙම චෝදනා කළේය. ඒ අනුව පොල් පිටරටින් ආනයනය කිරීම ශාක නිරෝධායන පනතට විරුද්ධ බව සඳහන් කළේය.පසුගිය රජයෙන් ද මේ ආකාරයෙන් පොල් නැවක් ලංකාවට රැගෙන ආ බවත් එම පොල් නැව මුහුදුබත් කළ බවද නාමල් කරුණාරත්න මහතා අවධාරණය කළේය.මේ ආණ්ඩුවද පොල් නැවක් ලංකාවට පසුගිය කාලයේ රැගෙන ආ නමුත්මාධ්‍යයෙන් හෙළිදරව් කිරීමත් සමඟ නැවතඑම නැව හරවා යැවූ බව ත් සඳහන් කළේය.ඉදිරියේදී එළවලු පවා රටින් රැගෙන ආවොත් එය පුදුමයට කරුණක් නොවන බවද හෙතෙම පැවැසීය.පසුගිය ආණ්ඩු සමයේ තනකොල පවා පිටරටින් ගෙන්වූ බව ද ඔහු වැඩි දුරටත් පැවැසීය. නාමල් කරුණාරත්න මහතා සහල් විදේශ රටවලින් ගෙන්වීම පිළිබඳව ද මේ මාධ්‍ය හමුවේදී අවධානය යොමු කළේය. මේ වන විට රටපුරා උග්‍ර පොහොර හිඟයක් පවතින අතර කිලෝ 50 ක පොහොර ඇසුරුම කිලෝ 40 බවට පත්කොට රුපියල් දෙදහස් පන්සියයකට අලෙවි කරන බවද හෙතෙම සඳහන් කෙළේය. පසුගිය වසරේ දෙසැම්බර් 31 වන දින විගණකාධිපති දෙපාර්තමේන්තුව මඟින් හාල් පිළිබඳව විශේෂ වාර්තාවක් ඉදිරිපත් කර ඇති අතර එම වාර්තාවට අනුව ශ්‍රී ලංකාව පුරා සහල් හිඟයක් පැවැතිය නොහැකි ය. පසුගිය කන්නය සහ යල කන්නේ ලැබුණු අස්වැන්නත් සමඟ ලබන වසරේ අප්‍රේල් පසුවනතුරු රටට අවශ්‍ය හාල් තිබෙන බව කරුණාරත්න මහතා එම වාර්තාව පෙන්වමින් සඳහන් කළේය. 2014 වසරේ විදේශ රටකින් මෙරටට සහල් ගෙනැවිත් ජනතා මුදල් රුපියල් කෝටි 1515 ක මුදලක් අහිමි කොට ඇති බවද හෙතම ‍ දුන්නේය.", "URL": "https://sinhala.adaderana.lk/news.php?nid=81231", "Category": null, "Parent URL": null}