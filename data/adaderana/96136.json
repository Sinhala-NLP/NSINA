{"Source": "Adaderana", "Timestamp": "September 15, 2018 06:46 pm", "Headline": "වියළි කාලගුණයෙන් දිස්ත්‍රික්ක 16 කට බලපෑම්", "News Content": "දිවයිනේ වියළි කාලගුණික තත්ත්වය මේ වන විට දිස්ත්‍රික්ක 16 කට බලපා තිබේ. ඉන් පොළොන්නරුව සහ පුත්තලම දිස්ත්‍රික්කවල ඇතැම් ප්‍රදේශවල ජනතාව මේ ඉඩෝරය හේතුවෙන් පානීය ජල අර්බුදයකට මුහුණ පා සිටියි. යාපනය ,පුත්තලම ,අනුරාධපුරය , පොළොන්නරුව ,අම්පාර , ඇතුළු දිස්ත්‍රික්ක 16කට වියළි කාලගුණයෙන් බලපෑම් එල්ල වී තිබේ. මෙම වියළි කාලගුණය හේතුවෙන් දෙලක්ෂ අටදහස් එකසිය තිස් නව දෙනකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. විශේෂයෙන්ම උතුර නැගෙනහිර පළාත්වලට දැඩි උණුසුම් කාලගුණික තත්වයක් ඊයේ(14) මෙන්ම අද(15) දිනයේත් දක්නට ලැබුණි. ගතවූ පැය 24 තුළ වැඩිම උෂ්ණත්වය වව්නියාවෙන් වාර්තා වී ඇති අතර එහි අගය දැක්වුණේ සෙල්සියස් අංශක 37.3ක් ලෙසයි. අධික වියළි කාලගුණික තත්වය හමුවේ උතුර , උතුරු මැද සහ නැගෙනහිර පළාත්වල වැව් රැසක ජලමට්ටම් පහල බැස ඇති අතර වගාබිම් ඉරිතලා ගොස් තිබේ.", "URL": "https://sinhala.adaderana.lk/news.php?nid=96136", "Category": null, "Parent URL": null}