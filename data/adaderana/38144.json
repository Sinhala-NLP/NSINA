{"Source": "Adaderana", "Timestamp": "October 15, 2013 07:13 am", "Headline": "  පිටුපෑව මන්ත්‍රීවරුන්ට විනය පරීක්ෂණයක්", "News Content": "මධ්‍යම හා වයඹ පළාත් සභාවල පක්ෂයේ තීන්දුවට පිටුපා කටයුතු කළ මන්ත්‍රීවරුන් සම්බන්ධයෙන් විනය පරීක්ෂණයක් පැවැත්වීමට ශ්‍රී ලංකා නිදහස් පක්ෂය තීරණය කර තිබේ. ශ්‍රී ලංකා නිදහස් පක්ෂයේ මධ්‍යම කාරක සභාවේ දී අදාළ තීරණයට එළඹ ඇති බව වාර්තා වේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් ශ්‍රී ලංකා නිදහස් පක්ෂයේ මධ්‍යම කාරක සභාව ඊයේ රාත්‍රීයේ රැස්විය. මධ්‍යම හා වයඹ පළාත් සභාවල නිලතල ලබාදීමේ දී ආණ්ඩු පක්ෂයේ මන්ත්‍රීවරුන් පිරිසක් පක්ෂයේ තීන්දුවට පිටුපා කටයුතු කිරීම සම්බන්ධයෙන් මෙහිදි වැඩි අවධානයක් යොමුවී තිබේ. අදාළ මන්ත්‍රීවරුන්ට එරෙහිව විනය පරීක්ෂණයක් පැවැත්වීමට මධ්‍යම කාරක සභාවේ දී යෝජනා වු බව ශ්‍රී ලංකා නිදහස් පක්ෂයේ ජ්‍යේෂ්ඨ ප්‍රකාශකයෙක් අද දෙරණට සඳහන් කළේය. ඊට අමතරව ශ්‍රී ලංකා නිදහස් පක්ෂ දිස්ත්‍රීක් කාර්යාල පිහිටුවීම පිළිබඳව සහ පාර්ලිමේන්තුවේදීත් ඉන් පිටතදීත් මැති ඇමතිවරුන් විවේචනය කරගැනීම පිළිබඳව ද මෙහිදි අවධානය යොමුවී තිබේ. ඉදිරියේ දී පැවැත්වීමට නියමිත මැතිවරණ සම්බන්ධයෙන් ද මධ්‍යම කාරක සභාවේ දී සාකච්ඡා වු බව ශ්‍රී ලංකා නිදහස් පක්ෂය කියා සිටියි. එහිදි ජනාධිපතිවරණයට පෙර පාර්ලිමේන්තු මැතිවරණයක් පැවැත්වීම පිළිබඳව ද යෝජනා වී තිබේ.", "URL": "https://sinhala.adaderana.lk/news.php?nid=38144", "Category": null, "Parent URL": null}