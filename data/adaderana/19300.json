{"Source": "Adaderana", "Timestamp": "October 12, 2011 08:11 am", "Headline": "භාරත ලක්ෂ්මන් අවසන් කටයුතු අද රාජ්‍ය අනුග්‍රහය සහිතව", "News Content": "අභාවප්‍රාප්ත හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතාගේ දේහය පිළිබඳ අවසන් කටයුතු අද(12) සිදු කිරීමට නියමිතය. වැල්ලම්පිටිය උමඟලිය මහජන ක්‍රීඩාංගණයේ දී අදාහන කටයුතු සිදු කිරීමට නියමිත බව සඳහන්ය. ආදාහන කටයුතු අද පස්වරු 6ට රාජ්‍ය අනුග්‍රහය සහිතව සිදු කිරීමට නියමිත බව රජයේ ප්‍රවෘත්ති දෙපාර්තමේන්තුව පවසයි. පසුගිය සෙනසුරාදා ‍කොළොන්නාව, මුල්ලේරියාව ප්‍රදේශයේ සිදු වූ වෙඩි තැබීමකින් භාරත ලක්ෂ්මන් ප්‍රේමචන්ද්‍ර මහතා ජීවිතක්ෂයට පත්විය. ඔහුගේ දේහය මේ වන විට කොළොන්නාවේ පිහිටි ඒ මහතාගේ නිවසේ තැන්පත් කර තිබේ. මියයන විට 55 හැවිරිදි වියෙහි පසු වූ භාරත ලක්ෂ්මන් ප්‍රේමචන්ද්‍ර මහතා දේශපාලනයට පිවිසියේ ශ්‍රී ලංකා මහජන පක්ෂයෙනි. 1979 දී කොළොන්නාව ප්‍රාදේශීය සභාවට තේරී පත් වූ හෙතෙම 1988 දී මහජන පක්ෂය නියෝජනය කරමින් බස්නාහිර පළාත් සභාවට තේරී පත්විය. ඔහු 1994 දී පොදුජන ‍එක්සත් පෙරමුණ නියෝජනය කරමින් පාර්ලිමේන්තුවට තේරී පත්විය. ශ්‍රී ලංකා නිදහස් පක්ෂයේ බොරැල්ල ආසන සංවිධායකවරයා ලෙස ද කටයුතු කළ භාරත ලක්ෂ්මන් ප්‍රේමචන්ද්‍ර මහතා මියයන විට ජනාධිපති වෘත්තීය සමිති කටයුතු භාර අධ්‍යක්ෂ ජෙනරාල් ලෙස කටයුතු කළේය.", "URL": "https://sinhala.adaderana.lk/news.php?nid=19300", "Category": null, "Parent URL": null}