{"Source": "Adaderana", "Timestamp": "November 12, 2015 05:42 pm", "Headline": "විධායක ජනාධිපති ක්‍රමය අහෝසිකිරීමට කැපවෙනවා", "News Content": "විධායක ජනාධිපති ක්‍රමය අහෝසි කිරීමට තමාට ගතහැකි සියලු ක්‍රියාමාර්ග ගැනීමට කැපවන බව ජනාධිපති මෛත්‍රීපාල සිරිසේන මහතා පවසයි.තමා සතු බලතල අතහැර වඩාත් ප්‍රජාතන්ත්‍රවාදී සමාජයක් බිහිකරලීමේ කාර්යභාර්යට උරදෙන බව ජනාධිපතිවරයා කියා සිටියේ අද (12) පාර්ලිමේන්තු සංකීර්ණයේ පැවති අපවත්වී වදාළ පූජ්‍ය මාදුළුවාවේ සෝභිත හිමියන්ගේ ආදාහනාපූජොත්සවයට එක්වෙමිනි.සෝභිත හිමියන් පෙනී සිටි සාධාරණ සමාජය ගොඩනැඟීමට හැකි පමණින් කටයුතු කිරීම උන්වහන්සේට සිදුකරනු ලබන මාහැඟි උපහාරය හා ගෞරවය බවද ඔහු මෙහිදී පෙන්වා දුන්නේය.සෝභිත හිමියන් සාධාරණ සමාජයක් ස්ථාපිත කිරීම සඳහා යුග මෙහෙවරක් ඉටු කළ බවත්, තමා අද ජනාධිපති ධූරයේ සිටින්නේත්, ප්‍රධාන දේශපාලන පක්ෂ දෙක එක්ව ජාතික ආණ්ඩු සංකල්පය මත පිහිටා ක්‍රියා කරන්නේත් උන්වහන්සේ විසින් දැමූ අඩිතාලම නිසා බව ජනාධිපතිවරයා මෙහිදී අවධාරණය කළේය.යුද්ධය පැවති කාලයේදී සෝභිත හිමියන් එම ප්‍රදේශවලට ගොස් යුද්ධයෙන් පීඩාවට පත්වූ සිංහල, දෙමළ, මුස්ලිම් ආදී සියලු ජනකොටස් වලට සහයෝගය ලබාදුන් බව ද ඔහු සිහිපත් කළේය.එම නිසාම උන්වහන්සේ බලාපොරොත්තු වූ ආකාරයට මේ රටේ යහපාලනය ඇති කිරීමට හා සාධාරණ සමාජයක් ඇති කිරීමට තමාට කළ හැකි කැපකිරීම කිරීමට උන්වහන්සේ ගේ ශ්‍රී දේහය ඉදිරියේ ශපථ කරන බව ජනාධිපතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55059", "Category": null, "Parent URL": null}