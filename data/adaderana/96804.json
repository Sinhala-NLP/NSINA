{"Source": "Adaderana", "Timestamp": "September 27, 2018 02:08 pm", "Headline": "ඝාතන කුමන්ත්‍රණයේ දේශපාලන වාසිය යන්නේ අගමැතිට", "News Content": "වත්මන් ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කළ හොත් එහි දේශපාලන වාසිය හිමිවන්නේ අග්‍රාමාත්‍යවරයාට බව ආණ්ඩුවෙන් ඉවත්වූ ශ්‍රී ලංකා නිදහස් පක්ෂයේ පහළොස් දෙනාගේ කණ්ඩායම පවසයි. අද (27) කොළඹ පැවති මාධ්‍ය හමුවකට එක් වෙමින් ආණ්ඩුවෙන් ඉවත්වූ ශ්‍රී ලංකා නිදහස් පක්ෂයේ පහළොස් දෙනාගේ කණ්ඩායම නියෝජනය කරන පාර්ලිමේන්තු මන්ත්‍රී එස්.බී දිසානායක මහතා මේ බව ප්‍රකාශ කළේය. පොලිස්පතිවරයා හා නියෝජ්‍ය පොලිස්පතිවරයා රැක ගැනීමේ උත්සහයක අග්‍රාමාත්‍යවරයා නිරත වන බවද ඒ මහතා ප්‍රකාශ කළේය. පොලීසියේ පාලනය සිදු කරන්නේ අමාත්‍ය රංජිත් මද්දුම බණ්ඩාර මහතා නොවන බවත් පොලීසිය පාලනය කරන්නේ අග්‍රාමාත්‍යවරයා හා සාගල රත්නායක අමාත්‍යවරයා විසින් බවද එස්.බී දිසානායක මහතා පැවසීය.", "URL": "https://sinhala.adaderana.lk/news.php?nid=96804", "Category": null, "Parent URL": null}