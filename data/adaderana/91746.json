{"Source": "Adaderana", "Timestamp": "June 30, 2018 03:27 pm", "Headline": "විග්නේශ්වරන් තනතුරෙන් ඉල්ලා අස්විය යුතුයි", "News Content": "උතුරු පළාත් ප්‍රධාන අමාත්‍ය සි.වී.විග්නේශ්වරන් මහතා සිය තනතුරෙන් ඉල්ලා අස්විය යුතු බව උතුරු පළාත් විපක්ෂ නායක එස්.තවරාසා මහතා පවසයි. තවරාසා මහතා පැවසූවේ උතුරු පළාත් හිටපු අමාත්‍ය පි.ඩෙනිශ්වරන් මහතාගේ අමාත්‍යධූරය ඉවත් කිරීමට සි.වී.විග්නේශ්වරන් මහතා කටයුතු කිරිමට ලබාදුන් නියෝගය තහනම් කරමින් අභියාචනාධිකරණය ඊයේ (29) ලබාදුන් අතුරු තහනම් නියෝගය හේතුවෙන් විග්නේශ්වරන් මහතා සිය තනතුරෙන් ඉල්ලා අස්වීමට කටයුතු කළ යුතු බවයි. විග්නේශ්වරන් මහතා වෙත ලැජ්ජාවක් පවතින්නේ නම් හෙතෙම සිය තනතුරෙන් ඉවත් වි මහත්මයෙකු ලෙස තනතුරෙන් ඉවත්වීම කටයුතු කළ යුතු බව ඊයේ (29) යාපනය මාධ්‍ය හමුවේ අදහස් දක්වමින් හෙතෙම එලෙස පැවසීය. උතුරු පළාත් සභාවේ 2017 වර්ෂයේ ‍සේවය කළ උතුරු පළාත් ප්‍රවාහන, ග්‍රාමීය සංවර්ධන අමාත්‍ය පී. ඩෙනීෂ්වරන් මහතා එම තනතුරෙන් ඉවත් කිරීමට පළාත් ප්‍රධාන අමාත්‍ය සී.වී. විග්නේශ්වරන් මහතා ගත් තීරණය ක්‍රියාත්මක කිරීම වළක්වාලමින් අභියාචනාධිකරණය තහනම් නියෝගයක් ඊයේ (29) නිකුත් කරනු ලැබීය. තමන්ව අමාත්‍යධූරයෙන් නෙරපීම නීති විරෝධී යැයි ප්‍රකාශ කරන මෙන් ඉල්ලා උතුරු පළාත් අමාත්‍ය පි.ඩෙනීෂ්වරන් හිටපු අමාත්‍යවරයා ගොනු කළ පෙත්සමක් සලකා බැලූ කුමුදුනී වික්‍රමසිංහ මහත්මිය සහ ජනක් ද සිල්වා මහතා ගෙන් සමන්විත අභියාචනාධිකරණ විනිසුරු මඬුල්ලක් විසින් තහනම් නියෝගය නිකුත් කරනු ලැබීය. හිටපු ඇමතිවරයා අධිකරණය හමුවේ සඳහන් කර සිටින්නේ දූෂණ චෝදනා එල්ල කරමින් තමන්ව අමාත්‍යධූරයෙන් ඉවත්කරීමට පළාත් ප්‍රධාන අමාත්‍ය විග්නේෂ්වරන් මහතා ඉකුත් වසරේ අගෝස්තු මාසයේ දී තීන්දු කළ බවයි. ආණ්ඩුක්‍රම ව්‍යවස්ථාවට අනුව පළාත් සභාවක අමාත්‍යවරයකු නෙරපීමේ බලය එම පළාතේ ආණ්ඩුකාර වරයාට පමණක් සතු වී තිබෙන බව පෙන්වා දෙන පෙත්සම්කරු ප්‍රධාන අමාත්‍යවරයාට අමාත්‍යවරුන් ඉවත් කිරීමේ බලතල පැවරී නොමැති බව ද පෙන්වා දී තිබේ. ඉදිරිපත් වූ කරුණු සලකා බැලූ අභියාචනාධිකරණය මෙම තහනම් නියෝගය නිකුත් කර ඇති අතර පෙත්සම් විභාගය ජූලි මස 09 වනදා පැවැත්වීමටද නියම කළේය. උතුරු පළාත් සභාවේ අමාත්‍යවරුන් වෙත එල්ල වු දූෂණ චෝදනා හමුවේ පැවති අර්බුදය විසදලීම වෙනුවෙන් උතුරු පළාත් ප්‍රධාන අමාත්‍යවරයා පත් කළ කොමිෂමක් මගින් චෝදනා ඔප්පුවීමෙන් අනතුරුව විග්නේශ්වරන් මහතා උතුරු පළාත් සභාවේ එවකට පැවති අමාත්‍ය මණ්ඩලය ඉවත් කිරීමට තීරණය කරනු ලැබීය. 2017 අගෝස්තු 20 වැනිදා විග්නේශ්වරන් මහතා විසින් ඩෙනිශ්වරන් මහතා වෙත තමන් සතුව පැවති අමාත්‍යධූරය ඉවත් කළ බවට ලිපියක් යොමු කළ බවත්, ඊට එරෙහිව තමන් විසින් අභියාචනාධිකරණයේ නඩුවක් ගොනු කළ බවත් ඩෙනිශ්වරන් මහතා සදහන් කළේය. ඩෙනිශ්වරන් මහතා වෙත චෝදනා එල්ලවීමෙන් අනතුරුව ඩෙනිශ්වරන් මහතා කටයුතු කළ ටෙලෝ පක්ෂ සාමාජිකත්වයෙන්ද හෙතෙම ඉවත් කිරීමට පක්ෂ මධ්‍යම කාරක සභාව තීරණය කොට තිබිණ. තමන් අමාත්‍යධූරයෙන් ඉවත් කිරීමට විග්නේශවරන් මහතා වෙත අයිතියක් නොමැති බවට එවක ඩෙනිශ්වරන් මහතා විග්නේශ්වරන් මහතා වෙත ලිපයක් මගින්ද කරුණු ඉදිරිපත් කළ අතර, විග්නේශ්වරන් මහතා අදාළ ලිපිය සැළකිල්ලට නොගෙන ඩෙනිශ්වරන් මහතාගේ අමාත්‍යධූරය ඉවත් කළහ. උතුරු පළාත් ප්‍රධාන අමාත්‍ය සි.වි.විග්නේශ්වරන් මහතා විශ්‍රාමික විනිසුරු එස්.ත්‍යගෙන්ද්‍රන් මහතා, විශ්‍රාමික විනිසුරු එස්.පරමරාජා මහතා හා විශ්‍රාමික පරිපාලන සේවා නිළධාරි එස්.පද්මානන්දන් මහතාගේ ප්‍රධානත්වයෙන් යුතු කමිටුවක් පත් කොට උතුරු පළාත් සභාවේ අමාත්‍යවරුන් ලෙස කටයුතු කළ පිරිසට එල්ල වු ‍චෝදනා විමර්ශනය කිරීමෙන් අනතුරුව ඩෙනිශ්වරන් මහතාගේ තනතුර ඉවත් කිරීමට තීරණය කරනු ලැබීය. ‍‍ඩෙනිශ්වරන් මහතාට සමගාමීව එවක උතුරු පළාත් සෞඛ්‍ය අමාත්‍ය ලෙස කටයුතු කළ පි.සත්‍යලිංගම් මහතා, කෘෂිකර්ම අමාත්‍ය ලෙස කටයුතු කළ පි.‍ෛඑගරනේශන් මහතා, අධ්‍යපන අමාත්‍ය ලෙස කටයුතු කළ ටි.කුරුකුලරාජා යන මහත්වරුන්ගේ අමාත්‍යධූරයන්ද ඉවත් කිරීම සිදුකළහ.", "URL": "https://sinhala.adaderana.lk/news.php?nid=91746", "Category": null, "Parent URL": null}