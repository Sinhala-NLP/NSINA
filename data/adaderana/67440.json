{"Source": "Adaderana", "Timestamp": "December 28, 2016 01:57 pm", "Headline": "ඩිලාන් පෙරේරා කරන්නෙත් ඒකාබද්ධ විපක්ෂය කරන දේමයි", "News Content": "ජනාධිපති මෛත්‍රීපාල සිරිසේන මහතා එම ධූරයට පත්කරවා ගැනීමට ප්‍රගතිශීලි බලවේග සමග තමන්ද සෑහෙන වැඩ කොටසක් ඉටු කළ බව ජාතික සංවාද අමාත්‍ය මනෝ ගනේෂන් මහතා පවසයි.එසේ වුවද එම කාලයේ විරුද්ධ පක්ෂය තුළ සිට ඉතාම මෑත කාලයේ ආණ්ඩුවට හේත්තු වුණු අය තම පක්ෂවල උදවියට නොමනා කතා කියන බව අමාත්‍යවරයා කියා සිටියේ අද(28) කොළඹ පැවති මාධ්‍ය හමුවකදීය.යූ.ඇන්.පියෙන් පැමිණි අය පව්කාර පිං ඇමතිලා බවට ඩිලාන් පෙරේරා අමාත්‍යවරයා පසු ගිය දිනෙක ප්‍රකාශ කර තිබුණු බවත්,එම ප්‍රකාශය වඩාත් සුදුසු වන්නේ පිං ඇමති කෙනෙකු වූ ඩිලාන් පෙරේරා මහතාම බවත්,තමන් මැතිවරණය ජයග්‍රහණය කර ජනතා ඡන්දයෙන් පැමිණි අයෙකු බවත් ඔහු සිහිපත් කළේය.මේ දිනවල ව්‍යවස්ථා මර උගුලක් ගැන, රට බෙදන ව්‍යවස්ථාවක් ගැන ඒකාබද්ධ විපක්ෂයේ අය කිය කියා යන බවත්, ඔවුන් එලෙස කියනු ලබන්නේ ආණ්ඩුව දෙකඩකරවීමට බවත් ගනේෂන් මහතා පෙන්වා දුන්නේය.එම ව්‍යවස්ථා කමිටුවේ තමන් මෙන්ම ඩිලාන් පෙරේරා අමාත්‍යවරයාද සිටින බවත්,එහෙත් එතැන සාකච්ඡාවට බඳුන්වන්නේ කුමන කරුණුද යන්න ඒකාබද්ධ විපක්ෂය නඟන චෝදනාවන්ට උත්තර බැඳීමට ඔහු කටයුතු නොකරන බවත් අමාත්‍යවරයා සිහිපත් කළේය.ඒ අනුව ඥානසාර හිමිට,වීරවංශට,ගම්මන්පිලට දොස් කිය කිය සිටින ඩිලාන් පෙරේරා අමාත්‍යවරයා විසින් සිදුකරමින් සිටින්නේද ඥානසාර හිමිට,වීරවංශට,ගම්මන්පිලට අවශ්‍ය කරන දේ ඉටුකරමින් සිටීම බවත්, ඩිලාන් පෙරේරා විසින් කරනු ලබන්නේද ආණ්ඩුව දෙකඩ කිරීමට කටයුතු කිරීම බවත් මනෝ ගනේෂන් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=67440", "Category": null, "Parent URL": null}