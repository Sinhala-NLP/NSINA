{"Source": "Adaderana", "Timestamp": "August 5, 2013 01:37 pm", "Headline": "එයා හමුදාවේ මාධ්‍ය ප්‍රකාශක නෙවෙයි", "News Content": "සංවේදී කියා කයිවාරු ගසන ආණ්ඩුව මේ වන විට ඉතා දරුණු ආණ්ඩුවක් ලෙස පෙනී යන බව එ.ජා.ප. පාර්ලිමේන්තු මන්ත්‍රී ගයන්ත කරුණාතිලක මහතා පවසයි. වැලිවේරියේදී ඇති වූ ගැටුමේන් හමුදාව විසින් ප්‍රහාර එල්ල කළේ එම ස්ථානයේ සිටියේ වයසක උදවියද එසේ නොමැතිනම් ගැබිණි මාතාවන්ද යන්නවත් නොබලා බව අද(05) කොළඹ පැවති මාධ්‍ය හමුවකට එක්වෙමින් ඒ මහතා සඳහන් කළේය. විශ්‍රාම වැටුප් අරගලයේදීත් කටුනායක පැවති විරෝධතාවක් අතරතුර රොෂේන් චානකව මරා දැමූ බවත් සංවේදී ආණ්ඩුව ජනතාවට උත්තර දෙන්නේ වෙඩි උණ්ඩ වලින් සහ ජල ප්‍රහාර වලින් බවත් හෙතෙම පැවසීය. රතුපස්වල ජනතාව පාරට බැස්සේ බොන්න වතුර ටික ඉල්ලා නමුත් එම අවස්ථාවේදී මිනිසුන් ඝාතනය වූ විට ආණ්ඩුව ඊට තුන්වන පාර්ශව, හතරවන පාර්ශව ගැන කතාකරන බවත් ගයන්ත කරුණාතිලක මහතා කියා සිටියේය. ආණ්ඩුවේ නොහැකියාව සහ මිලේච්ඡත්වය ඉන් පෙනී යන බව ඔහු පෙන්වා දුන්නේය. කෙසේ වූවද මේ වන විට රටේ ප්‍රශ්න සම්බන්ධයෙන් උත්තර දීමට සිදුවී ඇත්තේ ජනාධිපති මහින්ද රාජපක්ෂ මහතා සහ ආරක්ෂක ලේකම් ගෝඨාභය රාජපක්ෂ මහතාට බවත්, ඉන් පෙනී යන්නේ මේ සම්බන්ධයෙන් යොදා ඇති අදාළ බලධාරීන්ගේ නොහැකියාව බවත් ඔහු සඳහන් කළේය. එයට කදිම නිදසුන නම් ප්‍රාදේශීය සභාවට විසදීමට තිබූ ප්‍රශ්නයක් හමුදාව මැදිහත් වීම බව ඒ මහතා කියා සිටියේය. එසේම ආණ්ඩුව මෙම සිද්ධිය සම්බන්ධයෙන් ඉදිරියේදී අනිවාර්යෙන්ම කමිටුවක් පත් කරන බවත්, ඒ සම්බන්ධයෙන් එ.ජා.පයට සහ රතුපස්වල ජනතාවට කිසිදු විශ්වාසයක් නොමැති බවත් හෙතෙම කියා සිටින ලදී. මේ සම්බන්ධයෙන් ඉදිරි මැතිවරණවලදී ජනතාව නිසි පිළිතුරක් දිය යුතු බවත්, විශේෂයෙන්ම මෙම ආණ්ඩුවේ නාසිවාදය වැළැක්වීමට ජනතාව පෙරට පැමිණිය යුතු බවත් ඔහු කියා සිටියේය. වැඩිදුරටත් එම මාධ්‍ය හමුව අමතමින් ගයන්ත කරුණාතිලක මහතා කියා සිටියේ මේ වන විට මැති ඇමතිවරුන්ගේ ප්‍රශ්න ජනතා ප්‍රශ්න නොවන බවත්, ඔවුනට ඇති එකම ප්‍රශ්නය තමන්ගේ පවුල පෝෂණය කර ගන්නේ කෙසේද යන ප්‍රශ්නය බවයි. මෙම මාධ්‍ය හමුවට එක්වෙමින් එ.ජා.ප බස්නාහිර පළාත් සභා මන්ත්‍රී නිරෝෂන් පාදුක්ක මහතා කියා සිටියේ හමුදා මාධ්‍ය ප්‍රකාශකගේ නිල ඇඳුම් ගලවා දැමිය යුතු බවත් හමුදා මාධ්‍ය ප්‍රකාශක සන්ධානයේ මාධ්‍ය ප්‍රකාශ වී ඇති බවත්ය. කවුරුන් මොනවා ප්‍රකාශ කළත් රතුපස්වල ජනතාවට වෙඩි තිබිබේ යුද හමුදාවෙන් බවත් එම කැලල මැකීමට කිසිවෙකුටවත් නොහැකි බවත් හෙතෙම සඳහන් කළේය.", "URL": "https://sinhala.adaderana.lk/news.php?nid=36395", "Category": null, "Parent URL": null}