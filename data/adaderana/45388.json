{"Source": "Adaderana", "Timestamp": "August 15, 2014 09:01 pm", "Headline": " අකුණු සැරට හිමිනම හා ඇබිත්තයා බිලි", "News Content": "නියඟය හමාර කරමින් වවුනියාව දිස්ති‍්‍රක්කයට ඇද වැටුණ පළමු පොද වැස්ස සමග ඇති වු අකුණක් වැදීම හේතුවෙන් වවුනියාව නාමල්ගම රජමහ විහාරයේ වැඩ විසු විහාරාධිපති හිමියන් හා විහාරයේ ආවතේව කටයුතු සිදුකළ පුද්ගලයෙකු අද(15) සවස 6.20 ට පමණ ජීවිතක්ෂයට පත්ව ඇති බව වවුනියාව පොලීසිය පවසයි. වවුනියාව පොලිසිය පැවසුවේ අකුණ වැදීම හේතුවෙන් නාමල්ගම රජමහා විහාරයේ විහාරාධිපතිව වැඩ විසු ගාල්ලේ ශී‍්‍ර නන්දරතන නමැති 65 හැවිරිදි හිමිනමක් එලෙස අපවත් වී ඇති බවයි. එසේම එමවිහාරස්ථානයේ ආවතේව කටයුතු සිදුකළ වවුනියාව,නාමල්ගම නැවත පදිංචි ගමිමානයේ පදිංචි ආර්.එම්.පියතිස්ස නමැති 49 හැවිරිදි පුද්ගලයෙකු ද ජිවිතක්ෂයට පත්ව ඇත. මාස හතකින් පමණ පසුව වවුනියාව දිස්ති‍්‍රක්කයට අද සවස පොද වැස්සක් ඇද වැටුණ අතර, පොද වැස්ස සමඟ ඇති වු අකුණ විහාරස්ථානයට වැදී ඇති බැව්ද පොලිසිය පැවසීය. වවුනියාව,නාමල්ගම ගම්මානය නැවත පදිංචි ජනතාව වෙසෙන ගම්මානයකි. සිද්ධිය සමිබන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි. (අකුණ වැදීම හේතුවෙන් අපවත් වු හිමිනමගේ ජායාරූපයකි) ඡායා රූ - මාධව කුලසූරිය", "URL": "https://sinhala.adaderana.lk/news.php?nid=45388", "Category": null, "Parent URL": null}