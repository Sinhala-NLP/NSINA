{"Source": "Adaderana", "Timestamp": "September 17, 2016 09:45 am", "Headline": " චීන-ශ්‍රී ලංකා නීති පද්ධතිය සමනය කිරීමේ වැඩපිළිවෙළක්", "News Content": "චීනය සහ ශ්‍රී ලංකාව අතර සිදුවන වාණිජ කටයුතුවලදී දෙරට අතර නීති පද්ධතිය සමනය කිරීමේ වැඩපිළිවෙළක් ආරම්භ කර තිබේ.ඒ සම්බන්ධයෙන් සිදුකරන මූලික අධ්‍යයනයන් සඳහා චීන නීතීඥ සංගමයේ විශේෂිත නියෝජිත පිරිසක් මේ දිනවල මෙරට සංචාරයක නිරත වන බව සඳහන්ය.චීන නීතීඥ සංගමයේ සහ ශ්‍රී ලංකා නීතීඥ සංගමයේ නියෝජිතයින් පිරිසක් අතර ශ්‍රී ලංකා නීතීඥ සංගම් කාර්යාලයේදී ඒ පිළිබඳ විශේෂ සාකච්ඡාවක් පැවැත්වුණි.එම සාකච්ඡාව සඳහා ශ්‍රී ලංකා නීතීඥ සංගමයේ සභාපති ජනාධිපති නීතීඥ ජෙෆ්‍රි අලගරත්නම් මහතා ඇතුළු පිරිසක් සහභාගී වූ බව වාර්තා වෙයි.එහිදී දෙරටේ නීති අධ්‍යාපන හුවමාරු වැඩසටහනක් ක්‍රියාත්මක කිරීම ඇතුළු කරුණු කිහිපයක් පිළිබඳ සාකච්ඡා කළ බව චීන - දකුණු ආසියා නීතීඥ සංගමයේ නීති උපදේශක, ජ්‍යෙෂ්ඨ නීතීඥ සුනිල් අබේරත්න මහතා පැවසුවේය.", "URL": "https://sinhala.adaderana.lk/news.php?nid=64157", "Category": null, "Parent URL": null}