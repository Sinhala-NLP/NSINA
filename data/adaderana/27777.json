{"Source": "Adaderana", "Timestamp": "September 27, 2012 08:26 am", "Headline": "ජී.එල්.පීරිස් 1 වනදා කතා කරයි", "News Content": "එක්සත් ජාතීන්ගේ සංවිධානයේ 67 වන රාජ්‍ය නායක සමුළුවට සහභාගී වී සිටින විදේශ කටයුතු අමාත්‍ය ජී.එල්.පීරිස් මහතා ලබන මස පළමුවැනි දින සමුළුව ඇමතීමට නියමිතව ඇත. අමෙරිකාවේ නිව්යොක් හිදී පැවැත්වෙන මෙවර සමුළුවේ ශ්‍රී ලංකාවේ ප්‍රධානියා ලෙස අමාත්‍ය ජී.එල්.පීරිස් මහතා සහභාගී වී සිටින බව විදේශ කටයුතු අමාත්‍යංශය සඳහන් කළේය. එක්සත් ජාතින්ගේ 67 වන රාජ්‍ය නායක සමුළුව පසුගිය 25 වන දින ආරම්භ වූ අතර එය ඔක්තොම්බර් මස පළමු වැනි දින දක්වා පැවැත්වීමට නියමිතය. රටවල් 193 ක රාජ්‍ය නායකයින් මේ සඳහා සහභාගී වි සිටියි. විදේශ කටයුතු අමාත්‍ය ජී.එල් පීරිස් මහතා ඔක්තොම්බර් මස පළමු වැනි දින මෙම සමුළුව ඇමතීමට නියමිත අතර ශ්‍රී ලංකාවේ වත්මන් තත්ත්වය පිළිබඳ එහිදී ඔහු ලෝක නායකයින් දැනුවත් කරනු ඇති. වි‍ශේෂයෙන්ම ශ්‍රී ලංකාවේ උතුරු නැගෙනහිර සංවර්ධන කටයුතු පිළිබඳව මෙන්ම යුද්ධයෙන් අවතැන් වූ පුද්ගලයින් නැවත පදිංචි කිරීමේ කටයුතු පිළිබඳව ජාත්‍යන්තර දැනුවත් කිරීම ජී.එල්.පීරිස් අමාත්‍යවරයාගේ දේශනයේ මූලික අරමුණ වී ඇති බව විදේශ කටයුතු අමාත්‍යංශය සඳහන් කළේය. එමෙන්ම එහිදී ශ්‍රී ලංකාවට එරෙහිව එල්ල වන අසත්‍ය මානව හිමිකම් චෝදනා සම්බන්ධයෙන් ද ජී.එල්.පීරිස් අමාත්‍යවරයා පිළිතුරු ලබා දෙනු ඇති බව විදේශ කටයුතු අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=27777", "Category": null, "Parent URL": null}