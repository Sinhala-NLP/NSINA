{"Source": "Adaderana", "Timestamp": "June 13, 2014 06:08 am", "Headline": " අනියම් සැමියාගේ පිහි පහරින් කාන්තාවක් මරුදකියි", "News Content": "මුන්දලම - අගුණවිල ප්‍රදේශයේ පදිංචි කාන්තාවක ඇයගේ අනියම් පුරුෂයා විසින් ගෙල කපා ඝාතනය කර ඇති බව පල්ලම පොලීසිය කියයි. ඊයේ (12) රාත්‍රී 7.40 ට පමණ මෙම ඝාතනය සිදුවී ඇති බව කියැවෙයි. මිය ගොස් ඇත්තේ පොන්නවඩුගේ තිළිණා දිල්රුක්ෂි (අවු:38) නම්වූ කාන්තාවකි. කාන්තාවක කැපුම් කෙටුම් තුවාල සහිතව සිටින බවට පොලිස් හදිසි ඇමතුම් අංශයට තොරතුරක් ලැබී ඇති අතර ඒ අනුව පල්ලම පොලීසියේ නිලධාරීන් එම ස්ථානයට යන විට අසල්වැසියන් විසින් එම කාන්තාව මුන්දලම දිසා රෝහල වෙත ගෙන ගොස් තිබී ඇත. බරපතළ ලෙස කැපුම් කෙටුම් සහිතව සිටි කාන්තාව රෝහලට ඇතුළත් කරන විටත් මිය ගොස් තිබී ඇති බව වෛද්‍යවරුන් සඳහන් කරයි. මරණකාරියගේ ගෙල ප්‍රදේශයේ දරුණු කැපුම් තුවාල දක්නට ඇති බව පොලීසිය කියයි. මිය ගොස් ඇති කාන්තාවගේ අනියම් පුරුෂයා විසින් මෙම ඝාතනය සිදු කරන්නට ඇති බවට විශ්වාස කරන්නේ යැයි පල්ලම පොලීසිය කියයි. සැකකරු මෙතෙක් අත්අඩංගුවට ගෙන නැත. පල්ලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43930", "Category": null, "Parent URL": null}