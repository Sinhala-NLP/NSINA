{"Source": "Adaderana", "Timestamp": "December 15, 2016 04:47 pm", "Headline": "  වැඩි කළ බදු හැකි ඉක්මනින් ඉවත් කරනවා - සහල් ගෙන්වනවා  ", "News Content": "රජය විසින් මේ වන විට පනවා ඇති බදු ප්‍රතිශත හැකි ඉක්මනින් ඉවත් කිරීමට කටයුතු කරන බව මුදල් අමාත්‍ය රවී කරුණානායක මහතා කියයි.අද (15) මුදල් අමාත්‍යංශයේ පැවැති ප්‍රවෘත්ති සාකච්ඡාවකට එක්වෙමින් ඒ මහතා මේ බව ප්‍රකාශ කළේය. වත්මන් රජය විසින් රජයේ දේපළ විකිණීමක් සිදු නොකරන බවත්, ඉදිරියේ දී එළැඹීමට නියමිත ගිවිසුම් ප්‍රකාරව සිදු කිරීමට යන්නේ පාඩු ලබන තත්ත්වයේ පවතින රජය සතු ආයතන පෞද්ගලික අංශය හා ඒකාබද්ධ වෙමින් ක්‍රියාත්මක කිරීමේ ක්‍රමවේදයක් පමණක් බවත්, මේ වන විට එසේ සිදු කොට ඇති ශ්‍රී ලංකා ටෙලිකොම් වැනි ආයතනයන් පාඩු ලබන තත්ත්වයෙන් මඟහරවාගෙන ඉතා සාර්ථකව පවත්වාගෙන යන බවත්, අමාත්‍යවරයා එහිදී පෙන්වා දුන්නේය. මෙම ක්‍රියාව හරහා රජයට යම් මුදල් ප්‍රමාණයක් ලැබෙන බවත්, එම මුදල්වලින් විදේශ ණය පියවීම ප්‍රධාන අරමුණ බවත්, කී අමාත්‍යවරයා ණය ගෙවා ඉතිරිවන යම් මුදල් ප්‍රමාණයක් යොදවා සංවර්ධන වැඩසටහන් ක්‍රියාත්මක කිරීම සිදු කළ හැකි බවත්, කීවේය. එමෙන් ම මේ වන විට විරෝධතා ව්‍යාපාරයන් අසළ රුපියල් 5000 නෝට්ටු සංසරණයවීමක් වාර්තා වී ඇති බවත්, පසුගිය ජනාධිපතිවරණයට පෙර ශ්‍රී ලංකා මහ බැංකුවෙන් නීති විරෝධී ලෙස බැහැර ගෙන ආ කෝටි 1300ක මුදල් ඇති බවත්, මේ සියලු සිද්ධීන් සම්බන්ධයෙන් පුළුල් පරීක්ෂණ සිදු කරන බවත්, අමාත්‍යවරයා ප්‍රකාශ කළේය. පසුගිය දින කිහිපයක මුද්‍රිත මාධ්‍ය ඔස්සේ රටේ යම් යම් කරුණු සම්බන්ධයෙන් වැරදි වාර්තා සිදු කොට ඇති බව පෙන්වාදුන් අමාත්‍යවරයා ඕනෑම අවස්ථාවක තම අමාත්‍යංශයේ කරුණු දැනගැනීමක් සම්බන්ධයෙන් තමන් තොරතුරු ලබාදීමට කටයුතු කරන බවත්, පැවසුවේය.ජාති විරෝධී මෙන් ම රටේ තත්ත්වයන් පිළිබඳ ව වාර්තා කිරීමේ දී වගකීමෙන් යුතුව වාර්තාකරණ කටයුතු සිදු කරන්න යැයි ද අමාත්‍යවරයා මාධ්‍යවේදීන්ගෙන් ඉල්ලා සිටියේය. වත්මන් රජයේ අස්ථාවර භාවයක් ඇතැයි මාධ්‍ය මගින් පෙන්වීමට උත්සාහ කරන බවත්, ඕනෑම මාධ්‍යවේදියෙකුට දේශපාලන කැමැත්තක් හා ඒ පිළිබඳ ව කටයුතු කිරීමේ අයිතියක් ඇති නමුත් පුවත් වාර්තා කිරීමේ දී සියලු දෙනා එකසේ සලකන ලෙසත් කීවේය.මේ අතර ඉදිරියේ දී ඇතිවිය හැකි තත්ත්වයන්ට මුහුණදීම අරමුණු කරගනිමින් මාස 1 1/2ක කාලයක් සඳහා සරිලන සහල් ප්‍රමාණයක් ආනයනය කොට ආරක්ෂිත තොගයක් පවත්වාගෙන යාමට රජය තීරණය කළ බවද මුදල් අමාත්‍යවරයා එහිදී පැවසීය. ටොන් 110,000ක සහල් තොගයක් මේ වන විට රජය සතු නමුත් නැවත යල කන්නයේ අස්වැන්න ලැබීමට පෙබරවාරි මාර්තු පමණ ගතවන බැවින් එතෙක් පවතින තොගවලින් යම් ප්‍රතිශතයක් වෙළෙඳපොළෙට නිකුත් කිරීමට බලාපොරොත්තු වන බවත්, රජයේ මැදිහත්වීමක් නොමැති ව පෞද්ගලික අංශය විසින් මෙම සහල් තොග ගෙන්වීමට කටයුතු කරන බවත්, හෙතෙම කීවේය. පවතින තොග අවසන් වුවහොත් මෙන් ම පවතින වාතාවරණය අනුව කළුකඩ ව්‍යාපාරිකයන් විසින් සහල් තොග සැගවීමට කටයුතු කළ හොත් මෙන් ම ඉදිරියේ නියඟයක් ඇති වන බවට වාර්තා වී ඇති බැවින් ඒ අනුව ආහාර හිඟයක් ඇති වෙතැයි සිතා මෙම කටයුත්ත සිදු කරන බවත්, අමාත්‍යවරයා පෙන්වාදුන්නේය.රජයේ නිල පුවත් අඩවිය.", "URL": "https://sinhala.adaderana.lk/news.php?nid=67060", "Category": null, "Parent URL": null}