{"Source": "Adaderana", "Timestamp": "July 20, 2014 02:37 pm", "Headline": "පිල්ලේගේ කමිටුව රටවල් තුනක සිට මෙහෙයුම් අරඹයි ", "News Content": "ශ්‍රී ලංකාව සම්බන්ධයෙන් විමර්ශන සිදුකිරීම සඳහා පත්කරනු ලැබු එක්සත් ජාතීන්ගේ කමිටුව සිය පරීක්ෂණ කටයුතු රටවල් තුනක සිට මෙහෙයවීමට තීරණය කර තිබේ. ඒ අනුව අමෙරිකාවේ නිව්යෝර්ක්, ස්විස්ටර්ලන්තයේ ජීනිවා සහ තායිලන්තයේ බැංකොක් යන නගරවල සිට අදාළ සාක්ෂි විමසීමට තීරණය කර ඇති බව ඉන්දියන් එක්ස්ප්‍රස් පුවත්පත වාර්තා කළේය. ශ්‍රී ලංකාවේ සිදුවු බව කියන මානව හිමිකම් උල්ලංඝණය කිරීමේ සිද්ධීන් සම්බන්ධයෙන් විමර්ශන සිදුකිරීම සඳහා එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලෙයි විසින් ත්‍රිපුද්ගල කමිටුවක් පත්කරනු ලැබුණි. පින්ලන්තයේ හිටපු ජනාධිපති මාටි ආටිසාරි, නවසීලන්ත හිටපු මහාධිකරණ විනිසුරු සිල්වියා කාට්රයිට් ආර්යාව සහ පකිස්ථාන ශ්‍රේෂ්ඨාධිකරණ විනිසුරුවරුන්ගේ හිටපු සභාපති අස්මාර් ජහන්ගි අදාළ කමිටුවේ සාමාජිකයින් වෙයි. අදාළ කමිටුව ශ්‍රී ලංකාවට පැමිණ පරීක්ෂණ සිදුකිරීමට බලාපොරොත්තු වුව ද ඒ සඳහා අවසර ලබානොදෙන බව ශ්‍රී ලංකා රජය ප්‍රකාශ කළේය. මේ හේතුවෙන් විදෙස් රටවල සිට අදාළ පරීක්ෂණය සිදුකිරීමට ඔවුන් තීරණය කර තිබේ. ඒ අනුව ශ්‍රී ලංකාව සම්බන්ධයෙන් සිදුකරන විමර්ශනය සඳහා දුරකථන සහ වෙබ් අඩවි ඔස්සේ අදාළ කමිටුව වෙත සාක්ෂි ලබාදීමට හැකියාව පවතින බව ඉන්දියන් එක්ස්ප්‍රස් පුවත්පත වාර්තා කළේය. අදාළ කමිටුව මාස 10ක කාලයක් සිය විමර්ශන කටයුතු සිදුකිරීමට නියමිත අතර සැප්තැම්බර් මාසයේ පැවැත්වෙන මානව හිමිකම් සැසිවාරයට ඒ සම්බන්ධයෙන් වාචික වාර්තාවක් ඉදිරිපත් කළ යුතු වෙයි. ලබන මාර්තු මාසයේ දී පැවැත්වෙන 28 වන සැසිවාරය සඳහා ඔවුන් විසින් ලිඛිත වාර්තාවක් ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=44799", "Category": null, "Parent URL": null}