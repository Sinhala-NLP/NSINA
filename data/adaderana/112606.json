{"Source": "Adaderana", "Timestamp": "June 23, 2019 03:41 pm", "Headline": "ඇෆ්ගනිස්ථානයේ සාම ක්‍රියාවලිය බිඳ වැටෙයි", "News Content": "ඇෆ්ගනිස්ථාන සිවිල් යුද්ධය නිම කිරීම වෙනුවෙන් ආරම්භ කළ සාම ක්‍රියාවලිය මේ වන විට බිඳ වැටී ඇත. ඒ පිළිබඳව පුළුල් ලෙස සාකච්ඡා කිරීමේ අරමුණින් පැවති සමුළුවක් පිළිබඳව විදෙස් මාධ්‍ය වාර්තා කළේය. ඇෆ්ගනිස්ථානයේ සාම ක්‍රියාවලිය සම්බන්ධයෙන් වැදගත් සමුළුවක් පාකිස්තානයේ පැවැත්වුණි. එම සමුළුවට දේශපාලනඥයින්, ගෝත්‍රික වැඩිහිටියන් ඇතුළුව ඇෆ්ගන් නායකයින් 50කට අධික පිරිසක් සහභාගී වූ බව විදෙස් වාර්තා සඳහන් කරයි. දශක දෙකකට ආසන්න කාලයක් පැවති ඇෆ්ගනිස්තාන සිවිල් යුද්ධය නිම කිරීම වෙනුවෙන් ආරම්භ කළ සාම ක්‍රියාවලිය මේ වනවිට බිඳ වැටී ඇත. විදෙස් මාධ්‍ය වාර්තා කළේ මෙම සමුළුව එය යළි ශක්තිමත් කිරීමෙහිලා සුවිශේෂී සංධිස්ථානයක් වනු ඇති බවයි. කෙසේ වෙතත් මෙම සමුළුවට ඇෆ්ගන් යුද්ධයේ ප්‍රධානම පාර්ශවකරුවා වන තලෙයිබාන් සටන්කාමීන් නියෝජනය කරමින් කිසිවෙකු සහභාගී නොවීම කැපී පෙනුණි. විදේශ හමුදා පලවා හැරීමේ අරමුණින් සහ අමෙරිකාවේ පිටුබලය ලබන කාබුල් ආණ්ඩුව පරාජය කිරීමේ අරමුණින් ඔවුන් වසර ගණනාවක් යුද වැදුණි. මේ සමුළුවට පාකිස්ථානය අනුග්‍රහය දැක්වුවත් අතීතයේ දෙරට අතර සබඳතා පැවතියේ නැත. 2011 වර්ෂයේ ඇෆ්ගනිස්ථානයේ සිදු වූ බල පෙරළියෙන් පසුව තලෙයිබාන් සටන්කාමීන්ට රැකවරණය සැලසූ බවට පාකිස්තානයට චෝදනා එල්ල වීම ඊට හේතුවයි. කෙසේ වෙතත් අද වනවිට කාබුල් රජය සමග ඍජු සාකච්ඡාවලට එළඹීම සඳහා තලෙයිබාන් සංවිධානය පොළඹවා ගැනීමට අමෙරිකාව පාකිස්තානයේ සහය අපේක්ෂා කරයි. පාකිස්තාන විදේශ අමාත්‍යවරයා සාම ක්‍රියාවලිය පිළිබඳව සාකච්ඡා කිරීමට ඇෆ්ගන් නියෝජිතයින්ගේ පැමිණීම අගය කරමින් මෙහිදී අදහස් පල කළේය. මේ අතර ඇෆ්ගන් ජනාධිපති අෂ්රෆ් ඝානි ලබන සතියේ පාකිස්තානයේ සංචාරය කිරීමට නියමිතව ඇත. එම සංචාරය අතරතුර ඔහු පාකිස්ථානයේ ජ්‍යෙෂ්ඨ බලධාරීන් රැසක් හමු වී සාකච්ඡා පැවැත්වීමට නියමිත බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=112606", "Category": null, "Parent URL": null}