{"Source": "Adaderana", "Timestamp": "January 15, 2013 01:44 pm", "Headline": "ලුණු හා සීනිවලට නව රෙගුලාසි", "News Content": "මෙරට වෙළෙඳපලේ අලෙවිකරන ආහාර පානවල අඩංගු ලුණු හා සීනි ප්‍රමාණය අවම කිරීම සඳහා නව රෙගුලාසි හඳුන්වාදීමට සෞඛ්‍ය අමාත්‍යාංශය තීරණය කර තිබේ. මෙම ආහාර පානවල අඩංගු ලුණු හා සීනි ප්‍රමාණය ජාත්‍යන්තර මට්ටම ද ඉක්මවා ගොස් තිබෙන බව සෞඛ්‍ය අමාත්‍යාංශය කළ විමර්ශනයක දී අනාවරණය වී ඇත. මේ වනවිට එක් පුද්ගලයෙකු විසින් දිනකට පරිභෝජනය කළ යුතු සීනි ප්‍රමාණය තේ හැඳි පහකට අඩු විය යුතු වුවත් මෙරට එක් පුද්ගලයෙක් දිනකට පරිභෝජනය කරන සීනි ප්‍රමාණය තේ හැඳි නවයකටත් අධික බව සඳහන්ය. එමෙන්ම ඒක පුද්ගල ලුණු ප්‍රමාණය දිනකට තේ හැඳි එකක් වුව ද මෙරට පුද්ගලයෙකු තේ හැඳි 4 ක් පමණ ලුණු භාවිත කරන බවට තොරතුරු අනාවරණය වී තිබේ. ඒ අනුව වෙළෙඳපලේ අලෙවිකරන ආහාර පානවල අඩංගු ලුණු හා සීනි ප්‍රමාණය අවම කිරීම සඳහා ශ්‍රී ලංකා ප්‍රමිති ආයතනය මගින් හඳුන්වා දී තිබෙන ප්‍රමිතීන් වහාම ක්‍රියාත්මක කළ යුතු බවට සෞඛ්‍ය සේවා අධ්‍යක්ෂ ජනරාල්වරයාගේ ප්‍රධානත්වයෙන් පැවති සාකච්ඡාවක දී තීරණය වී ඇති බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=30783", "Category": null, "Parent URL": null}