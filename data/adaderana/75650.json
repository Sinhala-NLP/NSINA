{"Source": "Adaderana", "Timestamp": "July 26, 2017 11:43 am", "Headline": " හලාවත දුම්රිය ස්ථානාධිපති ඇතුළු 3 රිමාන්ඩ්", "News Content": "දුම්රිය මගියෙකුට පහරදීමේ චෝදනා මත අත්අඩංගුවට ගත් හලාවත දුම්රිය ස්ථානයේ ස්ථානාධිපතිවරයා සහ දුම්රිය සේවකයින් දෙදෙනා රක්ෂිත බන්ධනාගාර ගත කර තිබේ.පසුගිය 02 වනදා වලංගු ප්‍රවේශ පත්‍රයක් නොමැතිව දුම්රියේ ගමන් කිරීමට උත්සාහ කළ බව කියන පුද්ගලයෙකු දුම්රිය ස්ථානාධිපතිවරයා විසින් හලාවත පොලීසියට බාර දී තිබූ බව සඳහන්ය.කෙසේවෙතත් දුම්රිය ස්ථානාධිපතිවරයා ඇතුළු පිරිසක් තමන්ට පහර දුන් බව පවසමින් එම පුද්ගලයා රෝහල්ගත වී ඇති බව වාර්තා වෙයි.අනතුරුව පොලීසිය විසින් ඔහු හලාවත දිසා අධිකරණයට ඉදිරිපත් කළ අවස්ථාවේ දුම්රිය ස්ථානාධිපතිවරයා සහ තවත් දෙදෙනෙකු තමාට පහර දුන් බව එම පුද්ගලයා විවෘත අධිකරණයේදී ප්‍රකාශ කර තිබේ. ඒ අනුව මේ සම්බන්ධයෙන් විමර්ශනයක් සිදුකර අධිකරණයට කරුණු වාර්තා කරන ලෙස දිසා විනිසුරුවරයා හලාවත පොලීසියට නියෝග කර ඇත.කෙසේවෙතත් සිද්ධියට අදාළව චෝදනා එල්ලවී තිබූ හලාවත දුම්රිය ස්ථානාධිපතිවරයා, දුම්රිය ආරක්ෂක නිලධාරියෙකු සහ තවත් සේවකයෙකු ඊයේ හලාවත පොලීසිය වෙත බාර වී තිබේ.එහිදී අත්අඩංගුවට ගත් ඔවුන් හලාවත දිසා අධිකරණයට ඉදිරිපත් කිරීමෙන් අනතුරුව හෙට දිනය දක්වා රක්ෂිත බන්ධනාගාරගත කර ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=75650", "Category": null, "Parent URL": null}