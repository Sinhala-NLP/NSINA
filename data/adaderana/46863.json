{"Source": "Adaderana", "Timestamp": "October 21, 2014 01:04 pm", "Headline": "අංක තහඩු නැති වාහන, පෝස්ටර් තියෙන්නේ එතැනයි -  අදත් ගැහුවා", "News Content": "කොළඹ, කොම්පඤ්ඤවීදියේ පිහිටි ශ්‍රී ලංකා වරාය අධිකාරියේ ආරක්ෂක පුහුණු කිරීමේ පාසලේ නිරීක්ෂණ චාරිකාවකට එක්වූ තමන් ඇතුළු මන්ත්‍රීන් පිරිසකට ප්‍රහාරයක් එල්ල වූ බව එක්සත් ජාතික පක්ෂයේ උපනායක රවී කරුණානායක මන්ත්‍රීවරයා පවසයි. එම පරිශ්‍රයේ සිදුවන වංචා හා දූෂණ සම්බන්ධයෙන් සොයා බැලීම සඳහා තමන් මෙන්ම පාර්ලිමේන්තු මන්ත්‍රීවරුන් වන අජිත් පී. පෙරේරා, ආර්. යෝගරාජන් හා නලීන් බණ්ඩාර මන්ත්‍රීවරුන් එහි ගිය විට මෙම ප්‍රහාරය එල්ල වූ බව ඒ මහතා කීවේය. ප්‍රහාරයෙන් වාහනයකට මෙන්ම එය ආවරණය කිරීමට පැමිණි මාධ්‍යවේදීන්ගේ කැමරා ඇතුළු උපකරණවලට ද හානි සිදුවූ බව රවී කරුණානායක මන්ත්‍රීවරයා පැවසීය. මෙම ස්ථානයේ අංක තහඩු නැති වාහන, ආණ්ඩුවේ ඇතැම් ඇමතිවරුන්ගේ පෝස්ටර්, කටවුට් ඇතුළුව නීති විරෝධී වැඩ සිදුවන බවට එහි සිටින සේවකයින් පිරිසක් කළ හෙළිදරව්වකට අනූව ඒ ගැන සොයාබැලීමට ගිය බව මන්ත්‍රීවරයා කීවේය. ඉදිරි ජනාධිපතිවරණය සඳහා යොදාගැනීමට මෙම ස්ථානයේ කටවුට් ඇතුළු ද්‍රව්‍ය තබා ඇති බව එහිදී මාධ්‍යවේදීන්ගේ පවා ඇස ගැටුණු බව ඒ මහතා සඳහන් කළේය. එසේ ගිය අවස්ථාවේදී එහි සිටි පිරිසක් තමන් ඇතුළු පිරිසට බාධා කරමින් මෙලෙස ප්‍රහාරයක් එල්ල කළ බව රවී කරුණානායක මහතා වැඩිදුරටත් පැවසීය. එම අවස්ථාවේදී ප්‍රහාරයක් මාධ්‍යවේදියෙකුටද වැදී ඇති අතර ගල් ප්‍රහාරවලින් එජාප මන්ත්‍රී ආර්. යෝගරාජන් මහතාගේ වාහනයේ වීදුරු කුඩු වී ඇත. එක්සත් ජාතික් පක්ෂයේ මන්ත්‍රීන් කණ්ඩායමක් පසුගිය කාලයේදී හම්බන්තොට වරාය, මත්තල ගුවන් තොටුපළ, නොරොච්චෝලේ විදුලිබලාගාරය, සපුගස්කන්ද තෙල් පිරිපහදුව, දුම්රිය දෙපාර්තමේන්තුව, වැලිකඩ බන්ධනාගාරය යන ස්ථානවල නිරීක්ෂණ චාරිකාවල නිරත විය. එසේ නිරීක්ෂණයට ගිය බොහෝ ස්ථානවලදී ඔවුන්ට විවිධ බාධා හා හිරිහැරවලට මුහුණපෑමට සිදුවූ ආකාරය දැකගත හැකි විණ. ‍ මෙම සිද්ධියට අදාළ ඡායා රූප පෙළක් ඉහත වේ. ‍ ඡායා රූ - ඩී. බන්දුවර්ධන", "URL": "https://sinhala.adaderana.lk/news.php?nid=46863", "Category": null, "Parent URL": null}