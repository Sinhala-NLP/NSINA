{"Source": "Adaderana", "Timestamp": "July 13, 2010 12:30 pm", "Headline": "වෙඩි තැබීමකින් අයෙක් මරුට-තිදෙනෙකුට තුවාලයි", "News Content": "සේරුනුවර යුද හමුදා කඳවුර ආසන්නයේ මාර්ගයේ ආරක්ෂාවට සිටි හමුදා සෙබළෙකුගේ වෙඩි ප්‍රහාරයකින් එක් අයෙකු ජීවිතක්ෂයට පත්වී තවත් තිදෙනෙකු තුවාල ලබා තිබේ. මරුමුවට පත්වී ඇත්තේද හමුදා සෙබලෙකු බව සඳහන් වේ. ඒ අනුව එම ස්ථානයේ සිටි තවත් හමුදා සෙබළුන් දෙදෙනෙකු සහ සිවිල් වැසියෙකු වෙඩි වැදීමෙන් තුවාල ලබා කන්තලේ රෝහලට ඇතුළත් කර ඇතැයි යුද හමුදා මාධ්‍ය ප්‍රකාශක බ්‍රිගේඩියර් උභය මැදවල මහතා සඳහන් කරයි. මෙම වෙඩි වැදීම කෙසේ සිදු වී ඇත් ද යන්න මෙතෙක් අනාවරණය වී නොමැති බව ද උභය මැදවල මහතා පවසයි. මේ සම්බන්ධයෙන් විශේෂ පරීක්ෂණයක් ආරම්භ කර ඇති බවත්,සැකකාර සෙබලා මේ වන විට අත්අඩංගුවට ගෙන ඇති බවත් බ්‍රිගේඩියර් උභය මැදවල මහතා වැඩිදුරටත් සඳහන් කරයි..", "URL": "https://sinhala.adaderana.lk/news.php?nid=9573", "Category": null, "Parent URL": null}