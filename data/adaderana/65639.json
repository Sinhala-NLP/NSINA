{"Source": "Adaderana", "Timestamp": "November 2, 2016 10:12 am", "Headline": "බෝතල් අඩුවට දෙනවා කියා සල්ලි ගරලා -  බොරු රේගු ලොක්කා මාට්ටු", "News Content": "සහකාර රේගු අධ්‍යක්ෂකවරයෙකු ලෙස පෙනී සිටිමින් වංචනිකව පුද්ගලයන්ගෙන් මුදල් ලබාගත් පුද්ලයෙකු සහ තවත් තිදෙනෙකු කොටහේන ප්‍රදේශයේදී අත්අඩංගුවට ගෙන තිබේ.කොළඹ අපරාධ කොට්ඨාසයට ලද තොරතුරක් මත සැකකරුවන් අත්අඩංගුවට ගෙන ඇති බව පොලිස් මූලස්ථානය සඳහන් කළේය.සහකාර රේගු අධ්‍යක්ෂකවරයෙකු ලෙස පෙනී සිටි පුද්ගලයා අඩු මුදලට විදේශීය මත්පැන් ලබාදිය හැකි බවට දිවයිනේ විවිධ ප්‍රදේශවල පදිංචි පුද්ගලයන්ට දුරකථන ඇමතුම් ලබාදී ඇති බව සඳහන්ය.ඒ අනුව මොහු විසින් තෝරාගත් ස්ථාන වෙත ගැණුම්කරුවන් කැඳවා මුදල් ලබාගැනීමෙන් අනතුරුව විදේශිය මත්පැන් බෝතල් ලබා නොදී ඔවුන් රවටා පළා ගොස් ඇති බව විමර්ශනවලදී අනාවරණය වී ඇත.අත්අඩංගුවට ගත් සැකකරුවන් තිදෙනා රාගම, වත්තල සහ ජාඇල ප්‍රදේශවල පදිංචිකරුවන් බව සඳහන්ය.මෙම සැකකරුවන් හෙරොයින් ජාවාරමට සම්බන්ධ බවටද මේ වන විට තොරතුරු අනාවරණය වී ඇති අතර රැඳවුම් නියෝග මත කොළඹ අපරාධ කොට්ඨාසය ඔවුන් සම්බන්ධයෙන් වැඩිදුර විමර්ශන ආරම්භ කර ඇත.මෙම වංචනික පුද්ගලයන්ට හසුවූ තවත් පුද්ගලයන් සිටී නම් 071 85 91 727 , 071 85 91 735, 0112 66 23 11 යන දුරකථන අංකවලට දැනුම් දෙන ලෙස පොලිස් මූලස්ථානය ඉල්ලීමක් කරයි.", "URL": "https://sinhala.adaderana.lk/news.php?nid=65639", "Category": null, "Parent URL": null}