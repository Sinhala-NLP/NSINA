{"Source": "Adaderana", "Timestamp": "March 7, 2013 03:17 pm", "Headline": "ප්‍රදර්ශනයට තැබූ පුරාවස්තු සොරකම් කරයි", "News Content": "අම්පාර, බුද්ධංගල ආරණ්‍යය සේනාසනයේ ප්‍රදර්ශනයට තබා තිබූ පුරාවිද්‍යාත්මක වටිනාකමකින් යුත් පුරාවස්තු රැසක් කිසිවෙකු විසින් සොරකම් කර ඇති බව වාර්තා වේ. ආරණ්‍යය සේනාසනයේ ගල්ලෙනේ තිබූ පුරාවස්තු මෙලෙස සොරකම් කර ඇති බව බුද්ධංගල ආරණ්‍යය සේනාසනයේ සේනාසනාධිකාරී පුජ්‍ය දීඝවාපියේ සුසිම හිමි සඳහන් කළේය. ක්‍රිස්තු පුර්ව දෙවන සියවසට අයත් බවට සැලකෙන මෙම පුරාවස්තු බුද්ධංගල චෛත්‍ය ප්‍රතිසංස්කරණයේ දී හමුවූ ඒවා බව උන්වහන්සේ පවසයි. වසර 30 ක පමණ කාලයක සිට ජනතා ප්‍රදර්ශනය සඳහා තබා තිබූ මෙම පුරාවස්තු ඊයේ (06) දිනයේ සිට අතුරුදන්ව ඇති බව පුජ්‍ය දීඝවාපියේ සුසිම හිමි සඳහන් කළේය. අදාළ සොරකම සම්බන්ධයෙන් අම්පාර පොලීසිය මේ වන විට විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=32194", "Category": null, "Parent URL": null}