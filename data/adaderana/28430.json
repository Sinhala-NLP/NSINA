{"Source": "Adaderana", "Timestamp": "October 19, 2012 03:20 pm", "Headline": "වසරකට 1500 ට වැඩි පිරිසක් ආබාධිත තත්ත්වයට පත්වෙනවා", "News Content": "වසරකට මෙරට පුද්ගලයින් 1500 ට අධික පිරිසක් විවිධ හේතූන් මත සදාකාලික ආබාධිත තත්ත්වයට පත්වන බව සෞඛ්‍ය අමාත්‍යාංශය පවසයි. මාර්ග අනතුරු, ගෘහස්ත හදිසි අනතුරු, උස් ස්ථානවල සිට පහතට ඇද වැටීම් හා මානව හිංසන පහරදීම් හේතුවෙන් මෙම ආබාධිත තත්ත්ව වාර්තා වන බව අමාත්‍යාංශය සඳහන් කළේය. මෙරට වසරකට හදිසි අනතුරු 80,000 ක් පමණ වාර්තා වන අතර ඒවායින් බහුතරයක් මාර්ග අනතුරු හා නොසැලකිලිමත් බව හේතුවෙන් සිදුවන ගෘහස්ත අනතුරු බව සෞඛ්‍ය අමාත්‍යාංශය පවසයි. මෙම අනතුරු හේතුවෙන් වසරකට පුද්ගලයින් 2000 ට වැඩි පිරිසක් ජීවිතක්ෂයට පත්වන අතර දස දහසකට වැඩි පිරිසක් ආබාධ සහිත තත්ත්වයට පත් වන බව සඳහන්ය. එමෙන්ම මෙලෙස හදිසි අනතුරුවලට ලක්වන පුද්ගලයින්ගෙන් බහුතරය වයස අවුරුදු 20 - 50 ත් අතර පුද්ගලයින් වීම හේතුවෙන් එය රටේ ආර්ථිකයට ද දැඩි ලෙස බලපාන බව සෞඛ්‍ය අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=28430", "Category": null, "Parent URL": null}