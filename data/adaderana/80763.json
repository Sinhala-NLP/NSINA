{"Source": "Adaderana", "Timestamp": "November 29, 2017 04:59 pm", "Headline": "බියර් හදන්න හාල් ගැනීම ගැන ජනපති දැනුවත් දැයි ඒකාබද්ධය ප්‍රශ්න කරයි", "News Content": "බීර නිෂ්පාදනය සඳහා සහල් යොදා ගැනීම ඒකාබද්ධ විපක්ෂය ඉතාම පිළිකුළෙන් යුතුව හෙළා දකින බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. මධ්‍යසාර නිෂ්පාදන මුලික අමුද්‍රව්‍ය භාණ්ඩ ලෙස සහල්, ඉරිඟු හා පළතුරු පසුගිය නොවැම්බර් 9 වන දින මංගල සමරවීර මහතා විසින් ගැසට් නිවේදනයක් මඟින් ප්‍රකාශ කර ඇති බව ද අද(29) පැවති ඒකාබද්ධ විපක්ෂයේ මාධ්‍ය හමුවකට එක්වෙමින් මන්ත්‍රීවරයා සඳහන් කළේය. තුන්වේල බත් ආහාරයට ගත් ජාතියක් වශයෙන් වර්තමානයේ එක් වේලක් හෝ සහල් පරිභෝජනය අසීරු මට්ටමක පවතින විටදීත් මෙවැනි දෙයක් සිදු කිරීම ඉතා පිළිකුල් සහගත වන බව මන්ත්‍රීවරයා මෙහිදි වැඩිදුරටත් පැවසීය. කෙසේ වෙතත් බීර සහනය බැඳුම්කර වංචාවේ ප්‍රධාන චුදිතයා වන අර්ජුන ඇලෝෂියස් මහතා අධ්‍යක්ෂධූරය දරන සමාගමට අනාගතයේ දී ප්‍රතිලාභ ලබා දීමේ මුලික අරමුණ සහිතව ක්‍රියාත්මක කර ඇතැයි ද ගුණවර්ධන මහතා මෙහිදී කියා සිටියේය. රට හමුවේ ඇති මුලික ප්‍රශ්නය වන්නේ බැඳුම්කර වංචාව හරහා චෝදනාවට ලක්වු පුද්ගලයෙකුගේ ව්‍යාපාර තව දුරටත් ප්‍රවර්ධනය කිරිමට ඔහුට සුවිශේෂී සහනයන් හිමිවන ලෙස ගැසට් නිවේදයක් නිකුත් කිරීම, ජනාධිපතිවරයා දැන සිටින්නේ ද යන්න බව ද මන්ත්‍රීවරයා කියා සිටියේය. බීර නිෂ්පාදනයට අලුත් යන්ත්‍ර සුත්‍ර ගෙනැවිත් රාජ්‍ය අනුග්‍රහය දැක්වීම අද වන විය බරපතළ ප්‍රශ්නයක් වන බව ද ඔහු සඳහන් කළේය.", "URL": "https://sinhala.adaderana.lk/news.php?nid=80763", "Category": null, "Parent URL": null}