{"Source": "Adaderana", "Timestamp": "February 3, 2012 03:47 pm", "Headline": "අනවසර දැව ඉරුම් කම්හලක් වටලා තිදෙනෙකු අත්අඩංගුවට", "News Content": "මුලතිව්, කොමලමුණ ප්‍රදේශයේ අනවසරයෙන් පවත්වාගෙන ගිය දැව ඉරුම් කම්හලක් වටලා පුද්ගලයින් තිදෙනෙකු සහ භාණ්ඩ තොගයක් පොලිස් විශේෂ කාර්යය බලකා සෙබළුන් විසින් අත්අඩංගුවට ගෙන තිබේ. පොලිස් විශේෂ කාර්යය බලකායේ මුලතිව් ‍කඳවුරට ලැබුණු තොරතුරකට අනුව ඊයේ(02) දිනයේ අදාළ වැටලීම සිදුකර ඇති බව සඳහන්ය. වැටලීමේ දී විවිධ ප්‍රමාණයේ දැව කඳන් 09 ක්, ඉරන ලද පරාල 12 ක් සහ ඉරුම් කියතක් ඇතුළු තවත් භාණ්ඩ තොගයක් විශේෂ කාර්යය බලකා සෙබළුන් විසින් සිය භාරයට ගෙන ඇත. අත්අඩංගුවට ගත් පුද්ගලයන් තිදෙනා මඩකළපුව ප්‍රදේශයේ පදිංචිකරුවන් බව පොලිසිය පැවසීය. සිද්ධිය සම්බන්ධ වැඩිදුර විමර්ශන කටයුතු සඳහා මුලතිව් පොලිස් ස්ථානය වෙත සැකකරුවන් සහ භාණ්ඩ තොගය භාරදී තිබේ.", "URL": "https://sinhala.adaderana.lk/news.php?nid=21857", "Category": null, "Parent URL": null}