{"Source": "Adaderana", "Timestamp": "March 7, 2018 01:43 pm", "Headline": "එක්සත් ජාතීන්ගේ සංවිධානයේ දේශපාලන කටයුතු ප්‍රධානී ජෙෆ්රි ලංකාවට", "News Content": "එක්සත් ජාතීන්ගේ සංවිධානයේ දේශපාලන කටයුතු පිළිබඳ ප්‍රධානී ජෙෆ්රි ෆෙල්ට්මන් මහතා මෙරට නිල සංචාරයක නිරත වීමට නියමිතව තිබේ. එක්සත් ජාතීන්ගේ මහ ලේකම්වරයාගේ මාධ්‍ය ප්‍රකාශක ස්ටෙෆාන් දුජාරික් ඊයේ (06) පැවති දෛනික මාධ්‍ය හමුවේදී ප්‍රකාශ කර ඇත්තේ ලබන 09 වනදා සිට 11 වනදා දක්වා ජෙෆ්රි ෆෙල්ට්මන් මහතා ශ්‍රී ලංකාවේ නිල සංචාරයක නිරත වීමට නියමිතව ඇති බවය. සංචාරය තුළදී ජනාධිපතිවරයා, අග්‍රාමාත්‍යවරයා ඇතුළු රජයේ ඉහල පෙලේ නිලධාරීන් මෙන්ම දේශපාලන පක්ෂ නියෝජිතයින් සහ සිවිල් සංවිධාන නියෝජිතයින් සමඟ සාකච්ඡා පැවැත්වීමට ද ඔහු සැලසුම් කර ඇති බව මාධ්‍ය ප්‍රකාශකවරයා සඳහන් කර තිබේ. අදාළ මාධ්‍ය හමුවේදී මාධ්‍යවේදියෙකු විමසා ඇත්තේ ශ්‍රී ලංකාවේ හදිසි අවස්ථාවක් ප්‍රකාශයට පත් කිරීම සහ එක්සත් ජාතීන්ගේ නියෝජිතයාගේ ශ්‍රී ලංකා සංචාරය සිදුවීමට එය හේතු වූයේද යන්න පිලිබඳවය. ඊට පිළිතුරු ලබාදෙමින් ස්ටෙෆාන් දුජාරික් ප්‍රකාශ කර ඇත්තේ ෆෙල්ට්මන් මහතාගේ ශ්‍රී ලංකා සංචාරය පෙර සැලසුම් කරන ලද්දක් බවය. කෙසේවෙතත් ශ්‍රී ලංකාවේ පවතින තත්ත්වය පිළිබඳ එක්සත් ජාතීන්ගේ සංවිධානයේ අවධානය යොමුව ඇති බව ඔහු ප්‍රකාශ කර තිබේ. ජෙෆ්රි ෆෙල්ට්මන් මහතා මහනුවර ප්‍රදේශයේද සංචාරය කිරීමට නියමිත අතර එහිදී ආගමික නායකයින් සමඟ සාකච්ඡා පැවැත්වීමටද සැලසුම් කර ඇති බව එක්සත් ජාතීන්ගේ මහ ලේකම්වරයාගේ මාධ්‍ය ප්‍රකාශකවරයා වැඩිදුරටත් සඳහන් කළේය. ශ්‍රී ලංකාවේ සංචාරය කරන අමෙරිකානු ජාතිකයින්ට එරට රජය විසින් දැනුම්දීමක්ද සිදු කර ඇත. ශ්‍රී ලංකාවේ මේ වන විට හදිසි අවස්ථාවක් ප්‍රකාශයට පත් කර ඇති බැවින් ආරක්ෂාව සම්බන්ධයෙන් සැලකිලිමත් වන ලෙසයි මෙරට සංචාරය කරන අමෙරිකානුවන්ට එරට රජය දැනුම් දී ඇත.", "URL": "https://sinhala.adaderana.lk/news.php?nid=85303", "Category": null, "Parent URL": null}