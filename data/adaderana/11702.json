{"Source": "Adaderana", "Timestamp": "October 24, 2010 01:02 pm", "Headline": "කුරහන් සාටක දැමූ නායකයින් හිටියත් කුරහන් ටිකත් රටින් ගෙන්වනවා", "News Content": "රටේ නායකයින් කුරහන් සාටක දමාගත්ත ද 2009 වසරේදී පමණක් කුරහන් කිලෝ ලක්ෂ 32 ක් එතෙරින් ආනයනය කර ඇතැයි ප්‍රජාතන්ත්‍රවාදී ජාතික සන්ධානයේ ලේකම්,පාර්ලිමේන්තු මන්ත්‍රී විජිත හේරත් මහතා පවසයි. දේශීය කෘෂි කර්මාන්තය නඟා සිටුවන බවට වහසි බස් දෙඩූවද යථාර්ථය එය බැව් හේරත් මන්ත්‍රීවරයා කියා සිටියේ අද (24) කොළඹ පැවති මාධ්‍ය හමුවක‍ට සහභාගි වෙමිනි. යුද්ධය පැවති වකවානුවටත් වඩා මේ වන විට දැඩි අර්බුදකාරී තත්ත්වයක් නිර්මාණය වී ඇතැයි හෙතෙම පෙන්වා දුන්නේය. 2005 වන විට පැවති කෝටි 40,013 ක් වූ රටේ ණය බර 2009 වන විට කෝටි 99,963 ක් බවට වැඩි වී ඇතැයිද එය දුක් වන්නට මිස ආඩම්බර වන්නට කාරණයක් නොවේ යයිද මන්ත්‍රීවරයා කියා සිටියේය. එසේ තිබියදී 2011 අයවැය පනත් කෙටුම්පතෙන් තවත් රුපියල් කෝටි 99,780 ක් ණය ලබා ගැනීමට යෝජනා කර තිබීම රටේ ආර්ථිකයට ඉතා අනර්ථකාරී ලෙස බලපවත්වන බව මන්ත්‍රීවරයා සඳහන් කළේය. 2009 වසරේදි ඒක පුද්ගල ණය ප්‍රමාණය 2,12,913 ක් බවද,2011 වන විට එය 2,50000 ක් දක්වා වර්ධනය විමට නියමිතව ඇතැයිද විජිත හේරත් මහතා පෙන්වා දුන්නේය. දිනෙන් දිනම බඩු මිල ඉහළ යාමත්,බදු බර වැඩි වීමක් මිසක ඉදිරි අයවැයෙන් පවා වැටුප් වැඩී වීමක් අපේක්ෂා කළ නොහැකි යයිද ඔහු සඳහන් කළේය.", "URL": "https://sinhala.adaderana.lk/news.php?nid=11702", "Category": null, "Parent URL": null}