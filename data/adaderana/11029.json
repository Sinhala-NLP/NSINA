{"Source": "Adaderana", "Timestamp": "September 23, 2010 08:08 am", "Headline": "ජනපති අද එක්සත් ජාතීන් අමතයි", "News Content": "ජනාධිපති මහින්ද රාජපක්ෂ මහතා එක්සත් ජාතීන්ගේ 65 වන මහ සමුළුව අද ඇමතීමට නියමිතව තිබේ. ශ්‍රී ලංකා වේලාවෙන් අද රාත්‍රීයේදී ජනාධිපතිවරයා සමුළුව ඇමතීමට නියමිත බව ජනාධිපති මාධ්‍ය අංශය සඳහන් කළේය. ත්‍රස්තවාදය මුලිනුපුටා දැමු රටක ප්‍රායෝගික නායකයෙකු වශයෙන් ජනාධිපතිවරයා අද එක්සත් ජාතීන්ගේ මහ සමුළුව අමතනු ඇත. මේ අතර එක්සත් ‍ජාතීන්ගේ සමුළුවේ සහශ්‍ර සංවර්ධන සැසිවාරය අමතමින් ජනාධිපති මහින්ද රාජපක්ෂ මහතා ඊයේ විශේෂ දේශනයක් ද සිදුකළේය. බුදු දහමේ වටිනාකම ද සමඟ සහශ්‍ර සංවර්ධන ඉලක්ක සපුරා ගැනීමට කටයුතු කරන බව ඔහු එහිදි සඳහන් කළේය. ආර්ථික හා සමාජයීය ප්‍රතිපත්ති සැකසීමේදී බෞද්ධ සම්ප්‍රදාය මත පදනම් වු දර්ශනය මාර්ගෝපදේශයක් වශයෙන් යොදා ගන්නා බව ද ජනාධිපතිවරයා එහිදි කියා සිටියේය. සාධාරණ මට්ටමේ ජීවන තත්ත්වයක් ජනතාවට ලබාදීමට උත්සාහ කළ යුතු වුවත් එය ස්වභාවික පරිසරයට බරක් නොවන ලෙස සිදුකිරීමට වග බලා ගත යුතු බව ද මහින්ද රාජපක්ෂ මහතා සමුළුව අමතමින් පැවසීය. ගෝලීය උණුසුම පාලනය කිරීම සඳහා ක්‍රියාකාරී සැලැස්මක් ක්‍රියාත්මක කිරීමේ වැදගත්කම ද ජනාධිපතිවරයා එහිදි පෙන්වා දුන්නේය. දුගී බව තුරන් කිරීම ආහාර සුරක්ෂිතතාව ඇතුළු සාමාජික රටවල් මුහුණ දෙන ගැටලු වලට විසඳුම් සෙවීම මෙම සහශ්‍ර සංවර්ධන සමු‍ළුවේ මූලික අරමුණ වී ඇත. මේ අතර ජනාධිපති මහින්ද රාජපක්ෂ මහතා අමෙරිකාව ඇතුළු විදෙස් මාධ්‍ය ආයතන කිහිපයක් සමඟ සම්මුඛ සාකච්ඡා වලට ද ඊයේ සහභාගී වී තිබේ. එක්සත් ජාතීන්ගේ සමුළුව සඳහා පැමිණි රාජ්‍ය නායකයින් අතර වැඩිම මාධ්‍ය අවධානයක් දිනාගත් රාජ්‍ය නායකයෙකු බවට ජනාධිපති මහින්ද රාජපක්ෂ මහතා පත්ව ඇති බව ජනාධිපති මාධ්‍ය අංශය සඳහන් කරනු ලැබීය.", "URL": "https://sinhala.adaderana.lk/news.php?nid=11029", "Category": null, "Parent URL": null}