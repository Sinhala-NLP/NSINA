{"Source": "Adaderana", "Timestamp": "December 22, 2018 02:16 pm", "Headline": "සංගා-මහේල මහා ක්‍රිකට් තරගය", "News Content": "ශ්‍රී ලංකා පාසල් ක්‍රිකට් පිටියේ ප්‍රධානතම පාසල් දෙකක් වන කොළඹ නාලන්දා විද්‍යාලය සහ මහනුවර ත්‍රිත්ව විද්‍යාලය අතර පැවැත්වෙන වයස අවුරුදු 19න් පහළ මහා ක්‍රිකට් තරගය මෙවර සංගා මහේල අභියෝගතා කුසලානය ලෙස නම් කර තිබේ. ඒ පිළිබඳ දැනුවත් කිරීමේ මාධ්‍ය හමුව පසුගිය දා කොළඹදී පැවැත්විය. කොළඹ නාලන්දා විද්‍යාලයෙන් සහ මහනුවර ත්‍රිත්ව විද්‍යාලයෙන් බිහි වු විශිෂ්ට ක්‍රීඩකයන් දෙපලක් වන මහේල ජයවර්ධන සහ කුමාර් සංගක්කාර දෙපලගේ සහභාගීත්වයෙන් මෙම මාධ්‍ය හමුව පැවැත්විය. මොවුන් දෙදෙනා ශ්‍රී ලංකා සහ ලෝක ක්‍රිකට් පිටියට ක්‍රීඩා කළ කාලයේ මෙන්ම ක්‍රීඩාවෙන් සමුගැනීමෙන් පසුව ද ලබාදුන් ආදර්ශය අනාගත පරපුර වෙත ගෙන යාමේ අරමුණින් සහ රටට කළ සේවාව වෙනුවෙන් මෙම කුසලානය සංගා මහේල අභියෝගතා කුසලානය ලෙස නම් කර තිබේ. මෙවර තරගය කොළඹ නාලන්දා විද්‍යාල ආදි ශිෂ්‍ය 88 කණ්ඩායම, එම විද්‍යාලයේ ආදි ශිෂ්‍ය සංගමයේ සහ ආදි නාලන්දා ක්‍රිකට් ක්‍රීඩකයන්ගේ සංගමයේ සහයෝගය ඇතිව සංවිධානය කරයි. දෙවිදුහල් අතර පැවැත්වෙන තරගය කොළඹ නාලන්දා විදුහල් ක්‍රීඩාංගණයේදී මේ මස 28 සහ 29 දෙදින පැවැත්වීමට නියමිතයි.", "URL": "https://sinhala.adaderana.lk/news.php?nid=101146", "Category": null, "Parent URL": null}