{"Source": "Adaderana", "Timestamp": "May 5, 2013 08:35 am", "Headline": "පොදුරාජ්‍ය මණ්ඩලයීය සමුළුවට ඇරයුම් කිරීම ඉදිරි දෙසතියේ", "News Content": "පොදුරාජ්‍ය මණ්ඩලයීය රාජ්‍ය නායක සමුළුව සඳහා රාජ්‍ය නායකයින්ට නිල වශයෙන් ආරාධනා කිරීම ඉදිරි දෙසතිය තුළ සිදුකරන බව විදේශ කටයුතු අමාත්‍යාංශය පවසයි. බ්‍රිතාන්‍යයේ මහ රැජිණ ඇතුළු රටවල් 57ක නියෝජිතයන් වෙත අදාළ ආරාධනා පත්‍ර යොමුකිරීමට නියමිතය. එම ආරාධනාපත් යොමුකිරීමෙන් පසු ඒ ඒ රටවල සහභාගීත්වය තහවුරු කරනු ඇත. දැනටමත් එංගලන්තය සහ ඔස්ට්‍රේලියාව සමුළුව සඳහා සහභාගී වන බව තහවුරු කර තිබේ. කැනඩාව සමුළුව වර්ජනය කරන බව ප්‍රකාශ කළ ද මෙතෙක් ඒ සම්බන්ධයෙන් නිල වශයෙන් දැනුම්දීමක් කර නොමැති බව විදේශ කටයුතු අමාත්‍යාංශය පවසයි. පොදුරාජ්‍ය මණ්ඩලයීය රාජ්‍ය නායක සමුළුව නොවැම්බර් 15 වැනිදා සිට 17 වැනිදා දක්වා කොළඹ බණ්ඩාරනායක අනුස්මරණ සම්මන්ත්‍රණ ශාලා පරිශ්‍රයේ දී පැවැත්වීමට නියමිතය.", "URL": "https://sinhala.adaderana.lk/news.php?nid=33815", "Category": null, "Parent URL": null}