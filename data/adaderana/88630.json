{"Source": "Adaderana", "Timestamp": "May 6, 2018 06:16 pm", "Headline": " ශ්‍රී ලංකාව මේ වන විට විශාල අර්බුදයකට ලක්වෙලා - වික්ටර් අයිවන් ", "News Content": "ශ්‍රී ලංකාව මේ වන විට විශාල අර්බුදයකට ලක්ව ඇති බවත්, මෙම අර්බුදය නිසා මෙරට සමස්ත රජයත් ආයතන ක්‍රමයත් විශාල බිඳ වැටීමකට ලක්ව ඇතැයි ජ්‍යේෂ්ඨ මාධ්‍යවේදී වික්ටර් අයිවන් මහතා 06 දින දඹුල්ලේ පැවැති සම්මන්ත්‍රණයකදී සඳහන් කළේය. දේශීය ප්‍රති නිර්මාණය කරමු මැයෙන් පුනරුදය සංවිධානය මඟින් දිවයින පුරා සංවිධානය කරන ලද පුනරුද තරුණ තරුණියන් හමුවේ මෙම සම්මන්ත්‍රණය දඹුල්ලේ දී පැවැත්විණි. මෙහිදී තරුණ තරුණියන් හට දවස පුරාම ‍ශ්‍රී ලංකාව බලපා ඇති ප්‍රධාන අර්බුදයන් පිළිබඳව සහ නැවත රට ගොඩනැගීමේ වගකීම පැවරීම ඔවුන්ගේ සිතුම් පැතුම්වලට කතා කිරීම මෙන්ම කණ්ඩායම් වශයෙන් මෙරට පවතින ප්‍රධානතම ගැටළු පිළිබඳව සාකච්ඡා කිරීම ඔවුන් දැනුවත් කිරීම සිදු කරනු ලැබූහ. මේ අවස්ථාවට දිවයින පුරා තරුණ තරුණියන් සහ විවිධ වයස් මට්ටම් වල 350ක් පමණ දෙනා සහභාගි වී සිටියහ. මේ අවස්ථාවේදී මාධ්‍යවේදී වික්ටර් අයිවන් මහතා විශේෂ ප්‍රකාශයක් කරමින් කියා සිටියේ රටේ සෑම තැනකම කුණුවෙච්ච ගතියක් පවතින බවත්, දේශපාලන නායකයන්ට පවතින පිළිගැනීම වාෂ්ප වී ඇති බවත්, දේශපාලන පක්ෂවලට ඇති පිළිගැනීම වාෂ්ප වී ඇති බවත් රටේ සෑම අංශයකම නායකයන් බුද්ධිමය අර්බුදයකට තල්ලුවී ඇති බව සඳහන් කළේය. කිසිදු නීති සම්පාදකයෙකු ක්‍රියාත්මක වීමට නොහැකි තත්ත්වයකට පත්ව තිබෙන බවත් අවම වශයෙන් ගැසට් නිවේදනයක් හෝ නිසියාකාරව කෙටුම්පත් කර ගැනීමට නොහැකි තත්ත්වයක් පවතින බව ද සඳහන් කළේය. දූෂණය ගත්කල ඉතාමත් නරක තත්වයකට රට පවතින බවත් එය මනාව පැහැදිලි වන්නේ ජනාධිපතිවරයාගේ කාර්ය මණ්ඩල ප්රයධානියා අල්ලස් ලබා ගැනීමට තැත් කිරීම බවද අවධාරණය කළේය. නිදහස ලබා ගත් දිනයේ සිට ලබාගත් නිදහසක් නොමැති බවත් නිදහස ලබා ගත්තා නොව නිදහස ලබාදුන් එකක් බවද වික්ටර් අයිවන් මහතා මෙහිදී වැඩිදුරටත් සඳහන් කළේය. වර්තමාන නායකයින්ට ප්‍රඥාව නොමැති බවත් මේ හේතුව නිසා විශාල අවුලකට රට පත්ව තිබෙන බව ද රට ගොඩ ගැනීම සඳහා නම් නිදහසේ දී සම්පූර්ණ නොකරන ලද මහජනයා සහභාගී කරවාගෙන නැවත මෙරට ව්‍යුහමය ප්‍රතිසංස්කරණ වලට යා යුතු බවත් නූතන ජාතිය ගොඩ නගාගත යුතු බවත් ඒ අනුව රටේ ජනතාව දැනුවත් කරමින් පුනරුදය නැමැති සංවිධානය බිහි කළ බව හෙතෙම සඳහන් කළේ ය.", "URL": "https://sinhala.adaderana.lk/news.php?nid=88630", "Category": null, "Parent URL": null}