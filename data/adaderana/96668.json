{"Source": "Adaderana", "Timestamp": "September 25, 2018 08:16 am", "Headline": "සිංහරාජයට ඇතුළුවන කිතුල්මදින්නන්ට බලපත්‍රයක් අත්‍යාවශ්‍යයි", "News Content": "ලෝක උරුම සිංහරාජ වනාන්තරය ආශ්‍රීතව බල පත්‍රයක් නොමැතිව කිතුල් කර්මාන්තයේ යෙදෙන පුද්ගලයන්ට එරේහිව නීතිමය පියවර ගැනීමට සිදු වන බව නෙළුව අඩවි වන නිලධාරී කාර්යාලය දැනුම් දී ඇත. ඊයේ (24) සිංහරාජ වනය ආශ්‍රිතව කිතුල් කර්මාන්තයේ යෙදෙන කිතුල් මදින්නන්න්ගේ ගැටළු සම්බන්ධයෙන් අඩවි වන නිලධාරියාගෙන් සිදු කල විමසීමකදී නෙළුව අඩවි වන නිලධාරී බී.ඒ. බමුණු සිංහ මේ බව පැවසීය. කිතුල් මදින්නන්ට සිංහරාජ වනය තුලට පිවිසීම සඳහා වන සංරක්ෂණ දෙපාර්තමේන්තුවෙන් බලපත්‍ර ක්‍රමයක් හදුන්වා දී ඇති නමුත් තවමත් එම බලපත්‍රය ලබා නොගත් පිරිසක් සිටින බව ඒ මහතා පැවසීය. තවමත් බලපත්‍රයක් නොමැතිව සිටින පිරිස සඳහා නෙළුව අඩවි වන නිලධාරී කාර්යාලයට පැමිණ එම බලපත්‍රය ලබා ගැනිම සඳහා අයදුම් කල හැකි බව ද ඒ මහතා ප්‍රකාශ කළේය. නෙළුව ප්‍රාදේශීය ලේකම් කාර්යාලයේ පමණක් ලියාපදිංචි සිටින පිරිස 532ක් වන අතර ලියා පදිංචි වී නොමැතිව වනය තුලට පිවිසේන පිරිසක්ද සිටින බව ඒ මහතා ප්‍රකාශ කළේය. ඒ හේතුවෙන් වනාන්තරයට පිවිසෙන විවිධ ජවාරම් සඳහා වනයට පිවිසේන පිරිස සම්බන්ධයෙන් ක්‍රියා කිරිමට අපහසු වී ඇති බවද ඔහු පවසයි. එම ගැටළු අවම කරගැනීම සඳහා නෙළුව අඩවි වන නිලධාරී කාර්යාලයෙන් නිකුත් කරන බලපත්‍රය ලබා ගැනීමට කටයුතු කරන මෙන් ඉල්ලා සිටින බවත් ඉදිරියෙදි අනවසරයෙන් වනයට පිවිසේන සැම පුද්ගලයෙකුටම එරේහිව නීතිමය පියවර ගන්නා බවත් ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=96668", "Category": null, "Parent URL": null}