{"Source": "Adaderana", "Timestamp": "August 17, 2011 04:39 pm", "Headline": "මඩකළපුව පොලීසිය ඉදිරිපිට විරෝධතා-විරෝධතාකරුවන්ට කඳුළු ගෑස්", "News Content": "මඩකළපුව-ඌරණි ප්‍රදේශයේ ඇති වූ නොසන්සුන්කාරී තත්ත්වයක් පාලනය කිරීම සඳහා පොලීසිය විසින් කඳුළු ගෑස් ප්‍රහාරයක් එල්ල කළ බව අද දෙරණ වාර්තාකරු පවසයි. මේවන විට ආරක්ෂක හමුදාව හා පොලීසිය එක්ව තත්ත්වය සමහන් කරමින් සිටින බව අප වාර්තාකරු කියා සිටියි. අද පෙරවරුවේ කිසියම් පුද්ගලයෙකු විසින් ඌරණි ප්‍රදේශයේ නිවසක සිටි කාන්තාවක තියුණු අවියකින් කපා තුවාල සිදුකිරීමෙන් පසු අදාළ සිදුවීම සම්බන්ධයෙන් පොලීසියට පැමිණිලි කර තිබේ. එසේ වුවද ඒ පිළිබඳ පොලීසිය නිසි ලෙස ක්‍රියාත්මක වී ප්‍රතිචාර නොදැක්විම නිසා උරණ වූ ප්‍රදේශයේ ජනයා මඩකළපුව පොලීසිය ඉදිරිපිට සිය විරෝධය පෑ බව අද දෙරණ වාර්තාකරු කියා සිටියි. පසුව පොලීසිය විසින් හමුදාවේ සහයද ලබාගෙන රැස් වූ පිරිස් පළවාහැරීමට ක්‍රියා කරමින් සිටින බවත්,පොලීසිය විසින් කඳුළු ගෑස් ප්‍රහාර එල්ල කරමින් සිටින බවත් අද දෙරණ වාර්තාකරු වැඩිදුරටත් සඳහන් කරයි.‍", "URL": "https://sinhala.adaderana.lk/news.php?nid=18139", "Category": null, "Parent URL": null}