{"Source": "Adaderana", "Timestamp": "August 6, 2019 11:57 am", "Headline": "විරෝධතා නිසා බාධා වුණ ජීවිත", "News Content": "විරෝධතා සමඟ ඊයේ දිනයේදී ක්‍රියාත්මක කෙරුණු වැඩ වර්ජනයක් හේතුවෙන් හොංකොංහි ජන ජීවිතයට බාධා මතුව තිබුණි. හොංකොංහි නව උදර්පණ නීති කෙටුම්පතට එරෙහිව ආරම්භ වූ විරෝධතාවලට මේ වන විට සති නවයක පමණ කාලයක් ගතවී තිබේ. විරෝධතා හමුවේ අදාළ පනත් කෙටුම්පත තාවකාලිකව අත්හිටුවූවද එය සම්පූර්ණයෙන්ම ඉවත් කරගත යුතු බව විරෝධතාකරුවන් පවසයි. විරෝධතා සමඟ ආරම්භ වූ දැවැන්ත වැඩවර්ජනය හේතුවෙන් හොංකොංහි දෛනික කටයුතු රැසක් අඩාලවී තිබුණි. විරෝධතාකරුවන් මහා මාර්ග සහ දුම්රිය මාර්ග අවහිර කිරීම නිසා ප්‍රවාහන කටයුතුද ඇණහිට තිබූ බවයි විදෙස් වාර්තා සඳහන් කළේ. එමෙන්ම ගැටුම්කාරී වාතාවරණය හේතුවෙන් ගුවන් ගමන් වාර 200ක් පමණ අවලංගු කිරීමටත් සිදුව තිබුණා. මේ අතර තමාට ධුරයෙන් ඉල්ලා අස්වන ලෙස සිදු කෙරෙන ඉල්ලීම් ප්‍රතික්ෂේප කරන හොංකොං නායිකා කැරී ලෑම්, නීතිය හා සාමය යළි ස්ථාපිත කරන බවට පොරොන්දුවක් ලබා දී තිබේ. එමෙන්ම මේ වන විට හොංකොංහි පවතින වාතාවරණය ඉතා දරුණු බවට ඇය අනතුරු ඇඟවීමක්ද සිදුකර ඇති බව සඳහන් වෙයි.", "URL": "https://sinhala.adaderana.lk/news.php?nid=115867", "Category": null, "Parent URL": null}