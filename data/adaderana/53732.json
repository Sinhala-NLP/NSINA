{"Source": "Adaderana", "Timestamp": "September 8, 2015 10:31 am", "Headline": "තවත් ජාත්‍යන්තර පරීක්ෂණ එපා-ජාත්‍යන්තර අධිකරණයක් ඕනෑ", "News Content": "එක්සත් ජාතීන්ගේ මානව හිමිකම් කවුන්සිලයට අනුබද්ධ 'ශ්‍රී ලංකාවේ මානව හිමිකම් විමර්ශන මහකොමසාරිස් කාර්යාලය' විසින් කරන ලද පරීක්ෂණයට අනුව වැරදිකරුවන්ට දඬුවම් ලබාදීම සඳහා ජාත්‍යන්තර අධිකරණයක් ස්ථාපිත කරන ලෙස ද්‍රවිඩ ජාතික සන්ධානය පවසයි.එම සන්ධානයේ පාර්ලිමේන්තු මන්ත්‍රී මාවෙයි සේනාධිරාජා කියා සිටින්නේ 2014 මාර්තු මස එක්සත් ජාතීන්ගේ මානව හිමිකම් කවුන්සිලයට ඉදිරිපත් වුණු යෝජනාවට අනුව \"ශ්‍රී ලංකාවේ මානව හිමිකම් විමර්ශන මහකොමසාරිස් කාර්යාලය' විසින් පරීක්ෂණයක් සිදුකළ බව හා එම පරීක්ෂණයේ වාර්තාව මේ මස අවසන බාරදීමට නියමිත බවයි. එබැවින් තවත් ජාත්‍යන්තර පරීක්ෂණයක් අවශ්‍ය නොවන බව සේනාධිරාජා පෙන්වාදෙයි.ඒ අනුව අවශ්‍යව ඇත්තේ එම පරීක්ෂණ මගින් තහවුරුවී ඇති තොරතුරු අනුව වැරදිකරුවන්ට දඬුවම් ලබාදීමේ අධිකරණ ක්‍රියාවලියක් බවත්, ඊට ජාත්‍යන්තර විනිසුරුවරුන්ගෙන් සැදුම් ලත් අධිකරණයක් පැවතිය යුතු බවත් ඔහු කියා සිටියි.New Indian Express පුවත් සේවයට ප්‍රකාශයක් කරමින් මාවෙයි සේනාධිරාජා මේ බව කියා සිටියද අග්‍රාමාත්‍ය රනිල් වික්‍රමසිංහ මහතා එවැනි ජාත්‍යන්තර අධිකරණයක් ස්ථාපිත කිරීම ප්‍රතික්ෂේප කර ඇති බවද එම පුවත් සේවය වැඩිදුරටත් උපුටා දක්වයි.", "URL": "https://sinhala.adaderana.lk/news.php?nid=53732", "Category": null, "Parent URL": null}