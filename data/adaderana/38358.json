{"Source": "Adaderana", "Timestamp": "October 24, 2013 06:14 pm", "Headline": "ක්‍රිකට් පාලක මණ්ඩලය දූෂිතයි", "News Content": "ක්‍රිකට් පාලක මණ්ඩලය දුෂිත ආයතනයක් බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා ‍පවසයි. පාලක මණ්ඩලය සදහා සිදුකරන ලද ඉදිකිරිම් වලට අදාළ මුදල් ගෙවීම් බොහොමයක් එම මණ්ඩලය විසින් පැහැර හැර ඇති බව හෙතෙම කියා සිටියි. ඕනෑම ඉදිකිරීම් වල පසුකාලීනව යම් යම් ගැටළු පැන නැඟීමේ සම්භාවිතාවක් ඇතත් ඒවා අදාළ ආයතන මගින් යළි ප්‍රතිසංස්කරණ කටයුතු සිදුකරවා ගත හැකි බව ඔහු සඳහන් කරයි. එහෙත් ක්‍රීඩා පිටි වල ඉදිකිරීම් වෙනුවෙන් ක්‍රිකට් පාලක මණ්ඩලය විසින් ඉංජිනේරු සංස්ථාවට රුපියල් බිලියන ගණනක් ‍ගෙවන්නට ඇති බවත්, එසේ ගෙවීම් පැහැර හැරීමෙන් පසු එවැනි ඉල්ලීම් සිදුකළ නොහැකි බව අමාත්‍යවරයා පෙන්වාදෙයි. ක්‍රිකට් පාලක මණ්ඩලය ඒ ආකාරයෙන් බිලියන ගණනින් අන් අයට පොලු තැබූවද ඒ පිළිබඳ වගේ වගක් නොමැතිව තමන්ගේ වැටුප් වැඩිකර ගැනීමට ක්‍රියා කළ බව කියැවෙන බව අමාත්‍යවරයා සිහිපත් කරයි. මහාභිමානී ජාතික ඉදිකිරීම් සතිය හා සම්මාන උළෙල වෙනුවෙන් අද (24) පැවති උත්සවයකට සහභාගි වෙමින් විමල් විරවංශ අමාත්‍යවරයා මේ බව කියා සිටියේය.", "URL": "https://sinhala.adaderana.lk/news.php?nid=38358", "Category": null, "Parent URL": null}