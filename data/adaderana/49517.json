{"Source": "Adaderana", "Timestamp": "February 22, 2015 07:45 pm", "Headline": "විමල්ගේ බිරිඳ අත්අඩංගුවේ ", "News Content": "ජා.නි.පෙ. නායක පාර්ලිමේන්තු මන්ත්‍රී විමල් වීරවංශ මහතාගේ බිරිඳ වන ශෂී වීරවංශ මහත්මිය අත්අඩංගුවට ගෙන තිබේ.රාජ්‍ය තාන්ත්‍රික විදේශ ගමන් බලපත්‍රයක් අවිධිමත් ලෙස සැකසීම හේතුවෙන් මෙලෙස ශෂී වීරවංශ මහත්මිය අත්අඩංගුවට ගෙන ඇති බව පොලීසිය සඳහන් කළේය.වීරවංශ මහත්මිය අත්අඩංගුවට ගැනීම සඳහා රහස් පොලිසිය විසින් අවස්ථා කිහිපයකදීම ඇගේ නිවස වෙත ගියත් ඇය සොයාගැනීමට නොහැකි වූ අතර පසුව ඇය මාලඹේ පෞද්ගලික රෝහලක නේවාසිකව සිටින බවට ලද තොරතුරක් මත එම රෝහලේදී අත්අඩංගුවට ගෙන ඇත.විමල් වීරවංශ මහතාගේ බිරිඳගේ සාමාන්‍ය විදෙස් ගමන් බලපත්‍රයේ උපන් වර්ෂය ලෙස 1967ත් රාජතාන්ත්‍රික විදෙස් ගමන් බලපත්‍රයේ උපන් වර්ෂය ලෙස 1971 යොදා ඒවායේ නම්ද වෙනස් කර තිබීම ගැන රහස් පොලීසිය පසුගිය කාලයේදී පරීක්ෂණ ආරම්භ කළේය.ශෂී වීරවංශ මහත්මිය පසුගිය කාලයේදී විදේශ ගත වීම සඳහා නම් දෙකකින් යුත් විදෙස් ගමන් බලපත්‍ර 2ක් භාවිත කරන බවට රහස් පොලිසියට ලැබුණු පැමිණිල්ලක් මත රහස් පොලිසිය ඊට අදාළ පරීක්ෂණ පවත්වා වීරවංශ මහත්මිය අත්අඩංගුවට ගැනීමට නීතිපති අවසරය ඉල්ලා අදාළ පරීක්ෂණ වාර්තාව නීතිපතිවරයා වෙත යවා ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කර තිබිණ.එසේ පරීක්ෂණ පැවැත්වෙද්දී ඇය අත්අඩංගුවට ගැනීමට නියමිත බව ඇතැම් මාධ්‍ය වාර්තා කරද්දී පසුගිය 18 වැනිදා නුගේගොඩ පැවැති ජන රැලියේදී හිටපු ඇමති විමල් වීරවංශ මහතා ඒ ගැන අවලාද මුඛයෙන්ද අදහස් පළ කළේය.“මගේ හාමිනේ අත්අඩංගුවට ගන්නවා. අද ගන්නවා හෙට ගන්නවා කියනවා තාම කට උත්තරයක්වත් ගන්න ආවේ නෑ.” යනාදී වශයෙන් හිටපු ඇමතිවරයා එහිදී කියා සිටියේය.ඒ අනූව ව්‍යාජ තොරතුරු හා සහතික පත් ඉදිරිපත් කර ගමන් බලපත්‍ර ලබාගැනීම මෙන්ම අසත්‍ය තොරතුරු ඉදිරිපත් කර රාජතාන්ත්‍රික ගමන් බලපත්‍රයක් සම්පාදනය කර ලබාගැනීම යන ආගමන විගමන පනතේ විධි විධාන සහ අපරාධ නඩු විධාන සංග්‍රහයේත්, දණ්ඩ නීති සංග්‍රහයේත් විධි විධාන ප්‍රකාර චෝදනා සම්බන්ධයෙන් ඇය අත්අඩංගුවට ගෙන ඇතැයි සඳහන්ය.", "URL": "https://sinhala.adaderana.lk/news.php?nid=49517", "Category": null, "Parent URL": null}