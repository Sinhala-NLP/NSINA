{"Source": "Adaderana", "Timestamp": "February 19, 2012 08:44 am", "Headline": "භූමිතෙල් සහනාධාරය අද සිට ක්‍රියාත්මකයි", "News Content": "භූමිතෙල් මිල රුපියල් 35කින් ඉහළයාම හේතුවෙන් සිදුවන දුෂ්කරතාවට ප්‍රතිකර්මයක් වශයෙන් අද සිට භූමිතෙල් සහනාධාරය ලබාදීමට රජය තීරණය කර තිබේ. ඒ අනුව විදුලිය ‍නොමැති සෑම පවුලක් සඳහාම මසකට රුපියල් දෙසීයක වටිනාකමකින් යුතු භූමිතෙල් සහනාධාරය ලබාදීමට නියමිතය. වතුකරය ඇතුළු ග්‍රාමීය ප්‍රදේශවල පවුල් ලක්ෂ 05කට පමණ මෙම සහනාධාරය හිමිවනු ඇත. ඒ සඳහා රුපියල් මිලියන 80කට ආසන්න මුදලක් මාසිකව වැය වනු ඇති බව රජය පවසනවා. සමෘද්ධි ලාභීන්ට සහ සමෘද්ධි ලාභී නොවන පුද්ගලයන්ට සමෘද්ධි සංවර්ධන නිලධාරීන් මාර්ගයෙන් ග්‍රාම නිලධාරී සහතිකය ලබා ගැනීමෙන් මෙම සහනාධාරය ලබාගත හැකියි. සමෘද්ධි කොමසාරිස් ජනරාල් දෙපාර්තමේන්තුව පවසන්නේ සියලුම ප්‍රාදේශීය ලේකම් කාර්යාල හරහා මෙම වැඩපිළිවෙල ක්‍රියාත්මක වන බවයි.", "URL": "https://sinhala.adaderana.lk/news.php?nid=22219", "Category": null, "Parent URL": null}