{"Source": "Adaderana", "Timestamp": "August 19, 2014 02:13 pm", "Headline": "වෑන් එකේ රන් ඉල්ලමක් - වටිනාකම කෝටි 6යි", "News Content": "රත්‍රං කිලෝග්‍රෑම් 12ට ආසන්න ප්‍රමාණයක් ප්‍රවාහනය කරමින් සිටි පුද්ගලයින් තිදෙනෙකු තලෙයිමන්නාරම ප්‍රදේශයේදී අත්අඩංගුවට ගෙන තිබේ. තලෙයිමන්නාරම පොලීසිය විසින් සැක කටයුතු ලෙස නතර කර තිබු වෑන් රථයක් පරික්ෂා කිරීමේදි මෙම රත්‍රං තොගය සොයා ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා ප්‍රකාශ කළේය. වෑන් රථයේ තිබී රෙදි වලින් ආවරණය කරන ලද රන්පටි 53ක් සොයාගෙන ඇත. ඒවායේ බර කිලෝග්‍රෑම් 11යි ග්‍රෑම් 828ක් වන බව පොලිස් මාධ්‍ය ප්‍රකාශකවරයා සඳහන් කළේය. අත්අඩංගුවට ගත් පුද්ගලයින් කොළඹ, වත්තල සහ පුත්තලම යන ප්‍රදේශවල පදිංචිකරුවන් වන අතර සිද්ධිය සම්බන්ධයෙන් තලෙයිමන්නාරම පොලිසිය වැඩිදුර විමර්ශන සිදු කරයි. එම රත්තරන් තොගයේ වටිනාකම ‍රුපියල් කෝටි 6ට ආසන්න බව ජාතික මැණික් හා ස්වර්ණාභරණ අධිකාරිය කියයි.", "URL": "https://sinhala.adaderana.lk/news.php?nid=45461", "Category": null, "Parent URL": null}