{"Source": "Adaderana", "Timestamp": "August 22, 2010 08:04 am", "Headline": "ආදායම් නිලධාරියාට පහර දීම ගැන ජනපති සමග සාකච්ඡාවක්", "News Content": "මාතර, දේශීය ආදායම් නිලධාරියාට පහර දී‍මේ සිදුවීම සම්බන්ධයෙන් ජනාධිපතිවරයා දේශීය ආදායම් වෘත්තීය සමිති සමග විශේෂ සාකච්ඡාවක් පැවැත්වීමට තීරණය කර තිබේ. හෙට දිනයේ එම සාකච්ඡාව සඳහා දේශීය ආදායම් වෘත්තීය සමිති වලට ජනාධිපති මහින්ද රාපක්ෂ මහතා විසින් ආරාධනා කර ඇති බව සඳහන්ය. පසුගිය 11 වන දා සිදු වූ මෙම පහර දීමට අදාළ සැකකරුවන් අත්අඩංගුවට ගන්නා ලෙස බලකරමින් දේශීය ආදායම් වෘත්තීය සමිති පසුගිය 19 වන දින සිට වෘත්තීය සමිති ක්‍රියාමාර්ගයක් ආරම්භ කරනු ලැබීය. එම ආරම්භ කළ වෘත්තීය සමිති ක්‍රියාමාර්ගය අඛණ්ඩව ක්‍රියාත්මක කරන බව දේශීය ආදායම් සේවා ඒකාබද්ධ වෘත්තීය සමිති සම්මේලනයේ ප්‍රධාන ලේකම් එච්.එල් උදයසිරි මහතා ප්‍රකාශ කළේය.", "URL": "https://sinhala.adaderana.lk/news.php?nid=10366", "Category": null, "Parent URL": null}