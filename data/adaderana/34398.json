{"Source": "Adaderana", "Timestamp": "May 26, 2013 10:33 am", "Headline": "දන්සැල් 810ට අවවාද!", "News Content": "වෙසක් දින දෙක තුළ දිවයින පුරා පවත්වා ගෙන ගිය දන්සැල් 5773 ක් පරීක්ෂා කර ඉන් දන්සැල් 810 ක් පවත්වා ගෙන ගිය සංවිධායකයින්ට මහජන සෞඛ්‍ය පරීක්ෂකවරුන් විසින් අවවාද කර තිබේ. 24 සහ 25 යන දින දෙක තුළ මහජන සෞඛ්‍ය පරීක්ෂකවරුන් 1200 ක් විසින් දිවයින පුරා පවත්වා ගෙන ගිය දන්සැල් 5773 ක් පරීක්ෂාවට ලක් කර ඇත. එසේ පරීක්ෂාවට ලක්වු දන්සැල් අතරින් දන්සැල් 810 ක සංවිධායකයින්ට අවවාද කර සුරක්ෂිත ආහාර වේලක් පරිසරයට හානි නොවන ලෙස බැතිමතුන්ට ලබා දෙන ලෙස අවවාද කර තිබේ. මෙහිදී විශේෂයෙන්ම සිසිල් බීම දන්සැල් කෙරෙහි මහජන සෞඛ්‍ය පරීක්ෂකවරුන්ගේ අවධානයට යොමු වී ඇත. ඉදිරි පොසොන් සමයේද මේ ආකාරයෙන් දිවයින පුරා පවත්වන දන්සැල් පරීක්ෂාවට ලක් කරන බවත් වන්දනාවේ යන බැතිමතුන්ට සුරක්ෂිත ආහාර වේලක් ලබා ගැනීමට අවස්ථාව සලසා දීම හැර දන්සැල් සංවිධායකයින් අපහසුතාවයට පත් කිරීම තම අරමුණ නොවන බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උපලේකම් සී.එස්.මුතුකුඩ මහතා පැවසූ බව අප වාර්තාකරු කියයි.", "URL": "https://sinhala.adaderana.lk/news.php?nid=34398", "Category": null, "Parent URL": null}