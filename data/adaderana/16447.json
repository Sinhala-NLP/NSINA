{"Source": "Adaderana", "Timestamp": "May 31, 2011 04:03 pm", "Headline": "කටුනායක ගැටුම ගැන සොයන්න ඒකපුද්ගල කමිටුවක්", "News Content": "පුද්ගලික අංශ විශ්‍රාම වැටුපට එරෙහිව කටුනායක වෙළඳ කලාපයෙහි සංවිධානය කර තිබූ උද්ඝෝෂණ ව්‍යාපාරය අතරතුර සිදුවූ සිද්ධිය සම්බන්ධව විමර්ශනයක් සිදුකිරීමට ජනාධිපතිවරයා විසින් ඒකපුද්ගල කමිටුවක් පත්කර තිබේ. විශ්‍රාමලත් ශ්‍රේෂ්ඨාධිකරණ විනිසුරු මහානාම තිලකරත්න මහතා අදාළ කමිටුවේ සාමාජිකත්වය දරන බව අද(31) පැවති විශේෂ මාධ්‍ය හමුවකදී අදහස් දක්වමින් අමාත්‍ය කෙහෙළිය රඹුක්වැල්ල මහතා කියා සිටියේය. දින 05 ක කාලයක් ඇතුළත අදාළ කමිටුවේ වාර්තාව ජනාධිපති මහින්ද රාජපක්ෂ මහතා වෙත ඉදිරිපත් කරන ලෙස දැනුම් දී ඇති බව ද අමාත්‍යවරයා එහිදී සඳහන් කළේය. එම වාර්තා‍ව මගින් ඉදිරිපත් වන කරුණු මත අදාළ සිද්ධියට වැරදිකරුවන් වන පුද්ගලයින් වෙත දඬුවම් පැමිණවීමට කටයුතු කරන බව ද රඹුක්වැල්ල මහතා ප්‍රකාශ කළේය. එමෙන්ම කම්කරුවන්‍ට කිසියම් පීඩනයක් සිදුවී ඇත්නම් ඒ සම්බන්ධව දැඩි තීන්දු තීරණ ගැනීමට නොපැකිළෙන බව මාධ්‍ය හමුවේදී වැඩිදුරටත් අදහස් දැක්වූ රඹුක්වැල්ල අමාත්‍යවරයා අවධාරණය කර සිටියේය.", "URL": "https://sinhala.adaderana.lk/news.php?nid=16447", "Category": null, "Parent URL": null}