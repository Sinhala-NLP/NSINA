{"Source": "Adaderana", "Timestamp": "April 10, 2018 04:20 pm", "Headline": "ඡන්දෙ බලන් අපි වැඩ කරන්නේ නෑ-ජනප්‍රිය නොවුනත් හරි තීන්දු ගන්නවා", "News Content": "ජනප්‍රිය නොවන එහෙත් නිවැරදි දේශපාලන තීන්දු ගැනිමට වත්මන් ජනාධිපතිවරයා පසුබට නොවන බව කෘෂිකර්ම අමාත්‍ය දුමින්ද දිසානායක මහතා පවසයි. වවුනියාව ඉරට්ටේපෙරියකුලම ප්‍රදේශයේ පානීය ජල ව්‍යාපෘතියක් ජනතා අයිතියට පත් කිරිමේ අවස්ථාවකට එක් වෙමින් අමාත්‍යවරයා මේ බව ප්‍රකාශ කළේය. වවුනියාව ඉරට්ටේපෙරියකුලම ශ්‍රී ශෛල බිම්බාරාමයේ පානීය ජල පද්ධතිය විවෘත කිරිම කෘෂිකර්ම අමාත්‍ය දුමින්ද දිසානායක මහතාගේ ප්‍රධානත්වයෙන් ඊයේ(09) එම විහාරස්ථානයේදි සිදු කෙරුණි. ප්‍රදේශයේ පැතිරි යන වකුගඩු රෝගයට විසඳුම් ලෙස ජල පෙරන පද්ධතියක්ද මෙම ජල ව්‍යාපෘතිය හා සම්බන්ධ කර ඇති අතර මේ සඳහා රුපියල් ලක්ෂ දහසයක මුදලක් වැය කර තිබේ.‍ කිසිවිටෙකත් ශ්‍රි ලංකා නිදහස් පක්ෂය වශයෙන් අපට ඡන්දය ලබා දුන් අයට පමණක් සේවය කරන බව ප්‍රකාශ නොකරන බව ද අමාත්‍යවරයා මෙහිදී සඳහන් කළේය. කිසිවිටෙකත් තමන් ඇතුළු සියලු අමාත්‍යවරු ඡන්දය බලාපොරොත්තුවෙන් වැඩ නොකරන බව ද පැවසු අමාත්‍යවරයා, වැල යන පැත්තට බොහෝ අය මැස්ස ගැසුව ද වත්මන් ජනාධිපතිවරයා එවැනි පුද්ගලයෙකු නොවන බව ද පැවසීය. එනිසා ජනාධිපතිවරයා ජනප්‍රියත්වය වෙනුවෙන් නොව ජනප්‍රිය නොමැති වුවත් හරි දේ පමණක් කිරීමට යොමු වන බව ද සඳහන් කළේය.", "URL": "https://sinhala.adaderana.lk/news.php?nid=87249", "Category": null, "Parent URL": null}