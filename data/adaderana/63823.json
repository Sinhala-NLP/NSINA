{"Source": "Adaderana", "Timestamp": "September 5, 2016 04:09 pm", "Headline": " වසර 38කට පසු සාගර සමීක්ෂණයක්", "News Content": "වසර 38කට පසු ශ්‍රී ලංකාව අවට සාගර කලාපයේ පුළුල් සමීක්ෂණයක් සිදු කිරීමට ධීවර හා ජලජ සම්පත් සංවර්ධන අමාත්‍යාංශය තීරණය කර තිබේ.එම අමාත්‍යාංශය සඳහන් කළේ ශ්‍රී ලංකාව අවට සාගර කලාපය තුළ දැනට තිබෙන මත්ස්‍ය සම්පත තක්සේරු කිරීම, ඇතැම් මත්ස්‍යයින් වඳවීමේ තර්ජනයට ලක්ව ඇත්නම් ඔවුන් ආරක්ෂා කිරීම, තවදුරටත් වගා කළ යුතු මත්ස්‍ය වර්ග හඳුනා ගැනීම සහ ජලජ පැලෑටි මෙන්ම ජලජ ජීවීන් පිළිබඳ තොරතුරු ලබා ගැනීම එම සමීක්ෂණයේ අරමුණ බවයි.ධීවර හා ජලජ සම්පත් සංවර්ධන අමාත්‍යාංශය, නාරා ආයතනය සහ නෝර්වේ රජයේ ධීවර කටයුතු සංවර්ධන සහයෝගීතා මධ්‍යස්ථානය එක්ව මෙම සමීක්ෂණය සිදු කරන බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය.ඒ අනුව මේ වන විට සාගර සම්පත් ගවේෂණය සඳහා යොදා ගන්නා ලෝකයේ තිබෙන විශාලතම නෞකාව එම සමීක්ෂණය සඳහා ලබාදීමට නෝර්වේ රජය එකඟතාව පළ කර තිබේ.එම සාගර සමීක්ෂණය ලබන වසරේ ජනවාරි මාසයේ ආරම්භ කර වසර දෙකකින් අවසන් කිරීමට සැලසුම් කර ඇති අතර ඊට නෝර්වේ රජය පූර්ණ සහය පළ කර ඇති බව අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=63823", "Category": null, "Parent URL": null}