{"Source": "Adaderana", "Timestamp": "September 27, 2012 04:42 pm", "Headline": "විසර්ජන පනත් කෙටුම්පත් යෝජනාවට කැබිනට් අනුමැතිය", "News Content": "2013 මුදල් වර්ෂය සඳහා ජනාධිපති මහින්ද රාජපක්ෂ මහතා විසින් ඉදිරිපත් කළ විසර්ජන පනත් කෙටුම්පත් යෝජනාවට අමාත්‍ය මණ්ඩල අනුමැතිය හිමිව තිබේ. ලබන වසර සඳහා ර‍ජයේ සමස්ත වියදම රුපියල් බිලියන 2520 ක් වන අතර සමස්ත අදායම රුපියල් බිලියන 20 ක විදේශ ප්‍රධාන ඇතුළුව රුපියල් බිලියන 1280 ක් පමණ වන බව කැබිනට් ප්‍රකාශක අමාත්‍ය කෙහෙළිය රඹුක්වැල්ල මහතා සඳහන් කළේය. අද (27) පෙරවරුවේ රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මේ බව පැවසීය. අයවැය හිඟය දළ දේශීය නිෂ්පාදිතයෙන් ප්‍රතිශතයක් ලෙස තවදුරටත් අවම මට්ටමක පවත්වාගෙනයාමේ අරමුණින් යුතුව සකස් කරන ලද විසර්ජන පනත් කෙටුම්පතට අනුව 7% ක ආර්ථික වර්ධන වේගයක් වාර්තා වන බව මෙහිදී අදහස් දැක්වූ අමාත්‍යවරයා සඳහන් කළේය. මෙහිදී උද්ධමන වේගය 7% ක මට්ටමකට පාලනය කර ගත හැකිවීම ද විශේෂත්වයක් බව අමාත්‍යවරයා පැවසීය. විසර්ජන පනතේ පළමුවර කියවීම ඔක්තොම්බර් මස 9 වන දින සිදුකිරීමට නියමිත අතර අයවැය යෝජනා පාර්ලිමේන්තුවට ඉදිරිපත් කිරීම නොවැම්බර් මස 8 වන දින සිදු කරන බව අමාත්‍යවරයා සඳහන් කළේය‍.", "URL": "https://sinhala.adaderana.lk/news.php?nid=27799", "Category": null, "Parent URL": null}