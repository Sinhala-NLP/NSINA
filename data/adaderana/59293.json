{"Source": "Adaderana", "Timestamp": "April 19, 2016 07:45 am", "Headline": "අලුත් අධ්‍යයන වර්ෂයට සරසවි අයදුම්පත් බාරගැනීම 24දා", "News Content": "නව අධ්‍යයන වර්ෂය සඳහා විශ්වවිද්‍යාලවලට අයදුම්පත් භාරගැනීම ලබන 24 වන දින සිට ආරම්භ කරන බව විශ්ව විද්‍යාල ප්‍රතිපාදන කොමිෂන් සභාව පවසයි. ඔවුන් පෙන්වා දෙන්නේ පසුගිය වසරේ අධ්‍යයන පොදු සහතික පත්‍ර උසස් පෙළ විභාගය සමත් සිසුන්ට ඒ සඳහා ඉල්ලුම් කිරීමේ අවස්ථාව හිමි වන බවයි. නව අධ්‍යයන වර්ෂය සඳහා විශ්වවිද්‍යාලවලට සිසුන් ඇතුළත් කරගැනීමට අදාළ ප්‍රවේශ අත්පොත ලබන 22 වන වන දින නිකුත්කිරීමට නියමිතයි. මෙවර එම ප්‍රවේශ අත්පොත ඉතා සරලව සකස් කර ඇති අතර ඒ පිළිබඳව හෙට දිනයේ පුවත් පත් මගින් ප්‍රචාරයක් ලබාදීමට ද විශ්වවිද්‍යාල ප්‍රතිපාදන කොමිෂන් සභාව පියවර ගෙන තිබේ. විශ්වවිද්‍යාල ප්‍රවේශ අත්පොත වෙළෙඳපලට නිකුත් වීමත් සමගම එය අන්තර්ජාලයට ද එක් කරන බව සඳහන්ය. ඒ අනුව නව අධ්‍යයන වර්ෂය සඳහා විශ්වවිද්‍යාලවලට සිසුන් ඇතුළත් කරනීමට අදාළ අයදුම්පත් භාරගැනීම ලබන 24 වැනිදා සිට සිදුකිරීමට නියමිතය. අදාළ ඉල්ලුම්පත් අන්තර්ජාලය ඔස්සේ සහ ලිඛිතව විශ්වවිද්‍යාල ප්‍රතිපාදන කොමිෂන් සභාව වෙත යොමුකිරීමේ අවස්ථාව සිසුන්ට ලබාදි ඇති බව විශ්වවිද්‍යාල ප්‍රතිපාදන කොමිෂන් සභාව සඳහන් කරයි. අන්තර්ජාලය ඔස්සේ ඉල්ලුම් පත් යොමුකිරීම සඳහා දිවයින පුරා පිහිටි නැණසල මධ්‍යස්ථානවලින් පහසුකම් සපයා ඇති අතර ඕනෑම සිසුවෙකුට නැණසල මධ්‍යස්ථානයක් වෙත ගොස් නොමිලේ අදාළ ඉල්ලුම්පත් යොමුකිරීමේ අවස්ථාව ලබා දී තිබේ. පසුගිය වසරේ සිට අන්තර්ජාලය ඔස්සේ විශ්වවිද්‍යාලවලට ඇතුළත් වීම සඳහා ඉල්ලුම්පත් යොමුකිරීමේ කටයුතු ආරම්භ කළ අතර එය ලබන වසරේ සිට අනිවාර්යය කිරීමට සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=59293", "Category": null, "Parent URL": null}