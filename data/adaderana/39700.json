{"Source": "Adaderana", "Timestamp": "December 19, 2013 10:57 am", "Headline": "ටෝකියෝ අගනුවර ආණ්ඩුකාරවරයා ඉල්ලා අස්වෙයි", "News Content": "ජපානයේ ටෝකියෝ අගනුවර ආණ්ඩුකාරවරයා සිය ධූරයෙන් ඉල්ලා අස් වී තිබේ. වංචනික අයුරින් යෙන් මිලියන 50කට ආසන්න මුදලක් ලබා ගැනීමේ සිද්ධියක් සම්බන්ධයෙන් එල්ල වී ඇති චෝදනාවක් මත ආණ්ඩුකාර නඔකි ඉනොසේ ඉල්ලා අස්වීමට තීරණය කර ඇති බව විදෙස් මාධ්‍ය වාර්තා කරයි. අදාළ චෝදනාව ප්‍රතික්ෂේප කරන ආණ්ඩුකාරවරයා පවසන්නේ තමා එම මුදල ණය මුදලක් වශයෙන් ලබාගත් බවයි. කෙසේ වෙතත් වෙනත් විකල්පයක් නොමැති වීම හේතුවෙන් ධුරයෙන් ඉල්ලා අස් වීමට තමා තීරනය කළ බව ටෝකියෝ ආණ්ඩුකාරවරයා ප්‍රකාශ කර තිබේ. තමා ධූරයෙන් ඉල්ලා අස්වුවද 2020 වසරේ දී ටෝකියෝහි පැවැත්විමට නියමිත ඔලිම්පික් තරඟාවලියට බාධාවක් නොවන අයුරින් කටයුතු කිරීමට පියවර ගන්නා බවත් ඔහු ප්‍රකාශ කර ඇති බව සඳහන් වෙයි. නඔකි ඉනොසේ 2012 වර්ෂයේ දෙසැම්බර් මස 06 වන දින වාර්තාගත ඡන්ද සංඛ්‍යාවක් දිනා ගනිමින් ටෝකියෝ අගනුවර ආණ්ඩුකාරවරයා ලෙස තේරි පත්වුණි.", "URL": "https://sinhala.adaderana.lk/news.php?nid=39700", "Category": null, "Parent URL": null}