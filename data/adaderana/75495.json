{"Source": "Adaderana", "Timestamp": "July 21, 2017 08:27 pm", "Headline": "ධීවර වරාය පරිශ්‍රවල ඒකාබද්ධ මදුරු මර්දන වැඩසටහනක්", "News Content": "ජාතික ඩෙංගු මර්දන වැඩපිළිවෙළට සහය පළ කරමින් ශ්‍රී ලංකාවේ දැනට ක්‍රියාත්මක ධීවර වරාය පරිශ්‍රවල ඒකාබද්ධ මදුරු මර්දන වැඩ සටහනක් ක්‍රියාත්මක කිරීමට ධීවර හා ජලජ සම්පත් සංවර්ධන අමාත්‍යංශය පියවර ගෙන තිබේ. මේ අනුව දිවයිනේ ධීවර වරාය පරිශ්‍ර 20ක මෙම වැඩපිළිවෙළ යටතේ පිරිසිදු කිරීම් සිදු කෙරෙන බව සඳහන්ය. ධීවර හා ජලජ සම්පත් සංවර්ධන අමාත්‍ය මහින්ද අමරවීර මැතිතුමාගේ උපදෙස් පරිදි ධීවර වරාය සංවර්ධන නීතිගත සංස්ථාව මෙම වැඩපිළිවෙල ක්‍රියාත්මක කරයි. ධීවර වරායවල අත්හැර දමන ලද ධීවර යාත්‍රා පිළිබඳ සමීක්ෂණයක්ද පසුගිය දිනවල සිදු කරන ලදී. එහිදී භාවිතයට නොගෙන අත්හැර දමා ඇති ධීවර යාත්‍රා 181ක තොරතුරු ලැබුණු බවත්, එම ධීවර යාත්‍රා සියල්ලම මේ වනවිට විනාශ කර දැමීමට පියවර ගත් බවත් ධීවර හා ජලජ සම්පත් සංවර්ධන අමාත්‍යංශය පවසයි.", "URL": "https://sinhala.adaderana.lk/news.php?nid=75495", "Category": null, "Parent URL": null}