{"Source": "Adaderana", "Timestamp": "June 19, 2018 07:19 am", "Headline": "රාජ්‍ය ගිණුම් පිළිබඳ කාරක සභාවේ අධීක්ෂණයට ලක්වූ රාජ්‍ය ආයතනවල වාර්තාව ගැන විවාදය අද", "News Content": "රාජ්‍ය ගිණුම් පිළිබඳ කාරක සභාවේ අධීක්ෂණයට ලක්වූ රාජ්‍ය ආයතනවල වාර්තාව පිළිබඳ විවාදය අද සිදුකිරීමට නියමිතව තිබේ. රාජ්‍ය ආයතන 837ක් ආවරණය වන පරිදි පරිගණක තාක්ෂණ පද්ධතිය මගින් ඇගයීම් කටයුතු සම්පුර්ණ කළ අදාළ වාර්තාව අද (19) දිනයේ පාර්ලිමේන්තුවට ඉදිරිපත් කරන බව රාජ්‍ය ගිණුම් පිළිබඳ කාරක සභාවේ සභාපති ලසන්ත අලගියවන්න මහතා සඳහන් කළේය. ඒ අනුව අදාළ වාර්තාව පිළිබඳ විවාදය අද දවස පුරා පැවැත්විමට නියමිතව තිබේ. තමා විසින් සිදුකළ ඉල්ලීමකට අනුව මෙම විවාදය පැවැත්වෙන බව ජනතා විමුක්ති පෙරමුණේ පාර්ලිමේන්තු මන්ත්‍රී නලින් ද ජයතිස්ස මහතා සඳහන් කළේය. මේ අතර රාජ්‍ය මූල්‍ය කළමනාකරණය නිසි ලෙස සිදු වන්නේ නම් රටේ සංවර්ධනය සාර්ථක කරගැනීමට හැකියාව පවතින බව විගනකාධිපති ගාමිණි විජේසිංහ මහතා පවසයි. රාජ්‍ය ගිණුම් පිළිබඳ කාරක සභාවේ වත්මන් සහ ඉදිරි ක්‍රියාමාර්ග පිළිබඳ ජනමාධ්‍ය දැනුවත් කිරීම සදහා ඊයේ පැවති වැඩමුළුවකට එක්වෙමින් ගාමිණි විජේසිංහ මහතා මෙම අදහස් පල කළේය.", "URL": "https://sinhala.adaderana.lk/news.php?nid=91097", "Category": null, "Parent URL": null}