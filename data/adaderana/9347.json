{"Source": "Adaderana", "Timestamp": "July 2, 2010 12:45 pm", "Headline": "නයිදුවාවඩු ඝාතන සැකකරුවන් අල්ලන්නැයි ජනතාව උද්ඝෝෂණයේ", "News Content": "ජනතා විමුක්ති පෙරමුණේ නාගරික මන්ත්‍රී චන්ද්‍රදාස නයිදුවාවඩු මහතාගේ ඝාතනයට සම්බන්ධ සැකකරුවන් අත්අඩංගුවට ගන්නා ලෙස බලකරමින් අම්බලන්ගොඩ නගර මධ්‍යයයේ උද්ඝෝෂණයක් සංවිධානය කර තිබේ. අදාළ සැකකරුවන් වහා අත්අඩංගුවට ගන්නා ලෙස අද පෙරවරුවේ පැවති මෙම උද්ඝෝෂණයට එක්වූ පිරිස් අම්බලන්ගොඩ පොලිසියෙන් ඉල්ලා සිටියේය. චන්ද්‍රදාස නයිදුවාවඩු මහතා ඝාතනයට ලක්වූයේ පසුගිය ජනාධිපතිවරණ ස‍මයේ දීය. ඝාතනයේ සැකකරුවන් අත්අඩංගුවට ගන්නා‍ ලෙස අධිකරණ නියෝග කර තිබියදීත් පොලිසි එම සැකකරුවන් මෙතෙක් අත්අඩංගුවට ගෙන නොමැති බව ජනතා විමුක්ති පෙරමුණේ හිටපු පාර්ලිමේන්තු මන්ත්‍රී චන්ද්‍රසේන විජේසිංහ මහතා පැවසුවේය. සැකකරුවන් පිළිබඳ පොලිසිය වෙත තොරතුරු ලබාදීමට කටයුතු කර ඇති බව ද විජේසිංහ මහතා චෝදනා කරයි. සැකකරුවන් අත්අඩංගුවට ගැනීම සඳහා පරීක්ෂණ ක්‍රියාත්මක කරන බව මේ පිළිබඳ\"අද දෙරණ\"කළ විමසීමක දී අම්බලන්ගොඩ පොලිසිය සඳහන් කළේය.", "URL": "https://sinhala.adaderana.lk/news.php?nid=9347", "Category": null, "Parent URL": null}