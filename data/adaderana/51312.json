{"Source": "Adaderana", "Timestamp": "May 13, 2015 04:31 pm", "Headline": "ජනපතිට හා අගමැතිට එරෙහිව ගම්මන්පිලගෙන් පැමිණිල්ලක්", "News Content": "ජනාධිපති මෛත්‍රිපාල සිරිසේන මහතාට හා අග්‍රාමාත්‍ය රනිල් වික්‍රමසිංහ මහතාට එරෙහිව පිවිතුරු හෙළ උරුමයේ නායක බස්නාහිර පළාත් සභා මන්ත්‍රී උදය ගම්මන්පිල මහතා අද අල්ලස් කොමිසමට පැමිණිල්ලක් ඉදිරිපත් කරන ලදී.ඒ මෛත්‍රිපාල සිරිසේන මහතා විසින් පසුගිය ජනපතිවරණයට පෙර 2014 නොවැම්බර් 21 වැනිදා මාධ්‍ය හමුවකදී කළ ප්‍රකාශයක් පදනම් කරගෙනය.තමන් ජනපති වුවහොත් එක්සත් ජාතික පක්ෂ නායක රනිල් වික්‍රමසිංහ මහතා අගමැති ධූරයට පත් කරන බවට එදින වත්මන් ජනාධිපතිවරයා ප්‍රකාශ කළේ යැයි ගම්මන්පිල මහතා පෙන්වාදෙයි.1981 අංක 15 දරණ ජනාධිපතිවරණ පනත අනුව ජනාධිපති මැතිවරණයේදී තමන්ගේ ජයග්‍රහණය තහවුරු කර ගැනීමට තනතුරු පොරොන්දු වීම, තනතුරු ලබාදීම මෙන්ම තනතුරු බාර ගැනීම ද අල්ලස් වරදක් වන නිසා මේ ගැන පරීක්ෂණයක් කළ යුතු බව ඔහු එම පැමිණිල්ලෙන් ඉල්ලා සිටියි.නව රජයේ දින 100 අවසන් බවත්, දැන් එළඹ ඇත්තේ අපේ දින 100 බවත්, එහිදී කියා සිටි ගම්මන්පිල මහතා මෙතැන් සිට සතිපතා අල්ලස් කොමිසමට ඇවිත් පසුගිය කාලයේදී සිදුවූ දූෂණ ගැන පැමිණිලි කරන බවද හෙතෙම පැවසීය.", "URL": "https://sinhala.adaderana.lk/news.php?nid=51312", "Category": null, "Parent URL": null}