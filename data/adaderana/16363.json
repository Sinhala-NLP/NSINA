{"Source": "Adaderana", "Timestamp": "May 27, 2011 11:07 am", "Headline": "වසර 21 ට පසු යාල් දේවී ඕමන්තේට පැමිණෙයි", "News Content": "තාන්ඩිකුලම සිට ඕමන්තේ දක්වා දුම්රිය මාර්ගය සහ ඕමන්තේ දුම්රිය ස්ථානය අද(27) විවෘත කෙරෙයි. ඒ අනුව වසර 21 ට පසු යාල් දේවී දුම්රිය ඕමන්තේ දක්වා ධාවනය කරනු ඇත. ප්‍රථම වරට පෞද්ගලික සමාගමක් දුම්රිය ස්ථානයක් ඉදිකිරීම සඳහා සහය පළ කර ඇති අතර වසර දෙකක් වැනි කෙටි කාලයක් තුළ ශ්‍රී ලංකා දුම්රිය දෙපාර්තමේන්තුවේ ද මූල්‍ය දායකත්වයෙන් එම මාර්ගය ඉදිකර අවසන් කර තිබේ. දුම්රිය මාර්ගය ඉදිකිරිම සඳහා ශ්‍රී ලංකා යුද හමුදාවේ ද සහය ලබාගෙන ඇති බව දුම්රිය දෙපාර්තමේන්තුව ප්‍රකාශ කරනු ලැබීය. කොළඹ සිට කන්කසන්තුරේ දක්වා දුම්රිය ධාවනය කිරීමේ වැඩපිළිවෙළේ මීළඟ අදියර යටතේ ඕමන්තේ සිට පලෙයි දක්වා දුම්රිය මාර්ගය ඉදිකිරීම සිදුකිරීමට නියමිතය.", "URL": "https://sinhala.adaderana.lk/news.php?nid=16363", "Category": null, "Parent URL": null}