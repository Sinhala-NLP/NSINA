{"Source": "Adaderana", "Timestamp": "May 25, 2012 04:41 pm", "Headline": "කුඹුරු වගාකිරීමට තරම් ප්‍රමාණවත් ජලය නෑ", "News Content": "ප්‍රමාණවත් තරම් ජලය නොලැබීම සහ එක්රැස් නොවීම නිසා තම කුඹුරු වගා කිරීමට නොහැකි තත්ත්වයක් උදා වී ඇති බව ආනමඩුව, මහඋස්වැව ගොවි සංවිධානයේ සාමාජිකයන් පවසයි. අක්කර අඩි 4800 ක ධාරිතාවක් ඇති මහඋස්වැව යටතේ අක්කර 900 ක් පමණ යල මහ දෙකන්නයේදිම අතීතයේදී වගාකොට තිබේ. නමුත් ජනපද බිහිවීමත් සමඟ ජලය ප්‍රමාණවත් නොවීම නිසා විකල්ප ක්‍රම සම්බන්ධයෙන් අවධානය යොමුවු අතර එහි ප්‍රතිඵලයක් ලෙස ඉගිනිමිටිය ජලාශයේ වම් ඉවුරේ ජලය මහඋස්වැවට ලබාදීමට කටයුතු කොට තිබුණි. කෙසේ වෙතත් මේ වන විට වැව් රක්ෂිතය තුළ ඇතැම් පිරිස් විවිධ භෝග වර්ග වගා කිරීමට පියවර ගෙන ඇති නිසා එම ඉඩම්වලින් සේදී යන පස් හේතුවෙන් අඩි කිහිපයක් වැව ගොඩවී ඇති බව මහඋස්වැව ගොවීන් සඳහන් කරයි. මීට අමතරව වාන් දොරටුවල ස්ථාන කිහිපයක තිබෙන ජල කාන්දුවීම් හේතුවෙන් ද ප්‍රමාණවත් තරම් ජලය රැඳීමක් සිදුනොවන බව ගොවීන් පවසයි. මෙම තත්ත්වය තුළ වසර කිහිපයක සිට යල මහ දෙකන්නයේම වගා කිරීමට හැකියාවක් නොමැති බව ද එම ගොවීන් චෝදනා කරයි.", "URL": "https://sinhala.adaderana.lk/news.php?nid=24522", "Category": null, "Parent URL": null}