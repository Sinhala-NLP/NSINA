{"Source": "Adaderana", "Timestamp": "February 17, 2013 04:28 pm", "Headline": "උසස්වීම් නෑ - හිඟ වැටුප් නෑ- චක්‍රලේඛය හමස් පෙට්ටියේ!", "News Content": "ගුරු උසස්වීම් චක‍්‍රලේඛය නිකුත් කර මේවන විට වසරකට වැඩි කාලයක් ගෙවි ඇති නමුත් තවමත් ලක්ෂයකට අධික ගුරුවරුන් සංඛ්‍යාවකට උසස්වීම් ලබාදී නැතැයි ලංකා ගුරු සංගමයේ ලේකම් ජෝසප් ස්ටාලින් මහතා පවසයි. ඒ සඳහා අවශ්‍ය කටයුතු සම්පාදනය කිරීමට අධ්‍යාපන අමාත්‍ය බන්දුල ගුණවර්ධන හා අධ්‍යාපන අමාත්‍යාංශ ලේකම් ගෝඨාභය ජයරත්න මහත්වරුන් කිසිදු වැඩපිළිවෙළක් සකසා නැතැයි ඔහු චෝදනා කරයි. ජෝසප් ස්ටාලින් මහතා විසින් නිකුත් කළ මාධ්‍ය නිවේදනයක ඒ බව මෙසේ ද දැක්වෙයි. ශී‍්‍ර ලංකා ගුරු සේවය තුළ 215,000 කට ආසන්න ගුරු සංඛ්‍යාවක් සිටින අතර ඉන් ලක්ෂයකට වැඩි ගුරු පිරිසකට උසස්වීම් ලබාදීමට 2011.11.11 දින නිකුත් කළ 2011/30 දරණ චක‍්‍රලේඛයට අනුව මේ දක්වා උසස්වීම් ලබාදීම හෝ හිඟ වැටුප් ගෙවීමක් සිදුකොට නැත. චක‍්‍රලේඛය නිකුත් කොට වසරකට වැඩි කාලයක් කාලයක් ගතවී තිබියදීත් ගුරු උසස්වීම් ලබාදීමට අවශ්‍ය කටයුතු සම්පාදනය කිරීමට අධ්‍යාපන අමාත්‍ය බන්දුල ගුණවර්ධන හා අධ්‍යාපන අමාත්‍යාංශ ලේකම් ගෝඨාභය ජයරත්න කිසිදු වැඩපිළිවෙළක් සකස් කොට නැත. අවස්ථා ගණනාවකදී මේ පිළිබඳව අවශ්‍ය දැනුවත් කිරීම් සිදුකර තිබුණත් ඔවුන් තම තමන්ගේ ව්‍යාපෘතිවල කටයුතු කරනවා විනා ගුරුවරුන්ගේ සේවා තත්ත්වය හා වැටුප් ලබාදීම පිළිබඳ අවධානය යොමු කර නැත. 2012 වසරේ අයවැය කතාවේදී ජනාධිපතිතුමා ප‍්‍රකාශ කරන ලද්දේ ගුරු හිඟ වැටුප් සඳහා මුදල් ලබා දී ඇති බවයි. නමුත් මේ දක්වා මෙම චක‍්‍රලේඛයට අනුව වැටුප් සකස් කොට හිඟ වැටුප් ගෙවා නැතුවා පමණක් නොව මීට පෙර නිකුත් කළ චක‍්‍රලේඛවලට අනුවද බහුතරයක් ගුරුවරුන්ට හිඟ වැටුප් ගෙවා නැත. ශී‍්‍ර ලංකා ගුරු සේවයේ 3-11, 3-1, 2-11, 2-1, 1 යනුවෙන් ශ්‍රේණි 5 ක් පවතින අතර මෙම ශ්‍රේණී සඳහා උසස්වීම් ලබාදෙන්නේ වසර පාදක කොට ගෙන ලකුණු ලබාදීමෙනි. මෙහිදී ස්වයංකී‍්‍රය උසස්වීම් නොලැබෙන අතර චක‍්‍රලේඛ නිකුත් කිරීමෙන් පමණක් උසස්වීම් ලබාදේ. 2011/30 දරණ චක‍්‍රලේඛයෙන් 2010.12.31 දක්වා පමණක් අවශ්‍ය ලකුණු ලබා ඇති ගුරුවරුන්ට උසස්වීම් ලබාදීමට තීරණය කොට ඇත. එසේ 2010 දක්වා වූ උසස්වීම් ද මේ දක්වා නොලැබීම තුළ ගුරුවරුන් දැඩි පීඩනයකට පත්ව ඇත. මෙම චක‍්‍රලේඛය 2012.12.31 දක්වා දීර්ඝ කරන ලෙස ඉල්ලීම් කළ ද ඒ සඳහා අවශ්‍ය කටයුතු ද සිදු කොට නැත. දිවයින පුරා කලාප අධ්‍යාපන කාර්යාල 95 ක පාලනය යටතේ සේවය කරන ගුරුවරුන්ට උසස්වීම් ලබාදීමට වහාම කටයුතු කරන ලෙස ද, මේ දක්වා උසස්වීම් ලබා නොදීම පිළිබඳව වහාම සොයා බලන ලෙසද ලංකා ගුරු සංගමය ජනාධිපති ලේකම්වරයාගෙන්ද ඉල්ලීමක් කොට ඇත.", "URL": "https://sinhala.adaderana.lk/news.php?nid=31712", "Category": null, "Parent URL": null}