{"Source": "Adaderana", "Timestamp": "October 23, 2012 03:59 pm", "Headline": " සපුගස්කන්ද පිරිපහදුව වැහෙන්නේ ඉරානියන් ලයිට් නැතිවුණොත්ලු ", "News Content": "සපුගස්කන්ද තෙල් පරිපහදුවට අවශ්‍ය බොරතෙල් ආනයනයට බාධා පැමිණයේ ලංකා ඛනිජ තෙල් නීතිගත සංස්ථාවට පාලනය කළ නොහැකි හේතු සාධක හේතුවෙන් යැයි ලංකා ඛනිජ තෙල් නීතිගත සංස්ථාව පවසයි. පිරිපහදුව සදහා අවශ්‍ය බොරතෙල් තොගයක් හදිසි මිලදී ගැනීම් යටතේ ආනයනය කිරීමට පියවරගෙන ඇති බවත් එම උත්සහය ව්‍යර්ථ වුවහොත් ඉදිරි සති දෙකක පමණ කාලයක් සඳහා සපුගස්කන්ද පිරිපහදුවේ කාර්යයන් නතර කිරීමට සිදුවන බවත් එහි කළමනාකාර අධ්‍යක්ෂ එල්.ඊ සුසන්ත මහතා විසින් නිකුත් කළ නිවේදනයක සඳහන්ය. එකී නිවේදනයේ වැඩිදුරටත් මෙසේ ද සඳහන්ය. අමෙරිකාව විසින් ඉරානයට එරෙහිව පනවා ඇති අපනයන තහංචි ඇතුළු ආර්ථික සම්බාධක හේතුවෙන් සපුගස්කන්ද තෙල් පිරිපහදුවට අවශ්‍ය බොරතෙල් ආනයනය ප‍්‍රමාදයට ලක්ව ඇත. එහෙත් තෙල් පිරිපහදුව සඳහා අවශ්‍ය බොරතෙල් තොගයක් හදිසි මිලදී ගැනීම් යටතේ ආනයනය කිරීමට ලංකා ඛනිජ තෙල් නීතිගත සංස්ථා පාලනාධිකාරිය මේ වනවිටත් කටයුතු කරමින් සිටින අතර එම උත්සහය ව්‍යර්ථ වුවහොත් ඉදිරි සති දෙකක පමණ කාලයක් සඳහා සපුගස්කන්ද තෙල් පිරිපහදුවේ පිරිපහදු කාර්යයන් නතර කිරීමට සිදුවේ. එම කාලය තුළ පිරිපහදු කාර්ය මණ්ඩල අත්‍යවශ්‍ය නඩත්තු කටයුතු කිහිපයක් සඳහා යෙදවීමට ද සැලසුම් කර ඇත. සපුගස්කනද් තෙල් පිරිපහදුව සඳහා වඩාත් යොග්‍ය වන්නේ ඉරානියන් ලයිට් බොරතෙල් වන හෙයින් එම බොරතෙල් මිලදී ගැනීමට ලංකා ඛනිජ තෙල් නීතිගත සංස්ථාව විශේෂ පරිශ‍්‍රමයක් දැරීය. එහෙත් බොරතෙල් අපනයනය සම්බන්ධයෙන් මෑතකදී ඉරානයට එරෙහිව පැනවූ තහංචි සමග එම පරිශ‍්‍රමයන් යම් පමණකට අඩාල වී ඇත. එහෙත් ඉරානියන් ලයිට් බොරතෙල් ආනයනය සම්බන්ධව ලංකා ඛනිජ තෙල් නීතිගත සංස්ථාව මේ වනවිටත් කටයුතු කරමින් සිටී. ඉරානයෙන් බොරතෙල් ආනයනයට බාධා පැමිණි වහාම සපුගස්කන්ද තෙල් පිරිපහදුව සඳහා අවශ්‍ය බොරතෙල් වෙනත් මුලාශ‍්‍ර වෙතින් මිලදී ගැනීමට ද ලංකා ඛනිජ තෙල් නීතිගත සංස්ථාව පියවර ගැණුනි. ඒ අනුව මිලදී ගැනීමට දැනට උත්සහ ගන්නා බොරතෙල් තොගයට අමතරව නොවැම්බර් හා දෙසැම්බර් මාස සඳහා සපුගස්කන්ද තෙල් පිරිපහදුවට අවශ්‍ය බොරතෙල් ප‍්‍රමාණවත් පරිදි ආනයනය කිරීමට ලංකා ඛනිජ තෙල් නීතිගත සංස්ථාව මේ වනවිටත් ඇණවුම් කර ඇත. එහි ප‍්‍රතිඵලයක් ලෙස හදිසි මිලදී ගැනීම් යටතේ ආනයනය කෙරෙන බොරතෙල් තොගයක් නොවැම්බර් මස මුල දී මෙරටට ලබීමට නියමිත අතර ඇරබියන් ලයිට් බොරතෙල් තොගයක්ද ආනයනය කිරීම සඳහා මේ වනවිට ඇණවුම් කර ඇත. එම තෙල් තොගය රැගත් නෞකාවද ලබන මස මෙරටට පැමිණීමට නියමිතය. ඒ අනුව ඉදිරි මාස දෙක තුළදී අඛණ්ඩව තෙල් පිරිපහදුවේ පිරිපහදු කාර්යයන් ක‍්‍රියාත්මක කිරීමට ලංකා ඛනිජ තෙල් නීතිගත සංස්ථාව පියවර ගෙන ඇත. සපුගස්කනද් තෙල් පිරිපහදුවේ පිරිපහදු කටයුතු තාවකාලිකව නතර වුවහොත් මෙරට සමස්ත ඉන්ධන අවශ්‍යතාව සැපිරීම සඳහා ප‍්‍රමාණවත් පරිදි පිරිපහදු කරන ලද ඉන්ධන තොග ආනයනය කර ඇති හෙයින් කිසිදු ඉන්ධන හිඟයක් ඇති නොවීමට ලංකා ඛනිජ තෙල් නීතීගත සංස්ථාව පියවර ගෙන ඇත. තවද සපුගස්කන්ද තෙල් පරිපහදුවට අවශ්‍ය බොරතෙල් ආනයනයට බාධා පැමිණයේ ලංකා ඛනිජ තෙල් නීතිගත සංස්ථාවට පාලනය කළ නොහැකි හේතු සාධක හේතුවෙන් මිස ඇතැමුන් පවසන පරිදි සපුගස්කන්ද තෙල් පිරිපහදුව සම්බන්ධ කුමන්ත‍්‍රණයක් හේතුවෙන් නොවේ.", "URL": "https://sinhala.adaderana.lk/news.php?nid=28555", "Category": null, "Parent URL": null}