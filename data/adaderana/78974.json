{"Source": "Adaderana", "Timestamp": "October 21, 2017 02:19 pm", "Headline": " මැදි ආදායම් ලාභීන් සඳහා නිවාස ව්‍යාපෘතියක්", "News Content": "නාගරික සංවර්ධන අධිකාරිය මඟින් මැදි ආදායම් ලාභීන් සඳහා වූ නිවාස ව්‍යාපෘතියක් ඉදිකිරීමට සැළසුම් කර තිබේ. තලවතුගොඩ සහ බොරැල්ල යන ප්‍රදේශ කේන්ද්‍ර කර ගනිමින් නිවාස ව්‍යාපෘතිය ඉදිකිරීමට සැළසුම් කර ඇති බව එම අධිකාරියේ අධ්‍යක්ෂ ජනරාල් සුමේධ රත්නායක මහතා සඳහන් කළේය. රුපියල් බිලියන 14ක මුදලක් ඒ සඳහා ඇස්තමේන්තු කර ඇති බව සඳහන්ය. එමෙන්ම අඩු ආදායම් ලාභීන් සඳහා ඉදිකරන ලද “ලක්සද සෙවන“ නිවාස සංකීර්ණය ලබන 30 වනදා ජනතා අයිතියට පත් කිරීමට කටයුතු කරන බව අධ්‍යක්ෂ ජනරාල්වරයා සඳහන් කළේය. මේ අතර කොළඹ නගරය සංචාරක ආකර්ශනීය නගරයක් බවට පත් කිරීමේ අරමුණින් ඇවිදින මංතීරු ඉදිකිරීමේ ව්‍යාපෘතියක් ද මේ දිනවල සිදු කෙරෙමින් පවතියි. ලේක්හවුස් වටරවුමේ සිට නෙළුම් කුළුණ දක්වා සහ වොක්ෂෝල් වීදියේ සිට යුනීයන් පෙදෙස දක්වා වූ මාර්ගවල එම ව්‍යාපෘතිය ක්‍රියාත්මක කිරීමට සැළසුම් කර තිබේ. ඇවිදින මංතීරු ඉදිකිරීමේ ව්‍යාපෘතිය සඳහා රුපියල් මිලියන 600ක මුදලක් ඇස්තමේන්තු ගත කර ඇති බව අධ්‍යක්ෂ ජනරාල් සුමේධ රත්නායක මහතා සඳහන් කළේය.", "URL": "https://sinhala.adaderana.lk/news.php?nid=78974", "Category": null, "Parent URL": null}