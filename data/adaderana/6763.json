{"Source": "Adaderana", "Timestamp": "February 17, 2010 06:12 pm", "Headline": "Architect 2010 පෙබරවාරි මාසයේදී", "News Content": "ඉදිකිරීම් ක්ෂේත්‍රයේ වඩාත් කතාබහට ලක්වන අංගයක් වන Architect වාර්ෂික ප්‍රදර්ශනය පෙබරවාරි 17 වන දින සිට 21දා දක්වා අතිඋත්කර්ෂවත් අන්දමින් පැවැත්වීමට නියමිතය. මෙම ප්‍රදර්ශනය මෙවර පැවැත්වෙන්නේ 28වන වරටය. ශ්‍රී ලංකා වරලත් වාස්තු විද්‍යාඥයන්ගේ සංගමයේ වාර්ෂික සැසිවාරය හා සමගාමීව වාර්ෂිකව මෙම ප්‍රදර්ශනය සංවිධානය කරයි. ශ්‍රී ලංකා වරලත් වාස්තු විද්‍යාඥයන්ගේ සංගමයේ වාර්ෂික සැසිවාරය, සමාරම්භක උත්සවය, ජාතික සම්මන්ත්‍රණය, සාමාජිකයන්ගේ නිර්මාණ සහ වෙළඳ ප්‍රදර්ශනය, වාර්ෂික මහා සභා රැස්වීම සහ සාමාජිකයන්ගේ හමුව (රාත්‍රිය) යන අංගයන්ගෙන් සමන්විතය. වාස්තු විද්‍යාඥයන්ගේ සංවිධානය මෙවැනි ප්‍රදර්ශනයක් පැවැත්වීමේ අරමුණ වී ඇත්තේ ක්ෂේත්‍රය හා සම්බන්ධ වී සිටි කොටස්කරුවන් ශක්තිමත් කොට, උනන්දු කරමින්, ඉදිකිරීම් ක්ෂේත්‍රය තුළ ගම්‍යතාවයක් ඇතිකිරීමය‍. ශ්‍රී ලංකා වාස්තු විද්‍යාඥයන්ගේ සංගමය උත්ප්‍රේරකයක් වශයෙන් ක්‍රියාකරමින් ඉදිකිරීම් ක්ෂේත්‍රය හා සම්බන්ධවී සිටින කොටස්කරුවන් එකිනෙකා අතර සබඳතාවක් ගොඩනඟන වේදිකාවක් නිර්මාණය කරන බව ශ්‍රී ලංකා වරලත් වාස්තු විද්‍යාඥයන්ගේ සංගමයේ සභාපති වරලත් වාස්තු විද්‍යාඥ චන්දන එදිරිසූරිය මහතා ප්‍රකාශ කළේය. මෙම සංගමයේ වාර්ෂික සැසිවාරයේ සමාරම්භක උත්සවය 2010 පෙබරවාරි මස 17 වන දින වෝටර්ස් ඒජ්හි පැවැත්වෙන අතර ජාතික සම්මන්ත්‍රණය 2010 පෙබරවාරි මස 18 සහ 19 යන දිනයන්හිදී සිනමන් ග්‍රෑන්ඩ්හිදී පැවැත්වේ. Architect 2010 ප්‍රදර්ශනය මහ ජනතාවට විවෘත කෙරෙනුයේ පෙබරවාරි 18 වනදා සිටය. වාර්ෂික මහා සභා රැස්වීම සහ සාමාජිකයන්ගේ හමුව පෙබරවාරි 20වන දින සිනමන් ලේක් හෝටලයේදී පැවැත්වේ‍. මෙවර ජාතික සංගමයේ තේමාව වී ඇත්තේ\"වාස්තු විද්‍යාව තිරසාර පැවැත්ම පිළිබඳ නැවත සිතා බැලීම\"යන්නයි.මෙය ශ්‍රී ලංකා වරලත් වාස්තු විද්‍යාඥයන්ගේ සංගමයේ සහ පොදු රාජ්‍ය මණ්ඩලීය වරලත් වාස්තු විද්‍යාඥයන්ගේ සංගමයේ ඒකාබද්ධතාවයෙන් පැවැත්වෙන අතර සම්මන්ත්‍රණය දින දෙකක් පුරා පැවැත්වීමට නියමිතය.", "URL": "https://sinhala.adaderana.lk/news.php?nid=6763", "Category": null, "Parent URL": null}