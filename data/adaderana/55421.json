{"Source": "Adaderana", "Timestamp": "November 30, 2015 04:21 pm", "Headline": "සියයට 4 බද්දෙන් විදුලි පාරිභෝගිකයා නිදහස්!", "News Content": "නව රජය මගින් හඳුන්වාදෙන සියයට 04ක් වන ජාතිය ගොඩනැගීමේ බද්ද පාරිභෝගිකයාගේ විදුලිබිලට එකතු නොකරන බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.අමාත්‍යවරයා පවසන්නේ පාරිභෝගික ජනතාවට බරක් නොවන අයුරින් කාර්යක්ෂම, අඛණ්ඩ සහ ගුණාත්මක විදුලි සේවාවක් සැපයීම සිය අපේක්ෂාව බවයි. විදුලිබල හා පුනර්ජනනීය බලශක්ති නියෝජ්‍ය අමාත්‍ය අජිත් පී පෙරේරා මහතා සිය නව කාර්යාලයේ රාජකාරි භාරගැනීමේ අවස්ථාවට එක්වෙමින් රංජිත් සියඹලාපිටිය අමාත්‍යවරයා මේ බව පැවසීය.විදුලි බලය නොලැබුණු ඉතිරි සියයට 02 ක ප්‍රමාණයට කඩිනමින් විදුලිය ලබාදිමට කටයුතු කරන අතර එය විශාල වගකීමක් බව අමාත්‍යවරයා කීවේය.එමෙන්ම විදුලිය සැපයිම සඳහා කැපවී සේවය කරන 20,000 කට ආසන්න සේවක පිරිස තෘප්තිමත් ආකාරයෙන් පවත්වාගෙන යාමට පියවර ගන්නා බවත්, ඒ තුළින් වඩාත් ඵලදායි, කාර්යක්ෂම සහ අවම පිරිවැයකින් යුත් විදුලි ශේෂයක් පවත්වාගෙන යාමට කටයුතු කරන බවත් අමාත්‍යවරයා එහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=55421", "Category": null, "Parent URL": null}