{"Source": "Adaderana", "Timestamp": "October 16, 2017 09:38 am", "Headline": " ලක් රජයේ ක්‍රියාමාර්ග ගැන ඉන්දියාව සතුටින්", "News Content": "ඉන්දු - ලංකා ධීවර ගැටළුව විසදීම සඳහා ශ්‍රී ලංකා රජය ගෙන ඇති ක්‍රියාමාර්ග ඉන්දීය රජයේ පැසසුමට ලක්ව තිබේ. ධීවර ගැටළුව විසදීම සඳහා වන අමාත්‍ය මණ්ඩල මට්ටමේ සාකච්ඡාවක් නවදිල්ලියේදී පැවැති අතර ඊට එරට කෘෂිකර්ම සහ ධීවර කටයුතු පිළිබඳ අමාත්‍යවරයා සහභාගී වුණි. ශ්‍රී ලංකාව නියෝජනය කරමින් අමාත්‍ය මහින්ද අමරවීර මහතා ඇතුළු කණ්ඩායමක් ඒ සඳහා සහභාගී වී සිටියි. අදාළ සාකච්ඡාවෙන් අනතුරුව දෙපාර්ශවය ඒකාබද්ධ මාධ්‍ය හමුවකට එක් වුණි. මෙහිදී ඉන්දියාව පවසා ඇත්තේ ඉන්දු - ලංකා ධීවර ගැටළුව විසදීම සඳහා ශ්‍රී ලංකා රජයේ කැපවීම අගය කරන බවයි. එමෙන්ම ශ්‍රී ලංකා අත්අඩංගුවේ පැවැති ධීවර යාත්‍රා නිදහස් කිරීමට රජය ගෙන ඇති පියවර පිළිබඳව ස්තූතිය පළ කළ කර ඇති ඉන්දීය ධීවර අමාත්‍යවරයා භාවිතයට ගත නොහැකි තත්ත්වයේ පැවැති ඉන්දීය ධීවර යාත්‍රා දෙකක් ප්‍රතිසංස්කරණය කිරීම පිළිබඳ ශ්‍රී ලංකා නාවික හමුදාවට ද විශේෂ ස්තූතිය පළ කළේය. බොටම් ට්‍රෝලිම් ක්‍රමය හේතුවෙන් සිදු වන පරිසර විනාශය පිළිබඳව ද ඉන්දීය ධීවර අමාත්‍යවරයා මෙහිදී සඳහන් කර ඇති අතර එම ක්‍රමය භාවිතා කර ධීවර කටයුතු වල නිරත වන ධීවරයින්ට වෙනත් විකල්ප ක්‍රමවේද හඳුන්වා දී ඇති බව ද පවසා සිටියේය. එමෙන්ම ඉන්දියාවේ ධීවර වරායන් දෙකක් ධීවරයින් පුහුණු කිරීමේ කටයුතු සඳහා ද යොදාගෙන ඇති බව ද ධීවර අමාත්‍යවරයා එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=78762", "Category": null, "Parent URL": null}