{"Source": "Adaderana", "Timestamp": "December 21, 2010 11:38 am", "Headline": "120 පාරේ බස් රථ හිමියන් වර්ජනයක් අරඹයි  ", "News Content": "මාර්ග අංක 120 කැස්බෑව - පිටකොටුව මාර්ගයේ පෞද්ගලික බස් රථ හිමියන් වර්ජනයක් ආරම්භ කර තිබේ. බස් රථ සේවකයෙකුගේ වැඩ තහනම් කිරීමට විරෝධය පළ කරමින් මෙම වර්ජනය ක්‍රියාත්මක කර ඇති බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. අදාළ බස් රථ සේවකයා සහ මගියෙකු අතර ඇති වූ බහින් බස් වීමක් හේතුවෙන් බස්නාහිර පළාත් මාර්ගස්ථ මගී ප්‍රවාහන අධිකාරිය විසින් මෙම වැඩ තහනම සිදු කර ඇති බව ගැමුණු විජේරත්න මහතා පැවසුවේය. මේ හේතුවෙන් මාර්ග අංක 120 කැස්බෑව - පිටකොටුව මාර්ගයේ පෞද්ගලික බස් රථ ධාවනය තාවකාලිකව ඇන හිට ඇත.", "URL": "https://sinhala.adaderana.lk/news.php?nid=13000", "Category": null, "Parent URL": null}