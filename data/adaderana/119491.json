{"Source": "Adaderana", "Timestamp": "September 19, 2019 01:32 pm", "Headline": "විරුද්ධවාදීන් නොසිටියොත් හොඳ මිනිස්සු හොයාගන්න බෑ-පූජ්‍ය මැදිරිගිරියේ අස්සජි හිමි", "News Content": "ශ්‍රී ලංකා පොදුජන පෙරමුණේ ජනාධිපති ධූර අපේක්ෂක ගෝඨාභය රාජපක්ෂ මහතා අද පෙරවරුවේ පොළොන්නරුවට පැමිණියේය. එහිදී ගෝඨාභය රාජපක්ෂ මහතා පොළොන්නරුව බෞද්ධ මධ්‍යස්ථානය සහ සෝමාවතිය චෛත්‍ය රාජයාණන්වහන්සේ වැඳපුදාගෙන ආශිර්වාද ලබාගත්තේය. ශ්‍රී ලංකා පොදුජන පෙරමුණේ ජනාධිපති ධූර අපේක්ෂක ගෝඨාභය රාජපක්ෂ මහතා අද පෙරවරුවේ මැදිරිගිරිය බෞද්ධ මධ්‍යාස්ථානය වෙත පැමිණ විහාරාධිපති පූජ්‍ය මැදිරිගිරියේ අස්සජි හිමියන් බැහැදැක ආශිර්වාද ලබාගත්තේය. එම අවස්ථාවේ ජ්‍ය මැදිරිගිරියේ අස්සජි හිමියන් මෙසේ අදහස් පල කර සිටියේය. \"ඔබතුමාට පිං සිද්ධවෙන්න, අපේ ජනාධිපතිතුමාට පිං සිද්ධවෙන්න අපි අද මේ ජීව වායුවක් ලබාගෙන කටයුතු කරනවා. අපේ ප්‍රාණ වායුව ලැබුණේ ඔබතුමාට පිං සිද්ධවෙන්න අද මොනතරම් මොනදෙයක් කවුරු කතා කරලා කිව්වත් ගුණ සුවද හඳුනන මිනිස්සු තුළ කවදාවත් ඔබතුමාලට විරුද්ධව වචනයක්වත් කියවෙන්නේ නැහැ. විරුද්ධවාදීන් නොසිටියොත් හොඳ මිනිස්සු හොයාගන්න බෑ. මේ රටට විනයක් ඇති නායකත්වයක් අවශ්‍යයයි. පහුගිය පාස්කු ඉරිදා සිදුවුණ සිදුවීමත් එක්ක නැවත සැරයක් මේ රටේ අනාරක්ෂිතභාවයක් ඇතිවුණා. ඒ ඇතිවීමම හේතුවුණා ගෝඨාභය රාජපක්ෂ මැතිතුමා මේ රටේ නායකත්වයට පත්වියයුතුයි කියන එක. මේ රටේම නායකත්වය ගොඩනැගිලා තිබුණ මේ දිස්ත්‍රික්කය තුළ විශාල පීඩනයන්වලට ලක්වෙලා තමයි අපි කටයුතු කළේ අපේ මන්ත්‍රීතුමන්ලා ඇතුළු. ඔබතුමා අනාගත අපේ ජනාධිපතිතුමා හැටියට සඳහන් කරන්න පුළුවන්කම තිබෙනවා. ඒ නිසා ඔබතුමා තමයි අපේ රටට සුදුසුම නායකයා. මේ අවසාන මොහොත‍. ඔබතුමා මේ රට දැහැමෙන් සෙමෙන් පාලනය කරන්න කියලා ඉතාම ගෞරවයෙන් ඕනකමින් යුක්තව ඔබතුමාට ආයාචනා කරනවා අපේ රට රැකලා දෙන්න. අපේ ජාතිය රැකලා දෙන්න. අපේ ආගම රැකලා දෙන්න. ඔබ පමණයි ඉතුරුවෙලා තියෙන්නේ ඒදේ කරලා දෙන්න. ඔබතුමාට රත්නත්‍රයේ පිහිටයි.\" ඉන් පිටවන අස්ථාවේදී ගෝඨාභය රාජපක්ෂ මහතාට හිමිවූයේ උණුසුම් පිළිගැනීමක්. අනතුරුව විපක්ෂ නායක මහින්ද රාජපක්ෂ හා ගෝඨාභය රාජපක්ෂ යන මහත්වරුන් පැමිණියේ සෝමාවති රජ මහා විහාරය වෙතයි. එහිදී සෝමාවතී රජමහා විහාරධිපති පූජ්‍ය පහමුණේ සුමංගල හිමියන් බැහැදැක ආශිර්වාද ලබාගත්තේය. අනතුරුව සෝමාවතිය චෛත්‍ය රාජයාණන් වහන්සේවෙත කප්රුක් පූජවක්ද ගෝඨාභය රාජපක්ෂ මහතා විසින් සිදු කළේය.", "URL": "https://sinhala.adaderana.lk/news.php?nid=119491", "Category": null, "Parent URL": null}