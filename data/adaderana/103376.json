{"Source": "Adaderana", "Timestamp": "January 30, 2019 04:16 pm", "Headline": "ශ්‍රී ලංකාව ලෝකයේ පාර්ලිමේන්තු ක්‍රමයේ පරමාදර්ශයක්-කරු", "News Content": "පසුගිය කාලයේ ඇති වූ සිදුවීම් දාමය මෙරට පාර්ලිමේන්තු ප්‍රජාතන්ත්‍රවාදයේ පැවැත්ම පිළිබඳව යම් තිගැස්මක් ජනිත කළ නමුත්, අවසානයේ සියල්ල ප්‍රජාතන්ත්‍රවාදීව විසදාගැනීමට හැකිවීම ශිෂ්ඨසම්පන්න රටත් ලෙස ලැබූ විශාල ජයග්‍රහණයක් කථානායක කරු ජයසුරිය මහතා පැවසීය. පාර්ලිමේන්තු ක්‍රමයේ පරිතන පරමාදර්ශි රටක් ලෙස ශ්‍රී ලංකාවට ලෝකය තුල හිමි ගෞරවය එලෙසම පවතින බවද ඒ මහතා පවසයි. දේශපාලනයෙන් තොරව ප්‍රජාතන්ත්‍රවාදය සහ දියුණු සමාජ ක්‍රමයක් වෙනුවෙන් පෙරට පැමිණෙන සිවිල් සමාජ සංවිධාන රටට හිමි එම ගෞරවනීය තත්ත්වය ආරක්ෂා කරන ප්‍රධානතම බලවේගයක් බවද මාදුළුවාවේ සෝභිත නා හිමියන්ගේ නායකත්වයෙන් පෙරට පැමිණි සිවිල් සමාජ සංවිධාන පුළුල් සමාජ පෙරළියකට මඟපෙන්වීමට සමත්ව ඇති බවද හෙතෙම සඳහන් කළේය. කරු ජයසුරිය මහතා මෙම අදහස් දැක්වූයේ ආණමඩුව “සුදම්පාය” ශ්‍රවණාගාරයේදී පැවැති “ජනඅරගලයට යුක්තිය” උපහාර උළෙලහි ප්‍රධාන ආරාධිතයා ලෙස එක් වෙමිනි. ප්‍රජාතන්ත්‍රවාදය සුරක්ෂිත කිරීමෙහිලා අරගලයට සහභාගිත්වය දැක්වූ ජනතා නියමුවන්ට උපහර පිදීම සඳහා පුත්තලම දිස්ත්‍රික් සහභාගීත්ව සංවර්ධන පදනම විසින් මෙම ඇගැයීම් උළෙල සංවිධානය කර තිබිනි. කථානායක කරු ජයසුරිය මහතා වෙනුවෙන් මෙහිදී ප්‍රධානතම උපහාර සම්මානය පිරි නමාඇත. ඔක්තෝම්බර් 26 දින සිට දින 51 කාලයක් පූරා රටතුල ඇති වු සිද්ධිදාමය හෝ එහිදී පාර්ලිමේන්තුවේ ගෞරවය ආරක්ෂා කිරීමට ගොස් තමන් මුහුණ දුන් අත්දැකීම් සියල්ල දේශපාලනිකව විග්‍රහ නොකර කථානායකවරයා ලෙස උපේක්ෂා සහගතව දැකීමට තමා කැමති වන නමුත්, එම අර්බුදය නිසා රටට ඇති වූ පසුබෑම් පිළිබඳව තමා බෙහෙවින් කණගාටුවට පත් වන බවද කථානායකවරයා පැවසීය. උත්සවය අමතමින් වැඩිදුරටත් අදහස් දැක්වූ කරු ජයසුරිය මහතා, (“අප මුහුණ දුන් අමිහිරි අත්දැකීම් අනාගත පරපුරට අත්කර නොදීමට වගබලා ගැන්ම වත්මන් වැඩිහිටි පරපුරේ පරම යුතුකම බවයි”. “මන්ත්‍රීවරුන් මිලදී ගැනීම පිළිබඳව අපකීර්තිමත් ප්‍රවෘත්ති මැද මුදලට ස්වකීය හෘද සාක්ෂිය පාවා නොදුන් මහත්වරුන්ද දේශපාලන‍යේ සිටින බව ඔප්පු වුනා, පාලිත රංගේ බණ්ඩාර මැතිතුමා එහිදී නිර්භයව පෙරට පැමිණියා, එම නිසාම එතුමන්ට මිලදී ගැනිමේ ක්‍රියාදාමය කණපිට හරවන්න හැකි වුනා”. ඇත්ත වශයෙන්ම මේ බල හුවමාරුවට වඩා ජනතාවට රටට වැදගත් වන අභියෝග තිබෙනවා, අප රට දේශගුණ විපර්යාස නිසා සිදුවන අනතුරු වලින් ලෝකයේ ඉදිරියෙන්ම සිටිනවා, මෙන්ම ලෝකයේ ප්‍රධානතම මත්ද්‍රව්‍ය හුවමාරු මධ්‍යස්ථානයක් බවට පත්වෙමින් තිබෙනවා. අපරාධ සහ මීනීමැරුම් නිතර අසන්නට ලැබෙනවා, මෙම තත්වයෙන් රට මුදාගැනීමේ අභියෝගයට අප මුහුණ දිය යුතුයි. ඒ සඳහා මුහුණ දිය හැකි ස්වාධින රාජ්‍ය සේවයක් දේශපාලනිකරණයෙන් තොර වූ පොලිසියක්, ශක්තිමත් අධිකරණ පද්ධතියක් 19 වන සංශෝධනයේ ප්‍රතිඵල ලෙස අද රටට ලැබී ‍තිබෙනවා. ලෝකයේ හොදම මානවහිමිකම් කොමිසන් සභාවක්, ලෝකයේ ශක්තිමත්ම තොරතුරු දැන ගැනීමේ පනතක් අපට තිබෙනවා. එම සියළු ප්‍රජාතන්ත්‍රවාදී ජයග්‍රහණ යුක්තිගරුක , විනයගරුක සමාජ ක්‍රමයක් නිර්මාණ කිරිමේ මෙවලම් බවට පත් කර ගත යුතුයි\" ) යැයිද කථානායකවරයා පැවසීය.", "URL": "https://sinhala.adaderana.lk/news.php?nid=103376", "Category": null, "Parent URL": null}