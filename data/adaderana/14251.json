{"Source": "Adaderana", "Timestamp": "February 16, 2011 08:42 am", "Headline": "ප්‍රතික්ෂේප වූ සන්ධාන නාම යෝජණා ගැන 20 දා තීරණයක්", "News Content": "යාපනය අර්ධද්වීපයේ පළාත් පාලන ආයතන සඳහා 20ක් සදහා ඉදිරිපත් කළ නාම යෝජනා පත්‍ර ප්‍රතික්ෂේප කිරීමට එරෙහිව එක්සත් ජ‍නතා නිදහස් සන්ධානය ගොනු කළ පෙත්සම් වල තීන්දුව ලබන 24 වැනිදා ප්‍රකාශ කරන බව අභියාචනාධිකරණය නිවේදනය කර තිබේ. අභියාචනාධිකරණයේ සභාපති විනිසුරු සත්‍යා හෙට්ටිගේ මහතා ප්‍රකාශ කර සිටියේ පෙත්සම් විභාග කිරීම සඳහා නොතීසී නිකුත් කිරීම හා අතුරු නියෝගයන් නිකුත් කරන්නේ‍ද යන තීන්දුව එදිනට ප්‍රකාශ කරන බවයි. එක්සත් ජනතා නිදහස් සන්ධානයේ මහලේකම් සුසිල් ප්‍රේමජයන්ත් මහතා විසින් මෙම පෙත්සම් ගොනු කර තිබේ. පෙත්සම්කරු ‍සිය පෙත්සමෙන් කියා සිටින්නේ එක්සත් ජනතා නිදහස් සන්ධානය යන නම දෙමළ භාෂාවෙන් පරිවර්තනය කිරීමේ දී වරදක් සිදු කළ බවට චෝදනා කරමින් අදාළ නාම යෝජනා පත්‍ර 20 ප්‍රතික්ෂේප කිරීමට තේරීම්භාර නිලධාරීවරයා පියවර ගෙන ඇති බවයි. එම තීරණය නීතීයට පටහැනි යැයි පවසන පෙත්සම්කරු එබැවින් ප්‍රතික්ෂේප කළ නාම යෝජනා පත්‍ර යළි භාර ගන්නා ලෙස මැතිවරණ කොමසාරිස්වරයා වෙත නියෝගයක් පනවන මෙන් ඉල්ලා සිටියි.", "URL": "https://sinhala.adaderana.lk/news.php?nid=14251", "Category": null, "Parent URL": null}