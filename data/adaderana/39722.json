{"Source": "Adaderana", "Timestamp": "December 20, 2013 06:37 am", "Headline": " සන්ධාන මන්ත්‍රීගෙන් පහර කා අයෙක් රෝහලේ", "News Content": "වෙන්නප්පුව ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රීවරයෙකු විසින් කරන ලද පහර දීමක් හේතුවෙන් තුවාල ලැබු අයෙකු මාරවිල මුලික රෝහලට ඇතුළත් කර ඇත. ඊයේ (19)රාත්‍රීයේ වෙන්නප්පුව - කම්මල ප්‍රදේශයේ අවන්හලකදී මෙම පහර දීම සිදුවී ඇති බව පොලීසිය පවසයි. සිද්ධියෙන් තුවාල ලබා ඇත්තේ වෙන්නප්පුව පදිංචිකරුවෙකු වන ලහිරු මාලිංග නම් අයෙකි. තමන් අවන්හලේ සිටින විට තවත් සිව් දෙනෙකු සමග පැමිණි මන්ත්‍රීවරයා තමන්ට පහර දුන් බව රෝහල් ගත කර සිටින අය විසින් පොලීසියට පවසා ඇත. පහර දුන් බව කියන ප්‍රාදේශීය සභා මන්ත්‍රීවරයා සහ රෝහල් ගත කර සිටින අය කලක් මිතුරන් ලෙස කටයුතු කළ අයවළුන් බවත්,සැකකාර මන්ත්‍රීවරයාගේ මැතිවරණ ව්‍යාපාරයටද තුවාලකරු විශාල වශයෙන් සහාය දී ඇති අයෙකු බවත්පොලීසිය කියයි. පසුව ඇතිවු කිසියම් හේතුවක් මත දෙදෙනා විරසක වී ඇති බවත් මෙම පහර දීමට හේතුව එය විය හැකි බව විශ්වාස කරන්නේ යැයිද පොලීසිය පවසයි. කෙසේවෙතත් සිද්ධියට සම්බන්ධ ප්‍රාදේශීය සභා මන්ත්‍රීවරයා මීට පෙර අවස්ථාවකදීද පුද්ගලයෙකුට පහර දී ඇති අතර ඒ සම්බන්ධයෙන් වු නඩුව මාරවිල දිසා අධිකරණයේ මේ වන විටත් විභාග වෙමින පවතී. රෝහල් ගත කර සිටින අයගේ තත්ත්වය බරපතළ නොවන බව රෝහල් ආරංචි මාර්ග කියයි. සැකකරු මෙතෙක් අත්අඩංගුවට ගෙන නැත. වෙන්නප්පුව පොලිසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39722", "Category": null, "Parent URL": null}