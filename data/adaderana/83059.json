{"Source": "Adaderana", "Timestamp": "January 16, 2018 01:07 pm", "Headline": " ජාතික ආර්ථික සභාව ජනාධිපති මෛත්‍රීපාලගේ ප්‍රධානත්වයෙන්", "News Content": "ජාතික ආර්ථික සභාව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මේ වන විට පැවැත්වෙයි. ජනාධිපති කාර්යාලයේ දී අදාළ සාකච්ඡාව පැවැත්වෙන බව වාර්තා වෙයි. රටේ ජාතික ආර්ථිකය ශක්තිමත් කිරීම ‍සඳහා අවශ්‍ය තීන්දු තීරණ ගැනීමට ජනාධිපති මෛත්‍රීපාල සිරිසේන මහතා විසින් ජාතික ආර්ථික සභාව පත් කරනු ලැබීය. ඒ අනුව එහි පළමු රැස්වීම පසුගිය වසරේ සැප්තැම්බර් මස 12 වන දින පැවති අතර මෙම වසරේ පැවැත්වෙන පළමු ජාතික ආර්ථික සභා රැස්වීම මෙයයි. අග්‍රමාත්‍ය රනිල් වික්‍රමසිංහ මහතා, මුදල් අමාත්‍ය මංගල සමරවීර මහතා, ජාතික ආර්ථික සභාවේ මහලේකම් මහාචාර්ය ලලිත් සමරකෝන් මහතා ඇතුළු මැති ඇමතිවරුන් සහ නිලධාරීන් පිරිසක් මේ සඳහා සහභාගී වී සිටින බව සඳහන්ය. දිළිදුකම පිටුදකිමින් ග්‍රාමීය ආර්ථිකය ශක්තිමත් කිරීම සඳහා ගත යුතු පියවර කඩිනමින් ක්‍රියාවට නැංවීම ජාතික ආර්ථික සභාවේ අරමුණයි. මේ අතර අමාත්‍ය මණ්ඩල රැස්වීම අද පෙරවරුවේ පැවැත්වුණි. අද උදෑසන 9.00ට පමණ ජනාධිපතිවරයාගේ ප්‍රධානත්වයෙන් ආරම්භ වූ අමාත්‍ය මණ්ඩල රැස්වීම සඳහා අග්‍රමාත්‍ය රනිල් වික්‍රමසිංහ මහතා ඇතුළු අමාත්‍යවරුන් සහභාගී වූ බව වාර්තා වෙයි. පැය දෙකකට අධික කාලයක් අමාත්‍ය මණ්ඩල රැස්වීම පැවති බව සඳහන්ය.", "URL": "https://sinhala.adaderana.lk/news.php?nid=83059", "Category": null, "Parent URL": null}