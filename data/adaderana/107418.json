{"Source": "Adaderana", "Timestamp": "April 5, 2019 08:51 am", "Headline": "නවගත්තේගම හදිසි පොලිස් මෙහෙයුමකින් 8ක් අත්අඩංගුවට", "News Content": "නවගත්තේගම පොලීසිය විසින් කරන ලද හදිසි මෙහෙයුමකදී පුද්ගලයින් 08 දෙනෙකු අත්අඩංගුවට ගෙන ඇත. ඊයේ (04) රාත්‍රී 1.00 සිට අද (05) අළුයම 3.00 දක්වා කාලය තුළ මෙම මෙහෙයුම ක්‍රියාත්මක කර ඇති බව අද දෙරණ වාර්තාකරු ප්‍රකාශ කර සිටියි. මෙම මෙහෙයුමේදී අධිකරණය විසින් වරෙන්තු නිකුත් කර තිබූ සැකකරුවන් සිව් (04) දෙනෙකු, බීමතින් රිය පැදවූ තිදෙනෙකු (03) සහ තම අනන්‍යතාවය පැහැදිලි කිරීමට නොහැකිවූ අයෙකුව පොලීසිය විසින් අත්අඩංගුව ගෙන ඇත. සැකකරුවන් ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතව ඇත. නවගත්තේගම පොලිස් ස්ථානාධිපති ප්‍රධාන පොලිස් පරීක්ෂක නවීන් ඉන්ද්‍රජිත් දයානන්ද මහතා ඇතුළු නිලධාරීන් විසින් මෙම මෙහෙයුම ක්‍රියාත්මක කර ඇත.", "URL": "https://sinhala.adaderana.lk/news.php?nid=107418", "Category": null, "Parent URL": null}