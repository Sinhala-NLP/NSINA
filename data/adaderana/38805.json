{"Source": "Adaderana", "Timestamp": "November 13, 2013 12:13 pm", "Headline": "ඉන්දීය විදේශ අමාත්‍ය සල්මන් කුර්ෂිඩ් ලංකාවට පැමිණෙයි ", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වීම සඳහා ඉන්දීය විදේශ අමාත්‍ය සල්මන් කුර්ෂිඩ් මහතා අද(13) පෙරවරුවේ දිවයිනට පැමිණෙන ලදී. අද(13) පෙරවරු 11.00 ට පමණ ඉන්දීය විදේශ අමාත්‍යවරයා ඇතුළු දුත පිරිස කටුනායක බණ්ඩාරනායක ජාත්‍යන්තර ගුවන්තොටුපළෙන් දිවයිනට පැමිණි බව වාර්තා වෙයි. මුදල් හා ක්‍රමසම්පාදන නියෝජ්‍ය අමාත්‍ය ගීතාංජන ගුණවර්ධන මහතා විසින් සල්මන් කුර්ෂිඩ් මහතා ඇතුළු දුත පිරිස පිලිගෙන තිබේ. තමිල්නාඩු විරෝධය හමුවේ මෙරට පැවැත්වෙන රාජ්‍ය නායක සමුළුව වර්ජනය කිරීමට ඉන්දීය අග්‍රාමාත්‍ය මන්මෝහන් සිං මහතා තීරණය කරන ලදී. ඒ අනුව මෙවර රාජ්‍ය නායක සමුළුවේ ඉන්දීය දුත පිරිසේ නායකත්වය දරනු ලබන්නේ ඉන්දීය විදේශ අමාත්‍ය සල්මන් කුර්ෂිඩ් මහතාය. දිවයිනට පැමිණ සිටින සල්මන් කුර්ෂිඩ් මහතා ඇතුළු දුත පිරිස දින 04ක් මෙරට රැදී සිටීමට නියමිතය.", "URL": "https://sinhala.adaderana.lk/news.php?nid=38805", "Category": null, "Parent URL": null}