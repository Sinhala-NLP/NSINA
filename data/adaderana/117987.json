{"Source": "Adaderana", "Timestamp": "September 1, 2019 11:30 am", "Headline": "පිහි ප්‍රහාරයකින් අයෙක් මරුට-9කට තුවාල", "News Content": "මධ්‍යම ප්‍රංශයේදී පුද්ගලයෙකු තියුණු ආයුධයකින් පහරදීම හේතුවෙන් අයෙකු මියගොස් තවත් 9 දෙනෙකු තුවාල ලබා ඇති බව විදෙස් මාධ්‍ය වාර්තා කරයි. ප්‍රහාරකයා ඇෆ්ගන් ජාතිකයෙක් බවටයි වාර්තා වෙයි. මධ්‍යම ප්‍රංශයේ ලියොන් නගරය අසළ විලෝබන් ප්‍රදේශයේදී එල්ල වූ පිහි ප්‍රහාරයකින් අයෙකු මියගොස් තවත් 9 දෙනෙකු පමණ තුවාල ලබා ඇති බව පොලීසිය පවසයි. පිහියක් සමඟ සැකකරුවෙකු අත්අඩංගුවට ගෙන ඇති බව ද විදෙස් වාර්තා වල සඳහන්ය. සැකකරු තමන් ඇෆ්ගන් ජාතිකයෙක් බව පවසා ඇතැයි තොරතුරු මූලාශ්‍ර උපුටා දක්වමින් විදෙස් මාධ්‍ය වාර්තා කළේය. පොලිස් ආරංචි මාර්ග පැවසුවේ මෙම සැකකටයුතු ප්‍රහාරයට හේතුවක් මෙතෙක් අනාවරණය වී නොමැති බවයි. මේ අතර පොලිසිය සිදුවීමට සම්බන්ධ තවත් සැකකරුවෙකු ලුහුබඳිමින් සිටින බවත් වාර්තා වෙයි. විදෙස් වාර්තා වැඩිදුරටත් පවසන්නේ ප්‍රහාරයෙන් 19 හැවිරිදි අයෙක් මියගොස් ඇති බවයි. ප්‍රහාරකයා බස් නැවතුම්පළක් අසළ රැඳී සිටි පුද්ගලයින් ඉලක්ක කර පිහි ප්‍රහාරය එල්ල කළ බවත් අනතුරුව උමං දුම්රිය ස්ථානයක් දෙසට දිවගොස් ඇති බවත් ලියොන් නගරාධිපති පවසයි. කෙසේ වෙතත් ජනතාව සහ ප්‍රවාහන කාර්ය මණ්ඩලය, එක්ව ප්‍රහාරකයා අල්ලා ගැනීමට සමත් වී ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=117987", "Category": null, "Parent URL": null}