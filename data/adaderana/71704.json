{"Source": "Adaderana", "Timestamp": "April 4, 2017 11:31 am", "Headline": "ඉන්දීය ධීවර ගැටළුව ගැන තෙවන වටයේ සාකච්ඡාව ලබන 7දා ", "News Content": "ඉන්දීය ධීවර ගැටළුව සම්බන්ධයෙන් වන තෙවන වටයේ සාකච්ඡාව ලබන 07 වන දින පැවැත්වීමට නියමිතව තිබේ. කොළඹ දී එම සාකච්ඡා පැවැත්වීමට නියමිත බව ධීවර අමාත්‍යාංශය සඳහන් කළේය. මෙම සාකච්ඡාවට සඳහා ඉන්දීය රජයේ පාර්ශවය නියෝජනය කරමින් එරට කෘෂිකර්ම හා ධීවර අමාත්‍ය රාධා මොහාන් සිං මහතා ඇතුළු පිරිසක් සහ ධීවර අමාත්‍ය මහින්ද අමරවීර මහතා ඇතුළු පිරිසක් සහභාගී වීමට නියමිතය. ඉන්දීය ධීවරයින් මෙරට මුහුදු සීමාවට අනවසරයෙන් ඇතුළු වී සිදුකරන තහනම් ධීවර ක්‍රම හේතුවෙන් මෙරට මුහුදු ප්‍රදේශයට සිදුවන හානියත් ඔවුන් අත්අඩංගුවට ගැනීම සහ නිදහස් කිරීම සම්බන්ධයෙන් අවසාන විසඳුමක් සෙවීම සඳහා මෙම සාකච්ඡා පැවැත්වේ. මේ අතර උතුරේ ධීවර ප්‍රජා නියෝජිතයින් සමඟ විශේෂ සාකච්ඡාවක් හෙට(5) දිනයේ අමාත්‍ය මහින්ද අමරවීර මහතාගේ ප්‍රධානත්වයෙන් පැවැත්වීමට නියමිත බවද එම අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=71704", "Category": null, "Parent URL": null}