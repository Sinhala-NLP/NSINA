{"Source": "Adaderana", "Timestamp": "July 17, 2013 12:21 pm", "Headline": "ආගම දහම ඇත්තේ වැනසීමට නොව සැනසීමටයි ", "News Content": "ආගම දහම ඇත්තේ බෙදී වෙන්වන්නට නොව සියලු දෙනා එක්ව ජීවත් වන්නට බව ජනාධිපති මහින්ද රාජපක්ෂ මහතා පවසයි. දිවංගත ජේයරාජ් ප්‍රනාන්දු පුල්ලේ මහතා විසින් මීගමුව බෝලවලාන ශ්‍රී ජයසුදර්ශනාරාමයේ අභිනවයෙන් ඉදිකළ චෛත්‍ය රාජයානන් වහන්සේ \"සඳහම් සෑය\" ලෙස නම් කොට බුදුසසුනට පූජා කිරීමේ අවස්ථාවට සහභාගි වෙමින් ජනාධිපතිවරයා මේ බව කියා සිටියේය. ආගම දහම ඇත්තේ වැනසීමට නොව සැනසීම වෙනුවෙන් බව ජේයරාජ් ප්‍රනාන්දු පුල්ලේ මහතා සෑම ආගමකටම සේවය කිරීම තුළින් පෙන්වා දුන් බව ද ජනාධිපති මහින්ද රාජපක්ෂ මහතා එහි දී වැඩිදුරටත් සඳහන් කළේය. මේ අතර මීගමුව - අක්කර පනහ ආවේ මරියා ශාඛා විදුහලේ වාණිජ සිසුවියන් සහ ගුරු මණ්ඩලය විසින් සංවිධානය කරන මුදලේ විකාශනය සහ විදේශීය මුදල් පිළිබඳ අධ්‍යාපනික ප්‍රදර්ශනය ජනාධිපති මහින්ද රාජපක්ෂ මහතා අතින් විවෘත කර තිබේ. මෙම ප්‍රදර්ශනය අද(17) සහ හෙට යන දෙදින තුළ මහජනතාව සඳහා විවෘතව පවතින බව ජනාධිපති මාධ්‍ය අංශය සදහන් කළේය. ප්‍රදර්ශනය සඳහා පූර්ණ සහභාගීත්වය සහ මග පෙන්වීම ශ්‍රී ලංකා මහ බැංකුවේ විසින් ලබා දී තිබුණි. මෙම ප්‍රදර්ශනයේ දී නිවැරදි මුදල් පරිහරණය, ව්‍යාජ මුදල් හඳුනාගැනීම සහ මුදලේ ඉතිහාසය පිළිබඳ මනා දැනුමක් ලබා ගත හැකි බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=35857", "Category": null, "Parent URL": null}