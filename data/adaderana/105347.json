{"Source": "Adaderana", "Timestamp": "March 2, 2019 02:40 pm", "Headline": "ගුවන් හමුදා ප්‍රදර්ශනය සහ සැණකෙළිය ජනපති අතින් විවෘත වෙයි", "News Content": "ශ්‍රී ලංකා ගුවන් හමුදාවේ 68 වන සංවත්සරයට සමගාමීව හිඟුරක්ගොඩ ගුවන් හමුදා කඳවුරේදී පැවැත්වෙන Air Tattoo-2019 ගුවන් හමුදා ප්‍රදර්ශනය සහ සැණකෙළිය අද (02) පෙරවරුවේ ජනාධිපති මෛත්‍රීපාල සිරිසේන මහතා අතින් විවෘත විය. හෙට සිට 06 වනදා දක්වා හිගුරක්ගොඩ ගුවන් හමුදා කඳවුරු පරිශ්‍රයේදී පැවැත්වෙන මෙම ප්‍රදර්ශනයේ දී ගුවන් හමුදාවේ කාර්යභාරය සහ ගුවන් හමුදාව සතු සම්පත් ප්‍රදර්ශනය කිරීම මෙන්ම මහජනතාව වෙනුවෙන් හදිසි ආපදා තත්ත්වයන්හිදී හා ස්වභාවික ව්‍යසනයන්හිදී ගුවන් හමුදාව ක්‍රියා කරන ආකාරය නිදර්ශනාත්මකව ඉදිරිපත් කිරීම සිදු කෙරේ. එමෙන්ම ගුවන්යානා සංදර්ශන හා ගුවන් කරනම්, පැරෂුට් සංදර්ශන, ගුවන් හමුදා රෙජිමේන්තු විශේෂ බළකාය විසින් ඉදිරිපත් කරනු ලබන ගොඩබිම් සටන් සංදර්ශන, ගුවන් සුනඛ සන්දර්ශන, තූර්ය වාදන හා සරඹ සන්දර්ශන සංස්කෘතික හා සංගීතමය වැඩසටහන් රැසකින් එය සමන්විතය. සෑම දිනකම ප.ව 2.00ට ආරම්භ වන සැණකෙළිය මධ්‍යම රාත්‍රිය දක්වා පැවැත්වෙයි. මෙය මහජනතාවට සම්පූර්ණයෙන්ම නොමිලේ විවෘත කර ඇත.", "URL": "https://sinhala.adaderana.lk/news.php?nid=105347", "Category": null, "Parent URL": null}