{"Source": "Adaderana", "Timestamp": "August 25, 2018 02:22 pm", "Headline": "දෑතට පණ දුන් 82 හැවිරිදි මාතාවක්", "News Content": "කලබලකාරී ජීවන රටාවකට එක් වූවන් අතර අපට හමු‍වු කේ.සෝමාවතී මාතාව දෑතීන් දස්කම් මවන්නීයක් යැයි හඳුන්වා දීම මුසාවක් නොවෙයි. 1936 මැයි මස 20 වන දින මෙලොව උපත ලද සෝමාවතී මාතාවට අද වන විට වයස අවුරුදු 82 ක් සපිරෙණු ඇත. කුරුවිට, බටගොඩ ප්‍රදේශයේ උපත ලද ‍ඇය, විවාහයෙන් පසුව පොලොන්නරුව, මනම්පිටිය ප්‍රදේශයට පදිංචියට පැමිණෙයි. සෝමාවතී මාතාව‍ගේ මිත්තණියගේ ආභාෂයෙන් පන් ආශ්‍රිත නිර්මාණයන් කිරීමේ හැකියාව උපතින්ම දායාද කර ගත් ඇය අද වන විට තම දිරියෙන් ජීවිතය ජය ගෙන හමාරයි. 1994 වසරේ සමස්ත ලංකා හස්ත නිර්මාණ ප්‍රදර්ශනයෙන් ප්‍රථම ස්ථානය හිමි කර ගැනීමත් සමඟම 1995 වසරේ දී ඇය ජාතික ශිල්ප සභාවේ ශිල්පිනියක් ලෙස එකතු වී තිබේ. මේ වන විට ලෝකයේ රටවල් 7ක පමණ තිබූ අත්කම් නිර්මාණ ප්‍රදර්ශන සඳහා සහභාගී වී ඇති සෝමාවතී මාතාව පන් ආශ්‍රිත නිර්මාණ සම්බන්ධයෙන් ඉගැන්වීම් කටයුතු කිරීමට රටවල් 5කට පමණ ‍ගොස් තිබේ. අද වන විට ඇයගෙන් ශිල්ප හදාරා ශිෂ්‍යයින් දහස් ගණනක් සමාජයට ගොස් තිබෙන බව ද ඇය අප සමඟ පැවසීය. සෝමාවතී මාතාවට අද වන විට පන් නිර්මාණ ආශ්‍රිත වැඩසටහන් සිදු කිරීම සඳහා ග්‍රාමීය කර්මාන්ත හා නිෂ්පාදන ගම්මාන සංවර්ධන කිරීමේ ජාතික වැඩසහටන යටතේ මහවැලි අධිකාරියෙන් ස්ථානයක් ලබා දී තිබේ. නමුත් අද වන විට ඇය මුහුණ දී ඇති විශාල ගැටළුවක් බවට පත්ව ඇත්තේ ඉල්ලුමට සරිලන ලෙස සැපයුම ලබා දීමට නොහැකි වීමයි. කුඹුරු වගාව සඳහා වැඩි වශයෙන් විෂ රසායනික ද්‍රව්‍ය භාවිතා කිරීමේ අතුරු ප්‍රතිඵලයක් ලෙස වැව් ආශ්‍රිතව සෑදෙන ගල්ලැහැ නැමති පන් වර්ගය මේ වන විට වද වී යෑමේ තර්ජනයකට ලක්ව ඇති බව ‍පවසන ඇය, මේ හේතුවෙන් පන් කොළ නෙළා ගැනීමේ දැඩි අසීරුතාවයකට පත්ව ඇති බව ද සඳහන් කරයි. මෙයට නිසි වැඩපිළිවෙලක් සකසා දීමෙන් රටට දායාදයක් වී ඇති මෙවැනි ඉතා වටිනා අත්කම් නිර්මාණයන් රැක ගැනීමට මැදිහත් වන ලෙස ද බලධාරීන්ගෙන් සෝමාවතී මාතාව ඉල්ලීමක් කරයි. පරිසර හිතකාමී ලෙස සිදු කරනු ලබන මෙවැනි කර්මාන්තයන් නඟා සිටුවීම තුළින් දේශීය නිර්මාණ කරුවන් තව තවත් දිරිමත් වනු ඇති බව ද සඳහන් කරන ඇය, මතු පරපුර වෙනුවෙන් දිගින් දිගටම මෙම ශිල්පය ප්‍රචලිත කිරීමට බලාපොරොත්තු වන බව ද පැවසීය.", "URL": "https://sinhala.adaderana.lk/news.php?nid=95004", "Category": null, "Parent URL": null}