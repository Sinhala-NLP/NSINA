{"Source": "Adaderana", "Timestamp": "September 9, 2019 07:14 pm", "Headline": "ජනතාව ආදරය කරන ලාංඡනය පොහොට්ටුව-රෝහිත", "News Content": "ජනාධිපතිවරණය ජයග්‍රහණය කිරීමට සුදුසුම අපේක්ෂකයා ගෝඨාභය රාජපක්ෂ වනවා සේම සුදුසුම ලාංඡනය වන්නේ පොහොට්ටුව බව ශ්‍රී ලංකා පොදුජන පෙරමුණ පවසයි. ශ්‍රී ලංකා නිදහස් පක්ෂ මහලේකම් දයාසිරි ජයසේකර මහතා ඊයේ (08) මේ පිළිබඳ පළ කළ අදහසට ප්‍රතිචාර දක්වමින් පොදුජන පෙරමුණේ නියෝජිතයින් මේ බව සඳහන් කළේය. එහිදි අදහස් දැක්වු එක්සත් ජනතා නිදහස් සන්ධානය පාර්ලාමේන්තු මන්ත්‍රී රෝහිත අබේගුණවර්ධන මහතා පැවසුවේ දිනන්න ඕන නම් අපේක්ෂකයා ජනප්‍රිය වීමට අවශ්‍ය බවත් පක්ෂයේ ලාංඡනය ඒකට ගැළපෙන්න අවශ්‍ය බවත්ය. දැනට ජනතාව ආදරය කරන ලාංඡනය පොහොට්ටුව බවත් පොහොට්ටුව යනු නාමයක් නොව සන්නාමයක් බවත් මන්ත්‍රීවරයා පවසයි. අනිත් පක්ෂ සියල්ලගේම එකඟත්වය අනුව පොහොට්ටුව ලාංඡනය බවත් මන්ත්‍රීවරයා අවධාරණය කළේය. මේ අතර නිදහස් පක්ෂ නියෝජිතයින්ද අද අවස්ථා කිහිපයකදි මේ පිළිබඳ අදහස් පළ කළේය.", "URL": "https://sinhala.adaderana.lk/news.php?nid=118693", "Category": null, "Parent URL": null}