{"Source": "Adaderana", "Timestamp": "February 8, 2011 08:19 am", "Headline": "ජල ගැලීම් සිදුවූ ප්‍රදේශ වල ශීතරකරණ පරීක්ෂාවක්", "News Content": "ජල ගැලීම් වලට ලක් වූ ප්‍රදේශ වල ඖෂධ ශාලා , ආපන ශාලා සහ ආහාර ද්‍රව්‍ය අලෙවි කරන ස්ථාන වල ශීතකරණ වල ගබඩා කර තිබූ ඖෂධ සහ ආහාර ද්‍රව්‍ය පරීක්ෂාවට ලක් කිරීමට සෞඛ්‍ය අමාත්‍යාංශය තීරණය කර තිබේ. එම ප්‍රදේශ වල ජනතාවගේ සෞඛ්‍ය ආරක්ෂණය පිළිබඳව කඩිනමින් ගත යුතු ක්‍රියාමාර්ග සම්බන්ධයෙන් සිදු කළ සාකච්ඡාවක දී මෙම තීරණය ගත් බව සෞඛ්‍ය අමාත්‍යාංශය පවසයි. මෙම සාකච්ඡාවට එක්සත් ජාතීන්ගේ ළමා අරමුදල , එක්සත් ජාතීන්ගේ ලෝක ආහාර වැඩපිළිවෙළ ඇතුළු ජාත්‍යන්තර සංවිධාන රැසක නිලධාරීන් සහ සෞඛ්‍ය අමාත්‍යාංශ නිලධාරීන් සහභාගී වූ බව වාර්තා වේ. එහි දී ආහාර සහ ‍ඖෂධ පරීක්ෂකවරුන්ට උපදෙස් දීමට විශේෂ චක්‍රලේඛයක් නිකුත් කිරීමට ද තීරණය කර ඇති බව සඳහන් වේ. වෛද්‍යවරු , හෙදියන් , ඖෂධවේදීන් ඇතුළු කණ්ඩායම් ජල ගැලීම් වලට ලක් වූ ප්‍රදේශ වලට යැවීමට ද මෙම සාකච්ඡාවේ දී තීරණය කර තිබේ. මීට අමතරව වසංගත රෝග විද්‍යාඥ නිලධාරීන් කණ්ඩායමක් අද(08) දිනයේ ජල ගැලීම් වලට ලක් වූ ප්‍රදේශ වලට පිටත්ව යාමට නියමිතය.", "URL": "https://sinhala.adaderana.lk/news.php?nid=14066", "Category": null, "Parent URL": null}