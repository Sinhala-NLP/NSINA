{"Source": "Adaderana", "Timestamp": "March 15, 2017 05:47 pm", "Headline": "සයුර - මැලේසියාව බලා පිටත් වෙයි", "News Content": "මැලේසියාවේ ලන්කාවි දූපතේ පැවැත්වීමට නියමිත ජාත්‍යන්තර සාගරික හා ගුවන් ප්‍රදර්ශනයට සහභාගී වීම සඳහා ශ්‍රී ලංකා නාවික හමුදාවට අයත් “සයුර“ නෞකාව මැලේසියාව බලා පිටත්ව ගොස් ඇති බව වාර්තා වෙයි. රටවල් අතර ජාත්‍යන්තර සම්බන්ධතා වර්ධනය කිරීමේ අරමුණින් වසර දෙකකට වරක් මෙම ප්‍රදර්ශනය පවත්වනු ලැබේ. ඒ අනුව මෙම ප්‍රදර්ශනය සඳහා විවිධ රටවල් නියෝජනය කරමින් නෞකාවන් 40කට ආසන්න සංඛ්‍යාවක් සහභාගී වීමට නියමිත බව නාවික හමුදාව සඳහන් කරයි. ලබන 21වන දින සිට 25 වන දින දක්වා මෙම ප්‍රදර්ශනය පැවැත්වෙන අතර ඊට සමගාමීව සංස්කෘතික සංදර්ශන, නෞකා දැක්ම, නාවික හා ගුවන් ඒකාබද්ධ අභ්‍යස ඇතුළු විශේෂ වැඩසටහන් රාශියක් පැවැත්වීමට නියමිත බව ද වාර්තා වෙයි.", "URL": "https://sinhala.adaderana.lk/news.php?nid=70924", "Category": null, "Parent URL": null}