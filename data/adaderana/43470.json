{"Source": "Adaderana", "Timestamp": "May 26, 2014 07:51 am", "Headline": "මෝඩි අද දිවුරුම්දෙයි  ", "News Content": "ඉන්දියාවේ 15 වන අග්‍රාමාත්‍යවරයා ලෙස නරේන්ද්‍ර මෝඩි අද (26) දිවුරුම්දීමට නියමිතව තිබේ. අද(26 ) පස්වරුවේ ඉන්දියාවේ ජනාධිපති නිල නිවස වන රාෂ්ත්‍රපතිභවන්හිදි මෙම දිවුරුම්දීම සිදුවන බව වාර්තා වෙයි. අද දිනයේ දි රජයේ නව කැබිනට් මණ්ඩලය ද දිවුරුම් දීමට නියමිත බව ඉන්දිය මාධ්‍ය වාර්තා කරයි. පසුගියදා පැවති ඉන්දිය මහ මැතිවරණයෙන් විශිෂ්ඨ ජයක් අත්කරගැනීමට භාරතිය ජනතා පක්ෂය ප්‍රමුඛ සන්ධානය සමත්වුණි. ඒ ඡන්ද කොට්ඨාශ 543න් කොට්ඨාශ 337ක ජය හිමිකරගනිමින්ය. එම ඡන්ද කොට්ඨාශ 337න් කොට්ඨාස 280ක ජය හිමිකරගැනීමට නරේන්ද්‍ර මෝඩිගේ නායකත්වයෙන් යුත් භාරතීය ජනතා පක්ෂය සමත්වුණි. මේ අනුව ඉන්දියාවේ නව අග්‍රාමාත්‍යවරයා ලෙස නරේන්ද්‍ර මෝඩි තේරි පත්වුණු අතර ‘‘ භාරතය ජයගනී - අනාගතය සුබයි යනුවෙන් ‘‘ ඉන්දිය මැතිවරණයෙන් ජයග්‍රහණය කළ නරේන්ද්‍ර මෝඩි මැතිවරණ ප්‍රතිඵල නිකුත් වීමෙන් අනතුරුව පළමුවරට ප්‍රකාශ කර තිබුණි. 1950 වසරේ සැප්තැම්බර් මස 17 වැනිදා ඉන්දියාවේ වද්නගාර් හි උපත ලැබු නරේන්ද්‍ර දමෝදර්දාස් මෝඩි 1975 වසරේදි ක්‍රියාකාරි දේශපාලනයට පිවිස තිබේ. දැඩි හින්දු මතදාරියෙකු ලෙස ප්‍රකට නරේන්ද්‍ර මෝඩි ශාස්ත්‍රීය, ස්වයම්සේවක් නැමති සංවිධානයට බැදි හින්දූන්ගේ අයිතිවාසිකම් වෙනුවෙන් පෙනී සිටින අතර ඔහු 1985 වසරේදි භාරතීය ජනතා පක්ෂයට එක්වී ඇත. එහි විවිධ තනතුරු හොබවමින් පසුව එම පක්ෂයේ ජාතික ලේකම් ධුරයට පත්වන මෝඩි පසුව ගුජරාට් ප්‍රාන්තයේ මහ ඇමතිවරයා ලෙස කටයුතු කරමින් එම ප්‍රාන්තයේ වැඩිම කාලයක් මහ ඇමති ධුරය හෙබවූ පුද්ගලයා ලෙස ද ඉතිහාසගත වෙයි. කෙසේ වෙතත් 2002 වසරේදි ගුජරාට් ප්‍රාන්තය මුල් කරගනිමින් සිදුවු ප්‍රචණ්ඩත්වයේ ප්‍රධානතම චූදිතයෙකු වූ නරේන්ද්‍ර මෝඩි හට 2005 වසරේදි අමෙරිකාව විසින් රාජ තාන්ත්‍රික වීසා ලබාදීම ද ප්‍රතික්ෂේප කර තිබුණි. පසුව ක්‍රියාකාරි දේශපාලනයට පිවිසෙන නරේන්ද්‍ර මෝඩි ඉන්දියාව නව මාවතකට ගෙන යන නායකායකු ලෙස බොහො විචාරකයින් පෙන්වා දෙයි. මේ අතර නරේන්ද්‍ර මෝඩිගේ පාලනය ශ්‍රි ලංකාවට හිතකර වනු ඇති බව දේශපාලන විචාරකයින් පෙන්වා දෙයි.", "URL": "https://sinhala.adaderana.lk/news.php?nid=43470", "Category": null, "Parent URL": null}