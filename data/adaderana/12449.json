{"Source": "Adaderana", "Timestamp": "November 28, 2010 11:23 am", "Headline": "යාපනයේ පුවත්පත් වලට තර්ජන එපා-මානව හිමිකම් කේන්ද්‍රය කියයි", "News Content": "යාපනයේ පළවන පුවත්පත් වෙත එල්ලවන බලපෑම් පසුගිය දින කිහිපය පුරා දිගින් දිගටම ඉහළ යමින් ඇතැයි ශ‍්‍රී ලංකා මානව හිමිකම් කේන්ද්‍රය පවසයි. \"යාල් තිනකුරල්\"පුවත්පත් කාර්යාලය පිහිටා ඇති පටු මාවත අසලට 2010 නොවැම්බර් 27 දින හිමිදිරි උදැසන පොලු මුගුරු රැගත් කණ්ඩායමක් පැමිණ පැයකට වැඩි කාලයක් එම ස්ථානයේ රැදී සිටි බව කර්තෘ මණ්ඩල සාමාජිකයින් පවසා තිබිණි. මුහුණු ආවරණය කර ගත් 5-6 දෙනෙකුගෙන් යුතු පිරිසක් මෙලෙස තර්ජනාත්මකව රැඳී සිට ඇති බවත්,තිනකුරල් නවාතැන් පොළේ නවාතැන් ගැනීමට පැමිණෙන මුවාවෙන් පැමිණි පුද්ගලයෙකු සමග මේ පිරිස පැමිණ ඇති බව සිද්ධිය වන විට එහි රැඳී සිටි කර්තෘ මණ්ඩල සාමාජිකයින් පවසා තිබිණි. \"දැඩි ආරක්‍ෂක රැකවල් සහිත යාපනය නගරයේ පොලූ මුගුරු සහිතව සැරි සැරීමට තරම් බලවත් පිරිසක් ක‍්‍රියාත්මක වන්නේ කෙසේ ද යන්න\"පිළිබඳ ඔවුන් ප‍්‍රශ්න කරන බව මානව හිමිකම් කේන්ද්‍රය සඳහන් කරයි. යාපනයේ පළ වන පුවත්පත් කාර්යාලය වෙත නොවැම්බර් 25 දින රාත‍්‍රියේ තර්ජනාත්මක ලිපි බෙදා හැර තිබුණු බවත්, උදයන් සහ යාල් තිනකුරල් නොවැම්බර් 26 (සිකුරාදා) ද, සුඩර්ඔලි නොවැම්බර් 27 (සෙනසුරාදා) ද මේ ලිපිය සිය පුවත්පත් හි පළ කර ඇති බවත් සඳහන් වේ. පසුගිය වසර කිහිපය පුරාම යාපනයේ ප‍්‍රකාශයට පත්වන පුවත්පත් මුද්‍රණය වූවේ දැඩි තර්ජන සහ අභියෝග මධ්‍යයේය. මාධ්‍යවේදීන්ට තර්ජනය කිරීම, තර්ජනාත්මක දුරකතන ඇමතුම් සුලබ විය. පුවත්පත් ගිනි තැබීම, පුවත්පත් බෙදාහරින්නන්ට පහරදීම, පුවත්පත් අලෙවි නියෝජිතයින් ඝාතනය කිරීම වැනි සිදුවීම් ගණනාවකට යාල් තිනකුරල් පුවත්පතට මුහුණදීමට සිදුවූ බව මානව හිමිකම් කේන්ද්‍රය පෙන්වාදෙයි. ගෙවීගිය දින 10 ක කාලය තුළ ජ.වි.පෙ. පාර්ලිමේන්තු මන්ත‍්‍රී සුනිල් හදුන්නෙත්ති මහතා ඇතුළු පිරිසකට පහරදීම, තර්ජනාත්මක ලිපි බෙදාහැරීම සහ කයිට්ස් හි දී යාල් තිනකුරල් මාධ්‍යවේදියෙකුට කයිට්ස් හි දී තර්ජනය කිරීමේ සිදුවීම් ද යාපනයෙන් වාර්තා විය. පශ්චාත් යුධ සමයේ උතුරු ප‍්‍රදේශයේ ප‍්‍රජාතන්ත‍්‍රවාදී සමාජ ව්‍යවහාරයන් ස්ථාපනය කිරීම සඳහා පුවත්පත් පත් ඇතුළු ජනමාධ්‍ය නිදහස තහවුරු කිරීම අත්‍යවශ්‍ය සාධකයක් බව ශ‍්‍රී ලංකා මානව හිමිකම් කේන්ද්‍රය දැඩිව අවධාරණය කරයි. ජනමාධ්‍යවේදීන් ගේ ආරක්‍ෂාව, පුවත්පත් මුද්‍රණය සහ බෙදාහැරීම සඳහා අවශ්‍ය ආරක්‍ෂාව තහවුරු කිරීම සඳහා මැදිහත්වන මෙන් මානව හිමිකම් කේන්ද්‍රය අදාළ සියලු පාර්ශවයන්ගෙන් දැඩිව ඉල්ලා සිටියි. ශ‍්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ රජිත් කීර්ති තෙන්නකෝන් ගේ අත්සනින් යුතුව නිකුත් කළ නිවේදනයක මේ බව සඳහන් වේ.", "URL": "https://sinhala.adaderana.lk/news.php?nid=12449", "Category": null, "Parent URL": null}