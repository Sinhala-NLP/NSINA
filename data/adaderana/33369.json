{"Source": "Adaderana", "Timestamp": "April 18, 2013 04:48 pm", "Headline": "මහජන උපයෝගිතා කොමිසම පට්ට බොරුවක්", "News Content": "ආණ්ඩුව විසින් අවුරුද්දට ජනතාවට වටිනා ත්‍යාගයක් ලබා දුන් බව එ.ජා.ප පාර්ලිමේන්තු මන්ත්‍රී අජිත් පී. පෙරේරා මහතා පවසයි. එකී ත්‍යාගය නම් විදුලි බිල අසීමිත ලෙස වැඩි කිරීම බවත්, එය සිදුකරනු ලැබුවේ වෙනත් තැන්වල ඇති දූෂණයෙන් සිදුවන පාඩුව පියවා ගැනීමට බවත් හෙතෙම කියා සිටියේ අද (18) කොළඹ පැවති මාධ්‍ය හමුවකදීය. විදුලි ගාස්තු ඉහළ නැංවීමේ ක්‍රියාවලියේ දී මහජන උපයෝගීතා කොමිසම විසින් කරනු ලැබුවේ පට්ට බොරුවක් බවත්, එහි සිටින්නේ දේශපාලන පත්වීම් ලැබූ පිරිසක් බවත් මන්ත්‍රීවරයා සඳහන් කළේය. එම කොමිසම විසින් ලබාදුන් තීන්දුව මගින් මහජන අදහස් පිළිබඳව කිසිදු අවධානයක් යොමුනොකළ බවට තහවුරු වන බවත්, ඔවුන් වගකීම් විරහිතව ක්‍රියා කළ බවත් මන්ත්‍රීවරයා අවධාරණය කළේය. එවැනි කොමිසමකින් සාධාරණ විසඳුමක් අපේක්ෂා කළ නොහැකි බවත්, අසාධාරණ ලෙස සිදුකළ විදුලි ගාස්තු ඉහළ නැංවීමට එරෙහිව ජනතාව සමග පාරට බසින බවත් පෙරේරා මහතා කියා සිටියේය.", "URL": "https://sinhala.adaderana.lk/news.php?nid=33369", "Category": null, "Parent URL": null}