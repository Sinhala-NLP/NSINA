{"Source": "Adaderana", "Timestamp": "October 28, 2018 05:47 pm", "Headline": "දින 3ක් පුරා සැලසුම් කළ ඝාතනයක්", "News Content": "අනුරාධපුර, නෙළුන්කුලම ප්‍රදේශයේ නිවසකදි තියුණු ආයුධයකින් පහර දී තම බිරිඳ ඝාතනය කළ ස්වාමි පුරුෂයෙකු අනුරාධපුර පොලිසිය විසින් අද (28) අත්අඩංගුවට ගෙන ඇත. ඊයේ (27) රාත්‍රියේ අදාළ සැකකරු විසින් සිය බිරිඳට තියුණු ආයුධයකින් පහරදී ඝාතනය කර නිවස පිටුපස වල දමා ඇති බව අප වාර්තාකරු ප්‍රකාශ කළේය. දින තුනක සිට තම බිරිඳ ඝාතනය කිරිම සඳහා සැලසුම් කර බවත් නිවස පිටුපස වලක් කැපු බවත් අත්අඩංගුවට පත් සැකකරු පොලිසිය කළ ප්‍රශ්න කිරීමේදී පාපොච්ඡාරණය කර ඇත. ඒ අනුව මෙම ඝාතනය පවුල් ආරවුලක් මත සිදුව ඇති බව ද හෙළි වී ඇත. මෙලෙස ඝාතනයට ලක් වූ කාන්තාව වයස අවුරුදු 41 වූ දෙදරු මවක් වේ. ඝාතනය කළ සැකකාර ස්වාමි පුරුෂයා 45 වන වියේ පසු වේ. සිද්ධිය සම්බන්ධයෙන් අත්අඩංගුවට ගත් සැකකරු අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිත අතර අනුරාධපුර පොලිසිය වැඩිදුර පරිෂණ පවත්වයි.", "URL": "https://sinhala.adaderana.lk/news.php?nid=98367", "Category": null, "Parent URL": null}