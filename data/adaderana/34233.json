{"Source": "Adaderana", "Timestamp": "May 20, 2013 11:26 am", "Headline": "වර්ජනයට සහය දෙන්නේ දකුණේම බස් 5ක්ලු!", "News Content": "බස් වර්ජනයට දකුණු පළාතෙන්ම සහය දී ඇත්තේ දකුණු පළාත් බස් සමාගම් සම්මේල‍නයේ සභාපතිවරයාට අයත් බස් රථ 4ක් සහ ඔහුගේ හිතවතෙකුට අයත් බස් රථයක් පමණක් බව එම සම්මේලනයේ සංවිධායක යසස් මෙන්ඩිස් මහතා පවසයි. සභාපති චන්දන සොයිසා‍ මහතාට අයත් බස් රථ 4ක් සහ ඔහුගේ හිතවතෙකුට අයත් බස් රථයක් පමණක් අද ධාවන කටයුතුවලින් වැළකී සිටින බවත් මේ නිසා දකුණු පළාතේ බස් වර්ජනය සම්පූර්ණයෙන් අසාර්ථක බවත් හෙතෙම කියයි. මේ අතර මෙම වර්ජනයට ලංකා පෞද්ගලික බස් හිමියන්ගේ සංගමයේ සහයක් නැති බව එහි සභාපති ගැමුණු විජේරත්න මහතා ද පවසයි. කෙසේ වුවද සියයට 10ක බස් ගාස්තු සංශෝධනයක් ඉල්ලා ඊයේ මධ්‍යම රාත්‍රීයේ සිට ආරම්භ කර ඇති වැඩවර්ජනය සාර්ථක බව සමස්ත ලංකා පෞද්ගලික බස්රථ සමාගම් සම්මේලනයේ ලේකම් අංජන ප්‍රියන්ජිත් මහතා කියයි. මේ අතර වර්ජනයට සහය දෙන බස්වල මාර්ග බලපත්‍ර අහෝසි කරන බවට ජාතික ගමනා ගමන කොමිෂන් සභාවේ සභාපති‍ රොෂාන් ගුණවර්ධණ මහතා අවධාරණය කර තිබේ.", "URL": "https://sinhala.adaderana.lk/news.php?nid=34233", "Category": null, "Parent URL": null}