{"Source": "Adaderana", "Timestamp": "February 23, 2014 09:43 am", "Headline": "ග්‍රෑම් 3ට කර්නල් දොට්ට!", "News Content": "හෙරොයින් මත්ද්‍රව්‍ය ළඟ තබාගැනීමේ චෝදනා මත අත්අඩංගුවට ගත් වව්නියාව, පම්පේමඩු කඳවුරේ සේවය කළ ලුතිනන් කර්නල්වරයාගේ සේවය අත්හිටුවා තිබේ. හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කළේ යුද හමුදාපතිවරයාගේ නියෝගයකට අනුව අදාළ ලුතිනන් කර්නල්වරයා හමුදාවේ දැරූ සියලු තනතුරු වලින් ද ඉවත් කර ඇති බවයි. උතුරු මැද පළාත් විශේෂ පොලිස් කණ්ඩායමක් විසින් හෙරොයින් ග්‍රෑම් තුනක් සමඟ මෙම ලුතිනන් කර්නල්වරයා ඊයේ පස්වරුවේ අත්අඩංගුවට ගනු ලැබීය. අදාළ ලුතිනන් කර්නල්වරයාට හෙරොයින් ලබාදුන් පුද්ගලයා ද පොලීසිය විසින් අත්අඩංගුවට ගෙන තිබේ. මෙම සිද්ධිය සම්බන්ධයෙන් යුද හමුදා පොලීසියෙන් ද විශේෂ පරීක්ෂණයක් ආරම්භ කර ඇති බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කළේය.", "URL": "https://sinhala.adaderana.lk/news.php?nid=41322", "Category": null, "Parent URL": null}