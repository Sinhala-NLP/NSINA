{"Source": "Adaderana", "Timestamp": "May 11, 2018 08:08 pm", "Headline": " දුන්හින්න ප්‍රාථමික රෝහලේ  වෛද්‍යවරුන් නැති නිසා රෝගී ප්‍රතිකාර අඩාලයි", "News Content": "ප්‍රමාණවත් පරදි වෛද්‍යවරුන් නොමැති වීම හේතුවෙන් රෝගී ප්‍රතිකාර කටයුතු අඩාල වී ඇති රෝහලක් පිළිබඳව මහනුවර තෙල්දෙණිය ප්‍රදේශයෙන් වාර්තා වූණි. මේ මැදදුම්බර ප්‍රාදේශිය ලේකම් කොට්ඨාසයට අයත් තෙල්දෙණිය දුන්හින්න ප්‍රාථමික රෝහලයි. ග්‍රාමසේවා වසම් 20කට අයත් ජනතාව ප්‍රතිකාර ලබාගැනීම සඳහා දිනපතා මෙම රෝහලට පැමි‍ණෙන බව අද දෙරණ වාර්තාකරු පැවසීය. රෝහලට වෛද්‍යවරු තිදෙනෙකුගේ සේවය අවශ්‍ය නමුත් දැනට මාස 6ක පමණ කාලයක් තිස්සේ රෝහලට සිටින්නේ එක් වෛද්‍යවරියක පමණක් බව ප්‍රදේශවාසීන් පවසයි. ඇය ද සවස 4 වන විට රාජකාරිය අවසන් කර නිවෙස බලා යන අතර ඊට පසු රෝහලේ කිසිඳු වෛද්‍යවරයෙකු නොමැති බව ප්‍රදේශවාසීන් සඳහන් කළේය. ඒ හේතුවෙන් රාත්‍රී කාලයේදී හදිසි රෝගී තත්ත්වයක් හේතුවෙන් ප්‍රතිකාර ගැනීම සඳහා පුද්ගලයෙකු රෝහලට පැමිණිය ද ප්‍රතිකාර ලබා ගැනීමට ඔවුන්ට අවස්ථාවක් හිමිවන්නේ නැති බව ප්‍රදේශවාසීන් පෙන්වා දෙයි.", "URL": "https://sinhala.adaderana.lk/news.php?nid=88939", "Category": null, "Parent URL": null}