{"Source": "Adaderana", "Timestamp": "September 5, 2011 08:19 am", "Headline": "කංසා වගාවන් පවත්වාගෙන ගිය සිව්දෙනෙකු අත්අඩංගුවට", "News Content": "ප්‍රදේශ කිහිපයක සිදු කළ වැටලීම් වලින් කංසා වගාවන් පවත්වාගෙන ගිය සැකකරුවන් සිව්දෙනෙකු අත්අඩංගුවට ගෙන තිබේ. තණමල්විල, මව්ආර ප්‍රදේශයේ දී කංසා වගා කර තිබූ ස්ථාන දෙකක් වැටලීමට පොලිස් විශේෂ කාර්යය බලකායේ දෙනියාය හා උඩවලව කඳවුරු වලට අනුයුක්ත නිලධාරීන් කණ්ඩායමක් සමත්විය. එහි දී සැකකරුවන් තිදෙනෙකු අත්අඩංගුවට ගත් අතර වැල්ලවාය මහේස්ත්‍රාත් අධිකරණයට ඉදිරිපත් කිරීමෙන් පසු ඔවුන් ඇප මත මුදා හැරි බව හම්බෙගමුව පොලිසිය පැවසීය. මේ අතර තණමල්විල, අඹකොලආර ප්‍රදේශයේ දී පවත්වාගෙන ගිය තවත් කංසා හේනක් වටලා සැකකරුවෙකු අත්අඩංගුවට ගැනීමට පොලිස් විශේෂ කාර්යය බලකායේ සූරිය වැව කඳවුරේ නිලධාරීන් කණ්ඩායමක් සමත්ව තිබේ. එම සැකකරු ද ඇප මත මුදා හැර ඇති බව තණමල්විල පොලිසිය සඳහන් කරයි. මේ අතර කුලියාපිටිය ඒලතලාව ප්‍රදේශයේ කළ වැටලීමක දී නීතී විරෝධී මත්පැන් මධ්‍යස්ථානයක් පවත්වාගෙන ගිය පුද්ගලයෙකු අත්අඩංගුවට ගෙන තිබේ. සැකකරු අද දිනය දක්වා රක්ෂිත බන්ධනාගාර ගත කර ඇති බව කුලියාපිටිය පොලිසිය පැවසීය.", "URL": "https://sinhala.adaderana.lk/news.php?nid=18519", "Category": null, "Parent URL": null}