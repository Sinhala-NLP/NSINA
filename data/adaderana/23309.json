{"Source": "Adaderana", "Timestamp": "April 5, 2012 02:30 pm", "Headline": "මැගසින් බන්ධනාගාරයේ විවාහ උත්සව 02 ක්  ", "News Content": "වැලිකඩ නව මැගසින් බන්ධනාගාරයේ දී අද(05) විශේෂ විවාහ මංගල්‍ය අවස්ථා 02 ක් සංවිධානය කර තිබිණි. හිටපු එල්.ටී.ටී.ඊ සාමාජිකයෙකු හා සිංහල තරුණියක අතරත්, මත්ද්‍රව්‍ය චෝදනාවක් සම්බන්ධව වරදකරුවකු වූ පුද්ගලයෙකු හා මුස්ලිම් තරුණියක අතර මෙම විවාහයන් සිදුවිය. ඒ අනුව වව්නියාව ප්‍රදේශයේ පදිංචිකරුවකු වන 34 හැවිරිදි හිටපු එල්.ටී.ටී.ඊ සාමාජිකයකු වන ශක්තිවේල් ඉලංගේෂ්වරන්, එම ප්‍රදේශයේම පදිංචිකාරිණියක වන 32 හැවිරිදි ගුණසේන සුදර්ශණී නැමති සිංහල තරුණිය සමග යුගදිවියට ඇතුළු විය. හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ඝාතනය කිරීමට තැත්කිරීමේ සිද්ධිය සම්බන්ධ සම්බන්ධීකරණ කටයුතු සිදුකළ බවට චෝදනා ලැබ වරදකරුවකු වූ ඉලංගේෂ්වරන් වසර 30 ක බරපතල වැඩ සහිත සිර දඬුවමකට නියමව සිටියි‍. සිය දඬුවම් කාලය ලිහිල් කරන ලෙස ඉල්ලමින් ඔහු මහාධිකරණය වෙත අභියාචනයක් ඉදිරිපත් කර ඇති බව ද සඳහන්ය. ඔහු හා සුදර්ශණී අතර වසර 15 ක කාලයක් ප්‍රේම සම්බන්ධතාවයක් පැවතී තිබේ. කොළඹ 13, ජම්පටා වීදියේ පදිංචිකරුවන් වන 34 හැවිරිදි බාලචන්ද්‍රන් පුෂ්පරාජා හා 23 හැවිරිදි මොහොමඩ් රසීක් ෆාතිමා අතර මැගසින් බන්ධනාගාරයේ පැවති අනෙක් විවාහය සිදුවිය. මත්ද්‍රව්‍ය සම්බන්ධ චෝදනාවකට වරදකරුව සිර දඬුවම් විඳින බාලචන්ද්‍රන් හා ෆාතිමා වසර 10 ට වැඩි කාලයක් තිස්සේ ප්‍රේමයෙන් බැඳීසිටින බව සඳහන්ය. ඡායා - මංජුල චරන්ත, සංජීව ලසන්ත හා ඔසඳ දහම් නිම්සර", "URL": "https://sinhala.adaderana.lk/news.php?nid=23309", "Category": null, "Parent URL": null}