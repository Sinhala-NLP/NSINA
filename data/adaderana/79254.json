{"Source": "Adaderana", "Timestamp": "October 29, 2017 10:18 am", "Headline": "  දයාවේ සැරිසැරුම Run for Little Hearts සමඟ අත්වැල් බැද ගන්න ඔබත් එන්න!", "News Content": "TV දෙරණ විශිෂ්ටත්වයේ 12 වන සැමරුම වෙනුවෙන් ලිට්ල් හාට්ස් ව්‍යාපෘතිය සවිබල ගැන්වීම සඳහා රන් ෆෝ ලිට්ල් හාට්ස් ධාවන තරඟය සාර්ථකව නිමාවට පත් විය. \" ලිට්ල් හාට්ස් \" දයාවේ සැරිසැරුම Run for Little Hearts පාගමන මේ වන විට විශාල පිරිසකගේ සහභාගීත්වයෙන් පැවැත්වෙයි. කොළඹ නිදහස් චතුරස්‍ර පරිශ්‍රයෙන් පෙරවරු 7.00ට මෙම වැඩසටහන ආරම්භ විය. ලිට්ල් හාට්ස් ව්‍යාපෘතිය සඳහා අද දිනය තුළ දෙරණ ප්‍රධාන කාර්යාලයේ සහ නිදහස් චතුරස්‍ර පරිශ්‍රයේ ස්ථාපිත කර ඇති ලිට්ල් හාට්ස් මධ්‍යස්ථාන වෙත ආධාර ගෙනවිත් බාරදීමට ද අවස්ථාව ලබා දී තිබේ. උපතින් හදවත් රෝගී පුංචි දරුවන් දහස් ගණනකට ජීවය ලබාදීමේ අරමුණින් කොළඹ රිජ්වේ ආර්යා ළමා රෝහලේ ඉදිකිරීමට නියමිත ළමා රෝග දැඩි සත්කාර ඒකකය වෙනුවෙන් ලිට්ල් හාට්ස් ව්‍යාපෘතිය ආරම්භ කරනු ලැබීය. රන් ෆෝ ලිට්ල් හාට්ස් ධාවන තරඟය සහ පාගමන සඳහා කලාකරුවන්, ක්‍රීඩකයින්, විද්වතුන් සහ වෘත්තිකයින් ඇතුළු ක්ෂේත්‍ර රැසක් නියෝජනය කරමින් විශාල පිරිසක් සහභාගී විය. මේ පිළිබඳව දැනුවත් කරමින් අද උදෑසන 7.00 සිට පස්වරු 1.00 දක්වා වෛද්‍යවරුන්, විද්වතුන්, කලාකරුවන් සහ ක්‍රීඩකයින් රැසකගේ සහභාගීත්වයෙන් ටී.වී.දෙරණ ඔස්සේ සජීවි විකාශයක් පැවැත්වීමට ද සියලු කටයුතු සූදානම් කර තිබේ.", "URL": "https://sinhala.adaderana.lk/news.php?nid=79254", "Category": null, "Parent URL": null}