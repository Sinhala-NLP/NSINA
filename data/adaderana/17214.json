{"Source": "Adaderana", "Timestamp": "July 5, 2011 05:05 pm", "Headline": "සුදුකොඩි නඩුවේ විත්තියේ සාක්ෂි කැඳවීම අවසන්", "News Content": "සුදුකොඩි ප්‍රකාශය පිළිබඳ නඩුවේ විත්තියේ සාක්ෂි කැඳවීම අද(05) අවසන් කෙරුණි. අද විත්තිය වෙනුවෙන් එක්සත් ජාතික පක්ෂයේ නියෝජ්‍ය නායක කරූ ජයසූරිය මහතා සාක්ෂි ලබාදුන් අතර සුදුකොඩි ප්‍රකාශය සන්ඩේ ලීඩර් පුවත්පතේ පළ වීමෙන් පසුව තමා දැඩි ලෙස කම්පනයට පත්වූ බව ඔහු එහිදී කියා සිටියේය. තමා ඉන්පසු මේ පිළිබඳ විත්තිකාර සරත් ෆොන්සේකා මහතාගෙන් විමසීමක් කළ බව ද ඔහු එහිදී ප්‍රකාශ කළේය. එවිට තමා කළ ප්‍රකාශයක් සන්ඩේ ලීඩර් පුවත්පත විකෘති කර පළ කර ඇති බව ෆොන්සේකා මහතා ප්‍රකාශ කළ බව කරූ ජයසූරිය මහතා පැවසුවේය. අදාළ පුවත්පතේ පළ වූ සුදුකොඩි ප්‍රකාශය සරත් ෆොන්සේකා මහතා තමා හමුවේ ප්‍රතික්ෂේප කළ බව අධිකරණය හමුවේ ඔහු වැඩිදුරටත් කියා සිටියේය. අනතුරුව විත්තිය වෙනුවෙන් මහාචාර්ය ඈෂ්ලි හල්පේ මහතාගෙන් සාක්ෂි සටහන් කර ගැණුනු අතර විත්තියේ සාක්ෂි කැඳවීම ඉන් අවසන් විය.", "URL": "https://sinhala.adaderana.lk/news.php?nid=17214", "Category": null, "Parent URL": null}