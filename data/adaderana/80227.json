{"Source": "Adaderana", "Timestamp": "November 20, 2017 11:39 am", "Headline": " නැවියන් 44ක් එක්ක අතුරුදන් වූ සබ්මැරීනය සෙවීමේ කටයුතුවලට අයහපත් කාලගුණයෙන් බාධා", "News Content": "කාර්ය මණ්ඩලයේ 44 දෙනෙකු සමඟින් අතුරුදන් වූ සබ්මැරීනය සෙවීමේ කටයුතුවලට අයහපත් කාලගුණය හේතුවෙන් බාධා මතුවී තිබේ. විදෙස් වාර්තා පෙන්වා දෙන්නේ ආර්ජන්ටිනාවට අයත් ඒ.ආර්.ඒ. සැන් ජුවාන් සබ්මැරීනය සොයා දකුණු අත්ලාන්තික් සාගරයේ සෝදිසි මෙහෙයුම් සිදුකිරීමට රටවල් රැසක කණ්ඩායම් සහභාගි වී සිටින බවයි. මෙම සෝදිසි මෙහෙයුම් සඳහා අමෙරිකා එක්සත් ජනපදය විසින් සිය දෙවැනි නෞකාවද පිටත්කර හැර ඇති බව සඳහන්ය. එය ගැඹුරු මුහුද නිරීක්ෂණය කිරීමේ විශේෂ උපකරණවලින් සන්නද්ධ නෞකාවක් බව වාර්තා වෙයි. අමෙරිකාව, බ්‍රිතාන්‍ය, බ්‍රසීලය, චිලී රාජ්‍යයන් වලට අයත් ගුවන් සහ නාවික හමුදා එක්ව මෙම සබ්මැරීනය සෙවීමේ කටයුතු ආරම්භ කර ඇත්තේ පෙරේදා සිටයි. කෙසේ නමුත්, සබ්මැරීනය අතුරුදන්වූ අත්ලාන්තික් මුහුදු තීරයේ මේ වනවිට පවතින දැඩි සුළි කුණාටු තත්ත්වය හේතුවෙන් එම මෙහෙයුම්වලට බාධා එල්ල වී තිබේ. ආර්ජන්ටිනා වෙරළ තීරයෙන් කිලෝමීටර් 430ක් ඔබ්බෙන් සාගරයේදී මෙම සබ්මැරීනය අතුරුදන්ව තිබුණි. මේ අතර පසුගිය සෙනසුරාදා දිනයේදී චන්ද්‍රිකා සංඥා කිහිපයක් නිකුත් වී තිබුණත්, එය සබ්මැරීනයෙන් පැමිණි සංඥා දැයි සොයාගැනීමට ඒ ඔස්සේ පරීක්ෂණ සිදුකළ නාසා සෝදිසි ගුවන් යානයටද නොහැකි විය.", "URL": "https://sinhala.adaderana.lk/news.php?nid=80227", "Category": null, "Parent URL": null}