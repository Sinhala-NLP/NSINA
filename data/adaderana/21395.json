{"Source": "Adaderana", "Timestamp": "January 15, 2012 11:32 am", "Headline": " දෙමළ සිරකරුවන්ට තෛපොංගල් නෑ-නෑ නෙවෙයි තියෙයි!!!", "News Content": "දෙමළ සිරකරුවන්ට පොරොන්දුවූ පරිදි තෛපොංගල් දිනයේදී නෑදෑයින් හමුවීමට අවස්ථාව නොමැති බව\"අපි ශ්‍රී ලාංකිකයෝ\"සංවිධානයේ විධායක කමිටු සාමාජික උදුල් ප්‍රේමරත්න මහතා පවසයි. අපි ශ්‍රී ලාංකිකයෝ සංවිධානය විසින්ප නිකුත් කළ නිවේදනයක මේ බව දැක්වෙයි. එහි මෙසේද සඳහන් වේ. තෛපොංගල් දිනය යනු දෙමළ ජනතාවගේ අවුරුදු දිනයයි. බන්ධනාගාරවල සිටින දෙමළ රැඳවියන්ට පොරොන්දු වූ පරිදි තෛපොංගල් දිනයේදී නෑදෑයින් හමුවීමට බන්ධනාගාර නිළධාරීන් අවස්ථාව ලබාදී නොමැත. අද ඉරිදා දිනයක් බැවින් සාමාන්‍යයෙන් බන්ධනාගාරවල සිරකරුවන් හමුවීමට අවස්ථාව නොමැත. නමුත් දෙමළ සිරකරුවන්ට අද දිනයේ ඇති සුවිශේෂත්වය සලකා නෑදෑයින් හමුවීමට අවස්ථාව ලබාදෙන බව මීට දින කීපයකට පෙර ඔවුන්ට පොරොන්දු වී තිබුණි. බන්ධනාගාර කොමසාරිස් ජනරාල් කොඩිප්පිලි මහතාගෙන් ඊයේ සවස මේ පිළිබඳ විමසන විටත් ඔහු ඒ බව තහවුරු කරන ලදි. නමුත් අද උදෑසන වන විට වැලිකඩ බන්ධනාගාරය ඇතුළු අනෙකුත් කිසිදු බන්ධනාගාරයක දෙමළ සිරකරුවන් හමුවීමට නෑදෑයින්ට පැමිණීමට ඉඩ දී නොමැත. මේ නිසා දෙමළ බන්ධනාගාර රැඳවියන් මහත් පීඩාවකට හා අපහසුතාවයකට පත්වී සිටියි. මේ අයුරින් දෙමළ ජනතාවගේ අවුරුදු දිනයේ දී ඔවුන්ට අසාධාරණ ලෙස සැලකීම පිළිබඳව අපගේ බලවත් අප‍්‍රසාදය පළකර සිටිමු. උදුල් ප්‍රේමරත්නගේ අත්සනින් යුතුව නිකුත් කළ නිවේදනය එපරිද්දෙන් වුවද එසේ වුවද තෛපොංගල් දිනය නිමිත්තෙන් දෙමළ රැඳවියන්ට නෑදෑයින් හමුවීමට අවස්ථාව ලබාදී ඇති බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශ ලේකම් ඒ.දිසානායක මහතා ප්‍රකාශ කරයි. ඒ අනුව අද දහවල් 12.00 වන තුරු සෑම බන්ධනාගාරයකදීම මෙම අවස්ථාව ලබාදී ඇති බව අද දෙරණ කළ විමසීමකදී හෙතෙම සඳහන් කළේය. ඉරිදා දිනය තුළ සිරකරුවන් හමුවීමට අවස්ථාව නොමැති නමුත් තෛපොංගල් දිනය නිමිත්තෙන් මෙම පියවර ගෙන ඇති බව දිසානායක මහතා කියා සිටියේය. මේ අතර තෛපොංගල් දිනයට සමගාමීව බන්ධනාගාර රැසක විවිධ ආගමික උත්සව සංවිධානය කර ඇති බව බන්ධනාගාර දෙපාර්තමේන්තුව පවසයි.", "URL": "https://sinhala.adaderana.lk/news.php?nid=21395", "Category": null, "Parent URL": null}