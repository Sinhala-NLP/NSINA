{"Source": "Adaderana", "Timestamp": "February 20, 2019 04:46 pm", "Headline": "වෙඩිකන්දේ කසුන් රිමාන්ඩ්", "News Content": "පන්නිපිටිය, ඇරැව්වල ප්‍රදේශයේදී සිදුවූ රුපියල් කෝටි 700 ක දියමන්ති සහ මැණික් කොල්ලයට සම්බන්ධ අපරාධ කල්ලි නායක හා මාකඳුරේ මදූෂ්ගේ සමීපතමයෙකු ලෙස අත්අඩංගුවට ගත් පුද්ගලයා රක්ෂිත බන්ධනාගාර ගත කර තිබේ. අද(20) දින නුගේගොඩ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව හඳුනාගැනීමේ පෙරට්ටුවක් සඳහා ඔහුව මාර්තු මස 6 වන දින දක්වා මෙලෙස රක්ෂිත බන්ධනාගාර ගත කර තිබේ. මිරිහාන විශේෂ අපරාධ ඒකකය විසින් මේ සම්බන්ධයෙන් වැඩිදුර පරීක්ෂණ සිදු කරයි. කිරයාදුරගේ කසුන් ධනංජය නෙහොත් වෙඩිකන්දේ කසුන් නැමැති මෙම සැකකරු වත්තල, වෙඩිකන්ද ප්‍රදේශයේ පිහිටි ඔහුගේ නිවසේදී මිරිහාන විශේෂ ඒකකය මඟින් ඊයේ (19) පෙරවරුවේ අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. පසුගිය වසරේ නොවැම්බර් මස 05 වනදා පන්නිපිටිය, ඇරැව්වල ප්‍රදේශයේ මැණික් ව්‍යාපාරිකයෙකුගේ නිවසකට කඩා වැදුණු පොලිස් නිල ඇඳුමින් හා සිවිල් ඇඳුමින් සැරසුණු පිරිසක් නිවෙස් හිමියාට පහරදී රුපියල් කෝටි 700 කට අධික වටිනාකමින් යුතු දියමන්තියක් සහ මැණික් තොගයක් මෙම පුද්ගලයා විසින් කොල්ල කා තිබුණි. එම අවස්ථාවේ මැණික් මිලදී ගැනීමට පැමිණ සිටි විදේශිකයෙකුටද අත්විලංගු දා පැහැරගෙන ගොස් මහරගම ප්‍රදේශයේ අත්හැර දමා තිබූ බව ද පොලීසිය සඳහන් කරයි.", "URL": "https://sinhala.adaderana.lk/news.php?nid=104700", "Category": null, "Parent URL": null}