{"Source": "Adaderana", "Timestamp": "January 10, 2013 07:58 am", "Headline": "මෛත්‍රීපාලගෙන් අලුත් කොන්දේසියක්", "News Content": "රෝහල්වලට අවශ්‍ය ඖෂධ ප්‍රාදේශීය වශයෙන් මිලදී ගැනීම සඳහා සතිපතා ඖෂධ වාර්තා ලබා දෙන රෝහල්වලට පමණක් මින් පසු අනුමැතිය ලබා දෙන බව සෞඛ්‍ය අමාත්‍යංශය පවසයි. සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් ඊයේ (09) පැවති විශේෂ සාකච්ඡාවක දී මෙම තීරණය ගෙන තිබේ. ඇතැම් රෝහල්වලින් විධිමත් පරිදි සතිපතා ලැබිය යුතු ඖෂධ සමාලෝචන වාර්තා නොලැබෙන බව සෞඛ්‍ය අමාත්‍යවරයා වෛද්‍ය සැපයුම් අංශයෙන් සිදුකළ කරුණු විමසීමක දී එහි නිලධාරීන් පවසා තිබේ. කිසියම් ඖෂධයක් තොග අවසන් වීමට පෙර එම ඖෂධයේ තොග අවසන් වෙමින් තිබෙන බව වෛද්‍ය සැපයුම් අංශයට අනාවරණය කර ගැනීමට ඖෂධ සමාලෝචන කමිටු වාර්තා ඉතා වැදගත් බව වෛද්‍ය සැපයුම් අංශය මෙහිදී පෙන්වා දී ඇත. එම නිසා සෞඛ්‍ය අමාත්‍ය මෛත්‍රීපාල සිරිසේන මහතා විසින් අදාළ නියෝගය ලබා දී ඇති බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=30627", "Category": null, "Parent URL": null}