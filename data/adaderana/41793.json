{"Source": "Adaderana", "Timestamp": "March 14, 2014 09:41 am", "Headline": "දකුණේ බස් වර්ජනය අවසන්", "News Content": "මාතර සිට කොළඹ, ගාල්ල, කතරගම, හම්බන්තොට ඇතුළු මාර්ග රැසක ධාවන කටයුතු සිදුකරන පෞද්ගලික බස් රථ රියදුරන් ඊයේ රාත්‍රීයේ සිට ආරම්භ කළ වැඩ වර්ජනය අවසන් කිරීමට තීරණය කර තිබේ. බලධාරීන් සමග පැවැති සාකච්ඡාවකින් පසු සිය ගැටලුවලට විසඳුම් ලැබුණු බව සීමාසහිත මාතර මගී ප්‍රවාහන බස් සංගමයේ නිලධාරියෙකු පැවසීය. දක්ෂිණ අධිවේගී මාර්ගයේ මාතර - කඩුවෙල කොටස ලබන 15 වැනිදා විවෘත කිරීමෙන් පසු තම බස් රථවලට ආදායම් මාර්ග නොලැබෙන බැවින් දැනට ‍මාතර - කොළඹ බස් ධාවන කාලසටහන වෙනස් කිරීම, එසේම එම මාර්ගයේ දැනට ධාවනය කෙරෙන බස් රථ සංඛ්‍යාවෙන් බස් කිහිපයක් ඉවත් කිරීම ඔවුන්ගේ එම ඉල්ලීම් අතර ප්‍රධාන විය. තවද අධිවේගි මාර්ගයේ මාතර සිට බස් ධාවනයට පෞද්ගලික බස් හිමියන් ජාතික ගමනාගමන කොමිෂන් සභාවෙන් අවසර ඉල්ලා තිබිණ.", "URL": "https://sinhala.adaderana.lk/news.php?nid=41793", "Category": null, "Parent URL": null}