{"Source": "Adaderana", "Timestamp": "March 16, 2019 05:10 pm", "Headline": "ත්‍රිපිටකාභිවන්දනාවට සමගාමීව පිණ්ඩපාත චාරිකාවක්", "News Content": "ත්‍රිපිටකාභිවන්දනා සතියේ ජාතික වැඩසටහනට සමගාමීව ආණමඩුව නගරයේදී අද (16) දින භික්ෂුන් වහන්සේලා 60 නමක් සහභාගී වූ පිණ්ඩපාත චාරිකාවක් සංවිධානය කර ඇත. ත්‍රිපිටකාරූඪ ශ්‍රී සද්ධර්මය ලෝක උරුමයක් ලෙස නම් කිරීමේ අරමුණින් මාර්තු 16 දින සිට 23 දින දක්වා ප්‍රකාශිත සතිය නිමිත්තෙන් දිවයින පුරා පැවති ආගමික වතාවත් මුල් කරගනිමින් ආණමඩුව පොලීසිය , ප්‍රාදේශීය ලේකම් කාර්යාලය , ඇතුළු රාජ්‍ය ආයතන මැදිහත්වී සංවිධානය කර තිබූ මෙම විශේෂ උත්සවයට විශාල පිරිසකගේ සහභාගීත්වය ලැබී ඇති බව අද දෙරණ වාර්තාකරු සඳහන් කර සිටියි. ආණමඩුව නගරයේ හෝරා ස්ථම්භය අසළින් ඇති දිශා හතරින් දිශා තුනකින් මහා සංඝරත්නය පිණ්ඩපාත චාරිකාවෙන් වැඩම කරවීම සිදුව ඇත. පුත්තලම දිස්ත්‍රික් පාර්ලිමේන්තු මන්ත්‍රී පාලිත රංගේ බණ්ඩාර මහතාගේ කාර්යාල භූමියෙන් උදෑසන ආරම්භ කර ඇති මෙම පිණ්ඩපාත චාරිකාව ආණමඩුව ආනන්දාරාමයේදී නිමාවට පත් වී ඇත.", "URL": "https://sinhala.adaderana.lk/news.php?nid=106176", "Category": null, "Parent URL": null}