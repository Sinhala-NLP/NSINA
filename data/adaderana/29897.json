{"Source": "Adaderana", "Timestamp": "December 12, 2012 01:58 pm", "Headline": "ගුවන් යානයේ මගීන්ගේ මළ සිරුරු සෙවීම තාවකාලිකව නතර කෙරේ", "News Content": "එල්.ටී.ටී.ඊ මිසයිල ප්‍රහාරයකින් පුනරින් මුහුදට කඩා වැටුණු ලයන් එයාර් ගුවන් යානයේ සිටි මගීන්ගේ මළ සිරුරු සෙවීමේ කටයුතු තාවකාලිකව නතර කොට තිබේ. මළ සිරුරු සෙවීමේ කටයුතු පසුගිය ඉරිදා ආරම්භ කෙරිණි. කෙසේවෙතත් ඊයේ (11) පස්වරුවේ දී මෙම කටයුතු තාවකාලිකව නතර කෙරුණු බව සඳහන්ය. ඊයේ පස්වරුව වනතුරුත් කිසිදු මළ සිරුරක් සොයාගැනීමට නොහැකි වි ඇති බව අද දෙරණ ප්‍රාදේශීය වාර්තාකරු සඳහන් කළේය. නවීන තාක්ෂණය සහ ක්‍රමවේද යොදාගනිමින් මෙම මළ සිරුරු සෙවීමේ කටයුතු නැවත වරක් ඉදිරි කාලයේ දී ආරම්භ කිරීමට බලාපොරොත්තු වන බව රජයේ අධිකරණ වෛද්‍ය නිලධාරීවරයා සඳහන් කර ඇත. 1998 වසරේ සැප්තැම්බර් මස 29 වැනි දින මෙම ගුවන් යානය එල්.ටී.ටී.ඊ මිසයිල ප්‍රහාරයකින් මුහුදට කඩා වැටිණි‍. යානය කඩා වැටෙන අවස්ථාවේ දී කාර්ය මණ්ඩලය ඇතුළු 55 දෙනෙකු එහි ගමන් කර ඇති බව සඳහන්ය. කඩා වැටුණු යානයේ සිටි පුද්ගලයින්ගේ මළ සිරුරු පුනරීන්, කඩුකරිමුනෙයි වෙරළාසන්නයේ ස්ථාන 03 ක මිහිදන් කොට ඇති බවට හිටපු එල්.ටී.ටී.ඊ. සාමාජිකයෙකුගෙන් ලද තොරතුරකට අනුව එහි කැණීම් කටයුතු සිදුකිරීමට ආරක්ෂක අංශ පියවර ගෙන ඇත.", "URL": "https://sinhala.adaderana.lk/news.php?nid=29897", "Category": null, "Parent URL": null}