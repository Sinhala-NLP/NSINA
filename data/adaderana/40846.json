{"Source": "Adaderana", "Timestamp": "February 3, 2014 06:57 am", "Headline": "අභ්‍යන්තර ගැටළු වලට මැදිහත් වෙන්න ජාත්‍යන්තරයට බෑ", "News Content": "ශ්‍රී ලංකාවේ අභ්‍යන්තර ගැටළු සඳහා මැදිහත් වීමට ජාත්‍යන්තරයට කිසිදු හැකියාවක් නොමැති බව ශ්‍රී ලංකා රජය යළිත් වරක් තරයේ ප්‍රකාශ කර තිබේ. අමෙරිකාව සිදු කරන ඇතැම් චෝදනා වල කිසිදු පදනමක් නොමැති බව විදේශ අමාත්‍යංශය පවසයි. ශ්‍රී ලංකාවේ නිල සංචාරයක නිරත වු අමෙරිකා එක්සත් ජනපද රාජ්‍ය දෙපාර්තමේන්තුවේ දකුණු හා මධ්‍යම ආසියානු කටයුතු භාර සහකාර රාජ්‍ය ලේකම් නිෂා බිස්වාල් විසින් ශ්‍රී ලංකාව සම්බන්ධයෙන් සිදුකළ ප්‍රකාශයන්ට පිළිතුරු දෙමින් විදේශ අමාත්‍යංශංය මෙම අදහස් පල කර තිබේ. ජාත්‍යන්තරය හමුවේ ශ්‍රී ලංකාවේ පවතින ඉවසීම අඩු වී ඇති බවට ඇය විසින් සිදු කර ඇති ප්‍රකාශය කිසිසේත්ම පිළිගත නොහැකි බව විදේශ අමාත්‍යංශය පවසයි. එමෙන්ම ශ්‍රී ලංකාවේ ආර්ථිකය සම්බන්ධයෙන් නිෂා බිස්වාල් මහත්මිය සිදුකළ ප්‍රකාශ සම්බන්ධයෙන්ද විදේශ අමාත්‍යංශය කරුණු දක්වා තිබේ. ශ්‍රී ලංකාවේ ආර්ථිකය ස්ථාවර තත්ත්වයක පවතින බව ඒ සම්බන්ධයෙන් අදහස් දක්වන විදේශ අමාත්‍යංශය ප්‍රකාශ කර ඇත. එමෙන්ම විවිධ ආගමික මධ්‍යස්ථාන වලට පහරදීම් සම්බන්ධයෙන් බිස්වාල් මහත්මිය සිදුකළ ප්‍රකාශ වලට පිළිතුරු දෙමින් විදේශ අමාත්‍යංශය ප්‍රකාශ කර ඇත්තේ එම සිදුවීම් සම්බන්ධයෙන් පරීක්ෂණ කටයුතු සිදු කෙරෙන බවයි .", "URL": "https://sinhala.adaderana.lk/news.php?nid=40846", "Category": null, "Parent URL": null}