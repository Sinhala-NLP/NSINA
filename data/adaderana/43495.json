{"Source": "Adaderana", "Timestamp": "May 27, 2014 07:56 am", "Headline": "සතොස හරහා අඩු මිලට එළවළු ", "News Content": "අද(27) දිනයේ සිට කොළඹ සහ තදාසන්න ප්‍රදේශවල පිහිටි ලංකා සතොස අලෙවිසැල් හරහා අඩු මිලට එළවළු ලබාදීමේ වැඩපිළිවෙළක් ක්‍රියාත්මක කරන බව සමූපකාර හා අභ්‍යන්තර වෙළඳ අමාත්‍යාංශය පවසයි. වෙළඳ අමාත්‍ය ජොන්ස්ටන් ප්‍රනාන්දු මහතාගේ උපදෙස් පරිදි එළවළු මිල පාලනය කිරීම සඳහා මෙම වැඩපිළිවෙළ ක්‍රියාත්මක කර ඇති බව සඳහන් වෙයි. දඹුල්ල, නුවරඑළිය සහ යාපනය යන ප්‍රදේශවලින් එළවළු මිලදී ගෙන ලංකා සතොස අලෙවිසැල් හරහා අඩු මිලට පාරිභෝගිකයින්ට ලබාදීම මෙහිදි සිදුකරන බව ලංකා සතොස සභාපති නලීන් ප්‍රනාන්දු මහතා සඳහන් කළේය. මෙහි ප්‍රථම අදියර ලෙස එළවළු වර්ග 10ක් වෙළඳපළේ පවතින මිලට වඩා අඩු මිලට පාරිභෝගිකයන්ට ලබාදීමට නියමිතය. කොළඹ සහ තදාසන්න ප්‍රදේශවල පිහිටි ලංකා සතොස අලෙවිසැල් 50කින් මෙම වැඩපිළිවෙළ ආරම්භ කරන බව සතොස සභාපති නලීන් ප්‍රනාන්දු මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=43495", "Category": null, "Parent URL": null}