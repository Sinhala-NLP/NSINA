{"Source": "Adaderana", "Timestamp": "May 12, 2011 09:27 am", "Headline": "ගඩාෆි විරෝධී කැරළිකරුවන් මිශ්‍රාටා ගුවන්තොටුපළ අල්ලයි", "News Content": "ලිබියාවේ මිශ්‍රාටා නගරයේ ගුවන්තොටුපළ බලය තහවුරු කර ගැනීමට ගඩාෆි විරෝධී කැරළිකරුවන් සමත්ව තිබේ. එම ගැටුම් හමුවේ ගඩාෆි හිතවාදී හමුදා පසුබැස ඇති බව විදෙස් වාර්තා සඳහන් කරනු ලැබීය. ගුවන්තොටුපළ බලය තහවුරු කරගැනීමත් සමඟ කැරළිකරුවන් වීදිබැස සිය ජයග්‍රහණය සමරමින් සිටින බව සඳහන්ය. මේ අතර ග‍ඩාෆි හමුදාවන් විසින් සාමාන්‍ය වැසියන් සිටින ප්‍රදේශවල පොකුරු බෝම්බ පුපුරුවා හරින බවට මානව හිමිකම් සංවිධාන චෝදනා කරයි. අල් කයිඩා සංවිධානය මඟින් මෙහෙය වන කැරළිකරුවන්ගෙන් සාමාන්‍ය වැසියන් බේරාගැනීමට හැකි සෑම උත්සාහයක්ම ගන්නා බව එම චෝදනා ප්‍රතික්ෂේප කරන ලිබියානු රජය අවධාරණය කරයි. මේ අතර ගඩාෆි හිතවාදී හමුදාවන් සිය බලය රඳවාගෙන සිටින ප්‍රදේශවල බලය තහවුරු කරගැනීම සඳහා දැඩි පරිශ්‍රමයක් දරන බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=16043", "Category": null, "Parent URL": null}