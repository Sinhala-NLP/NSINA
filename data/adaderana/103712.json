{"Source": "Adaderana", "Timestamp": "February 5, 2019 12:34 pm", "Headline": "අගුණකොළපැලැස්ස බන්ධනාගාර සිද්ධියේ දෙවන කමිටුවේ වාර්තාව අද තලතා අතට", "News Content": "අගුණකොලපැලැස්ස බන්ධනාගාරයේ රැදවියන්ට එහි නිලධාරීන් විසින් අමානුෂික ලෙස පහරදීම සම්බන්ධයෙන් විමර්ශන කිරීම සඳහා පත්කළ දෙවන කණ්ඩායමේ කමිටු වාර්තාව අද (05) පස්වරුවේ ලබාදීමට නියමිත බව බන්ධනාගාර දෙපාර්තමේන්තුව පවසයි. එහි ජේෂ්ඨ සහකාර ලේකම් බන්දුල ජයසිංහ මහතා සඳහන් කළේ එම වාර්තාව අද පස්වරුවේ අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරාල මහත්මියට ලබාදීමෙන් අනතුරුව පළමු කණ්ඩායමේ කමිටු වාර්තාව ද අධ්‍යනය කර ක්‍රියාමාර්ග ගැනීමට නියමිත බවයි. මෙම දෙවන කණ්ඩායමේ කමිටු වාර්තාව පරිපාලන අංශයේ නිලධාරීන්ගෙන් සමන්විත කණ්ඩායමක් විසින් සකස් කර තිබේ.. පසුගිය වසරේ නොවැම්බර් මස 22 වන දින අගුණකොලපැලැස්ස බන්ධනාගාරයේ රැදවියන්ට එහි නිලධාරීන් විසින් අමානුෂික ලෙස පහරදීමේ වීඩියෝවක් පසුගියදා මාධ්‍යයට මුදා හැරුණේය. ඉන් අනතුරුව විෂය භාර අමාත්‍ය තලතා අතුකෝරාල මහත්මිය විසින් මේ පිළිබද විමර්ශනය කර වාර්තාවන් ඉදිරිපත් කිරීම සඳහා බන්ධනාගාර දෙපාර්තමේන්තුව මට්ටමින් ත්‍රීපුද්ගල කමිටුවක් සහ පරිපාලන අංශයේ නිලධාරීන්ගෙන් සමන්විත තවත් කමිටුවක් පත් කරනු ලැබුවේය. දෙපාර්තමේන්තු මට්ටමින් සිදුකළ ත්‍රීපුද්ගල කණ්ඩායමේ කමිටු වාර්තාව පසුගිය ජනවාරි 21 වැනි දින අධිකරණ හා බන්ධනාගාර ප්‍රතිසංස්කරණ අමාත්‍යවරිය වෙත භාරදී තිබුණේය.", "URL": "https://sinhala.adaderana.lk/news.php?nid=103712", "Category": null, "Parent URL": null}