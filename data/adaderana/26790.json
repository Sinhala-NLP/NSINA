{"Source": "Adaderana", "Timestamp": "August 22, 2012 12:01 pm", "Headline": "ලාංකික දමිළ ජනතාව වෙනුවෙන් ජයලලිතා පෙනී සිටිය යුතුයි", "News Content": "ලාංකික දමිළ ජනතාව මුහුණදෙන ගැටලු පිළිබඳ මධ්‍යම ආණ්ඩුවේ අවධානය යොමු කිරීමට කටයුතු කළ යුත්තේ තමිල්නාඩු මහ ඇමතිනී සහ ඒ.අයි.ඒ.ඩී.එම්.කේ. පක්ෂයේ ලේකම් ජේ.ජයලලිතා මහත්මිය බව ඉන්දියානු කොමියුනිස්ට් පක්ෂයේ ලේකම් ඩී.පාන්ඩියන් මහතා සඳහන් කර ඇතැයි ඉන්දියානු මාධ්‍ය පවසයි. මේ බව පවසමින් ඊයේ (21) දින ඩී.පාන්ඩියන් මහතා විසින් තමිල්නාඩු මහ ඇමතිනී වෙත යෝජනාවක් ඉදිරිපත් කරමින් පෙන්වා දී ඇත්තේ එතුළින් ලාංකික දමිළ ජනතාවට ප්‍රජාතාන්ත්‍රවාදී නිදහස හිමි වනු ඇති බවය. මේ සම්බන්ධයෙන් මහ ඇමතිනී ජේ.ජයලලිතා මහත්මිය සමඟ මහලේකම් කාර්යාලයේ දී සාකච්ඡා පවත්වා ඇති අතර එහිදී ඇය ද ඊට සමාන වූ අදහස් දැක්වූ බව පාන්ඩියන් මහතා මාධ්‍ය හමුවේ පවසා ඇත. මෙම ලාංකික දමිළ ජනතාව පිළිබඳ වහාම නිසි පියවරක් ගත යුතු බව ඒ.අයි.ඒ.ඩී.එම්.කේ. පක්ෂය තරයේම අවධාරණය කර සිටියි.", "URL": "https://sinhala.adaderana.lk/news.php?nid=26790", "Category": null, "Parent URL": null}