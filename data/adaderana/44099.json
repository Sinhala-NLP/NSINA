{"Source": "Adaderana", "Timestamp": "June 20, 2014 10:36 am", "Headline": "මන්ද මානසික දැරියට හදි කළ රණවිරුවා අත්අඩංගුවේ", "News Content": "වයස අවුරුදු 15 ක් වන මන්ද මානසික තත්ත්වයේ පසුවන පාසල් සිසුවියක දුෂණය කළ බව කියන යුධ හමුදාවේ ඉංජිනේරු බලකායේ සෙබළෙකු අත්අඩංගුවට ගෙන ඇති බව මුන්දලම පොලීසිය පවසයි. අද (20) වැනිදා අළුයම 1.30 ට පමණ මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇත්තේ පානදුර - නල්දුර පිහිටි යුධ හමුදාවේ ඉංජිනේරු බලකායට අයත් කඳවුරට අනියුක්තව සේවය කරන සෙබළෙකි. ඔහු ගම්පොල - නාගොල ප්‍රදේශයේ පදිංචිකරුවෙකි. පසුගිය 19 වැනිදා සවස 4.30 ට පමණ මුන්දලම පොලිස් වසමේ නවදන්කුලම - වීහේන්කට්ටුව අතුරු මාර්ගයකදී සැකකරු විසින් මෙම අපරාධය සිදු කර ඇති බව දැරියගේ මව විසින් පොලීසියට කර ඇති පැමිණිල්ලේ සඳහන්ය. මුන්දලම - නවදන්කුලම ප්‍රදේශයේ පදිංචිව සිටින ආබාධිත යුධ හමුදා සෙබළෙකු සඳහා නිවසක් ඉදි කිරීම යුධ හමුදාව විසින් මේ දිනවල කරගෙන යන අතර සැකකාර සෙබළා එම නිවස ඉදිකිරීම් කටයුතු සඳහා පැමිණ ඇති අයෙකි. කෙසේ වෙතත් දූෂණයවූ බව කියන දැරිය වෛද්‍ය පරීක්ෂණයක් සඳහා මුන්දලම දිසා රෝහලට ඇතුළත් කර ඇත. සැකකරු පුත්තලම දිසා අධිකරණයට ඉදිරිපත් කිරීමට නියමිත බව පොලීසිය කියයි. මුන්දලම පොලීසිය වැඩිදුර විමර්ශන කටයුතු කර ගෙන යයි.", "URL": "https://sinhala.adaderana.lk/news.php?nid=44099", "Category": null, "Parent URL": null}