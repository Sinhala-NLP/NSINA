{"Source": "Adaderana", "Timestamp": "September 10, 2019 12:02 pm", "Headline": "පක්ෂයේ විනය කඩ කිරීම ගැන අකිලගේ ලිපියට සුජීවගෙන් පිළිතුරු", "News Content": "කැබිනට් නොවන අමාත්‍ය සුජීව සේනසිංහ මහතා පිළිතුරු ලිපියක් යොමුකර තිබේ. සැප්තැම්බර් මස 6 වන දිනැති අදාල ලිපියෙන් සුජීව සේනසිංහ මහතා පෙන්වාදී ඇත්තේ ෆැක්ස් මාර්ගයෙන් තමා වෙත ලැබුණු මහලේකම්වරයාගේ ලිපිය වෘත්තිමය නොවන හා අපහැදිලිභාවයෙන් යුතු ලිපියක් බවයි. එක්සත් ජාතික පක්ෂ මහලේකම්වරයාගේ හා පක්ෂ නීති ලේකම්වරයාගේ ප්‍රතිරූපයට හානිවන ආකාරයෙන් සකස් කර ඇති අදාල ලිපිය සම්බන්ධයෙන් පක්ෂ මහලේකවරයා කඩිනම් පරීක්ෂණයක් පැවැත්විය යුතු බව සුජීව සේනසිංහ අමාත්‍යවරයාගේ පිළිතුරු ලිපියේ සඳහන් වෙයි. මෙවැනි ලිපියක් තමා වෙත යොමු කිරීමේදී පක්ෂ ව්‍යවස්ථාවේ කුමන නීති ප්‍රතිපාදන මත කටයුතු කර ඇත් ද යන්න පිළිබඳව තමා වෙත දැනුම් දිය යුතු බව පෙන්වාදෙන සුජීව සේනසිංහ මහතා තමා සම්බන්ධයෙන් පරීක්ෂණයක් සිදු කිරිමට හේතු වූ පැමිණිලිවල පිටපත් තමා වෙත එවීමටද කටයුතු කළ යුතුව තිබූ බව සඳහන් කර තිබේ. පක්ෂ විනය නීති උල්ලංඝනය කල බවට එල්ල වී ඇති පැමිණිලිවලට අදාලව අජිත් පී. පෙරේරා සහ සුජීව සේනසිංහ යන කැබිනට් නොවන අමාත්‍යවරුන්ගෙන් කරුණු විමසා ලිපි යොමු කිරීමට එක්සත් ජාතික පක්ෂ මහලේකම් අමාත්‍ය අකිල විරාජ් කාරියවසම් මහතා පසුගියදා පියවර ගත් අතර අජිත් පී. පෙරේරා මහතා ඊයේ දිනයේ පක්ෂ මූලස්ථානයට ගොස් සිය කරුණු දැක්වීම ලිඛිතව සිදුකර තිබුණි. මේ අතර එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහ මහතා සහ පක්ෂ නියෝජ්‍ය නායක අමාත්‍ය සජිත් ප්‍රේමදාස මහතා අතර ජනාධිපති ධුර අපේක්ෂකත්වය සම්බන්ධයෙන් තීරණාත්මක සාකච්ඡාවක් අද රාත්‍රියේ පැවැත්වෙයි. එහිදී එක්සත් ජාතික පක්ෂ ජනාධිපති ධුර අපේක්ෂකත්වය සම්බන්ධයෙන් අවසන් තීරණයකට එළඹෙනු ඇති බවයි පක්ෂ ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=118745", "Category": null, "Parent URL": null}