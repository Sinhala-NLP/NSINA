{"Source": "Adaderana", "Timestamp": "January 17, 2019 01:29 pm", "Headline": "උක් පර්යේෂණ ආයතනයේ සේවකයින් පිරිසක් විරෝධතාවයක", "News Content": "ඇඹිලිපිටිය උඩවලව උක් පර්යේෂණ ආයතනයේ සේවකයින් පිරිසක් එම ආයතනය ඉදිරිපිට අද(17) පෙරවරුවේ විරෝධතාවයක නිරත විය. ඒ තමන් සේවයෙන් ඉවත් කිරීමට එම ආයතනයේ අධ්‍යක්ෂවරයා ගත් තීරණයට විරෝධය පළ කරමිනි. දෛනික සේවා සඳහා සේවයට කැඳවනු ලැබූ සේවකයින් පිරිසක් ඔවුන්ට පැවරීමට රාජකාරි නොමැති වීම ,ව්‍යාපෘති සඳහා රජයෙන් මුදල් අනුමත නොවීම යන හේතුන් මත උඩවලව උක් පර්යේෂණ ආයතනයේ අධ්‍යක්ෂවරයා විසින් එහි සේවකයන් පිරිසක් සේවයෙන් ඉවත් කිරීමට තීරණයකර තිබුණි. අද දිනයේ මෙලස විරෝධතාවයේ නිරතවුණේ එලෙස රැකියාවෙන් ඉවත්කළ සේවකයින් පිරිසකි. විරෝධතාවට එලෙස රැකියාවෙන් ඉවත් කළ උඩවලව උක් පර්යේෂණ ආයතනයට සම්බන්ධ උප පර්යේෂණ ස්ථාන වන දෙනියාය කිළිනොච්චිය, හන්තාන, කන්තලේ, හිගුරාන යන සේවා ස්ථානවල පිරිසක්ද එක්ව සිටියහ. සේවකයන් එල්ලකරන මෙම චෝදනා සම්බන්ධයෙන් අද දෙරණ උඩවලව උක් පර්යේෂණ ආයතනයේ අධ්‍යක්ෂ ආචාර්ය ඒ.පී.කීර්තිපාල මහතාගෙන් විමසීමක් කළේය.", "URL": "https://sinhala.adaderana.lk/news.php?nid=102528", "Category": null, "Parent URL": null}