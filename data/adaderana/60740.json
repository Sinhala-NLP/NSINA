{"Source": "Adaderana", "Timestamp": "June 3, 2016 02:03 pm", "Headline": " දහම් බේබිටත් - චතුරිකාටත් හොඳ ආරක්ෂාවක් තියෙනවා", "News Content": "ත්‍රස්තවාදයෙන් රට බේරාගත් මහින්ද රාජපක්ෂ හිටපු ජනපතිගේ ජීවිතයට යම් හානියක් වුවහොත් එහි වගකීම ජනාධිපතිවරයා විසින් පෞද්ගලිකව බාරගත යුතු බව පා.ම උදය ගම්මන්පිල මහතා කියයි.ඒකාබද්ධ විපක්ෂය විසින් අද කැඳවූ මාධ්‍ය හමුවකදී ඔහු කියා සිටියේ හිටපු ජනපතිගේ ආරක්ෂාව ඉවත් කිරීම කෙසේ වුවද දහම් බේබිට හා චතුරිකාට හොඳ ආරක්ෂාවක් ලබාදී ඇති බවයි.මහින්ද රාජපක්ෂ ළඟ සිටි හමුදා සෙබළුන් 24 දෙනෙකුට මූලස්ථානයට හෙට වාර්තා කිරීමට දැනුම්දී ඇති බවද පැවසූ මන්ත්‍රීවරයා ආණ්ඩුව හිටපු ජනපතිගේ ආරක්ෂාව සමග සෙල්ලම් කරමින් සිටින බවද, කියා සිටියේය.මේ අතර කොතලාවල ආරක්ෂක විද්‍යාලයේ නම සිසු විරු විද්‍යාලය ලෙස වෙනස් කිරීමට යන බව ආරංචි වී ඇති බවත්, එය මෙරට රණවිරුවන්ට කරන අගෞරවයක් ලෙස සලකන බවත්, මන්ත්‍රීවරයා පැවසීය.එම මාධ්‍ය හමුවට එක්වූ බන්දුල ගුණවර්ධන මන්ත්‍රීවරයා කියා සිටියේ 2014 -2015 කාලයේදී එංජින් ධාරිතාව 1000ට අඩු වාහන ඉන්දියාවෙන් ගෙන්වීම සියයට 637කින් වැඩි වී ඇති බවයි.මුදල් ඇමතිවරයා හා ජනාධිපතිවරයා අතර ගැටුමක් ඇතැයි පෙනෙන්නට ඇති බවත්, ජනතාව පීඩාවට පත් කරන බදු පනවන අය ඉවත් කරන බව ජනපති පැවසූ නමුත් ජනපති ජපන් ගොස් සිටියදීම වාහන මිල වැඩි කළේ යැයිද හෙතෙම පෙන්වාදුන්නේය.මහින්දගේ කාලයේ හා අද කාලයේ බඩු මිල සංසන්දනය කරමින් සංවර්ධන සඳහා යොදාගත හැකි මුදල් වෙළඳදැන්වීම් දමා නාස්ති කරන බව ද මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=60740", "Category": null, "Parent URL": null}