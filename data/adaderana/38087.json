{"Source": "Adaderana", "Timestamp": "October 12, 2013 12:30 pm", "Headline": "බස් ගාස්තු 7%න් වැඩි කරයි - අංජන 7ට පයින් ගසද්දී ගැමුණු අධ්‍යක්ෂ මණ්ඩලය කැඳවයි", "News Content": "නොවැම්බර් මස 01 වැනි දින සිට පුද්ගලික බස් ගාස්තු වැඩි කිරීමට තීරණය කර තිබේ. ඒ අනුව සියයට 07කින් බස් ගාස්තු ඉහළ නැංවෙනු ඇත. පුද්ගලික ප්‍රවාහන සේවා අමාත්‍යංශය නිවේදනයක් නිකුත් කරමින් සඳහන් කර ඇත්තේ පුද්ගලික ප්‍රවාහන සේවා අමාත්‍ය සී.බී.රත්නායක මහතා ඉදිරිපත් කළ කැබිනට් පත්‍රිකාවට අනුමැතිය හිමිව ඇති බවයි. මේ අතර නව බස් ගාස්තු වැඩිවීම සම්බන්ධයෙන් අදහස් දැක්වූ ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා කීවේ මේ ගැන හෙට සිය අධ්‍යක්ෂ මණ්ඩලය රැස්වී සාකච්ඡා කරන බවයි. ගාස්තු වැඩි කිරීම ගැන කිසිදු දැනුම්දීමක් නොකළ බවද ‍ඔහු කීවේය. එකී සියයට 7ක ගාස්තු වැඩිවීම ඉල්ලා සිටියේ මේ වසරේ පෙබරවාරී මස බවත් ඊට පුද්ගලික ප්‍රවාහන සේවා අමාත්‍යංශය එකඟතාව පළ කළ බවත් හෙතෙම පැවසීය. දැනට මේ සම්බන්ධයෙන් අධිකරණ ක්‍රියාමාර්ගයක් ගෙන ඇති බවත් සියයට 7 ගාස්තු වැඩිවීම ගැන ගැටලු ඇති බවත් මේ නිසා හෙට අධ්‍යක්ෂ මණ්ඩලය රැස්වී ගන්නා තීරණ දැනුම් දෙන බවත් ඔහු කියා සිටියේය. මේ සම්බන්ධයෙන් අදහස් දැක්වු සමස්ථ ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියංජිත් මහතා කියා සිටියේ බස් ගාස්තු පිළිබඳ ජාතික ප්‍රතිපත්තියට අනූව සියයට 10ක ගාස්තු සංශෝධනයක් ලැබිය යුතු බවයි. ඒ අනුව මෙම සියයට 7 ගාස්තු වැඩිවීමට විරුද්ධ බවත් ප්‍රතිපත්තියට පටහැනිව ‍ක්‍රියා නොකරන්නැයි පාලනාධිකාරියෙන් ඉල්ලා සිටින බවත් ඔහු කීවේය. සියයට 7 ලබාගන්න කිසිදු සුදානමක් නැති බැවින් පාලනාධිකාරීය මීට විසඳුමක් නොදුනහොත් අධිකරණයේ පිහිට පතන බව ද හෙතෙම පැවසීය.", "URL": "https://sinhala.adaderana.lk/news.php?nid=38087", "Category": null, "Parent URL": null}