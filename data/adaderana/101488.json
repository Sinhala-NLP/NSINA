{"Source": "Adaderana", "Timestamp": "December 29, 2018 03:47 pm", "Headline": "පතලක සිරව සිටි පිරිසක් සොයා දැවැන්ත මෙහෙයුමක්", "News Content": "ඉන්දියාවේ ගල් අඟුරු පතලක සිරව සිටි කම්කරුවන් පිරිසක් සොයා දැවැන්ත මෙහෙයුමක් ආරම්භ කර ඇති බව විදෙස් මාධ්‍ය වාර්තා කරයි. ඔවුන් ජීවත්ව සිටින බවට මෙතෙක් කිසිදු හෝඩුවාවක් ලැබී නොමැති බව සඳහන්ය. ඉන්දියාවේ මෙඝාලයා ප්‍රාන්තයේ ගල් අඟුරු පතලක සිරව සිටි කම්කරුවන් පිරිසක් මුදාගැනීම සඳහා දැවැන්ත මෙහෙයුමක් ආරම්භ කර තිබේ. සති දෙකක කාලයක් තිස්සේ ඔවුන් පොළොව අභ්‍යන්තරයේ සිර වී සිටින බව විදෙස් වාර්තා සඳහන් කළේය. කෙසේ වෙතත් පැවති ගංවතුර තත්ත්වයත් සමඟ පතල තුළට ගංවතුර කාන්දු වී තිබීම හේතුවෙන් මුදාගැනීමේ මෙහෙයුම් තරමක් දුෂ්කර වූ බව පැවසෙයි. ඊසානදිග ඉන්දියාවේ මෙඝාලයා ප්‍රාන්තයේ නීතිවිරෝධී ලෙස පවත්වාගෙන ගිය පතලට කම්කරුවන් 15 දෙනෙකු ඇතුළු වී තිබුණේ පසුගිය 13 වැනිදාය. ඔවුන් සෙවීමේ සෝදිසි මෙහෙයුම් සඳහා පළපුරුදු කිමිදුම්කරුවන්ගේද සහය ලබාගැනීමට සිදුවිය. කෙසේ වෙතත් ඔවුන් ජිවත්ව සිටින බවට මෙතෙක් කිසිදු හෝඩුවාවක් ලැබී නොමැත. ජාතික ආපදා කළමනාකරණ බලකාය විශේෂඥයින් 100 දෙනෙකු පමණ පතල පිහිටි ප්‍රදේශය වටා කඳවුරු බැඳගෙන සිටින බව වාර්තා වෙයි. කෙසේ වෙතත් නවීන උපකරණ නොමැති වීම හේතුවෙන් මුදාගැනීමේ මෙහෙයුම් මේ දක්වා ප්‍රමාද වී ඇති බව දැක්වෙයි. ඉතාමත් පැරණි නීතිවිරෝධී ලෙස ඉදිකර ඇති මේ ආකාරයේ පතල් මෙඝාලයා ප්‍රාන්තයේ සුලබ බව සඳහන්ය.", "URL": "https://sinhala.adaderana.lk/news.php?nid=101488", "Category": null, "Parent URL": null}