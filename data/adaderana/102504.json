{"Source": "Adaderana", "Timestamp": "January 17, 2019 10:35 am", "Headline": "ඉදිරි මැතිවරණවලදී යහපාලනය හදන්න තීරණ ගන්න කැපවෙනවා", "News Content": "ඉදිරි මැතිවරණවලදී යහපාලනයක් නිර්මාණය කිරීම උදෙසා තීන්දු තීරණ ගන්නා බව පුරවැසි බලය සංවිධානයේ කැඳවුම්කරු සමන් රත්නප්‍රිය මහතා පවසයි. කොළඹදී මාධ්‍ය වෙත අඳහස් දක්වමින් ඒ මහතා මේබව සඳහන් කළේය. පුරවැසි බලය සංවිධානයේ කැඳවුම් කරු වන සමන් රත්නප්‍රිය ඊයේ (16) පොලිස් විශේෂ විමර්ශන ඒකකය පැමිණියේය. ඒ සමන් රත්නප්‍රිය මහතා ඉකුත් දෙසැම්බර් 05 වැනිදා කොළඹදී කැඳවා තිබූ මාධ්‍ය හමුවකදී රට තුළ අරගලයක් නිර්මාණය වන ආකාරයෙන් සහ ජාතික ආරක්ෂාවට තර්ජනයක් වන ආකාරයෙන් ප්‍රකාශයක් සිදුකළ බවට චෝදනා කරමින් පිවිතුරු හෙළ උරුමය පොලිස් මූලස්ථානයට කළ පැමිණිල්ලක විමර්ශන කටයුතුවලට සභාගි විම සඳහායි. පිවිතුරු හෙළ උරුමයේ නායකයන්, විමල් වීරවංශ හා මහින්ද රාජපක්ෂ වැනි පුද්ගලයින් නව ආණ්ඩුක්‍රම ව්‍යවස්ථාවේ යෝජනාවලියක් පාර්ලිමේන්තුවට ගෙනා මොහොතේ හැසිරෙන ආකාරය පිළිබඳ දැක ගත හැකි වු බව ද සමන් රත්නප්‍රිය මහතා මෙහිදී අදහස් දක්වමින් පැවසීය. ඔවුන් ජාතිවාදී අදහස් ප්‍රකාශ කරමින් සිටින බවත්, තමන් සැමදා ජාතික සංහිඳියාව ඇති කිරීමට අවශ්‍ය ප්‍රකාශයන් සිදු කල බවත් ඔහු වැඩිදුරටත් කියා සිටියේය. රට තුළ ජාතික සංහිඳියාව නැතිව යන සෑම මොහොතකම තමා ඒ වෙනුවෙන් පෙනී සිටි බව ද කියා සිටි සමන් රත්නප්‍රිය මහතා, එවැනි ක්‍රියාවක් කළ තමන්ට එරෙහිව පැමිණිලි දමා ඇති බවත් එවැනි ප්‍රකාශ සිදුකරන පුද්ගලයින් නිදහසේ සිටින බවත් කියා සිටියේය. ඉදිරියේ දීත් ජනතාව වෙනුවෙන් ප්‍රජාතන්ත්‍රවාදය වෙනුවෙන් පෙනී සිටින බව ද ඔහු කියා සිටියේය.", "URL": "https://sinhala.adaderana.lk/news.php?nid=102504", "Category": null, "Parent URL": null}