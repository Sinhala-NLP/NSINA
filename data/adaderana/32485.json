{"Source": "Adaderana", "Timestamp": "March 17, 2013 09:19 am", "Headline": "දුම්රියේ සැප පුටු ගණන් උස්සයි", "News Content": "ලබන මස 01 වැනිදා සිට ක්‍රියාත්මක වන පරිදි නගරාන්තර සීඝ්‍රගාමී දුම්රියවල ආසන වෙන් කිරීමේ ගාස්තුව ඉහළ දැමීමට දුම්රිය දෙපාර්තමේන්තුව තීරණය කර තිබේ. මගී ආසනවලට අමතරව වෙන් කළ මැදිරි සඳහා වන ගාස්තුව ද ඉහළ දැමීමට ඒ යටතේ තීරණය කර ඇතැයි දුම්රිය දෙපාර්තමේන්තුව පවසයි. එහෙත් සාමාන්‍ය දුම්රිය ගාස්තුවේ වෙනසක් සිදු නොවන බව ද එම දෙපාර්තමේන්තුව කියයි. මේ අතර ප්‍රවේශ පත්‍ර නොමැතිව දුම්රියේ ගමන් කිරීමේ වරදට නියම කෙරෙන දඩය පසුගිය සතියේ සිට රුපියල් 2500 දක්වා ඉහළ නංවා තිබේ. තුන්වැනි පන්තියේ වාර ප්‍රවේශ පතකින් දෙවැනි පන්තියේ ගමන් කිරීමේ වරදට අය කරන දඩය ද රුපියල් 2500 දක්වා ඉහළ දැමුණි. මේ අතර බස් ගාස්තුද අප්‍රේල් මස 01 වැනිදා සිට ඉහළ දැමීමට බස් සංගම් සුදානමින් සිටියි.", "URL": "https://sinhala.adaderana.lk/news.php?nid=32485", "Category": null, "Parent URL": null}