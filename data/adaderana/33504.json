{"Source": "Adaderana", "Timestamp": "April 23, 2013 01:11 pm", "Headline": "ආණ්ඩුවේ උත්තරය ජනතාවට ලේසි නෑ", "News Content": "විදුලිබල මණ්ඩලයේ පාඩු පියවීමට විදුලිබිල වැඩිකිරීම ආණ්ඩුව පැත්තෙන් ලේසි උත්තරයක් වුවත් ජනතාවගේ පැත්තෙන් අසීරු බව ජාතික නිදහස් පෙරමුණේ නායක, ඉදිකිරීම් ඉංජිනේරුසේවා නිවාස සහ පොදු පහසුකම් අමාත්‍ය විමල් වීරවංශ මහතා පවසයි. මෙම අර්බුදය කලින් හැඳින පිළියම් යෙදිය යුතුව තිබුණු බව අමාත්‍යවරයා කියා සිටියේ අද (23) බත්තරමුල්ල, ජාතික නිදහස් පෙරමුණේ ප්‍රධාන කාර්යාලයේ පැවති මාධ්‍ය හමුවකට එක්වෙමිනි. සමස්ත ගැටලුවට විසඳුම් නොසොයා එදිනෙදා වේල පිරිමසා ගැනීමට කටයුතු කළ බැවින් විදුලි අර්බුදය මේ තරම් දිග්ගැසී ඇති බව ඔහු සඳහන් කළේය. විදුලි ක්ෂේත්‍රය මුළුමනින්ම රජයේ ඒකාධිකාරියට ගත යුතු බවටත්, විදුලිය වැඩියෙන් පරිභෝජනය කරන කාලයේදී වැඩියෙන් අය කළ යුතු බවටත් වීරවංශ මහතා එහිදී යෝජනා කළේය. ඉන්ධන මාෆියාවක් ක්‍රියාත්මක වන බවත්, එකී මාෆියාවද මෙම අර්බුදය තවත් උත්සන්න කිරීමට හේතුවක් බවත් ඔහු කියා සිටියේය. විදුලිබල මණ්ඩලයේ ඉහළ නිලධාරීන්ගේ වත්කම් බැරකම් පිළිබඳ සොයා බැලිය යුතු බවත්, ඔවුන්ගේ දරුවන් අධ්‍යාපනය ලබන්නේ කොහේද , කෙසේද යන්න කෙරෙහි අවධානය යොමු කළ යුතු බවත් අමාත්‍යවරයා පෙන්වා දුන්නේය. මෙවර මැයි දින රැළිය හා පෙළපාලිය එක්සත් ජනතා නිදහස් සන්ධානයෙන් වෙන්ව තනිව පැවැත්වීමට තම පක්ෂය තීරණය කර ඇති බවද වීරවංශ මහතා අවධාරණය කළේය. උතුරු පළාත් සභා මැතිවරණය පැවැත්වීමට රජය සූදානම් වුවද තම පක්ෂය ඊට කිසිසේත්ම එකඟ නොවන බව ඔහු සඳහන් කළේය. උතුරේ පළාත් සභා මැතිවරණය පැවැත්වීම දෙවැනි ඊලාම් මෙහෙයුමේ ආරම්භය ලෙස සලකන බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33504", "Category": null, "Parent URL": null}