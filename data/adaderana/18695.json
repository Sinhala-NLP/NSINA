{"Source": "Adaderana", "Timestamp": "September 13, 2011 01:11 pm", "Headline": "සෞඛ්‍ය ඇමතිට අන්තර්ජාතික සමුළු 2 ක් ", "News Content": "අන්තර්ජාතික සමුළු දෙකකට සහභාගී වීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා හෙට(14) දිවයිනෙන් පිටත්වීමට නියමිතව තිබේ. මේ මස 15 වැනිදා සිට 17 වැනිදා දක්වා ස්විස්ටර්ලන්තයේ ජිනිවා නුවර සංක්‍රමණිකයන් පිළිබඳ අන්තර්ජාතික සංවිධානය විසින් පවත්වන සමුළුවට ප්‍රථමයෙන් සෞඛ්‍ය අමාත්‍යවරයා සහභාගී වීමට නියමිතය. එහිදී ශ්‍රී ලංකාව ඇතුළු මධ්‍යම මට්ටමේ ආදායම් ලබන රටවල සෞඛ්‍ය වෘත්තිකයින් සංවර්ධිත රටවල සේවය සඳහා යොමුවීම හේතුවෙන් එම මධ්‍යම රටවල් මුහුණපාන ගැටලු පිළිබඳ මෙහිදි සෞඛ්‍ය අමාත්‍යවරයා විසින් විශේෂ දේශනයක් පැවැත්වීමට නියමිතව තිබේ. අනතුරුව මේ මස 19 වැනිදා සිට 20 වැනිදා දක්වා එක්සත් ජනපදයේ නිව්යෝර්ක්හි පැවැත්වෙන බෝ නොවන රෝග පාලනය හා ආරක්ෂා වීම පිළිබඳ ඉහළ මට්ටමේ සමුළුවකට ද සෞඛ්‍ය අමාත්‍ය මෛත්‍රීපාල සිරිසේන මහතා සහභාගී වීමට නියමිතය.", "URL": "https://sinhala.adaderana.lk/news.php?nid=18695", "Category": null, "Parent URL": null}