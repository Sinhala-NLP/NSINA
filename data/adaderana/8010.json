{"Source": "Adaderana", "Timestamp": "April 26, 2010 11:25 am", "Headline": "රැඳවියන්ගේ උපවාසය අත්හිටුවයි", "News Content": "යාපනය බන්ධනාගාරයේ රැඳවුම්කරුවන් පිරිසක් පවත්වාගෙන ගිය උපවාසය තාවකාලිකව අත්හිටුවා තිබේ. බන්ධනාගාර කොමසාරිස් හා මාධ්‍ය ප්‍රකාශක කෙනත් ප්‍රනාන්දු මහතා පවසන පරිදි ඊයේ දිනයේදී ඔවුන් එම උපවාසය අත්හැර ඇත.. තමන් යාපනය බන්ධනාගාරය වෙත ගොස් ආහාර වර්ජන‍යේ නිරතව සිටි 16 දෙනෙකුගෙන් සමන්විත එම පිරිස සමග සාකච්ඡා කළ බව ද ප්‍රනාන්දු මහතා පැවසීය.. අදාළ රැඳවුම්කරුවන්ගේ නඩු කටයුතු පිළිබඳ ඔවුන්ගේ පැමිණිලි ලිඛිතව ලබාගෙන බන්ධනාගාර කොමසාරිස් ජනරාල්වරයා හරහා අදාළ බලධාරීන් වෙත යොමු කරන බවට ලබාදුන් පොරොන්දුවට එකඟතාව පළ කරමින් රැඳවුම්කරුවන් උපවාසය අත්හැරී බව හෙතෙම වැඩිදුරටත් කියා සිටියේය. බොහෝ දුරට අවසන්ව පැවති නඩු විභාග කටයුතු අතරමග දී අදාළ පුද්ගලයන්ට හෝ නොදන්වා හදිසියේම වෙනත් අධිකරණයකට මාරුකර යැවීමට විරෝධය දක්වමින් පසුගිය 21 වන දින රැඳවියන් විසින් මෙම උපවාසය ආරම්භ කර තිබිණි.", "URL": "https://sinhala.adaderana.lk/news.php?nid=8010", "Category": null, "Parent URL": null}