{"Source": "Adaderana", "Timestamp": "May 25, 2017 03:55 pm", "Headline": "රතුපස්වල අණ දුන් බ්‍රිගේඩයර් සී.අයි.ඩී දැලේ ", "News Content": "කර්මාන්ත ශාලාවක අපද්‍රව්‍ය හේතුවෙන් ප්‍රදේශයේ පානීය ජලයට වස විස මුසුවීම නිසා විරෝධය පළ කළ රතුපස්වල ජනයාට වෙඩිතබන්නට අණ දුන් බව කියන බ්‍රිගේඩයර් අනුර දේශප්‍රිය ගුණවර්ධන අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ.වැලිවේරිය පොලිස් බල ප්‍රදේශයට අයත් රතුපස්වල ප්‍රදේශයේ පානීය ජල ගැටළුවට විසඳුම් ඉල්ලා සාමකාමී උද්ඝෝෂණයක නිරතවූ ජනතාවගේ උද්ඝෝෂණය විසිරුවා හැරීම සඳහා කැඳවනු ලැබූ යුද හමුදා භට පිරිස මෙහෙයවූයේ මොහු විසින් බවට චෝදනා එල්ල වී තිබේ.2013 අගෝස්තු මස 01 වන දින සිදුවූ මෙම වෙඩිතැබීමෙන් පුරවැසියන් තිදෙනෙකු ජීවිතක්ෂයට පත්වූ අතර මිය ගියවුන් අතර වයස අවුරුදු 14ක පාසල් සිසුවෙකුද විය.මෙම සිද්ධියේදී 33 දෙනෙකුට වැඩි පිරිසක් තුවාල ලැබූ අතර පසුව සිදුකරන ලද පරීක්ෂණ තුළින් යුද හමුදාවේ තිදෙනෙකු අත්අඩංගුවට ගෙන රක්ෂිත බන්ධනාගාර ගත කර තිබේ.කෙසේ වෙතත් අද (25) දිනයේ අපරාධ පරීක්ෂණ දෙපාර්තමේන්තුවට කැඳවා ප්‍රකාශයක් ලබාගැනීමෙන් පසුව අත්අඩංගුවට ගනු ලැබූ අනුර දේශප්‍රිය මහතා අද දිනයේම ගම්පහ මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය පවසයි.", "URL": "https://sinhala.adaderana.lk/news.php?nid=73530", "Category": null, "Parent URL": null}