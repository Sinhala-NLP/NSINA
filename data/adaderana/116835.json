{"Source": "Adaderana", "Timestamp": "August 18, 2019 01:27 pm", "Headline": "ගෝඨාභය නායකත්වයට ඉතාම සුදුසුයි-ධම්මාලංකාර හිමි", "News Content": "ශ්‍රී ලංකා පොදුජන පෙරමුණේ ජනාධිපති ධුර අපේක්ෂක ගෝඨාභය රාජපක්ෂ මහතා අද (18) පෙරවරුවේ සියම් මහා නිකායේ කෝට්ටේ පාර්ශ්වයේ මහානායක අතිපූජ්‍ය ආචාර්ය ඉත්තෑපානේ ධම්මාලංකාර නාහිමියන් බැහැ දුටුවේය. එහිදී ගෝඨාභය රාජපක්ෂ මහතා නායකත්වයට ඉතාමත්ම සුදුසු බව උන්වහන්සේ පවසයි. ඒ පන්නිපිටිය රුක්මලේ ශ්‍රී ධර්මවිජයාලෝක පුරාණ විහාරස්ථානයේදීයී. මේ අතර ගෝඨාභය රාජපක්ෂ මහතා තවත් ආගමික වැඩසටහන් රැසකට ඊයේ පස්වරුවේ සහභාගි වුණි. ශ්‍රී ලංකා පොදුජන පෙරමුණේ ජනාධිපති ධුර අපේක්ෂක ගෝඨාභය රාජපක්ෂ මහතා ඊයේ පස්වරුවේ සීනිගම දේවාලයට පැමිණ ආගමික වතාවත්වලට සහභාගි වුණි. අම්බලන්ගොඩ නගරයේදී ගෝඨාභය රාජපක්ෂ මහතා පිළිගැනීම වෙනුවෙන් උත්සවයක් සංවිධාන කර තිබූ අතර එහිදී රැස්ව සිටි ජනතාවගෙන් ඒ මහතාට හිමිවුණේ උණුසුම් පිළිගැනීමකි. ඉන් පසුව ගෝඨාභය රාජපක්ෂ මහතා ඇතුලු පිරිස පැමිණියේ අලුත්ගම ඵෙතිහාසික කන්දේ විහාරයටයි. අනතුරුව ගෝඨාභය රාජපක්ෂ මහතා ලෙච්චිමලේ මුස්ලිම් පල්ලිය වෙත පැමිණි අතර මුස්ලිම් ප්‍රජාව ඒ මහතාව උණුසුම් අයුරින් පිළිගනු ලැබූවේය. පසුව කළුතර බෝසමිඳුන් වැඳපුදාගැනීම සඳහා එම විහාරය වෙත පැමිණි ගෝඨාභය රාජපක්ෂ මහතා ආගමික වතාවත්වල නිරතවී ආශිර්වාද ලබාගත්තේය. වාද්දුව බෝධිරාජ මහා විහාරය වෙත පැමිණි ගෝඨාභය රාජපක්ෂ මහතා කෝට්ටේ ශ්‍රී කල්‍යාණි සාමග්‍රී ධර්ම මහා සංඝ සභාවේ අනුනායක මහාචාර්ය පූජ්‍ය කොටපිටියේ රාහුල හිමියන් බැහැදුටුවේ. ගෝඨාභය රාජපක්ෂ මහතා අද පෙරවරුවේ පැමිණියේ පන්නිපිටිය රුක්මලේ ශ්‍රී ධර්මවිජයාලෝක පුරාණ විහාරස්ථානය වෙතයි. එහිදී සියම් මහා නිකායේ කෝට්ටේ පාර්ශ්වයේ මහානායක ආචාර්ය අතිපූජ්‍ය ඉත්තෑපානේ ධම්මාලංකාර නා හිමියන් බැහැදුටුවේය.", "URL": "https://sinhala.adaderana.lk/news.php?nid=116835", "Category": null, "Parent URL": null}