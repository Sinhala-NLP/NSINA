{"Source": "Adaderana", "Timestamp": "December 4, 2017 07:12 am", "Headline": "මහනුවර මහනගර සභා ගෘහස්ත ක්‍රිඩාංගණය ජනාධිපති අතින් ජනතා අයිතියට", "News Content": "ජාත්‍යන්තර ප්‍රමිතිකරණයෙන් යුත් ගෘහස්ත ක්‍රිඩා අත්දැකීමක් මහනුවර තරුණ තරුණියන් වෙත ලබා දෙමින් ඉදිකෙරුණු මහනුවර මහනගර සභා ගෘහස්ත ක්‍රිඩාංගණය ජනාධිපති මෛත්‍රිපාල සිරිසේන මහතා විසින් විවෘත කර තිබේ. මහනුවර, සුදුහුම්පොල ප්‍රදේශයේ පිහිටි පර්චස් 80ක වපසරියකින් යුත් භූමියක රුපියල් මිලියන 220ක් වැය කරමින් මෙම අංග සම්පූර්ණ ගෘහස්ත ක්‍රිඩාගාරය ඉදිකර ඇති බවයි ජනාධිපති මාධ්‍ය අංශය සඳහන් කළේය. බැට්මින්ටන්, මේස පන්දු, දැල් පන්දු, අත්පන්දු ආදි ක්‍රිඩා පහසුකම්වලින් මෙන්ම ප්‍රේක්ෂකයින් සදහා ආසන 2000ක ඉඩ පහසුකම් වලින් සහ සම්මන්ත්‍රණ සහ උත්සව පැවැත්විමේ පහසුකම්වලින් ද මෙම ක්‍රිඩාගාරය සමන්විත වේ. මීට අමතරව මෙම ක්‍රිඩාගාරය තුළ ශාරිරික සුවතා සහ ව්‍යායාම මධ්‍යස්ථානයක් හා ක්‍රිඩක ක්‍රිඩිකාවන් සදහා නේවාසික පහසුකම් ද සපයා තිබේ. මෙම අවස්ථාවට අමාත්‍ය ලක්ෂ්මන් කිරිඇල්ල මධ්‍යම පළාත් ප්‍රධාන අමාත්‍ය සරත් ඒකනායක මහතා මෙන්ම පාර්ලිමේන්තු මන්ත්‍රීවරුන් පිරිසක් ද එක්ව සිටි බවයි ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=80997", "Category": null, "Parent URL": null}