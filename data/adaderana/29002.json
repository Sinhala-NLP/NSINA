{"Source": "Adaderana", "Timestamp": "November 8, 2012 07:22 am", "Headline": "අයවැය යෝජනාවලිය අද පාර්ලිමේන්තුවට", "News Content": "අයවැය යෝජනාවලිය හෙවත් 2013 වසර සඳහා වන විසර්ජන පනත් කෙටුම්පත පාර්ලිමේන්තුවට ඉදිරිපත් කිරීම අද (08) සිදු කිරීමට නියමිතය. මුදල් අමාත්‍යවරයා ලෙස ජනාධිපති මහින්ද රාජපක්ෂ මහතා විසින් අයවැය යෝජනාවලිය දහවල් 1.00 ට පාර්ලිමේන්තුවට ඉදිරිපත් කරනු ඇත. ජනාධිපති මහින්ද රාජපක්ෂ මහතාගේ දෙවන ධුර කාලයේ තෙවන අයවැය මෙයයි. 2013 වසරේ රජයේ ආදායම, වියදම සහ එය පියවා ගන්නා ආකාරය මෙන්ම ආර්ථික සංවර්ධන වැඩපිළිවෙළ පිළිබඳව අයවැය තුළින් ඉදිරිපත් කරනු ලබයි. මෙවර රජයේ සමස්ත ආදායම රුපියල් බිලියන 1335ක් ලෙස විසර්ජන පනත් කෙටුම්පතේ සඳහන්ය. අයවැය පාර්ලිමේන්තුවට ඉදිරිපත් කිරීමෙන් අනතුරුව එය දෙවන වර කියවීමේ විවාදය හෙට දිනයේ සිට දින 7 ක් සිදු කිරීමට නියමිත අතර දෙවන වර කියවීමේ ඡන්ද විමසීම ලබන 17 වන දින පස්වරුවේ පැවැත්වීමට නියමිතය. අයවැය විවාදය උදෑසන 9.30 සිට පස්වරු 6.30 දක්වා පැවැත්වීමට සැලසුම් කර ඇත. අයවැය තුන්වන වර කියවීමේ කාරක සභා අවස්ථා විවාදය නොවැම්බර් මස 19 වන දින සිට දෙසැම්බර් මස 8 වන දක්වා දින 16 ක් පැවැත්වෙන අතර දෙසැම්බර් මස 8 වන දින අවසන් ඡන්ද විමසීම සිදු කිරීමට නියමිතය.", "URL": "https://sinhala.adaderana.lk/news.php?nid=29002", "Category": null, "Parent URL": null}