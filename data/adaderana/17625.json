{"Source": "Adaderana", "Timestamp": "July 25, 2011 02:17 pm", "Headline": "කිසිදු විදුලිබල අර්බුදයක් හෝ කප්පාදුවක් නෑ", "News Content": "පසුගිය සති කිහිපය තුළ පැවති කාලගුණික තත්ත්වයන් හේතුවෙන් විදුලි බලාගාර ආශ්‍රිත ජලාශයන්ගේ ජල මට්ටම් අවම මට්ටමක පවතින නමුත් එම තත්ත්වය විදුලි සැපයුමට කිසිඳු බාධාවක් නොවන බව විදුලිබල හා බලශක්ති අමාත්‍යාංශය පවසයි. ඒ අනුව ඊයේ(24 ) දින වන විට කාසල්රි මීටර් 12.53, මාඋස්සාකැලේ මීටර් 15.02, කොත්මලේ මීටර් 30.53, වික්ටෝරියා මීටර් 31.16, රන්දෙනිගල මීටර් 15.94, සමනලවැව ම්ටර් 27.16 වශයෙන් ජලමට්ටම් පහළ තත්ත්වයක පැවති බව පවසන විදුලිබල අමාත්‍යාංශය, මේ වන විට විදුලි ඉල්ලූමෙන් 24%ක් ජලවිදුලියෙන් ආවරණය වන බව කියා සිටියි. ලක්ෂපාන බලාගාර ආශ්‍රිත ප්‍රදේශයන්ට අධික වැසි ලැඛෙන බවටත්, ඒ හේතුවෙන් ලක්ෂපාන ජලාශයේ වාන් දොරටු විවර කර ඇති බවටත් සමහර මාධ්‍ය මගින් ප්‍රකාශ කරනු ලබන පුවතෙහි කිසිදු සත්‍යතාවයක් නොමැති බවත්, බලාගාරය තුළ පවතින්නාවූ අධික පීඩන තත්ත්වය සාමාන්‍ය තත්ත්වයට පත්කරගැනීම වෙනුවෙන් පමණක් විනාඩි 5ක කාලසීමාවක් අඟල් දෙකක ප්‍රමාණයක් වාන් දොරටු විවර කළ බවත් අමාත්‍යාංශය වැඩිදුරටත් අවධාරණ කර සිටියි. ජලවිදුලි දායකත්වය අවම මට්ටමක පැවතුනද, විදුලි සැපයුමට එය කිසිදු බාධාවක් කරනොගන්නා බවත්, අගෝස්තු මස පැවැත්වෙන අ.පො.ස. උසස් පෙළ විභාගය හේතුවෙන් කිසිඳු හේතුවක් මත විදුලි කප්පාදුවක් සිදු නොකරන බවත් විෂයභාර අමාත්‍ය ගරු පාඨලී චම්පික රණවක මහතා පවසා ඇතැයි සඳහන් වේ. ජල විදුලි උත්පාදනය ඉතා අවම මට්ටමක පැවතීම හේතුවෙන් තාප විදුලි බලාගාරයන් උපරිම ධාරිතාවයෙන් ක්‍රියාත්මක කිරීමට සිදුවී ඇත. මෙහිදී අධි මිල සහිත බලාගාරයන්ගේ උපරිම ධාරිතාවයද, වැඩිම විදුලි ඉල්ලූමක් පවතින සවස 6 රාත්‍රී 10 අතර කාලයේදී ජාතික පද්ධතියට එක්කර ගැනීමටද සිදුවන බවත් අමාත්‍යංශය නිකුත් කළ නිවේදනයක දැක්වේ. මෙම පවතින තත්ත්වය හමුවේ විදුලිබල සංරක්ෂණය උදෙසා මහජනතාව යොමුවීමේ කාලීන අවශ්‍යතාවක් පවතින බවත්, ඒ අනුව විශේෂයෙන් සවස 6 සිට රාත්‍රී 10 දක්වා වූ කාලසීමාව තුළ විදුලි පරිහරණය අවම කරගැනීමට විමසිලිමත් වන ලෙසත් අමාත්‍යාංශය යළි වරක් සමස්ත මහජනතාවගෙන් විවෘත ආරාධනයක් කර සිටින බව එකී නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=17625", "Category": null, "Parent URL": null}