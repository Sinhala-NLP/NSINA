{"Source": "Adaderana", "Timestamp": "August 23, 2010 08:34 pm", "Headline": "ඊළඟ ණය වාරිකය ලැබීමටත් ලංකාව සුදුසුයි", "News Content": "ජාත්‍යන්තර මූල්‍ය අරමුදල ලබාදෙන මීළඟ ණය වාරිකය වන අමෙරිකානු ඩොලර් මිලියන 200 ට ආසන්න මුදල ලබාදීම සඳහා ශ්‍රී ලංකාවේ යහපත් ආර්ථික තත්ත්වයක් පවතින බව ජාත්‍යන්තර මූල්‍ය අරමුදල සඳහන් කරයි. අපේක්ෂා කළ ආකාරයෙන් ශ්‍රී ලංකාවේ ආර්ථික තත්ත්වය ක්‍රමයෙන් වර්ධනය වෙමින් පවතින බව ජාත්‍යන්තර මූල්‍ය අරමුදලේ ආසියා හා ශාන්තිකර දෙපාර්තමේන්තුවේ නියෝජිත ආචාර්ය බ්‍රයන් එයිට්කන් මහතා පෙන්වාදෙයි. ඔහු මේ බව සඳහන් කළේ කොළඹ දී අද පැවති මාධ්‍ය හමුවක ට සහභාගී වෙමිනි. ආචාර්ය බ්‍රයන් එයිට්කන් මහතා ඇතුළු ජාත්‍යන්තර මූල්‍ය අරමුදලේ නියොජිතයින් පිරිසක් පසුගිය 11 වන දින සිට අද දක්වා මෙරට ආර්ථික කටයුතු සම්බන්ධයෙන් වන රාජ්‍ය හා රාජ්‍ය නොවන ආයතන රැසක් සමඟ කොළඹ දී සාකච්ඡා පැවැත්වීය. පසුගිය වසරේ ජූලි මස 24 වන දින අනුමත කරන ලද සමීපස්ත ණය පහසුකම යටතේ ‍වන සිව් වන විමර්ශනය යටතේ අදාළ සාකච්ඡා පැවැත්වීමට ඔවුන් කටයුතු කරනු ලැබීය.", "URL": "https://sinhala.adaderana.lk/news.php?nid=10403", "Category": null, "Parent URL": null}