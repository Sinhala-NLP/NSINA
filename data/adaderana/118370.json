{"Source": "Adaderana", "Timestamp": "September 5, 2019 04:14 pm", "Headline": "හයිටියේ විපක්ෂ ආධාරකරුවන් පාර්ලිමේන්තුව කොල්ල කයි", "News Content": "හයිටි රාජ්‍යයේ විපක්ෂ ආධාරකරුවන් එරට පාර්ලිමේන්තුවේ කාර්යාල කිහිපයක් කොල්ල කා ඇත. එහිදී පාර්ලිමේන්තු ගොඩනැගිල්ලේ පැවති නීතිසම්පාදකයන්ගේ සැසියකටත් බාධා සිදුව තිබුණි. විරෝධතාකරුවන්, හයිටි රාජ්‍යයේ පෝර්ටෝ ප්‍රින්ස් අගනුවර මහාමාර්ග අවහිර වනසේ ටයර් පුළුස්සමින් කලහකාරී ලෙස හැසිරී ඇත. එමෙන්ම ඔවුන් පාර්ලිමේන්තු ගොඩනැඟිල්ලට ඇතුල් වී එහි දේපළ වලට අලාභහානි සිදුකර ඇතැයිද විදෙස් වාර්තා සඳහන් කළේය. විරෝධතාකරුවන් පාර්ලිමේන්තුවේ කාර්යාල කිහිපයක් කොල්ල කා ඇති බවද සඳහන්. පාර්ලිමේන්තු සංකීර්ණයේ පැවති නීති සම්පාදකයන්ගේ සැසියකට බාධා කිරීම මේ පිරිසගේ අරමුණ වී තිබුණි. අමෙරිකානු මහද්වීපයේ පිහිටි දිළිඳුම රට ලෙසයි හයිටි රාජ්‍යය සැලකෙයි. මාස කිහිපයක සිට විපක්ෂ ආධාරකරුවන් එරට රජයට එරෙහිව විරෝධතාවල නිරත වුණි. මෙම නවතම සිදුවීම වාර්තාවුණේ එලෙස පැවති විරෝධතා මාලාවෙන් අනතුරුවයි. රටේ පවතින දේශපාලන අස්ථාවරභාවය, විදේශීය මැදිහත්වීම් සහ දුර්වල කලමනාකරණය හේතුවෙන් එහි ආර්ථිකයද දැඩි පසුබෑමකට ලක්ව ඇති බව විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=118370", "Category": null, "Parent URL": null}