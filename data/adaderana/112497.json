{"Source": "Adaderana", "Timestamp": "June 21, 2019 07:21 pm", "Headline": "පාස්කු ප්‍රහාරයෙන් මව හා නැගණිය අහිමි වු ජනිත පියා හැරදා ගිය තාවකාලික ගමනක්", "News Content": "පාස්කු ඉරුදින ප්‍රහාරයට අදට මාස දෙකක් ගත වී තිබේ. අප ඊයේ(20) වාර්තා කළේ ෂෙනොන් දරුවා පාසැල් යමින් තම ජීවිතය යළි ආරම්භ කළ ආකාරයි. අද අප ඔබට ගෙනඑන්නේ, මව සහ නැගණිය අහිමි වූ ජනිත නැමැති දරුවා පියාගෙන් ද සමුගනිමින් නව ජීවිතයක් ආරම්භ කිරීමට යන ගමනයි. ජනිත පියුමාල් කටුවාපිටිය විද්‍යාලංකාර මහ විදුහලේ නව වන ශ්‍රේණියේ ඉගෙනුම ලබන දරුවෙක්. ආගම දහමට ලැදි ජනිත තම මව, පියා, නැගණිය සහ මිත්තණිය සමග ජීවත් වුණේ ඉතාම සතුටින්. ජනිතට පාස්කු ඉරුදින කටුවාපිටිය ශාන්ත සෙබස්තියන් දේවස්ථානය තුළ විශේෂ රාජකාරියක් පැවරී තිබුණා. ඒ දෙවස්ථානයේ පියතුමන්ට පූජා කටයුතුවලදී සහායවීමයි. ඒ නිසාම, මේ දරුවා කාටත් පෙර දේවස්ථානයට පැමිණියා. ජනිත අපට පැවසුවේ මෙවන් අත්දැකීමක්. “ඉරිදා උදේ හය වෙද්දි ගෙදරින් ගියා. අපි ඇතුළට ගියාට පස්සෙ පූජාව ඉවර වුණා. ඊට පස්සේ අංකල් කෙනෙක් ඇවිල්ලා කතාව ඉදිරිපත් කරද්දි එකපාරටම සද්දයක් ආවා. ඒවෙලේ මන් ඇතුළෙ හිටියෙ ෆාදර්ට ලෝගුවේ ස්ප්‍රින්ග් එක ගේන්න ගිහිල්ලා. ඊට පස්සේ ඒ සද්දෙ ඇවිල්ලා මන් ඇතුල්වෙද්දිම එක පාරටම මගේ ඇඟට ලේ විසි වුණා. ඊට පස්සෙ මම අර බ්ලාස්ට් කරපු එක්කෙනාගෙ බෙල්ල විතරයි මම දැක්කෙ. ඒ බෙල්ල තිබුණෙ මම හිටපු තැනට බංකු හතරක් පහක් පිටිපස්සෙන්. ඊට පස්සේ මාව කලන්තෙ දාලා වැටුණා.“ ප්‍රහාරය එල්ල වන විට ජනිතගේ මව, නැගණිය සහ මිත්තනිය දේවස්ථානය තුළ සිටි බව සිහිසුන්වූ ජනිත දැන සිට නැහැ. ජනිතගේ පිය පවසා සිටින්නේ තම දියණිය මිය ගිය බව කිසිවිටෙකත් විශ්වාස නොකරන බවයි. වැඩිදුරටත් අදහස් දැක්වු ජනිතගේ පියා මෙසේ පැවසීය. “පුතා ලෝගුව පිටින් දුවන් ඇවිල්ලා තිබුණා ලේ පිටින්. ඇවිල්ලා කිව්වා පල්ලියේ බෝම්බයක් පිපිරුවා කියලා. දුවව ඉස්පිරිතාලෙට, මම පයින් දිව්වෙ කටුවාපිටියේ පල්ලියගාව ඉදන් දුවව දාලා තියෙනවා කොරිඩෝව අස්සෙ. දෙවියො මට මාසයයි දුන්නේ පැන්ෂන් එක ඇවිල්ලා මට ඉන්න. අපේ අගහිඟකම් කොච්චර තිබුණත් හරි සමගියෙන් පවුල හිටියා. ඇත්තම කියනවනම් මට තාම හීනයක් වගේ. මම හිතන්නේ කවදාහරි එයි කියලා තමයි තාම බලන් ඉන්නෙ මම නම්. මගේ අහිංසක බිරිඳ පව්. මම එනකන් බලන් හිටියේ ගෙදර නවතින්න. මම කොච්චර යුද්ධ කරලා රට බේරගත්තත් මගේ පවුල මට බේරගන්න බැරුව ගියා. “ ජනිත කුඩාකල සිට මේ දේවස්තානයට ආවේ දේව මෙහෙයන්ට සහභාගිවීමට පමණක් නොවේ. කිසියම් දවසක පියතුමෙකු වී කිතුනු සමාජයට සේවය කිරීම මොහුගේ අරමුණ වී තිබුණි. මව, නැගනිය සහ මිත්තනිය නැති ශෝකයෙන් පෙළෙන 14 හැවිරිදි ජනිත දැන් සූදානම් වන්නේ තම පියාගෙන් ද තාවකාලිකව වෙන්ව යාම සඳහායි. වසර ගණනාවක් දරුවන් සමඟ නොසිටි මේ පියාට ජනිතගේ අනාගතය වෙනුවෙන් ඔහු සෙමනේරියක් වෙත භාරදීමට සිදුව තිබෙනවා.", "URL": "https://sinhala.adaderana.lk/news.php?nid=112497", "Category": null, "Parent URL": null}