{"Source": "Adaderana", "Timestamp": "August 14, 2019 02:06 pm", "Headline": "අභයගිරි ස්තූපයෙන් රනින් නිම කළ පුරා වස්තු හමුවෙයි", "News Content": "ඓතිහාසික අභයගිරිය ස්තූපයේ සංරක්ෂණ කටයුතු සඳහා සිදුකළ කැණීමක දී රනින් නිම කර ඇතැයි විශ්වාස කෙරෙන කුඩා කරඩුවක්, ආභරණ කිහිපයක් ඇතුළු පුරාවස්තු කිහිපයක් හමුව තිබේ. අභයගිරි ස්තූපයේ ඊසාන දිශාවේ පිහිටි පේසා වළල්ල අසළ තිබියදී මෙම පුරාවස්තු සොයා ගැනුණි. අනුරාධපුර ඓතිහාසික අභයගිරි ස්තූපයේ සංරක්ෂණ කටයුතු සඳහා මේ දිනවල කැණීම් කටයුතු සිදු කෙරෙයි. කැණීම් අතරතුර ස්තූපයේ ඊසාන දිශාවේ පිහිටි පේසා වළල්ලේ මුහුණත ආසන්නයේ තිබී කුඩා කරඩුව සහිත පුරාවස්තු හමුවී ඇති අතර ඒ අසළ ගල්පුවරුවක් යටතිබී අනෙක් පුරාවස්තු හමුවිය. හමුවූ පුරාවස්තු අතර මුද්දක් ඇතුලු රන් ආභරණ කිහිපයක කොටස් , ලෝහමය කුඩා තහඩු සහ අස්ථියකින් සෑදු ආභරණ කොටස් වෙයි. මධ්‍යම සංස්කෘතික අරමුදලේ අභයගිරිය හා මහවිහාර ව්‍යාපෘතියේ පුරාවිද්‍යා අධ්‍යක්ෂ මහාචාර්ය ටී.ජේ.කුලතුංග මහතා හමුවූ පුරාවස්තු සම්බන්ධයෙන් අපට අදහස් පළ කළේය.", "URL": "https://sinhala.adaderana.lk/news.php?nid=116520", "Category": null, "Parent URL": null}