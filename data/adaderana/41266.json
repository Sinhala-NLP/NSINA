{"Source": "Adaderana", "Timestamp": "February 21, 2014 10:46 am", "Headline": "8 වන දැයට කිරුළ ආරම්භවෙයි", "News Content": "8 වැනි දැයට කිරුළ ජාතික සංවර්ධන වැඩසටහන අද(21) ආරම්භ වෙයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් අද පස්වරුවේ ප්‍රදර්ශනය විවෘත කිරිමට නියමිතය. වයඹ විශ්ව විද්‍යාලය, කුලියාපිටිය මධ්‍ය මහා විද්‍යාලය සහ කෘෂිකාර්මික විද්‍යාලය කේන්ද්‍ර කර ගනිමින් ප්‍රදර්ශනය පැවැත්වෙයි. එය ලබන 27 වන දින දක්වා පැවැත්වෙන බව මුදල් හා ක්‍රම සම්පාදන අමාත්‍යංශය සඳහන් කළේය. ජනාධිපතිවරයාගේ ප්‍රධානත්වයෙන් අද සමරු මුද්දරයක් නිකුත් කිරිමට ද නියමිතය. දැයට කිරුළ ප්‍රදර්ශනයට සමගාමීව විශේෂ රථ වාහන සැලැස්මක් ක්‍රියාත්මක කරන බව පොලීසිය පැවසුවේය. මහ ජනතාවගේ ආරක්ෂාව සහ රථ වාහන හැසිරවීම වෙනුවෙන් පොලිස් නිලධාරින් 6000ක් පමණ යොදවා ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. ප්‍රදර්ශනය නැරඹීමට පැමිණෙන මහජනතාව විසින් සැලකිය යුතු කරුණු කිහිපයක් සම්බන්ධයෙන් පොලිස් මාධ්‍ය ප්‍රකාශකවරයා ඊයේ(20) පැවති මාධ්‍ය හමුවක දි අදහස් දැක්විය. මේ අතර දැයට කිරුළ ජාතික ප්‍රදර්ශනයට සමගාමීව විශේෂ බස් රථ සේවාවක් ක්‍රියාත්මක කරන බව ජාතික ගමනාගමන කොමිෂන් සභාව පැවසුවේය. දිවයිනේ ප්‍රධාන බස්රථ නැවතුම්පලවල සිට කුලියාපිටිය නගරය දක්වා එය ක්‍රියාත්මක වන අතර බස් රථවලට නොමිලයේ තාවකාලික මගී සේවා අවසර පත්‍ර නිකුත් කිරීමට ද ජාතික ගමනාගමන කොමිෂන් සභාව පියවර ගෙන තිබේ.", "URL": "https://sinhala.adaderana.lk/news.php?nid=41266", "Category": null, "Parent URL": null}