{"Source": "Adaderana", "Timestamp": "December 29, 2018 01:03 pm", "Headline": "මන්නාරම සමූහ මිනීවලේ විමර්ශන කටයුතු ගැන නිවේදනයක්", "News Content": "මන්නාරම සමූහ මිනීවලේ විමර්ශන කටයුතු මහජන විශ්වාසය පළුදු නොවන ආකාරයට සිදුකල යුතු බව අතුරුදන් වූ තැනැත්තන් පිළිබඳ කාර්යාලය පැවසීය. එම නිසා අදාල විමර්ශන කටයුතු උසස් ප්‍රමිතීන් හා ක්‍රමවේදවලට අනුකූලව සිදුවිය යුතු අතර ඒ පිළිබඳව බලධාරීන්ගේ අවධානය යොමු කරවීමට නිරන්තරයෙන් උත්සාහ දරන බවයි ඔහු පෙන්වාදෙන්නේ. මාධ්‍ය නිවේදනයක් නිකුත් කරමින් අතුරුදන් වු තැනැත්තන් පිළිබද කාර්යාලයේ සභාපති නීතිඥ සාලිය පීරිස් මහතා මේ බව සඳහන් කළේය. අතුරුදන් වූ තැනැත්තන් සෙවීමේ සහ සොයාගැනීමේ මූලික කාර්යභාරය පැවරී ඇති තම ආයතනය මන්නාරම සමූහ මිනීවල සම්බන්ධයෙන් සිදු කෙරෙන විමර්ශන කටයුතුවල නිරීක්ෂකයෙකු ලෙස කටයුතු කිරීමට අධිකරණයෙන් අවසර ඉල්ලා තිබේ. ඊට මන්නාරම මහේස්ත්‍රාත් අධිකරණය මගින් පසුගිය ජුනි මස 04 වන දින අතුරුදන්වූ තැනැත්තන් පිළිබඳ කාර්යාලයට අවසර ලබා දී තිබේ. සාලිය පීරිස් මහතා පැවසූවේ අනතුරුව සමූහ මිනීවලේ නිරීක්ෂණ කටයුතු සඳහා අතුරුදන් වූ තැනැත්තන් පිළිබඳ කාර්යාලය සහභාගී වූ අතර මන්නාරම සමූහ මිනීවලේ සාම්පල තෝරාගැනීමේදී ඊට අදාල මාර්ගෝපදේශ සහ නිර්දේශ ද තම ආයතනය ඉදිරිපත් කල බවයි. අතුරුදන් වූ තැනැත්තන්ට අත්වූ ඉරණම සහ අතුරුදන්වීම් සිදුවූ ආකාරය පිළිබඳ සත්‍යය සෙවීමේ වගකීම ඉටු කිරීම සඳහා අතුරුදන් වූ තැනැත්තන් පිළිබඳ කාර්යාලය ඉදිරියටත් කැපවී සිටින බව එහි සභාපති නීතිඥ සාලිය පීරිස් මහතා වැඩිදුරටත් සිය නිවේදනය මගින් පෙන්වා දී තිබේ.", "URL": "https://sinhala.adaderana.lk/news.php?nid=101480", "Category": null, "Parent URL": null}