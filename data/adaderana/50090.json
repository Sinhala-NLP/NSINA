{"Source": "Adaderana", "Timestamp": "March 19, 2015 05:42 pm", "Headline": "ශ්‍රී ලාංකික කතකට සවුදි රියාල් 68,000ක වන්දියක් ", "News Content": "කිසිදු ගෙවීමක් සිදු නොකර වසර 13 ක කාලයක් ගෘහ සේවයේ යෙදවූ ශ්‍රී ලාංකික කාන්තාවකට සවුදි රියාල් 68,000 ක වන්දියක් ගෙවන ලෙසට සවුදි අරාබියානු ජාතිකයෙකුට එරට මහාධිකරණයක් විසින් නියෝග කර තිබේ.මීට අමතරව අදාළ කාන්තාව යළි ශ්‍රී ලංකාවට යැවීම සඳහා ගුවන් ගාස්තු ද ගෙවන ලෙස අධිකරණය නියෝග කර ඇත.59 හැවිරිදි බේරුවල ප්‍රදේශයේ පදිංචිකාරියක වන මෙම කාන්තාව මසකට සවුදි රියාල් 400 ක වැටුපක් සඳහා සවුදි අරාබියට පැමිණ ඇති බව සඳහන්ය.කෙසේ වෙතත් අදාළ කාන්තාව සේවයට පැමිණි දිනයේ සිට කිසිදු වැටුපක් ලබා දී නොමැති බවට සවුදි අරාබියේ ශ්‍රී ලංකා තානාපති කාර්යාලයට තොරතුරු ලැබී තිබු අතර ඒ අනුව අදාළ සවුදි අරාබියානු ජාතිකයා එරෙහිව මහාධිකරණයක් හමුවේ නඩු පවරා තිබුණි.කෙසේ වෙතත් මහාධිකරණයේ තීන්දුවට එරෙහිව එම සවුදි අරාබියානු ජාතිකයා විසින් අභියාචනයක් ඉදිරිපත් කිරීමට තීරණය කර ඇති බව ද විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=50090", "Category": null, "Parent URL": null}