{"Source": "Adaderana", "Timestamp": "May 12, 2010 12:21 pm", "Headline": "එල්.ටී.ටී.ඊයට සහය දී කැනඩාවේදී සිරදඬුවම්", "News Content": "එල්.ටී.ටී.ඊ. සංවිධානයට මුදල් එක්රැස් කිරීමේ චෝදනාවට වරදකරු වු ශ්‍රී ලාංකිකයෙකුට කැනඩාවේ දී සිරදඬුවම් නියම වී තිබේ.. ත්‍රස්තවාදී සංවිධානයක් වෙනුවෙන් මුදල් සැපයු බවට චෝදනා එල්ල වී කැනඩා‍වේදී සිරදඩුවමට ලක්වු පළමු පුද්ගලයා මොහු බව සඳහන් වේ. විදෙස් වාර්තා පවසන පරිදි ඊයේ පැවති නඩු විභාගයෙන් අනතුරුව පි.තම්බිතුරෙයි නැමැති පුද්ගලයාට මෙසේ දෙවසරක සිරදඩුවම් නියම වී තිබේ. 2008 වසරේදී කැනේඩියානු පොලිස් නිලධාරීන්ගේ අත්අඩංගුවට පත්වු මෙම පුද්ගලයා පසුව ඇප මත මුදා හැරුණි. ත්‍රස්තවාදී සංවිධාන වලට මුදල් ආධාර සැපයීම සම්බන්ධ නීති කැනඩාව විසින් පනවන ලද්දේ 2001 වසරේ අමෙරිකාවේ ලෝක වෙළඳ මධ්‍යස්ථානයට එල්ල වු ප්‍රහාරයෙන් පසුව බව සඳහන් වේ.. ඒ අනුව 2006 වසරේදී එල්.ටී.ටී.ඊ. සංවිධානය එරට තහනම් සංවිධාන ලැයිස්තුවට ද ඇතුළත් කෙරුණි", "URL": "https://sinhala.adaderana.lk/news.php?nid=8352", "Category": null, "Parent URL": null}