{"Source": "Adaderana", "Timestamp": "July 18, 2018 09:37 am", "Headline": "ETI තැන්පත්කරුවන්ට සාධාරණයක් ඉල්ලා තැන් කීපයකට සංදේශ බාර දෙයි", "News Content": "ඊ.ටී.අයි ආයතනයේ තැන්පත්කරුවන් තමන්ට සාධාරණය ඉටුකර දෙන්නැයි ඉල්ලමින් ශ්‍රි ලංකා මහ බැංකුවට, මුදල් අමාත්‍යංශයට සහ ජනාධිපති ලේකම් කාර්යාලයට ගොස් සංදේශ බාර දී තිබේ. කෙසේවෙතත් ඊයේ(17) දිනයේත් තමන්ට කිසිදු පාර්ශ්වයකින් ප්‍රතිචාරයක් නොලැබුනු බවට තැන්පත්කරුවන් චෝදනා කළේය. සිය තැන්පතු මුදල් ඊ.ටී.අයි. ෆිනෑන්ස් ආයතනය මඟින් ආපසු නොගෙවීම සම්බන්ධයෙන් එම ආයතනයේ තැන්පත්කරුවන් පිරිසක් ඊයේ (17) දහවල් ශ්‍රි ලංකා මහ බැංකුව වෙත පැමිණියේ සංදේශයක් බාරදීම සඳහායි. ඒ වනවිටත් මහ බැංකුව අවට ප්‍රදේශයේ දැඩි ආරක්ෂක රැකවල් යොදා තිබු අයුරු දක්නට ලැබුණි. පසුව තැන්පත්කරුවන් පිරිස මහබැංකු පරිශ්‍රයට ඇතුල් වීමට සූදානම් වන අවස්ථාවේදි පොලීසිය ඊට බාධා කළේය. ඒ අවස්ථාවේදි තැන්පත්කරුවන් හා පොලීසිය අතර යම් නොසන්සුන්කාරි තත්ත්වයක්ද හට ගත්තේය. කෙසේවෙතත් පසුව තැන්පත්කරුවන් අතරින් කිහිපදෙනෙකුට පමණක් සංදේශය බාර දීම සඳහා මහ බැංකු පරිශ්‍රයට ඇතුල් වීම සඳහා අවස්ථාව උදා විය. එම සංදේශය භාරදීමෙන් පසු තැන්පත්කරුවන් පිරිස මුදල් අමාත්‍යංශය වෙතද ගොස් අමාත්‍යංශයේ නිලධාරියෙකුට තවත් සංදේශයක් බාර දුන්නේය. ඉන් අනතුරුව ඔවුන් පැමිණියේ ජනාධිපති ලේකම් කාර්යාලටයි. එහිදි ඔවුන් ජනාධිපති සම්බන්ධිකරණ ලේකම්වරයෙකුට සිය සංදේශය භාර දී තිබුණි.", "URL": "https://sinhala.adaderana.lk/news.php?nid=92747", "Category": null, "Parent URL": null}