{"Source": "Adaderana", "Timestamp": "June 15, 2019 03:28 pm", "Headline": "නිදහස් චතුරශ්‍රයේදී යෝග අභ්‍යාස වැඩසටහනක්", "News Content": "ජාත්‍යන්තර යෝග දිනයට සමගාමීව කොළඹ නිදහස් චතුරශ්‍ර පරිශ්‍රෙය්දී අද (15) විශේෂ වැඩසටහනක් පැවැත්වුණි. ජාත්‍යන්තර යෝග දිනයට සමගාමීව ශ්‍රී ලංකා ඉන්දියානු සංස්කෘතික මධ්‍යස්ථානය සංවිධාන කළ යෝග අභ්‍යාස වැඩසටහනක් අද පෙරවරුවේ කොළඹ නිදහස් චතුරශ්‍ර පරිශ්‍රෙයේදී පැවැත්වුණි. මෙම වැඩසටහනට යෝග අභ්‍යාස පුහුණුකරුවන්, ප්‍රභූවරුන් ඇතුළු විශාල පිරිසක් එක්ව සිටියේය. ඉන්දීය අග්‍රාමාත්‍ය නරේන්ද්‍ර මෝදි මහතාගේ සංකල්පයකට අනුව නිර්මාණයවූ ජාත්‍යන්තර යෝග දිනයට සමගාමීව පවත්වන මෙම වැඩසටහන ශ්‍රී ලංකාවේදී පවත්වනු ලැබූ 05වන අවස්ථාව මෙයයි. වසර 5000කට වඩා පැරණි ඉතිහාසයක සිට පැවත එන යෝග අභ්‍යාස වර්තමානය වනවිට වඩාත් ජනප්‍රියත්වයට පත්වඇති ආකාරය දක්නට ලැබෙයි. යෝග අභ්‍යාසයන්හි නිරත වීමෙන් කායික, මානසික මෙන්ම ආධ්‍යාත්මික සුවපත්භාවය වර්ධනය කරගත හැකි බව යෝග අභ්‍යාස උපදේශක ජානක පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=112033", "Category": null, "Parent URL": null}