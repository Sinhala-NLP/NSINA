{"Source": "Adaderana", "Timestamp": "August 6, 2019 02:37 pm", "Headline": "තංගල්ල වෙරළ තීරයේ අනවසර ඉදිකිරීම් ඉවතට", "News Content": "තංගල්ල පල්ලිකුඩාව වෙරළ තීරයේ අනවසරයෙන් ඉදිකර තිබූ ප්‍රාදේශීය සභා මන්ත්‍රීවරයකුට අයත් යැයි කියන සංචාරක ආපනශාලාවක් ඇතුළු අනවසර ඉදිකිරීම් කිහිපයක් අද(06) වෙරළ සංරක්ෂණ දෙපාර්තමේන්තුවේ නිලධාරීන් සහ තංගල්ල මූලස්ථාන පොලිස් ස්ථානයේ නිලධාරීන් විසින් ඉවත් කරනු ලැබූහ. වෙරළ සංරක්ෂණ දෙපාර්තමේන්තුව විසින් වෙරළ ඛාදනය වැළැක්වීම සඳහා සකස් කර තිබූ ගල් වැටියක් මත ඉදිකර තිබූ සංචාරක ආපනශාලාවක් සහ තවත් අනවසර ඉදිකිරීමක් මෙලෙස ඉවත් කළේය. මෙම ආපනශාලාව ප්‍රාදේශීය සභා මන්ත්‍රීවරයකුට අයත් එකක්යැයි පොලීසිය පවසයි. මෙය ඉවත් කරන ලෙස මීට ඉහතදී අධිකරණයෙන් දන්වා තිබූ බවද කිහිපවතාවක් දැනුම් දීමෙන් අනතුරුවද එය ඉවත් කිරීමට කටයුතු නොකිරීම හේතුවෙන් මෙලෙස එම අනවසර ඉදිකිරීම ඉවත් කිරීමට කටයුතු කළ බව වෙරළ සංරක්ෂණ දෙපාර්තමේන්තුවේ හම්බන්තොට දිස්ත්‍රික් සහකාර අධ්‍යක්ෂ කේ.බී.බී.ඉඳුනිල් තුෂාර මහතා පැවසීය. තවදුරටත් මෙවැනි අනවසර ඉදිකිරීම් ඉවත් කිරීමට කටයුතු කරන බවද හෙතෙම පැවසුවේය. වෙරළ සංරක්ෂණ දෙපාර්තමේන්තුවේ නිලධාරීන්ගේ දැනුම්දීම පරිදි තංගල්ල ප්‍රදේශයට අයත් වෙරළ තීරයේ ඉදිකර තිබූ ඇතැම් අනවසර ඉදිකිරීම් ඊයේ(05) පෙරවරු කාලය වන විට ඉවත් කර තිබූ බවද ඉඳුනිල් තුෂාර මහතා කීවේය. තම දෙපාර්තමේන්තුවේ නිලධාරීන්ගේ දැනුම්දීම පරිදි ඉවත් කිරීමට කටයුතු කර නොමැති අනවසර ඉදිකිරීම් පමණක් මෙලෙස ඉවත් කළ බවද හෙතෙම කීය. වෙරළ සංරක්ෂණ දෙපාර්තමේන්තුවේ නිලධාරීන් එම ස්ථානයට පැමිණෙන විට ආපනශාලාවේ භාණ්ඩ ඉවත් කරමින් තිබෙන ආකාරය දක්නට හැකි විය. තංගල්ල මූලස්ථාන පොලිස් ස්ථානයේ නිලධාරීන් සහ තංගල්ල පොලිස් කොට්ඨාස කැරළි මර්ධන ඒකකයේ නිලධාරීන් විශාල ප්රීමාණයක්ද ආරක්ෂාව සඳහා යොදවා තිබිණි. ඇතැම් දේශපාලන බලපෑම් හේතුවෙන් මෙලෙස තෝරාගත් ඉදිකිරීම් කිහිපයක් පමණක් ඉවත් කිරීමට වෙරළ සංරක්ෂණ දෙපාර්තමේන්තුවේ නිලධාරීන් කටයුතු කළ බව වෙළෙදසැල් හිමියෝ චෝදනා කරති.", "URL": "https://sinhala.adaderana.lk/news.php?nid=115889", "Category": null, "Parent URL": null}