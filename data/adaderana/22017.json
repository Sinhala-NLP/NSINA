{"Source": "Adaderana", "Timestamp": "February 10, 2012 04:27 pm", "Headline": "තංගවේලු ත්‍රස්ත මර්දන කාර්යාංශය වෙත මාරුකිරීමට නියෝගයක්", "News Content": "මහජන ආරක්ෂාවට තර්ජනයක් විය හැකි එල්.ටී.ටී.ඊ සැකකරුවෙකු රිමාන්ඩ් බන්ධනාගාරයේ සිට ත්‍රස්ත මර්දන කාර්යාංශය වෙත මාරු කිරීමට කොළඹ මහාධිකරණය අද(10) නියෝග කර තිබේ. නීතිපතිවරයා කළ ඉල්ලීමක් සලකා බැලීමෙන් පසුව කොළඹ මහාධිකරණ විනිසුරු සුනිල් රාජපක්ෂ මහතා මෙම නියෝගය නිකුත් කළේය. දැනට රිමාන්ඩ් භාරයේ පසුවන තංගවේලු නිමලන් නැමැති සැකකරු මහජන ආරක්ෂාවට තර්ජනයක් ලෙස හඳුනාගෙන ඇති නිසා ඔහු ත්‍රස්ත මර්දන ඒකකයේ රඳවා තැබීමට රාජ්‍ය ආරක්ෂක ලේකම්වරයා රැඳවුම් නියෝගයක් නිකුත් කර ඇතැයි රජයේ නිතීඥවරයා අධිකරණය හමුවේ කරුණු දක්වමින් පැවසුවේය. ත්‍රස්තවාදය වළක්වාලීමේ පනත යටතේ මෙම ඉල්ලීම සිදුකරන බව රජයේ නිතීඥවරයා සඳහන් කළේය. ඉදිරිපත් වූ කරුණු සලකා බැලූ මහාධිකරණ විනිසුරු සුනිල් රාජපක්ෂ මහතා සැකකරු මැයි මස 02 වැනිදා දක්වා ත්‍රස්ත මර්දන කාර්යාංශය භාරයේ රඳවා තැබීමට අවසර ලබාදුන්නේය.", "URL": "https://sinhala.adaderana.lk/news.php?nid=22017", "Category": null, "Parent URL": null}