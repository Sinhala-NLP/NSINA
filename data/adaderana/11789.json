{"Source": "Adaderana", "Timestamp": "October 28, 2010 12:55 pm", "Headline": "ෆොන්සේකාගේ පෙත්සමේ මූලික විමර්ශන අවසන් ", "News Content": "සිය පාර්ලිමේන්තු මන්ත්‍රී ධූරය අහිමි කිරීමට එරෙහිව හිටපු යුද හමුදාපති සරත් ෆොන්සේකා මහතා ඉදිරිපත් කළ පෙත්සම පිළිබඳ මූලික විමර්ශන අවසන් කළ අභියාචනාධිකරණය එය විභාග කිරීම සඳහා නොතීසි නිකුත් කරනු ලැබීය. එම පෙත්සම රංජිත් ද සිල්වා සහ උපාලි අබේරත්න යන විනිසුරුවරුන් හමුවෙහි දින කිහිපයක් විභාග කරනු ලැබීය. පෙත්සම විභාග කිරීම සඳහා වගඋත්තරකරුවන් වෙත නොතීසි නිකුත් කළ බව අද(28) මූලික විමර්ශන අවසන් වීමෙන් පසුව රංජිත් ද සිල්වා විනිශ්චයකාරවරයා ප්‍රකාශ කර සිටියේය. එහෙත් මෙම නඩු විභාගයේදී මතුවූ යුද අධිකරණය පිළිගත් අධිකරණයක් ද යන්න තීරණය කිරීම සඳහා එම කරුණ ශ්‍රේෂ්ඨාධිකරණය වෙත යොමු කිරීමට තීරණය කර ඇති බව ද විනිසුරුවරු ප්‍රකාශ කර තිබේ. එමෙන්ම පෙත්සම් විභාගය අවසන් වන තෙක් නැවත සරත් ෆොන්සේකා මහතාට පාර්ලිමේන්තු රැස්වීම් සඳහා සහභාගිවීමට අවසර දෙන මෙන් අතුරු නියෝගයක් ද පෙත්සමින් ඉල්ලා තිබිණි. එහෙත් එම අතුරු නියෝගය සම්බන්ධව විනිශ්චයකාරවරු දෙදෙනා අතර බෙදීමක් පවතින බව විනිසුරු රංජිත් ද සිල්වා මහතා ප්‍රකාශ කළේය. එමනිසා එම අතුරු නියෝගය සම්බන්ධව තීරණයක් ගැනීම සඳහා එය අභියාචනාධිකරණයේ සභාපතිවරයා ප්‍රමුඛ ත්‍රිපුද්ගල විනිසුරු මඬුල්ලක් හමුවෙහි හෙට(29) දින වැඩිදුර සලකාබැලීමක් සිදුකරන බව ද අධිකරණය තීන්දු කරනු ලැබීය.", "URL": "https://sinhala.adaderana.lk/news.php?nid=11789", "Category": null, "Parent URL": null}