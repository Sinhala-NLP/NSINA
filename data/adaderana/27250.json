{"Source": "Adaderana", "Timestamp": "September 9, 2012 11:25 am", "Headline": "ආසන 114 න් 63 ක්ම සන්ධානයට - එජාපයට 29යි - ජවිපෙට 1 යි", "News Content": "උතුරු මැද, සබරගමුව හා නැගෙනහිර පළාත් සභා මැතිවරණයේදී මන්ත්‍රී ආසන 114න් 63ක් හිමිකර ගනිමින් එම මැතිවරණයෙන් විශිෂ්ට ජයග්‍රහණයක් හිමිකර ගැනීමට එක්සත් ජනතා නිදහස් සන්ධානය සමත්විය. ත්‍රීකුණාමලය හා මඩකලපුව හැරුණුවිට සෙසු දිස්ත්‍රීක්ක 5ම බලය සන්ධානයට හිමිවිය. ඒ අනුව සන්ධානයට පළාත් සභා තුනේම මන්ත්‍රී ආසන 114න් 63 ක් හිමිවන විට එක්සත් ජාතික පක්ෂයට හිමිවුයේ මන්ත්‍රී ආසන 29ක් පමණි. මෙරට දේශපාලන ව්‍යාපාරයේ තෙවැනි බලවේගය ලෙස නම් දරා සිටින ජනතා විමුක්ති පෙරමුණට උතුරු මැද පළාත් සභාවෙන් පමණක් එක් මන්ත්‍රී ආසනයක් හිමිවීම විශේෂත්වයකි. පළාත් සභා මැතිවරණයේදී තෙවැනි ස්ථානය හිමිකර ගත් තමිල් අරසුකච්චි පක්ෂය මන්ත්‍රී ආසන 11ක් හිමිකර ගත් අතර ඒ ඔවුන් තරග කළ නැගෙනහිර පළාත් සභාවටය. එසේම මන්ත්‍රී ආසන 7ක් ලබා ගත් ශ්‍රී ලංකා මුස්ලිම් කොංග්‍රසය සිව්වන ස්ථානය හිමිකර ගත් අතර එයද නැගෙනහිර පළාත් සභාවට තරග කිරීමෙන්ය. තවද ලංකා කම්කරු කොංග්‍රසය මෙවර සබරගමුව පළාත් සභාවෙන් මන්ත්‍රී ධූර 2ක් හිමිකර ගනිමින් 5වන ස්ථානයට පත්විය. මීට අමතරව ජාතික නිදහස් පෙරමුණ ද නැගෙනහිර පළාත් සභාවට තරග කරමින් එක් මන්ත්‍රී ආසනයක් හිමිකර ගැනීමට සමත්විය. තැපැල් ඡන්ද ප්‍රතිඵලවලින් ද බහුතර ආසන සංඛ්‍යාවක ජය එක්සත් ජනතා නිදහස් සන්ධානය විසින් හිමිකර ගන්නා ලදී. උතුරු මැද, සබරගමුව හා නැගෙනහිර පළාත් සභා තුනේ ලියාපදිංචි ඡන්ද දායකයින් සංඛ්‍යාව 33,36,417කි. ඉන් 21,38,739 දෙනෙකු ඡන්දය ප්‍රකාශ කර ඇත. ඒ අනුව පළාත් සභා තුනේ සමස්ත ප්‍රතිඵලයට අනුව එක්සත් ජනතා නිදහස් සන්ධානය ප්‍රකාශිත ඡන්ද 21,38,739න් ඡන්ද 10,27,310ක්ම ලබාගෙන තිබේ. එක්සත් ජාතික පක්ෂයට පළාත් සභා තුනෙන්ම ප්‍රකාශිත ඡන්ද 21,38,739 න් හිමිව ඇත්තේ ඡන්ද 5,57,885කි. ජනතා විමුක්ති පෙරමුණට ඡන්ද 31,384ක් පළාත් සභා තුනෙන් හිමිව තිබේ. මිට අමතරව ඉලංගෙයි තමිල් අරසුකච්චි පක්ෂයට නැගෙනහිර පළාත් සභාවෙන් පමණක් ඡන්ද 1,93,827ක්ද, ශ්‍රී ලංකා මුස්ලිම් කොංග්‍රසයට එම පළාත් සභාවෙන් ඡන්ද 1,32,917ක්ද ලැබී ඇත. තවද ලංකා කම්කරු කොංග්‍රසයට සබරගමු පළාත් සභාවෙන් ඡන්ද 25,985ක් හිමිව ඇති අතර නැගෙනහිර පළාත් සභාවට තරග කළ ජාතික නිදහස් පෙරමුණට ඡන්ද 9522ක් හිමිව තිබේ. එක් එක් පළාත්වලදී ප්‍රධාන දේශපාලන පක්ෂ ලබාගෙන ඇති ඡන්ද සංඛ්‍යාව හා ආසන සංඛ්‍යාව පහතින් විස්තර කෙරෙයි. සබරගමුව පළාත් සභාවේ බලය හිමිකර ගත් එක්සත් ජනතා නිදහස් සන්ධානය ඡන්ද 4,88,714ක් ලබා ගනිමින් මන්ත්‍රී ආසන 28ක් හිමිකර ගෙන තිබේ. 2008 ව‍සරේ පැවැති පළාත් සභා මැතිවරණයේදී සන්ධානය සබරගමුවෙන් ආසන 25ක් ලබා ගත් අතර එය මෙවර තවත් ආසන 3කින් වැඩිවී එජාපයට ආසන 3ක් අහිමි වී ඇත. එක්සත් ජාතික පක්ෂයට සබරගමු පළාත් සභා මැතිවරණයේදී මෙවර ඡන්ද 2,86,857ක් හිමි වු අතර ඒ අනුව ඔවුන්ට ලබා ගැනීමට හැකි වුයේ මන්ත්‍රී ආසන 14ක් පමණි. ලංකා කම්කරු කොංග්‍රසය ද මන්ත්‍රී ආසන 2ක් එම පළාත් සභාවෙන් හිමිකර ගැනීමට සමත් වු අතර එම පක්ෂය ලබා ගත් ඡන්ද සංඛ්‍යාව 25,985කි. කෙසේ වෙතත් ඡන්ද 12,164 ක් ලබාගත් ජනතා විමුක්ති පෙරමුණට සබරගමු පළාත් සභාවේ එකදු මන්ත්‍රී ආසනයක්වත් හිමිකර ගැනීමට නොහැකි විය. 2008 වසරේ පැවැති පළාත් සභා මැතිවරණයේදී ජවිපෙ ලබාගත් මන්ත්‍රී ආසන 2ක මෙවර ඔවුන්ට අහිමි වී ඇති අතර ලංකා කම්කරු කොංග්‍රසයට ආසන 2ක් හිමිව තිබේ. නැගෙනහිර පළාත් සභාවේ බලය ද හිමිකර ගත් එක්සත් ජනතා නිදහස් සන්ධානය ඡන්ද 2,00,044ක් ලබා ගනිමින් මන්ත්‍රී ආසන 14ක් හිමිකර ගන්නා ලදී. ඉලංකෙයි තමිල් අරසුකච්චි පක්ෂය නැගෙනහිර පළාත් සභාවේ මන්ත්‍රී ධුර 11ක් හිමිකර ගත්තේ ඡන්ද 1,93,827ක් ලබා ගනිමින්ය. ශ්‍රී ලංකා මුස්ලිම් කොංග්‍රසය ඡන්ද 1,32,917ක් ලබාගෙන ආසන 7ක් හිමිකර ගැනීමට සමත්විය. එක්සත් ජාතික පක්ෂය ඡන්ද 74,901ක් ලබාගෙන මන්ත්‍රී ධුර 04ක් හිමිකර ගත්හ. ජාතික නිදහස් පෙරමුණ ද ඡන්ද 9522ක් ලබා ගනිමින් නැගෙනහිර පළාතේ එක් මන්ත්‍රී ධුරයක් හිමිකර ගෙන තිබේ. උතුරු මැද පළාත් සභාවෙන් මන්ත්‍රී ධුර 21 හිමිකර ගැනීමට එක්සත් ජනතා නිදහස් සන්ධානය සමත්විය. එම පක්ෂය ලබාගත් ඡන්ද සංඛ්‍යාව 3,38,552කි. එක්සත් ජාතික පක්ෂය ඡන්ද 1,96,127ක් ලබා උතුරු මැද පළාතේ මන්ත්‍රී ධුර 11ක් හිමිකරගෙන තිබේ. 2008 උතුරු මැද පළාත් සභා මැතිවරණයේදී එජාපය ලබාගත් මන්ත්‍රී අසුනක් මෙවර අහිමි වී ඇති අතර සන්ධානයට එක් මන්ත්‍රී ආසනයක් වැඩි වී තිබේ. ජනතා විමුක්ති පෙරමුණට එම පළාතේ එක් මන්ත්‍රී ධුරයක් හිමිවි ඇති අතර එම පක්ෂය ලබාගෙන ඇති ඡන්ද සංඛ්‍යාව 16,066කි.", "URL": "https://sinhala.adaderana.lk/news.php?nid=27250", "Category": null, "Parent URL": null}