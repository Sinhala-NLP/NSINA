{"Source": "Adaderana", "Timestamp": "May 31, 2016 08:46 pm", "Headline": "මර්දන නීතිය අලුත් වටයකින් එනවා-නීතිය සාධාරණ නෑ", "News Content": "අද දවසේ නීතිය ක්‍රියාත්මක වන්නේ ආණ්ඩුවට එක විදිහක් හා සෙසු අයට තවත් විදිහකට බව පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා පවසයි.අද(31)බොරැල්ල ඇන්.ඇම් පෙරේරා මධ්‍යස්ථානයේ පැවති මාධ්‍ය හමුවකදී ඔහු මේ බව සඳහන් කළේය.එහිදී ඔහු මෙසේද කියා සිටියේය.පසුගිය කාලේ ලංකාවේ ප‍්‍රධාන මාතෘකාවක් වෙලා තිබුනේ ප‍්‍රජාතන්ත‍්‍රවාදය. මහින්ද රාජපක්ෂගේ පාලන කාලය තුළදී සිදුවූ ප‍්‍රජාතන්ත‍්‍ර විරෝධී පාලනය පිළිබඳ මෙහිදී සාකච්ඡාවක් මතුවුණා. එතනදී දැන් බලයට පත්වෙලා ඉන්න එක්සත් ජාතික පක්ෂ හා ශ‍්‍රී ලංකා නිදහස් පක්ෂ හවුල් ආණ්ඩුව සහ ඔවුන්ට සහය දුන්න ජනතා විමුක්ති පෙරමුණ සහ ද්‍රවිඩ ජාතික සන්ධානය මුස්ලිම් කොන්ග‍්‍රසය ආදී පක්ෂ කිව්වේ යහපාලනය ගේනවා කියලා. ප‍්‍රජාතන්ත‍්‍රවාදය ස්ථාපිත කරනවා කියලා. නීතියේ ආධිපත්‍ය තහවුරු කරනවා කියලා.නමුත් දැන් සිදුවෙන්නේ විවිධ බලවේග වෙත මර්දනය දියත් කිරීම හා නීතිය තමන්ට කැමති ආකාරයෙන් භාවිතා කරමින් තමන්ට දේශපාලන වශයෙන් විරුද්ධ අය මර්දනයට යොදාගැනීම. ඒකට නීතිපොත් පෙරළමින් ඉන්නවා. පහුගියකාලේ කිව්වා ත‍්‍රස්තවාදය වැළැක්වීමේ පනත අහෝසි කරනවා කියලා. පහුගිය අපේ‍්‍රල් 18 වෙනිදා සාගල රත්නායක ඇමතිවරයාගේ මාධ්‍ය ඒකකයෙන් නිවේදනයක් නිකුත් කරලා කිව්වා ත‍්‍රස්තවාදය වැළැක්වීමේ පනත අහෝසි කරලා ඒ වෙනුවට පනත් තුනක් ගේනවා කියලා.1. ජාතික ආරක්ෂක පනත.2. සංවිධානාත්මක අපරාධ වැලැක්වීමේ පනත3. අත්‍යාවශ්‍ය සේවා අඛණ්ඩව පවත්වාගෙනයාමේ පනතමේ පනත් තුනම කියන්නේ දැනට තියෙන ප‍්‍රජාතන්ත‍්‍රවාදී වටපිටාවත් අහෝසි කරන පනත්.අපට දැනට දැනගන්නට ලැබිලා තියෙන්නේ යෝජිත ජාතික ආරක්ෂක පනතට ත‍්‍රස්තවාදය වැළැක්වීමේ පනතේ තිබුණු සියලූ අංග ඇතුළත් කියලා. ඒක එහෙම නෙවෙයිනම් ආණ්ඩුව ඒ පනත් කෙටුම්පත ජනතාව ඉස්සරහට ගේන්න ඕන. ඒ වගේම සංවිධානාත්මක අපරාධ වැළැක්වීමේ පනත කියලා ගේන්න යන පනතේ තියෙන්නේ සංවිධානාත්මක දේශපාලන ක‍්‍රියාකාරකම් වැළැක්වීමේ නීති කියලයි දැනගන්න තියෙන්නේ. උසස් අධ්‍යාපන අමාත්‍යංශ භාර ඇමතිවරයා කියලා තියෙනවා විශ්වවිද්‍යාලවල විනය පරීක්ෂණ පැවැත්වීම සඳහා රටේ සාමාන්‍ය නීතියටත් එහා යන නීති විශ්වවිද්‍යාලවලට හඳුන්වාදෙනවා කියලා.පහුගියකාලේ අපිව අත්අඩංගුවට ගත්තා පොදු දේපළවලට හානි කළා කියලා. අපි වාමාංශික දේශපාලන පක්ෂයක් විධියට පෙනී ඉන්නේ පොදු දේපළ සහිත සමාජයක් වෙනුවෙන්. අපි පෙනී ඉන්නේ අනෙකුත් දේපළ වලට වඩා පොදු දේපළ උසස් යැයි සලකන සමාජයක් වෙනුවෙන්. ඒ නිසා අපිට පොදු දේපළත් එක්ක තරහක් නෑ. අපි පොදු දේපළ ආරක්ෂා කරන්න විතරක් නෙවෙයි ඒක වර්ධනය කරන්න පෙනී ඉන්න අය. නමුත් අපිට පොදු දේපළ පනත ක‍්‍රියාත්මක කිරීමට ආණ්ඩුවට තිබුණු හදිසිය ජෝන් අමරතුංග ඇමතිවරයා ගැන නෑ. සචින් වාස් ගුණවර්ධන ගැන නෑ. නීතිය ආණ්ඩුවට හිතවත් අයට එක විධියත් ආණ්ඩුවට විරුද්ධ අයට තව විධියක්.ඝාතන පිළිබඳ පරීක්ෂණයත් මේ විධියම තමයි මේ දවස්වල වසීම් තාජුඞීන් ඝාතන ගැන පරීක්ෂණ උඩට උස්සලා තියෙනවා. උසස් පොලිස් නිලධාරීන් ප‍්‍රමාණයක් අත්අඩංගුවට අරගෙන තියෙනවා. නමුත් ප‍්‍රශ්නේ තියෙන්නේ ඒකෙදී හැම වෙලාවේම සීමාවක් පවත්වාගෙන යනවා. පොලිසිය අත්අඩංගුවට ගත්තට ඒ නියෝග දුන්නේ කව්ද? අඩුම තරමින් ඒ නියෝග දුන්නේ පොලිස්පතිවරයාද කියන එක ගැන හිටපු පොලිස්පතිවරයාගෙන් ප‍්‍රකාශයක්වත් අරගෙන නෑ. ඒ වගේම මේක හදිසි අනතුරක් කියලා කියපු වෛද්‍යවරයා ගැන මොකක්ද අරගෙන තියෙන ක‍්‍රියාමාර්ගය. මේවායේ සැබෑ අරමුණ පරීක්ෂණ සිදු කිරීම නෙවෙයි. කාලයක් උස්ගෙන දිව්වා ඇවන්ගාඞ්, ඊට පස්සේ සී එස් එන් දැන් කොයිද ඒවා.ඝාතන ගැන පරීක්ෂණ කරනවා නම් අපි අහනවා ශිෂ්‍ය දෙදෙනෙක් ඝාතනය කළා ජානක හා සිසිත කියලා ඒ පරීක්ෂණ කරන්නේ නැත්තේ ඇයි? පොලිසිය අධිකරණයට දුරකථන ඇමතුම් පිළිබඳ වැරදි දත්ත ඉදිරිපත් කිරීමයි, ඒ දත්ත මැකීමයි ගැන පරීක්ෂණ කෝ? අදාළ දුරකථන සමාගම් වලට විරුද්ධව ගත්ත ක‍්‍රියාමාර්ග කෝ? ඊයේ සැමරුවා රොෂේන් චානක සහෝදරයා ඝාතනය ඒ ගැන පරීක්ෂණ කෝ? වැලිකඩ සිරකරුවන් ඝාතන ගැන පරීක්ෂණ කෝ?අධිකරණ ස්වාධීන කමත් එහෙමමයි. පහුගිය නොවැම්බරයේ යාපනේ මහේස්ත‍්‍රාත් අධිකරණයෙන් නියෝගයක් නිකුත් කළා කෙහෙළිය රඹුක්වැල්ලව අත්අඩංගුවට ගන්න කියලා ලලිත් කුගන් ඝාතනය පිළිබඳ අධිකරණයට ඉදිරිපත් නොවීම සම්බන්දයෙන්. ඒ වගේම පහුගිය සතියේ පොලිසිය අධිකරණයට ගිහින් තියෙනවා අපිව අත්අඩංගුවට ගන්න නියෝගයක් ලබා ගන්න. එතනදී අධිකරණය එහෙම නියෝගයක් ලබා දීම ප‍්‍රතික්ෂේප කරලා තියෙනවා. මේ අනුව දැන් වෙන්නේ අධිකරණයෙන් අත්අඩංගුවට ගන්න කියන අය අත්අඩංගුවට ගන්නේ නෑ. අත්අඩංගුවට ගන්න කියන එපා කියන අය අත්අඩංගුවට ගන්නවා. ඔහොමයි නීතියේ ආධිපත්‍ය පිහිටුවලා තියෙන්නේ.", "URL": "https://sinhala.adaderana.lk/news.php?nid=60663", "Category": null, "Parent URL": null}