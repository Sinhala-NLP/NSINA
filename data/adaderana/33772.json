{"Source": "Adaderana", "Timestamp": "May 3, 2013 01:06 pm", "Headline": "ග්‍රාමනිලධාරී පුරප්පාඩු පිරවීමේදී දේශපාලන මැදිහත්වීමක් නෑ", "News Content": "හෙට (04) පැවැත්වෙන ග්‍රාම නිලධාරී විභාගයේ ප්‍රතිඵල ලැබුණු සැණින් සම්මුඛ පරීක්ෂණ පවත්වා රට පුරා පවතින 4,000 ට ආසන්න ග්‍රාමනිලධාරී පුරප්පාඩු පිරවීමට කඩිනමින් පියවර ගන්නා බව රාජ්‍ය පරිපාලන හා ස්වදේශ කටයුතු අමාත්‍ය ඩබ්ලිව්.ඩී.ජේ සෙනෙවිරත්න මහතා පවසයි. අමාත්‍යාංශ නිලධාරීන් පිරිසක් සමඟ අද (03) රාජ්‍ය පරිපාලන හා ස්වදේශ කටයුතු අමාත්‍යාංශයේ පැවැති සාකච්ඡාවකදී ඒ මහතා මේ බව පැවසීය. රට පුරා පවතින ග්‍රාම නිලධාරී පුරප්පාඩු පිළිබඳ සංඛ්‍යා ලේඛන අමාත්‍යාංශය සතුව පවතින බවත් ඒ අනුව වැඩිම පුරප්පාඩු සංඛ්‍යාවක් ඇත්තේ කුරුණෑගල දිස්ත්‍රික්කයේ බවත් එහිදී අමාත්‍යවරයා කියා සිටියේය. එය සංඛ්‍යාත්මකව 463කි. මහනුවර දිස්ත්‍රික්කයේ 348කි. ගම්පහ දිස්ත්‍රික්කයේ 253කි. රත්නපුර දිස්ත්‍රීක්කයේ 159ක් වශයෙන් දිවයින පුරා පවතින සියලුම පුරප්පාඩු කිසිදු දේශපාලන මැදිහත්වීමකින් තොරව ග්‍රාමනිලධාරී තරග විභාගය සමත්වන්නන්ගෙන් පිරවීමට අපේක්ෂිත බවද සඳහන් කළේය. එහිදී වැඩිදුරටත් අදහස් දැක්වූ අමාත්‍යවරයා ග්‍රාමනිලධාරීන් බඳවා ගැනීම කඩිනමින් සිදු කිරීම සඳහා දිස්ත්‍රික් මට්ටමින් සම්මුඛ පරීක්ෂණ මණ්ඩල පත් කිරීමට තීරණය කර ඇති බවද සඳහන් කළේය. සම්මුඛ පරීක්ෂණයේදී නායකත්ව හැකියාව, ක්‍රීඩා දක්ෂතා, භාෂා කුසලතාවන්, පරිගණක දැනුම ආදිය පරීක්ෂා කරන බවත් අමාත්‍යවරයා පැවසීය. සම්මුඛ පරීක්ෂණ සඳහා ග්‍රාමනිලධාරී විභාගයෙන් වැඩිම ලකුණු ලබා ගන්නා 8,000 ක් පමණ කැඳවීමට නියමිත බවද සෙනෙවිරත්න මහතා කීවේය. වසර 6කට පසුව පැවැත්වෙන ග්‍රාම නිලධාරී විභාගය සඳහා අයදුම්පත් ලක්ෂයකට ආසන්න ප්‍රමාණයක් ලැබී ඇති අතර විභාග මධ්‍යස්ථාන 261 දී හෙට (මැයි 04) විභාගය පැවැත්වීමට නියමිත බව විභාග දෙපාර්තමේන්තුව පවසයි. දිවයින පුරා ග්‍රාමනිලධාරී වසම් 14,022 ක් ඇති අතර මේ වන විට ග්‍රාමනිලධාරීන් 10,500ක් පමණ රාජකාරීවල නිරතවේ. ග්‍රාමනිලධාරී පුරප්පාඩු පවතින ස්ථානවල වැඩ ආවරණය කිරීම ආසන්න වසම්වල ග්‍රාමනිලධාරීන් විසින් සිදු කරනු ලැබේ.", "URL": "https://sinhala.adaderana.lk/news.php?nid=33772", "Category": null, "Parent URL": null}