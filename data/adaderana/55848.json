{"Source": "Adaderana", "Timestamp": "December 21, 2015 09:17 am", "Headline": "චීනයේ දැවැන්ත නායයාමක්", "News Content": "චීනයේ ෂෙන්සෙන් ප්‍රදේශයේ පිහිටි කර්මාන්ත පුරයක ගොඩනැගිලි විශාල ප්‍රමාණයක් නායයෑමකට ලක්ව කඩා වැටී තිබේ.ගොඩනැගිලි 22 ක් පමණ මෙලෙස කඩා වැටී ඇති බව විදෙස් මාධ්‍ය වාර්තා කළේය.එම ප්‍රදේශයේ සිටි පුද්ගලයින් 900 ක් පමණ අදාළ ස්ථානවලින් ඉවත් කර ඇතත් පුද්ගලයින් තවත් පිරිසක් අතුරුදන්ව ඇති බව වාර්තා වෙයි.කර්මාන්ත ශාලා සේවකයින්ගේ නේවාසිකාගාර දෙකක් ද නායගොස් ඇති අතර සුන්බුන්වලට යටවි සිටි සිව්දෙනෙකු පමණ බේරාගෙන ඇති බව විදෙස් මාධ්‍ය වාර්තා කළේය.පසුගිය කාලසිමාව තුළ මෙම ප්‍රදේශයේ මහා පරිමාණයෙන් ඉදිකිරීම් සිදු ව ඇති අතර එහි ප්‍රථිපලයක් ලෙස මෙම නායයෑම සිදුව ඇති බව සඳහන්ය.මෙම ඉදිකිරීම් නියමිත ප්‍රමිතියෙන් තොරව සිදු කර ඇති බවට ද චීන ප්‍රකාශකයින් උපුටා දක්වමින් විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=55848", "Category": null, "Parent URL": null}