{"Source": "Adaderana", "Timestamp": "October 14, 2010 05:08 pm", "Headline": "අන්තරේ සිසුන් ප්‍රතිපාදන කොමිසමට බලෙන් ඇතුළුවෙයි", "News Content": "කොළඹ, විශ්ව විද්‍යාල ප්‍රතිපාදන කොමිසන් සභාව ඉදිරිපිට උද්ඝෝෂණ ව්‍යාපාරයක නිරත වූ අන්තර් විශ්ව විද්‍යාලයීය ශිෂ්‍ය බල මණ්ඩලයේ සිසුන් පිරිසක් කොමිසන් සභා පරිශ්‍රයට බලහත්කාරයෙන් ඇතුළු වී ඇති බව වාර්තා වේ. කොමිසන් සභාවට ඇතුළුවන ගේට්ටුව බලහත්කාරයෙන් විවෘත කරමින් ඔවුන් මෙසේ එම පරිශ්‍රය තුළට ඇතුළු වී ඇති බව සඳහන්ය. පේරාදෙණිය විශ්ව විද්‍යාලයේ 4 දෙනෙකු සහ රජරට විශ්ව විද්‍යාලයේ සිසුන් 3 දෙනෙකු බොරු චෝදනා එල්ල කොට සිරගත කරන්නට කටයුතු යෙදීමේ හේතුවෙන් ඊට විරෝධය පාමින් මෙම විරෝධතා ව්‍යාපාරයේ නිරත වූ බව අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. එස්.බී දිසානායක අමාත්‍යවරයා මෙම සිසුන්ගෙන් පලිගැනීම සඳහා මෙසේ සිරගත කරවන්නට කටයුතු යොදා ඇතැයිද හෙතෙම සඳහන් කළේය. මෙම සිසුන්ට සාධාරණයක් ඉෂ්ට වනතුරු විශ්ව විද්‍යාල ප්‍රතිපාදන කොමිසමේ භූමයෙන් ඉවත් නොවන බව හෙතෙම අවධාරණය කළේය.", "URL": "https://sinhala.adaderana.lk/news.php?nid=11494", "Category": null, "Parent URL": null}