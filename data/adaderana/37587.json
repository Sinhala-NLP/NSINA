{"Source": "Adaderana", "Timestamp": "September 22, 2013 09:33 am", "Headline": "වව්නියාවේ පරාජිත අපේක්ෂකයෝ ගහ මරාගනිති -  කැෆේ ", "News Content": "වව්නියාව කච්චේරිය අසල දී එක්සත් ජනතා නිදහස් සන්ධානයේ දෙපිරිසක් සහ ශ්‍රී ලංකා මුස්ලිම් කොංග්‍රසයේ කණ්ඩායමක් අතර මේ වන විට ගැටුමක් වර්ධනය වෙමින් පවතින බව කැෆේ සංවිධානය පවසයි. කැෆේ සංවිධානයේ මැතිවරණ නිරීක්ෂක රජීවන් සහ වර්නම් එෆ්.එම් වව්නියාව මාධ්‍යවේදී මොහොමඩ් ෆර්හාජ්ටද ප්‍රහාර එල්ල වී ඇති බව එම සංවිධානය කියයි. වන්නි දිස්ත්‍රික් පාර්ලිමේන්තු මන්ත්‍රී රිෂාඩ් බදියුදීන්ගේ ප්‍රබල ආධාරකරුවන් වන වව්නියාව දිස්ත්‍රික්කයේ පරාජිත අපේක්ෂකයින් දෙපිරිසක් ද, මුස්ලිම් කොංග්‍රස් ආධාරකරුවන් ද මෙම ගැටුමට මැදි වී සිටින බව කැෆේ සංවිධානය පවසයි. ඊයේ රාත්‍රිය පුරා මැතිවරණ නිරීක්ෂණ කටයුතුවල නිරතව සිටි කැෆේ නිරීක්ෂකයින් ද මාධ්‍යවේදීන් ද එළවා දැමීමට ප්‍රහාරකයින් උත්සහ දරා ඇත. ප්‍රහාරකයින් ඉවක් බවක් නොමැතිව හතර අතට පහර දුන් බව එම ස්ථානයේ සිටින කැෆේ සංවිධානයේ ජ්‍යෙෂ්ඨ නිරීක්ෂක එම්.ජේ.එන්. මින්හාඩ් මහතා පවසයි. ගැටුමෙන් තුවාල ලැබූ පුද්ගලයින් 6 දෙනෙකු මේ වන විට වව්නියාව රෝහලට ඇතුළත් කර ඇති බවද කැෆේ සංවිධානය කියයි. මෙවර මැතිවරණයේ පූර්ව සමයේ දී, මැතිවරණ දිනයේ දී හා පශ්චාත් මැතිවරණ සමයේ දී ස්වාධීන මැතිවරණ නිරීක්ෂකයින්ට ප්‍රහාර එල්ලවී ඇත.", "URL": "https://sinhala.adaderana.lk/news.php?nid=37587", "Category": null, "Parent URL": null}