{"Source": "Adaderana", "Timestamp": "July 18, 2013 12:24 pm", "Headline": " පාසල් ළමුන් 5ක් ඝාතනය කළ සෙබළුන් 12 යළි රිමාන්ඩ් ", "News Content": "2006 වසරේදී පාසල් ළමුන් 5 දෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් චෝදනා එල්ලවී ඇති පොලිස් විශේෂ කාර්ය බලකා සෙබළුන් 12දෙනා ලබන මස 5 වැනිදා දක්වා තවදුරටත් රක්ෂිත බන්ධනාගාර ගතකර තිබේ. සැකකරුවන් අද(18) ත්‍රිකුණාමලය මහේස්ත්‍රාත් අධිකරණය වෙත ඉදිරිපත් කළ අතර එහිදී මහේස්ත්‍රාත්වරයා මෙම නියෝගය ලබා දුන් බව අද දෙරණ වාර්තාකරු සඳහන් කළේය. අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගත් සැකකරුවන් පසුගිය 4 වැනිදා ත්‍රිකුණාමලය මහේස්ත්‍රාත් අධිකරණය වෙත ඉදිරිපත් කළ අතර ඔවුන් අද දිනය දක්වා රක්ෂිත බන්ධනාගාර ගතකර තිබුණි. ත්‍රිකුණාමලය, නැව් තටාකාංගනය හා ෆෙඩ්රික් කොටුව අසළ වෙරලේ සිටියදී විශ්ව විද්‍යාල ප්‍රවේශය අපේක්ෂාවෙන් සිටි සිසුන් සිව් දෙනෙකු සහ මොරටුව විශ්ව විද්‍යාල ප්‍රවේශය ලැබූ සිසුවෙකු 2006 වසරේදී ඝාතනය කිරීම සම්බන්ධයෙන් සැකකරුවන්ට එරෙහිව චෝදනා එල්ල වී ඇත. රක්ෂිත බන්ධනාගාර ගතකළ පිරිස අතර සහකාර පොලිස් අධිකාරීවරයෙකු සහ කොස්තාපල්වරුන් 11 දෙනෙකු වන බව සඳහන් වෙයි.", "URL": "https://sinhala.adaderana.lk/news.php?nid=35890", "Category": null, "Parent URL": null}