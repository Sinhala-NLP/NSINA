{"Source": "Adaderana", "Timestamp": "May 12, 2018 01:51 pm", "Headline": "ප්‍රකාශයක් දෙන්න නීතිඥ සංවිධාන ජාතික එකමුතුව අල්ලස් කොමිසමට යයි", "News Content": "ප්‍රකාශයක් ලබා ගැනීම සඳහා නීතිඥ සංවිධාන ජාතික එකමුතුවේ සාමාජිකයින් පිරිසක් අද (12) අල්ලස් හෝ දුෂණ චෝදනා විමර්ශන කොමිසම වෙත කැඳවා තිබිණි. ඒ එම සංවිධානය විසින් ආණ්ඩුවේ අමාත්‍යවරුන් දෙදෙනෙකුට එරෙහිව මීට පෙර එම කොමිසම හමුවේ ගොනු කර තිබූ පැමිණිල්ලකට අදාළවයි. ඉකුත් පළාත් පාලන ඡන්ද විමසීම පැවති සමයේ ලක්ෂ්මන් කිරිඇල්ල සහ ෆයිසර් මුස්තාපා යන අමාත්‍යවරුන් මැතිවරණ වේදිකාවේ සිදු කළ ප්‍රකාශයක් මගින් ඔවුන් මැතිවරණයට අදාළව දූෂණය යන චෝදනාවට ලක්වන බව පවසමින් නීතිඥ සංවිධාන ජාතික එකමුතුව මීට පෙර අල්ලස් හෝ දුෂණ චෝදනා විමර්ශන කොමිසම වෙත පැමිණිල්ලක් ගොනු කර තිබිණි. ඒ සම්බන්ධයෙන් අල්ලස් කොමිසම පරීක්ෂණයක් ආරම්භ කර ඇති අතර ප්‍රකාශයක් ලබා ගැනීම සඳහා පැමිණිලිකාර පාර්ශ්වය වශයෙන් නීතිඥ සංවිධාන ජාතික එකමුතුවේ සාමාජිකයින් අද එම කොමිසම වෙත කැඳවා තිබිණි.", "URL": "https://sinhala.adaderana.lk/news.php?nid=88977", "Category": null, "Parent URL": null}