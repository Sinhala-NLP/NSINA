{"Source": "Adaderana", "Timestamp": "August 31, 2014 01:45 pm", "Headline": "හොර  පාරෙන් යන බස් ගැන විශේෂ මෙහෙයුමක් ", "News Content": "බලපත්‍ර රහිත දුර ගමන් සේවා බස් රථ සම්බන්ධයෙන් විශේෂ මෙහෙයුමක් ආරම්භ කර ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා පවසයි. ඔහු පවසන්නේ මඩකලපුව, ත්‍රීකුණාමලය, කල්මුණ හා අක්කරෙයිපත්තුව ආදී ප්‍රදේශවලට නීත්‍යානුකූල බලපත්‍ර රහිතව බස් රථ ධාවනය වන බවට පොලීසියට තොරතුරු ලැබී ඇති බවයි. ඒ අනුව කොළඹ නගරයෙන් පිටවන ස්ථානවල සිට මෙම මෙහෙයුම් ක්‍රියාත්මක වෙයි. ඊයේ(31) රාත්‍රී සිට ආරම්භ වු මෙම මෙහෙයුමේ දි බලපත්‍ර නොමැතිව ධාවනය වු දුර ගමන් සේවා බස් රථ 06කට විරුද්ධව නීතිමය ක්‍රියාමාර්ග ගෙන තිබේ. ඉදිරි දිනවලදීත් මෙම මෙහෙයුම් අඛණ්ඩව සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=45727", "Category": null, "Parent URL": null}