{"Source": "Adaderana", "Timestamp": "June 17, 2018 03:14 pm", "Headline": "ජාත්‍යන්තර ක්‍රිකට් කවුන්සිලයෙන් ශ්‍රී ලංකා ටෙස්ට් කණ්ඩායමේ නායකයාට චෝදනාවක්", "News Content": "ශ්‍රී ලංකා ක්‍රිකට් කණ්ඩායමේ නායක දිනේෂ් චන්දිමාල්ට එරෙහිව ජාත්‍යන්තර ක්‍රිකට් කවුන්සිලය චෝදනා ගොනුකර තිබේ. කොදෙව් කණ්ඩායම සමඟ පැවැත්වෙන දෙවන ටෙස්ට් ක්‍රිකට් තරඟයේ තෙවන දිනය වන ඊයේ දිනයේ දී ජාත්‍යන්තර ක්‍රිකට් කවුන්සිලයේ නීති රීතිවලට පටහැනිව කටයුතු කළ බවට චන්දිමාල්ට චෝදනා එල්ල වී ඇති බව සඳහන්ය. ඊයේ(16) තරඟයේ දී පන්දුව අසාමන්‍ය ලෙස ඔප දැමූ බවට තරඟ තීරකයින් විසින් එල්ල කළ චෝදනාවට විරෝධය පළ කරමින් ශ්‍රී ලංකා කණ්ඩායමේ නායක දිනේෂ් චන්දිමාල් ඇතුළු කණ්ඩායම පිටියට නොපැමිණ පැය දෙකකට ආසන්න කාලයක් ක්‍රීඩාගාරයේ රැඳී සිටියේය. කෙසේවෙතත් පසුව ශ්‍රී ලංකා කළමනාකාරීත්වය මැදිහත් වීමෙන් පසු ක්‍රීඩකයින් යළි තරඟයට අවතීර්ණ වී තිබුණි.", "URL": "https://sinhala.adaderana.lk/news.php?nid=91015", "Category": null, "Parent URL": null}