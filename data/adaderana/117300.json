{"Source": "Adaderana", "Timestamp": "August 23, 2019 03:23 pm", "Headline": "ලොව ප්‍රථම පාවෙන න්‍යෂ්ටික බලාගාරය ", "News Content": "ලොව ප්‍රථම පාවෙන න්‍යෂ්ටික බලාගාරය පළමු වරට මාධ්‍යයට ප්‍රදර්ශනය කිරීමට රුසියාව පියවර ගෙන තිබේ. එම බලාගාරය මඟින් පරිසරයට කෙරෙන බලපෑම මේ වන විට පරිසර ආරක්ෂණ කණ්ඩායම්වල විශේෂ අවධානයට ලක්ව ඇති බව සඳහන් වෙයි. නෞකාවක් මත ඉදිකෙරුණු අකඩමික් ලමනෝසෆ් ( Akademik Lomonosov) නම් රුසියානු පාවෙන න්‍යෂ්ටික බලාගාරයේ නවතම දර්ශන පිටවී තිබේ. එහි කාර්ය මණ්ඩලය මුර්මන්ස්ක් (Murmansk) නගරයේ සිට උතුරුදිග මුහුදු මාර්ගය ඔස්සේ ඈත පෙරදිග ෂූකාකා (Chukotka) ප්‍රදේශය දක්වා වන දීර්ඝ චාරිකාවක් සඳහා එක්වීමට නියමිත බව ත් විදෙස් මාධ්‍ය වාර්තා කළේය. අකඩමික් ලමනෝසෆ් නම් මේ බලාගාරය මඟින් ඈතින් පිහිටි ආර්ක්ටික් කලාපයේ විදුලි අවශ්‍යතා සපුරා ගැනීම අදහස වී තිබේ. විශේෂයෙන්ම ඒ ප්‍රදේශය තුළ රුසියාව සැලසුම් කර ඇති නව තෙල් ගවේෂණ කටයුතු වෙනුවෙන් අවශ්‍ය විදුලි බලය මේ මඟින් උපදවා ගැනීම ඔවුන්ගේ අපේක්ෂාව බව පැවසෙයි. මීටර් 144ක් දිග මීටර් 30ක් පළල මේ බලාගාරය සතුව මෙගා වොට් 35ක බලයෙන් යුත් න්‍යෂ්ටික ප්‍රතික්‍රියාකාරක දෙකක් තිබේ. “පාවෙන චර්නෝ­බිල්” සහ “න්‍යෂ්ටික ටයිටැනික්” ආදි නම්වලින්ද මෙය හැඳින්වෙයි. බලාගාරයේ බර ටොන් 21,500ක් බව සඳහන් වෙයි. අදාළ බලාගාරයට ලක්ෂ දෙකකට ආසන්න පිරිසක් පදිංචි නගරයකට වුවද විදුලිය සැපයිය හැකියි. කෙසේ වුවත් මේ බලාගාරය මඟින් පරිසරයට කෙරෙන බලපෑම පරිසර ආරක්ෂණ කණ්ඩායම්වල විශේෂ අවධානයට යොමුව තිබේ. න්‍යෂ්ටික බලගාරයකින් පිපිරීමක් හෝ කාන්දු වීමක් ඇති වුව හොත් විශාල පාරිසරික විනාශයක් ඇති විය හැකි බව න්‍යෂ්ටික බලය පිළිබඳ විශේෂඥයන් පවසයි. පාවෙන න්‍යෂ්ටික බලාගාර ආශ්‍රිතව එවැනි කාන්දුවක් ඇති වුව හොත් එයින් ඇති වන පරිසර විනාශය ඉතා දරුණු බව විද්‍යාඥයන්ගේ මතයයි. එමෙන්ම ඔවුන් ලොව බිහිසුණු අනතුරු අතරට එක්වන පුද්ගලයින් 118 දෙනෙකුට මරු කැඳවූ රුසියානු කර්ස්ක් සබ්මැරීන අනතුර පිළිබඳවත් යළි සිහිපත් කර තිබේ.", "URL": "https://sinhala.adaderana.lk/news.php?nid=117300", "Category": null, "Parent URL": null}