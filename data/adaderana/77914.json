{"Source": "Adaderana", "Timestamp": "September 23, 2017 09:34 am", "Headline": "ටෝබිට අළු බඳුන  අහිමිවන ලකුණු", "News Content": "ආබාධයකට ලක්වීම හේතුවෙන් එංගලන්ත ක්‍රිකට් ක්‍රීඩක ටෝබි රොලන්ඩ් ජෝන්ස් හට ඉදිරියේදී ඔස්ට්‍රේලියානු කණ්ඩායම සමඟ පැවැත්වීමට නියමිත අළු බඳුන ක්‍රිකට් තරඟය සඳහා සහභාගී වීමේ අවස්ථාව අහිමිවනු ඇති බවට වාර්තාවේ. කශේරුකාවේ ඇති වූ ආබාධයක් හේතුවෙන් ඔහු මේ වන විට ප්‍රතිකාර ලබන බව වාර්තාවේ. 29 හැවිරිදි ටෝබි රොලන්ඩ්, එංගලන්ත කණ්ඩායමේ මද වේග පන්දු යවන්නෙකු ලෙස කටයුතු කරන අතර ඔහු මේ වන විට ටෙස්ට් තරඟ 04කට සහභාගී වී කඩුලු 17ක් ලබාගෙන තිබේ. ටෙස්ට් තරඟ පහකින් සමන්විත වන අළුබඳුන ක්‍රිකට් තරගාවලියෙහි පළමු තරගය එළඹෙන නොවැම්බර් මස 23 වන දින ඔස්ට්‍රේලියාවේ බ්‍රිස්බේන් ක්‍රීඩාංගණයේදී පැවැත්වීමට නියමිතය. කෙසේවෙතත් එළඹෙන බදාදා දින අළුබදුන තරඟාවලිය සඳහා සහභාගී වන එංගලන්ත සංචිතය නම් කිරීමට නියමිත බව සඳහන්ය.", "URL": "https://sinhala.adaderana.lk/news.php?nid=77914", "Category": null, "Parent URL": null}