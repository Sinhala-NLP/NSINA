{"Source": "Adaderana", "Timestamp": "May 29, 2018 11:51 am", "Headline": "අද කාලගුණය මෙහෙමයි- පැ.කි.මී. 50-60 අතර තද සුළං ඇති විය හැකියි", "News Content": "මධ්‍යම කඳුකරගේ බස්නාහිර බෑවුම් ප්‍රදේශවල පැ.කි.මී. 50-60 අතර තද සුළං ඇති විය හැකි බව ආපදා කළමණාකරන මධ්‍යස්ථානය පවසයි. සුළං තත්ත්වය මැයි මස 31 වන දින දක්වා බලාපොරොත්තු විය හැකි බවද සඳහන්ය. මේ අතර දිවයින හරහා සහ දිවයින වටා වන මුහුදු ප්‍රදේශවල සුළං තත්ත්වය මැයි මස 31 වන දින දක්වා බලාපොරොත්තු වන බව කාලගුණ විද්‍යා දෙපාර්තමේන්තුව පවසයි. බස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් වැසි වාර කිහිපයක් ඇතිවේ. මන්නාරම සහ යාපනය දිස්ත්‍රික්කවල සිහින් වැසි ඇති විය හැක. දිවයින හරහා විශේෂයෙන් බස්නාහිර, සබරගමුව, මධ්‍යම, වයඹ සහ උතුරු-මැද පළාත්වලත් ගාල්ල සහ මාතර දිස්ත්‍රික්කවලත් විටින් විට හමන පැ.කි.මී.50 දක්වා තරමක් තද සුළං ඇති විය හැකි බව කාලගුණ විද්‍යා දෙපාර්තමේන්තුව පවසයි. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැක. අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් කාරුණිකව ඉල්ලා සිටිනු ලැබේ. මේ අතර ආපදා තත්ත්වය පහව යමින් පැවතීම හේතුවෙන් ආරක්ෂිත ස්ථානවල රැඳී සිටි පුද්ගලයින් යළි තම පදිංචි ස්ථාන වෙත ගමන් කිරීම මේ වන විට ආරම්භ කර ඇති බව ආපදා කළමනාකරණ මධ්‍යස්ථානය පවසයි. කෙසේවෙතත් නාය යෑම් අවදානම් හේතුවෙන් ඉවත් කරනු ලැබූ ප්‍රදේශවල ජනතාව අදාළ නිලධාරීන්ගේ නිර්දේශ සැලකිල්ලට ගත යුතු බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය.", "URL": "https://sinhala.adaderana.lk/news.php?nid=90007", "Category": null, "Parent URL": null}