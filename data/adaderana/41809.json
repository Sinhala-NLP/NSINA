{"Source": "Adaderana", "Timestamp": "March 14, 2014 08:47 pm", "Headline": "උඹලට වීදි නාට්‍ය කරන්න මෙහෙ බැහැ කිව්වා", "News Content": "පානදුර නගරයේදී ඊයේ පැවැති වීදි නාට්‍යය අතරවාරයේදී “උඹලට මෙහෙ දේශපාලනය කරන්න අයිතියක් නැහැ” කියමින් හෙල්මට්, යකඩ පොලූ, ලී පොලූ රැගත් පිරිසක් සිය සාමාජිකයින්ට පහරදුන් බව ජවිපෙ මධ්‍යම කමිටු සාමාජික නලින්ද ජයතිස්ස මහතා පවසයි. අදාළ සිද්ධිය පිළිබඳව මාධ්‍ය දැනුවත් කිරීම සඳහා අද (14) ජවිපෙ පක්ෂ මූලස්ථානයේදී පැවැති මාධ්‍ය හමුවකදී ඔහු මේ බව පැවසූ අතර එම මාධ්‍ය හමුවට එක්වෙමින් ජවිපෙ දේශපාලන මණ්ඩල සභික බිමල් රත්නායක මහතාද අදහස් දැක්වීය. නලින්ද ජයතිස්ස මහතා දැක්වූ අදහස්‍‍‍‍.. වීදි නාට්‍යය රඟ දක්වලා අවසන් වන වෙලාවේ තමයි මැරයින් විසින් පහර දුන්නේ. පානදුර බස් නැවතුවේ ඉන්න ස්ථානභාර නිලධාරියා සහ වේලා සටහන්කරු ඇතුළු ආණ්ඩුවේ මැරයින් 12-15ත් අතර සංඛ්‍යාවක් බස්වල තිබුණු යකඩ පොලූවලින් පහර දුන්නා. වීදි නාට්‍ය කලාවේ නිර්මාතෘවරයා වූ ගාමිණී හත්තෙට්ටුවේගම කලාකරුවා උපන් පානදුර නගරයේදී වීදි නාට්‍යකරුවන් පිරිසකට මැර ප‍්‍රහාරයක් එල්ලවීම ඉතා කනගාටුදායක තත්ත්වයක්. නාට්‍ය බලන්න පැමිණි 100-125ක පමණ පිරිසක් මැර ප‍්‍රහාරය නිසා කලබලයට පත්වුණා. “උඹලට වීදි නාට්‍ය කරන්න මෙහෙ බැහැ. මේක ජනාධිපතිතුමාගේ තැනක්. උඹලා උඹලගේ නායකයා ගෙනත් 10 වෙනිදාත් රැස්වීමක් කළා. උඹලට මෙහෙ දේශපාලනය කරන්න අයිතියක් නැහැ” කියමින් තමයි මැරයින් පහර දුන්නේ. අපේ අපෙක්‍ෂකයින් දෙදෙනෙකුටත් පහර දී තිබුණා. මැරයින් ඔවුන් හොඳින් හඳුනාගෙන තමයි පහර දී තිබුණේ. හෙල්මට්, යකඩ පොලූ, ලී පොලූවලින් පහර දුන්නා. අපි පානදුර පොලිසියේ පැමිණිල්ල කරන්න ගියාම පොලීසිය පක්ෂපාතීව තමයි කටයුතු කළේ. පානදුර මූසල්ථාන පොලිස් පරීක්‍ෂක මහේෂ් පෙරේරා හැසිරුණේ රාජපක්‍ෂ ආණ්ඩුවේ නිලධාරියෙක් විදියට. ප‍්‍රහාරයට ලක්වුණු තුවාලකරුවන් පැමිණිලි කරන්න ගියාම පැය දෙක හමාරක් ප‍්‍රමාද කළා. මැරයින්ගේ පැමිණිල්ල පළමුව ලියා ගත්තා. අපේ පැමිණිල්ල ලියන විට හතර හමාරත් පහුවෙලා. රෝහල්ගත කරපු තුවාලකරුවන්ට රෝහලට ගිහින් තර්ජනය කළා. පානදුර පොලීසියේ මෙම කි‍්‍රයාමාර්ග අපි තරයේ හෙළා දකිනවා. කළුතර ප‍්‍රදේශයේ ව්‍යාපෘති ඇමතිවරයෙකුගෙන් ලැබුණු පත්වීමක් තමයි ඔහුට තිබෙන්නේ. පානදුර පොලීසිය මැතිවරණයේදී ඉතාම නින්දිත ආකාරයෙන් තමයි කි‍්‍රයාත්මක වෙන්නේ. අපේ වීදි නාට්‍ය කණ්ඩායමේ පස් දෙනෙක් අත් අඩංගුවට ගත් පොලීසිය මැරයින් දෙකක් විතරයි අත්අඩංගුවට ගත්තේ. මේ ආණ්ඩුව පොලීසියත් පාවිච්චි කරමින් නීති විරෝධී මැතිවරණ ව්‍යාපෘතියක් ගෙනියනවා. 10 වැනිදා පානදුරේ පැවති අපේ රැස්වීමටත් බාධා කළා. අපේ වීදි නාට්‍යයට ලැබුණ ප‍්‍රතිචාර ආණ්ඩුවට ඉවසන්න බැරි වුණා. පානදුර බස් නැවතුමේ සේවය කරන්නේ කප්පම් කල්ලියක්. බස්වලින් ව්‍යාපාරික ස්ථානවලින් කප්පම් ගන්නවා. ඔවුන් තමයි මෙම ප‍්‍රචණ්ඩත්වය වපුරන්නේ. මෙම මැරයින්ට ආණ්ඩුවේ දේශපාලකයින්ගෙන් පොලීසියෙන් උපරිම සහාය ලැබෙනවා. ඒ නිසා අපි ජනතාවට කියනවා ආණ්ඩුවේ මෙම ප‍්‍රචණ්ඩත්වයට එරෙහිව කි‍්‍රයාත්මක වෙන්න කියලා. ජවිපෙ දේශපාලන මණ්ඩල සභික බිමල් රත්නායක මහතා දැක්වූ අදහස්... සමාජවාදී කලා සංගමය විසින් පවත්වාගෙන ගිය වීදි නාට්‍යයට ආණ්ඩුවේ මැරයින් පිරිසක් ඊයේ දිනයේදී ඉතා තිරස්චීන ප‍්‍රහාරයක් එල්ල කළා. එම සිද්ධිය සම්බන්ධයෙන් පොලීසිය කටයුතු කරන ආකාරය පිළිබඳව බරපතළ ගැටලූ මතුවෙලා තිබෙනවා. සමාජවාදී කලා සංගමයේ වීදි නාට්‍යයට ආරම්භයේ සිටම ජනතාවගෙන් විශාල ප‍්‍රතිචාරයක් ලැබුණා. මේ වනවිට මහින්ද රාජපක්‍ෂ පාලනය ජනතාවගෙන් වියෝවෙමින් තිබෙනවා. කුඩු එතනෝල් ජාවාරම් පිළිබඳ අධ්‍යාපන ප‍්‍රශ්නය පිළිබඳව, ආණ්ඩුවේ ජනතා විරෝධී කි‍්‍රයාමාර්ග සම්බන්ධයෙන් වීදි නාට්‍ය කණ්ඩායම ජනතාව දැනුවත් කළා. ඊයේ දිනයේදී පානදුර පෞද්ගලික බස් නැවතුම ආසන්නයේ වීදි නාට්‍යයක් පෙන්නුවා. සාමාන්‍යයෙන් වීදි නාට්‍ය රඟ දක්වන්නේ ජනතාව වැඩිපුර ගැවසෙන ස්ථානවල ජනතාවට අවහිරයක් නොවන විදියට. අපේ නාට්‍ය කණ්ඩායමත් නාට්‍ය රඟදැක්වුවේ ඒ ආකාරයෙන්මයි. වීදි නාට්‍ය අවසන් වූවාට පසුව බස් නැවතුම්පොළේ සේවය කරන ආණ්ඩුවේ හෙංචයියන් වූ මැරයින් පිරිසක් වීදි නාට්‍ය කණ්ඩායමට පහර දුන්නා. එතැන් සිට පොලීසිය කටයුතු කරන ආකාරය ඉතාම බරපතළයි. ඔවුන් කටයුතු කරන්නේ පක්‍ෂග‍්‍රාහීවයි. ශී‍්‍රලනිපයේ සාක්කුවේ ඉඳගෙන තමයි පොලීසිය රාජකාරි කරන්නේ. ඔවුන් යුක්තිය ඉටුකිරීම පිළිබඳව ගැටලූ සහගතයි. මොකද මේ වනවිට නාට්‍ය කණ්ඩායමේ පිරිසක් රිමාන්ඩ්ගත කරලා තිබෙනවා. මේ රටේ ජනාධිපතිවරයාගේ සිට මැති ඇමතිවරු බරපතළ ලෙස නීති කඩමින් කටයුතු කරනවා. ජනාධිපතිවරයා මැතිවරණ සමයේ සියලූම මාධ්‍ය ආයතන උපයෝගී කරගනිමින් ජනපති ජනහමු පවත්වනවා. ජනතා විමුක්ති පෙරමුණේ නීත්‍යානුකූලව පවත්වාගෙන ගිය මැතිවරණ කාර්යාලවලට ආණ්ඩුවේ මැරයින් පහර දෙනවා. ඊයේ දිනයේදී හම්බන්තොට ප‍්‍රදේශයේ මැතිවරණ කාර්යාල දෙකකටත් පහරදී තිබුණා. මීට අමතරව කොළඹ, අවිස්සාවේල්ල, කහතුඩුව, ගම්පහ, කටාන, ජාඇල, ප‍්‍රදේශවලදීත් අපේ කාර්යාල රාජපක්‍ෂ ප්‍රහාරවලට ලක්වුණා. මෙම පහරදීම් සම්බන්ධයෙන් මූලික විමර්ශන කටයුතු කළ යුත්තේ පොලීසියයි. නමුත් පොලීසියේ සිටින සමහර නිලධාරීන් ආණ්ඩුවේ බත් බැලයින් බවට පත්වෙලා. සේවා දිගු ලබාගැනීමට, තනතුරු උසස් කර ගැනීමට, ස්ථාන මාරු ලබාගැනීමට ආණ්ඩුවට හිතවාදීව කටයුතු කරනවා. ප‍්‍රධාන ප‍්‍රවෘත්ති ආයතන මෙය නාට්‍ය කණ්ඩායමට එල්ල කළ ප‍්‍රහාරයක් ලෙස වාර්තා කර තිබියදී පොලීසිය කියන්නේ මේක දෙපිරිසක් අතර ගැටුමක් කියලා. අපි ඉතා වගකීමෙන් කියනවා ජවිපෙ දේශපාලනය රාජපක්‍ෂ පුස් වෙඩිවලින් නතර කරන්න බැහැ. අපි රටේ ප‍්‍රජාතන්ත‍්‍රවාදය, සාධාරණත්වය වෙනුවෙන් සටන් කරන කොට රාජපක්‍ෂලා හිටියේ ඇඳන් යට හැංගිලා. ආණ්ඩුවේ මැරයින් මේ විදියට සාමාන්‍ය ජනතාවට ප‍්‍රහාර එල්ල කරන අතරේ දැන් රටේ ප‍්‍රධාන මාතෘකාව වෙලා තිබෙන්නේ ජිනීවාවල කතාබහ වන මානව හිමිකම් ගැනයි. ඔවුන්ගේ චෝදනාව වෙලා තිබෙන්නේ රටේ සාධාරණත්වය, යුක්තිය නැහැ කියන එකයි. පොලීසිය උසාවි සාධාරණව කටයුතු නොකර බවයි. ඒ ආකාරයෙන් චෝදනා එල්ල වෙද්දී ආණ්ඩුව කලාකරුවන්ගේ ඔළු පලනවා. ඒ නිසා අපි මැතිවරණ කොමසාරිස්වරයාගෙන් ඉල්ලා සිටිනවා පොලීසිය ගැන විශේෂ පරීක්‍ෂණයක් කරන්න කියලා. මේ විදියට තිරස්චීන ලෙස කටයුතු කරනවා. මැරයින්ගේ රටක් බවට අද අපේ රට පත්වෙලා. කලාකරුවන්ගෙන් අපි ඉල්ලා සිටිනවා මෙම ප‍්‍රහාරය හෙළාදකින්න කියලා. ඒ විතරක් නෙවෙයි ඊට එරෙහිව උපරිම බලපෑම කරන්න කියලත් අපි ඉල්ලනවා. මේ ආණ්ඩුව කිරිබත්ගොඩදී අපේ රැස්වීම කඩාකප්පල් කිරීමට නීති විරෝධීව ප‍්‍රජාතන්ත‍්‍ර විරෝධීව හැසිරුණා. අද ආණ්ඩුව රට පුරා කටයුතු කරන්නේ ඒ ආකාරයෙන් . ඒනිසා මේ ආණ්ඩුවට එරෙහිව ඔබේ මතය හසුරුවන්න. බලය අතට අරගෙන මැර පාලනයක් ගෙනයන බලයෙන් උමතුව පිස්සු නටන රාජපක්‍ෂ කණ්ඩායම මැතිවරණයේදී පරාජයට පත්කිරීමෙන් පමණයි මේ ගමන ආපස්සට හරවන්න පුළුවන්. ජ.විපෙ මේ මැතිවරණයේදී ප‍්‍රබල මැතිවරණය ව්‍යාපෘතියක් ගෙනයමින් තිබෙනවා. මේ වනවිට ආණ්ඩුවට එය දරාගත නොහැකි දෙයක් බවට පත්වෙලා. ආණ්ඩුවේ මෙම මැර දේශපාලනය තමයි, අපේ රට ජිනීවාවලට බිලි දෙන්නේ. ඒ නිසා අපි ජනතාවගෙන් අපි කාරුණිකව ඉල්ලා සිටින්නේ බුද්ධිමත්ව කටයුතු කරන්න කියලා. ජනතා විමුක්ති පෙරමුණ 2014.03.14 කෙසේ වුවද මෙම සිද්ධිය සම්බන්ධයෙන් ජවිපෙ සාමාජිකයින් 6 දෙනෙකු ද ඇතුළුව 8 දෙනෙකු අත්අඩංගුවට ගත් බව පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=41809", "Category": null, "Parent URL": null}