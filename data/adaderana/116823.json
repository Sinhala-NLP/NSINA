{"Source": "Adaderana", "Timestamp": "August 18, 2019 10:54 am", "Headline": "ග්‍රීන්ලන්තය මිලදී ගන්න සැරසෙන ට්‍රම්ප්", "News Content": "ජාත්‍යන්තර මාධ්‍ය තුළ නිරතුරුවම පුවත් මවන අමෙරිකානු ජනාධිපති ඩොනල්ඩ් ට්‍රම්ප් ලොව විශාලතම දූපත ලෙස සැළකෙන ග්‍රීන්ලන්තය මිලදී ගැනීමට සිහින දකින බවට පළ වූ පුවතක් දැඩි කතා බහට ලක්ව ඇත. එම පුවත කොතරම් ජනප්‍රියවීද යත් ග්‍රීන්ලන්තයෙන්ද ඊට ප්‍රතිචාර ලැබී තිබුණි. ඩෙන්මාර්කය යටතේ ස්වයංපාලන බලතල සහිතව පාලනය වන ග්‍රීන්ලන්තය මිලදී ගැනීමේ අදහසක් අමෙරිකාවට පවතින බව ට්‍රම්ප් පසුගියදා සිය උපදේශකයින් සමඟ පැවති සාකච්ඡාවකදී ප්‍රකාශ කර තිබුණි. ග්‍රීන්ලන්තය මෙන්ම ඩෙන්මාර්ක රජය විසින් ද ට්‍රම්ප්ගේ අදහස ප්‍රතික්ෂේප කර ඇත. මේ සම්බන්ධයෙන් ට්විටර් පණිවිඩයක් නිකුත් කරන ඩෙන්මාර්කයේ හිටපු අගමැතිවරයා පවසා ඇත්තේ ට්‍රම්ප්ගේ මෙම කතාව මෝඩයින්ගේ දිනයේ දී කරන ලද විහිළුවක් හා සමාන බවයි. කෙසේ වෙතත්, මේ පිළිබඳව ප්‍රථමයෙන් වාර්තා කළ වෝල් ස්ට්‍රීට් ජර්නල් සඳහන් කර ඇති පරිදි ට්‍රම්ප් ග්‍රීන්ලන්තය මිලදී ගැනීමේ අදහස ඉතා තදින් හා උවමනාවෙන් ප්‍රකාශ කර ඇත. ග්‍රීන්ලන්ත බලධාරීන් පවසන්නේ තමන්ගේ භූමිය විකුණා දැමීමේ අදහසක් කිසිදු ලෙසකින්වත් තමන්ට නොමැති බවයි. ලොව විශාලතම දිවයින වන ග්‍රීන්ලන්තය ස්වභාවික සම්පත්වලින් අනූන භූමියක්. කරන ලද පරීක්ෂණවලදී අනාවරණ වී ඇත්තේ, තෙල් බැරල් බිලියන 17.5 ක් ග්‍රීන්ලන්ත භූමිය තුළ තැන්පත්ව තිබෙන බවයි. ඊට අමතරව එහි ඇති ස්වභාවික ගෑස් ප්‍රමාණය කියුබික් අඩි ට්‍රිලියන 148 ක්. අමෙරිකා එක්සත් ජනපදය මීට පෙර අවස්ථා කිහිපයකදී රාජ්‍යයන් මිලදී ගෙන ඇත. අමෙරිකානු ජනාධිපතිවරයෙකු තෝමස් ජෙෆර්සන් ප්‍රංශයට අයත්ව තිබූ වර්ග සැතපුම් 8 27 000ක වපසරයකින් යුත් ලුසියානා භූමිය මිලදී ගෙන තිබුණේ 1803දීයි. 1917 වසරේදී අමෙරිකාව ඩෙන්මාර්කයට අයත්ව තිබූ බටහිර ඉන්දීය භූමිය මිලදී ගත් අතර පසුව එය අමෙරිකානු වර්ජින් අයිලන්ඩ් ලෙස නම්කරනු ලැබුවේය.", "URL": "https://sinhala.adaderana.lk/news.php?nid=116823", "Category": null, "Parent URL": null}