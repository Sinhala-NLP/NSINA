{"Source": "Adaderana", "Timestamp": "October 6, 2012 12:11 pm", "Headline": "සරසවි ඇදුරු ගැටලු ඉන්දීය විද්වතුන්ගේත් අවධානයට", "News Content": "ශ්‍රී ලංකාවේ අධ්‍යාපන ක්ෂේත්‍රයේ උද්ගතව ඇති අර්බුද සම්බන්ධයෙන් ඉන්දීය අධ්‍යාපන විද්වතුන් පිරිසකගේ දැඩි අවධානය යොමුව තිබේ. ඉන්දීය අධ්‍යාපන විද්වතුන් 22 නෙකු විසින් නිකුත් කළ එකාබද්ධ නිවේදනයක මේ බව සඳහන්ය. ශ්‍රී ලංකා රජය අධ්‍යාපනය සඳහා දල දේශීය නිෂ්පාදිතයෙන් සියයට 1.86 ක ප්‍රතිශතයක් වෙන්කරන බව එම නිවේදනය මගින් පෙන්වාදී තිබේ. එය ශ්‍රී ලංකාවේ අධ්‍යාපන ක්ෂේත්‍රයට ප්‍රමාණවත් නොවන බවත් මේ හේතුවෙන් අධ්‍යාපන පද්ධතියේ අර්බුද මතුව ඇති බවත් එහි සඳහන්ය. මේ හේතුවෙන් සරසවි ආචාර්යවරුන්ගේ උද්ඝෝෂණ, ශිෂ්‍ය විරෝධතා දැකිය හැකි බව ඉන්දීය විද්වතුන් පෙන්වාදෙයි. මෙම වාතාවරණය මත ඒ පිළිබඳව දැඩි අවධානයකින් සිටින බවත් ශ්‍රී ලංකා සරසවි ආචාර්යවරුන්ගේ ගැටලුවලට ඔවුන්ගේ ද සහය ලබාදෙන බවත් එම නිවේදනයේ සඳහන්ය. සරසවි ආචාර්යවරුන්, සිසුන්, ගුරු සංගම්, මව්පියන් මෙන්ම ජාත්‍යන්තර ආධාර දෙන ආයතන ද ශ්‍රී ලංකාවේ අධ්‍යාපන ක්ෂේත්‍රයේ අර්බුද විසඳා ගැනීමට පියවර ගත යුතු බව එකී නිවේදනයේ දැක්වෙයි. අදාළ නිවේදනයට ඉන්දියාවේ ආර්ථික ක්ෂේත්‍රයට සම්බන්ධ‍ විද්වතුන් කිහිප දෙනෙකු ද අත්සන් තබා ඇතැයි එරට මාධ්‍ය වාර්තා වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=28065", "Category": null, "Parent URL": null}