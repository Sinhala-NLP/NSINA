{"Source": "Adaderana", "Timestamp": "March 26, 2011 09:12 am", "Headline": "ලෝක කුසලාන අවසන් අර්ධ අවසන් පූර්ව තරගය අදයි", "News Content": "2011 ලෝක කුසලාන ක්‍රිකට් තරගාවලියේ අර්ධ අවසන් පූර්ව වටයේ අවසන් තරගය ශ්‍රී ලංකාව සහ එංගලන්තය අතර අද(26) පැවැත්වෙයි. කොළඹ, ආර්. ප්‍රේමදාස ක්‍රීඩාංගණයේ දී පැවැත්වෙන එම තරගය අද පස්වරු 2.30 ට ආරම්භ වේ. මේ අතර දකුණු අප්‍රිකානු කණ්ඩායම පරදවමින් අවසන් පූර්ව වටයට සුදුසුකම් ලබා ගැනීමට නවසීලන්ත කණ්ඩායම ඊයේ(25) සමත්විය. බංග්ලාදේශයේ මීර්පූර්හිදී පැවැති තරගයේ කාසියේ වාසිය දිනාගත් නවසීලන්ත කණ්ඩායම ප්‍රථමයෙන් පන්දුවට පහරදුන් අතර නියමිත පන්දුවාර 50 අවසානයේ කඩුළු 8 ක් දැවී ඔවුන්ට ලබාගත හැකිවූයේ ලකුණු 221 ක් පමණි. පිළිතුරු ඉනිම වෙනුවෙන් දකුණු අප්‍රිකානු කණ්ඩායමට පන්දුවාර 43 පන්දු 2 ක් අවසානයේ සියලු දෙනා දැවී ලබාගත හැකිවූයේ ලකුණු 172ක් පමණි. ඒ අනුව නවසීලන්ත කණ්ඩායමට ලකුණු 49 ක ජයක් හිමිවිය. ලෝක කුසලාන තරගාවලියේ අවසන් පූර්ව වට‍යට මේ වන විට පාකිස්ථානය, ඉන්දියාව සහ නවසීලන්තය යන කණ්ඩායම් 3 සුදුසුකම් ලබා තිබේ. මෙම කණ්ඩායම් අතරින් අවසන් පූර්ව වටයේ දී පාකිස්ථානය හා ඉන්දියාව තරග වදින අතර අද පැවැත්වෙන තරගයෙන් ජයග්‍රහණය ලබන කණ්ඩායම සමග නවසීලන්තය තරග වදියි.", "URL": "https://sinhala.adaderana.lk/news.php?nid=15080", "Category": null, "Parent URL": null}