{"Source": "Adaderana", "Timestamp": "October 8, 2017 03:23 pm", "Headline": " මිලියන පහක මත්ද්‍රව්‍ය සමඟ උගන්ඩා කත මාට්ටු", "News Content": "රුපියල් මිලියන පහක පමණ වටිනාකමින් යුතු හෙරොයින් බවට සැකකෙරෙන මත්ද්‍රව්‍ය විශේෂයක් මෙරටට රැගෙන ආ උගන්ඩා ජාතික කාන්තාවක කටුනායක ගුවන්තොටුපල රේගුව විසින් අත්අඩංගුවට ගෙන තිබේ.රේගු අධ්‍යක්ෂ පරාක්‍රම බස්නායක මහතා සඳහන් කළේ අද(08) උදෑසන පහට පමණ ඩුබායි සිට පැමිණි කාන්තාවක් මෙලෙස අත්අඩංගුවට ගත් බවයි.ඇය සම්බන්ධයෙන් ඇති වූ සැකයක් මත සිදුකළ පරීක්ෂා කිරීම්වල දී ඇයගේ අත්බෑගයේ සූක්ෂම ලෙස සගවා තිබු හෙරොයින් බවට සැකකෙරෙන මත්ද්‍රව්‍ය ග්‍රෑම් 500ක තොගයක් රේගු මත්ද්‍රව්‍ය නාශක අංශය විසින් සොයාගෙන තිබේ.සැකකාරිය 43න් හැවිරිදි වියේ පසුවන ව්‍යාපාරික කාන්තාවක වන අතර මීට පෙර දෙවතාවක් ඇය මෙරට සංචාරය කර ඇති බව ද අනාවරණය වී ඇති බව පරාක්‍රම බස්නායක මහතා පැවසුවේය.ඒ හේතුවෙන් සිද්ධිය සම්බන්ධයෙන් සිදුකෙරෙන විමර්ශන කටයුතු පුළුල් කර ඇති බව ඔහු සඳහන් කළේය.", "URL": "https://sinhala.adaderana.lk/news.php?nid=78472", "Category": null, "Parent URL": null}