{"Source": "Adaderana", "Timestamp": "August 28, 2013 07:50 am", "Headline": "පිල්ලේ අද ත්‍රී.මලේ", "News Content": "ශ්‍රී ලංකාවේ සංචාරයක නිරත එක්සත් ජාතීන්ගේ සංවිධානයේ මානව හිමිකම් පිළිබද මහකොමසාරිස් නවනීදන් පිල්ලෙයි මහත්මිය අද ත්‍රිකුණාමලය ප්‍රදේශයේ සංචාරයක නිරතවීමට නියමිතව තිබේ. ඇය ඊයේ වව්නියාව, මන්නාරම, යාපනය, මුලතිව් සහ කිලිනොච්චි යන දිස්ත්‍රික්කවල දිසාපතිවරුන් හමුවී විශේෂ සාකච්ඡාවක්ද පවත්වන ලදී. එසේම උතුරු ප්‍රදේශයේ සංචාරයක නිරත වු නවනීදන් පිල්ලෙයි මහත්මිය එක්සත් ජාතීන්ගේ කාර්යාලයේ යාපනය ශාඛාවට ද ගියාය. එහිදී අතුරුදහන් වූවන්ගේ පවුල්වල සාමාජිකයින් 15 දෙනෙකු සහ ස්වෙච්ඡා සංවිධාන නියෝජිතයින් දස දෙනෙකු සමඟ ඇය සාකච්ඡාවක් පවත්වා ඇති බව අද දෙරණ වාර්තාකරු සඳහන් කළේය. ලබන 30 වන සිකුරාදා අතුරුදන් වුවන් පිළිබඳ විශේෂ සාකච්ඡාවක් කොළඹ දී පැවැත්වීමට බලාපොරොත්තු වන බව එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය පවසයි. එමෙන්ම පිල්ලෙයි මහත්මිය එල්.ටි.ටි.ඊ. සංවිධානයේ ත්‍රීකුණාමලය හිටපු දේශපාලන අංශ නායක එළිලන්ගේ බිරිඳ සමඟ ද සාකච්ඡා කර ඇති බව සඳහන්ය. එමෙන්ම ජනාධිපති මහින්ද රාජපක්ෂ මහතා සමඟ පවත්වන සාකච්ඡාවේ දී අතුරුදන් වූවන් පිළිබඳ තමා දැනගත් තොරතුරු ජනාධිපතිවරයාට පැවසීමට බලාපොරොත්තු වන බව ද පිල්ලෙයි මහත්මිය එහිදී පවසා තිබේ.", "URL": "https://sinhala.adaderana.lk/news.php?nid=36947", "Category": null, "Parent URL": null}