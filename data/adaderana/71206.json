{"Source": "Adaderana", "Timestamp": "March 22, 2017 10:51 am", "Headline": "සරණ ගුණවර්ධනට එරෙහි නඩුව - විදුලිබල ලේකම්වරයාට වරෙන්තු ", "News Content": "සංවර්ධන ලොතරැයි මණ්ඩලයේ සභාපති ලෙස කටයුතු කළ වසර දෙකක කාලය තුළදී වත්කම් හා බැරකම් හෙළි නොකිරීමේ චෝදනාව යටතේ අල්ලස් හා දූෂණ චෝදනා විමර්ශන කොමිෂන් සභාව විසින් හිටපු නියෝජ්‍ය අමාත්‍ය සරණ ගුණවර්ධන මහතාට එරෙහිව කොළඹ ප්‍රධාන මහේස්ත්‍රාත් අධිකරණය හමුවේ පවරා ඇති නඩු දෙක අද (22) කැඳවා තිබේ.මෙම නඩුදෙකෙහි 1වෙනි සාක්ෂිකරු ලෙස නම් කොට ඇති විදුලිබල හා පුනර්ජනනීය බලශක්ති අමාත්‍යංශ ලේකම් ඩී.එම්.එස් බටගොඩ මහතා අධිකරණය හමුවේ පෙනී නොසිටි නිසා කොළඹ ප්‍රධාන මහේස්ත්‍රාත්වරයාගේ අවධානය ඒ කෙරෙහි යොමුවූ බව අප අධිකරණ වාර්තාකරු පවසයි.ඒ අනුව ඩී.එම්.එස් බටගොඩ මහතා අත්අඩංගුවට ගෙන අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර විසින් නියෝග කර තිබේ.වැඩිදුරට නඩු විභාගය ජූලි 06 දින කැඳවීමට තීරණය කෙරුණු බව සඳහන්ය.1 වෙනි සාක්ෂිකරු ලෙස සටහන්ව ඇති බටගොඩ මහතා වෙනුවෙන් නියෝජිතයෙකු අද දිනයේ අධිකරණයේ පෙනී සිටි නමුත් මහේස්ත්‍රාත්වරයා පවසා ඇත්තේ මෙම නියෝගය සාක්ෂිකරුට පෞද්ගලිකව යොමුකර ඇති බැවින් ඔහු වෙනුවෙන් නියෝජිතයෙකුට පෙනී සිටීමට නොහැකි බවයි.", "URL": "https://sinhala.adaderana.lk/news.php?nid=71206", "Category": null, "Parent URL": null}