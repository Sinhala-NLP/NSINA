{"Source": "Adaderana", "Timestamp": "April 3, 2016 05:21 pm", "Headline": "රාජ්‍ය භාෂා ප්‍රවීණතාව ලබන්න ගිහින් අර්බුදයක්", "News Content": "රාජ්‍ය භාෂා ප්‍රවීණතා විභාගයේ දෙමළ භාෂා ප්‍රවීණතා විභාගය සඳහා පෙනී සිටිමට නියමිතව සිටි සිංහල මාධ්‍ය විභාග අපේක්ෂකයන් රැසකට අද දිනයේ විභාගයට පෙනී සිටීමට අවස්ථාව ලැබී නොමැති බව වාර්තා වේ.ප්‍රශ්න පත්‍ර ලබාදීමේ දී ඇති වු ගැටළුකාරී තත්ත්වයක් මීට හේතු වී ඇති බව සඳහන්ය. මොණරාගල, මාතර, ඇතුළු දිස්ත්‍රික්ක කිහිපයක දෙමළ භාෂා ප්‍රවීණතා විභාගය සඳහා අයදුම්කර තිබු සිංහල මාධ්‍ය විභාග අපේක්ෂකයන් පිරිසක් මෙම ගැටළුවට මුහුණ දී තිබේ.අදාළ අපේක්ෂකයන් විභාගයට පෙනි සිටීම සඳහා විභාග ශාලාවේ අසුන් ගන්වා ප්‍රශ්න පත්‍ර ලබාදී ඇති අතර එහිදී එම අයදුම්කරුවන්ට ලබාදී ඇත්තේ වැරදි ප්‍රශ්න පත්‍රයක් බව වාර්තා වේ.දෙමළ මාධ්‍යයෙන් ලබාදීමට ඇති ප්‍රශ්න පත්‍රය වෙනුවට ඔවුන්ට සිංහළ මාධ්‍ය ප්‍රශ්න පත්‍ර ලබාදීම සිදුකර තිබේ.එම අවස්ථාවේ විභාග පරීක්ෂකවරුන් තමන්ව විභාග ශාලාවෙන් ඉවත් කිරීමට කටයුතු කළ බව විභාගයට පෙනී සිටි අපේක්ෂකයින් විසින් අද දෙරණට සඳහන් කරන ලදී.මේ පිළිබඳව විභාග දෙපාර්තමේන්තුවෙන් විමසීමක් කළ ද අද දිනය නිවාඩු දිනයක් වන බැවින් පැහැදිලි විසඳුමක් ලබාගැනීමට නොහැකි වු බව ඔවුන් කියා සිටියි.", "URL": "https://sinhala.adaderana.lk/news.php?nid=58897", "Category": null, "Parent URL": null}