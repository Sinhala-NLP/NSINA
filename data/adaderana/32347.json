{"Source": "Adaderana", "Timestamp": "March 12, 2013 12:39 pm", "Headline": "සංවර්ධන ව්‍යාපෘතියට අධිකරණයෙන් අවසර හිමියි", "News Content": "කොම්පඤ්ඤවීදිය ප්‍රදේශයේ ක්‍රියාත්මක කිරීමට නියමිත සංවර්ධන ව්‍යාපෘතිය ක්‍රියාවට නැංවීමට අධිකරණය අවසර ලබාදී තිබේ. කොම්පඤ්ඤවීදියේ නිවාස අහිමි වන පිරිසක් විසින් ගොනුකර තිබු පෙත්සමක් සලකා බැලීමෙන් අනතුරුව අගවිනිසුරු මොහාන් පීරිස් මහතා ප්‍රමුඛ ත්‍රිපුද්ගල විනිසුරු මඩුල්ල අදාළ නියෝගය ලබාදී ඇති බව අද දෙරණ අධිකරණ වාර්තාකරු සඳහන් කළේය. පසුගිය අධිකරණ දිනයේ දී ශ්‍රේෂ්ඨාධිකරණය ලබාදුන් නියෝගයට අනුව නිවාස අහිමි වන පුද්ගලයින්ගෙන් අදහස් විමසීම සඳහා කාර්යාලයක් පිහිටු වු බව අදාළ පෙත්සම අද (12) කැඳවු අවස්ථාවේ දී නාගරික සංවර්ධන අධිකාරිය වෙනුවෙන් පෙනී සිටි නීතීඥවරයා අධිකරණය හමුවේ සඳහන් කර සිටියේය. ඒ අනුව එම පුද්ගලයින්ගෙන් අදහස් විමසූ බව ද අදාළ නීතීඥවරයා අධිකරණය හමුවේ කරුණු ඉදිරිපත් කර තිබේ. එහිදී අදාළ ප්‍රදේශයේ පදිංචිකරුවන් 317 දෙනෙකු කුලී පදනම මත එම ප්‍රදේශයෙන් ඉවත්ව යාමට කැමැත්ත පළ කර ඇති බව නීතීඥවරයා අධිකරණය හමුවේ සඳහන් කර සිටියේය. තවත් 164 දෙනෙකු නිවාසවල වටිනාකම ලබාදෙන ලෙස ද ඉල්ලීමක් කළ බව හෙතෙම අධිකරණය හමුවේ පවසා තිබේ. අදාළ තොරතුරු ලබාගැනීමේ දී නාගරික සංවර්ධන අධිකාරියේ නිලධාරීන් අදාළ ප්‍රදේශවාසීන්ට බලපෑම් එල්ල කර ඇති බව පෙත්සම්කරුවන් වෙනුවෙන් පෙනී සිටි නීතීඥවරයා අධිකරණය හමුවේ සඳහන් කළේය. කොම්පඤ්ඤවීදිය ප්‍රදේශයේ අදාළ සංවර්ධන ව්‍යාපෘතිය ආරම්භ කිරීමට හැකියාවක් පවතින බව කෙසේ වෙතත් ඉදිරිපත් වු කරුණු සලකා බැලූ අගවිනිසුරුවරයා පැවසීය. කෙසේ වෙතත් මෙම නඩුව ලබන අප්‍රේල් 4 වන දින නැවත කැඳවීමට ද අගවිනිසුරුවරයා තීරණය කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=32347", "Category": null, "Parent URL": null}