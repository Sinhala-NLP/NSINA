{"Source": "Adaderana", "Timestamp": "March 12, 2019 10:20 pm", "Headline": "ප‍්‍රාථමික ගිණුම ධන අගයක් ගැනීම රජයේ මූල්‍ය කළමණාකරණය ලබාගත් විශාල ජයග‍්‍රහණයක්", "News Content": "ප‍්‍රාථමික ගිණුම ධන කර ගැනීම මේ රජයේ මූල්‍ය කළමනාකරණය ලබාගත් විශාල ජයග‍්‍රහණයක් බව මහානගර හා බස්නාහිර සංවර්ධන අමාත්‍ය චම්පික රණවක මහතා පවසයි. අමාත්‍යවරයා මෙම අදහස් පළකර සිටියේ රුපියල් ලක්‍ෂ 650 ක ආයෝජනයෙන් සංවර්ධනය කරන ලද හතරලියැද්ද නගර සංවර්ධන ව්‍යාපෘතියේ දෙවෙනි අදියර ජනතා අයිතියට පත් කිරීමේ අවස්ථාවට එක් වෙමිනි. එහිදී වැඩිදුරටත් අදහස් දැක්වූ අමාත්‍යවරයා, (\"මීට දශකයටකට කලින් 2008 දී මේ රටේ ණය කල් පිරෙන ප‍්‍රමාණය ආසන්නයෙන් අවුරුදු 14 ක් පමණ උනා. මොකද සහනදායී ණය විශාල ප‍්‍රමාණයක් තිබූ නිසා. 2004දී මේ රටේ වාණිජ ණය තිබුණේ මුළු ණය ප‍්‍රමාණයෙන් 4% යි. අද මොකද තත්වය මේ ණයවල කල්පිරීමේ සීමාව අවුරුදු 7 කටත් වඩා අඩු ගාණක් වෙලා තිබෙනවා. ඒ කියන්නේ ඉතාම කෙටි කාලීන ණය අපට වෙලා තිබෙන්නේ. ඒ වගේම අද වාණිජ ණය ප‍්‍රමාණය 55% ඉක්මවලා තිබෙනවා. මේ නිසා මොකද වෙලා තිබෙන්නේ. අද අපි ගන්නා ණය වලින් වැඩි ප‍්‍රමාණයක් අපි ලබා ගන්නේ පැරණි ණය පියවීම සඳහායි. විශේෂයෙන්ම මේ 2019 වර්ෂයේදී 1948 සිට 2004 දක්වා ගත් සියළුම ණය, සේනානායකලා, බණ්ඩාරනායකයලා, ජයවර්ධනලා, රණසිංහ පේ‍්‍රමදාස ජනාධිපති ඇතුළු මේ සියළුම දේශපාලන නායකයෝ ගත්ත ණය වලින් අපට ගෙවන්න වෙලා තිබෙන්නේ 11% යි. අනෙක් 89% ගෙවන්න වෙලා තිබෙන්නේ අර 2004 න් පසුව ගත්ත ණය. මෙන්න මේකයි මේ ණය බරේ වෙනස කියන එක ඔය ණයබර ගැන කතා කරන විශේෂඥයින්ට අපි කිව යුතුයි. ඒ වගේම අපි විශේෂයෙන්ම ප‍්‍රකාශ කළ යුතුයි අද අපේ තිබෙන අර්බුදය. අද අපි සංවර්ධනයට රුපියල් බිලියන 734 ක් වියදම් කරන බව කියා තිබෙනවා. පොලිය ගෙවන්න යනවා අටසිය ගණනක්. ඒ වගේම ණය ගෙවන්න යනවා 2,200 ක්. මොකද්ද මේකේ ඇත්ත. ප‍්‍රාග්ධන වියදම මේ රටේ රෝහල් හදන්න, පාසල් හදන්න, නගර හදන්න, සමෘද්ධිය දෙන්න, දුගියා නංවන්න, නිවාස හදන්න මේ හැම දෙයටම එක රුපියලක් වියදම් කරන විට රුපියල් 3 ක් ණය ගෙවන්න වියදම් කරන රටක් බවට මේ රට අද පරිවර්තනය වෙලා තිබෙනවා. මේක තමයි අපේ ගැටලූව. ඒ වගේම ප‍්‍රාග්ධන වියදමට වඩා වැඩි ප‍්‍රමාණයක් අද සිදුවෙලා තිබෙනවා ණය පොලී විතරක් ගෙවන තත්ත්වයට පත් වෙලා තිබෙනවා. මේක තමයි මේ ණය අර්බුදයේ ස්වරූපය. ඊ ළඟට රාජ්‍ය ආයතන අති විශාල වශයෙන් ණය බරෙන් පෙළිලා තිබෙනවා. ඒ ණය බරෙන් පෙළිලා තිබෙන තත්ත්වය ගැන මම ඉතාම කෙටියෙන් කියන්නම් මේ ආර්ථික කළමනාකරණය ගැන කතා කරන නිසා. මේ ආර්ථික කළමනාකරණය ගැන තිබෙන හොඳම උදාහරණය තමයි ශ‍්‍රී ලංකන් සේවය, 2008 දී එය ආණ්ඩුවට ලබාගන්න කොට එමිරේට්ස්ලගෙන් රුපියල් බිලියන 14 ක සමුචිත ලාභයක් සහිතව ලඟාකර ගත්තේ. අද මොකද්ද තත්වය අද මේ වසර වන විට මෙහි සමුචිත පාඩුව අනුක‍්‍රමයෙන් වැඩිවී රුපියල් බිලියන 200 සීමාවත් ඉක්මවා ගොස් තිබෙනවා. මොකද්ද මෙයින් කියන්නේ, පාසල් නිල ඇඳුම් දෙන්න අපි වැය කරන්නේ රුපියල් බිලියන 25 යි. දරුවන්ට බස්වල යන්න සීසන් එකට රුපියල් බිලියන 20 යි. ඒ වගේම පොත්පත් ලබාදෙන්න බිලියන 38 යි. මහපොල ඇතුළු උසස් අධ්‍යාපනයට බිලියන 12යි. තී‍්‍රපෝෂ දෙන්න බිලියන 17 යි. පෝෂණ මල්ලට 16 යි. ඔක්කොම එකතු කළත් 128 ටයි. මේ ශ‍්‍රී ලංකන් ගුවන් සේවයේ පාඩුව විතරක් 200 පැනලා තිබෙනවා. කවුද මේක පාලනය කළේ, නන්දසේන ගෝඨාභය රාජපක්ෂ, ඒ වගේම පී.බී. ජයසුන්දර, සජින් වාස් ගුණවර්ධන, රොෂාන් ගුණතිලක මෙන්න පාලනය කළ අය. මේ අයගේ කළමනාකරණ හැකියාව. අද මොකද කර තිබෙන්නේ සෑම පුද්ගලයෙක්ම රුපියල් 12,000කට අධික ප‍්‍රමාණයක ණයගැතියෙක් බවට පත්කර තිබෙනවා මේ තනි රාජ්‍ය ආයතනය පමණක්. එහෙම නම් මේ කළමනාකරණයේ තත්වය ගැන, රටේ විනය ඇති කර කළමණාකරණය ඇතිකිරීමේ තත්වය ගැන අපට හිතා ගන්න පුළුවන් ඉදිරි කාලයේදී. ඒ වගේම මම කිව යුතුයි මේ රජය මූල්‍ය කළමනාකරණය පැත්තෙන්, අපි විශාල ජයග‍්‍රහණයක් ළඟකර ගත්තා. ඒක තමයි අපේ ප‍්‍රාථමික ගිණුම ධන කර ගැනීම අපේ මේ රජයේ මූල්‍ය කළමණාකරණය ලබාගත් විශාල ජයග‍්‍රහණයක්. මේකෙන් මොකද්ද කියන්නේ ආණ්ඩුවකට එදිනෙදා වියදම් ආණ්ඩුවේ ආදායම්වලින් පියවාගන්න පුළුවන් කියන එක. මේක ධනයි කියන එකේ අදහස ණය බර ගෙවන්නත් කිසියම් ආකාරයක හැකියාවක් ලැබෙනවයි කියන එක. 1954 න් පසුව මේ වගේ තත්වයක් මෙරට ආර්ථිකයේ ඇතිවුණේ මුල්වතාවට 2017-18 කියන එක අපි කිව යුතුය.\") යැයි පැවසීය.", "URL": "https://sinhala.adaderana.lk/news.php?nid=105949", "Category": null, "Parent URL": null}