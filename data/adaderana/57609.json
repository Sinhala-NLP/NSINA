{"Source": "Adaderana", "Timestamp": "February 26, 2016 11:13 am", "Headline": "  ජාත්‍යන්තර සහය ලබා ගැනීම ගැන සලකා බලනවා", "News Content": "26 වසරක යුද ගැටුම් වලදී සිදුවූ බව කියන අපරාධ ගැන සිදුකෙරෙන විමර්ශනය සඳහා ජාත්‍යන්තර සහය ලබා ගැනීම සම්බන්ධයෙන් සලකා බලන බව විදේශ කටයුතු අමාත්‍ය මංගල සමරවීර මහතා පවසයි.අමෙරිකාවේ සංචාරයක නිරතව සිටින විදේශ අමාත්‍යවරයා වොෂින්ටනයේදී ඊයේ මේ බව ප්‍රකාශ කර ඇත.ඔහු එමඟින් සඳහන් කර ඇත්තේ යුද අපරාධ සම්බන්ධයෙන් එල්ල වන චෝදනාවලට අපක්ෂපාති පරීක්ෂණයක් පැවැත්වීම වැදගත් බවයි.එවැනි පරීක්ෂණයකදී අපක්ෂපාති බව ප්‍රදර්ශනය කිරීමට ජාත්‍යන්තර සහය ලබා ගැනීම සම්බන්ධයෙන් ද අවධානය යොමුව ඇති බව අමාත්‍යවරයා කියා සිටියේය.යුද්ධය නිසා වඩාත් අගතියට පත්වූ ජනතාවට එමඟින් විශ්වාසනීයත්වය පිළිබඳ සහතිකය ලැබෙන බව ද අමාත්‍යවරයා පෙන්වා දී තිබේ.“ඔවුන් විනිසුරුවන් විය හැකියි. ඔවුන් තාක්ෂණික විශේඥයින් විය හැකියි. විමර්ශකයින්, අභිචෝදකයින් (චෝදනා ගොනු කරන්නන්) මේ සියලූම ක්‍රම ගැන අවධානය යොමු කරලා තියෙනවා“ මංගල සමරවීර මහතා පවසා ඇත. කෙසේ වුවද පසුගියදා මෛත්‍රිපාල සිරිසේන ජනාධිපතිවරයා පවසා තිබුණේ යුද අපරාධ පරීක්ෂණ සඳහා ජාත්‍යන්තර සහය අනවශ්‍ය බවයි.මේ අතර එක්සත් ජාතීන්ගේ සංවිධානය ද යුද අපරාධ චෝදනා විමර්ශනයට ජාත්‍යන්තර සහය ගත යුතු යැයි බල නොකරන බව පසුගියදා පවසා තිබුණි.එල්.ටී.ටී.ඊය මෙන්ම ශ්‍රී ලංකා හමුදාව ද යුද සමයේදී සිදුවූ අපරාධවලට වගකිව යුතු බව එම සංවිධානය සඳහන් කර තිබේ.බහුතරයක් ශ්‍රී ලාංකිකයින් විදේශ මැදිහත්වීම ප්‍රතික්ෂේප කරන බවත්, විශේෂයෙන් හිටපු ජනපතිගේ ආධාරකරුවන් මෙයට විරුද්ධ බවත්, මෙමඟින් හමුදාවට දඬුවම් කිරීමට යන බවටත්, චෝදනා නඟා ඇත.කෙසේ වුවද යුද අපරාධ චෝදනාවලට අදාළව ඉදිරි මාස පහ හය තුළ දෙමළ සන්ධානය ඇතුළු දේශපාලන පක්ෂවල සහය ලබාගෙන විමර්ශන කටයුතු ආරම්භ කරන බවත්, මේවන විට ශ්‍රී ලංකාවේ අධිකරණ පද්ධතිය නිවැරදි මාවතක ඇති බවත් ඔහු සඳහන් කර තිබේ.විදේශ කටයුතු අමාත්‍ය මංගල සමරවීර මහතා අමෙරිකානු රාජ්‍ය ලේකම් ජොන් කෙරී ඊයේ මුණ ගැසුණු අතර දෙරට අතර උපායමාර්ගික සැලසුම් පිළිබඳ විශේෂ සාකච්ඡාවක්ද මෙම සති අගදී පැවැත්වීමට නියමිතය.", "URL": "https://sinhala.adaderana.lk/news.php?nid=57609", "Category": null, "Parent URL": null}