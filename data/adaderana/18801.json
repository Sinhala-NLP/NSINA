{"Source": "Adaderana", "Timestamp": "September 18, 2011 01:02 pm", "Headline": "දුම්රිය ගැටුමේ පාඩුව කෝටි 7.5 ට වැඩියි", "News Content": "අලව්ව දුම්රිය ස්ථානයේ සිදුවු අනතුරෙන් රුපියල් කෝටි 7.5 ට අධික පාඩුවක් සිදුවී ඇති බව ප්‍රවාහන අමාත්‍යාංශය පවසයි. මෙම අනතුරට හේතුව සොයා බැලීම සඳහා විශේෂ කමිටුවක් පත්කර ඇති බව ද එම අමාත්‍යාංශය නිකුත් කළ නිවේදනයක දැක්වේ. මෙම අනතුර සම්බන්ධයෙන් නිශ්චිත තීරණයකට එළඹීමට තවමත් නොහැකි වී ඇති අතර දුම්රිය පාලක මැදිරිය ක්‍රියාකළ ආකාරය සහ සංඥා පද්ධතිය ක්‍රියාත්මක වු ආකාරය ගැන විශේෂ අවධානයක් යොමුවී ඇති බව සඳහන් වේ. විශේෂයෙන්ම රියදුරන්ගේ අතපසුවීම් හා දුම්රිය ස්ථානාධිපතිවරයාගේ ක්‍රියාදාමය ගැන ද සොයා බලන බව ප්‍රවාහන අමාත්‍ය කුමාර වෙල්ගම මහතා කියා සිටියේය . මෙම අනතුර සම්බන්ධයෙන් සිදුකරනු ලබන පරීක්ෂණ වාර්තා අනූව කිසියම් පුද්ගලයෙකුගේ වරදකින් මෙය සිදුවුයේ නම් ඒ සම්බන්ධයෙන් දැඩි විනයානුකුල පියවර ගන්නා බව අමාත්‍යවරයා ප්‍රකාශ කළේය. ඊයේ රාත්‍රීයේ අලව්ව දුම්රිය ස්ථානයේ සිදුවු අනතුර සම්බන්ධයෙන් සොයා බැලීමට ප්‍රවාහන අමාත්‍ය කුමාර වෙල්ගම මහතා එම ස්ථානයට ගිය අවස්ථාවේ දී මේ බව සඳහන් කර තිබේ. අලව්ව දුම්රිය ස්ථානය ආසන්නයේ දී ඊයේ පස්වරුවේ සිදුවු මෙම අනතුරින් පුද්ගලයින් පස් දෙනෙකු මියගොස් තවත් පුද්ගලයින් තිස් දෙනෙකුට අධික පිරිසක් තුවාල ලබා ඇත.", "URL": "https://sinhala.adaderana.lk/news.php?nid=18801", "Category": null, "Parent URL": null}