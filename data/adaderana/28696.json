{"Source": "Adaderana", "Timestamp": "October 28, 2012 04:24 pm", "Headline": "සමස්ත ලංකා මිනි රග්බි පාපන්දු සැණකෙළිය ජනපති නරඹයි", "News Content": "හෝමාගම, දියගම මහින්ද රාජපක්ෂ ජාත්‍යන්තර ක්‍රීඩා සංකීර්ණයේ දී පැවති සමස්ත ලංකා මිනි රග්බි පාපන්දු සැණකෙළිය නැරඹීම සඳහා ජනාධිපති මහින්ද රාජපක්ෂ මහතා සහභාගී වී තිබේ. එහිදී ක්‍රීඩා පිටියට පැමිණි ජනාධිපතිවරයා සියලු ක්‍රීඩක ක්‍රීඩිකාවන් සමග සමූහ ඡායාරූපයකට ද පෙනී සිටි බව ජනාධිපති මාධ්‍ය අංශය සඳහන් කළේය. ශ්‍රී ලංකා රග්බි පාපන්දු සම්මේලනය, ක්‍රීඩා අමාත්‍යාංශය සහ අධ්‍යාපන අමාත්‍යාංශය එක්ව මෙම රග්බි පාපන්දු සැණකෙළිය සංවිධානය කර තිබිණි. මේ සඳහා දිවයිනේ සියලු පළාත් නියෝජනය කරමින් පාසල් කණ්ඩායම් 380 ක් සහභාගී වී තිබේ. ක්‍රීඩාවේ උන්නතිය වෙනුවෙන් තරඟාවලිය සඳහා සහභාගී වු සියලු පාසල් කණ්ඩායම් සඳහා ක්‍රීඩා පහසුකම් සැපයීමට කටයුතු කරන ලෙස ජනාධිපති මහින්ද රාජපක්ෂ මහතා විසින් බලධාරීන්ට උපදෙස් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=28696", "Category": null, "Parent URL": null}