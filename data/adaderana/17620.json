{"Source": "Adaderana", "Timestamp": "July 25, 2011 10:37 am", "Headline": "අමෙරිකානු ඩොලර් මිලියන 13 ක් අහිමිවේද..?-තීරණය කොංග්‍රස අතේ..?", "News Content": "ශ්‍රී ලංකාවට ලබාදෙන ආධාර අත්හිටුවිය යුතු බවට වන යෝජනාව මේවන විට අමෙරිකානු සෙනෙට් මණ්ඩලය හා කොංග්‍රස් මණ්ඩලයට ඉදිරිපත් කර ඇති බවත්,ඒ සඳහා අනුමැතිය හිමිවුවහොත් අමෙරිකානු ඩොලර් මිලියන 13 ක මුදලක් නොලැබීයාමේ අවදානමක් මතුව ඇති බවත් විදෙස් මාධ්‍ය උපුටා දක්වයි. ශ්‍රී ලංකාවේ සංවර්ධන කටයුතු සඳහා අමෙරිකානු ඩොලර් මිලියන 13 ක මුදලක් ප්‍රදානය කිරීමට නියමිතව ඇති බව මෙම වාර්තා විසින් පෙන්වාදෙයි. අමෙරිකානු රජයේ විදේශ කටයුතු භාර ස්වදේශීය කමිටුව විසින් විසින් පසුගිය බ්‍රහස්ප්‍රතින්දා දිනයේ ශ්‍රී ලංකාවට අමෙරිකා එක්සත් ජනපදය විසින් ලබාදෙනු ලබන ණය සහ ආධාර අත්හිටුවිය යුතු බවට වූ යෝජනාවක් ඒකමතිකව සම්මත කරගන්නා ලදී. ශ්‍රී ලංකාවේ පවත්නා ගැටලු සම්බන්ධයෙන් ශ්‍රී ලංකා ආණ්ඩුව නිසි ගණනය කිරීමක් නොකරන බවටත්,මාධ්‍ය නිදහස සහතික කර නොමැති බවත්,හදිසි නීති රෙගුලාසි ඉවත් නොකරමින් මර්දනකාරී පාලනයක් ගෙනයන බවටත් එල්ලවන චෝදනා සැලකිල්ලට ගෙන මෙම ශ්‍රී ලංකාවට එරෙහිව මෙම යෝජනාව සම්මත කෙරිණි. එක්සත් ජනපද කොංග්‍රස් මණ්ඩල සභික හා ඔබාමා පාලන තන්ත්‍රයේ ජ්‍යෙෂ්ඨ සාමාජිකයෙකු වන හොවාර්ඩ් බර්මන් විසින් මෙම යෝජනාව කොංග්‍රස් මණ්ඩලයට ඉදිරිපත් කර ඇති බව පී.ටී.අයි පුවත් සේවය උපුටා දක්වයි. බ්‍රිතාන්‍ය චැනල් 04 නාලිකාව විසින් ශ්‍රී ලංකාවේ සිදුවීයයි කියනු ලබන යුද අපරාධ චෝදනා සංකේතවත් කරමින් ඉදිරිපත් කරන ලද වාර්තා චිත්‍රපටයෙන් පසුව ශ්‍රී ලංකාවට ප්‍රදානය කරනු ලබන ණය සහ ආධාර මුදල් ලබා නොදිය යුතු බවට මෙම යෝජනාව ඉදිරිපත් කර ඇතැයි පී.ටී.අයි පුවත් සේවය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=17620", "Category": null, "Parent URL": null}