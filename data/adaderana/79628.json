{"Source": "Adaderana", "Timestamp": "November 8, 2017 06:44 am", "Headline": "අද පෙට්‍රල් මෙ.ටො 3000 ක් වෙ‍ළෙඳපොලට", "News Content": "අද දිනයේත් පෙට්‍රල් මෙට්‍රික් ටොන් 3000ක් වෙළෙඳපොළට බෙදාහැරීමට පියවර ගන්නා බව ඛනිජ තෙල් සම්පත් සංවර්ධන අමාත්‍යංශය පවසයි. එම අමාත්‍යංශය පවසන්නේ ඊයේ දිනයේද මෙට්‍රික් ටොන් 3000ක පෙට්‍රල් තොගයක් ඉන්ධන හල් වෙත බෙදා හැරි බවයි. දෛනික අවශ්‍යතාව මෙට්‍රික් ටොන් 2500ක් වුවද පෙරේදා දිනයේද පෙට්‍රල් මෙට්‍රික් ටොන් 2600ක ප්‍රමාණයක් ඉන්ධන හල් වෙත යොමු කෙරුණු බව ඛනිජ තෙල් සම්පත් සංවර්ධන අමාත්‍යංශය පවසයි. මේ අතර වාහන වලට හැර වෙනත් ආකාරයෙන් පෙට්‍රල් නිකුත් කිරීමෙන් වලකින ලෙස ඉන්ධන පිරවුම්හල් වෙත නිකුත් කර තිබූ නියෝගය වහාම ක්‍රියාත්මක වන පරිදි ඉවත් කළ බව එම අමාත්‍යංශය පැවසුවේය. ප්‍රමාණවත් තරම් පෙට්‍රල් තොග පවතින හෙයින් වාහන වලට පමණක් ඉන්ධන ලබාදිය යුතු බවට පනවා තිබූ නීතිය ඉවත්කළ බව ඛනිජ තෙල් සම්පත් සංවර්ධන අමාත්‍යංශය පෙන්වාදෙයි. අමාත්‍යංශය එසේ නිවේදනය කළ ද ඊයේ දිනයේ දිවයින පුරා ඉන්ධන පිරවුම් හල් අසළ දිගු පෝළිම් දක්නට ලැබුණි. කෙසේවෙතත් ඉන්ධන රැගත් නෞකාව අද පස්වරු 7.00 පමණ වන විට ලංකාවට පැමිණීමට නියමිත බව විෂය භාර අමාත්‍ය අර්ජුණ රණතුංග මහතා පෙන්වා දෙයි. ඊට අමතරව තවත් ඉන්ධන නෞකාවක් ඉන්දියාවෙන් ඇණවුම් කර ඇති බව ද අමාත්‍යවරයා ඊයේ පාර්ලිමේන්තුව්දී ප්‍රකාශ කළේය. අද පැමිණීමට නියමිත බවට පැවසෙන “නෙවෙස්කා ලේඩි“ නැමැති නෞකාව මේ වන විට ඉන්දියාවට බටහිර දෙසින් වන මුහුදු තීරයේ යාත්‍රා කරමින් ඇති බව වාර්තා වෙයි. ලයිබීරියානු ධජයක් යටතේ ධාවනය කෙරෙන මෙම නෞකාවෙහි මෙට්‍රික් ටොන් 47,746ක ඉන්ධන තොගයක් ප්‍රවාහනය කරමින් ඇති බව පැවසෙයි. එක්සත් අරාබි එමීර් රාජ්‍යයේ සිට ජෙබෙල් අලී වරායෙන් පසුගිය පළමුවෙනිදා මෙම නෞකාව කොළඹ වාරය බලා පිටත්ව ඇති බව සඳහන්ය. මේ අතර පෙට්‍රල් හිඟය පිටුපස කඩාකප්පල්කාරී ක්‍රියාවක් පවතින්නේද යන්න සම්බන්ධයෙන් සැක මතුවන බව එක්සත් ජාතික පක්ෂය පවසයි. ඊයේ පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී නලීන් බණ්ඩාර මහතා මෙම අදහස් පළ කළ අතර පෙට්‍රල් හිඟය හේතුවෙන් කොළඹ හා තදාසන්න ප්‍රදේශවල ඉන්ධන පිරවුම්හල් අසළ දිගු පෝළිම් දක්නට ලැබුණු බව අද දෙරණ ප්‍රාදේශීය වාර්තාකරුවන් සඳහන් කළේය. මේ අතර අවශ්‍ය වුවහොත් ඉන්ධන පිරවුම්හල් සඳහා ආරක්ෂාව ලබාදෙන ලෙසට පොලිස්පති පූජිත් ජයසුන්දර මහතා උපදෙස් ලබා දී තිබේ.", "URL": "https://sinhala.adaderana.lk/news.php?nid=79628", "Category": null, "Parent URL": null}