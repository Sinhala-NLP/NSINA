{"Source": "Adaderana", "Timestamp": "December 12, 2011 08:13 am", "Headline": "චෝදනාවලට උගත් පාඩම් වාර්තාවෙන් සතුටුදායක පිළිතුරු ලැබෙයි", "News Content": "ශ්‍රී ලංකාවට ජාත්‍යන්තර ප්‍රජාවෙන් එල්ල වූ බොහෝ චෝදනාවන්ට උගත් පාඩම් හා ප්‍රතිසන්ධාන කොමිසන් වාර්තාව සතුටුදායක පිළිතුරු සපයනු ඇති බව යුරෝපීය පාර්ලිමේන්තුවේ ආරක්ෂක ප්‍රකාශක ජෙෆ්රි වැන් ඕඩන් මහතා පවසයි. ශ්‍රී ලංකාවේ අභ්‍යන්තර ගැටලු ඔවුන්ටම විසඳා ගැනීමට ඉඩ හැරීම වඩාත් සුදුසු බව ඔහු පෙන්වා දෙයි. නව බලාපොරොත්තු සහිත ආර්ථික ප්‍රබෝධයක් ශ්‍රී ලාංකිකයින් තුළ දක්නට ලැබෙන බව තමා ශ්‍රී ලංකාවේ සිදු කළ සංචාරය අතරතුර ලැබූ අත්දැකීම් සම්බන්ධයෙන් පැහැදිලි කරමින් ඕඩන් මහතා ප්‍රකාශ කළේය. වසර 30 ක යුද්ධය අවසන් කර යළි නැගී සිටින ශ්‍රී ලංකාවට ජාත්‍යන්තර ප්‍රජාවෙන් ලැබිය යුතු සහය අඛණ්ඩව ලැබිය යුතු බව ඔහු නිවේදනයක් නිකුත්කරමින් සඳහන් කරයි. නැවත ත්‍රස්තවාදයක් ශ්‍රී ලංකාව තුළ උද්ගත නොවීමට නම් ජාතීන් අතර සහජීවනය හා දේශපාලන සමගිය කඩිනමින් ඇතිකළ යුතු බව ජෙෆ්රි වැන් ඕඩන් මහතා පවසයි.", "URL": "https://sinhala.adaderana.lk/news.php?nid=20618", "Category": null, "Parent URL": null}