{"Source": "Adaderana", "Timestamp": "October 28, 2012 03:14 pm", "Headline": "ලක්ෂ 50 ක හෙරොයින් තොගයක් සමග අයෙක් කොටුවෙයි", "News Content": "රුපියල් ලක්ෂ 50 ට ආසන්න වටිනාකමකින් යුත් හෙරොයින් තොගයක් ළඟ තබාගත් පුද්ගලයෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබේ. විශේෂ කාර්ය බලකා මූලස්ථානයට ලැබුණු තොරතුරකට අනුව සිදුකළ වැටලීමකට අනුව අංගොඩ, කොටිකාවත්ත ප්‍රදේශයේ දී මොහු අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරු සතුව තිබී හෙරොයින් ග්‍රෑම් 605 ක් සොයා ගෙන ඇත. සැකකරු වැඩිදුර පරීක්ෂණ කටයුතු සඳහා පොලිස් මත්ද්‍රව්‍ය නාශක කාර්යංශයට භාරදුන් බව පොලිස් විශේෂ කාර්ය බලකාය සඳහන් කළේය. මේ අතර හෙරොයින් ග්‍රෑම් 8 මිලිග්‍රෑම් 100 ක් ළඟ තබාගත් පුද්ගලයෙකු බොරැල්ල ප්‍රදේශයේ දී අත්අඩංගුවට ගෙන තිබේ. සැකකරු බොරැල්ල ප්‍රදේශයේ පදිංචි 26 හැවිරිදි පුද්ගලයෙකු බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=28691", "Category": null, "Parent URL": null}