{"Source": "Adaderana", "Timestamp": "July 13, 2017 09:34 am", "Headline": "  ටිපර් රථයක් මතට ගලක් කඩාවැටී 1ක් මරුට-2ක් රෝහලට", "News Content": "ගල් වලකින් ගල් ලබාගැනීමට පැමිණි ටිපර් රථයක් මතට ගලක් කඩාවැටීමෙන් සිදුවූ අනතුරකින් පුද්ගලයෙකු ජීවිතක්ෂයට පත්ව තිබේ.මීරිගම, දඹගොල්ල ප්‍රදේශයේ පිහිටි ගල් වලකදී ටිපර් රථයක් මතට පස් කන්දක් සමඟ ගලක් වැටී ඇති බව පොලිස් මූලස්ථානය සඳහන් කළේය. එහිදී ටිපර් රථයේ සිටි පුද්ගලයින් තිදෙනෙකු බරපතළ තුවාල ලබා මීරිගම රෝහලට ඇතුළත් කිරීමේදී එක් අයෙකු මියගොස් තිබේ.මියගොස් ඇත්තේ 19 හැවිරිදි වරකාපොල, මාහේන ප්‍රදේශයේ පදිංචිව සිටි තරුණයෙකු බව පොලීසිය සඳහන් කළේය.ඔහු ටිපර් රථයේ රියදුරු බවට අනාවරණය වී තිබේ.අනතුරෙන් තුවාල ලැබූ අනෙක් පුද්ගලයින් දෙදෙනා වැඩිදුර ප්‍රතිකාර සඳහා වතුපිටිවල රෝහල වෙත මාරු කර යවා ඇති බව පොලීසිය සඳහන් කළේය.මීරිගම පොලීසිය මේ සම්බන්ධයෙන් වැඩිදුර විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=75198", "Category": null, "Parent URL": null}