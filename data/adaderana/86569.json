{"Source": "Adaderana", "Timestamp": "March 29, 2018 12:53 pm", "Headline": "ජාලිය වික්‍රමසූරියගේ ඉල්ලීම ඉවතට", "News Content": "තමන්ට හිමි තානාපති වරප්‍රසාද අත්හිටුවන ලෙස දන්වා ශ්‍රී ලංකා විදේශ කටයුතු අමාත්‍යාංශය විසින් ඇමෙරිකානු රජය වෙත නිකුත් කර ඇති ලිපියක් බල රහිත කිරීමේ ආඥාවක් නිකුත් කරන මෙන් ඉල්ලා අමෙරිකාවේ හිටපු ශ්‍රී ලංකා මහකොමසාරිස් ජාලිය වික්‍රමසූරිය විසින් ඉදිරිපත් කළ පෙත්සමක් විභාගයට නොගෙන ප්‍රතික්ෂේප කිරීමට අභියාචනාධිකරණය නියම කර තිබේ. අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඬුල්ල විසින් මෙම නියෝග ලබා දී ඇත. ජාලිය වික්‍රමසූරිය මහතා විසින් ඉදිරිපත් කළ එම පෙත්සමෙන් සඳහන් කර තිබුණේ ඇමරිකාවේ ශ්‍රී ලංකා තානාපති වරයා ලෙස කටයුතු කළ තමන්ගේ තානාපති වරප්‍රසාද අත්හිටුවන ලෙස දන්වා ශ්‍රී ලංකා විදේශ කටයුතු අමාත්‍යාංශය විසින් ඇමෙරිකානු රජය වෙත ලිපියක් යවා ඇති බවයි. මෙම ලිපිය හේතුවෙන් තානාපති වරයෙක් ලෙස කටයුතු කළ තමාගේ වරප්‍රසාද උල්ලංඝනය වන බව ජාලිය වික්‍රමසූරිය මහතා අධිකරණය හමුවේ කියා සිටි අතර මේ හේතුවෙන් අදාළ ලිපිය බලරහිත කිරීමේ ආඥාවක් නිකුත් කරන මෙන්ද ඔහු අභියාචනාධිකරණයෙන් ඉල්ලීමක් කර තිබේ. එම පෙත්සමට මූලික විරෝධතා ඉදිරිපත් කරමින් නීතිපතිවරයා සඳහන් කර තිබුනේ මෙම පෙත්සම විභාග කිරීම සඳහා අභියාචනාධිකරණයට අධිකරණ බලයක් නොමැති බවයි. තානාපතිවරු පත් කිරීම සහ ඒ ආශ්‍රිත කටයුතු ජනාධිපති වරයාගේ බලතල යටතේ සිදු කරන බැවින් එය අධිකරණය හමුවේ අභියෝගයට ලක් කළ නොහැකි බව ද නීතිපතිවරයා විරෝධතා ඉදිරිපත් කරමින් අභියාචනාධිකරණය හමුවේ සඳහන් කර තිබිණි. ඒ අනුව අදාළ මූලික විරෝධතාව පිළිගෙන ඇති අභියාචනාධිකරණය අදාළ පෙත්සම විභාගයට නොගෙන ප්‍රතික්ෂේප කිරීමට තීන්දු කර තිබේ.", "URL": "https://sinhala.adaderana.lk/news.php?nid=86569", "Category": null, "Parent URL": null}