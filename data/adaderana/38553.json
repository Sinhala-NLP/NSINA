{"Source": "Adaderana", "Timestamp": "November 2, 2013 01:00 pm", "Headline": "විග්නේෂ්වරන්ට පුළුවන් නම් මන්මෝහන්ට බැරිවෙන්න හේතුවක් නෑ", "News Content": "දෙමළ ජනතාව නියෝජනය කරමින් උතුරු පළාතේ ප්‍රධාන ඇමති සී.වී.විග්නේෂ්වරන් මහතා පොදුරාජ්‍ය මණ්ඩලයීය සමුළුවට සහභාගි වන වාතාවරණයක් තුළ ඉන්දීය අගමැතිවරයා ඊට සහභාගි නොවීමට හේතුවක් නොමැති බව ඉන්දීය රජයේ ජ්‍යෙෂ්ඨයින් පිරිසක් පෙන්වාදී තිබේ. එරට රජයේ ආරංචිමාර්ග උපුටා දක්වමින් \" ද හින්දු \" පුවත්පත වාර්තා කරන්නේ ඇතැම් ජ්‍යෙෂ්ඨයින් ප්‍රකාශ කර ඇති ආකාරයට මානව හිමිකම් කඩවීම් වලින් වඩාත්ම පීඩාවට පත් වුයේ උතුරු පළාතේ දෙමළ ජනතාව බවයි. එම පළාතේ මහ ඇමතිවරයා අදාළ සමුළුවට සහභාගි වන්නේ නම් ඉන්දීය රජය වර්ජනය කිරීමට හේතුවක් නොමැති බවට එරට රජයේ ජ්‍යෙෂ්ඨයින් තර්ක කරන බව \" ද හින්දු \" පුවත්පත වාර්තා කරයි. තමිල්නාඩු දේශපාලන පක්ෂ ඇතුළුව සමුළුව වර්ජනය කරන ලෙස පැවසු බොහෝ පිරිසක් ඊට හේතුව ලෙස සඳහන් කළේ ශ්‍රී ලංකාවේ දෙමළ ජනතාව පිළිබඳ සැලකිල්ලට ගනිමින් ඉන්දීය අගමැතිවරයා සමුළුව වර්ජනය කළ යුතු බවයි. කෙසේ වුවද ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා මේවන විටත් සිය ස්ථාවරය ප්‍රකාශ කරමින් ශ්‍රී ලංකාවේ පැවැත්වෙන පොදුරද සමුළුවට සහභාගි වෙන බව පවසා තිබේ. කැනඩා අග්‍රාමාත්‍ය ස්ටිවන් හාපර් මහතා සමුළුවට සහභාගි නොවන බව ප්‍රකාශ කර ඇත. මේ අතර පසුගියදා පැවැති කැබිනට් තීරණ දැනුම්දීමේ මාධ්‍ය හමුවේදී ජනමාධ්‍ය අමාත්‍ය කෙහෙ‍ළිය මහතා කීවේ රටවල් 37ක් සිය නායකයින් සමුළුවට සහභාගි වන බව ස්ථීර කර ඇති බවයි. පසුගිය වර පැවැති පොදුරද සමුළුවට සහභාගි වූ රාජ්‍ය නායකයින් සංඛ්‍යාවට වඩා මෙම සංඛ්‍යාව වැඩි බවද හෙතෙම පැවසීය.", "URL": "https://sinhala.adaderana.lk/news.php?nid=38553", "Category": null, "Parent URL": null}