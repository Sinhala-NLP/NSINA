{"Source": "Adaderana", "Timestamp": "July 29, 2019 07:09 pm", "Headline": "රැකියා ඉල්ලූ උපාධිධාරින්ට කඳුළු ගෑස්", "News Content": "ඒකාබද්ධ රැකියා විරහිත උපාධිධාරි සංගමය අද (29) කොළඹදී පැවැත්වූ විරෝධතාවක් විසුරුවා හැරීමට පොලිසිය ජල හා කඳුළු ගෑස් ප්‍රහාර එල්ල කළේය. ඒ විරෝධතාකරුවන් ජනාධිපති ලේකම් කාර්යාලයට ඇතුළු වීමට උත්සාහ කිරිමත් සමගයි. කිහිප වරක් ජල හා කඳුළු ගෑස් ප්‍රහාර එල්ල කළ ද විරෝධතාකරුවන් ඉවත් නොවීම හේතුවෙන් එහි ඇති වූයේ දැඩි උණුසුම් තත්වයක්. සියලු උපාධිධාරින්ට රැකියා ලබාදෙන ලෙස ඉල්ලා ඒකාබද්ධ රැකියා විරහිත උපාධිධාරි සංගමය කොළඹ කොටුව දුම්රියපොළ ඉදිරිපිටින් අද පෙරවරු 11ට මෙම විරෝධතාව ආරම්භ කළේය. පසුව ඔවුන් පා ගමනින් පැමිණියේ ජනාධිපති ලේකම් කාර්යාලය දෙසටයි. විරෝධතාකරුවන් ගාලු මුවදොර දෙසට ළඟා වීමත් සමඟ ලෝටස් වටරවුමෙන් මාර්ගය වසා දැමුණි. විරෝධතාකරුවන්ගේ ඉල්ලීම වූයේ විනාඩි 10ක් ඇතුළත ජනාධිපතිවරයා හෝ අගමැතිවරයා සමඟ සාකච්ඡාවක් ලබා දෙන ලෙසයි. නමුත් විනාඩි 20ක කාලයක් ගත වුවද ඉල්ලීම ඉටු වූයේ නැත. ඉන් ප්‍රකෝපකාරී වූ විරෝධතාකරුවන් ජනාධිපති ලේකම් කාර්යාලයට ඇතුළුවීමට උත්සාහ කිරීමත් සමඟ පොලිසිය ජල සහ කඳුළු ගෑස් ප්‍රහාර එල්ල කළේය. තත්ත්වය පාලනය කිරීමට කැරලි මර්දන ඒකකය සමඟ පොලිස් විශේෂ කාර්ය බලකායද කැඳවා තිබුණි. පසුව අග්‍රාමාත්‍ය ලේකම්වරයෙකු සමග සාකච්ඡාවක් ලබා දිය හැකි බවට පොලිසිය පැවසුවද විරෝධතාකරුවන් ඊට එකඟ වූයේ නැත. විරෝධතාකරුවන් නැවතත් ජනාධිපති ලේකම් කාර්යාලයට ඇතුළු වීමට උත්සාහ කළ අතර පොලිසිය යළිත් ජල සහ කඳුළු ගෑස් ප්‍රහාර එල්ල කළේය. එම ප්‍රහාරවලට ලක් වූ කාන්තාවන් දෙදෙනෙකු රෝහල්ගත කිරීමට පියවර ගැනුණේය. එම ප්‍රහාරයෙන් පසුවද විරෝධතාකරුවන් එම ස්ථානයෙන් ඉවත් නොවීම නිසා පොලිසිය,ඔවුන් පලවා හැරීමට පියවර ගත්තේය.", "URL": "https://sinhala.adaderana.lk/news.php?nid=115305", "Category": null, "Parent URL": null}