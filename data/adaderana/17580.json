{"Source": "Adaderana", "Timestamp": "July 23, 2011 10:24 am", "Headline": "ජනපතිගෙන් ජයලලිතාට ඇරයුමක්", "News Content": "ශ්‍රී ලංකාවේ සංචාරයක් සඳහා පැමිණෙන ලෙස ජනාධිපති මහින්ද රාජපක්ෂ මහතා තමිල්නාඩු මහ ඇමතිනී ජේ. ජයලලිතා මහත්මිය වෙත ආරාධනා කර ඇති බව ඉන්දීය මාධ්‍ය වාර්තා සඳහන් කරයි. ඉන්දියාවේ ශ්‍රී ලංකා මහ කොමසාරිස්වරයා විසින් මෙම ආරාධනය ජයලලිතා මහත්මිය වෙත ලබාදීමට කටයුතු කරන බව ද ද හින්දු පුවත්පත සමග පැවති සාකච්ඡාවකදී ප්‍රකාශ කර තිබේ. එවැනි සංචාරයක් සඳහා ඇයගේ සූදානමක් නොමැති නම් හෝ ඇය කාර්යයබහුල නම් පාර්ලිමේන්තු කණ්ඩායමක් ශ්‍රී ලංකා සංචාරය සඳහා එවිය හැකි බව ද ජනාධිපතිවරයා දැනුම් දී ඇති බව සඳහන්ය. ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා සහ ජයලලිතා මහත්මිය අතර මෑතකදී චෙන්නායිහිදී පැවැත්වුණු හමුව පිළිබඳව මහින්ද රාජපක්ෂ මහතා විසින් ප්‍රසාදය පළ කළ බව ද හින්දු පුවත්පත වාර්තා කරයි. තමිල්නාඩුවේ පමණක් නොව ඉන්දියාවේම අනෙකුත් ප්‍රදේශවල සහ සමස්ත ඉන්දියාව නියෝජනය කරන පාර්ලිමේන්තු කණ්ඩායමකට ශ්‍රී ලංකාවට පැමිණ උතුරු ප්‍රදේශයේ සංචාරයක නියැලී එම ප්‍රදේශ දැකබලා ගත හැකි බව ජනාධිපතිවරයා සඳහන් කර ඇති බව එම පුවත්පත පවසයි.", "URL": "https://sinhala.adaderana.lk/news.php?nid=17580", "Category": null, "Parent URL": null}