{"Source": "Adaderana", "Timestamp": "October 12, 2016 11:08 am", "Headline": " බදුල්ලේ වැසුණු පාසල් අද ඇරෙයි", "News Content": "බදුල්ල, වින්සන්ට් ඩයස් ක්‍රීඩාංගණය ආසන්නයේ පිහිටි කැළි කසළ බැහැර කරන ස්ථානයක හටගෙන ඇති ගින්න හේතුවෙන් වසා දැමුණු අවට පාසල් අද(12) දිනයේ විවෘත කරන බව ඌව පළාත් මහ ඇමති චාමර සම්පත් දසනායක මහතා පවසයි.ඔහු පවසන්නේ ගින්න මේ වන විට මැඩපවත්වා ඇති බැවින් පාසල් විවෘත කිරීමේ හැකියාවක් පවතින බවයි.බදුල්ල, වින්සන්ට් ඩයස් ක්‍රීඩාංගණය ආසන්නයේ පිහිටි කැළි කසළ බැහැර කරන ස්ථානයක මීට දින කිහිපයක සිට ගින්නක් හටගෙන තිබුණි.මේ හේතුවෙන් දැඩි දුර්ගන්ධයක් සමඟ දුමාරයක් ද පැතිරයාම හේතුවෙන් ඊයේ(11) දිනයේ අවට පාසල් බොහොමයක් වසා දැමීමට පළාත් බලධාරීන් තීරණය කළේය.කෙසේවෙතත් පාසල් යළි විවෘත කිරීමට පළාත් ප්‍රධාන අමාත්‍යවරයා තීරණය කළද පාසල් පවත්වාගෙන යාමට තරම් සුදුසු වාතාවරණයක් ප්‍රදේශයේ නොමැති බව වාර්තා වෙයි.අද දෙරණ ප්‍රාදේශීය වාර්තාකරු පැවසුවේ ඊයේ රාත්‍රී වන විටත් අදාළ කැළි කසළ බැහැර කරන ස්ථානයේ ගින්න පැවති බවයි.ගින්න මැඩ පැවැත්වුවද පැතිර ගිය දුමාරය ආදිය හේතුවෙන් පාසල් විවෘත කර එම පරිශ්‍ර වල රැදී සිටීමට ළමයින්ට උචිත නොවන බව මහජන සෞඛ්‍ය පරීක්ෂකවරුන්ගේ සංගමය පවසයි.එම සංගමයේ සභාපති උපුල් රෝහණ මහතා පැවසුවේ මෙම දුමාරය හේතුවෙන් ශ්වසන රෝග මෙන්ම චර්ම රෝග සෑදීමේ අවදානමක් පවතින බවයි.කැළි කසළ බැහැර කරන ස්ථානයේ ගින්න තවදුරටත් පවතින වාතාවරණයක් තුළ පාසල් විවෘත කර ළමුන් අවදානමකට ලක් කිරීම සඳහා පළාත් බලධාරීන් ක්‍රියා කිරීම කණගාටුවට කරුණකි.පාසල් නැවත විවෘත කීරීමට පෙර ළමුන්ගේ සෞඛ්‍ය ආරක්ෂිත බව පිළිබඳ අදාළ විශේෂඥ කණ්ඩායම් වෙතින් නිර්දේශ ලබාගැනීම කළ යුතුව තිබේ. ඌව පළාත් විපක්ෂ නායක ර. මූ. රත්නායක මහතා පවසන්නේ කුණූ කන්ද ආසන්නයේ පවතින පාසල් විවෘත කිරීමට සුදුසු වාතාවරණයක් මේ වන විටත් නොමැති බවයි. මෙම තත්වය ලංකාවේ සෙසු පළාත් පාලන ආයතන වල කසළ බැහැර කිරීමේ ක්‍රමවේදය පිළිබඳව ද දැඩි සළකා බැලීමට මඟ පාදා ඇති බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පවසයි.", "URL": "https://sinhala.adaderana.lk/news.php?nid=64965", "Category": null, "Parent URL": null}