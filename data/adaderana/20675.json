{"Source": "Adaderana", "Timestamp": "December 14, 2011 10:17 am", "Headline": "ආණ්ඩු වෙනසක් මිස තනතුරු වෙනසක් නෑ", "News Content": "විපක්ෂ නායකත්වයේ කිසිදු වෙනසක් සිදුනොවන බව විපක්ෂ නායක රනිල් වික්‍රමසිංහ මහතා පවසයි. අද පාර්ලිමේන්තුවේදි ආණ්ඩු පක්ෂ ප්‍රධාන සංවිධායක,අමාත්‍ය දිනේශ් ගුණවර්ධන මහතා විසින් අසන ලද ප්‍රශ්නයකට පිළිතුරු දෙමින් වික්‍රමසිංහ මහතා මේ බව ප්‍රකාශ කළ බව අද දෙරණ පාර්ලිමේන්තු වාර්තාකරු කියා සිටියි. විපක්ෂනායක තනතුර හා පක්ෂ නායක තනතුර සදහා දෙදෙනෙකු පත්කිරීම සම්බන්ධයෙන් යෝජනාවක් ගෙන ඒමට බලාපොරොත්තු වන බව එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා සඳහන් කර තිබුණු බවට මාධ්‍ය මගින් වාර්තාවී තිබුණි. මෙවර අයවැයෙන් මුදල් වෙන් කිරීමේදී හා පහසුකම් සැලසීමේදී විපක්ෂ නායකත්වයට හා එක්සත් ජාතික පක්ෂ නායකත්වය එක් අයෙකු සතුවන බව සලකා කටයුතු කළ බැවින් ඉදිරියේදී මෙම තනතුරු දෙක දෙදෙනෙකුට ලබාදුනහොත් එකී ගණනය කිරීම්වල වෙනසක් සිදුවිය හැකි බැවින් ඒ පිළිබඳ දැනුවත් කරන ලෙස අමාත්‍ය දිනේශ් ගුණවර්ධන මහතා පාර්ලිමේන්තුවේදී ඉල්ලා සිටියේය. ඊට පිළිතුරු දෙමින් රනිල්වික්‍රමසිංහ මහතා කියා සිටියේ අවශ්‍යව ඇත්තේ ආණ්ඩු වෙනසක් මිස තම පක්ෂයේ තනතුරු වෙනසක් නොවන බවයි.", "URL": "https://sinhala.adaderana.lk/news.php?nid=20675", "Category": null, "Parent URL": null}