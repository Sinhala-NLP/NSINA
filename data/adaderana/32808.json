{"Source": "Adaderana", "Timestamp": "March 28, 2013 03:21 pm", "Headline": "අත යටින් ගාණ ගත් ග්‍රාම නිලධාරියාට වැඩ වරදියි", "News Content": "අල්ලස් ගැනීමේ සිද්ධියක් සම්බන්ධයෙන් වැලිමඩ ප්‍රදේශයේ ග්‍රාම නිලධාරීවරයෙකු අල්ලස් හෝ දූෂණ විමර්ශන කොමිසන් සභාවේ නිලධාරීන් විසින් අද (28) දහවල් අත්අඩංගුවට ගෙන තිබේ. රුපියල් 10,000 ක අල්ලස් මුදලක් ලබා ගන්නා අවස්ථාවේ දී අදාළ ග්‍රාම නිලධාරීවරයා අත්අඩංගුවට ගත් බව එම දෙපාර්තමේන්තුවේ විමර්ශන අධ්‍යක්ෂ පොලිස් අධිකාරී සෝමවීර ලොකුගේ මහතා කියා සිටියේය. වැලිමඩ, ගුරුතලාව, කරගස්තැන්න ග්‍රාම නිලධාරීවරයා ප්‍රදේශයේ කාන්තාවකට ඉඩම් බලපත්‍රයක් ලබාදීම සඳහා රුපියල් 25,000 ක අල්ලස් මුදලක් ඉල්ලා තිබේ. ඉන් රුපියල් 10,000 ක මුදලක් ග්‍රාම නිලධාරී කාර්යාලයේ දී අද ලබා ගන්නා අවස්ථාවේ අල්ලස් හෝ දූෂණ විමර්ශන කොමිසමේ නිලධාරීන් විසින් අත්අඩංගුවට ගත් බව සෝමවීර ලොකුගේ මහතා පැවසුවේය.", "URL": "https://sinhala.adaderana.lk/news.php?nid=32808", "Category": null, "Parent URL": null}