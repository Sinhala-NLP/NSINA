{"Source": "Adaderana", "Timestamp": "July 14, 2013 01:40 pm", "Headline": " උතුරට, මධ්‍යමට හා වයඹට තරග කරන්නේ නෑ", "News Content": "මධ්‍යම හා වයඹ පළාත් සභා මැතිවරණවලටත් කැඳවීමට නියමිත උතුරු පළාත් සභා මැතිවරණයටත් තරග නොකිරීමට තීරණය කළ බව පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා පවසයි. ඔහු විසින් නිකුත් කළ මාධ්‍ය නිවේදනයක මේ බව සඳහන් වන අතර එය වැඩිදුරටත් පහත පරිදිය. මේ වන විට කැඳවා තිබෙන මධ්‍යම හා වයඹ පළාත් සභා මැතිවරණවලටත් කැඳවීමට නියමිතව තිබෙන උතුරු පළාත් සභා මැතිවරණයටත් තරග නොකිරීමට පෙරටුගාමී සමාජවාදී පක්ෂය තීරණය කර තිබෙනවා. ඒ තීරණයට හේතුව වෙන්නේ, මැතිවරණ කටයුතුවලට වඩා ප‍්‍රමුඛතාව දිය යුතු තවත් කරුණු ගණනාවක් තිබෙනවා කියලා පක්ෂය විශ්වාස කරන නිසා. මැතිවරණ කියලා කියන්නේ, හැම තිස්සේම පාලකයින්ට වාසිදායක පිට්ටනියක්. ඒකේ බිම සකස් කරන්නේ ඔවුන්. ක‍්‍රීඩාවේ නීති රීති සකස් කරන්නේත් ඔවුන්. ඔවුන් ඔවුන්ට වාසිදායක වෙලාවට අපව පිටියට කැඳවනවා. අපි හිතනවා පාලකයින්ට වාසිදායක පිටියේත් ක‍්‍රීඩා කළ යුතුයි, නමුත් ඒ අතරම ජනතාවට වාසිදායක පිටි සකස් කර ගත යුතුයි කියලා. ඒ නිසා කැඳවන මැතිවරණවලට පෙනී සිටීම අපි ප‍්‍රතික්ෂේප නොකළත් මැතිවරණවලින් ඔබ්බට ගිය දේශපාලන අවකාශයක් සකස් කර ගන්නේ කොහොමද කියන එක ගැන අපි සංවාදයක ඉන්නවා. අපි හිතනවා, ඒ සංවාදය වමේ දේශපාලන පක්ෂ සමඟ පමණක් නොවෙයි, සමස්ත සමාජයත් සමඟම කළ යුතුයි කියලා. එහෙම නැති වුණොත් හැම මැතිවරණයක්ම අවසන් වෙන්නේ පීඩිත ජනතාවට පරාජයන් උරුම කරමින්. කලින් වරක් පළාත් සභා ඡුන්දය භාවිතා කළා පළාත් සභාවලට එරෙහිව. ඒ වගේ ජනතාව ජනතාවට එරෙහිව ඡුන්දය භාවිත කරන්න පොළඹවන න්‍යාය පත‍්‍රයක් තමයි මේ හදලා තියෙන්නේ. සමාජය මේ පාරේම ගියොත් උරුම වෙන්නේ කලකිරීම්, අපේක්ෂා භංගත්වයන්, පරාජයන් සහ විනාශයන් විතරයි. ඒ නිසා අපි හිතනවා, වෙනත් පාරක් සොයා ගැනීම ගැන සමාජයත් සමග කරන සංවාදයට ප‍්‍රමුඛතාව දිය යුතුයි කියලා. ඒ වගේම බලවේග සංවිධානය කිරීමේ කටයුත්තටත් පක්ෂය ගොඩනැඟීමේ කටයුත්තටත් මූලිකත්වය දිය යුතුයි කියලා. ඒ නිසා මෙවර පළාත් සභා මැතිවරණ පැවැත්වෙන කාල සීමාවේදී මැතිවරණ උගුලක සිර වෙනවා වෙනුවට ඒ කටයුතුවලට මැදිහත් වෙන්න පෙරටුගාමී සමාජවාදී පක්ෂය තීඍණය කර තිබෙනවා. මින් අදහස් වෙන්නේ වෙනත් දේශපාලන තත්වයක් තුළ කිසිදු මැතිවරණයකට අපි තරග නොකරනවා කියන එක නොවෙයි. මෙවර මැතිවරණයේදී මැතිවරණ ප‍්‍රචාරක උගුලක සිර වෙනවා වෙනුවට වෙනත් පාරක් තෝරා ගන්න අපි තීරණය කළා. මැතිවරණ සමය තුළ මැතිවරණය පැවැත්වෙන පළාත් තුළත් අපි ඒ ක‍්‍රියාකාරීත්වයේ නියැලෙන ආකාරය ඉදිරියේදී දැන ගන්න ලැබේවි.", "URL": "https://sinhala.adaderana.lk/news.php?nid=35773", "Category": null, "Parent URL": null}