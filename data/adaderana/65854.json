{"Source": "Adaderana", "Timestamp": "November 8, 2016 07:13 pm", "Headline": "‍අර්ජුන මහේන්ද්‍රන් ශ්‍රේෂ්ඨාධිකරණයෙන් නිදහස් කළා-ජී.එල් නීතිය දන්නේ නෑ", "News Content": "මහබැංකු බැඳුම්කර සිද්ධිය සම්බන්ධයෙන් හිටපු මහබැංකු අධිපති අර්ජුන මහේන්ද්‍රන් ශ්‍රේෂ්ඨාධිකරණය විසින් නිදහස් කර ඇති බව උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතා පවසයි.එසේ ශ්‍රේෂ්ඨාධිකරණයෙන් නිදහස් කරන ලද පුද්ගලයෙකුට කෝප් කමිටුවෙන් තීරණයක් ලබාදිය නොහැකි බව අමාත්‍යවරයා කියා සිටියේ අද(08) නාවලපිටිය ප්‍රදේශයේ පැවති රැස්වීමක් අතරවාරයේදීය.අර්ජුන මහේන්ද්‍රන් මහතා ලංකාවට එනවිට ගුවන්තොටුපළේදීම අත්අඩංගුවට ගත යුතු බව හිටපු අමාත්‍ය ජී.එල් පීරිස් මහතා පවසා තිබුණු බවත්,එතුමා නීති විශාරදයෙකු වුවද නීතිය නොදන්නා බවත්,එක දවසක් හෝ උසාවියට අඩිය තබා නැති බවත් අමාත්‍යවරයා මෙහිදී අවධාරණය කළේය.කෙනෙකු අත්අඩංගුවට ගැනීමට නම් නඩුවක් පැවරිය යුතු බවත්,එසේ නඩුවක් නොපවරා අත්අඩංගුවට ගැනීමට හැකියාවක් නැති බවත් කිරිඇල්ල මහතා සඳහන් කළේය.හිටපු මහබැංකු අධිපතිවරයා වැරැද්දක් කර නොමැති වුවත්,ඔහු වැරදිකරුවෙකු බවට පත්කරනු ලැබුවේ මාධ්‍ය විසින් බවත්,කෝප් කමිටුව රැස්වූ හැම දිනෙකම එහි සාමාජිකයින් මාධ්‍ය හමු කැඳවා අර්ජුන වැරදි යයි කියා සිටි බවත්,ඒවා දිගින් දිගටම මාධ්‍යවල පළ කළ බවත් ඔහු සිහිපත් කළේය.ඒ ආකාරයට මාධ්‍ය හමු 15ක් පවත්වා ඇති බවත්,තමා ළඟ ඒ සියලු විස්තර පවත්නා බවත්,ඒවා නීතිපතිවරයාට යොමුකිරීමට පියවර ගන්නා බවත් අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=65854", "Category": null, "Parent URL": null}