{"Source": "Adaderana", "Timestamp": "March 27, 2010 11:05 am", "Headline": "අධික වර්ෂාවෙන් නිවාස කිහිපයකට හානි", "News Content": "නුවරඑළිය දිස්ත්‍රික්කයට ඇද හැලෙන අධික වර්ෂාව හේතුවෙන් දික්ඔය වනරාජා වතු යායේ නිවාස කිහිපයකට හානි සිදුවී තිබේ. වතු නිවාස 5 ක් කඩා වැටීම හේතුවෙන් පුද්ගලයින් 37 දෙනෙකු මේ වන විට අවතැන්ව සිටින බව අප වාර්තාකරු පැවසුවේය. තේ දළු එකතු කිරීමේ මධ්‍යස්ථානයක එම පිරිස තාවකාලිකව රඳවා තැබීමට පියවර ගෙන ඇති බව සඳහන්ය. එම පිරිසට අවශ්‍ය වියළි ආහාර සලාක දින 14 ක් පුරා ලබාදෙන ලෙස නුවරඑළිය දිස්ත්‍රික් ලේකම් ඩී.පී.ජී. කුමාරසිරි මහතා‍, ප්‍රාදේශීය ලේකම්වරයාට සහ ග්‍රාම නිලධාරීවරයාට දැනුම් දී ඇත.", "URL": "https://sinhala.adaderana.lk/news.php?nid=7529", "Category": null, "Parent URL": null}