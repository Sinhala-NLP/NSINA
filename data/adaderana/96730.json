{"Source": "Adaderana", "Timestamp": "September 26, 2018 11:15 am", "Headline": "රවීට එරෙහිව ලිඛිත කරුණු දක්වන්න අධිකරණය CIDට කල්දෙයි", "News Content": "මහබැංකු බැඳුම්කර කොමිසම හමුවේ අසත්‍ය සාක්ෂි ලබා දුන්නේ යැයි කියමින් පාර්ලිමේන්තු මන්ත්‍රී රවී කරුණානායක මහතාට එරෙහිව සිදුකෙරෙන විමර්ශනයට අදාළව ලිඛිත දේශන ඉදිරිපත් කිරීම සඳහා කොළඹ මහේස්ත්‍රාත් අධිකරණය රහස් පොලීසියට කල් ලබා දුන්නේය. එම පැමිණිල්ල අද(26) කොළඹ ප්‍රධාන මහේස්ත්‍රාත් රංග දිසානායක මහතා ඉදිරියේ කැඳවූ අතර එහිදී රහස් පොලිසිය වෙනුවෙන් පෙනී සිටි ජ්‍යෙෂ්ඨ රජයේ නීතිඥ ලක්මිණි ගිරිහාගම මහත්මිය අධිකරණ දන්වා සිටියේ එම පරීක්ෂණයට අදාළව ලිඛිත දේශන ඉදිරිපත් කිරීමට රහස් පොලීසිය අපේක්ෂා කරන බවයි. ඒ සඳහා කල් ලබාදෙන මෙන් ද ජ්‍යෙෂ්ඨ රජයේ නීතිඥවරිය අධිකරණයෙන් ඉල්ලීම් කළේය. එම ඉල්ලීම පිළිගත් ප්‍රධාන මහේස්ත්‍රාත් රංග දිසානායක මහතා අදාළ ලිඛිත දේශන වේ නම් ඒවා ලබන 28 වනදාට පෙර ඉදිරිපත් කරන්නැයි රජයේ නීතිඥවරියට දුන්නේය. මහබැංකු බැඳුම්කර කොමිසම හමුවේ අසත්‍ය සාක්ෂි ලබා දුන්නේ යැයි කියමින් රවී කරුණානායක හිටපු මුදල් අමාත්‍යවරයාට එරෙහිව මෙම පැමිණිල්ල මුලින්ම රහස් පොලිසිය විසින් අධිකරණය හමුවට ගොනු කළ අවස්ථාවේදී එය සලකා බැලූ ප්‍රධාන මහෙස්ත්‍රාත් වරයා රහස් පොලිසියේ ඉල්ලීම පරිදි මෙම විමර්ශනයට අදාළ නියෝග කීපයක් නිකුත් කර තිබුණි. එහෙත් මෙවැනි නියෝග නිකුත් කිරීමට අධිකරණයට බලයක් නොමැති බවට විමර්ශනයට භාජනය වී සිටින global transportation and logistic සමාගම වෙනුවෙන් පෙනී සිටි නීතිඥවරයා අධිකරණය හමුවේ කරුණු පෙන්වා දීමෙන් අනතුරුව රහස් පොලිසියේ ඉල්ලීම පරිදි නිකුත් කළ අධිකරණ නියෝග තාවකාලිකව අත්හිටුවීමට මහේස්ත්‍රාත්වරයා ඉකුත් සිකුරාදා නියම කර තිබුණි. මෙම කරුණට අදාළව ලිඛිත දේශන ඉදිරිපත් කිරීමට අවශ්‍ය බවට රහස් පොලිසිය දැනුම් දීමෙන් අනතුරුව ඒවා ලබන 28 වලට පෙර ඉදිරිපත් කරන ලෙස අධිකරණය අද නියම කළේය.", "URL": "https://sinhala.adaderana.lk/news.php?nid=96730", "Category": null, "Parent URL": null}