{"Source": "Adaderana", "Timestamp": "November 25, 2013 03:27 pm", "Headline": "යටත්වීමට මෙරට ජනයා සූදානම් නෑ", "News Content": "ආක්‍රමණ වලට යටත්වී ජීවත් වීමට මෙරට ජනතාව කිසිවිටකත් සූදානම් නොමැති බව ජනාධිපති මහින්ද රාජපක්ෂ මහතා පවසයි. ජනාධිපතිවරයා පෙන්වා දෙන්නේ ශ්‍රී ලංකාව නිදහසත් ස්වාධීනත්වයත් ඉහළින්ම අගය කරන රටක් බවයි. කොළඹ මහජන පුස්තකාල සංකීර්ණයේ ඉදිකෙරුණු වියට්නාම විමුක්ති අරගලයේ නායක හෝචි මිං ගේ පිළිරුව නිරාවරණය කිරීම වෙනුවෙන් අද (25) පෙරවරුවේ පැවති උත්සවයකට එක්වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. “ මහින්ද චින්තන“ වැඩ පිළිවෙල හඳුන්වා දුන්නේ මෙරට ජනතාවගේ ස්වාධීනත්ව අරගල වල සාරය උකහා ගනිමින් බව ද හෙතෙම එහිදී කියා සිටියේය. දැවන්ත අධිරාජ්‍යය විරෝධී සටනක නිරත වු වියට්නාම ජාතික නායක හෝ චී මිං ගේ පිළිරුවක් ලංකාවේ ඉදිකිරීමට ලැබිම කාලෝචිත ක්‍රියාවක් බවද ජනාධිපතිවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39106", "Category": null, "Parent URL": null}