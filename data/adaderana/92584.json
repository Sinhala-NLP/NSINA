{"Source": "Adaderana", "Timestamp": "July 15, 2018 06:43 am", "Headline": "මත්ද්‍රව්‍ය ජාවාරම්වලට හා බරපතළ අපරාධවලට සම්බන්ධ සිරකරුවන් වෙනම ස්ථානයක රඳවීමට තීරණයක්", "News Content": "මත්ද්‍රව්‍ය ජාවාරම්වලට සම්බන්ධ සිරකරුවන් සහ බරපතළ ගණයේ අපරාධවලට සම්බන්ධ සිරකරුවන් බන්ධනාගාර තුළ වෙනම ස්ථාන තුළ රදවා තැබීමට බන්ධනාගාර දෙපාර්තමේන්තුව තීරණය කර තිබේ. බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කළේ බන්ධනාගාර තුළ සිදුවන බව කියන ජාවාරම් නතර කිරීමේ අරමුණින් මෙම වැඩපිළිවෙල ක්‍රියාත්මක කරන බවයි. ඊට අමතරව බන්ධනාගාර බුද්ධි අංශ නිලධාරින්ගේ ද උපදෙස් මත බන්ධනාගාර තුළ විශේෂ සෝදිසි මෙහෙයුම් ක්‍රියාත්මක කිරීමට ද සැලසුම් කර තිබේ. තුෂාර උපුල්දෙණිය මහතා සඳහන් කළේ ඒ අනුව කොළඹ ආශ්‍රිත බන්ධනාගාරවල පවතින ආරක්ෂාව සඳහා නව වැඩපිළිවෙලක් ලබන සතියේ සිට හඳුන්වාදෙන බවයි. මේ වන විට බන්ධනාගාර තුළ ප්‍රධාන පෙලේ අපරාධ කල්ලි 15ක පමණ සාමාජිකයින් සිටින බවට හඳුනාගෙන ඇති බව තුෂාර උපුල්දෙණිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=92584", "Category": null, "Parent URL": null}