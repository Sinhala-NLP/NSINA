{"Source": "Adaderana", "Timestamp": "September 30, 2018 12:39 pm", "Headline": "වැලිගම්පිටිය මංසන්දියේ වෙඩි තැබිමට ලක්වූ කාන්තාව මරුට", "News Content": "ජා-ඇල වැලිගම්පිටිය ප්‍රදේශයේ අද සිදු වූ වෙඩිතැබීමකින් , මෝටර් රථයක ගමන්කරමින් සිටි කාන්තාවක් ජීවිතක්ෂයට පත්විය. නාඳුනන තුවක්කුකරුවකු වෙනත් පාර්ශ්වයක් ඉලක්ක කර සිදු කළ වෙඩි තැබීමකට මැදි වීමෙන් මෙලෙස ඇය මිය ගිය ගොස් ඇති බව පොලීසිය පවසයි. අද දහවල් දොළහට පමණ ජාඇල වැලිගම්පිටිය මංසන්ධිය ආසන්නයේදී මෙම වෙඩිතැබීම සිදු විය. කොළඹ සිට ජා ඇල දෙසට ගමන්ගනිමින් තිබූ මෝටර් රථයක් ඉලක්ක කර, ඒ දෙසටම ගමන් කරමින් තිබූ තවත් මෝටර් රථයක සිටි නාඳුනන තුවක්කුකරුවකු එල්ල කළ වෙඩි ප්‍රහාරයකට අනපේක්ෂිත ලෙස ඉලක්ක වී තිබුණේ මාර්ගයේ එදෙසටම ගමන්කරමින් තිබූ තවත් මෝටර් රථයක සිටි කාන්තාවකි. වෙඩිතැබීමට මැදි වූ අවස්ථාවේ අදාල කාන්තාව සමඟ ඇයගේ අට හැවිරිදි දියනියද මෝටර් රථය තුළ සිටියත් දියණියට අනතුරක් සිදුව තිබුණේ නැහැ. ඔවුන් මේ ඉරණමට මුහුණ පා ඇත්තේ උදෑසන දේවස්ථානයට ගොස් යළි සිය නිවස බලා යමින් සිටියදීයි. අදාළ කාන්තාව උදර ප්‍රදේශයට සිදු වූ බරපතල තුවාල සහිතව රාගම රෝහලේ දැඩි සත්කාර ඒකකයට ඇතුළත් කළද පසුව ඇය ජීවිතක්ෂයට පත්විය. මෙලෙස මිය ගියේ ජා-ඇල ප්‍රදේශයේ පදිංචි වයස අවුරුදු 40 ක දෙදරු මවකි. අදාළ අනතුර සිදු වන අවස්ථාව අසල සීසීටීවී කැමරාවක මෙලෙස සටහන්ව තිබිණි. මෙම වෙඩිතැබීමට ඉලක්ක වූ බවට සැක කෙරෙන පුද්ගලයාද මෝටර් රථයකින් එම ස්ථානයෙන් ගමන් කරමින් සිට ඇති අතර වෙඩි ප්‍රහාර එල්ලවීමත් සමඟ ඔහු ජා ඇල පොලීසිය වෙත වහාම සිය රිය ධාවනය කොට සිද්ධිය ගැන පැමිණිලි කර තිබේ. අනතුර වන අවස්ථාවේ එම පුද්ගලයා පෑලියගොඩ පොලිසිය හමුවේ පෙනි සිට යළි ජා ඇල දෙසට ගමන් කරමින් සිට ඇති බවයි පොලිසිය පවසයි. ඔහුව ඉලක්ක කරගෙන පැමිණි බව කියන තුවක්කුකරුවන් සිටි මෝටර් රථය සිය ඉලක්කය වැරදීමෙන් පසු පලා ගොස් තිබේ. පොලීසිය පවසන්නේ දෙපාර්ශ්වයක් අතර ඇති විරසකයක් මත සිදු වූ වෙඩිතැබීමකට මෙම කාන්තාව මැදි වී ඇති අතර ඒ සම්බන්ධයෙන් විමර්ශන සිදු කෙරෙන බවයි.", "URL": "https://sinhala.adaderana.lk/news.php?nid=96945", "Category": null, "Parent URL": null}