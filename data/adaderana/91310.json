{"Source": "Adaderana", "Timestamp": "June 22, 2018 11:59 am", "Headline": "මැතිවරණ සමයේ ගිනි අවි තබා ගැනීමේ චෝදනාවට වරදකරුවන් වු 3ක් නිදහස්-හිමිනමවරු දෙනමකට වැඩිදුර සාක්ෂි කැඳවයි", "News Content": "2010 ජනාධිපතිවරණයට දින දෙකකට පෙර මාලිගාවත්ත බෝධිරාජාරාම විහාරස්ථානයේ තිබී පුපුරණ ද්‍රව්‍ය සහ ගිනිඅවි සොයා ගැනීමේ සිද්ධිය සම්බන්ධයෙන් චෝදනා ලබා සිටි එම විහාරයේ විහාරාධිපති ඌවතැන්නේ සුමන හිමියන් ඇතුළු විත්තිකරුවන් පස් දෙනෙකුට එරෙහිව ගොනුකර තිබූ නඩුවෙන් විත්තිකරුවන් තුන්දෙනෙකු නිදොස් කොට නිදහස් කිරීමට කොළඹ මහාධිකරණය අද (22) නියෝග කළේය. කොළඹ මහාධිකරණ විනිසුරු සම්පත් විජයරත්න මහතා විසින් තීන්දුව ප්‍රකාශයට පත් කරනු ලැබීය. ඒ අනුව අදාළ නඩුව සම්බන්ධයෙන් චෝදනා ලබා සිටි පී.රාජබාලන් , එස්. තමිල්සෙල්වම් සහ සන්දනම් සුබ්රමනියම් යන විත්තිකරුවන් තිදෙනා නිදොස්කොට නිදහස් කිරීමටද විනිසුරුවරයා නියම කළේය. නඩු විභාගයේදී මූලික සාක්ෂි විමසීම අතරවාරයේ අදාළ විත්තිකරුවන් තුන් දෙනා වෙනුවෙන් ඉල්ලිම් ඉදිරිපත් කළ නීතිඥවරයා සඳහන් කර සිටියේ ඔවුන්ට එරෙහිව චෝදනා පවත්වාගෙන යාම සඳහා ප්‍රමාණවත් සාක්ෂි ඉදිරිපත් වී නොමැති බවයි. ඒ අනුව අදාළ විත්තිකරුවන් තිදෙනා නිදොස්කොට නිදහස් කරන මෙන් ද විත්තියේ නීතිඥවරයා අධිකරණයෙන් ඉල්ලා සිටියේය. විත්තිකරුවන් නිදහස් කරමින් මහාධිකරණ විනිසුරුවරයා සඳහන් කළේ මෙම විත්තිකරුවන් තුන්දෙනා ගිනිඅවි සහ පුපුණ ද්‍රව්‍ය ප්‍රවාහනය කළ බවට හෝ ළඟ තබා ගත් බවට සාක්ෂි අනාවරණය වී නොමැති බවයි. මෙම නඩුවේ සෙසු විත්තිකරුවන් ලෙස නම් කර තිබුණත් පූජ්‍ය ඌවතැන්නේ සුමන හිමියන් සහ ඌව මහවලතැන්නේ සුමේධ හිමියන් යන විත්තිකරුවන්ට අදාළ නඩු විභාගය තවදුරටත් පැවැත්වීමට තීන්දු කළ මහාධිකරණ විනිසුරුවරයා එම විභාගය ජුලි මස 24 වනදා සිදු කරන බව කියා සිටියේය.", "URL": "https://sinhala.adaderana.lk/news.php?nid=91310", "Category": null, "Parent URL": null}