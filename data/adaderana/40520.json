{"Source": "Adaderana", "Timestamp": "January 21, 2014 10:54 am", "Headline": "නිදහස ලබද්දී දැලේම පැටලේ!", "News Content": "නීති විරෝධි ලෙස මෙරට මුහුදු සීමාවේ ධීවර කටයුතුවල නිරත වු ඉන්දීය ධීවරයින් විසිපස් දෙනෙකු නාවික හමුදාව විසින් අත්අඩංගුවට ගෙන තිබේ. තහනම් ධීවර උපක්‍රම යොදා ගනිමින් මෙම ධීවරයින් පිරිස ධීවර කටයුතුවල නිරත වු බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. ඉන්දු - ශ්‍රී ලංකා ධීවර ගැටලුව සම්බන්ධයෙන් කොතරම් සාකච්ඡා පැවැත්වුව ද පාරිසරික හානි වන ආකාරයට සිදුවන ධීවර කටයුතු තවමත් නතර වී නොමැති බව නාවික හමුදාව පවසයි. ඩෙල්ෆ් මුහුදු ප්‍රදේශයේ දී ධීවර යාත්‍රා 6කින් ගමන් කරමින් සිටි මෙම ධීවරයින් පිරිස ඊයේ රාත්‍රී අත්අඩංගුවට ගෙන ඇත. මේ වන විට ඔවුන් කන්කසන්තුර නාවික හමුදා කඳවුර වෙත රැගෙන එමින් සිටින බව කෝසල වර්ණකුලසූරිය මහතා සඳහන් කළේය. මුහුදු සීමා උල්ලංඝණය කිරීමේ චෝදනාව මත පසුගිය කාලයේදී අත්අඩංගුවට ගනු ලැබූ ඉන්දු - ශ්‍රී ලංකා ධීවරයින් නිදහස් කිරීමේ එකඟතාවකට දෙරටම එළඹ තිබේ. එවන් අවස්ථාවක ඉන්දීය ධීවරයින් පිරිසක් මෙලෙස ශ්‍රී ලංකා නාවික හමුදා අත්අඩංගුවට පත්ව තිබීම සැලකිල්ලට ගත යුතු කරුණකි.", "URL": "https://sinhala.adaderana.lk/news.php?nid=40520", "Category": null, "Parent URL": null}