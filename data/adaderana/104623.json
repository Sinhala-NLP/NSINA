{"Source": "Adaderana", "Timestamp": "February 19, 2019 06:00 pm", "Headline": "යාපනයේ නිවසකට පෙට්‍රෝල් බෝම්බ ප්‍රහාරයක්", "News Content": "යාපනය,කරුවෙම්පිල්ලෙයි ප්‍රදේශයේ නිවසකට අද(19) දහවල් කිසියම් පිරිසක් පෙට්‍රෝල් බෝම්බ ප්‍රහාරයක් එල්ල කොට ඇති බව යාපනය ආරක්ෂක අංශ පවසයි. යාපනය ආරක්ෂක අංශ පැවසූවේ මුහුණු ආවරණය කරගෙන යතුරුපැදිවලින් පැමිණි කණ්ඩායමක් අදාළ නිවස වෙත පෙට්‍රෝල් බෝම්බ ප්‍රහාරය එල්ල කොට ඇති බවයි. ප්‍රහාරයෙන් නිවසේ නවතා තිබු වෑන් රථයක් සම්පූර්ණයෙන් ගිනිගෙන ඇති අතර,නිවස ඉදිරිපස නවතා තිබු යතුරුපැදි දෙකකට හා නිවසේ ජනෙල්ද කැඩී ගොස් ඇත. නිවසේ ගේට්ටු විවර කොට ගෙමිදුල වෙත පැමිණි පිරිස අදාළ ප්‍රහාරය සිදුකොට ඇති බව අනාවරණය වී තිබේ. සිද්ධියෙන් පුද්ගලයින්ට හානියක් සිදුව නොමැති අතර නිවසේ වාහන හා දේපළට හානි සිදු වී ඇත. පසුගිය සමයේ යාපනය නල්ලූර්,කෝපායි ඇතුළු ප්‍රදේශ රැසක ‍මෙලෙස පෙට්‍රෝල් බෝම්බ ප්‍රහාර එල්ල වි ඇති බවද ආරක්ෂක අංශ සදහන් කරති. සිද්ධිය සම්බන්ධයෙන් යාපනය පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=104623", "Category": null, "Parent URL": null}