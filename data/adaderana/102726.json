{"Source": "Adaderana", "Timestamp": "January 20, 2019 07:15 pm", "Headline": "සදහම් යාත්‍රා 46 වැනි දම් සභාව ජනපති ප්‍රධානත්වයෙන්", "News Content": "සදහම් යාත්‍රා ධර්ම දේශනා මාලාවේ 46 වැනි දම්සභා මණ්ඩපය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(20) පැවැත්විය. ඒ ඓතිහාසික එගොඩ කැලණිය කිත්සිරිමෙවන් කල්‍යාණ රජමහ විහාරයේදියි. ඓතිහාසික එගොඩ කැළණිය කිත්සිරිමෙවන් කල්‍යාණ රජමහ විහාරය වෙත අද පෙරවරුවේ පැමිණි ජනාධිපති මෛත්‍රීපාල සිරිසේන මහතා ආගමික වතාවත් වල නිරතව ආශීර්වාද ලබා ගත්තේය. ජනාධිපතිවරයා ඇතුළු පවුලේ සැමගේ දායකත්වයෙන් ප්‍රතිසංස්කරණය කරන ලද විහාරස්ථ බෝ මළුව, බෝධිඝරය,ඇත්පවුර සහිත බෝධි ප්‍රාකාරය සඟ සතු කර පූජා කෙරුණේ ඉන් අනතුරුවයි. ශ්‍රාස්ත්‍රපති රාජකීය පණ්ඩිත පූජ්‍ය තලල්ලේ චන්දකිත්ති හිමියන් විසින් පවත්වනු ලැබූ සදහම් යාත්‍රා ධර්ම දේශනාව ශ්‍රවණය කිරීමට ජනාධිපතිවරයා ඉන් පසුව එක්විය. එසේම කොළඹ හෝර්ටන් පෙදෙසේ දෘශ්‍ය කලා පීඨයේ පැවැත්වෙන ශ්‍රවණාබාධිත සමින්ද්‍යා දේවින්දි තිරිමාන්න දැරියගේ ''මනැස් සේයා'' ඒක පුද්ගල චිත්‍ර ප්‍රදර්ශනය ද අද පෙරවරුවේ ජනාධිපති මෛත්‍රීපාල සිරිසේන මහතා විසින් විවෘත කරනු ලැබීය. මේ අතර ශ්‍යාමෝපාලි වනවාස සංඝ සභාවේ අමෙරිකාවේ ප්‍රධාන සංඝනායක පදවියට පත් ශාස්ත්‍රපති පූජ්‍ය කොට්ටාවේ නන්ද හිමියන් වෙත අක්තපත්‍ර ප්‍රදානෝත්සවය අද පස්වරුවේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රෙය්දී පැවැත්වුණේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙනි. නුගේගොඩ විද්‍යා විජයාරාමයේ වාහල්කඩ සහ රන්වැට විවෘත කිරීමද අද පස්වරුවේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුවිය.", "URL": "https://sinhala.adaderana.lk/news.php?nid=102726", "Category": null, "Parent URL": null}