{"Source": "Adaderana", "Timestamp": "July 13, 2017 04:11 pm", "Headline": "අස්ගිරි ප්‍රකාශය නිසා ආණ්ඩුව පළිගන්නේ දැයි සැකයක් ", "News Content": "අස්ගිරි සංඝ සභාවේ ඓතිහාසික ප්‍රකාශය නිසාම ආණ්ඩුව අද වන විට පළිගැනීම් සිදු කරන්නේ දැයි සැකයක් පවතින බව පූජ්‍ය මහාචාර්ය ඉඳුරාගාරේ ධම්මරතන හිමියන් පවසයි. අද(13) කොළඹ පැවති මහජන රාජ්‍ය සභාවේ මාධ්‍ය හමුවකට එක්වෙමින් උන් වහන්සේ මෙම අදහස් පළ කළේය. පසුගියදා අස්ගිරි සංඝ සභාවේ මහනායක හිමිවරුන් නව ව්‍යවස්ථාවකට විරෝධය පළ කිරීමත් සමඟ අස්ගිරි සංඝ සභාවට අයත් දඹුලු විහාරය වසා දැමීමට තීරණය කිරීම කවරෙකුගේ හෝ අවශ්‍යතාවයක් මත සිදුකරනු ලබන සිදුවීමක් හෝ යම්කිසි පළිගැනීමක් විය හැකි බවට සැකයක් මතුවන බව ද පූජ්‍ය ඉඳුරාගාරේ ධම්මරතන හිමියන් කියා සිටියේය. බොහෝ උරුමයන් රැකගෙන ඉදිරියට පැමිණි ජාතියක් වුවත් අද වන විට ආණ්ඩුවට කළ යුතු දේ හා නොකළ යුතු දේ අතර පැටලවී ඇති බවත්, ලංකාවේ සියයට 99 ක් පමණ පුරාවිද්‍යා ස්ථාන ලෙස බෞද්ධ සිද්ධස්ථාන ඇති නිසාවෙන් පුරාවිද්‍යා ස්ථාන පන්සලෙන් ඉවත් කරන්නේ කෙසේ ද යන්න රජයට විශාල ගැටළුවක් වී ඇති අතර එයට සුදුසු බෙදීමක් සිදුකළ යුතු බවත්, උන්වහන්සේ වැඩිදුරටත් පැවසීය. කෙසේ වුවත් අස්ගිරි සංඝ සභාවේ ඉල්ලීම සම්බන්ධයෙන් රජයෙන් ප්‍රමාණාත්මක ප්‍රතිචාරයක් නොදැක්වු නමුත් ජනතාව වෙනුවෙන් සෑම විටම පෙනී සිටින ඒකාබද්ධ විපක්ෂය හෝ විරුද්ධ පක්ෂය කිසිදු ප්‍රමාණාත්මක ප්‍රතිචාරයක් නොදැක්වීම සම්බන්ධයෙන් පුදුමයට පත්වන බව ද ඉඳුරාගාරයේ හිමියන් මෙහිදී කියා සිටියේය.", "URL": "https://sinhala.adaderana.lk/news.php?nid=75216", "Category": null, "Parent URL": null}