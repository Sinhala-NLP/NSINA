{"Source": "Adaderana", "Timestamp": "January 22, 2013 07:51 am", "Headline": "ඖෂධ සමාගම් නියෝජිතයින් සමග විශේෂ සාකච්ඡාවක්", "News Content": "මෙරට සියලු ඖෂධ නිෂ්පාදන සමාගම් සහ ඖෂධ බෙදාහරින සමාගම්වල නියෝජිතයින් සමග විශේෂ සාකච්ඡාවක් පැවැත්වීමට සෞඛ්‍ය අමාත්‍යාංශය තීරණය කර තිබේ. ජාතික රුධිර මධ්‍යස්ථානයේ දී හෙට දිනයේ මෙම සාකච්ඡාව පැවැත්වීමට නියමිත බව සෞඛ්‍ය අමාත්‍යාංශය සඳහන් කළේය. මෙම සාකච්ඡාව සඳහා ඖෂධ අධිකාරියේ සහ සෞඛ්‍ය අමාත්‍යාංශයේ ඖෂධ සම්බන්ධයෙන් සිටින උසස් නිලධාරීන් සහභාගීවීමට නියමිතය. මෙරට භාවිත වන ඖෂධවල ප්‍රමිතිය පිළිබඳව සාකච්ඡා පැවැත්වීම මෙහි අරමුණ වී තිබේ. සමස්ත සාකච්ඡාවම මාධ්‍යයට විවෘත කිරීමට ද තීරණය කර ඇති බව සෞඛ්‍ය අමාත්‍යාංශය සඳහන් කළේය. මේ අතර 2013 වසරේ බෝ නොවන රෝග වැළැක්වීමේ වර්ෂය ලෙස නිල වශයෙන් ප්‍රකාශයට පත් කිරීම අද (22) දිනයේ සිදුකිරීමට නියමිතය. ඊට අදාළ ජාතික උත්සවය අද පෙරවරුවේ කුරුණෑගල පිහිටි වයඹ පළාත් සෞඛ්‍ය සේවා අධ්‍යක්ෂ කාර්යාලයේ දී සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන බව සෞඛ්‍ය අමාත්‍යාංශය සඳහන් කළේය. මීට සමගාමීව බෝ නොවන රෝග පිළිබඳව මහජනතාව දැනුවත් කිරීමේ පා ගමනක් ද පැවැත්වීමට කටයුතු යොදා තිබේ.", "URL": "https://sinhala.adaderana.lk/news.php?nid=30958", "Category": null, "Parent URL": null}