{"Source": "Adaderana", "Timestamp": "July 30, 2018 05:07 pm", "Headline": "ළමයි 12 ක් ත්‍රීරෝද රථයේ යද්දි බස් රථයක ගැටෙයි-දරුවෙක් මරුට-11ක් රෝහලට", "News Content": "වව්නියාව, පුලියන්කුලම ප්‍රදේශයේදී ත්‍රී රෝද රථයක් හා බස් රථයක් එකිනෙක ගැටීමෙන් පාසල් දරුවෙකු ජිවිතක්ෂයට පත්ව තවත් දරුවන් 11 දෙනෙකු අද(30) දහවල් තුවාල ලබා ඇති බව වව්නියාව පුලියන්කුලම පොලීසිය පවසයි. පුලියන්කුලම ප්‍රදේශවාසීන් පැවසූවේ අනතුර සිදුවන අවස්ථාවේ දරුවන් 12 දෙනෙකු ත්‍රීරෝද රථයේ ගමන් කොට ඇති අතර, ත්‍රිරෝද රථ රියදුරු සමඟ 13 දෙනෙකු ත්‍රී රෝද රථයේ ගමන්කොට ඇති බවයි. පුලියන්කුලම හින්දු ප්‍රාථමික විද්‍යාලයේ අධ්‍යාපනය ලද පාසල් දරුවන් ත්‍රිරෝද රථයකින් රැගෙන යන අවස්ථාවේ අනතුර සිදුව ඇති බවද පොලීසිය පැවසීය. පොලීසිය පැවසූවේ අනතුරින් ත්‍රිරෝද රථ රියදුරුද තුවාල ලබා වව්නියාව රෝහලට ඇතුළත් කොට ඇති බවයි. තුවාල ලැබූ දරුවන්ගේ තත්ත්වය බරපතළ වන බවද පොලීසිය පැවසීය. කොළඹ සිට යාපනය බලා ධාවන වු ශ්‍රි ලංකා ගමනාගමන මණ්ඩලයෙ බස් රථයක ත්‍රිරෝද රථය ගැටී ඇති බවද පොලීසිය සඳහන් කළේය. සිද්ධිය සම්බන්ධයෙන් පුලියන්කුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=93485", "Category": null, "Parent URL": null}