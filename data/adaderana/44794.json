{"Source": "Adaderana", "Timestamp": "July 20, 2014 11:03 am", "Headline": "වියලි ආහාර ආපන ශාලාවකට ප්‍රවාහනය කළ සෙබලා අතේ මාට්ටු ", "News Content": "හමුදා සෙබලුන්ට ලබාදෙන වියළි ආහාර තොගයක් ආපන ශාලාවක් වෙත ප්‍රවාහනය කරමින් සිටි හමුදා සෙබලෙකු ගෙලිඔය ප්‍රදේශයේ දී අත්අඩංගුවට ගෙන තිබේ. යුධ හමුදා පොලිස් ඒකකයේ නිලධාරීන් විසින් සිදුකළ විශේෂ වැටලීමකදී යුධ හමුදා 11 වන සේනාංකයට අනුයුක්තව සේවය කළ සෙබලෙකු මෙලෙස අත්අඩංගුවට ගෙන ඇති බව යුධ හමුදාව සඳහන් කළේය. ලොරි රථයකින් අදාළ වියළි ආහාර තොගය ගෙලිඔය ප්‍රදේශයේ ආපනශාලාවක් වෙත ගෙනයමින් තිබියදී මෙම වැටලීම සිදුකර තිබේ. එහිදි ලොරි රථයේ රියදුරුද අත්අඩංගුවට ගත් බව යුධ හමුදාව සඳහන් කළේය. යුධ හමුදාපති ලුතිනන් ජනරාල් දයා රත්නායක මහතාගේ උපදෙස් පරිදි හමුදා සේවයේ සිදුවන විවිධ අක්‍රමිකතා පිළිබඳ සොයා බැලීම සඳහා යුධ හමුදා පොලීසිය විසින් විශේෂ ඒකක පිහිටුවා තිබේ. අදාළ ඒකක විසින් දීර්ඝ කාලීනව සිදුකළ පරීක්ෂණයකින් අනතුරුව මෙම වැටලීම සිදුකර ඇති අතර ඒ සම්බන්ධයෙන් පුළුල් පරීක්ෂණ ආරම්භ කර ඇති බව යුධ හමුදාව සඳහන් කළේය. පරීක්ෂණ වලින් අනතුරුව තරාතිරම නොබලා වරදකරුවන්ට දඬුවම් ලබාදෙන ලෙස යුධ හමුදාපතිවරයා අදාළ නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=44794", "Category": null, "Parent URL": null}