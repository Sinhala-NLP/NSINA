{"Source": "Adaderana", "Timestamp": "June 1, 2013 11:05 pm", "Headline": "ලංකාව ඉන්දියාවට පරදියි", "News Content": "විරාට් කෝලිගේ ලකුණු 144 හා දිනේෂ් කාර්තික්ගේ ලකුණු 106 හේතුවෙන් චැම්පියන්ස් ලීග් කි‍්‍රකට් තරගාවලියට පෙර ශ‍්‍රී ලංකා කණ්ඩායම සමග පැවැති තරගයෙන් කඩුලු 5ක විශිෂ්ට ජයක් හිමිකර ගැනීමට ඉන්දීය කණ්ඩායම සමත් විය. එංගලන්තයේ බර්මින්හැම් හිදී අද (01) ආරම්භ වූ මෙම තරගයේදී පළමුවෙන් පන්දුවට පහරදුන් ශ්‍රී ලංකා කණ්ඩායම කඩුලු 5ක් දැවී ලකුණු 333ක් ලබා ගත්තේය. ශ්‍රී ලංකා කණ්ඩායම වෙනුවෙන් කුසල් පෙරේරා නොදැවි ලකුණු 82ක්, තිලකරත්න ඩිල්ෂාන් නොදැවී ලකුණු 84ක් ලබා ගත් අතර මහේල ජයවර්ධන ලකුණු 30ටත් කුමාර් සංගක්කාර ලකුණු 46ටත්, දිනේෂ් චන්දිමාල් ලකුණු 45ටත් දැවී ගියහ. පන්දු යැවීමේදී ඉෂාන්ත් ශර්මා, ඉර්ෆාන් පතන් හා අමිත් මිෂ්රා එක් කඩුල්ල බැගීන් බිඳ හෙළීමට සමත් විය. ලකුණු 334 ඉලක්කයක් හඹා ගිය ඉන්දීය කණ්ඩායම පන්දුවාර 49ක් අවසානයේ ජය වාර්තා කළේ කඩුලු 5ක් බිඳ වැටී තිබියදීය. විරාට් කෝලි ලබා ගත් ලකුණු 144 හැරුණු විට දිනේෂ් කාර්තික් නොදැවී ලකුණු 106ක් ලබා ගැනීමට සමත් විය. පන්දු යැවීමේදී ශමින්ද එරංග කඩුලු 2ක් බිඳ දමන ලදී. ශ‍්‍රී ලංකා කණ්ඩායම මීට පෙර පකිස්ථානය සමඟ පුහුණුවීම් තරගයකට සහභාගි වීමට නියමිතව තිබුණත් වර්ෂාවෙන් ඇති වූ බාධා නිසා එම තරගය පැවැත්වීමට හැකිවුයේ නැත.", "URL": "https://sinhala.adaderana.lk/news.php?nid=34556", "Category": null, "Parent URL": null}