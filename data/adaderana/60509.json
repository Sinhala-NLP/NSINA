{"Source": "Adaderana", "Timestamp": "May 26, 2016 03:40 pm", "Headline": " ප්‍රධාන මහේස්ත්‍රාත්ගේ නියෝගය මහාධිකරණය අත්හිටුවයි", "News Content": "අලි 15 දෙනෙකු තාවකාලිකව ඔවුන්ගේ භාරකරුවන්ට මුදාහැරීමට කොළඹ ප්‍රධාන මහේස්ත්‍රාත් ගිහාන් පිලපිටිය විසින් පසුගිය 24දා දුන් නියෝගය අත්හිටුවමින් කොළඹ මහාධිකරණ විනිසුරු මනිලාල් වෛද්‍යතිලක මහතා අද තහනම් නියෝගයක් නිකුත් කර තිබේ.වනජීවි දෙපාර්තමේන්තු බාරයේ සිටි අලි 15 දෙනෙකු රුපියල් කෝටි 3ක බැඳුම්කරයක් මත ඔවුන්ගේ බාරකරුවන්ට පවරමින් පසුගිය 24දා කොළඹ ප්‍රධාන මහේස්ත්‍රාත්වරයා මෙම නියෝගය දී තිබුණි.කෙසේ වුවද එම නියෝගය ලබන 9 වැනිදා තෙක් ක්‍රියාත්මක කිරීම අත්හිටුවමින් කොළඹ මහාධිකරණ විනිසුරු මනිලාල් වෛද්‍යතිලක මහතා අද තහනම් නියෝගයක් නිකුත් කර ඇත්තේ රජයේ නීතිපතිවරයා කළ ඉල්ලීමක් සලකා බැලීමෙන් පසුවය.නීතිපතිවරයා සිය ප්‍රතිශෝධන පෙත්සමෙන් දක්වා ඇත්තේ බලපත්‍ර නොමැතිකම හේතුවෙන් වනජීවි දෙපාර්තමේන්තුව බාරයේ රඳවාගෙන සිටි අලි, අපරාධ නඩු විධාන සංග්‍රහය යටතේ නිදහස් කිරීමේ බලයක් මහේස්ත්‍රාත්වරයාට නැති බවයි.එම ඉල්ලීම සලකා බැලූ මහාධිකරණ විනිසුරුවරයා අදාළ නියෝගය දී ඇති අතර නඩුවේ මුල් ලිපිගොනුව මහාධිකරණය වෙත කැඳවන මෙන්ද වැඩිදුර විභාගය ලබන 9 වැනිදා තෙක්ද කල්දැමූ බව අප වාර්තාකරු කීවේය.", "URL": "https://sinhala.adaderana.lk/news.php?nid=60509", "Category": null, "Parent URL": null}