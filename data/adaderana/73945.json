{"Source": "Adaderana", "Timestamp": "June 6, 2017 07:50 am", "Headline": "කටාර් රියාල් රුපියල් නොවීමෙන් මඟීන්ට දුෂ්කරතා", "News Content": "කටුනායක ගුවන්තොටුපලේ බැංකු ශාඛා මඟින් කටාර් රියල් වෙනත් මුදල් වර්ගවලට හුවමාරු කිරීම තාවකාලිකව නවතා තිබේ. අද(06) පෙරවරුවේ සිට මෙම පියවර ගෙන ඇති බව ගුවන්තොටුපල ආරංචි මාර්ග සඳහන් කරයි. සිදුකළ දැනුම්දීමකට අනුව කටුනායක ගුවන්තොටුපලේ ක්‍රියාත්මක බැංකු ශාඛා මෙම මෙම තීරණය ගෙන ඇති බව ගුවන්තොටුපල කළමනාකාරීත්වය අද දෙරණට සඳහන් කළේය. කෙසේ වෙතත් මේ සම්බන්ධයෙන් නිවේදනයක් නිකුත් කරමින් ශ්‍රී ලංකා මහ බැංකුව පවසා ඇත්තේ, කටාර් රියාල් බාර නොගන්න ලෙස ශ්‍රී ලංකා මහ බැංකුව විසින් අනෙකුත් බැංකුවලට දැනුම් දී ඇති බවට පළ වන මාධ්‍ය වාර්තා තරයේ ප්‍රතික්ෂේප කරන බවයි. මෙම තීරණයත් සමඟ කටාර්හි සිට පැමිණෙන ශ්‍රී ලාංකිකයින් දැඩි දුෂ්කරතාවයකට මුහුණ දී සිටින බව අද දෙරණ ගුවන්තොටුපල වාර්තාකරු සඳහන් කරයි. ත්‍රස්තවාදයට සහය පල කරන බවට චෝදනා කරමින් සෞදි අරාබියාව ඇතුළු රටවල් 6ක් කටාර් රාජ්‍ය සමඟ සබදතා නවතා දැමීමට ඊයේ(06) දිනයේ තීන්දු කරනු ලැබුවේය. එම තීන්දුවත් සමඟ කටාර් රියාල් වෙනත් මුදල් වර්ගවලට හුවමාරු කිරීම තාවකාලිව මෙරට තුළ ද නතර කර ඇති බව වාර්තා වෙයි.", "URL": "https://sinhala.adaderana.lk/news.php?nid=73945", "Category": null, "Parent URL": null}