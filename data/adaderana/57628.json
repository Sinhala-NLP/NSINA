{"Source": "Adaderana", "Timestamp": "February 26, 2016 06:11 pm", "Headline": "   මහින්දගේ ආරක්ෂකයාගේ ඉඩමේ වළවල් දෙකක් හාරයි ", "News Content": "හිටපු ජනාධිපති මහින්ද රාජපක්ෂ මහතාගේ ප්‍රධාන ආරක්ෂක නිලධාරියා ලෙස කටයුතු කළ මේජර් නෙවිල් වන්නිආරච්චි මහතාගේ බිරිඳට අයත් බව පැවසෙන ඉඩමක් අද ආරක්ෂක අංශ විසින් පරීක්ෂාවකට ලක් කර තිබේ.අප කළ විමසීමකදී වන්නිආරච්චි මහතා පැවසුවේ තම බිරිඳගේ පියාගේ දේහය මිහිදන් කළ වීරකැටිය, අත්තනයාල ප්‍රදේශයේ පිහිටි සොහොන් බිමක් ආසන්නයේ මෙලෙස බැකෝ යන්ත්‍ර යොදා කැනීමට ලක් කර ඇති බවයි.අද පෙරවරු දහයට පමණ පොලිස් විශේෂ කාර්ය බලකායේ නිලධාරීන් මෙන්ම පොලිස් නිලධාරීන්ගේ ආරක්ෂාව යටතේ මෙහි කැණීම් සිදුවූ බව අප වාර්තාකරු පැවසුවේය.කැණීම් සිදුවන ආකාරය බලා ගැනීමට ප්‍රදේශවාසීන්ද රැස්ව සිටි අයුරු දැකගත හැකි විය.මේ අතර පොලිස් ආරංචි මාර්ග පැවසුවේ එම ඉඩමේ වළදමා ඇතැයි සැකකරන රත්‍රං හා මුදල් සෙවීම සඳහා මෙම කැණීම් කළ බවයි.අද පස්වරු 03 පමණ වන විට එහි වළවල් දෙකක් හරා ඇති බවත්, එවායේ තිබී ඉහත කී කිසිවක් හමුනොවූ බවත්, එම ආරංචි මාර්ග අනාවරණය කළේය.අද පස්වරු 4 පමණ වන විට එම කැණීම් කටයුතු නතර කර ඇති අතර පොල් වගාකර ඇති ඉඩමක මෙලෙස කැණීම් සිදුවූ බව අප වාර්තාකරු කීවේය.පොලිස් මූල්‍ය අපරාධ කොට්ඨාසය අධිකරණයෙන් ලබාගත් අවසරයක් අනූව කැණීම් සිදුකළ බව පැවසෙයි.ඡායා රූ - රාහුල් සමන්ත", "URL": "https://sinhala.adaderana.lk/news.php?nid=57628", "Category": null, "Parent URL": null}