{"Source": "Adaderana", "Timestamp": "August 17, 2018 01:01 pm", "Headline": "අම්මට නොකියා ගස් කපන්න ගිය දරුවා පුවක් ගසකට යට වී අවසන් ගමන් යයි", "News Content": "හෙට්ටිපොළ-කොන්වැව ප්‍රදේශයේ අවුරුදු 13ක පාසල් සිසුවෙක් පුවක් ගසක් කඩා වැටීමෙන් මිය ගොස් ඇති බව අද දෙරණ වාර්තාකරු පවසයි. මෙලෙස මිය ගොස් ඇත්තේ එච්.ඩි.අසිත දිනෙත් උදයකුමාර නැමති ළමුන් දෙදෙනෙකුගෙන් යුත් පවුලේ වැඩිමහල් පුත්‍රයා බව අප වාර්තාකරු සඳහන් කළේය. පොල්ගහවෙල ප්‍රදේශයේ පුවක් ගස් කැපීම සඳහා කිසියම් පිරිසක් සමඟ පසුගිය 15 වන දා මෙම දරුවා නිවසින් පිටව ගොස් ඇත්තේ දෙමාපියන්ට හෝ නොදන්වාය. අලුතින් ආරම්භ කරන ලද පුවක් පටි බෙදා හරින කර්මාන්තයක් සඳහා මෙම පිරිස එම ප්‍රදේශයේ වයස අවුරුදු 15ත් 16 ත් අතර තවත් පිරිමි දරුවන් කිහිප දෙනෙකු මෙලෙස රැගෙන ගොස් ඇති බව මිය ගිය සිසුවාගේ මව පැවසීය. කුලීකරුවන්ට ලබා දෙන මුදල් ඉතිරි කර ගැනීම සඳහා මෙවැනි කුඩා දරුවන් රැගෙන ගොස් ඇති බවට මිය ගිය දරුවාගේ මව චෝදනා කරයි. ලණුවක් ආධාරයෙන් පුවක් ගස කැපීමෙන් අනතුරුව එය ඇඳ බිම හෙළීමට යෑමේ දී මෙම දරුවා දිව ගොස් ඇති අතර, අනතුරුව ගසක මුල පය ගැටී ඔහු බිම ඇඳ වැටී ඇත. අනතුරුව කැපූ පුවක් ගස දරුවාගේ ඇඟ උඩට ඇද වැටී තිබේ. දරුවාගේ මුඛ්‍යයේ සියළු දත් කැඩී ගොස් තිබූ බව ද නිවැසියන් පවසයි. සිද්ධිය සම්බන්ධයෙන් පොල්ගහවෙල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=94554", "Category": null, "Parent URL": null}