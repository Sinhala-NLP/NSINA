{"Source": "Adaderana", "Timestamp": "October 28, 2013 08:15 am", "Headline": "නව අධිවේගයේ බස් රථ ධාවනය ආරම්භ වෙයි ", "News Content": "කටුනායක - කොළඹ අධිවේගී මාර්ගයේ ලංකා ගමනාගමන මණ්ඩලයට අයත් බස් රථ ධාවනය අද(28) සිට ආරම්භ වෙයි. අද උදෑසන 7.00 ට ප්‍රවාහන අමාත්‍ය කුමාර වෙල්ගම මහතාගේ ප්‍රධානත්වයෙන් මෙම බස් රථ ධාවනය ආරම්භ වන බව ලංකා ගමනාගමන මණ්ඩලය සඳහන් කරයි. ලංකා ගමනාගමන මණ්ඩලයට අයත් බස්රථ 13ක් අද දිනයේ සිට මෙලෙස ධාවනය කෙරෙනු ඇත. එම බස්රථ කොළඹ සිට ජා-ඇල දක්වාත්, කොළඹ සිට කටුනායක දක්වාත්, කොළඹ සිට මීගමුව දක්වාත් ධාවනය වන බව ලංකා ගමනාගමන මණ්ඩලය සඳහන් කරයි. කොළඹ - කටුනායක අධිවේගී මාර්ගයේ කොළඹ සිට ජා-ඇල දක්වා බස් ගාස්තුව රුපියල් 100ක් වන අතර කොළඹ සිට කටුනායක දක්ව බස් ගාස්තුව රුපියල් 130ක් වෙයි. ඊට අමතරව කොළඹ සිට මීගමුව දක්වා බස් ගාස්තුව රුපියල් 150ක් බව ලංකා ගමනාගමන මණ්ඩලය සඳහන් කරයි. මේ අතර මේ දක්වාත් කටුනායක-කොළඹ අධිවේගී මාර්ගයේ පෞද්ගලික බස් රථ සම්බන්ධයෙන් තීරණයක් ගෙන නොමැති බව ජාතික ගමනාගමන කොමිසම පවසයි. කෙසේවෙතත් මෙම අධිවේගී මාර්ගයේ පෞද්ගලික බස්රථ ධාවනය සඳහා අවශ්‍ය ටෙන්ඩර් කැඳවිමට පියවර ගෙන ඇති බව එම කොමිසම සඳහන් කරයි.", "URL": "https://sinhala.adaderana.lk/news.php?nid=38427", "Category": null, "Parent URL": null}