{"Source": "Adaderana", "Timestamp": "January 6, 2012 09:02 pm", "Headline": "ටෙස්ට් තරගාවලියේ ජය දකුණු අප්‍රිකාවටයි", "News Content": "ශ්‍රී ලංකාව සමග පැවති තෙවන හා අවසන් ටෙස්ට් තරගයෙන් ශ්‍රී ලංකාව පරදා කඩුලු 10 ක ජයක් ලබමින් තරගාවලියේ ජයග්‍රහණය හිමිකරගැනීමට දකුණු අප්‍රිකාව සමත්විය. තරගයේ කාසියේ වාසිය දිනාගත් ශ්‍රී ලංකා කණ්ඩායම පළමුව පන්දුවට පහරදීමේ අවස්ථාව දකුණු අප්‍රිකාවට ලබාදුන් අතර ඔවුන් කඩුලු 04 ක් පමණක් දැවී ලකුණු 580 ක් ලබාසිටියදී ඉනිම අත්හිටුවනු ලැබීය. පිළිතුරු ඉනිම ක්‍රීඩා කළ ශ්‍රී ලංකා කණ්ඩායමට සියලුම ක්‍රීඩකයින් දැවී ලබාගත හැකිවූයේ ලකුණු 239 ක් පමණි. තරගයේ දෙවන ඉනිම ක්‍රීඩා කළ ශ්‍රී ලංකා කණ්ඩායම සියලුම ක්‍රීඩකයින් දැවී ලකුණු 342 ක් රැස්කළේය. ඉන්පසුව තරගයේ ජයග්‍රහණය සඳහා අවශ්‍ය ලකුණු 02 රැස්කිරීම වෙනුවෙන් පිටියට පිවිසි දකුණු අප්‍රිකානු කණ්ඩායම කිසිදු ක්‍රීඩකයෙකු නොදැවී ලකුණු 05 ක් රැස්කරමින් තරගයේ ජයග්‍රහණය තහවුරු කිරීමට සමත්විය. ඒ අනුව 2 – 1 ක් ලෙස ටෙස්ට් තරගාවලියේ හිමිකරගැනීමට ද දකුණු අප්‍රිකාව සමත්විය.", "URL": "https://sinhala.adaderana.lk/news.php?nid=21216", "Category": null, "Parent URL": null}