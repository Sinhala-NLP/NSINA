{"Source": "Adaderana", "Timestamp": "June 27, 2013 01:52 pm", "Headline": "  ත්‍රී රෝද රථ රියදුරෙක් පැහැරගෙන ගොස් ඝාතනය කළාට දෙදෙනකුට මරණ දඬුවම්", "News Content": "ත්‍රී රෝද රථ රියදුරෙකු පැහැරගෙන ගොස් ඝාතනය කිරීමේ චෝදනාවකට වරදකරුවන් වූ දෙදෙනකුට මරණීය දණ්ඩනය නියමවී තිබේ. කෑගල්ල පළාත්බද මහාධිකරණ විනිසුරු මේනකා විජේසුන්දර මෙනවිය විසින් මෙසේ අද (27) මරණ දඬුවම නියම කළ බව අද දෙරණ වාර්තාකරු පවසයි. මෙසේ 1999 වසරේ ජූනි මස 10 වන දින 205-1431 දරණ ත්‍රී රෝද රථයේ රියදුරා පැහැරගෙන ගොස් ඝාතනය කිරීමේ අපරාධයට වරදකරුවන් වූයේ කෑගල්ල, බුලත්කොහුපිටියේ පදිංචි සේනාරත්නගේ රංගන ප්‍රසන්න පෙරේරා හා කෑගල්ල , අම්බලන්පිටියේ පදිංචි මීගස්තැන්න ගමරාලලාගේ පුෂ්පකුමාර නමැති අයයි. මෙම නඩුවේ චූදිතයන්ගෙන් පළමු චූදිතයා වන රංගන ප්‍රසන්න පෙරේරා අද දිනයේ අධිකරණය ඉදිරියේ පෙනී නොසිටි බවත් , එසේ වුවද දෙදෙනාම මෙම අපරාධයේ වරදකරුවන් බවට තීන්දු කිරීමත් සමග දෙදෙනාටම මරණ දණ්ඩනය නියමවූ බවත් සඳහන්ය.", "URL": "https://sinhala.adaderana.lk/news.php?nid=35294", "Category": null, "Parent URL": null}