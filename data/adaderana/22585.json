{"Source": "Adaderana", "Timestamp": "March 5, 2012 09:44 am", "Headline": "හොර ලයිසමෙන් වැලි ඇද්ද රියදුරන් අත්අඩංගුවේ  ", "News Content": "වැලි ප්‍රවාහනය කිරීමේ ව්‍යාජ බලපත්‍ර සකස් කරමින් ජනතාවගෙන් අයථා ලෙස මුදල් ලබාගත් සැකකරුවන් දෙදෙනෙකු කුරුණෑගල ප්‍රදේශයේ දී අත්අඩංගුවට ගෙන තිබේ. මෙම ව්‍යාජ බලපත්‍ර සකස් කිරීමට උපයෝගී කර ගන්නා ලද පරිගණකයක් සහ මුද්‍රා 3 ක් ද මෙහි දී සොයාගත් බව පොලිසිය සඳහන් කරයි. මීට අමතරව ව්‍යාජව සකස් කරන ලද හිස් බලපත්‍ර 369 ක් ද සැකකරුවන් සන්තකයේ තිබී සොයා ගෙන ඇත. අදාළ සැකකරුවන් දෙදෙනා ‍කුරුණෑගල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 8 වැනිදා දක්වා රක්ෂිත බන්ධනාගාරගත කර ඇති බව පොලිසිය සඳහන් කරයි. මේ අතර මෙම ව්‍යාජ බලපත්‍ර යොදාගනිමින් වැලි ප්‍රවාහනය කළ බවට විවිධ ස්ථානවලදී අත්අඩංගුවට ගන්නා ලද ටිපර් රථ මේ වනවිටත් පොලිස් භාරයේ ඇති බව සඳහන්ය. ගොකරැල්ල මහා විද්‍යාල ක්‍රීඩාංගණයේ රඳවා ඇති මෙම ටිපර් රථ ගොකරැල්ල පොලිසිය මගින් ඊයේ(04) අත්අඩංගුවට ගෙන තිබේ. අද(05) මෙම රථ අධිකරණය වෙත ඉදිරිපත් කිරීමට නියමිත බව පොලිස් සඳහන් කර ඇති බවත්, ටිපර් රථ 300 ක් පමණ ක්‍රීඩාංගණයේ රඳවා ඇති බවත් මෙසේ එම ක්‍රීඩාංගණයේ රැඳීසිටින ටිපර් රථ රියදුරන් පවසයි. ව්‍යාජ බලපත්‍ර චෝදනා මත මෙසේ වැලි ප්‍රවාහනය කරන රථ අත්අඩංගුවට ගැනීම අසාධාරණ බවට ඔවුන් චෝදනා කරයි. ඊයේ දිනයේ සිට කිසිදු මූලික පහසුකමක් හෝ නොමැතිව තමන් මෙසේ රැඳීසිටින බවත්, අදාළ සිද්ධිය සම්බන්ධව කිසිදු නිශ්චිත වැඩපිළිවෙළක් පිළිබඳව තවමත් දැනුම් දී නොමැති බවත් එම රියදුරන් පෙන්වාදෙයි.", "URL": "https://sinhala.adaderana.lk/news.php?nid=22585", "Category": null, "Parent URL": null}