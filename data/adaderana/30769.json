{"Source": "Adaderana", "Timestamp": "January 15, 2013 08:07 am", "Headline": "විශේෂ විභාගයේ ඉල්ලුම්පත් භාරගැනීම අදින් අහවරයි", "News Content": "අයහපත් කාලගුණ තත්ත්වය හේතුවෙන් දෙසැම්බර් මස 17, 18, 19 සහ 20 යන දිනවල විභාගයට පෙනී සිටීමට නොහැකි වු සිසුන් සඳහා පවත්වන විශේෂ විභාගයේ ඉල්ලුම්පත් භාර ගැනීමේ අවසන් දිනය අදයි. පාසල් අයැදුම්කරුවන් අදාළ ඉල්ලුම් පත්‍ර විදුහල්පතිවරයා මාර්ගයෙන් විභාග දෙපාර්තමේන්තුවට යොමුකළ යුතු බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා සඳහන් කළේය. පෞද්ගලික අයදුම්කරුවන් පුවත් පත්වල පළ කර ඇති ඉල්ලුම් පත්‍රය පුරවා අද (15) දිනය තුළ විභාග දෙපාර්තමේන්තුවට එවිය යුතු බව පුෂ්පකුමාර මහතා පවසයි. ඒ අනුව අදාළ සිසුන් සඳහා පැවැත්වෙන විශේෂ විභාගය පෙබරවාරි මස 09, 10 සහ 11 යන දිනවල පැවැත්වීමට නියමිතය.", "URL": "https://sinhala.adaderana.lk/news.php?nid=30769", "Category": null, "Parent URL": null}