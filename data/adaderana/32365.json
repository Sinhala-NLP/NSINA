{"Source": "Adaderana", "Timestamp": "March 12, 2013 09:34 pm", "Headline": " ප්‍රතිලාභයක් නැතිව අග්‍රභාර රක්ෂණයෙන් පොකැට්ටුවට තට්ටු කරලා", "News Content": "ප්‍රතිලාභ වැඩි නොකොට ශී‍්‍ර ලංකා රක්ෂණ භාරය විසින් රාජ්‍ය සේවකයින්ගේ අග‍්‍රහාර රක්‍ෂණයේ දායක මුදල් වැඩි කිරීමට විරෝධය පළ කරන බව ලංකා ගුරු සංගමය පවසයි. අද (12) ශ්‍රී ලංකා රක්ෂණ භාරය සමග පැවති සාකච්ඡාවකදී සෘජුව තම විරෝධය පළ කළ බව ලංකා ගුරු සංගමයේ ප්‍රධාන ලේකම් ජෝෂෆ් ස්ටාලින් මහතාගේ අත්සනින් යුතුව නිකුත් කළ නිවේදනයක දැක්වෙයි. එහි මෙසේද සඳහන්ය. 1997 ජනවාරි මස 31 වෙනි දින රාජ්‍ය සේවකයින් සඳහා රක්ෂණ ක‍්‍රමයක් (අග‍්‍රහාර) ඇති කිරීම යන මැයෙන් 5/97 අංකයෙන් චක‍්‍රලේඛයක් නිකුත් කරමින් අග‍්‍රහාර රක්ෂණ ක‍්‍රමය ආරම්භ කරන ලදී. ආරම්භයේදී රජයේ නිලධාරියෙකුගෙන් රු.11 ක මුදලක් අය කළ අතර පසුව එම දායක මුදල රු.75 දක්වා ක‍්‍රමානුකූලව වැඩි කරන ලදී. 2013 ජනවාරි සිට පැවති ප‍්‍රතිලාභයන් වැඩි නොකර රක්ෂණ දායක මුදල රු.125 දක්වා වැඩි කර ඇත. දහතුන් ලක්ෂයකට ආසන්න රාජ්‍ය සේවකයින්ගෙන් කිසිදු විමසීමකින් තොරව මෙම දායක මුදල් වැඩි කිරීම පිළිබඳව අපගේ බරපතළ විරෝධය පළ කොට සිටින අතර මෙම තත්වය පිළිබඳව අද දින (2013.03.12) ශී‍්‍ර ලංකා රක්ෂණ භාරයේ සභාපති දයානන්ද විදානගම ආරච්චි මහතා සමග ලංකා ගුරු සංගමය සාකච්ඡාවක් පවත්වන ලදී. මෙම සාකච්ඡාවේදී දායක මුදල් වැඩිකිරීම පිළිබඳව ලංකා ගරු සංගමයේ විරෝධය පළ කළ අතර මීට සාපේක්ෂව ප‍්‍රතිලාභ වැඩි නොකිරීම සම්බන්ධයෙන් කරුණු පැහැදිලි කරන ලදී. මෙහිදී අග‍්‍රහාර රක්ෂණ භාරයේ සභාපතිවරයා ප‍්‍රකාශ කරන ලද්දේ දායක මුදල් වැඩි කිරීමේ තීරණය තමන් නොගත් අතර එය මුදල් අමාත්‍යාංශ තීරණයක් බවයි. එසේම ප‍්‍රතිලාභ සම්බන්ධයෙන් තීරණ ගැනීම රාජ්‍ය පරිපාලන අමාත්‍යාංශය විසින් කළ යුතු අතර තමන් සිදු කරන්නේ එම කටයුතු මෙහෙයවීම පමණක් බව ප‍්‍රකාශ කර සිටියේය. මෙහිදී ණය සුරැකුම් රක්ෂණ ආවරණය කි‍්‍රයාත්මක නොවීම, විශේෂඥ වෛද්‍ය උපදෙස් මත ලබා ගන්නා ඖෂධ වට්ටෝරුවලට ගෙවීම් නොකිරීම, පෞද්ගලික රෝහල්වල නේවාසිකවීමෙන් තොරව ලබා ගන්නා ප‍්‍රතිකාර සඳහා වියදම් ප‍්‍රතිපූරණය නොකිරීම, ප‍්‍රසූත දීමනා ලබාදීම දරුවන් දෙදෙනෙකුට පමණක් සීමා කිරීමට විරෝධය පළ කිරීම, සිසේරියන් සැත්කම් සඳහා වියදම් ප‍්‍රතිපූරණය නොකිරීම, ඇස්කණ්ණාඩි සඳහා ගෙවීම ප‍්‍රතිපූරණය කිරීම දෙවරකට පමණක් සීමා කිරීම ඇතුළු කරුණු සම්බන්ධයෙන් සාධාරණයක් ඉටු කරන ලෙස බල කරන ලද අතර රාජ්‍ය සේවකයින් විශ‍්‍රාම ගිය පසු කිසිදු ප‍්‍රතිලාභයක් නොලැබීම පිළිබඳවද කරුණු පැහැදිලි කරන ලදී. මෙම කරුණු පිළිබඳව අධ්‍යක්ෂක මණ්ඩලය සමග සාකච්ඡා කිරීමට සභාපතිවරයා එකඟතාවය පළ කරන ලදී. එසේම ශී‍්‍ර ලංකා රක්ෂණ භාරයට අයත් රුපියල් 126047107.08 ක මුදල මේ දක්වා ශී‍්‍ර ලංකා රක්ෂණ සංස්ථාවෙන් අය නොකිරීම පිළිබඳව ද මෙහිදී ලංකා ගුරු සංගමය ප‍්‍රශ්න කළ අතර ඒ සම්බන්ධයෙන් ඔහු පැහැදිලි පිළිතුරක් ලබා නොදෙන ලදී. එසේම උතුරේ පැවති යුද්ධයේ අවසන් වකවානුවේ මියගිය රාජ්‍ය සේවකයින් සඳහා රක්ෂණ වන්දි ප‍්‍රදානයේදී විවිධ හේතු ඉදිරිපත් කරමින් වන්දි නොගෙවීම පිළිබඳව විමසීමේදී ඒ සම්බන්ධයෙන් සොයා බලන බවද ප‍්‍රකාශ කරන ලදී. මෙහිදී ඇතිවූ එකඟතාවය වූයේ දායක මුදල් වැඩි කිරීම හා ප‍්‍රතිලාභ සම්බන්ධයෙන් ඉදිරි සති දෙක ඇතුළත පුවත්පත් දැන්වීමක් පළ කොට කරුණු පැහැදිලි කරන බවටත්, එසේම අප විසින් ඉල්ලා සිටින ලද ප‍්‍රතිලාභ සම්බන්ධයෙන් අධ්‍යක්ෂ ජනරාල්වරයා සමග සාකච්ඡා කොට හැකි ඉක්මණින් අවශ්‍ය පියවර ගන්නා බවත්ය. ශී‍්‍ර ලංකා රක්ෂණ භාරය මෙම ඉල්ලීම් සම්බන්ධයෙන් දක්වන ප‍්‍රතිචාරය අනුව අප අනෙකුත් රාජ්‍ය අංශයේ වෘත්තීය සමිති සමග ඒකාබද්ධ කි‍්‍රයාමාර්ගයකට යොමුවන බව ප‍්‍රකාශ කොට සිටිමු.", "URL": "https://sinhala.adaderana.lk/news.php?nid=32365", "Category": null, "Parent URL": null}