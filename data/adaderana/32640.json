{"Source": "Adaderana", "Timestamp": "March 22, 2013 01:33 pm", "Headline": "තොරතුරු තාක්ෂණ තරගාවලිය ජයගත් සිසුන් සහ ගුරුවරුන් අගයයි", "News Content": "ඡායා රූ - අධ්‍යාපන අමාත්‍ය බන්දුල ගුණවර්ධන, අධ්‍යාපන අමාත්‍යංශයේ අතිරේක ලේකම් හා EKSP ව්‍යාපෘති කළමණාකරු අනුර දිසානයක, මයික්‍රොසොෆ්ට් හි අග්නිදිග ආසියානු කලාපීය සාමාන්‍යාධිකාරී ජේමි හාපර් සහ මයික්‍රොසොෆ්ට් ආයතනයේ හා අධ්‍යාපන අමාත්‍යංශයේ නිලධාරීන් ජයග්‍රහණය ලැබූ ශිෂ්‍ය ශිෂ්‍යාවන් සමඟ ඡායාරූපයේ පෙනී සිටිය අයුරු. මයික්‍රොසොෆ්ට් ශ්‍රී ලංකා සමාගම සහ අධ්‍යාපන අමාත්‍යංශයේ දැනුමැති සමාජයක් සඳහා වන ව්‍යාපෘතිය එක්ව සංවිධානය කරන ලද “Innovative Teachers and Students 2012” ජාතික තොරතුරු තාක්ෂණ තරගාවලියේ ත්‍යාග ප්‍රදානෝත්සවය කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී අධ්‍යාපන අමාත්‍ය බන්දුල ගුණවර්ධන මහතාගේ ප්‍රධානත්වයෙන් පැවැත්විණි. මෙම තරගාවලියේදී ජාත්‍යන්තර නිර්ණායක යටතේ මෙරට පාසල් සිසුන්ගේ සහ ගුරුවරුන්ගේ තොරතුරු තාක්ෂණ දැනුම සහ නිර්මාණශීලි බව ඇගයීමට ලක් කෙරිණි.මෙම උත්සවයේ විශේෂ අමුත්තෙකු ලෙස මයික්‍රොසොෆ්ට් සමාගමේ අග්නි දිග ආසියා කලාපයේ සාමාන්‍යාධිකාරී ජේමී හාපර් මහතා සහභාගි විය. තරගකරුවන් 85000කට අධික පිරිසක් මෙම තරගාවලියට සහභාගි වූ අතර පළාත් මට්ටමින් මෙහි ජයග්‍රාහකයන් නිර්ණය කෙරිණි. මෙය අධ්‍යාපන අමාත්‍යංශය සහ පෞද්ගලික අංශය එක්ව පවත්වනු ලබන දිවයිනේ එකම ජාතික මට්ටමේ තොරතුරු තාක්ෂණ තරගාවලියයි. මෙහිදී අදහස් දක්වමින් කතා කළ අධ්‍යාපන අමාත්‍ය බන්දුල ගුණවර්ධන මහතා සඳහන් කළේ මෙම තරගාවලියේ ජයග්‍රාහකයන්ගෙන් බහුතරයක් ග්‍රාමීය පළාත් නියෝජනය කිරීම විශේෂත්වයක් බවයි. එමෙන්ම මෙරට ශිෂ්‍ය ප්‍රජාවගේ තොරතුරු තාක්ෂණ දැනුම නගා සිටුවීම සඳහා මයික්‍රොසොෆ්ට් ශ්‍රී ලංකා සමග අවබෝධතා ගිවිසුමකට එළඹීමටත් අමාත්‍යංශය ක්‍රියා කොට ඇති බවද ගුණවර්ධන මහතා වැඩිදුරටත් සඳහන් කළේය. මේ වන විට සියයට 35 මට්ටමේ පවතින ශ්‍රී ලංකාවේ තොරතුරු තාක්ෂණ සාක්ෂරතාව 2016 වසර වන විට සියයට 75 මට්ටම දක්වා ඉහළ නංවන බවත් ඒ වෙනුවෙන් මේ වන විට දිවයිනේ සෑම ප්‍රාදේශීය ලේකම් කොට්ඨාසයක්ම ආවරණය වන පරිදි “මහින්දෝදය” තොරතුරු තාක්ෂණ විද්‍යාගාර 1000ක් පාසල්වල පිහිටුවීමට කටයුතු කරගෙන යන බවත්ඔහු සඳහන් කළේය. මෙහිදී අදහස් දැක්වූ මයික්‍රොසොෆ්ට් ශ්‍රී ලංකා සමාගමේ දේශීය කළමනාකාර ශ්‍රියාන් ද සිල්වා විජයරත්න මහතා පැවසුවේ අප පියවරක් පෙරට තබන විට තොරතුරු තාක්ෂණය පියවර 10ක දැවැන්ත පිම්මක් ඉදිරියට පනින බවයි. එමනිසා මෙරට තුළ තොරතුරු තාක්ෂණ “සුනාමියක්” ඇති විය යුතු බවද විජයරත්න මහතා පැවසුවේය. ඔහු ප්‍රකාශ කෙළේ මෙම තොරතුරු තාක්ෂණ තරගාවලිය ලබා ඇති සාර්ථකත්වය තනි පුද්ගලයෙකුගේ හෝ තනි පාර්ශ්වයක ජයග්‍රහණයක් නොව මෙයට සම්බන්ධ සියලු දෙනාගේම වෙහෙස මහන්සියේ ප්‍රතිඵලයක් බවයි. මෙම උළෙලට සහභාගි වූ ජේමී හාපර් මහතාමෙම තරගාවලිය සාර්ථක කරගැනීමට උරදුන් සියලු දෙනාට සිය කෘතවේදීත්වය පළ කළේය. මයික්‍රොසොෆ්ට් සමාගම ලොව පුරා දරුවන්ගේ තොරතුරු තාක්ෂණ දැනුම නගා සිටුවීමට සුවිශේෂ මෙහෙවරක් කරන බව කී හාපර් මහතා මෙම වැඩසටහනේ වැඩිම ප්‍රයෝජනය අත්වන්නේ රටේ අනාගතය නියෝජනය කරන සිසු පරපුරට බවද සඳහන් කළේය. අධ්‍යාපන අමාත්‍යංශයේ අතිරේක ලේකම් සහ එහි දැනුමැති සමාජයක් සඳහා වන ව්‍යාපෘතියේ අධ්‍යක්ෂ අනුර දිසානායක මහතා අදහස් දක්වමින් පැවසුවේ මෙරට ද්විතියික අධ්‍යාපනයේ ගුණාත්මක භාවය දකුණු ආසියාවේ සෙසු බොහෝ රටවලට වඩා ඉදිරියෙන් පවතින බවයි. එසේ වුවත් තොරතුරු තාක්ෂණ අධ්‍යාපන අංශයෙන් මෙරටට තව බොහෝ දුර යා හැකි බවත්, වත්මන් ගෝලීය දැනුම් සමාජය තුළ ඉදිරියට යාමට එය අත්‍යවශ්‍ය බවත් දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32640", "Category": null, "Parent URL": null}