{"Source": "Adaderana", "Timestamp": "December 9, 2018 09:06 pm", "Headline": "තවත් ජනපති ඝාතකයෙක් ගැන පැමිණිල්ලක්", "News Content": "පුරවැසි බලය සංවිධානයේ සමන් රත්නප්‍රිය මහතා විසින් ජනපති ඝාතනය ඇතුළු මිනිස් ඝාතන සිදු කිරීමට තැත් කරන බවට පැමිණිල්ලක් පිවිතුරු හෙළ උරුමය ප්‍රධාන ලේකම් උපුල් විජේසේකර මහතා විසින් අද දින (09) පොලිස් මූලස්ථානය වෙත ගොනු කරනු ලැබුවේය. පැමිණිල්ල ගොනු කිරීමෙන් අනතුරුව මාධ්‍ය වෙත අදහස් දැක්වූ පිවිතුරු හෙළ උරුමය ප්‍රධාන ලේකම් උපුල් විජේසේකර මහතා පැවසුවේ පසුගිය දිනක පුරවැසි බලය නමින් හදාගත් නඩයක් විසින් පැවැත්වූ මාධ්‍ය හමුවකදී සමන් රත්නප්‍රිය කියන පුද්ගලයා කරපු බරපතළ ප්‍රකාශයක් සම්බන්ධයෙන් අද දින අප පක්ෂයක් ලෙස පොලිස්පතිවරයා හමුවේ පැමිණිල්ලක් ගොනු කළ බවයි. ජනාධිපතිවරයා ඝාතනය කිරීම සම්බන්ධයෙන් කුමන්ත්‍රණයක් පිළිබඳ මුළු රටේම පසුගිය දින වල කතා බහට ලක් විය. මේ සිද්ධිය සම්බන්ධයෙන් මේ වන විට නියෝජ්‍ය පොලිස්පතිවරයෙකු රක්ෂිත බන්ධනාගාර ගත කර තිබෙන අතර මෙවන් අවස්ථාවක රට තිබියදී සමන් රත්නප්‍රිය මහතා රටේ විධායක ජනාධිපතිවරයාගේ නීත්‍යානුකූල හා ව්‍යවස්ථානුකූල තීන්දුවලට එරෙහිව ජනතාව පාරට බස්සවන බවටත් එහිදී ඇතැම් විට මිනීමැරුම් සිදුවිය හැකි බවටත් පැවසු බව ඒ මහතා පවසයි. එමෙන්ම ලිබියාවේ හිටපු නායක මුවමර් ගඩාපිට සිදුවූ වූ ආකාරයේ සිද්ධියක් ලංකාවේ සිදු විය හැකි බවටත් සමන් රත්නප්‍රි මහතා විසින් භයානක හැඟීමක් රට තුළ ඇති කරන බවද ඒ මහතා වැඩිදුරටත් පැවසී.", "URL": "https://sinhala.adaderana.lk/news.php?nid=100508", "Category": null, "Parent URL": null}