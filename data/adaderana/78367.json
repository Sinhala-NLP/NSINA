{"Source": "Adaderana", "Timestamp": "October 5, 2017 11:41 am", "Headline": "අණ නොතැකු ලොරියකට පොලිස් විශේෂ බලකායෙන් වෙඩි ප්‍රහාරයක්", "News Content": "පුත්තලම, කල්අඩිය ප්‍රදේශයේදී අණ නොතකා ධාවනය කළ වැලි පැටවූ ලොරි රථයකට පොලිස් විශේෂ කාර්ය බලකා නිළධාරීන් කණ්ඩායමක් විසින් වෙඩි තබා තිබේ. අද අළුයම 2.00ට පමණ පුත්තලම විශේෂ කාර්ය බලකා නිළධාරීන් කණ්ඩායමක් විසින් අදාළ ප්‍රදේශයේ නීති විරෝධී වැලි කැණීම් හා ප්‍රවාහනය කිරීම සම්බන්ධයෙන් වැටලීමක් සිදුකර තිබුණි. එහිදී වැලි පැටවූ ලොරි රථයක් නැවැත්වීමට පොලිස් විශේෂ කාර්ය බලකා නිළධාරීන් උත්සාහ කර ඇති අතර එම ලොරි රථය අණ නොතකා ධාවනය කර ඇති බව සඳහන් වෙයි. එම ලොරි රථය නතර කිරීමට උත්සාහ කිරීමේදී විශේෂ කාර්ය බලකා නිළදරියෙකු ද තුවාල ලබා ඇති බව පොලීසිය පවසයි. එහිදී විශේෂ කාර්ය බලකා නිළධාරින් විසින් අදාළ ලොරි රථයට වෙඩි තැබීමක් සිදුකර ඇති අතර එහිදී ලොරි රථයේ සිටි පුද්ගලයින් දෙදෙනෙකු තුවාල ලබා තිබේ. තුවාල ලැබූ එම පුද්ගලයින් දෙදෙනා සහ විශේෂ කාර්ය බලකා නිළධාරියා ප්‍රතිකාර සඳහා පුත්තලම රෝහලට ඇතුළත් කර ඇති බවයි පොලීස් මූලස්ථානය සඳහන් කළේය. සිද්ධිය සම්බන්ධයෙන් පුත්තලම පොලීසිය වැඩිදුර විමර්ශන සිදුකරනු ලබයි.", "URL": "https://sinhala.adaderana.lk/news.php?nid=78367", "Category": null, "Parent URL": null}