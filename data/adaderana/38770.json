{"Source": "Adaderana", "Timestamp": "November 12, 2013 07:46 am", "Headline": "අවි ආයුධ හිමිකරු අධිකරණයට බාරවෙයි", "News Content": "මිරිහාන ප්‍රදේශයේ නිවසක සඟවා තිබියදී සොයාගත් අවි ආයුධවල හිමිකරු අධිකරණයට බාරවී තිබේ. පසුගිය නව වන දින මිරිහාන පොලීසිය ලැබුණු තොරතුරකට අනුව සිදුකළ සෝදිසියකදී ප්‍රදේශයේ නිවසක උඩුමහලේ කාමරයක් තුළ සඟවා තිබු අවි ආයුධ තොගයක් සොයාගනු ලැබුණි. ඒ අතර එයාර් රයිෆල් 16ක්, සෙල්ලම් පිස්තෝල 56ක්, කඩු 242ක්, කිණිසි 95ක් , පිහි 10ක්, මූණිස්සම් ටින් 19ක්, දුරදක්නයන් 11ක් තිබු බව පොලීසිය සඳහන් කරයි. එම නිවසේ හිමිකරු ප්‍රදේශය මගහරිමින් සිට ඇති අතර ඊයේ(11) නීතීඥයෙකු මාර්ගයෙන් නුගේගොඩ මහේස්ත්‍රාත් අධිකරණය වෙත ඉදිරිපත් වී තිබේ. පොලිස් මාධ්‍ය ප්‍රකාශක කාර්යාලය සඳහන් කළේ අදාළ අවි ආයුධ සඳහා බලපත්‍ර ඇති බවට ඔහු ප්‍රකාශ කර ඇති බවයි. ඒ අනුව ඒ පිළිබඳ කරුණු සොයා බලා වාර්තාවක් ඉදිරිපත් කරන ලෙස මහේස්ත්‍රාත්වරයා පොලීසියට නියෝග කර තිබේ.", "URL": "https://sinhala.adaderana.lk/news.php?nid=38770", "Category": null, "Parent URL": null}