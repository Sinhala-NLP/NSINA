{"Source": "Adaderana", "Timestamp": "June 7, 2017 01:01 pm", "Headline": "ඕනෑම අවස්ථාවක ශ්‍රී ලංකාවට උදව් කරන්න ඉන්දියාව සූදානම්", "News Content": "විදේශ කටයුතු අමාත්‍ය ධුරයට පත්විමෙන් අනතුරුව සිය පළමු විදෙස් සංචාරය ආරම්භ කරමින් ඉන්දියාවට ගිය රවි කරුණානායක අමාත්‍යවරයා ඉන්දිය අග්‍රමාත්‍ය නරේන්ද්‍ර මෝදි මහතා හමුවී තිබේ. ඊයේ (6) රාත්‍රී ඉන්දිය අග්‍රමාත්‍ය නිල නිවසේදී පැවැති මෙම හමුවේදී දෙරට අතර රාජ්‍යතාන්ත්‍රික සබඳතා පුළුල්කර ගැනීම පිළිබඳ අවධානය යොමු වූ බව සඳහන්වේ. විදේශ අමාත්‍යධුරයට පත්වීම පිළිබඳව රවි කරුනානායක අමාත්‍යවරයාට එහිදී ඉන්දිය අග්‍රමාත්‍යවරයා සිය සුබ පැතුම් එක් කර තිබේ. ජාත්‍යන්තර වෙසක් දින උත්සවය සඳහා පසුගිය මාසයේ තමා ශ්‍රී ලංකාවේ සිදු කළ සංචාරය පිළිබඳ එහිදී සිහිපත් කර ඇති නරේන්ද්‍ර මෝදි මහතා එය ඵලදායි සහ ඉතා වැදගත් සංචාරයක් බව ප්‍රකාශ කර ඇත. පසුගියදා ශ්‍රී ලංකාවට බලපෑ ආපදා තත්ත්වය හේතුවෙන් මියගිය පුද්ගලයින් සම්බන්ධයෙන් ඉන්දිය අග්‍රමාත්‍යවරයා රවි කරුනානායක අමාත්‍යවරයා වෙත සිය ශෝකය පළ කළ බව ද ඉන්දීය මාධ්‍ය වාර්තා කළේය. ඕනෑම අවස්ථාවක ශ්‍රී ලංකාවට උදව් උපකාර කිරීමට ඉන්දියාව සූදානම් බව ද ඉන්දිය අග්‍රමාත්‍යවරයා එහිදී ප්‍රකාශ කර තිබේ. ශ්‍රී ලංකාව හා බරණැස් නුවර අතර සෘජු ගුවන් ගමන් ආරම්භ කිරීම සඳහා ඉන්දිය රජය සැලසුම් කර ඇති අතර එය නුදුරේදීම ක්‍රියාත්මක කළ හැකි බව ඉන්දිය අග්‍රමාත්‍යවරයා පෙන්වා දී ඇති බව සඳහන්වේ. ආපදා තත්ත්වයත් සමග කඩිනම් ආධාර ලබාදීමට ඉන්දිය රජය පියවර ගැනිම පිළිබඳව විදේශ කටයුතු අමාත්‍ය රවි කරුණානායක මහතා මෙහිදි ඉන්දිය අග්‍රමාත්‍යවරයා වෙත ස්තූතිය පළ කර තිබේ. ශ්‍රී ලංකාව සහ ඉන්දියාව අතර පවතින සමීප සබදතා වර්ධනය කර ගැනිමට ශ්‍රී ලංකා රජය කැපවී කටයුතු කරන බව ද රවි කරුණානායක අමාත්‍යවරයා ප්‍රකාශ කර ඇති බව වාර්තා වේ. ඉන්දු - ලංකා ධිවර ගැටළුව සම්බන්ධයෙන් ද මෙම හමුවේදී අවධානය යොමුව ඇති අතර රවි කරුණානායක මහතා ප්‍රකාශ කර ඇත්තේ ශ්‍රී ලංකාව භාරයේ පවතින ඉන්දිය ධිවර යාත්‍රා 42ක් පමණ නිදහස් කිරිමට හැකිවනු ඇති බවය. ධිවර අමාත්‍යාංශය මඟින් මෙතෙක් ගෙන ඇති පියවරයන්ට අනුව අදාළ කටයුතු සිදු කිරීමට අපේක්ෂා කරන බව ද අමාත්‍යවරයා ප්‍රකාශ කර තිබේ. අග්‍රමාත්‍ය නරේන්ද්‍ර මෝදි මහතා සමඟ පැවති හමුවෙන් අනතුරුව රවි කරුණානායක අමාත්‍යවරයා ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය හමුවී සාකච්ඡා පැවැත් වූ බව විදේශ කටයුතු අමාත්‍යාංශය සඳහන් කළේය. ශ්‍රී ලංකාව සහ ඉන්දියාව අතර පවතින රාජ්‍ය තාන්ත්‍රික සබදතා පුළුල් කර ගැනීම පිළිබඳව එහිදී වැඩි අවධානය යොමු වූ බව සඳහන්වේ.", "URL": "https://sinhala.adaderana.lk/news.php?nid=73995", "Category": null, "Parent URL": null}