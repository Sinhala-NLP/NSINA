{"Source": "Adaderana", "Timestamp": "September 5, 2018 02:50 pm", "Headline": "සිල් රෙදි නඩුවේ අභියාචනය කැඳවීමට දින නියම වෙයි", "News Content": "සිල් රෙදි නඩුව සම්බන්ධයෙන් සිරදඬුවම් ලබා සිටින හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට විසින් ඉදිරිපත් කර ඇති අභියාචනා කැඳවීමට අභියාචනාධිකරණය දින නියම කර තිබේ. අදාළ අභියාචනා ලබන මස 10 වනදා කැදවන ලෙස අභියචනාධිකරණය නියෝග කල බව අද දෙරණ අධිකරණ වාර්තාකරු සඳහන් කළේය. අභියාචනා අද කැඳවූ අවස්ථාවේදී විත්ති පාර්ශවයේ නීතිඥවරුන් අධිකරණයට දන්වා සිටියේ නඩුවට අදාළ ලේඛන රැසක් තමන්ට මේ වන තෙක් ලැබී නොමැති අතර ඒවා ලබාදෙන ලෙස නීතිපතිවරයාට නියෝගයක් නිකුත් කරන ලෙසයි. එම ඉල්ලීම පිළිගත් අධිකරණය විත්ති පාර්ශවය ඉල්ලා සිටින ලේඛන කඩිනමින් ඔවුන්ට ලබාදීමට පියවර ගන්නා ලෙස රජයේ නීතිඥවරයාට නියම කර තිබේ. පසුගිය ජනාධිපතිවරණය සමයේදී දිවයින පුරා විහාරස්ථානවලට සිල් රෙදි බෙදා හැරීමේදී රුපියල් මිලියන 650 ක රජයේ මුදල් සාවද්‍ය ලෙස පරිහරණය කළ බවට ලලිත් වීරතුංග සහ අනුෂ පැල්පිට යන අයට කොළඹ මහාධිකරණය මගින් වසර තුනක සිර දඬුවම් සහ රුපියල් ලක්ෂ 50 ක දඩයක් නියම කරනු ලැබීය. අනතුරුව මෙම විත්තිකරුවන් දෙදෙනා අභියාචනාධිකරණය විසින් ඇප මත මුදා හැරියේය.", "URL": "https://sinhala.adaderana.lk/news.php?nid=95590", "Category": null, "Parent URL": null}