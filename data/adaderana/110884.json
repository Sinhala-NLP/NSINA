{"Source": "Adaderana", "Timestamp": "May 29, 2019 09:30 am", "Headline": "මත් පැන් පානයෙන් 5ක් මිය යයි", "News Content": "නීති විරෝධී මත්පැන් පානය කිරීමෙන් පුද්ගලයින් පස්දෙනෙක් මිය යාමේ සිදුවීමක් ඉන්දියාවෙන් වාර්තා වෙයි. දේශීය වශයෙන් නිශ්පාදිත මත් පානයක් පානය කිරීමෙන් පසු ඔවුන් මෙසේ මියගොස් ඇති බව වාර්තා වෙයි. ප්‍රමිතියෙන් තොර මත්පැන් පානය කිරීමෙන් පසු පුද්ගලයින් පස්දෙනෙක් මියයාමේ පුවතක් ඉන්දියාවේ උත්තර් ප්‍රදේශ් ප්‍රාන්තයෙන් වාර්තා වෙයි. සිදුවීමෙන් රෝගී වූ තවත් පුද්ගලයින් 19දෙනෙක් රෝහල්ගතව ප්‍රතිකාර ලබන බව ඉන්දීය මාධ්‍ය වැඩිදුරටත් වාර්තා කළේය. අදාළ මත්පැන් වර්ගය පානය කිරීමෙන් අනතුරුව පිරිස බිම ඇද වැටී ඇති අතර පසුව අසළ සිටි පිරිස් එක්ව ඔවුන් රෝහල වෙත රැගෙන ගොස් ඇත. ඉන් දෙදෙනෙක් රෝහල වෙත රැගෙන යද්දීත් මියගොස් සිට ඇති අතර ඉතිරි තිදෙනා මියගොස් ඇත්තේ ඉන් අනතුරුවයි. අසාධ්‍ය තත්ත්වයෙන් පසුවූ තවත් කිහිපදෙනෙක් තවදුරටත් රෝහල්ගතව ප්‍රතිකාර ලබයි. ප්‍රමිතියෙන් තොර මත්පැන් අලෙවිකළ තැනැත්තන් සොයා පොලීසිය මෙහෙයුම් ආරම්භ කර ඇති අතර කඩිනමින් වගකිවයුත්තන් අත්අඩංගුවට ගන්නා බවට පොලීසිය පවසයි. මේ විපතට හේතුවී ඇත්තේ දේශීය වශයෙන් නිපදවනු ලබන හූච් නම් මත්පැන් පානයයි. අදාළ මත්පානය ඉන්දියාව තුල ඉතාමත් ප්‍රසිද්ධ වන අතර ප්‍රමිතිගත මත්පැන් මිලදීගැනීමට තරම් ආර්ථික අතින් ප්‍රබල නොවන පිරිස් මෙම මත්පැන් වර්ගයට ඇබ්බැහි වී සිටින බවයි ඉන්දීය වාර්තා වැඩිදුරටත් පෙන්වා දෙන්නේ. ගතවූ පෙබරවාරි මාසයේදීද රටේ ස්ථාන කිහිපයකින් මෙවන් සිදුවීම් කිහිපයක්ම වාර්තා වූ අතර එම සිදුවීම්වලදී පුද්ගලයින් 250කට ආසන්න පිරිසක් මියගොස් ඇති බවත් සඳහන්ය.", "URL": "https://sinhala.adaderana.lk/news.php?nid=110884", "Category": null, "Parent URL": null}