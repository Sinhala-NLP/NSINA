{"Source": "Adaderana", "Timestamp": "September 16, 2013 03:50 pm", "Headline": "රට දෙකඩ කිරීම සඳහා යන ගමනක් බව පේනවා ", "News Content": "දෙමළ ජාතික සන්ධානයේ ප්‍රතිපත්ති ප්‍රකාශනය විශ්ලේෂණය කිරීමේදී රට දෙකඩ කිරීම සඳහා යන ගමනක් පෙනෙන බව වාරිමාර්ග හා ජලසම්පත් කළමනාකරණ අමාත්‍ය නිමල් සිරිපාල ද සිල්වා මහතා පවසයි. ඔවුන්ගේ මෙම මැතිවරණ ප්‍රකාශනය ඡන්දය ලබාගැනීමෙන් ඔබ්බට යෙදා ගන්නේ නම් ඒ සඳහා සුදුසු බෙහෙත් රජය සතුව ඇති බව අද(16) කොළඹ පැවති මාධ්‍ය හමුවකදී ඔහු සඳහන් කළේය. එම මැතිවරණ ප්‍රකාශනය රට දෙකට කිරීම සඳහා යොදා නොගන්නේ නම් තමන් සතුටු වන බවද ඒ මහතා එහිදී පැවසීය. පවතින මැතිවරණ තරඟකාරීත්වය තුළ 100% ක්ම ගැටුම් නවතාලිය නොහැකි බවත්, නමුත් මේ සම්බන්ධයෙන් ගැඹුරු කතිකාවතක් ඇතිවිය යුතු බවත් හෙතෙම කියා සිටියේය. එසේම වතුකරයේ කිසිදු දේශපාලන පක්ෂයක් ස්වයං පාලනයක් ඉල්ලා නොමැති බවත්, ඔවුන් මෙරටේ ප්‍රධාන ධාරාව සමඟ එකතු වී කටයුතු කිරීම ධනාත්මක ආකල්පයක් බවත් අමාත්‍ය නිමල් සිරිපාල මහතා සඳහන් කර සිටියේය. තවද සන්ධානය යනු ජාතිවාදී එකමුතුවක් නොවන බවද ඒ මහතා පැවසීය. තොණ්ඩමන් මහතාගේ සහ දිගම්බරම් මහතාගේ ඡන්ද පදනම් 2කම සන්ධානයත් සමඟ එකතු වී සිටීම මහත් ශක්තියක් බවත්, වතුකරයේ ජනතාව සන්ධානය සමඟ අත්වැල් බැදගෙන සිටින බවත් හෙතෙම සඳහන් කර සිටියේය. මේ වන විටත් එක්සත් ජාතික පක්ෂ වතුකරයේ ඡන්ද සෝදාපාලුවට පත්වී ඇති බවද වැඩිදුරටත් ඔහු කියා සිටියේය. එම මාධ්‍ය හමුව අමතමින් එක්සත් ජනතා නිදහස් සන්ධානයේ ප්‍රධාන ලේකම්, සෞඛ්‍ය අමාත්‍ය මෛත්‍රීපාල සිරිසේන මහතා පවසා සිටියේ එක්සත් ජාතික පක්ෂයේ දීර්ඝකාලීන සාමාජිකයින් පවා සන්ධානය සමඟ එකතුවෙමින් සිටින බවයි. එළඹෙන සැප්තැම්බර් 21 වන දින පළාත් සභා මැතිවරණයෙන් එක්සත් ජනතා නිදහස් සන්ධානය ඉතා විශිෂ්ඨ ජයක් හිමිකරගන්නා බවද ඔහු එම මාධ්‍ය හමුව අමතමින් කීවේය. සන්ධානයට අභියෝගයක් එල්ල කරන ආකාරයේ මැතිවරණ ක්‍රමයක් එක්සත් ජාතික පක්ෂයේ නොමැති බවද හෙතෙම පැවසීය. නිදහස් හා සාධාරණ මැතිවරණ ක්‍රමයක් වෙනුවෙන් සන්ධානය කැප වී වැඩ කරන බවත්, දේශීය හා විදේශීය නිරීක්ෂකයින්ට ඒ සඳහා සොයා බැලීමේ අවස්ථාව ලබා දී ඇති බවත් මෛත්‍රීපාල සිරිසේන මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=37449", "Category": null, "Parent URL": null}