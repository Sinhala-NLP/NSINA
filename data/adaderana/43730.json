{"Source": "Adaderana", "Timestamp": "June 4, 2014 12:57 pm", "Headline": " මං ආවේ උද්ඝෝෂණයට මිසක් ගහන්න නෙවෙයි - ගුටි කාපු කවුරුවත් නෑ", "News Content": "තමන් රුහුණු සරසවියේ සිසුන්ට පහරදුන් බවට ජනතා විමුක්ති පෙරමුණේ උදවිය විසින් නඟන චෝදනා තරයේ ප්‍රතික්ෂේප කරන බව පාර්ලිමේන්තු මන්ත්‍රී සනත් ජයසූරිය මහතා පවසයි. දින 3ට ඉහතදී තමන් විශ්ව විද්‍යාලය අසළට ගියේ ගම් වැසියන් විසින් සංවිධානය කර තිබුණු උද්ඝෝෂණයකට සහභාගීවීමට බවත්, තමන්ගේ ගමේ පවත්නා උද්ඝෝෂණයකට සහභාගීවීමට තමන්ට අයිතියක් ඇති බවත් ජයසූරිය මහතා අද දෙරණට කියා සිටියේය. රුහුණු විශ්ව විද්‍යාලයේ ‘දැයට කිරුළ‘පැවැත්විය යුතු බවට ගම්මුන් උද්ඝෝෂණය කළ බවත්, එම අවස්ථාවට සහභාගීවී මිනිත්තු 10ට 15 ට වැඩිය එම ස්ථානයේ නොසිටි බවත්, පසුව ගම්මුන් අත්සන් කර දුන්නු පෙත්සම රැගෙන ජනාධිපතිවරයා හමුවීමිට ගිය බවත් ඔහු සඳහන් කළේය. කවුරුන් හෝ කෙනෙකු පහරකෑමට ලක්ව පොලීසියේ පැමිණිල්ලක් දමා හෝ තුවාල ලබා රෝහල් ගතවූ අයෙකු හෝ නොමැති බවත්, මෙම චෝදනා සම්පූර්ණයෙන්ම අසත්‍ය බවත් ජයසූරිය මහතා කියා සිටියේය. කෙසේ වෙතත් ක්‍රිකට් පිටියේ බෝල පැළෙන්නට පහරදුන් සනත් ජයසූරිය හෙවත් මාස්ටර් බ්ලාස්ටර් මේවන විට සිසුන්ගේ ඔළු පළමින් සිටින බවට ජ.වි.පෙ ප්‍රධාන ලේකම් ටිල්වින් සිල්වා මහතා ඊයේ(03) මාධ්‍ය හමුවකදී චෝදනා කළේය. ‘දැයට කිරුළ‘ ප්‍රදර්ශනය රුහුණු සරසවි භූමියේ පැවැත්වීමට එරෙහිව සරසවි සිසුන් විසින් පවත්වන ලද විරෝධතා ව්‍යාපාරයට කිසියම් පිරිසක් විසින් පහරදුන් බවට වාර්තා පළවූ අතර එකී පිරිස් අතර පාර්ලිමේන්තු මන්ත්‍රී සනත් ජයසූරිය මහතාද සිටිනු දැක්වෙන ඡායාරූප මාධ්‍ය මගින් ප්‍රකාශයට පත්විය.", "URL": "https://sinhala.adaderana.lk/news.php?nid=43730", "Category": null, "Parent URL": null}