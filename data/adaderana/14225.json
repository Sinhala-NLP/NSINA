{"Source": "Adaderana", "Timestamp": "February 15, 2011 12:07 pm", "Headline": "තවමත් රජය එක් දරුවෙකුටවත් පාසල් නිල ඇඳුම් ලබා දී නැහැ ", "News Content": "නව වසර සඳහා පාසල් ආරම්භ වී මාස 02 ක පමණ කාලයක් ගතවුවද තවමත් රජය විසින් කිසිදු දරුවෙකුට පාසල් නිල ඇඳුම් ලබා දී නොමැති බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. පාසල් ආරම්භ වී මුල් දින කිහිපය ඇතුළත පාසල් නිල ඇඳුම් ලබාදීම වාර්ෂිකව සිදුවන සම්ප්‍රදායික කටයුත්තක් වුවද එය සිදුකිරීමට රජය හා අධ්‍යාපන අමාත්‍යාංශය අසමත්ව ඇති බව ද ඔහු පෙන්වාදෙයි. පාසල් දරුවන් ලක්ෂ 40 ට අවශ්‍ය නිල ඇඳුම් ලබාදීම සඳහා රජය සතුව සංවිධානාත්මක වැඩපිළිවෙළක් නොමැති බව ද අද(15) කොළඹ පැවති මාධ්‍ය හමුවකදී අදහස් දක්වමින් මහ ලේකම්වරයා සඳහන් කළේය. සැපයුම්කරුවන් විසින් මිල වැඩිකිරීමක් සිදුකර ඇති නිසා පාසල් නිල ඇඳුම් ලබාදීමට අපහසු තත්ත්වයක් උදාවී ඇති බවට රජය ප්‍රකාශ කළ ද එය පිළිගත නොහැකි බව තිස්ස අත්තනායක මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14225", "Category": null, "Parent URL": null}