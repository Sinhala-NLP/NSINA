{"Source": "Adaderana", "Timestamp": "August 1, 2017 08:32 am", "Headline": "කෙන්යානු මැතිවරණ කොමිසමේ තොරතුරු තාක්ෂණික ප්‍රධානියා මරුට", "News Content": "කෙන්යාවේ මැතිවරණ කොමිසමේ තොරතුරු තාක්ෂණික ප්‍රධානී ක්‍රිස් මසන්ඩෝ ඝාතනය කර තිබේ. පසුගිය සිකුරාදා දිනයේ ඔහු අතුරුදන්ව සිට ඇති අතර ඊයේ(31) දිනයේ ඔහුගේ මළ සිරුර කෙන්යාවේ කිකියු ප්‍රදේශයේ තිබී සොයාගෙන ඇති බව විදෙස් මාධ්‍ය වාර්තා කළේය. අදාළ මරණ සම්බන්ධයෙන් සිදුකළ මූලික පරීක්ෂණවලදී අනාවරණය වී ඇත්තේ ක්‍රිස් මසන්ඩෝ කුරිරු ලෙස වදහිංසාවට ලක්ව ඝාතනය කර ඇති බවයි. ක්‍රිස් මසන්ඩෝ එරට පරිගණක ඡන්ද ක්‍රමයේ ප්‍රධානියා ලෙස ද කටයුතු කර තිබේ. කෙන්යානු ජනාධිපතිවරණය ලබන 8 වන දින පැවැත්වීමට නියමිත අතර ඊට පෙර සිදුවු මෙම ඝාතනය සම්බන්ධයෙන් වැඩිදෙනාගේ අවධානය යොමුව ඇති බව වාර්තා වෙයි.", "URL": "https://sinhala.adaderana.lk/news.php?nid=75837", "Category": null, "Parent URL": null}