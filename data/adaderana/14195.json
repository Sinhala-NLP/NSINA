{"Source": "Adaderana", "Timestamp": "February 14, 2011 08:04 am", "Headline": "අපේක්ෂක හැඳුනුම්පත නැතොත් තටුකැපෙයි", "News Content": "පළාත් පාලන මැතිවරණයට ඉදිරිපත් වන සියලුම අපේක්ෂකයන්ට සිය අපේක්ෂක හැඳුනුම්පත ලබාගැනීම අනිවාර්ය කර තිබේ. මැතිවරණ කොමසාරිස් දයානන්ද දිශානායක මහතා මේ පිළිබඳ සියලු පක්ෂ ලේකම්වරුන්ට සහ ස්වාධීන කණ්ඩායම්වලට අද(14) ලිඛිතව දැනුම්දීමට නියමිතය. ඒ අනුව අදාළ දිස්ත්‍රික් තේරීම්භාර නිලධාරීන්ගෙන් හෝ සහකාර තේරීම්භාර නිලධාරීන්ගෙන් අපේක්ෂක හැඳුනුම්පත් ලබාගත හැකිය. ඒ සඳහා කළු , සුදු හෝ වර්ණ ඡායාරූප දෙකක් සහිත අයඳුම්පත් ඉදිරිපත් කළ යුතු බව මැතිවරණ මහලේකම් කාර්යාලය පවසයි. දේශපාලන පක්ෂවල අපේක්ෂකයන් පක්ෂ ලේකම්වරයා හෝ ඔහු විසින් බලය පැවරූ නියෝජිතයෙකු මාර්ගයෙන් ද ස්වාධීන කණ්ඩායම්වල අපේක්ෂකයන් එහි නායකයා මාර්ගයෙන් ද අයඳුම්පත් යොමුකළ යුතුය. කිසිඳු අපේක්ෂකයෙකුට අපේක්ෂක හැඳුනුම්පත් නොමැතිව ඡන්ද මධ්‍යස්ථානයට හෝ මැතිවරණ කාර්යාලවලට ඇතුළු වීමට අවසර ලබා නොදෙන බව මැතිවරණ මහලේකම් කාර්යාලය අවධාරණය කරයි.", "URL": "https://sinhala.adaderana.lk/news.php?nid=14195", "Category": null, "Parent URL": null}