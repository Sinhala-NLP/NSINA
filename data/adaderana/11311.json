{"Source": "Adaderana", "Timestamp": "October 6, 2010 09:56 am", "Headline": "අපේ සබඳතා පරණයි,ශක්තිමත්-යුරෝපීය සභාවේ සභාපති කියයි", "News Content": "යුරෝපය සහ ශ්‍රී ලංකාව අතර පැරණි සහ ශක්තිමත් සබඳතා පැවති බව යුරෝපීය සභාවේ සභාපති හර්මන් වෑන් පවසයි. බෙල්ජියම සහ ශ්‍රී ලංකාව අතර ද එවැනිම වූ අතීතයකට හිමිකම් කියන බව ඔහු සඳහන් කර තිබේ. හර්මන් වෑන් බෙල්ජියමේ හිටපු අගමැතිවරයා ද වේ. ශ්‍රී ලංකාවේ ප්‍රකට සිතාර් වාදන ශිල්පියෙකු වන ප්‍රදීප් රත්නායක මහතාගේ සංගීත ප්‍රසංගයකට සහභාගී වෙමින්ඔහු මේ බව ප්‍රකාශ කළේයහ . මෙම සංගීත ප්‍රසංගය බ්‍රසල්ස් හී දී පසුගිය දෙවැනි දා පැවැත්විණි. යුරෝපීය සභාවේ සභාපතිවරයා 2000 වර්ෂයේ දී සිදු කළ සංචාරයක් සිහිපත් කරමින් කියා සිටියේ එම සංචාරය තම ජීවිතයේ අමරණීය මතකයක් බවයි. ඉදිරියේ දීත් ශ්‍රී ලංකාව හා යුරෝපය අතර දැඩි සබඳතා පවත්වා ගත යුතු බව හෙතෙම එහි දී අවධාරණය කර තිබේ. මෙම ප‍්‍රසංගය ආරම්භවීමට පෙරාතුව පැවති ශ‍්‍රී ලංකා තේ පැන් සංග‍්‍රහය රසවිඳි බව පැවසූ ඔහු\"තේ පැළය ශ‍්‍රී ලංකාවේ රෝපණය කළේ බි‍්‍රතාන්‍යයන් බවත් ,යුරෝපා සංගමයේ තවත් සාමාජික රාජ්‍යයන් දෙකක් වන පෘතුගාලය සහ ඕලන්දය ශ‍්‍රී ලංකාවේ ඉතිහාසයේ කොටස්කරුවන් වන බවත් පැවසීය. ආසියාව කලා සංගීත හා නර්තන උරුමයන් අංශයෙන් විචිත‍්‍රමෙන්ම විදග්ධබවක් උසුලන බවත් එය දුරාතීතයෙ සිට නූතනය දක්වාම එහි විශිෂ්ට ප‍්‍රභූත්වය විහිදා දක්වා ඇති බවත් පැවසූ අතර ප‍්‍රදීප් රත්නායක මහතා උත්තර භාරතීය රාගධාරී සංගීතය ජෑස් සංගීතය සහ බටහිර ශාස්ත‍්‍රීය සංගීතය රම්‍ය ස්වරයෙන් මුසුකරන්නා සංගීතඥයන් අතරින් විශිෂ්ටයෙකැයි පැවසීය. මෙම ප‍්‍රසංගය හා සමගාමීව ශ‍්‍රී ලංකාවේ සංචාරක කර්මාන්තය, ශ‍්‍රී ලංකාවේ අපනය ක්ෂේත‍්‍රය විහිදා දක්වන්නාවූ ප‍්‍රදර්ශනයක්ද සංවිධානය කර තිබුණි.", "URL": "https://sinhala.adaderana.lk/news.php?nid=11311", "Category": null, "Parent URL": null}