{"Source": "Adaderana", "Timestamp": "March 12, 2019 03:20 pm", "Headline": "මැණික් කොල්ලය සම්බන්ධයෙන් විදෙස් කතක් ඇතුළු 05ක් දැලේ", "News Content": "කළුතර උතුර ප්‍රදේශයේදී සිදුවූ රුපියල් ලක්ෂ 65ක මැණික් කොල්ලය සම්බන්ධයෙන් විදේශීය කාන්තාවක් ඇතුළු පුද්ගලයින් 05 දෙනෙකු අත්අඩංගුවට ගෙන තිබේ. පසුගිය 25 වනදා කළුතර උතුර ප්‍රදේශයේ සංචාරක හෝටලයක් තුළදී අලෙවි කිරීම සඳහා රැගෙන විත් තිබූ මැණික් ගල් 03 ක් කොල්ලකෑමේ සිද්ධියක් සම්බන්ධයෙන් පොලීසියට පැමිණිල්ලක් ලැබී තිබුණි. ඒ අනුව මේ සම්බන්ධයෙන් විමර්ශන ආරම්භ කළ කළුතර දිසා අපරාධ ඒකකය කොල්ලකන ලද මැණික් සහ කොල්ලකෑම සඳහා යොදාගත් ජීප් රථයද සමඟ අදාළ සැකකාරිය සහ සැකකරුවන් මීගමුව නගරයේදී අත්අඩංගුවට ගෙන ඇති බව පොලීසිය පැවසීය. ඔවුන් 34, 36, 39 සහ 43 යන වයස්වල පසුවන මතුගම, අංගොඩ සහ අගලවත්ත යන ප්‍රදේශවල පදිංචිකරුවන් බව සදහන්ය. අත්අඩංගුවට ගත් කාන්තාව 43 හැවිරිදි මොන්ගෝලියානු ජාතික කාන්තාවක් වන බවයි පොලීසිය සඳහන් කළේය. සැකකාරිය සහ සැකකරුවන් අද(12) කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=105929", "Category": null, "Parent URL": null}