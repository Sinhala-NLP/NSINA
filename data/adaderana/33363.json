{"Source": "Adaderana", "Timestamp": "April 18, 2013 12:23 pm", "Headline": " ඇමති ඩිලාන්ට එරෙහිව විශ්වාසභංගයක් ", "News Content": "විදේශ රැකියා ප්‍රවර්ධන හා සුබසාධන ඇමති ඩිලාන් පෙරේරා මහතාට එරෙහිව විශ්වාසභංග යෝජනාවක් ගෙන ඒමට කටයුතු කරන බව එක්සත් ජාතික පක්ෂය පවසයි. රිසානා නෆික්ට මැරෙන්නට ඉඩදී අමාත්‍යවරයා නිහඬව සිටි බවට කළුතර දිස්ත්‍රීක් එ.ජා.ප පාර්ලිමේන්තු මන්ත්‍රී අජිත් පී පෙරේරා මහතා කියා සිටියි. අමාත්‍යවරයා අවුරුදු උත්සව වලටයි, විදේශයන්හි පැවැත්වෙන විවිධ උත්සව අවස්ථාවන්ට සහභාගිවීම හැරෙන්නට විදේශ ගත ශ්‍රමිකයන් පිළිබඳ කිසිදු සොයාබැලීමක් නොකරන බව මන්ත්‍රීවරයා පෙන්වාදෙයි. ආණ්ඩුව කියමනට \"රට විරුවෝ\" කීවත්, ලාංකික ශ්‍රමිකයන්ගේ ප්‍රශ්නවලදී මගහැර යන බව පෙරේරා මහතා කියා සිටියේ අද (18) කොළඹ පැවති මාධ්‍ය හමුවකට සහභාගී වෙමිනි. මේ හේතුවෙන් අමාත්‍ය ඩිලාන් පෙරේරා මහතාට එරෙහිව මැයි මස 07 වන දින පාර්ලිමේන්තුවට විශ්වාස භංගයක් ගෙන ඒමට රටේ ප්‍රධාන විපක්ෂය කටයුතු කරන බව ඔහු අවධාරණය කළේය. සෞදියේ ජෙඩා නගරයේ පාලමක් යට තවමත් යන එන මං නැති ශ්‍රී ලාංකිකයින් 765 ක් රැඳී සිටින බවත්,ඒ ආසන්නයේම ශ්‍රී ලංකා කොන්සල් ජනරල් කාර්යාලයක් ස්ථාපිත කර ඇති නමුත් ඔවුන් මෙම පීඩාවට පත් පිරිසට වතුර උගුරක් හෝ නොදෙන බවත් මන්ත්‍රීවරයා කියා සිටියේය. සෙනඟ නැති ගුවන්යානා මත්තලට ගොඩබැස්සවීමට ආණ්ඩුව කටයුතු කරමින් සිටියදී එකී ගුවන්යානයක් ජෙඩාවලට යවා එහි දුක්විඳින ශ්‍රී ලාංකිකයින් ගෙන්වා නොගන්නේ මන්දැයි හෙතෙම ප්‍රශ්න කළේය.", "URL": "https://sinhala.adaderana.lk/news.php?nid=33363", "Category": null, "Parent URL": null}