{"Source": "Adaderana", "Timestamp": "December 29, 2015 01:45 pm", "Headline": " මැතිවරණය පැවැත්විය යුත්තේ පක්ෂවල අර්බුද වහගන්න නෙවෙයි", "News Content": "මැතිවරණ පැවැත්විය යුත්තේ රටත් ජනතාවත් ගැන හිතා මිසක පක්ෂවල අර්බුද වසා ගැනීමට මැතිවරණ පැවැත්වීමට තමන් විරුද්ධ බවත් ජ.වි.පෙ. ප‍්‍රධාන ලේකම් ටිල්වින් සිල්වා මහතා පවසයි.මේ වනවිට පළාත් පාලන ආයතනවල ඡන්දය කල් දැමීම නිසා ගැටලූ ගණනාවක් මතුවී ඇති බවත්,දෙසැම්බර් මාසයේ අවසන්වීමට නියමිත පළාත් පාලන ආයතන 21ක කාලය ජනාධිපතිවරයා විසින් මාස 6කින් දීර්ඝ කර ඇති බවත් හෙතෙම කියා සිටියේ අද (29) කොළඹ පැවති මාධ්‍ය හමුවකදීය.එහිදී ඔහු මෙසේද කියා සිටියේය.පළාත් පාලන ආයතන රැසක කාලය පහුගිය මාර්තු මාසයේ අවසන් වුණා. එවිට බලයේ සිටියේ දින සියයේ ආණ්ඩුවයි. ඒ වෙලාවේ පළාත් පාලන ආයතන විසිරුවා හැර කොමසාරිස්වරයකුගේ පාලනය යටතට පත් කළා. ඒ වෙලාවේ ආණ්ඩුව කිව්වේ වසරකින් ඡන්දය පවත්වනවා කියලා. ඒ අනුව 2016 මාර්තු මාසයේ ඡන්දය පැවැත් විය යුතුයි. එසේ තිබියදී පළාත් පාලන ඡන්දය මාස 6කින් කල් දැමීම ගැටලූ සහගතයි. එවිට මේ වනවිටත් වසරකින් කල් දමා තිබෙන ඡන්දය තවත් මාස හයක් දක්වා දික් වෙනවා. මේ විදියට පළාත් පාලන ඡන්දය දිගින් දිගටම කල් දැමීම ප‍්‍රජාතන්නත‍්‍රවාදයට අනුවත් ජනතාවගේ ඡන්ද අයිතිය අනුව බැලූවත් අසාධාරණයක්. ඡන්ද ක‍්‍රමයේ පවතින ගැටලූ පදනම් කර ගනිමින් මේ ආකාරයට ඡන්දය කල් දැමීමට ජනතා විමුක්ති පෙරමුණේ විරුද්ධත්වය ප‍්‍රකාශ කරනවා. මේ විධියට මැතිවරණ කල් දාන්න ආණ්ඩුවකට අයිතියක් නැහැ. ඒ විතරක් නෙවෙයි මේ වනවිට ආණ්ඩුවේම ඉන්න විවිධ පාර්ශව මේ සම්බන්ධයෙන් විවිධ මත ඉදිරිපත් කරනවා. ජනාධිපතිවරයා කියනවා මැතිවරණ ක‍්‍රමයේ අඩුපාඩු නිසා ඡන්දය පවත්වන්න බැහැ කියලා. පසුගියදා අගමැතිවරයා පාර්ලිමේන්තුවේදී ප‍්‍රකාශ කළා අපේ‍්‍රල් මාසයට පෙර පළාත් පාලන ඡන්දය පවත්වනවා කියලා. දැන් ආණ්ඩුවට තනි මතයක් නැහැ. මේ විදියට ආණ්ඩුවේ ඇතුළේ අර්බුද නිසා ඡන්දය කල් දානවා. ඒකෙන් සිදු වෙන්නේ පළාත් පාලන ආයතනවලට තමන්ගේ නියෝජිතයකු පත් කර ගැනීමට මහ ජනතාවට අවස්ථාවක් අහිමි වීමයි. සමහරු කියන්න පුළුවන් මේක පුංචි ඡන්දයක් නිසා කලබල වෙන්න ඕන නෑ කියලා. නමුත් අනෙකුත් ආයතනවලට වඩා ජනතාවගේ එදිනෙදා අත්‍යාවශ්‍ය කටයුතු ඉටුකර දීමට මැදිහත් වන්නේ පළාත් පාලන ආයතනයි. බෝක්කුව හදා ගන්න, ලයිට් කණුවට බල්බ් එක දාගන්න වගේ සියලූම දේවල් ඉටුකර දෙන්නේ පළාත් පාලන ආයතනයි. මේවනවිට පළාත් පාලන ආයතන රැසක ජනතා නියෝජිතයෝ නැහැ. බොහෝ ආයතන තිබෙන්නේ කොමසාරිස් පාලනය යටතේ. නමුත් කොමසාරිස්වරයා ජනතාවට සමීප නැහැ. ජනතාවගේ ප‍්‍රශ්නයක් ඉදිරිපත් කරන්න විදියක් නැහැ. යෝජනාවක් දාන්න විදියක් නැහැ. ප‍්‍ර‍්‍රශ්න තව තවත් වැඩි වෙනවා. දින 100 ආණ්ඩුව කාලේ පළාත් පාලන ආයතන වසරකින් කල් දාන විට අපි බලාගෙන හිටියා අවුරුද්ද තුළ ගැටලූව විසඳයි කියලා. නමුත් දිගින් දිගටම කල් දාන්න ඉඩ දෙන්න බැහැ. ඇයි ආණ්ඩුව මේ විදියට ඡන්දය කල් දාන්නේ? ආණ්ඩුවේම විවිධ පාර්ශව වලට විවිධ දේශපාලන අරමුණු තිබෙනවා. මෛත‍්‍රීපාල සිරිසේන මහත්තයා ඇතුළු කණ්ඩායමට වුවමනා වෙලා තියෙනවා අලූත් ක‍්‍රමයට ඡන්දය තියන්න. නමුත් එජාපය පැරණි ක‍්‍රමයට කැමතියි. අලූත් ඡන්ද ක‍්‍රමය කියන්නේ රාජපක්ෂ මහත්තයා බලයේ ඉන්න වෙලාවේ ඔවුන්ට වාසි වෙන්න ගෙනාපු ඡන්ද ක‍්‍රමයක්. කොට්ඨාශ ක‍්‍රමය හා සමානුපාතික ඡන්ද ක‍්‍රමය මිශ‍්‍ර කරලා ඒක සකස් කරලා තියෙනවා. මහින්ද රාජපක්ෂලා බලය පාවිච්චි කරලා තමන්ට වාසි වෙන විදියට කොට්ඨාශ නීර්ණය කළා. ඒ කොට්ඨාශ නීර්ණයේ ගැටළු ගණනාවක් තියෙනවා. ඒ නිසා දෝෂ සෙවීමට කොමිසමක් පත්කළා. කොමිසම පිළිගත්තා එම කොට්ඨාශ නීර්ණයේ විද්‍යාත්මක පදනමක් නැති බවත් දෝෂ ගණනාවක් තිබෙන බවත්. සමහර කොට්ඨාශ රාජපක්ෂලාට වාසි වෙන විදියට කුල ක‍්‍රමය අනුව වෙන් කරලා තිබුණා. තවත් සමහර තැන්වල ග‍්‍රාමසේවා කොට්ඨාශය දෙකට කඩලා තිබුණා. මෛත‍්‍රීපාල ජනාධිපතිවරයාත් නිමල් සිරිපාලද සිල්වාත් ඇතුළු පිරිස දෝෂ තිබෙන බව පිළිගෙන තිබෙනවා. ඒ නිසා මෙම දෝෂ නිවැරදි කළ යුතුයි. ඒ නිසා කොට්ඨාශ නීර්ණයට අලූත් කොමිසමක් පත් කළ යුතුව තිබෙනවා. ඒවගේම පළාත් පාලන පනතේ අඩුපාඩු ගණනාවක් තිබෙනවා. ඒවා නිවැරදි කරන්න සංශෝධන ගේන්න ඕනෑ. මෙම ගැටලූ නිරාකරණය කර ගත යුතුයි. නමුත් මෙම අලූත් ක‍්‍රමයේ දෝෂ නිසා ඡන්දය කල් දැමීම සුදුසු නැහැ. අපි යෝජනා කරන්නේ මෙම පළාත් පාලන මැතිවරණය නියමිත වේලාවට පැවැත්විය යුතුයි කියලා. අලූත් ක‍්‍රමය එයට බාධාවක් නම් එය කෙසේ හෝ අටවාගෙන ඡන්දය තියන එක සුදුසු ක‍්‍රමය නෙවෙයි. ඒ නිසා කළ යුත්තේ පැරණි ක‍්‍රමයට ඡන්දය පවත්වන එකයි. ඒ වගේම අපි කියනවා දැනට පවතින සමානුපාතික ඡුන්ද ක‍්‍රමයේ මනාප ඡන්ද ක‍්‍රමය වැනි ගැටලූ ඉවත් කළ යුතුයි කියාලා. අලූත් ඡන්ද ක‍්‍රමයක් හදනවා නම් ඒ මගින් මහජන කැමැත්ත සාධාරණ ලෙස පිළිබිඹු විය යුතුයි. වැරැද්ද නිවැරදි කරනවා නම් එය හරියටම නිවැරදි කළ යුතුයි.", "URL": "https://sinhala.adaderana.lk/news.php?nid=56012", "Category": null, "Parent URL": null}