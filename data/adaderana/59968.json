{"Source": "Adaderana", "Timestamp": "May 9, 2016 12:56 pm", "Headline": " බස් ගාස්තු වැඩිවීමකට ඉල්ලීමක් නෑ-බලපෑමකුත් නෑ", "News Content": "වැට් බදු සංශෝධනය සමගින් බස් ගාස්තු වැඩිවීමක් ගැන ඉල්ලීමක් හෝ බලපෑමක් නොමැති බව ප්‍රවාහන අමාත්‍ය නිමල් සිරිපාල ද සිල්වා මහතා පවසයි.බස් ගාස්තු වැඩිවීමක් පිළිබඳ ඇතැම් පුවත්පත්වල පළවන වාර්තා සම්බන්ධයෙන් අදහස් දක්වමින් අමාත්‍යවරයා අද(09)කොළඹ පැවති මාධ්‍ය හමුවකදී මේ බව කියා සිටියේය.පාර්ලිමේන්තුවේ ගැටුම් ඇතිවීම් වෙනත් රටවලද සිදුවන නමුත් ශ්‍රී ලංකා පාර්ලිමේන්තුව තුළ ලේ හෙළවීමක් සිදුවීම ඉතාම කනගාටුදායක සිදුවීමක් බව අමාත්‍යවරයා සඳහන් කළේය.එසේම ‍ශ්‍රීලනිප මන්ත්‍රීවරුන්ට පාර්ලිමේන්තුව තුළ ගෞරවනීය ලෙස හැසිරිය යුතුවීම සම්බන්ධයෙන් පක්ෂයේ මධ්‍යම කාරක සභාව තුළ සාකච්ඡාවට ගන්නා බව ද ඔහු මෙහිදී අවධාරණය කළේය.මැයි දිනය වන විට ඇතැමුන් සිතා සිටියේ ශ්‍රීලනිපය දියවී ඇතැයි යන්න නමුත් එය එසේ නොවන බව ගාල්ල සමනල ක්‍රීඩාංගණයේ පැවති මැයි දින රැළියෙන් තහවුරු වූ බව අමාත්‍යවරයා සිහිපත් කළේය.කිරුළපන රැළියටත්,ගාල්ල රැළියටත් එක සේ ජනතාව සහභාගිවූ බව කියා සිටි අමාත්‍යවරයා පක්ෂය දෙකඩ කළ යුතු බවට නොව එකට කටයුතු කළ යුතු බවට එයින් පණිවිඩයක් ලැබුණු බවද ඔහු පෙන්වා දුන්නේය.එ‍හෙත් කිරුළපන රැළියට සහභාගිවන අයට එරෙහිව විනය ක්‍රියා මාර්ග ගන්නා බවට ඊට පෙරාතුව ප්‍රකාශ නිකුත් කර තිබුණු බැවින් ඒ සම්බන්ධව අමාත්‍යවරයා දරනු ලබන්නේ කෙබඳු අදහසක්දැයි මෙහිදී මාධ්‍යවේදියෙකු විසින් විමසන ලදී.ඊට ප්‍රතිචාර දක්වමින් අමාත්‍යවරයා සඳහන් කර ඇත්තේ පක්ෂය එකට එකතු කර ශක්තිමත් කිරීම සඳහා කටයුතු කරමින් සිටියදී මාධ්‍ය විසින් ගැටුම්කාරී තත්ත්වයන් නිර්මාණය කරන බවයි.\"ඕවා මාධ්‍යයේ ගැට\"බැව් අමාත්‍යවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59968", "Category": null, "Parent URL": null}