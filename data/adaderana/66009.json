{"Source": "Adaderana", "Timestamp": "November 13, 2016 07:16 pm", "Headline": "ගැටළු සමාලෝචන වාර්තාව ලබන මාසයේදී බාරදෙයි", "News Content": "සීමා නිර්ණය ගැටළු සමාලෝචන කමිටුව සිය වාර්තාව ලබන දෙසැම්බර් මස තෙවන සතියේ පළාත් සභා හා පළාත් පාලන අමාත්‍ය ෆයිසර් මුස්තාෆා මහතා වෙත බාරදීමට නියමිතව තිබේ.පළාත් සභා හා පළාත් සභා අමාත්‍යංශ ලේකම් කමල් පද්මසිරි මහතා වෙත ලිපියක් යොමුකරමින් සීමා නිර්ණය ගැටළු සමාලෝචන කමිටුවේ ලේකම් සුභද්‍රා වල්පොල මහත්මිය මේ බව ප්‍රකාශ කර ඇති බව සඳහන් වේ.කමිටු සභාපති අශෝක පීරිස් මහතාගේ උපදෙස් මත සුභද්‍රා වල්පොල මහත්මිය එම ලිපිය යොමුකර ඇති බව පළාත් සභා හා පළාත් පාලන අමාත්‍යංශය සඳහන් කළේය.දැනට සමාලෝචන කටයුතු අවසන් කර ඇති මැතිවරණ කොට්ඨාශ සීමා නිර්ණයන් සිතියම් ගත කිරීම සඳහා මිනින්දෝරු දෙපාර්තමේන්තුව වෙත භාරදී ඇති බවත් ඒ සඳහා යම් කාලයක් ගත වන බවත් එම ලිපියෙන් දන්වා තිබේ.සීමා නිර්ණය ගැටළු සමාලෝචන කමිටුවේ කාලය දෙසැම්බර් මස 31 වැනිදා දක්වා පසුගියදා දීර්ඝ කරන ලදී. කෙසේවෙතත් සීමා නිර්ණය පිළිබඳ වාර්තාව හැකිනම් ඊට පෙර භාරදෙන ලෙස පළාත් සභා හා පළාත් පාලන අමාත්‍ය ෆයිසර් මුස්තාෆා මහතා උපදෙස් දී තිබේ.", "URL": "https://sinhala.adaderana.lk/news.php?nid=66009", "Category": null, "Parent URL": null}