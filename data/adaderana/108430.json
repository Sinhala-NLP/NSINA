{"Source": "Adaderana", "Timestamp": "April 22, 2019 12:36 pm", "Headline": "වන ලැහැබක තිබී අලි පැටවෙකුගේ සිරුරක් හමුවෙයි", "News Content": "උඩවලව ඇත් අතුරු සෙවණේ මාදුරුඔය ජාතික වනෝද්‍යානයට නිදහස් කරන ලද අලි පැටියෙකුගේ මළ සිරුරක් දිඹුලාගල පැළෑටියාව වන ලැහැබක තිබී අද (22) දහවල් සොයාගත් බව වෙහෙරගල වනජීවී කාර්යාලය පවසා ඇත. ආහාර ගැනීමට නොහැකිව අසාත්මික තත්ත්වයෙන් මිය ගොස් ඇති මෙම පැටවා ගැහැණු සත්වයෙකු වන අතර පැටවාගේ වයස අවුරුදු 7ක් පමණ වන බව උඩවලව ඇත් අතුරු සෙවණේ පශු වෛද්‍ය මාලක අබේවර්ධන මහතා පවසා ඇත. මීට වසරකට පමණ පෙර ඇත් අතුරු සෙවණේ අලි පස්දෙනෙකු මාදුරුඔය ජාතික වනෝද්‍යානයට ගෙනවිත් දැමූ බවත් ඉන් තිදෙනෙකු පැළෑටියාව ප්‍රදේශයට ගමන් කර ඇති බව ද ඒ මහතා ප්‍රකාශ කර ඇත. මිය ගිය මෙම ගැහැණු සත්වයා \"රිද්මා\" නමින් හඳුන්වන බවත් බේරා ගැනීමට උපරිම ප්‍රතිකාර කරද විසි එක් වෙනිදා රාත්‍රියේ මියගොස් ඇති බව මාලක අභයවර්ධන මහතා සඳහන් කර ඇත. පශ්චාත් මරණ පරීක්ෂණ කටයුතු අද (22) හවස සිදු කිරීමට නියමිත බව ඒ මහතා වැඩිදුරටත් පවසා ඇති බව අද දෙරණ වාර්තාකරු සඳහන් කර සිටියි.", "URL": "https://sinhala.adaderana.lk/news.php?nid=108430", "Category": null, "Parent URL": null}