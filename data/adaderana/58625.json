{"Source": "Adaderana", "Timestamp": "March 26, 2016 11:47 am", "Headline": "රට පැන්න මත්ද්‍රව්‍ය ජාවාරම්කරුවෙකු ඇතුළු දෙන්නෙක් පොලිස් අත්අඩංගුවේ!", "News Content": "හෙරොයින් කිලෝග්‍රෑම් 05ක් සමග පුද්ගලයෙකු වැලිසර ප්‍රදේශයේදී අත්අඩංගුවට ගෙන තිබේ.පොලිස් මත්ද්‍රව්‍ය කාර්යාංශය සිදු කරන ලද විමර්ශනයකට අනුව ත්‍රිරෝද රථයකින් අදාළ හෙරොයින් තොගය ප්‍රවාහනය කරමින් සිටි සැකකරු ඊයේ රාත්‍රීයේ අත්අඩංගුවට ගෙන ඇති බව සඳහන්ය.සැකකරු කොළඹ 14 ප්‍රදේශයේ පදිංචිකරුවෙකු වන අතර ඔහු මහර මහේස්ත්‍රාත් අධිකරණයට ඉදිරිපත් කිරීමට නියමිත බව පොලිස් මාධ්‍ය ප්‍රකාශකවරයා සඳහන් කළේය.මේ අතර දකුණු පළාතේ ක්‍රියාත්මක වූ මහා පරිමාණ මත් ද්‍රව්‍ය ජාවාරමට සම්බන්ධ ප්‍රධාන සැකකරුවෙකු පොලිස් මත්ද්‍රව්‍ය කාර්යාංශය විසින් අත්අඩංගුවට ගෙන තිබේ.විදෙස් ගතව සිට ඇති වසන්ත මෙන්ඩිස් නැමැති මෙම සැකකරු අත්අඩංගුවට ගැනීම සඳහා රතු නිවේදන නිකුත් කර තිබූ අතර ඔහු විදෙස් රටකදී අත්අඩංගුවට ගෙන මෙරටට පිටුවහල් කරනු ලැබුවේය.ඒ අනුව අද අළුයම කටුනායක ජාත්‍යන්තර ගුවන් තොටුපළේදී සැකකරු අත්අඩංගුවට ගත් බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සඳහන් කළේය.2013 වසරේ රේගු නිළධාරින් විසින් හෙරොයින් කිලෝග්‍රෑම් 30ක් සමග ලයිබිරියානු ජාතිකයෙකු අත්අඩංගුවට ගෙන තිබූ අතර ඒ සම්බන්ධයෙන් සිදු කළ විමර්ශනයේදී දකුණේ ක්‍රියාත්මක වූ මහා පරිමාණ හෙරොයින් ජාවාරමක තොරතුරු අනාවරණය වී තිබුණි.ඊට අදාළව සිදු කළ විමර්ශනවලදී ජාවාරමට සම්බන්ධ සැකකරුවන් 09 දෙනෙකු අත්අඩංගුවට ගැනීමට හැකි වූ බව පොලිස් මාධ්‍ය ප්‍රකාශකවරයා සඳහන් කළේය.ඔවුන්ගෙන් සිදු කළ ප්‍රශ්න කිරිම්වලදී වසන්ත මෙන්ඩිස් නැමැති පුද්ගලයා මෙම ජාවාරම මෙහෙයවා ඇති බවට තොරතුරු අනාවරණ වී තිබේ.ඒ අනුව අත්අඩංගුවට ගත් අදාළ සැකකරු මිගමුව මහේස්ත්‍රාත් අධිකරණයට ඉදිරිපත් කර රැඳවුම් නියෝග මත තවදුරටත් ප්‍රශ්න කිරීම් සිදු කිරීමට බලාපොරොත්තු වන බව රුවන් ගුණසේකර මහතා පැවසුවේය.", "URL": "https://sinhala.adaderana.lk/news.php?nid=58625", "Category": null, "Parent URL": null}