{"Source": "Adaderana", "Timestamp": "January 8, 2018 07:44 pm", "Headline": "දයා මාස්ටර්ට පිහියෙන් ඇනීමට පැමිණි පුද්ගලයෙකු අත්අඩංගුවට", "News Content": "එල්.ටී.ටී.ඊ.සංවිධානයේ හිටපු මාධ්‍ය ප්‍රකාශක දයා මාස්ටර්ට පිහියෙන් ඇනීමට පැමිණි පුද්ගලයෙකුව ඔහුගේ කාර්යාලයේ සේවකයින් පිරිසක් විසින් අත් අඩංගුවට ගෙන 8 දා සවස යාපනය පොලීසියට බාර දී තිබේ. දයා මාස්ටර් මේ වනවිට යාපනයේ ප්‍රචලිත යාපනයේ සිට ක්‍රියාත්මක වන විදේශීය දෙමළ රූපවාහිනී නාලිකාවක ප්‍රධාන ප්‍රවෘත්ති සංස්කාරකවරයා වශයෙන් කටයුතු කරයි. ඔහු කාර්යාලයේ සිටියදී හදිසියේම ඊට කඩා වැදුණු පුද්ගලයෙකු ඔහුට පිහියෙන් ඇණීමට තැත් කළ අවස්ථාවේදී එම රූපවාහිනී මධ්‍යස්ථානයේ සේවකයින් හා ආරක්ෂක නිලධාරීන් පැමිණ සැකකරුව අත් අඩංගුවට ගෙන තිබේ. දයා මාස්ටර්ට පිහියෙන් ඇනීමට ආසන්නම හේතුව වශයෙන් පොලීසිය සලකනු ලබන්නේ පසුගිය දිනක යාපනයේ පවත්වාගෙන යන කේබල් රූපවාහිනී මධ්‍යස්ථානයක සේවාවන් කිසියම් පුද්ගලයෙකු විසින් විනාශ කොට දැමීමේ සිද්ධියයි. මේ ක්‍රියාව සදහා දයා මාස්ටර් සම්බන්ද බවට විශ්වාස කොට ඔහුට පිහියෙන් අනින්නට උත්සහ කරන්නට ඇතැයි විශ්වාස කරන පොලීසිය සිද්ධිය පිළිබදව පරීක්ෂණ පවත්වාගෙන යයි. මේ සිද්ධියේදී දයා මාස්ටර්ට සුළු තුවාල සිදුව ඇත්තේ පිහියෙන් ඇණීම නිසා නොව සැකකරු සමග පොරබදන්නට යාමේදී ඔහුගේ අත බිත්තියක වැදීමෙන් බව ඔහු සේවය කරණ රූපවාහිනී නාලිකාවේ අයෙකු පැවසීය.", "URL": "https://sinhala.adaderana.lk/news.php?nid=82689", "Category": null, "Parent URL": null}