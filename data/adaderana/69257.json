{"Source": "Adaderana", "Timestamp": "February 7, 2017 12:37 pm", "Headline": "අනධ්‍යයන ගැටළුවට ඉදිරි දින කිහිපයේ විසඳුම් ලැබෙයි ", "News Content": "විශ්වවිද්‍යාල අනධ්‍යයන කාර්යය මණ්ඩල සේවකයින් ක්‍රියාත්මක කර ඇති වැඩ වර්ජනයක් හේතුවෙන් විශ්වවිද්‍යාලවල අධ්‍යයන කටයුතුවලට බාධා එල්ල වී තිබේ. විශ්වවිද්‍යාලවල අද(07) දිනයේ පැවැත්වීමට නියමිත දේශන කටයුතු සඳහා මේ හේතුවෙන් බලපෑම් එල්ල වී ඇති බව අද දෙරණ කළ විමසීමකදී උපකුලපතිවරුන් සඳහන් කළේය. ඉල්ලීම් කිහිපයක් මුල් කරගනිමින් විශ්වවිද්‍යාල අනධ්‍යයන කාර්යය මණ්ඩල සේවකයින් අද දිනයේ දිවයිනේ සියලු විශ්වවිද්‍යාලවල සංඛේත වැඩ වර්ජනයක් ක්‍රියාත්මක කර තිබේ.මේ සම්බන්ධයෙන් අද දෙරණ විශ්ව විද්‍යාල ප්‍රතිපාදන කොමිෂන් සභාවෙන් විමසීමක් කළ අතර එහි සභාපති මහාචාර්ය මොහාන් ද සිල්වා මහතා සඳහන් කළේ අනධ්‍යයන සේවකයන්ගේ ගැටළුව සම්බන්ධයෙන් ඊයේ පස්වරුවේ භාණ්ඩාගාර ලේකම්වරයා සමඟ විශ්වවිද්‍යාල ප්‍රතිපාදන කොමිෂන් සභාව සාකච්ඡාවක් පැවැත්වු බවයි.ඉදිරි දින කිහිපය තුළ එම ගැටලළුව විසදීමට හැකි වනු ඇති බව ඔහු කියා සිටියේය.මේ අතර වෛද්‍ය පීඨ සිසුන්ද මේ වන විට පංති වර්ජනයක් ආරම්භ කර ඇති බව වෛද්‍ය පීඨ ශිෂ්‍ය ක්‍රියාකාරී කමිටුව පවසයි.එහි කැදවුම්කරු රයන් ජයලත් සඳහන් කළේ මාලඹේ පෞද්ගලික වෛද්‍ය විද්‍යාලයට එරෙහිව මෙම පංති වර්ජනය ක්‍රියාත්මක කරන බවයි.", "URL": "https://sinhala.adaderana.lk/news.php?nid=69257", "Category": null, "Parent URL": null}