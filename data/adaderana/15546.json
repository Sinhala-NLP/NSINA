{"Source": "Adaderana", "Timestamp": "April 18, 2011 05:02 pm", "Headline": "එක්සත් ජාතීන්ගේ නිගමන වලට විරුද්ධ වෙන්න බෑ", "News Content": "එක්සත් ජාතීන්ගේ සංවිධානයේ සාමාජිකයෙකු වශයෙන් ශ්‍රී ලංකාවට එම සංවිධානයේ නිරීක්ෂණ හා නිගමන පිළිබඳව විරුද්ධ විය නොහැකි බව එක්සත් ජාතික පක්ෂ පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. නමුත් එක්සත් ජාතීන්ගේ සංවිධානයේ මහලේකම් බැන්කීමූන් මහතා විසින් පත් කළ ත්‍රිපුද්ගල කමිටු වාර්තාවේ අසත්‍ය කරුණු අඩංගු වන්නේ නම් ඊට එක්සත් ජාතික පක්ෂය විරෝධය පළ කරන බව ද ඔහු සඳහන් කරයි. අදාළ වාර්තාවේ අන්තර්ගතය සම්බන්ධයෙන් පුළුල් විශ්ලේෂණයක් කිරීම අවශ්‍ය බව කොළඹ දී අද(18) පැවති මාධ්‍ය හමුවකට සහභාගී වෙමින් මන්ත්‍රීවරයා ප්‍රකාශ කළේය. කෙසේ වුවත් මෙවැනි තත්ත්වයන් හමුවේ උද්ඝෝෂණ හෝ පෙළපාලි සිදු කරමින් ඊට විරෝධය පළ කිරීම කිසිසේත් යෝග්‍ය නොවන බව ඔහු කියා සිටියේය. රටට හිතැති පක්ෂයක් වශයෙන් එක්සත් ජාතික පක්ෂය සෑම අවස්ථාවක දීම රට පෙරට තබා කටයුතු කරන පක්ෂයක් බව හරීන් ප්‍රනාන්දු මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15546", "Category": null, "Parent URL": null}