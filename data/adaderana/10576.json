{"Source": "Adaderana", "Timestamp": "September 1, 2010 10:24 pm", "Headline": "උතුර ගොඩනඟන්න ඉන්දියාවෙන් ගෙනාවේ නෑ", "News Content": "යුදමය වාතාවරණයෙන් පසු උතුරේ යළි ගොඩනැංවීම් සිදුකිරීම සඳහා ඉන්දියානු ශ්‍රමිකයින් යොදා ගන්නා බවට පළ වන වාර්තාවල කිසිදු සත්‍යතාවයක් නැතැයි ඉන්දියානු විදෙස් කටයුතු ලේකම් නිරූපමා රාඕ මහත්මිය සඳහන් කරයි. නිල සංචාරයක් සඳහා ශ්‍රී ලංකාවට පැමිණ සිටින ඉන්දීය විදෙස් කටයුතු පිළිබඳ ලේකම්වරිය උතුරේ ගොඩනැංවීම් සිදුකිරීමට ඉන්දියානු කම්කරුවන්ගේ ශ්‍රමය යොදා ගැනීමක් කිසිසේත්ම සිදුනොවන බව පෙන්වාදෙයි. උතුරේ නිවාස හා වෙනත් ඉදිකිරීම් සිදුකිරීම සඳහා ඉන්දියාව සහය දෙන බවත්,එසේ වුවද ඒ සඳහා වන ශ්‍රමය ශ්‍රී ලංකාවේ බවත්,දෙපාර්ශවයම සහයෝගයෙන් මෙම කටයුතු සිදුකරන බවත් රාඕ මහත්මිය කියා සිටියි. උතුරේ ඉදිකිරීම් සඳහා ඉන්දියානු කම්කරුවන් 20,000 ක් ගෙන්වා ඇති බවට ශ්‍රී ලංකාවේ මාධ්‍යයක් මගින් පළ කර ඇති පුවත පිළිබඳ කරුණු දක්වමින් ඇය මේ බව සඳහන් කළාය. නැඟෙනහිර පළාතේ ත්‍රීකුණාමලය නගරයේ මෙන්ම යුද්ධයේ අවසාන කාලපරිච්ඡේදයේ තීරණාත්මක සටන් පැවති මුලතිව් ප්‍රදේශයේද ඇය අද(01) දවසේ සංචාරය කර තිබේ. \"අපි නිවාස සාදා දෙනවා පමණක් නෙවෙයි.ඔවුන්ගේ ජීවිත ප්‍රතිස්ථාපනය කරනවා.ඔවුන්ගේ ප්‍රගතියට හවුල්වෙන්නට අපට අවශ්‍යයි\" ඉන්දියානු විදෙස් කටයුතු පිළිබඳ ලේකම්වරිය වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=10576", "Category": null, "Parent URL": null}