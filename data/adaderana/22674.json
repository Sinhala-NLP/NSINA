{"Source": "Adaderana", "Timestamp": "March 8, 2012 04:28 pm", "Headline": "ආමි සම්පත් අත්අඩංගුවට ගැනීමට වරෙන්තු", "News Content": "බලපත්‍රයක් නොමැතිව ගිනි අවියක් සහ පතරොම් ළඟ තබාගැනීමේ චෝදනා මත පාතාල කල්ලි නායකයෙකු වන \"ආමි සම්පත්\" නැමැත්තා අත්අඩංගුවට ගැනීමට කොළඹ මහාධිකරණය වරෙන්තු නිකුත් කර තිබේ. දැනට අධිකරණය මඟහැර සිටින අදාළ සැකකරු නොමැතිව නඩු විභාගය පවත්වන බව කොළඹ මහාධිකරණ විනිසුරු සුනිල් රාජපක්ෂ මහතා දැනුම් දුන්නේය. එසේම අදාළ විත්තිකරු සඳහා ඇපකරුවන් ලෙස අත්සන් කළ පිරිසට ද අධිකරණය හමුවේ පෙනී සිටින ලෙස විනිසුරුවරයා නියෝග කර ඇත. බලපත්‍ර නොමැතිව ගිනි අවියක් සහ පතරොම් ළඟ තබාගැනීමේ චෝදනා සඳහා චාමර සම්පත් නොහොත් ආමි ‍සම්පත් නමින් ප්‍රකට පාතාල කල්ලි නායකයාට එරෙහිව 2006 වසරේ දී නීතිපතිවරයා විසින් නඩු පවරා තිබුණි. අවස්ථා කිහිපයක දී නඩුව කැඳවා තිබුණ ද විත්තිකරු අධිකරණය හමුවේ පෙනී නොසිටීම හේතුවෙන් ඔහු අත්අඩංගුවට ගැනීම සඳහා වරෙන්තු නිකුත් කළ අධිකරණය ඔහු නොමැතිව නඩු විභාගය පැවැත්වීමට ද තීරණය කර ඇත.", "URL": "https://sinhala.adaderana.lk/news.php?nid=22674", "Category": null, "Parent URL": null}