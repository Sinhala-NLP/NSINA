{"Source": "Adaderana", "Timestamp": "February 1, 2014 08:37 am", "Headline": "බිෂ්වාල් අද උතුරට යයි", "News Content": "මෙරට සංචාරයක නිරත වන දකුණු හා මධ්‍යම ආසියා කලාපය භාර අමෙරිකානු රාජ්‍ය දෙපාර්තමේන්තුවේ සහකාර රාජ්‍ය ලේකම් නිශා බිෂ්වාල් මහත්මිය අද උතුරු ප්‍රදේශයේ සංචාරය කිරීමට නියමිතව තිබේ. ඇය ඊයේ අලුයම දිවයිනට පැමිණි අතර රජයේ සහ විපක්ෂයේ නියෝජිතයින් සමඟ සාකච්ඡා පවත්වා ඇත. අමෙරිකානු සහකාර රාජ්‍ය ලේකම්වරිය ඊයේ දහවල් ආර්ථික සංවර්ධන අමාත්‍ය බැසිල් රාජපක්ෂ මහතා මුණ ගැසුණි. අනතුරුව විදේශ කටයුතු අමාත්‍ය මහාචාර්ය ජී.එල්.පීරිස් මහතා ද හමුවී මෙරට වත්මන් වාතාවරණය පිළිබඳ දීර්ඝ වශයෙන් සාකච්ඡා පවත්වා ඇත. එහිදී ජාත්‍යන්තරය ශ්‍රී ලංකාවට බලහත්කාරයෙන් සිදුකරන ඇඟිලි ගැසීම් හා උපදෙස් ලබාදීම් පිළිබඳව ජි.එල්.පීරිස් අමාත්‍යවරයාගේ විවේචනයට ලක්ව තිබේ. ඒ සම්බන්ධයෙන් අදහස් දක්වමින් අමෙරිකානු සහකාර රාජ්‍ය ලේකම්වරිය පවසා ඇත්තේ අමෙරිකාව ශ්‍රී ලංකාවට එරෙහිව රහසිගත න්‍යාය පත්‍රයක් ක්‍රියාත්මක නොකරන බවයි. අනතුරුව නිශා බිෂ්වාල් මහත්මිය දෙමළ ජාතික සන්ධානය සහ විපක්ෂ නායක රනිල් වික්‍රමසිංහ මහතා හමුවී තිබේ. මෙහිදී රනිල් වික්‍රමසිංහ මහතා පවසා ඇත්තේ උගත් පාඩම් හා ප්‍රතිසන්ධාන වාර්තාවේ නිර්දේශ ක්‍රියාත්මක කිරීම සඳහා රජයට සහය ලබාදීමට විපක්ෂය සූදානම් බවයි. දිවයිනට පැමිණ සිටින අමෙරිකානු සහකාර රාජ්‍ය ලේකම්වරිය ඊයේ රාත්‍රී අධිකරණ අමාත්‍ය රවුෆ් හකීම් මහතා ද හමුවී තිබේ. අධිකරණ අමාත්‍යාංශය සඳහන් කළේ මෙරට අධිකරණ පද්ධතිය පිළිබඳ දීර්ඝ වශයෙන් ඇය මෙහිදී කරුණු විමසා සිටි බවයි. විශේෂයෙන් ආගමික ස්ථානවලට පහරදීම සම්බන්ධයෙන් සහ ඇතැම් පුද්ගලයින් වෛරී සහගත ප්‍රකාශ සිදුකිරීම පිළිබඳව අමෙරිකානු සහකාර ලේකම්වරිය අධිකරණ අමාත්‍යවරයාගෙන් විමසීමක් කර තිබේ. එහිදී මෙරට අපරාධ නීතියට අනුව වැරදිකරන සියලු පුද්ගලයින්ට දඞුවම් කිරීමට පියවර ගෙන ඇති බවත් ඉදිරියේ දී ඒ සඳහා නව නීති හඳුන්වාදීමට බලාපොරොත්තු වන බවත් අධිකරණ අමාත්‍ය රවුෆ් හකීම් මහතා ප්‍රකාශ කළ බව අධිකරණ අමාත්‍යාංශය සඳහන් කළේය. මෙරට සිදුවන ස්ත්‍රී දූෂණ සහ ළමා අපචාර පිළිබඳව ද අමෙරිකානු සහකාර රාජ්‍ය ලේකම්වරිය අදාළ සාකච්ඡාවේ දි අධිකරණ අමාත්‍යවරයාගෙන් විමසා ඇත.", "URL": "https://sinhala.adaderana.lk/news.php?nid=40798", "Category": null, "Parent URL": null}