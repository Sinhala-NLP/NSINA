{"Source": "Adaderana", "Timestamp": "September 21, 2019 09:26 am", "Headline": "17වැනි නොබෙල් සාම ත්‍යාගලාභීන්ගේ සමුළුව", "News Content": "නොබෙල් සාම ත්‍යාගලාභීන් එක්වන 17වැනි ලෝක සාම සමුලුව මේදිනවල මෙක්සිකෝවේදී පැවැත්වෙයි. ලෝක සාමය සදහා වැඩි අවධානයක් යොමුකරමින් නොබෙල් සාම ත්‍යාගය දිනූවන් මෙක්සිකෝවේ මෙරීඩා නගරයේදී එක්රැස්ව සිටියි. ඒ එහි පැවැත්වෙන 17වැනි ලෝක සාම සමුලුවට සහභාගිවීම සදහායි. පනස් දෙවසරක් තිස්සේ කොලොම්බියාව හා එහි වැසියන් පීඩාවට පත් කළ ගරිල්ලා සටන නිමාකරමින් රටට සාමයේ අපේක්ෂා ගෙනා එරට හිටපු ජනාධිපති ජුවාන් මැනුවෙල් සැන්ටෝස් ද මේ අවස්ථාවට එක්ව සිටියේය. 2016 වසරේදී නොබෙල් සාම ත්‍යාගය දිනාගත් සැන්ටෝස් එහි දේශනයක් පවා පැවැත්වූ බවයි විදෙස් පුවත් වාර්තා කළේය. 1983දී සාම ත්‍යාගය දිනූ පෝලන්තයේ හිටපු ජනාධිපති ලේච් වොලේසා මෙම අවස්ථාවට එක්වෙමින් ප්‍රජාතන්ත්‍රවාදය රැකගැනීම සම්බන්ධයෙන් අදහස් දැක්වූවේය. හිටපු ජනාධිපතිවරයා සාම සම්මානයට පාත්‍ර වූයේ පෝලන්තය කොමියුනිස්ට් පාලනයෙන් මුදාගැනීමේ දී දැක්වූ කැපී පෙනන දායකත්වය හේතුවෙන්ය. මෙම අවස්ථාවට එක්වූ බිම්බෝම්බ පිටුදකිමින් දැවැන්ත ව්‍යාපාරයක් දියත් කළ ජෝඩි විලියම්ස් අදහස් දක්වමින් අමෙරිකාවේ ප්‍රතිපත්ති දැඩි සේ විවේචනය කළේය. ඇය වැඩිදුරටත් පැවසුවේ එවන් අවි ආයුධ වෙනුවෙන් වැය කරන මුදල් ඉතිරි කර සෞඛ්‍යය හා අධ්‍යාපනය වැනි ක්ෂේත්‍ර සම්බන්ධ වැඩි අවධානයක් යොමුකිරීමට අමෙරිකාව කටයුතු කළ යුතු බවයි. 17වැනි ලෝක සාම සමුලුව සිවුදිනක් පුරා පැවැත්වීමට නියමිතයි.", "URL": "https://sinhala.adaderana.lk/news.php?nid=119632", "Category": null, "Parent URL": null}