{"Source": "Adaderana", "Timestamp": "April 18, 2011 10:17 am", "Headline": "සා/පෙළ ප්‍රායෝගික පරීක්ෂණ ප්‍රමාදය ගැමි දරුවන්ට අසාධාරණයක්", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ සංගීතය සහ නැටුම් විෂයන්ට අදාළ ප්‍රායෝගික පරීක්ෂණ ප්‍රමාද වීම හේතුවෙන් ග්‍රාමීය ප්‍රදේශ වල විභාගයට පෙනී සිටි දරුවන්ට අසාධාරණයක් සිදුව ඇති බව රජයේ විදුහල්පති සහ ගුරු සේවා සමිති සන්ධානය පවසයි. අදාළ විෂයන් සඳහා ලිඛිත පරීක්ෂණය පවත්වා ප්‍රායෝගික පරීක්ෂණය සඳහා මසකට වැඩි කාලයක් ගතවන බව එහි සභාපති පියසිරි ප්‍රනාන්දු මහතා පෙන්වා දෙයි. මේ හේතුවෙන් ඇතැම් දරුවන්ට ප්‍රායෝගික පරීක්ෂණ සඳහා පෙනී සිටීමේ අවස්ථාව මඟහැරී යන බව පියසිරි ප්‍රනාන්දු මහතා පවසයි. සංගීතය සහ නැටුම් විෂයන් සඳහා ප්‍රායෝගික පරීක්ෂණ වලට ඉදිරිපත් නොවුණහොත් එම සිසුන්ගේ විභාග ප්‍රතිඵල අත්හිටුවීමට ‍විභාග දෙපාර්තමේන්තුව තීරණය කර තිබේ. එබැවින් අදාළ විෂයන් සඳහා ප්‍රායෝගික පරීක්ෂණ ද ලිඛිත විභාගය අවසන් වූ වහාම පැවැත්වීමට පියවර ගන්නා ලෙස රජයේ විදුහල්පති සහ ගුරු සේවා සමිති සන්ධානය ඉල්ලීමක් කරයි.", "URL": "https://sinhala.adaderana.lk/news.php?nid=15538", "Category": null, "Parent URL": null}