{"Source": "Adaderana", "Timestamp": "June 11, 2013 06:26 pm", "Headline": "මුහුදු යන්න එපා - කාලගුණ විද්‍යා දෙපාර්තමේන්තුවෙන් අනතුරු ඇඟවීමක්!", "News Content": "මන්නාරම සිට කොළඹ සහ ගාල්ල හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශ රළු සහ අනතුරුදායක වන බව කාලගුණ විද්‍යා දෙපාර්තමේන්තුව පවසයි. එහි පැයට කි.මී 70 පමණ දක්වා සුළං වේගයක් ඇති වන නිසා මුහුදු යාමෙන් වළකින ලෙස ධීවර සහ නාවික ප්‍රජාවගෙන් ඉල්ලා සිටින බව ඉදිරි පැය 24 සඳහා අද( 11 ) සවස 5.00 ට කාර්යයේ නියුතු කාලගුණ විද්‍යාඥවරයා විසින් නිකුත් කළ නිවේදනයක දැක්වෙයි. දිවයිනේ නිරිත දිග කොටසේ නැවත වැසි සහ දිවයින සහ අවට මුහුදු ප්‍රදේශවල සුළං සහිත කාළගුණ තත්වයක් අපේක්ෂා කරන බවත්, දිවයිනේ බස්නාහිර, සබරගමුව, මධ්‍යම සහ දකුණු පළාත් වල ද පුත්තලම සහ කුරුණෑගල දිස්ත්‍රික්ක වල ද විටින් විට වැසි ඇති වන බව කාලගුණ විද්‍යා දෙපාර්තමේන්තුව කියා සිටියි. දිවයින හරහා, වි‍ශේෂයෙන් මධ්‍යම කඳුකරයේ බටහිර බෑවුම් ප්‍රදේශවල විටින් විට නිරිත දිගින් හමන තද සුළං ඇති විය හැකි බවද එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=34844", "Category": null, "Parent URL": null}