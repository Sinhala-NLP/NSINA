{"Source": "Adaderana", "Timestamp": "November 28, 2018 12:07 pm", "Headline": "ඔරොත්තු නොදෙන තරගය දරුවන්ගේ මනස විකෘති කරනවා", "News Content": "ඔරොත්තු නොදෙන තරගයක යෙදීම තුළ වර්තමානයේ බොහෝ දරුවන්ගේ විවේකී මනස විකෘති වී ඇති බව අමාත්‍ය විජයදාස රාජපක්ෂ මහතා පවසයි. රට තුළ බොහෝ අපරාධ, ලිංගික හිංසන, ප්‍රචණ්ඩ ක්‍රියා ඇතිවීමට ‍මූලික හේතුව වී ඇත්තේ එම අධි තරගකාරීත්වය බවද‍ අමාතවරයා පැවසීය. මේ තත්ත්වය කෙරෙහි ගුරුවරුන්, දෙමව්පියන්, ඇතුළු සමස්ත වැඩිහිටි ප්‍රජාවම සුවිශේෂ අවධානය යොමු කළ යුතු බව අමාත්‍යවරයා සඳහන් කළේය. අමාත්‍යවරයා මේ අදහස් පළ කළේ ඊයේ (27) කොළඹ බණ්ඩාරනායක ජාත්‍යන්තර අනුස්මරණ ශාලාවේ පැවති සම්මාන ප්‍රදානෝත්සවයක් අමතමින්ය. මෙහි දී වැඩිදුරටත් අදහස් දැක්වූ අමාත්‍යවරයා පැවසුවේ රටේ අධ්‍යාපනය තුළින් උගතුන් බිහි කළ ද බුද්ධිමතුන් බිහිකිරීමක් සිදු නොවන බවයි. කටපාඩම් ශක්තිය ඇති දරුවන් විභාග සමතුන් ලෙස ඉදිරියට යාම ප්‍රමාණවත් නොවන බවත් දරුවන්ගේ මනස සංවර්ධනය කිරීමට අවශ්‍ය පිටුබලය අප අධ්‍යාපනය හරහා ලබාදිය යුතු බවද අමාත්‍යවරයා පවසයි. මෑතකාලීනව රටේ පාසල් දරුවන් මුල් කරගෙන ඇතිවූ ඛේදවාචකයන් තුළින් තහවුරු වන්නේ ද දරුවන්ගේ මනස සංවර්ධනය කරගන්නට, ආකල්ප වැඩිදියුණු කරගන්නට, ආවේග පාලනය කරගන්නට පවත්නා නොහැකියාව යන්නද අමාත්‍යවරයා ප්‍රකාශ කළේය. අධ්‍යාපනයේ ගුණාත්මක සංවර්ධනය හරහා මේ තත්ත්වය වෙනස් කළ යුතු බව ද අමාත්‍යවරයා මෙහි දී අවධාරණය කළේය.", "URL": "https://sinhala.adaderana.lk/news.php?nid=99931", "Category": null, "Parent URL": null}