{"Source": "Adaderana", "Timestamp": "January 31, 2011 08:29 am", "Headline": "නිරුපමා රාඕ අද ජී. එල් හමුවෙයි", "News Content": "දිවයිනට පැමිණ සිටින ඉන්දීය විදේශ ලේකම් නිරුපමා රාඕ මහත්මිය අද(31) මෙරට විදේශ අමාත්‍ය මහාචාර්ය ජී. එල්. පීරිස් මහතා සමඟ සාකච්ඡා කිරීමට නියමිතය. එහිදී දෙරටට වැදගත් වන කරුණු කිහිපයක් සම්බන්ධයෙන් අවධානය යොමුවනු ඇති බව ශ්‍රී ලංකා විදේශ කටයුතු අමාත්‍යාංශය සඳහන් කරනු ලැබීය. ශ්‍රී ලංකා මුහුදු තීරයේදී ඉන්දීය ධීවරයෙකු ඝාතනයට ලක්වීම චෙන්නායි මහබෝධි සමාගමට ප්‍රහාරයක් එල්ල වීම ඇතුළු කරුණු කිහිපයක් ඒ අතරින් ප්‍රධාන වේ. රාඕ මහත්මිය අද දිනයේදී තවත් රජයේ නියෝජිතයින් කිහිපදෙනෙකු සමග සාකච්ඡා පැවැත්වීමට සැලසුම් කර තිබේ. මේ අතර ඉන්දීය විදේශ ලේකම්වරියගේ ශ්‍රී ලංකා සංචාරය රැවටිල්ලක් බව භාරතීය ජනතා පක්ෂයේ සභාපති නිතින් ගත්කාරි පවසයි. ඉන්දීය රජය විදේශ ප්‍රතිපත්ති ක්‍රියාත්මක කිරීමට අසමත් වී ඇති බව මාධ්‍ය හමුවකට එක්වෙමින් ඔහු ප්‍රකාශ කර ඇත.", "URL": "https://sinhala.adaderana.lk/news.php?nid=13865", "Category": null, "Parent URL": null}