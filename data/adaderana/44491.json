{"Source": "Adaderana", "Timestamp": "July 7, 2014 04:04 pm", "Headline": "වීඩියෝ: රමපෝෂා‍ සංචාරකයෙක් නිසා ප්‍රශ්නයක් නෑ", "News Content": "සිරිල් රමපෝෂා දකුණු අප්‍රිකානු උප ජනාධිපතිවරයාගේ ශ්‍රී ලංකා සංචාරය ගැන තම පක්ෂයට ගැටලුවක් නැතැයි ජාතික නිදහස් පෙරමුණේ නායක අමාත්‍ය විමල් වීරවංශ මහතා පවසයි. කැබිනට් මාධ්‍ය ප්‍රකාශක අමාත්‍ය කෙහෙළිය රඹුක්වැල්ල මහතා පවසා ඇති ආකාරයට ඔහු දිවයිනට පැමිණ ඇත්තේ සංචාරකයෙකු ලෙස බැවින් තමන්ට ඔහුගේ පැමිණීම ප්‍රශ්නයක් නොවන බව හෙතෙම අද (07) පස්වරුවේ කොළඹදී පැවැති මාධ්‍ය හමුවකදී පැවසීය. එසේම විදේශ කටයුතු නියෝජ්‍ය අමාත්‍ය නියෝමාල් පෙරේරා මහතා ද දකුණු අප්‍රිකානු උප ජනපතිගේ ශ්‍රී ලංකා සංචාරය ජනාධිපතිවරයා ඇතුළු කිහිප දෙනෙකු හමුවීම සඳහා සිදුවන්නක් බව ප්‍රකාශ කර ඇතැයි ද අමාත්‍යවරයා පෙන්වාදුන්නේය. කෙසේ වුවද තම පක්ෂය විසින් රජයට ලබාදුන් යෝජනාවලියේ සිව්වැනි වගන්තියට අනූව මෙරට ගැටලු විසඳා ගැනීමට විදෙස් මැදිහත්වීමක් අනවශ්‍ය බවත් විශේෂයෙන් දකුණු අප්‍රිකාවේ සහය අනවශ්‍ය බව දක්වා ඇති බවත් හෙතෙම පැවසීය. එම කාරණාවට විරුද්ධව යම් ආකාරයේ ක්‍රියාවලියක් මෙම සංචාරය තුළ සිදුවන්නේ නම් ඒ ගැන තම ස්ථාවරය දැනුම්දෙන බවද අමාත්‍යවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=44491", "Category": null, "Parent URL": null}