{"Source": "Adaderana", "Timestamp": "December 2, 2011 01:11 pm", "Headline": "තැපැල් සේවා ව්‍යවස්ථාව වහා හකුලාගත යුතුයි", "News Content": "සේවකයින් අපහසුතාවයට පත්කරන තැපැල් සේවා ව්‍යවස්ථාව වහා හකුලාගත යුතු බව ලංකා තැපැල් සේවා සංගමයේ සභාපති ජයන්ත විජේසිංහ මහතා පවසයි. අදාළ ව්‍යවස්ථාවෙන් සේවකයින්ට මතුවන බලපෑම පිළිබඳ පාලනාධිකාරිය කෙතරම් දැනුවත් කළ ද මෙතෙක් කිසිදු පියවරක් ගෙන නොමැති බව ඔහු පෙන්වා දෙයි. අදාළ සේවා ව්‍යවස්ථාව සම්මත කිරීම සිදුනොකරන ලෙස දිගින් දිගටම ඉල්ලීම් කළ ද තැපැල් පරිපාලනය සහ මුදල් අමාත්‍යාංශය ඒ සඳහා කන් නොදුන් බව ජයන්ත විජේසිංහ මහතා සඳහන් කළේය. මෙම ව්‍යවස්ථාව අනුව තැපැල් දෙපාර්තමේන්තුවේ 75% ට වැඩි සේවක සංඛ්‍යාවකට බරපතල හානි ගෙනදෙන බව ද ඒ මහතා අවධාරණය කර සිටියේය. වෘත්තීය සමිති ලෙස ඉදිරියේ දී වෘත්තීය ක්‍රියා මාර්ගවලට හෝ එළඹ මෙම සේවා ව්‍යවස්ථාව පරාජය කිරීමට කටයුතු කරන බව ද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20417", "Category": null, "Parent URL": null}