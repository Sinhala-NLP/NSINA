{"Source": "Adaderana", "Timestamp": "July 24, 2019 05:32 pm", "Headline": "විජිතපුර බලකොටුවට අයත් පුරා විද්‍යා බිමක අඹ හා පොල් වගා කරලා", "News Content": "ඓතිහාසික විජිතපුර බළකොටුවට අයත් බව කියන කලාවැව ඉස්මත්තේ ධීවර ගම්මානයට අසන්නේ පුරාවිද්‍යා වටිනාකමකින් යුත් භූමියක් කිසියම් පිරිසක් විසින් ඩෝසර් කොට හෙළිපෙලි කොට අඹ හා පොල් වගාවක් ආරම්භ කොට ඇතැයි පුරාවිද්‍යා නිලධාරීහු කැකිරාව රණජයපුර පොලීසියට පැමිණිලි කොට තිබේ. මීට පෙරද විජිතපුර බලකොටුවට අයත් බැලුම්ගල නැමති පුරාවිද්‍යාත්මක ස්ථානය ද යන්ත්‍ර සූත්‍ර දමා ගම්මානය ඉදි කිරීම සඳහා විශාල විනාසයක් සිදු කොට තිබිණි. කලාවැව ධීවර ගම්මානයේ පිහිටි මෙම ස්ථානයට අප යන විට මෙම පුරාවිද්‍යා භූමිය සුද්ද පවිත්‍ර කරමින් වගාව ආරම්භ කළ කුලී කම්කරුවා පමණක් එම අඩවියේ සිටියේය. ඔහුගෙන් අප විමසීමේදී කියා සිටියේ අක්කරයක පමණ භූමියක මහා ඝන කැලෑව පැවති බවත් මෙම ප්‍රදේශයේ පදිංචි අයෙකුගේ කුලීකරුවා ලෙස තමාට ලැබුණු උපදෙස් පරිදි එම ඝන කැලෑව ඉවත්කොට ඉඩම හෙළි පෙහෙළි කරමින් වෙනත් ප්‍රදේශයකින් මෙම ඉඩමට පස් ගෙනැවිත් දමා එම පස් ද ඉඩමේ අතුරවා අඹ පැල හා පොල් වගා කළ බවයි. වගාව සිදුකල මෙම භූමියේ සෑම ස්ථානයකම ඉපැරණි ගල් කණු දැඩි ලෙස හානි සිදුවී තිබෙන ආකාරයත් ඉපැරණි ගොඩනැඟිල්ලක ගඩොල් සහ පැති උළු විශාල වශයෙන් කැඩී බිඳී ඇති ආකාරයද දැක ගැනීමට හැකියාව ලැබිණි. විජිතපුර යනු කලාඔය ආසන්නයේ පිහිටි ප්‍රදේශයක් බවත් භද්දකච්චානා සහ පඬුවස් කුමරු මෙරටට පැමිණ සිටියදී භද්දකච්චානා කුමරියගේ සහෝදරයන්ද පැමිණ එක් සහෝදරයෙකු විජිත බවත් ඔහු විජිත නගරය ලෙස මෙම ප්‍රදේශය සංවර්ධනය කළ බව ද සඳහන් පුරාතන කථා වස්තුවල සඳහන් වෙයි. එළාර දුටුගැමුණු යුගයට ද ඉහත සිටම මෙම විජිතපුර නගරය පැවැති බව ඉතිහාසයේ දැක්වෙයි. රාජ මාලිගා විශාල වශයෙන් මෙම අවට ප්‍රදේශයේ පවතින බවත් මෙම ස්ථානයේද විශාල සංඝාවාස රජ මාලිගාවක් පවතින්නට ඇති බව මෙම නටබුන් විනාශ කොට ඇති නටබුන් පරීක්ෂා කිරීමේදී දැක බලාගත හැකියි. මේ වන විටත් එම නටබුන් විවිධ ජාවාරම් කරුවන්ට හසු වෙමින් ඉතිහාසය විනාශ කරමින් තිබෙන බව එහි ගිය අපට ද දක්නට ලැබුණි. ඉතා සූක්ෂම ලෙස ඉතාමත්ම වටිනවා ඉතිහාසයක් පිළිබඳව හෙළිදරව් කිරීමට හැකි සියලු සාක්ෂි විනාශකොට ඉඩකඩම් අත්පත් කොට ගොවිතැන් කිරීම මුවාවෙන් මේවා විනාශ කරන බව ද පෙනි යනු ඇත. මේ ඉඩම ලබාගෙන වගාකිරීම සිදුකර ඇත්තේ කලාවැව නෙල්ලියාගම පාසලක ගුරුවරයකු වූ කලාවැව පදිංචි පිච්චෙ නුර්දීන් මහතාය. අප මේ පිළිබදව ඒ මහතාගෙන් විමසීමේදී කියා සිටියේ, තමන් ගමේ අයකුගෙන් රුපියල් ලක්ෂ දහය හමාරක මුදලකට ගිවිසුමකින් ඉඩම මිලදී ගත් බවත් පසුව සව්න්දරාජ් නමැති අයකුට වගා කරගැනීම සඳහා ලබා දුන් බවත්ය. තමන් රජයේ සේවකයකු නිසා රජයේ ඉඩම් ලබාගැනීමට නොහැකි ද පැවසු ඒ ඔහු, තමන් මේ ඉඩම ලබාගත්තේ දුප්පත් කාට හෝ ලබාදී දේශීය ආයුර්වේද පැළෑටි වැවීමට බව පැවසීය. ඉඩම සංවර්ධනයේදී පුරාවිද්‍යා නටබුන් තමන් නොදුටු බවද පැවසු ඒ මහතා, වසමේ ග්‍රාම නිලධාරිවරයා විසින් මේ ඉඩමේ අයිතිය ලබා දීමට තමන්ට පොරමයක්ද ලබාදී තිබෙන බව කියා සිටියේය.", "URL": "https://sinhala.adaderana.lk/news.php?nid=114915", "Category": null, "Parent URL": null}