{"Source": "Adaderana", "Timestamp": "March 31, 2014 07:55 am", "Headline": "දිය රකුසාට 4ක් බිලි", "News Content": "ප්‍රදේශ දෙකකදී පුද්ගලයින් සිව්දෙනෙකු දියේ ගිළී ජීවිතක්ෂයට පත්ව තිබේ. වව්නියාව සහ මිහින්තලය යන ප්‍රදේශ වලින් මෙම සිද්ධීන් වාර්තා වේ. මිහින්තලේ කළුදිය පොකුණේ දියනෑමට ගිය රජරට විශ්ව විද්‍යාලයේ සිසුවෙකු දියේ ගිළී ජීවිතක්ෂයට පත්ව ඇත. එම විශ්ව විද්‍යාලයේ කළමනාකරණ අධ්‍යයන පීඨයේ ඉගෙනුම ලබමින් සිටි සිසුවෙකු මෙලෙස ජීවිතක්ෂයට පත්ව ඇති බව පොලිසිය පැවසුවේය. තවත් විශ්ව විද්‍යාල සිසුන් පිරිසක් සමග දියනෑමට ගිය අවස්ථාවේ දී මෙම අනතුර සිදුව ඇති බව සඳහන්ය. මෙලෙස ජීවිතක්ෂයට පත්ව ඇත්තේ කෑගල්ල, අලපලාවවතුර ප්‍රදේශයේ පදිංචිව සිටි 21 හැවිරිදි තරුණයෙකු බවයි පොලිසිය සඳහන් කළේය. මේ අතර වව්නියාව, මාමඩුව වැවේ ඔරු පැදීමට ගිය තිදෙනෙකු ජීවිතක්ෂයට පත්ව ඇත. තරුණයෙකු හා තරුණියන් දෙ‍දෙනෙකු මෙලෙස ජීවිතක්ෂයට පත්ව ඇති බවයි පොලිසිය සඳහන් කළේය. සිද්ධීන් සම්බන්ධයෙන් අදාළ පොලිස් ස්ථාන වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=42189", "Category": null, "Parent URL": null}