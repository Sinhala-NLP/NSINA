{"Source": "Adaderana", "Timestamp": "August 26, 2011 04:35 pm", "Headline": "නියමිත පාටින් යුතුව යළි භූමිතෙල් බෙදාහැරෙයි", "News Content": "භූමිතෙල් යථාපරිදි නියමිත වර්ණයෙන් යුතුව ඊයේ (25)සිට කොළොන්නාව ගබඩා පර්යන්තයෙන් බෙදාහැරීමට පියවර ගෙන ඇති බව ලංකා ඛනිජ තෙල් තොග ගබඩා පර්යන්ත සමාගම පවසයි. අනෙකුත් ඉන්ධන වර්ගවලින් වෙන්ව හඳුනාගැනීම සඳහා භූමිතෙල් බෙදාහැරීමට පෙර අඛණ්ඩව වර්ණ ගැන්වීම් කරනු ලබන බව එම සමාගම පවසයි. මෙම වර්ණ ගැන්වීම් සඳහා අදාළ වර්ණ ඉන්දියාවට අයත් සමාගමකින් ආනයනය කරන අතර, එම වර්ණ ශ්‍රී ලංකාවට ගෙනඑමින් තිබූ අදාළ සමාගමේ නැව කිසියම් හේතුවක් මත මුම්බායි වරායේ දී යම් ප‍්‍රමාද දෝෂයකට ලක්වීම නිසා වර්ණ සැපැයීම දින කිහිපයකින් ප‍්‍රමාද වූ බව එම සමාගමේ සභාපති එම්.ආර්.ඩබ්. ද සොයිසා මහතා සඳහන් කරයි. මේ හේතුව මත කොළොන්නාව තෙල් ගබඩාවෙන් භූමිතෙල් වර්ණ යෙදීමෙන් තොරව දින කිහිපයක් නිකුත් කළ නමුත් පෙරේදා (24) වනවිට අදාළ වර්ණ ශ‍්‍රී ලංකාවට ලැබුණු හෙයින් නියමිත පරිදි භූමිතෙල් වර්ණ ගන්වා බෙදාහැරීමට කටයුතු යෙදූ බව ඒ මහතා පෙන්වාදෙයි. එහෙත් මුතුරාජවෙල තෙල් ගබඩාවෙන් වර්ණ ගන්වන ලද භූමිතෙල් අඛණ්ඩ බෙදාහැරි බව ද එම්.ආර්.ඩබ්. ද සොයිසා මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=18325", "Category": null, "Parent URL": null}