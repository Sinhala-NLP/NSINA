{"Source": "Adaderana", "Timestamp": "April 27, 2012 03:57 pm", "Headline": "ආණ්ඩුව බදු පිට බදු පටවමින් මුදල් කොල්ලකනවා ", "News Content": "ආණ්ඩුව තමන්ගේ නාස්තිකාර වියදම් පියවා ගැනීම සඳහා ජනතාවගේ අත්‍යවශ්‍ය ආහාර ද්‍රව්‍ය මත බදු පිට බදු පනවමින් මුදල් කොල්ලකා ගනිමින් සිටින බව අද(27) නිවේදනයක් නිකුත් කරමින් ජනතා විමුක්ති පෙරමුණේ දේශපාලන මණ්ඩලය ප්‍රකාශ කරයි. ආණ්ඩුව විසින් තිරිඟු පිටි කිලෝවක මිල රුපියල් 8.50 න් ඉහළ නැංවීමට කටයුතු කිරීමෙන් පිටි කිලෝවක නව මිල රුපියල් සියයකට අඩු වනුයේ, රුපියල් 1.50 න් පමණක් බවත්, මේ හේතුවෙන් පිටි ආශ්‍රිත සියලු නිෂ්පාදනවල මිල ගණන්ද ඉහළ යාම වළක්වාලිය නොහැකිවනු ඇති බවත් මෙම නිවේදනයේ වැඩිදුරටත් සදහන් කර ඇත. ජනතා විමුක්ති පෙරමුණ නිකුත් කළ අදාළ නිවේදනයේ වැඩිදුරටත් මෙසේ සදහන්ව තිබිණි. \"ආණ්ඩුවේ සංඛ්‍යා ලේඛනවල උද්ධමනය පිළිබඳ ඊනියා ගණන් බැලීම් පහළ යමින් තිබෙන නමුත් ජීවන වියදම ඉහළ යාමේ සැබෑ අර්බුදයකට ජනතාව මුහුණපා සිටියදී ආණ්ඩුව විසින් සිදුකරන ලද මෙම මිල ඉහළ දැමීම අපි දැඩි පිළිකුළෙන් යුතුව හෙළා දකිමු. ඉන්ධන මිල, බස් ගාස්තු, විදුලි ගාස්තු ඇතුළු බොහෝ භාණ්ඩ හා සේවාවන්හි මිල ගණන් ඉහළ යාමෙන් අසීරුවට පත්ව සිටි ජනතාවගේ ආහාර මිල ගණන්ද ඉහළ දමා ඔවුන් කුසගින්නේ තැබීමට තරම් ආණ්ඩුව සාහසික වී තිබේ. විශේෂයෙන් වතුකරයේ ජනතාවගේ ආහාර රටාව තුළ පිටි පරිභෝජනය ඉහළ මට්ටමක තිබේ. ඒ තත්ත්වය තුළ සිදුකරන මෙබඳු හිතුවක්කාරී මිල නැංවීම් අතිශය බරපතළය. මිල වැඩිකරන වාරයක් පාසාම එය බලපාන විශේෂ ජනතාවට සහනාධාර දෙන බවට වූ පොරොන්දු ආණ්ඩුවෙන් ඉදිරිපත් වී ඇති නමුදු ඒ සියල්ල සුරංගනා කථාවලට වැඩි දෙයක් නොවේ. ආණ්ඩුව තමන්ගේ සැබෑ මූල්‍ය අර්බුදය සඟවා ගැනීම සඳහා කරන්නේ මිල වැඩිකිරීමට පෙර එම භාණ්ඩවලට විරෝධයක් මවාපෑමය. එමගින් මිල වැඩි කිරීමට නැගෙන විරෝධය යටපත් කිරීමට උත්සාහ දැරීමය. අරක්කු හා සිගරට් වැනි නිෂ්පාදන අරභයා පාවිච්චි කරන ලද මෙම උපක්‍රමය දැන් වාහන ආනයනයේ සිට ආහාර ද්‍රව්‍ය පරිභෝජනයේ හා ආනයනය සීමා කිරීම දක්වා පරාසයක ආණ්ඩුව විසින් යොදා ගනිමින් සිටියි. පාන් පිටි ත්‍රස්තවාදයක් පිළිබඳව ඇතැම් රූකඩ ඇමතිවරුන් වෙතින් ප්‍රකාශ ඉදිරිපත් වනුයේද මේ අනුවය. මෙවර පිටි මිල වැඩි කරනු ලැබුවේ ජනතාවගේ සහල් පරිභෝජනය වැඩි කිරීම සඳහා යැයි ආණ්ඩුව විසින් ප්‍රකාශ කළහොත් එයට පුදුම විය යුතු නැත. සැබෑ ලෙසම මෙම මිල වැඩිකිරීමේ හේතුව ආණ්ඩුව මුහුණපා ඇති මූල්‍ය අර්බුදයට විසඳුමක් ලෙස බදු පැනවීම සහ මෑතකදී රුපියල අවප්‍රමාණය කිරීම විසින් ඇතිකළ තත්ත්වයයි. මිල වැඩිවීම් මෙතනින් නතර නොවනු ඇති අතර තව තවත් භාණ්ඩ හා සේවාවල මිල ඉදිරියේදී වැඩි වනු ඇත. මේ තත්ත්වය තුළ මිල වැඩිකිරීමට විරෝධය පළ කරන අතරම අධිරාජ්‍යවාදයේ සරණ යන ආණ්ඩුවේ නව ලිබරල්වාදී ආර්ථික රටාවේ ක්‍රෑරත්වය මනාව තේරුම් ගන්නා ලෙසත් එම දුෂ්ට සමාජ ආර්ථික රටාව පරාජය කොට නව සමාජ ආර්ථික රටාවක් කරා වහ වහා පියනැගීමේ අවශ්‍යතාවය අවධාරණය කරගන්නා ලෙසත් සමස්ත ලාංකේය ජනතාවගෙන් අපි මහත් ඕනෑකමින් ඉල්ලා සිටිමු\" දේශපාලන මණ්ඩලය ජනතා විමුක්ති පෙරමුණ 2012-04-27", "URL": "https://sinhala.adaderana.lk/news.php?nid=23852", "Category": null, "Parent URL": null}