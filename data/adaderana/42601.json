{"Source": "Adaderana", "Timestamp": "April 17, 2014 12:01 pm", "Headline": "අමෙරිකාව කියන ඒවා එක රැයින් කරන්න බෑ", "News Content": "ප්‍රතිසංවිධානය එක රැයින් කළ නොහැකි දෙයක් යැයි හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. ප්‍රතිසංවිධාන ක්‍රියාවලියට අදාළව මේ දක්වා ලංකාව තුළ කර ඇති දේ පිළිබඳ නිවැරදි තොරතුරු අමෙරිකාවට “ ගියේ නැතිද මන්දා“ යනුවෙන් කොළඹදී අද (17) පෙරවරුවේ පැවැති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු ලෙස ඔහු කියා සිටියේය. අමෙරිකානු සහකාර ලේකම් නිෂා බිස්වාල් ශ්‍රී ලංකාවේ සමගි සන්ධාන ක්‍රියාවලිය පිළිබඳව කර ඇති ප්‍රකාශයකට පිළිතුරු ලෙස ඔහු මේ බව පැවසුවේය. ත්‍රස්තවාදය පරාජය කිරීමෙන් පසු 12,000ක් පුනරුත්ථාපනය කළ බවත් ඉන් තිදෙනෙකු පමණක් නැවතත් සන්නද්ධ අරගලයකට සුදානම් වූ බවත් බ්‍රිගේඩියර් රුවන් වනිගසූරිය මහතා එහිදී පෙන්වාදුන්නේය. එහෙත් එම තිදෙනා පසුගියදා නැදුන්කර්නි කැලයේදී මියගිය එල්.ටී.ටී.ඊ. සැකකරුවන්දැයි හෙතෙම නිශ්චිතව ප්‍රකාශ නොකළේය. මේ අතර ශ්‍රී ලංකාවේ අවසන් යුද්ධයට ඉන්දීය හමුදාව සම්බන්ධ වී ඇතිදැයි මාධ්‍ය වේදියෙකු ඇසූ තවත් ප්‍රශ්නයකට පිළිතුරු ලෙස රුවන් වනිගසූරිය මහතා කියා සිටියේ එය මේවන විට අධිකරණ ක්‍රියාවලියකට යොමුකර ඇති බැවින් ඒ ගැන අදහසක් දැක්වීම නුසුදුසු බවයි. හමුදාවේ 3000ට මත්ද්‍රව්‍ය නිවාරණය ගැන දැනුමක් ලබාදීමේ වැඩසටහනක් අන්තරායකර ඖෂධ පාලක මණ්ඩලයේ සහයෝගයෙන් අරඹන බව එහිදී බ්‍රිගේඩියර් ජයනාත් ජයවීර මහතා කියා සිටියේය.", "URL": "https://sinhala.adaderana.lk/news.php?nid=42601", "Category": null, "Parent URL": null}