{"Source": "Adaderana", "Timestamp": "February 7, 2011 04:30 pm", "Headline": "ව්‍යාජ ලිපි ලේඛන සැකසූ සැකකරු රිමාන්ඩ්", "News Content": "රාජ්‍ය ආයතන වලට අයත් ලිපි ලේඛන ව්‍යාජ ලෙස සකස් කළ කච්චේරියක් මාතර ප්‍රදේශයේ දී වටලා සැකකරුවෙකු අත්අඩංගුවට ගෙන තිබේ. මෙම කච්චේරියෙහි ව්‍යාජ ලෙස සකස් කරන ලද ග්‍රාම සේවා සහතික, පුද්ගල හැඳුනුම්පත්, විවාහ සහ මරණ සහතික ඇතුළු ලිපි ලේඛන රැසක් සොයා ගැනීමට හැකි වී ඇති බව පොලිසිය සඳහන් කරනු ලැබීය. හම්බන්තොට, වලස්මුල්ල, කුරුණෑගල, මාතර වැනි ප්‍රදේශ වල රාජ්‍ය නිලධාරීන්ගේ නම් යොදා ගනිමින් ව්‍යාජ ලෙස සකස් කරන ලද නිල මුද්‍රා රැසක් ද මෙහි දී සොයා ගෙන ඇති බව සඳහන්ය. අදාළ සැකකරු මාතර ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 18 වැනි දා දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=14060", "Category": null, "Parent URL": null}