{"Source": "Adaderana", "Timestamp": "September 8, 2017 07:12 am", "Headline": "පොලිසියේ උසස් වීම් හා මාරු කිරීම් රැසක්", "News Content": "ඊයේ පෙරවරුවේ රැස්වූ ජාතික පොලිස් කොමිසන් සභාව විසින් අපරාධ පරික්ෂණ දෙපාර්තමේන්තුවේ අධ්‍යක්ෂවරයා ලෙස ජ්‍යෙෂ්ඨ පොලිස් අධිකාරි ශානි අබේසේකර මහතා පත් කර තිබේ. ඒ අනුව අද දිනය තුළ එම පත්කිරිම සදහා වන දැනුම්දීම පොලිස් කොමිසම විසින් පොලිස්පතිවරයා වෙත ලබාදීමට නියමිත බව ජාතික පොලිස් කොමිසමේ ලේකම් ආරියදාස කුරේ මහතා සදහන් කළේය.ජ්‍යෙෂ්ඨ පොලිස් අධීකාරි ශානි අබේසේකර මහතා දීර්ඝ කාලයක් අපරාධ පරික්ෂණ දෙපාර්තමේන්තුවේ කටයුතු කර ඇති අතර ඔහුගේ අධීක්ෂණය යටතේ විශාල විමර්ශන සංඛ්‍යාවක් සිදු කර ඇති බව වාර්තා වෙයි.මේ අතර ඊයේ දිනයේ රැස්වූ පොලිස් කොමිසන් සභාව විසින් තවත් මාරුවිම් සහ උසස්විම් රැසක් ලබාදී ඇත.අනියෝජ්‍ය පොලිස්පති අජිත් රෝහණ මහතා නීතිය, විනය හා කල්ක්‍රියා අංශයේ අධ්‍යක්ෂ ධූරයේ සිට බස්නාහිර පළාත් උතුරු ප්‍රදේශය භාර නියෝජ්‍ය පොලිස්පතිවරයා ලෙස පත් කර ඇත.අනුරාධපුර ප්‍රදේශය භාරව සිටි නියෝජ්‍ය පොලිස්පති රවී පිරිස් මහතා නීතිය, විනය හා කල්ක්‍රියා අංශයේ අධ්‍යක්ෂවරයා ලෙස පත් කර තිබේ.ඊට අමතරව දීර්ඝ කාලයක සිට උසස්විම් හිමි නොවී තිබූ කණිෂ්ඨ පොලිස් නිළධාරින් 2561 දෙනෙකුට උසස්විම් ලබාදීමට ද ජාතික පොලිස් කොමිසන් සභාව අනුමැතිය ලබාදී ඇති බව ආරියදාස කුරේ මහතා සදහන් කළේය.පොලිස් කොස්තාපල්වරුන් 2071 දෙනෙකු පොලිස් සැරයන් තනතුරට උසස් කර ඇති අතර පොලිස් කොස්තාපල් රියදුරු 291 දෙනෙකු පොලිස් සැරයන් රියදුරු තනතුරට උසස් කර තිබේ.ඊට අමතරව පොලිස් සැරයන්වරුන් 191 දෙනෙකුට උප පොලිස් පරික්ෂකවරුන් ලෙස උසස්විම් ලබාදී ඇති අතර ප්‍රවාහන අංශයේ පොලිස් සැරයන්වරුන් 08 දෙනෙකුට උප පොලිස් පරික්ෂක තනතුරු සදහා උසස්විම් ලබාදී ඇති බව වාර්ථා වේ.", "URL": "https://sinhala.adaderana.lk/news.php?nid=77267", "Category": null, "Parent URL": null}