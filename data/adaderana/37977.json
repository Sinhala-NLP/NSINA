{"Source": "Adaderana", "Timestamp": "October 7, 2013 03:44 pm", "Headline": "සමහරු ඕවා මහින්දගේ නෙවෙයි මගේ ඔළුවේ තිබුණේ කියනවා", "News Content": "එදා තිබුණේ ගල් ඔය, මහවැලි ව්‍යාපාර නමුත් දැන් රට පුරාම සංවර්ධන ව්‍යාපෘති ඇති බවත් ඇතැමුන් ඒවා ගැන විවිධ දෑ කියමින් සිටින බවත් ජනාධිපති මහින්ද රාජපක්ෂ මහතා පවසයි. අදට (07) යෙදෙන ‍ලෝක ජනාවාස දිනය නිමිත්තෙන් “වෙනස්වන නාගරිකයේ ඉදිරි ගමන් මග” තේමා කර ගත් ලෝක ජනාවාස දින සමුළුව මොරටුව, සොයිසාපුර මහල් නිවාස ක්‍රීඩාංගණයේදී අද පැවැත්විණ. රුපියල් මිලියන 350ක වියදමින් වසර 42ට පසු ප්‍රතිසංස්කරණය කළ මොරටුව සොයිසාපුර මහල් නිවාස සංකීර්ණය එහිදී ජනපති අතින් විවෘත විය. උත්සවය අමතමින් ජනපති කියා සිටියේ ජනාවාස ගොඩනැඟීම අපට අලුත් දෙයක් නොවන බවය. සංවර්ධනය ගැන කතා කිරීමේදී “ සමහරුන් ඕවා මහින්දගේ නෙවෙයි මගේ ඔළුවේ තිබුණ අදහස්” යනුවෙන් ද පවසා ඇති බව හෙතෙම පෙන්වාදුන්නේය. කෙසේ හෝ අපට අවශ්‍ය සංකල්පනා නොව ඒවා යතාර්ථයක් බවට පත් කර ගැනීම බවද ඔහු කීවේය. ‍අද ගමේ සංවර්ධනය නගරයටත්, නගරයේ සංවර්ධනය ගමටත් ගොස් ඇති බව පැවසූ ජනාධිපතිවරයා නිදහස් චතුරස්‍රය හා විහාර මහාදේවී උද්‍යාන ඊට නිදසුන් බව පැවසීය. නගරයේ තට්ටු නිවාස ගමටත් ගමේ සුන්දරයත්වය නගරයටත් මේ නිසා සේන්දු වී ඇති බව හෙතෙම පෙන්වාදුන්නේය. ලක්ෂ 6ක් වූ රාජ්‍ය සේවකයින් සංඛ්‍යාව අද ලක්ෂ 14ක් බවත් දේශපාලනඥයින්ට රාජ්‍ය සේවකයින්ගෙන් තොර ගමනක් නැති බවද ඔහු පැවසීය. ඇතැමුන් මානව හිමිකම් කඩ වූ බවට එක්සත් ජාතීන්ගේ සංවිධානය හමුවට, තානාපති කාර්යාලවලට, මානව හිමිකම් කොමිසමට ගොස් ගතු කියන බවද ජනාධිපතිවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37977", "Category": null, "Parent URL": null}