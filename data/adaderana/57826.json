{"Source": "Adaderana", "Timestamp": "March 2, 2016 04:46 pm", "Headline": "කන්දකැපුඋල්පොත විද්‍යාලයේ ගොඩනැගිල්ලකට ගිනි තියලා", "News Content": "බදුල්ල, වියලුව අධ්‍යාපන කලාපයට අයත් කන්දකැටිය, කන්දකැපුඋල්පොත විද්‍යාලයේ තාවකාලිකව ඉදිකර තිබු ගොඩනැගිල්ලකට කිසියම් පිරිසක් ගිනි තැබීමේ සිද්ධිය පිළිබඳ කන්දෙකැටිය පොලීසිය විමර්ශන ආරම්භ කර තිබේ.විද්‍යාලයේ පවතින ගොඩනැගිලි හිඟය හේතුවෙන් ටකරන් සෙවිලි කර ඉටි රෙදිවලින් ආවරණය කර අදාළ ගොඩනැගිල්ල මව්පියන් විසින් සකස් කර දී තිබු බව සඳහන්ය.විද්‍යාලයේ තුන්වන ශ්‍රේණියේ පන්ති තුනක් එම තාවකාලික ගොඩනැගිල්ලේ පවත්වාගෙන ගොස් ඇති අතර සිසුන් 98 දෙනෙකු එහි ඉගෙනුම ලබමින් සිට ඇති බව වාර්තා වෙයි.කෙසේවෙතත් අද(02) උදෑසන කිසියම් පිරිසක් විසින් පන්ති කාමරවල තිබූ අල්මාරි කඩා, ගුරු අත්පොත්, පාසල් සිසුන්ගේ පොත්පත් සහ නිර්මාණ එළියට දමා ගිනි තබා ඇති බව අද දෙරණ වාර්තාකරු කියා සිටියේය.සිය පංති කාමර අහිමිවීම හේතුවෙන් එම සිසුන් දැඩි අසරණභාවයට පත්ව සිටි බවයි අද දෙරණ වාර්තාකරු වැඩිදුරටත් පැවසුවේය.", "URL": "https://sinhala.adaderana.lk/news.php?nid=57826", "Category": null, "Parent URL": null}