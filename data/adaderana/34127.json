{"Source": "Adaderana", "Timestamp": "May 16, 2013 09:19 am", "Headline": "හොර ලේඛනවලින් මෙරටට ගෙන්වූ වාහන 4 ක් මාට්ටු", "News Content": "ව්‍යාජ ලිපි ලේඛන ඉදිරිපත් කොට මෙරටට ආනයනය කළ රථ වාහන 4 ක් රේගු භාරයට ගෙන තිබේ. ජපානයේ සිට මෙරටට ආනයනය කර ඇති අදාළ රථවාහනවල වටිනාකම රුපියල් එක් කෝටි පනස් ලක්ෂයකට අධික බව රේගු අධ්‍යක්ෂ මාලි පියසේන මහතා සඳහන් කළේය. යන්ත්‍රෝපකරණ ආනයනය කරන බව පවසමින් මෙම වාහන 4 ආනයනය කර තිබේ. අදාළ වාහන ආනයනය කළ ව්‍යාපාරිකයා සහ ඔහුගේ සහයකයා ද අත්අඩංගුවට ගත් බව මාලි පියසේන මහතා සඳහන් කළේය. මේ අතර ඉන්දියාවේ සිට මෙරටට ආනයනය කළ චන්ද්‍රිකා සන්නිවේදන උපකරණ 103 ක් රේගු භාරයට ගෙන තිබේ. චෙන්නායිහි සිට පැමිණි ඉන්දීය ජාතිකයින් දෙදෙනෙකු සතුව තිබී මෙම සන්නිවේදන උපකරන සොයා ගත් බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය. ඊට අමතරව ඔවුන් සතුව තිබී බී ළුණූ බීජ කිලෝ 64 ක් ද ගුවන් තොටුපළ රේගුව විසින් සොයාගෙන තිබේ.", "URL": "https://sinhala.adaderana.lk/news.php?nid=34127", "Category": null, "Parent URL": null}