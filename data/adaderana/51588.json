{"Source": "Adaderana", "Timestamp": "May 26, 2015 12:42 pm", "Headline": "මහින්ද අගමැති කළ යුතුයි - අගමැතිගෙන් සමාව ගන්නේ නෑ ", "News Content": "අග්‍රාමාත්‍ය රනිල් වික්‍රමසිංහ මහතාට තමන් හිතා මතා බැණ වැදුණේ නැති බව ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා පවසයි.එම අවස්ථාවේදී හිතේ ඇති වූ ආවේගයට එවැනි වචන කිහිපයක් පිටවූ බවත්, එම අවස්ථ‍ාවේදී ඔහුට නකුට අකුළා ගැනීමට සිදුවූ බවත්, පැවසූ නානායක්කාර මහතා කෙසේ වුවත් අගමැතිවරයාගෙන් ඊට සමාව නොගන්නා බවද අද කොළඹදී පැවැති මාධ්‍ය හමුවකදී පැවසීය.ගෝඨාභය රාජපක්ෂ හා බැසිල් රාජපක්ෂ යන අය ප්‍රජාතන්ත්‍රවාදී දේශපාලනයට නොගැලපෙන අය බවද ඒ මහතා පෙන්වාදුන්නේය.ඔවුන් සමග මතවාදී බෙදීම් ඇති බවද පැවසූ වාසුදේව නානායක්කාර මහතා අපිට අවශ්‍ය මහින්ද රාජපක්ෂ මහතා අගමැති කරවීමට යැයිද කීවේය.එසේ නමුත් තමන් මහින්දට චරිත සහතික නොදෙන බවත්, තම පරම හතුරා යූඑන්පීය බවත්, ඒ මහතා පැවසීය.බහුතරයක බලයක් නැති වත්මන් ආණ්ඩුව ඉවත් කර ලබන වසරේ අප්‍රේල් වලට කලින් මහින්ද - මෛත්‍රී එකමුතුවෙන් යුත් ආණ්ඩුවක් හැදිය යුතු බවද ඒ මහතා වැඩිදුරටත් කීවේය.", "URL": "https://sinhala.adaderana.lk/news.php?nid=51588", "Category": null, "Parent URL": null}