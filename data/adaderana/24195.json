{"Source": "Adaderana", "Timestamp": "May 12, 2012 03:00 pm", "Headline": "ආණ්ඩුව අවංක නම් සහයදෙන්න සූදානම්", "News Content": "ද්‍රවිඩ ජාතික සන්ධානය තේරීම් කාරක සභාවේ සාකච්ඡා සඳහා කැඳවාගැනීමට එක්සත් ජාතික පක්ෂයට සහය දිය හැකි බව එම පක්ෂ‍ මහලේකම් තිස්ස අත්තනායක මහතා පවසයි. නමුත් ආණ්ඩුව අවංකව හා සෘජුව ක්‍රියාකරයි නම් උගත් පාඩම් හා ප්‍රතිසන්ධානය පිළිබඳව ජනාධිපති කොමිසන් සභා වාර්තාවේ නිර්දේශයන් ක්‍රියාවට නැංවීම සඳහා සුදුසු වැඩපිළිවෙළක් විපක්ෂය සමග එක්ව ආරම්භ කිරීමට ක්‍රියාකරන ලෙස ඉල්ලා සිටින බව ද ඒ මහතා සඳහන් කරයි. එසේ වන්නේ නම් ද්‍රවිඩ ජාතික සන්ධානය තේරීම් කාරක සභාවේ සාකච්ඡා සඳහා කැඳවාගැනීමට සහය ලබාදෙන බව අද(12) කොළඹ පැවති මාධ්‍ය හමුවක දී අදහස් දක්වමින් අත්තනායක මහතා ප්‍රකාශ කළේය. විපක්ෂයක් ලෙස සියලුදෙනාගේ සහ‍යෝගය ලබාගැනීම වෙනුවෙන් එක්සත් ජාතික පක්ෂයට කළ හැකි සෑම ක්‍රියාමාර්ගයක්ම ගැනීමට හැකියාව තිබෙන බව ද මහලේකම්වරයා එහිදී පෙන්වාදුන්නේය. ඒ සඳහා ආණ්ඩුවේ අවංකභාවයත්, විශ්වසනීයත්වයත් ආරක්ෂා කිරීමට කටයුතු කරන ලෙස ආණ්ඩුවෙන් ඉල්ලා සිටින බව ද එම මාධ්‍ය හමුවේ දී වැඩිදුරටත් අදහස් දැක්වූ තිස්ස අත්තනායක මහතා සඳහන් කළේය.", "URL": "https://sinhala.adaderana.lk/news.php?nid=24195", "Category": null, "Parent URL": null}