{"Source": "Adaderana", "Timestamp": "February 15, 2019 12:58 pm", "Headline": "සෞඛ්‍ය හා අධ්‍යාපන වෙනුවෙන් වැඩිම වියදමක් කළේ මේ ආණ්ඩුව", "News Content": "අධික ණය බර උගුලකට රට පත්ව තිබියදීත්, සෞඛ්‍ය හා අධ්‍යාපන ක්ෂේත්‍රය වෙනුවෙන් වැඩිම වියදමක් වෙන් කළේ වත්මන් ආණ්ඩුව බව අග්‍රාමාත්‍ය රනිල් වික්‍රමසිංහ මහතා පවසයි. ඊයේ(15) යාපනය ශික්ෂණ රෝහලේ පැවති උත්සවයකට එක් වෙමින් අග්‍රාමාත්‍යවරයා මේ බව සඳහන් කළේය. උතුරේ හෝ වේවා දකුණේ හෝ වේවා ශ්‍රී ලංකාවේ සෑම පුරවැසියෙකුටම සමාන ඉඩප්‍රස්තාවන්, පහසුකම් හා සේවාවන් සැපයීමට පසුගිය අවුරුදු හතර තුළ රජය ක්‍රියා කළ බවත්, ඉදිරියේදී මේ වැඩකටයුතු තව තවත් පුළුල්ව සිදුකරන බවත්, අග්‍රාමාත්‍ය රනිල් වික්‍රමසිංහ මහතා පැවසීය. මේ අතර සෞඛ්‍ය අමාත්‍ය දොස්තර රාජිත සේනාරත්න මහතා අදහස් පලකරමින් පැවසුවේ නිදහස් සෞඛ්‍ය සේවාව යන්නෙහි නියම අර්ථය දැන් උදා වී ඇති බවයි. කලින් බොහෝ රෝගීන්ට මුදල් හිඟකම නිසා ප්‍රතිකාර ගැනීමේ අපහසුතා ගණනාවක් ඇති වී තිබුණත් දැන් හෘද රෝග, අක්‍ෂි රෝග, පිලිකා රෝග, ආදි සියලූ රෝග සම්බන්ධයෙන් රජය නොමිලේ රෝගීන්ට පහසුකම් සැපයීමට ඉදිරිපත් වී ඇති බව සෞඛ්‍ය අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=104383", "Category": null, "Parent URL": null}