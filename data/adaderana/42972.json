{"Source": "Adaderana", "Timestamp": "May 4, 2014 11:56 am", "Headline": "එ.ජ.නි.ස. සියලු පාර්ලිමේන්තු මන්ත්‍රීවරුන් හෙට කොළඹට ", "News Content": "එක්සත් ජනතා නිදහස් සන්ධානයේ සියලු පාර්ලිමේන්තු මන්ත්‍රිවරුන් හෙට (05) දිනයේ සාකච්ඡාවක් සඳහා කොළඹට කැඳවා තිබේ. ජනාධිපති මහින්ද රාජපක්ෂ මහතා විසින් මෙම කැඳවීම් සිදුකර ඇති බව එම පක්ෂයේ ජ්‍යෙෂ්ඨ ප්‍රකාශකයෙකු අද දෙරණට සඳහන් කළේය. හෙට පස්වරුවේ ජනාධිපති ලේකම් කාර්යාලයේ දි මෙම සාකච්ඡාව පැවැත්වෙනු ඇති බව වාර්තා වෙයි. පක්ෂයේ ඉදිරි ක්‍රියාමාර්ග හා පාර්ලිමේන්තුවේ ඉදිරි කටයුතු පිළිබඳ මෙහිදි වැඩි අවධානයක් යොමු කිරිමට නියමිතය. මේ අතර ඉදිරියේ දි පැවැත්විමට නියමිත ඌව පළාත් සභා ඡන්ද විමසීම සම්බන්ධයෙන් විශේෂ සාකච්ඡාවක් ද ජනාධිපති මහින්ද රාජපක්ෂ මහතාගේ ප්‍රධානත්වයෙන් හෙට පස්වරුවේ පැවැත්වීමට නියමිතව තිබේ. ඒ සඳහා ඌව පළාත් නියෝජනය කරන සියලු පාර්ලිමේන්තු මන්ත්‍රිවරුන්, පළාත් සභා පාර්ලිමේන්තු මන්ත්‍රිවරුන් සහ ශ්‍රි ලංකා නිදහස් පක්ෂයේ ආසන සංවිධායකවරුන් කැඳවා ඇති බව වාර්තා වෙයි. ඌව පළාත් සභාව විසුරුවා හැරිම සම්බන්ධයෙන් මෙහිදි අවසන් තීරණයකට එළඹීමට නියමිත බව පක්ෂ ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=42972", "Category": null, "Parent URL": null}