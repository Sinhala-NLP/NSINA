{"Source": "Adaderana", "Timestamp": "July 1, 2010 01:07 pm", "Headline": "බස් හිමියන් රුපියලක් වැඩියෙන් ඉල්ලයි", "News Content": "අවම බස් ගාස්තුව සංශෝධනය සඳහා රජය එකඟ නොවේ නම් හෙට සිට දින 07ක් ඇතුළත දීප ව්‍යාප්ත මට්ටමින් වෘත්තීය ක්‍රියා මාර්ගයක් දියත් කරන බව සමස්ත ලංකා බස් හිමියන්ගේ සංගමය පවසයි. සාමාන්‍යයෙන් සෑම වර්ෂයකම ජූලි මාසය තුළ බස් සංශෝධනයක් සිදුකරන බව එම සංගමයේ සභාපති ස්ටැන්ලි ප්‍රනාන්දු මහතා පෙන්වාදෙයි. ඒ අනුව මෙවරත් බස් සංශෝධනය සම්බන්ධයෙන් රජය සමග සාකච්ඡා කළ බව ප්‍රනාන්දු මහතා සඳහන් කළේය. දැනට පවතින අවම බස් ගාස්තුව වන රුපියල් 6 බස් ගාස්තුව රුපියල් 7 දක්වා ඉහළ නංවන ලෙස ඉල්ලා එහිදී සිටි බව ප්‍රකාශ කළ සභාපතිවරයා අවධාරණය කළේ ඒ සඳහා එකඟත්වය නොලැබේ නම් වෘත්තීය ක්‍රියාමාර්ගයට යන බවය. අද කොළඹ පැවති මාධ්‍ය හමුවකදී අදහස් දක්වමින් ඒ මහතා මෙම අදහස් පළ කළේය. අවම බස් ගාස්තු සංශෝධනය ඇතුළු තවත් ඉල්ලීම් 04ක් සමස්ත ලංකා බස් හිමියන්ගේ සංගමය ඉදිරිපත් කර තිබේ. කෙසේවෙතත් ජාතික ප්‍රතිපත්තියට අනුව මේ අවස්ථාවේ අවම බස්ගාස්තුව ඉහළ නැංවීම ප්‍රායෝගික නොවන බව ලංකා පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතා පැවසුවේය.", "URL": "https://sinhala.adaderana.lk/news.php?nid=9320", "Category": null, "Parent URL": null}