{"Source": "Adaderana", "Timestamp": "October 20, 2015 09:14 pm", "Headline": " අල්ලස් කොමිසමට නව සාමාජිකයින්", "News Content": "අල්ලස් හෝ දූෂණ චෝදනා විමර්ශන කොමිෂන් සභාවට නව සභාපතිවරයෙකු ඇතුළු සාමාජිකයින් පත් කර තිබේ.මේ අනුව ස්වාධීන අල්ලස් කොමිසමේ සභාපති කොමසාරිස්වරයා ලෙස හිටපු ශ්‍රේෂ්ඨාධිකරණ විනිසුරු ටී.බී. වීරසූරිය මහතා පත් කර ඇත.හිටපු අභියාචනාධිකරණ විනිසුරු රන්ජිත් සිල්වා සහ හිටපු ජ්‍යෙෂ්ඨ පොලිස් අධිකාරී නෙවිල් ගුරුගේ මහත්වරුන් සෙසු කොමසාරිස්වරුන් ලෙස පත්කර ඇති බව එහි අධ්‍යක්ෂ ජනරාල් දිල්රුක්ෂි ඩයස් වික්‍රමසිංහ මහත්මිය පැවසුවාය.අල්ලස් කොමිසමට නව සාමාජිකයින් පත් කරන බව කැබිනට් ප්‍රකාශක රාජිත සේනාරත්න මහතා පසුගිය කාලයේදී පවසා තිබුණි.කැබිනට් මාධ්‍ය හමුවකදී ඔහු පවසා සිටියේ අල්ලස් හෝ දූෂණ චෝදනා විමර්ශන කොමිෂන් සභාව විසින් මෙතෙක් කිසිදු බරපතළ චෝදනා පිළිබඳ විධිමත් පරීක්ෂණයක් සිදුකර නොමැති බවයි.අල්ලස් කොමිසමේ සභාපතිවරයාට පවා අල්ලස් චෝදනා එල්ලවුණු බවත්, ඒ පිළිබඳ ඔහුගේම අල්ලස් කොමිසම පරීක්ෂණ පැවැත්වීමෙන් ඵලක් නොවූ බවත්, හෙතෙම පවසා තිබුණි.අල්ලස් කොමිසමේ සභාපතිවරයා ලෙස කටයුතු කරනු ලැබුවේ ජගත් බාලපටබැඳි මහතාය.කෙසේ වුවද ව්‍යස්ථාදායක සභාව බලාත්මක වීමෙන් අනතුරුව 19 වන ආණ්ඩුක‍්‍රම ව්‍යවස්ථා සංශෝධනය මගින් හඳුන්වා දුන් ස්වාධීන කොමිෂන් සඳහා සාමාජිකයින් පත් කිරීම යටතේ මෙම පත් කිරීම් සිදුව ඇති අතර ඊට ජනපති අනුමැතිය හිමිව ඇතැයි සඳහන්ය.ඒ අනූව මැතිවරණ, රාජ්‍ය සේවා, පොලිස්, විගණන සේවා, මානව හිමිකම්, අල්ලස් හෝ දූෂණ, මූල්‍ය, සීමා නිර්ණය, ජාතික ප‍්‍රතිපාදන සහ විශ්වවිද්‍යාල කොමිෂන් සභා ඊට ඇතුළත් වේ.", "URL": "https://sinhala.adaderana.lk/news.php?nid=54573", "Category": null, "Parent URL": null}