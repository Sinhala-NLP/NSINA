{"Source": "Adaderana", "Timestamp": "June 23, 2013 08:12 am", "Headline": "පො‍සොන් පොහොය අදයි - අනුරපුරයට ලක්ෂ ගණනක්", "News Content": "අනුබුදු මිහිදු හිමියන් වහන්සේ ලක්දිවට වැඩම වීම ඇතුළු ශාසනික ඉතිහාසයේ වැදගත් සිද්ධින් රැසක් සිදුවූ පොසොන් පුර පසලොස්වක පොහෝ දිනය අදට යෙදී තිබේ. මිහිදු හිමියන්ගේ ආගමනයෙන් දෙවන පෑතිස් රජු ඇතුළු 40000 ක් පමණ පිරිසකට චුල්ලහත්තිපදෝපම සූත්‍රය දේශනා කිරීම සිදුවූයේ ද අද වැනි පොසොන් පොහෝ දිනකය. මෙම උතුම් දිනය සිහිපත් කරමින් අනුරාධපුරය සහ මිහින්තලය පූජා නගර කේන්ද්‍රකර ගනිමින් දහස් ගණන් සැදැහැවතුන් අද ආමිස හා ප්‍රතිපත්ති පූජාවල නිරත වේ. දිවයින පුරා සෑම වෙහෙර විහාරස්ථානයක් ආශ්‍රිතවම දාන, ශීල, භාවනා වැඩසටහන් සහ දන්සැල්, බැති ගී ප්‍රසංග ඇතුළු බෞද්ධ ආගමික අංග රැසක් සංවිධානය කර ඇත. මේ වන විටත් අනුරාධපුරය ප්‍රදේශයට ලක්ෂ ගණනක සැදැහැවතුන් පිරිසක් පැමිණ ඇති බව වාර්තා වේ. ඔවුන්ගේ ආරක්ෂාව සඳහා පොලිස් නිලධාරීන් 3500 ක් පමණ යොදවා ඇත. විශේෂ දුම්රිය සහ බස් රථ සේවාවන් ක්‍රියාත්මක වන අතර අනුරාධපුරය, මිහින්තලය නොමිලේ දුම්රිය සේවාවක් ද ක්‍රියාත්මකය. සැදැහැවතුන් වැව් ආශ්‍රිතව දිය නෑමට යාමේදී අවධානයෙන් කටයුතු කළ යුතු බව පොලීසිය පවසයි. මේ අතර අද, හෙට සහ අනිද්දා දිනවල අනුරාධපුර පූජා භූමි පරිශ්‍රයේ දේශිය වෛද්‍ය සායනයක් පැවැත්වීමට කොළඹ දේශීය වෛද්‍ය විද්‍යායතනය කටයුතු කර ඇත. අනුරාධපුරයට වන්දනාවේ පැමිණෙන සැදැහැවතුන් සහ අදාළ ප්‍රදේශවල ජනතාවට සෙත සැලසීමේ අරමුණින් මෙය ක්‍රියාත්මකය.", "URL": "https://sinhala.adaderana.lk/news.php?nid=35161", "Category": null, "Parent URL": null}