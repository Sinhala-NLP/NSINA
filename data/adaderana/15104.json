{"Source": "Adaderana", "Timestamp": "March 27, 2011 03:02 pm", "Headline": "තර්ජය කළෙත් නෑ-පොලීසිය මොකුත් ඇහුවෙත් නෑ", "News Content": "ද්‍රවිඩ ජාතික දේශපාලන නායකයින් කුඩා දරුවන්සේ කටයුතු නොකොට එකට එකතු වී ද්‍රවිඩ ජනයාට නැඟී සිටින්නට සහය දිය යුතු බව නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතා පවසයි. චන්ද්‍රකාන්තන් මහතා විසින් මරණීය තර්ජන එල්ල කළ බවට පොලීසියට පැමිණිලි කොට ඒ පිළිබඳ මාධ්‍යයට කරුණු දක්වමින් සිටින පාර්ලිමේන්තු මන්ත්‍රී සී.යෝගේෂ්වරන් මහතා නගන චෝදනාව සත්‍යයක්දැයි අප කළ විමසුමකට පිළිතුරු දෙමින් හෙතෙම මේ බව සඳහන් කළේය. තමාට එරෙහිව පොලීසියට පැමිණිල්ලක් ඉදිරිපත්ව ඇති බව තමාටද දැනගන්නට ලැබී ඇතත් ඒ පිළිබඳ පොලීසිය විසින් තමාගෙන් කිසිදු දෙයක් මේ වන තුරු විමසා නොමැති බවත්,එසේ විමසා සිටියහොත් සත්‍යය ප්‍රකාශ කරමින් පොලීසියට කටඋත්තරයක් ලබාදීමට තමන් මැලිනොවන බවත් හෙතෙම අද දෙරණට කියා සිටියේය. එසේ වුවද තමන් කිසි විටෙකත් සී.යෝගේෂ්වරන් මන්ත්‍රීවරයාට තර්ජනය නොකළ බවත්,මෙම චෝදනාව ඔහු විසින් හිතාමතාම දේශපාලන වාසි ලබා ගැනීම සඳහා කරන ලද්දක් බවට තමන් සිතන බවත් චන්ද්‍රකාන්තන් මහතා පෙන්වාදෙයි. ඉකුත් 20 වන දින කළුවංචිකුඩි ප්‍රදේශයේ දී යෝගේෂ්වරන් මන්ත්‍රීවරයාගේ රියට‍ තමන් ගිය මෝටර් රථය ඉස්සර කළ බව සත්‍යයක් බවත්,එහිදී යෝගේෂ්වරන් මන්ත්‍රීවරයා දෑත් ඔසවා තමන්ට සංඥා කළ නිසා තමන්ද එක් අතක් ඔසවා ඔහුට සංඥා කළ බවත්,එය කිසිසේත්ම තර්ජනයක් නොවන බවත් ප්‍රධාන අමාත්‍යවරයා සඳහන් කළේය. එසේ සංඥා කිරීම මරණීය තර්ජන එල්ල කිරීමක් ලෙස මන්ත්‍රීවරයා කල්පනා කරන්නේ නම් එය ලොකුම විහිළුවක් බව නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15104", "Category": null, "Parent URL": null}