{"Source": "Adaderana", "Timestamp": "November 4, 2018 03:45 pm", "Headline": "තැපැල් කණුවේ ඉදිවු වෙළඳසැල", "News Content": "හැටන් තැපැල් කාර්යාල තැපැල් කණුව විකුණුම් භාණ්ඩ රදවනයක් බවට පත් කිරිමත් සමඟ ප්‍රදේශවාසින්ට තැපැල් කටයුතු කිරිමට නොහැකිව දැඩි අසීරූතාවයට පත්ව සිටියි. දිපාවලි උත්සවය වෙනුවෙන් හැටන් නගරයේ තාවකාලික වෙලඳසැල් ඉදිකිරිම සඳහා තැපල් දෙපාර්තමේන්තුවට අයත් හැටන් ප්‍රධාන තැපැල් කාර්යාලය පරිශ්‍රයේ පිහිටි තැපල් කණුව සහිත ප්‍රදේශයද වෙලෙන්දන්ට ලබා දීමට හැටන් තැපල් කාර්යාලය පියවර ගෙන තිබේ. එම තැපැල් කාර්යාලය සඳහා ඇතුල්වන පිවිසුම් ගේට්ටුවද අවහිර වන ආකාරයට වෙළඳසැල් ඉදිකර ඇති අතර ජනතාවට තැපැල් කාර්යාලය තුලට පිවිසෙන මර්ගය එමගින් මුලුමනින්ම අවහිර වි තිබේ. එමෙන්ම එම ස්ථානයේ පිහිටි තැපල් කණුව මැදි කරමින් වෙළද සැලක් ඉදිකර තිබෙන අතර එම තැපැල් කණුව මත වෙලද බාණ්ඩ තබා ඇති අයුරුද දක්නට තිබේ. එම හේතුව නිසා තැපැල් කටයුතු සිදුකර ගැනීම නොහැකිවීම නිසා ප්‍රදේශවාසින් දැඩි අසීරූතාවයකට පත්ව සිටි. එම ස්ථානයේ වෙළද සැල් ඉදිකිරිම පිළිබදව හැටන් දික්ඔය නගර සභාවේ ලේකම් එස්.සරවනන් මහතාගෙන් විමසු විට පැවසුවේ එම ප්‍රදේශය නගර සභාව විසින් මුදල් අය නොකර ප්‍රදේශයේ සුබසාධන සමිති කිපයකට දිපාවලී උත්සව සමයේදී වෙළදසැල් පවත්වාගෙන යාමට ලබා දී ඇති බවයි. ඒ අනුව එම සංගම් විසින් වෙනත් පුද්ගලයන්ට වෙළද සැල් පවත්වාගෙන යාමට මුදලට ලබා දී තිබේ. තැපැල් කණුව පිහිටි ප්‍රදේශය හැටන් තැපැල් කාර්යාලය විසින් මුදල් ලබාගෙන වෙළද සැලක් පවත්වාගෙන යාමට ලබාදී ඇති බවද තැපැල් කාර්යාලයේ සේවකයින් පිරිසක් අද දෙරණ වාර්තාකරුට පවසා ඇත.", "URL": "https://sinhala.adaderana.lk/news.php?nid=98688", "Category": null, "Parent URL": null}