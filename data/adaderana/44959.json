{"Source": "Adaderana", "Timestamp": "July 28, 2014 12:50 pm", "Headline": "ගෝල්ඩන් කී නඩුවෙන් අගවිනිසුරු ඉවත්වෙයි ", "News Content": "සෙලින්කෝ සමාගම්වල(ගෝල්ඩන් කී) මුදල් තැන්පත්කළ තැන්පතකරුවන් විසින් සිය මුදල් පවරා ගැනීම සම්බන්ධයෙන් පනවා තිබු මුලික අයිතිවාසිකම් පෙත්සම අද(28) විභාගයට ගෙන තිබේ. එම අවස්ථාවේ එම නඩුවේ විනිසුරු මඩුල්ලේ සභාපති ධූරයේ සිටි අගවිනිසුරු මොහාන් පීරිස් මහතා විනිසුරු මඩුල්ලෙන් ඉවත් වන බව විවෘත උසාවියේදී ප්‍රකාශ කර ඇති බව අද දෙරණ වාර්තාකරු පැවසුවේය. අගවිනිසුරු මොහාන් පීරිස් මහතා මීට පෙර සෙලා‍න් බැංකුව සභාපති ධුරයක්ද හෙබවීම හේතුවෙන් තමා අදාළ නඩුවෙන් ඉවත් වන බව එහිදී ප්‍රකාශ කර ඇත. එසේම තමා එම නඩුවේ විනිසුරු මඩුල්ලේ සිටීම සම්බන්ධයෙන් නිර්ණාමික ලිපි කිහිපයක්ම ලැබුණු බවත්, තමා මීට පෙර සෙලාන් බැංකුවේ සභාපති ධූරයක් හෙබවූ බවත්, එම නඩුව පවරන අවස්ථවේදී තමා නීතිපතිවරයා ලෙස සිටි බවද එම ලිපි මගින් දැනුම් දී ඇති බව මොහාන් පීරිස් මහතා විවෘත උසාවියේදී ප්‍රකාශකර සිටි බව අද දෙරණ වාර්තාකරු සඳහන් කළේය. ඒ අනුව එම නඩු විභාගය සැප්තැම්බර් පළමු වන දිනට කල් තැබු අගවිනිසුරු මොහාන් පීරිස් මහතා එදිනට තමා නොමැති විනිසුරු මඩුල්ලක් හමුවේ නඩුව විභාග කෙරෙන බවද කියා සිටියේය. මෙම නඩුව සම්බන්ධයෙන් මූලික අයිතිවාසිකම් පෙත්සම් 30ක් ගොනුකර තිබූ බවත්, ඒ අතරින් 2009/ 191 දරණ පෙත්සම විභාග කිරීමටත්, ඒ පිළිබඳව දෙන තීන්දුව සියල්ලටම බලපාන බවද අදාළ නඩුව විභාගයට ගන්නා මුල් කාලයේදී අධිකරණය විසින් ප්‍රකාශ කර තිබේ. එසේම මෙම නඩු විභා‍ගයේ විනිසුරු මඩුල්ල ලෙස රෝහිණී මාරසිංහ, කේ. ශ්‍රී පවන් , මොහාන් පීරිස් යන මහත්ම මහත්මීන් කටයුතු කළේය.", "URL": "https://sinhala.adaderana.lk/news.php?nid=44959", "Category": null, "Parent URL": null}