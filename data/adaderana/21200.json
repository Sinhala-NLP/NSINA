{"Source": "Adaderana", "Timestamp": "January 6, 2012 10:39 am", "Headline": "නොතීසි භාර දී නෑ -මහ සමුළුවට එරෙහි පෙත්සම විභාගය කල්යයි", "News Content": "පසුගිය 01 වන දා හම්බන්තොට, දෙබරවැව පැවති ජනතා විමුක්ති පෙරමුණු මහ සමුළුව නීති විරෝධී බව ප්‍රකාශ කරන මෙන් ඉල්ලා එම පෙරමුණේ කැරලිකාර කණ්ඩායම ඉදිරිපත් කළ පෙත්සම විභාග කිරීම කොළඹ දිසා අධිකරණය දින නියමයක් නොමැතිව කල් දමා තිබේ. එම පෙත්සමේ වගඋත්තරකරුවන් ලෙස නම් කර තිබූ ජනතා විමුක්ති පෙරමුණේ නායක සෝමවංශ අමරසිංහ ඇතුළු නිලධාරීන්ට අද(06) දින අධිකරණය හමුවෙහි පෙනීසිටින මෙන් දන්වා නොතීසි නිකුත් කරන ලෙස පසුගිය දා අදාළ පෙත්සම කැඳවූ අවස්ථාවේ දී දිසා අධිකරණය නියෝග කර තිබිණි. එහෙත් එම වගඋත්තරකරුවන්ට මෙතෙක් නොතීසි භාරදීමට නොහැකි වූ බව පැමිණිල්ල අද කැඳවූ අවස්ථාවේ දී කැරලි පාර්ශවය නියෝජනය කරන නීතිඥවරයා කියා සිටියේය. එම කරුණ සැලකිල්ලට ගත් අධිකරණය නඩු විභාගය දින නියමයක් නොමැතිව කල් දැමූ අතර වගඋත්තරකරුවන් වෙත නොතීසි භාරදීමෙන් පසුව නඩුව කැඳවීමට පියවර ගන්නා ලෙස කැරලිකාර පාර්ශවයට නියෝග කර ඇත. ජනතා විමුක්ති පෙරමුණේ මහ සමුළුව තහනම් කරන ලෙස ඉල්ලා මෙම පෙත්සම ඉදිරිපත් කර තිබූ අතර එම තහනම ලබාදීම අධිකරණය ඉකුත් දා ප්‍රතික්ෂේප කර තිබිණි.", "URL": "https://sinhala.adaderana.lk/news.php?nid=21200", "Category": null, "Parent URL": null}