{"Source": "Adaderana", "Timestamp": "August 7, 2010 04:10 pm", "Headline": "සිසු දක්ෂතා නැංවීමට ThinkQuest  ", "News Content": "ඔරකල් අධ්‍යාපන පදනම ශ්‍රී ලංකා අධ්‍යාපන අමාත්‍යාංශය සමග පසුගියදා අවබෝධතා ගිවිසුමක් අත්සන් කරමින් පාසල් 500 ක සිසුන් 2500 ට ඉදිරි වර්ෂ 3 ක කාලයකට ThinkQuest ව්‍යාපෘති වලට ප්‍රවේශය ඒ හා සම්බන්ධ තාක්ෂණික සහයෝගය ලබාදීමට එකඟතාවය ඇතිකරගෙන තිබේ. ThinkQuest ව්‍යාපෘතිය යනු ගුරුවරුන්ට සිය ඉගෙනුම් ව්‍යාපෘතීන් පාසල් විෂය නිර්දේශය හා සම්බන්ධ කිරීමට ඉඩ සලසන එමෙන්ම ශිෂ්‍යයින්ට නිර්මාණශීලිත්වය, සන්නිවේදනය, තාර්කික චින්තනය හා තාක්ෂණය වැනි දක්ෂතා රැසක් ඇති කර ගැනීමට අත්වැල් සපයන අන්තර් ජාලයේ වේදිකාවකි. ඊට අමතරව කනිෂ්ඨ හා ද්විතීයික අධ්‍යාපනය ලබාදෙන ගුරුවරුන් 500 ට මෙම ව්‍යාපෘතිය හරහා 21 වන සියවසේ සාර්ථක වෘත්තිකයෙක් වීම සඳහා අත්‍යවශ්‍ය වන තාක්ෂණික ව්‍යාපාරික දක්ෂතා සිසුන්ට ලබාදීමට අදාළ වන සුවිශේෂී ගුරු පුහුණු සැසි වලට සහභාගී විමේ අවස්ථාව හිමිවනු ඇත. ඔරකල් අධ්‍යාපන පදනම ශ්‍රී ලංකා අධ්‍යාපන අමාත්‍යාංශය අතර මෙම සම්බන්ධතාවය ශ්‍රී ලංකාවේ සියලු දරු දැරියන්ගේ සංවර්ධනයට උරදෙන ගුණාත්මක බවින් ඉහළ අධ්‍යාපනයක් ලබාදීමට සඳහා වන අධ්‍යාපන අමාත්‍යාංශයේ ප්‍රයත්නය සාර්ථක කරන්නකි.", "URL": "https://sinhala.adaderana.lk/news.php?nid=10096", "Category": null, "Parent URL": null}