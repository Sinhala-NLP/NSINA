{"Source": "Adaderana", "Timestamp": "November 6, 2018 11:23 am", "Headline": "දුම්රිය යථා තත්ත්වයට", "News Content": "උඩරට, කැලණිවැලි සහ ප්‍රධාන දුම්රිය මාර්ගවල දුම්රිය ධාවන කටයුතු යථා තත්ත්වයට පත් කර තිබේ. උඩරට දුම්රිය මාර්ගයේ හීල්ඔය සහ ඇල්ල අතර ප්‍රදේශයේ දී පස්කන්දක් මාර්ගයට කඩා වැටීම හේතුවෙන් ඊයේ (05) රාත්‍රීයේ සිට දුම්රිය ධාවනයට බාධා එල්ල වී තිබුණේය. මේ හේතුවෙන් එම මාර්ගයේ දුම්රිය ධාවනය බණ්ඩාරවෙල දක්වා සීමා කර තිබූ අතර මේ වන විට පස් කන්ද ඉවත් කර මාර්ගයේ දුම්රිය ධාවන කටයුතු යථා තත්ත්වයට පත් කර ඇති බව දුම්රිය පාලක මැදිරිය සඳහන් කළේය. මේ අතර ප්‍රධාන දුම්රිය මාර්ගයේ වේයන්ගොඩ සහ පොල්ගහවෙල අතර ප්‍රදේශයේදී දුම්රියක ඇති වූ කාර්මික දෝෂයක් හේතුවෙන් එම මාර්ගයේ ධාවන කටයුතුවලට අද (06) පෙරවරුවේ සිට බාධා එල්ල වී තිබුණි. කොට්ටාව සහ හෝමාගම අතර ප්‍රදේශයේදී දුම්රියක ඇති වු කාර්මික දෝෂයක් හේතුවෙන් කැලණිවැලි දුම්රිය මාර්ගයේ දුම්රිය ධාවනයට ද බාධා එල්ල වූ අතර මේ වන විට එම මාර්ග දෙකේම දුම්රිය ධාවන කටයුතු යථා තත්ත්වයට පත් කර ඇති බව දුම්රිය පාලක මැදිරිය පැවසුවේය.", "URL": "https://sinhala.adaderana.lk/news.php?nid=98762", "Category": null, "Parent URL": null}