{"Source": "Adaderana", "Timestamp": "April 3, 2017 07:15 am", "Headline": "අලුත් අවුරුද්දට පොලීසිය වැඩ අරඹන්නේ මෙහෙමයි", "News Content": "එළඹෙන සිංහල හා හින්දු අලුත් අවුරුදු උත්සවය වෙනුවෙන් අද සිට අතිරේක පොලිස් නිළධාරින් කොළඹ සහ තදාසන්න ප්‍රදේශවලට යෙදවීමට කටයුතු කරන බව පොලිස් මූලස්ථානය පවසයි.මීට අමතරව සෙසු පළාත්වල ප්‍රධාන නගර සඳහා ද අතිරේක පොලිස් නිළධාරින් යෙදවීමට කටයුතු කරන බව අද දෙරණ කළ විමසීමකට පිළිතුරු දෙමින් පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේය.විශේෂයෙන් ජංගම මුර සංචාරය යොදවා රථ වාහන වැරදිකරුවන් අත්අඩංගුවට ගැනිමට විශේෂ වැඩසටහනක් ද ක්‍රියාත්මක කරන බව ද නියෝජ්‍ය පොලිස්පතිවරයා කියා සිටියේය.මහජනතාවගේ ආරක්ෂාව වෙනුවෙන් සිවිල් ඇඳුමින් සැරසුණු නිළධාරින් යෙදවීමට ද තීරණය කර තිබේ.මීට අමතරව අලුත් අවුරුද්දට පෙර දවස් කිහිපය තුළ මෙම ආරක්ෂක විධිවිධාන දැඩි කිරීමට ද පියවර ගන්නා බව ප්‍රියන්ත ජයකොඩි මහතා පවසා සිටියේය.අලුත් අවුරුදු කාලය තුළ ජලාශ ආශ්‍රිතව ද පොලිස් ජිවිත ආරක්ෂක කොට්ඨාසයේ නිළධාරින් යෙදවීමට බලාපොරොත්තු වන බව ඔහු සඳහන් කළේය.මේ අතර තම තමන්ගේ ආරක්ෂාව සලසා ගන්නා ආකාරයෙන් ජනතාව දැනුවත් කිරීමට ද විශේෂ වැඩපිළිවෙලක් ක්‍රියාත්මක කරන බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=71650", "Category": null, "Parent URL": null}