{"Source": "Adaderana", "Timestamp": "July 30, 2018 08:05 am", "Headline": "නීති විරෝධී දැව ප්‍රවාහනය කළ 2ක් අත්අඩංගුවට ", "News Content": "බුත්තල පොලිස් විශේෂ කාර්ය බලකායේ නිලධාරින්ට ලැබුණු තොරතුරක් අනුව බුත්තල ඔක්කම්පිටිය මාර්ගයේ සිදු කළ වැටලීමකදී කලුවර දැව තොගයක් ප්‍රවාහනය කරමින් සිටි සැකකරුවන් දෙදෙනකු ලොරි රථයක් ද සමඟින් අත්අඩංගුවට ගෙන තිබේ. සැකකරුවන් විසින් මාලිගාවිල ප්‍රදේශයේ සිට මොණරාගල ප්‍රදේශය දක්වා මෙම දැව ප්‍රවාහනය කරමින් සිට ඇත. ලොරි රථය තුළ ඉතා සූක්ෂම ලෙස අසුරා තිබූ කළුවර දැව කැබැලි එකසිය එකොලහක් පොලිස් නිලධාරීන් විසින් සොයාගෙන තිබේ. එම දැව තොගයේ වටිනාකම රුපියල් ලක්ෂ හය ඉක්මවන බව පොලිස් විශේෂ කාර්ය බලකාය පැවසීය. අත්අඩංගුවට ගත් සැකකරුවන් බුත්තල සහ ඔක්කම්පිටිය යන ප්‍රදේශවල පදිංචිකරුවන් දෙදෙනකු වන අතර වැඩිදුර විමර්ශන සඳහා ඔවුන් දෙදෙනා බුත්තල වන සංරක්ෂණ නිලධාරීන් වෙත භාර දී ඇත. සැකකරුවන් වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=93436", "Category": null, "Parent URL": null}