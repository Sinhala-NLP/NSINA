{"Source": "Adaderana", "Timestamp": "November 8, 2017 01:57 pm", "Headline": "උදැල්ලකින් පහර දී මැරූ වරදට හතක් පෝරකයට ", "News Content": "නීති විරෝධී ජනරාශියක සාමාජිකයින්ව හිඳිමින් යක්විල මෙත්තාගම ප‍්‍රදේශයේදී උදැල්ලකින් පහර දී මනුෂ්‍ය ඝාතනයක් සිදුකරමින් වරදකරුවන් වූ සැකකරුවන් 7 දෙනෙකුගෙන් 5 දෙනෙකුට කුලියාපිටිය පළාත්බද මහාධිකරණ විණිසුරු එම්. සී. බී. එස් මොරායස් මහතා අද (08) මරණීය දණ්ඩනය නියම කළේය. සැකකරුවන් 7 දෙනෙකුට එරෙහි අධිචෝදනා නගා තිබූ අතර ඉන් තුන්වැනි හා හත්වැනි සැකකරුවන් මියගොස් තිබීම හේතුවෙන් සෙසු සැකකරවන් වරදකරුවන් කරමින් අදාළ තින්දුව ලබාදී තිබිණ. එමෙන්ම දීර්ඝ කලක් විභාග වූ මෙම නඩුවේදී පැමිණිල්ල විසින් සාධාරණ සැකයෙන් තොරව ලංකා දණ්ඩනීති සංග‍්‍රහයේ 296 වගන්තියට අනුව එල්ලකර තිබූ චෝදනා ඔප්පුකර තිබීම හේතුවෙන් අදාළ දඬුවම නියම කර තිබිණ. 1996 අගෝස්තු මස 14 දින හෝ ඊට ආසන්න දිනකදී යක්විල මෙත්තාගම ප‍්‍රදේශයේදී දේශපාලනික ආරවුලක් මත ඇතිවූ බහින්බස්වීමක් දුරදිගගොස් සිදුවූ පහරදීමෙන් එම ප‍්‍රදේශයේම පදිංචිවසිටි මාකේවිට ලියනගේ පත්මසිරි නොහොත් පොඩි ශාන්ත යන අය එසේ උදැල්ලකින් පහරදී ඝාතනය කොට තිබේ. මෙම නඩුවේ පැම්ණිල්ල රජයේ අධිනීතිඥ ඉරෝමා නානායක්කාර මහත්මිය සමඟ පන්නල පොලිසියේ කොස්තාපල් විජේනායක(5775) මහතා විසින් මෙහෙයවූ අතර වගඋත්තර කරුවන් වෙනුවෙන් නීතිඥ ටයිටස් මනතුංග මහතා පෙනී සිටියේය.", "URL": "https://sinhala.adaderana.lk/news.php?nid=79657", "Category": null, "Parent URL": null}