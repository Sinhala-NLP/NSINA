{"Source": "Adaderana", "Timestamp": "December 25, 2011 07:41 am", "Headline": " අසිරිමත් නත්තලේ ප්‍රධාන දේව මෙහෙය තුඩැල්ලේදී", "News Content": "යේසුස් ක්‍රිස්තුස් වහන්සේගේ උපත සමරන අසිරිමත් නත්තල ඊයේ මධ්‍යම රාත්‍රියෙන් උදාවිය. නත්තල් දිනය ආරම්භ වීම නිමිත්තෙන් ප්‍රධාන දේව මෙහෙය පැවැත්වුණේ තුඩැල්ල ශාන්ත මරියා දෙව් මැදුරේදීය. අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් දේව මෙහෙය සිදුකෙරුණි. මිනිස්කමේ උත්තරීතර භාවය පිළිඹිබු කෙරෙන නත්තල් උත්සවය ලොව පුරා ලක්ෂ සංඛ්‍යාත පිරිස් විසින් අද දිනයේ සමරනු ලබයි. මෙරට තුළ ද විශාල පිරිසක් නත්තල් උත්සවය නිමිත්තෙන් සූදානම්ව සිටින්නේ සාමකාමී පරිසරයක් තුළ එම උත්සවයේ මිහිර සිත් සේ විඳ ගැනීමේ අදිටනින් යුතුවයි. අගහිඟකම , භීෂණය , වෛරය , තරගය , පළිගැනීම් , ස්වභාවික ව්‍යසන සහ යුධ ගැටුම් ආදී මානව වර්ගයාගේ දෛනික ජීවිතය අඩපණ කිරීමේ සිදුවීම් සහිත ලෝකය තුළ සැමට දයාව , අනුකම්පාව දක්වමින් නව ගමනක් ආරම්භ කිරීම නත්තලේ අරමුණයි. මංමුලා වු සමාජයට යහපත් මාර්ගය පෙන්වාදීම යේසුස් ක්‍රිස්තුස් වහන්සේ විසින් සිදුකළ බව ක්‍රිස්තු භක්තිකයන්ගේ පිළිගැනීමයි. නත්තල උදාවීමත් සමග රටපුරා දේවස්ථානවල විශේෂ දේවමෙහෙයන් පැවැත්වීමට නියමිත අතර අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් අද රාත්‍රි තුඩැල්ල ශාන්ත මරියා දෙව්මැඳුරේ දී විශේෂ නත්තල් දේව මෙහෙය පැවැත්වෙනු ඇත.", "URL": "https://sinhala.adaderana.lk/news.php?nid=20914", "Category": null, "Parent URL": null}