{"Source": "Adaderana", "Timestamp": "December 18, 2017 06:18 pm", "Headline": " පුංචි ඡන්දෙට ශ්‍රේෂ්ඨාධිකරණයෙන් අභියෝගයක් එල්ල වෙයිද?", "News Content": "පළාත් පාලන ආයතන ඡන්ද විමසීම පෙබරවාරි 10 වනදා පැවැත්වීමට තීරණය කළ බව මැතිවරණ කොමිසමේ සභාපති මහින්ද දේශප්‍රිය මහතා අද (18) ප්‍රකාශ කළේය. එහෙත් ශ්‍රේෂ්ඨාධිකරණය හමුවේ අභියෝගයක් එල්ල වුවහොත් එය වෙනස් විය හැකි බව ඔහු සඳහන් කළේය. මේ අතර නාමයෝජනා ප්‍රතික්ෂේප කිරීම කැමැත්තෙන් සිදු නොකරන බව මැතිවරණ කොමිසමේ සභාපතිවරයා ප්‍රකාශ කළේය. නාමයෝජනා බාරදීම සම්බන්ධයෙන් අනුගමනය කළ යුතු පියවර පිළිබඳ දැනුම්වත් කර තිබුණ ද ඊට අනුව කටයුතු නොකිරීම නාමයෝජනා ප්‍රතික්ෂේපවීමට හේතු වූ බව මැතිවරණ කොමිසමේ සභාපති මහින්ද දේශප්‍රිය මහතා පැවසීය. ප්‍රචාරක කටයුතු සිදු කිරීම සම්බන්ධයෙන් මැතිවරණ නීති අද සිට ක්‍රියාත්මක කරන බව මහින්ද දේශප්‍රිය මහතා සඳහන් කළේය. මේ අතර තැපැල් ඡන්ද සඳහා ඉල්ලුම් පත්‍ බාරගැනීම ලබන 22 වන දිනෙන් අවසන් වෙයි. පළාත් පාලන ආයතන 248ක් සඳහා නාමයෝජනා බාරගැනීම අද පෙරවරුවේ ආරම්භ වුණි", "URL": "https://sinhala.adaderana.lk/news.php?nid=81732", "Category": null, "Parent URL": null}