{"Source": "Adaderana", "Timestamp": "March 28, 2011 06:06 pm", "Headline": " උස්බෙකිස්ථානයෙන් ඇවිත් ගණිකා වෘත්තියේ යෙදිලා-වසර 9 ක් හිරේ", "News Content": "උස්බෙකිස්ථානයේ සිට කාන්තාවන් රැගෙන විත් ශ්‍රී ලංකාව තුළ ගණිකා වෘත්තීයේ යෙදවීමේ චෝදනාවට වරද පිළිගත් උස්බෙකිස්ථානු කාන්තාවක් ඇතුළු තිදෙනෙකුට කොළඹ මහාධිකරණය විසින් වසර 9ක සිර දඩුවම් නියම කර තිබේ. විත්තිකරුවන්ට එරෙහිව රුපියල් ලක්ෂය බැගින් දඩ මුදල් නියම කළ මහාධිකරණ විනිසුරු දීපාලි විජේසුන්දර මහත්මිය එම දඩය නොගෙවන්නේ නම් අමතර එක් වසරක සිරදඩුවමක් පනවන බව නිවේදනය කළාය. දඩුවම් ලබා දීමට පෙර රජයේ නීතීඥවරයා අධිකරණයෙන් ඉල්ලා සිටියේ මෙම කාන්තාවන් පිරිස මේ ආකාරයෙන් මාලදිවයිනේ ද ගණිකා ජාවාරමක් පවත්වාගෙන ගොස් ඇති බවට කරුණු අනාවරණය වී ඇති බවයි. මෙම නඩුව දෙස මුළු ජාත්‍යන්තරයම බලා සිටින බැවින් මොවුන්ට නිසි දඬුවමක් ලබා දෙන ලෙස රජයේ නීතීඥවරයා විසින් සිදු කළ ඉල්ලීම සලකා බැලූ අධිකරණය මෙම තීන්දුව ප්‍රකාශයට පත් කරන ලදී.", "URL": "https://sinhala.adaderana.lk/news.php?nid=15130", "Category": null, "Parent URL": null}