{"Source": "Adaderana", "Timestamp": "February 22, 2013 04:47 pm", "Headline": "මන්ත්‍රීට පහරදුන්නාට සැක සභාපති පුතෙක් ඇතුළු 2ක් මාට්ටු", "News Content": "නැගෙනහිර පළාත් සභා මන්ත්‍රී ප්‍රියන්ත පතිරණ මහතාට පහරදීමේ සිද්ධිය සම්බන්ධයෙන් එම පළාත් සභාවේ සභාපති ආරියවතී ගලප්පත්ති මහත්මියගේ පුත්‍රයෙකු ඇතුළු දෙදෙනෙකු අත්අඩංගුවට ගෙන තිබේ. සිද්ධිය සම්බන්ධයෙන් උප්පුවේලි පොලීසියට ලැබුණු පැමිණිල්ලකට අනුව සැකකරුවන් අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය. ත්‍රීකුණාමලය ආන්දම්කුලම් ප්‍රදේශයේ දී නැගෙනහිර පළාත් සභා මන්ත්‍රී ප්‍රියන්ත පතිරණ මහතා ඊයේ රාත්‍රී පහරකෑමට ලක්විය. තුවාල ලැබූ මන්ත්‍රීවරයා ත්‍රීකුණාමලය රෝහලට ඇතුළත් කිරීමෙන් අනතුරුව ජාතික රෝහලට මාරුකර යවා ඇති බව පොලීසිය පැවසුවේය.", "URL": "https://sinhala.adaderana.lk/news.php?nid=31848", "Category": null, "Parent URL": null}