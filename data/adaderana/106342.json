{"Source": "Adaderana", "Timestamp": "March 19, 2019 12:10 pm", "Headline": "නාලක ද සිල්වා යළි රිමාන්ඩ්", "News Content": "ප්‍රභූ ඝාතන කුමන්ත්‍රණයක් සම්බන්ධයෙන් වන චෝදනා මත අත්අඩංගුවට ගත් හිටපු නියෝජ්‍ය පොලිස්පති නාලක ද සිල්වා මහතා යළි රක්ෂිත බන්ධනාගාර ගත කර තිබේ. අද දෙරණ අධිකරණ වාර්තාකරු පැවසුවේ ඔහු ලබන 26 වනදා දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් රංග දසනායක මහතා නියෝග කළ බවයි. පසුගිය 06 වනදා අදාළ නඩුව කැඳවු අවස්ථාවේදී ප්‍රභූ ඝාතන කුමන්ත්‍රණ චෝදනාවට අදාළව නාලක ද සිල්වා මහතාට එරෙහිව ප්‍රමාණවත් සාක්ෂි ඇති බව පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා කරුණු දක්වමින් සඳහන් කර තිබුණි. එහිදී ඔහුට එරෙහිව ඇති චෝදනා සනාථ කිරීම සදහා වන සාක්ෂිවල සම්පිණ්ඩන වාර්තාවක් ඉදිරිපත් කරන ලෙස අධිකරණය අපරාධ පරීක්ෂණ දෙපාර්තමේන්තුවට නියෝග කර තිබූ බව සඳහන්ය. ඒ අනුව අදාළ වාර්තාව එම දෙපාර්තමේන්තුව විසින් අද අධිකරණයට ඉදිරිපත් කල බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=106342", "Category": null, "Parent URL": null}