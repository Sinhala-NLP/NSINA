{"Source": "Adaderana", "Timestamp": "October 30, 2017 11:33 am", "Headline": "අද තීරණාත්මක දිනයක් කියා ඩුලිප් විපක්ෂයේ අසුන් ගනියි", "News Content": "තමා එක්සත් ජනතා නිදහස් සන්ධානය නියෝජනය කරන විපක්ෂයේ ස්වාධීන මන්ත්‍රී කණ්ඩායම සමඟ එක්ව කටයුතු කිරීමට තීරණය කළ බව හිටපු නියෝජ්‍ය අමාත්‍ය ඩුලිප් විජේසේකර මහතා පවසයි. ඒකාබද්ධ විපක්ෂයේ විරෝධතාවයක් මේ වන විට පාර්ලිමේන්තු වටරවුමේ පැවැත්වෙන අතර එයට සහයෝගය දැක්වීමට ද ඩුලිප් විජේසේකර මහතා එක්ව ඇති බව ද අද දෙරණ වාර්තාකරු පවසයි. ආණ්ඩුක්‍රම ව්‍යවස්ථා මෙහෙයුම් මණ්ඩලයේ අතුරු කමිටු වාර්තාව විවාදය මේ වන විට ආරම්භ වී ඇති අතර,එහිදී ඩුලිප් විජේසේකර මහතා විපක්ෂයේ අසුන් ගනු ලැබීය. නමුත් සෙංකෝලය පාර්ලිමේන්තුව තුළ නොමැති විට එවැනි ක්‍රියාවක් සිදු කිරීම ප්‍රතිඵල රහිත ක්‍රියාවක් බව සභාව අමතමින් අග්‍රාමාත්‍ය රනිල් වික්‍රමසිංහ මහතා පැවසීය. අද දෙරණට ප්‍රකාශයක් කරමින් විජේසේකර මහතා කියා සිටියේ, ජනාධිපති මෛත්‍රීපාල සිරිසේන මහතා විසින් තමාට නියෝජ්‍ය අමාත්‍යධුරයක් ප්‍රදානය කළ බවත්, ඉන් ඉවත් වී ස්වාධීනව කටයුතු කිරීමට තමා බලාපොරොත්තු වන බවත්ය. නමුත් රජයේ ප්‍රතිපත්තිය පිළිබඳ තමා අප්‍රසාදය පළ කළ සිටි බවත්, ඒ අනුව ඊයේ(29) දිනයේ දී තම අමාත්‍යධූරය ඉවත් කළ බවත්, පැවසු විජේසේකර මහතා තමා දෙමව්පියන්ගෙන් පසුව සිතන්නේ රට පිළිබඳව බව ද පවසා සිටියේය. කෙසේ වෙතත් අද(30) දිනය රටේ ඉතා තීරණාත්මක දිනයක් බවත් නව ආණ්ඩුක්‍රම ව්‍යවස්ථා සංශෝධනයට මහා සංඝයා පවා විරුද්ධත්වය පළ කළ තිබිය දී ආණ්ඩුක්‍රම ව්‍යවස්ථා මණ්ඩලය රැස්ව පාර්ලිමේන්තු විවාදය ආරම්භ කර ඇති බව ද ඔහු සඳහන් කළේය. අනාගතයේ දී එක්සත් ජනතා නිදහස් සන්ධානය හා අත්වැල් බැඳ ගනිමින් ගම්පහ දිස්ත්‍රික්කයේ බියගම ආසනයේ වැඩ කටයුතු කිරීමට බලාපොරොත්තු වන බව ද පැවසීය. තැපැල්,තැපැල් සේවා හා මුස්ලිම් ආගමික කටයුතු පිළිබඳ නියෝජ්‍ය අමාත්‍යවරයා ලෙස කටයුතු කළ ඩුලිප් විජේසේකර මහතා එම ධූරයෙන් ඉවත් කළ බව ඊයේ රාත්‍රියේ ජනාධිපති කාර්යාලය නිවේදනය කර සිටියේය.", "URL": "https://sinhala.adaderana.lk/news.php?nid=79298", "Category": null, "Parent URL": null}