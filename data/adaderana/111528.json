{"Source": "Adaderana", "Timestamp": "June 7, 2019 04:39 pm", "Headline": "අමිහිරි මතකයක් වෙනුවෙන් විවෘත වු ස්මාරකයක්", "News Content": "යුදෙව් ස්මාරකයක් රුසියාවේ මොස්කව් අගනුවරදී විවෘත කෙරුණි. එම අවස්ථාවට රුසියානු ජනාධිපතිවරයාද එක්ව සිටියේය. දෙවන ලෝක යුද සමයේ මිය ගිය යුදෙව් ජාතිකයන් සිහිකොට රුසියාවේ මොස්කව් අගනුවර යුදෙව් ස්මාරකයක් විවෘත කර ඇත. එම අවස්ථාවට රුසියානු ජනාධිපති ව්ලැඩිමීර් පුටින් ද එක්ව සිටියේය. මෙම ස්මාරකය ඉදිකිරීමට අනුග්‍රහය දක්වා ඇත්තේ එරට ධන කුවේරයෙකු වන වික්ටර් වීක්සසල්බර්ග් සහ රුසියාවේ ප්‍රධාන ප්‍රධාන යුදෙව් පූජක බෙරල් ලාසා යන දෙපළයි. යුදෙව් ජනයාට එරෙහි අපරාධ වලට කිසිදා සමාව දිය නොහැකි බව මෙහිදී අදහස් දක්වමින් ජනාධිපති පුටින් ප්‍රකාශ කළේය. රුසියානු ජනාධිපතිවරයා සමඟ මෙම අවස්ථාවට දෙවන ලෝක යුද විරුවෙකු වන ආරොන් බෙල්ස්කිද එක්ව සිටියේය. අනුස්මරණ ශාලාව ඉදිරිපිට ඉටිපන්දම් දැල්වීමේ අවස්ථාවට ඔවුන් එක්වූයේය. මේ යුදෙව් ස්මාරකය නිර්මාණය කිරීමේ ගෞරවය හිමිවන්නේ ඔලෙග් ෆන්ඩේයෙව් නම් රුසියානු කලාකරුවාටයි. දෙවන ලෝක යුද්ධ සමය මානව ඉතිහාසයේ අමිහිරි කාල පරිච්ඡේදයක් ලෙස සැළකෙයි. වියරු පාලකයන්ගේ අනුවණකම් නිසාත්, කුරිරු ආශාවන් නිසාත්, මිලියන ගණනක් මිනිසුන් මිහිමතින් සදහටම වෙන්ව ගිය අතර, ජර්මානු නාසීන් අතින් ඝාතනය වූ යුදෙව්වන් සංඛ්‍යාව මිලියන 6ත් 11ත් අතර වෙයි.", "URL": "https://sinhala.adaderana.lk/news.php?nid=111528", "Category": null, "Parent URL": null}