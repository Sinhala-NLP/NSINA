{"Source": "Adaderana", "Timestamp": "September 16, 2013 08:28 am", "Headline": "මැතිවරණ නිරීක්ෂකයෝ වැඩ අරඹති", "News Content": "දිවයිනට පැමිණ සිටින ජාත්‍යන්තර නිරීක්ෂණ කණ්ඩායම් අද(16) දිනයේ සිට සිය නිරීක්ෂණ කටයුතු ආරම්භ කිරීමට නියමිතව තිබේ. පැෆරල් සංවිධානයේ ආරාධනයෙන් ජාත්‍යන්තර නිරීක්ෂකයන් 08 දෙනෙකු පසුගිය සිකුරාදා රාත්‍රී දිවයිනට පැමිණි අතර මැතිවරණ මහලේකම් කාර්යාලයේ ආරාධනයෙන් තවත් නිරීක්ෂණ කණ්ඩායමක් සෙනසුරාදා අළුයම දිවයිනට පැමිණෙන ලදී. ඒ අනුව මොවුන්ගෙන් පිරිසක් ඊයේ දිනයේ දී උතුරු ප්‍රදේශයට ගිය අතර අනෙකුත් පිරිස අද දිනයේ දී උතුරු ප්‍රදේශයට යාමට නියමිතයි. මෙහිදී ඔවුන් උතුරේ දිස්ත්‍රික් ලේකම්වරු, පොලිස් නිලධාරීන් මෙන්ම තරඟ කරන අපේක්ෂකයන් ද මුණගැසී සාකච්ජා කිරීමට නියමිත බව වාර්තා වෙයි. ඉන් අනතුරුව මොවුන් සිය නිරික්ෂණ කටයුතු ආරම්භ කරනු ඇත. මේ අතර පොදුරාජ්‍ය මණ්ඩලයීය නිරීක්ෂකයන් පිරිසක් ද දිවයිනට පැමිණීමට නියමිතව තිබේ. ඔවුන් ද උතුරු ප්‍රදේශය කේන්ද්‍රකර ගනිමින් සිය මැතිවරණ නිරීක්ෂණ කටයුතු සිදුකිරිමට නියමිතයි. ඒ අනුව මෙවර පළාත් සභා මැතිවරණය විදේශීය නිරීක්ෂකයන් 32 දෙනෙකු විසින් නිරීක්ෂණය කරනු ඇත.", "URL": "https://sinhala.adaderana.lk/news.php?nid=37436", "Category": null, "Parent URL": null}