{"Source": "Adaderana", "Timestamp": "April 29, 2010 03:48 pm", "Headline": "පාකිස්ථාන,බංග්ලාදේශ අගමැතිවරුන් හා ජනපති අතර සාකච්ඡා", "News Content": "16 වන සාර්ක් රාජ්‍ය නායක සමුළුවට සහභාගී වීම සඳහා භූතානයට ගොස් සිටින ජනාධිපති මහින්ද රාජපක්ෂ මහතා පකිස්ථාන හා බංග්ලාදේශ අග්‍රාමාත්‍යවරුන් සමඟ ද්වීපාර්ශවික සාකච්ඡා පවත්වා තිබේ. පකිස්ථානු අග්‍රාමාත්‍ය යූසෆ් රාසා ගිලානි සහ බංග්ලාදේශ අග්‍රාමාත්‍ය ෂේක් හසීනා මහත්මිය සමඟ මෙම සාකච්ඡා පවත්වා ඇති බව ජනාධිපති මාධ්‍ය අංශය නිවේදනය කරයි. මෙහි දී ත්‍රස්තවාදය මුලිනුපුටා දමා තිරසාර සාමයක් ඇති කිරීම සඳහා ජනාධිපතිවරයා දැරූ ප්‍රයත්නයට දෙරටේ රාජ්‍ය නායකයින් සිය ප්‍රශංසාව පළ කර ඇත. එම කාර්යෙහි ලා දක්වන ලද ප්‍රගතිය දකුණු ආසියානු කලාපීය රටවලට මෙන්ම ජාත්‍යන්තර ප්‍රජාවට ද ආදර්ශයක් බව ඔවුන් පවසයි. මෙහි දී අදහස් දැක් වූ ජනාධිපති මහින්ද රාජපක්ෂ මහතා සාර්ක් කලාපීය පාර්ලිමේන්තුවක් පිහිටුවීමේ යෝජනාව ලබන වර්ෂය තුළ ක්‍රියාත්මක කළ යුතු බව පෙන්වා‍ දුන්නේය. ඒ අතරම ඉදිරි කාලයේ දී ස්වකීය රජයේ ප්‍රතිපත්ති මූලිකව පදනම් වනුයේ අසල්වැසි රාජ්‍යයන් සමඟ දේශපාලන මෙන්ම ආර්ථික සබඳතා ශක්තිමක් කිරීමට බව ද ජනාධිපතිවරයා ප්‍රකාශ කළේය. ඒ සඳහා පකිස්ථාන, ශ්‍රී ලංකා සහ බංග්ලාදේශ ඒකාබද්ධ කොමිසමක් පත් කිරීමට ද ජනාධිපති මහින්ද රාජපක්ෂ මහතා යෝජනා ඉදිරිපත් කර තිබේ. ජනාධිපති මහින්ද රාජපක්ෂ මහතා සහ ඉන්දීය අග්‍රාමාත්‍ය මන් මෝහන් සිං මහතා අතර සාකච්ඡාවක් අද පස්වරුවේ පැවත්වීමට නියමිතය.", "URL": "https://sinhala.adaderana.lk/news.php?nid=8079", "Category": null, "Parent URL": null}