{"Source": "Adaderana", "Timestamp": "August 23, 2011 07:58 am", "Headline": "රිසානා ගැන සුහද එකඟතාවකට පැමිණීමට අධිකරණ නියෝගයක්", "News Content": "සෞදි අරාබියාවේ දී මරණ දඩුවම නියම වු රිසානා නෆීක් සම්බන්ධයෙන් සුහද එකඟතාවකට පැමිණීමට එරට අධිකරණය නියෝග කර ඇති බව වාර්තා වේ. ගෘහ සේවිකාවක් වශයෙන් සෞදි අරාබියාවේ සේවය කරමින් සිටි රිසානා නෆීක්ට ඇය සේවය කරමින් සිටි නිවසේ කුඩා දැරියක් මියයාම සම්බන්ධ‍යෙන් චෝදනා එල්ල විය. එම චෝදනාවට වරදකරු වූ රිසානාට එරට මහාධිකරණයක් මගින් 2007 වස‍රේ ජූනි මස 16 වන දින මරණ දඩුවම නියම කරනු ලැබීය. එම දඩුවම ඉවත් කරන ලෙස ශ්‍රී ලංකා රජය සහ ජාත්‍යන්තර සංවිධාන රැසක් ඉල්ලා සිටියේය. මියගිය කුඩා දැරියගේ මව්පියන් සමඟ සුහද විසඳුමකට පැමිණෙන ලෙස එරට අධිකරණය ප්‍රකාශ කර ඇති බව සෞදි අරාබියානු මාධ්‍ය අද වාර්තා කර තිබේ.", "URL": "https://sinhala.adaderana.lk/news.php?nid=18247", "Category": null, "Parent URL": null}