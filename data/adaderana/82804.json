{"Source": "Adaderana", "Timestamp": "January 11, 2018 10:41 am", "Headline": "ගනේමුල්ල ගුවන් පාලමත් අද සිට ජනතා අයිතියට", "News Content": "ගනේමුල්ල ගුවන් පාලම අද උදෑසන උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතාගේ ප්‍රධානත්වයෙන් විවෘත කර තිබේ. ගම්පහ දිස්ත‍්‍රික්කයේ පිහිටි ප‍්‍රධානතම වානිජ නගරයක් වන ගණේමුල්ල නඟරයට විශාල ජනකායක් දෛනිකව විවිධ අවශ්‍යතා සඳහා පැමිණෙයි. ප‍්‍රධාන දුම්රිය මාර්ගයේ කාර්යබහුලම දුම්රිය ස්ථානයක් වන ගනේමුල්ල දුම්රිය ස්ථානය හේතුවෙන් දැඩි වාහන තදබදයක් නිරන්තරයෙන් ගනේමුල්ල නගරය තුළ පවතින බැවින් මෙයට පිළියමක් ලෙස ගනේමුල්ල දුම්රිය මාර්ගය හරහා ස්පාඤ්ඤ ගුවන් පාලම් ව්‍යාපෘතිය මඟින් 2016-04-19 දින අමාත්‍ය ලක්ෂ්මන් කිරිඇල්ල මහතාගේ සුරතින් ගනේමුල්ල ගුවන් පාලම ඉදිකිරීම සඳහා මුල් ගල තබා තිබේ. මීටර 300 ක දිගින් යුතු පිවිසුම් මාර්ගයත් සමඟ ගනේමුල්ල ගුවන් පාලමේ සම්පූර්ණ දිග මීටර 504 කි. මංතීරු 02 ක් සහිතව ඉදිකරන මෙම ව්‍යාපෘතිය සඳහා රුපියල් මිලියන 1,768.21 වැය වී ඇත. මෙම ගනේමුල්ල දුම්රිය මාර්ගය හරහා දෛනිකව දුම්රිය වාර 154 ක් ගමන් කරන බැවින් පැය 03 ක පමණ කාලයක් ප‍්‍රධාන මාර්ගය වසා තබයි. එමඟින් ඇතිවූ වාහන තදබදය නිසා ප‍්‍රවාහන ජාලයේ ඇති වූ අසීරුතාවය මෙම ගුවන් පාලම ඉදිකිරීමත් සමඟ පහව යයි. මාස 20ක් තුළ ගනේමුල්ල ගුවන් පාලමේ වැඩකටයුතු නිමා කර තිබේ.", "URL": "https://sinhala.adaderana.lk/news.php?nid=82804", "Category": null, "Parent URL": null}