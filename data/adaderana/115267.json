{"Source": "Adaderana", "Timestamp": "July 29, 2019 12:43 pm", "Headline": "ඕස්ට්‍රේලියාවෙන් කිරි ගවයන් ගත් ගොවිපලවල් සුසාන භූමි වෙලා", "News Content": "ඕස්ට්‍රේලියාවේ සිට රජයේ, ග්‍රාමීය සංවර්ධන අමාත්‍යාංශය මගින් 2017 මැයි මස 14 දින කිරි ගවයින් 1994 දෙනෙක් හා 2017 දෙසැම්බර් 27 දින කිරි ගවයින් 3024 දෙනෙක් මෙරටට ආනයනය කර සුලූ හා මහා පරිමාණ සත්ව ගොවිපලවල් 67 ක් සඳහා බෙදා දී ඇත. එම එක් කිරි ගවයෙක් රුපියල් ලක්ෂ 527,000/- (පන්ලක්ෂ විසිහත්දාහක්) පමණ වටිණාකමකින් යුක්තවූ අතර එක් ගවයෙක් වෙනුවෙන් ගොවියන්ගෙන් රුපියල් ලක්ෂ 02 ක මුදලක් අයකර තිබේ. මෙම ව්‍යවසායකින් 67දෙනාට ලබා දුන් කිරි ගවයන් 40% ක් පමණ මේ වන මිය ගොස් ඇති බව එම කිරි ගොවීයෝ පවසන බව අද දෙරණ වාර්තාකරු පවසයි. මෙම කිරි ගවයන් සම්බන්ධව තමන්ට ව්‍යාජ තොරතුරු ලබාදී සිදුකළ මූල්‍ය පාඩුව හා වංචාව පිළිබඳව දිවයින පුරා සිටින ව්‍යවසායකයින් 26 දෙනෙක් ජනාධිපති විමර්ශණ කොමිෂමට පැමිණිළි කර ඇත්තේ, තමන්ට ලබාදුන් කිරි ගවයන් හා ඔවුන් බහිකළ පැටවුන් මයිකෝ ප්ලාස්මා හා බී.වී.පී යන ආගන්තුක රෝගයන්ට ගොදුරු වී මිය ගිය බවයි. ඔවුන්තමන්ට සාධාරණයක් ඉටුකර වැරදිකරුවන්ට දඬුවම් ලබා දෙන ලෙස ඉල්ලා ඇත. එම පැමිණිලි අනුව ජනාධිපති විමර්ශණ කොමිෂම මගින් හිටපු ශ්‍රේෂ්ඨාධිකරණ විශ්‍රාමික විනිසුරු උපාලි අබේරත්න මහතාගේ සභාපතිත්වයෙන් යුක්ත පංච පුද්ගල විනිසුරු මඬුල්ල හමුවේ 2019 පෙරවාරි මාසයේ සිට සාක්ෂි සටහන් කර ගැනීම ආරම්භ කළේය. එහිදී රජයේ සාක්ෂිකරුවන් ලෙස සාක්ෂි ලබා දුන් කිරි ගොවියන්ගේ ගොවිපළවල් කීපයකට ජනාධිපති විමර්ශන කොමිෂන් සභාවේ සභාපති විනිසුරු උපාලි අබේරත්න මහතාගේ සභාපතිත්වයෙන් යුක්ත පංච පුද්ගල විනිසුරු මඬුල්ලේ සාමාජිකයින් පිරිස ඉකුත් (19) දා පරීක්ෂා කිරීම සඳහා එම ස්ථානයට පැමින ඇත. ඕස්ට්‍රේලියාවේ සිට ආනයනය කළ කිරි ගවයන් 200 ක් ලබාගෙන මේ වන විට එම ගවයන් සියල්ලම මිය ගොස් සුසාන භූමියක් බවට පත්ව ඇති මස්කෙළිය, ලැමන්මෝරා ගව ගොවිපළ නිරීක්ෂණය කිරිමට ජනාධිපති විමර්ෂණ කොමිෂන් සභාවේ සභාපති විනිසුරුවරයා සමඟ සාමාජිකයින් පැමිණ සිටි බව අද දෙරණ වාර්තාකරු පවසයි. මෙ පිළිබඳව අදහස් දක්වන ලෙමන්මෝරා ගොවිපලේ හිමිකරු අමල් සුරියගේ මහතා පැවසුවේ දිගින් දිගටම මේ පිළිබඳව කරුණු ඉදිරිපත් කළද කිසිඳු පළක් නොවු බවයි. ඔහු පැවසුවේ ගොවිපලට ගෙනා සත්තුන් 200දෙනා සහ පැටව් 168ක් මේ වන විට මිය ගිය බවයි. අඩුම තරමින් මෙම සතුන් මිය යාමට හෙතුවක් හො නොදන්නා බව ද ඒ මහතා පවසයි. එහිදි වැඩි දුරත් අදහස් දැක්වු ලෙමන්මෝරා ගොවිපලේ හිමිකරු අමල් සුරියගේ මහතා, \"අවසානයේ අපි මෙම ව්‍යාපෘතිය සම්බන්ධ ගිවිසුම පශු සම්පත් අමාත්‍යාංශයෙන් ඉල්ලූවා. ඔවුන් අපිට දැනුම් දුන්නේ මේ ගිවිසුමේ තියෙන්නේ රාජ්‍ය දෙකක් අතර අත්සන් කළ රාහස්‍ය තොරතුරු ඒක නිසා දෙන්න බෑ කියලයි. මම ඒ පිළිබඳව තොරතුරු දැනගැනීමේ අයිතිවාසිකම් පිළිබඳ කොමිෂන් සභාවට අභියාචනයක් ඉදිරිපත් කළා. ඒ අභියාචනය අනුව තොරතුරු දැනගැනීමේ අයිතිවාසිකම් පිළිබඳ කොමිෂන් සභාව පශු සම්පත් අමාත්‍යාංශයට නියෝග කළා මේ ගිවිසුම ලබාදෙන්න. ඒ ගිවිසුම බැලූවමයි අපිට තේරුනේ ඇයි ගිවිසුම හැංගුවේ කියලා. මේ ගිවිසුමේ කොන්දේසි 21 ක් තියෙනවා. ඉන් කොන්දේසි 15 ක්ම මේ වෙනකොට වෙලාර්ඞ් ආයතනය කඩ කරලයි තියෙන්නේ. වෙලාර්ඞ් ආයතනය ඕස්ටේ‍්‍රලියාවේ බ්ලැක් ලිස්ට් කරන්නේ 2002 වසරේදි. නමුත් රජය ඒ පිළිබඳව සොයා බලන්නේ නැතුව හෝ මේ ව්‍යාපෘතියෙන් ලැබෙන වෙනත් ප‍්‍රතිලාභ නිසා ඔවුන් සමග ගිවිසුමට එළඹිලා අපිව අමාරුවේ දැම්මා. එම ගිවිසුමේ සතුන් ගෙන එන්න කලින් ඕස්ටේ‍්‍රලියාවේදි පරික්ෂා කර බැලීම සම්බන්ධ වගන්තිය අනුව මේ ගවයින් 3030 පරික්ෂා කිරීම සඳහා වෙලාර්ඞ් සමාගම ගමන් වියදම් හා දින පහක් සඳහා පහසුකම් ලබාදෙන්නේ එක් අයෙකුට පමණයි. ඒක කරන්න බැරි වැඩක්. දවසකට ගවයින් 50 ක් පරික්ෂා කරත් මාස දෙකක කාලයක් යනවා. මේ තත්ත්වය උඩ කියන්නේ පරික්ෂා කර බැලිමක් සිදුකරලම නෑ කියලයි අපි හිතන්නේ ඒ වගේම අපට ලබාදෙන දෙනුන්ගෙන් මියයන, පැටව් ගබ්සා වෙන, වඳ භාවයට හා රෝගින් වු සතුන් වෙනුවෙන් රක්ෂණාවරණයක් හා වන්දි ගෙවිමක් පිළිබඳව එහි සඳහන් වුනත් ඒ කිසිවක් ඔවුන් ඉටු කළේ නෑ. ඒ වගේම නිරෝධායනය නොකර අද රටට බල්ලෙක් වත් ගේන්න බෑ. නමුත් මේ සතුන් රටට ගෙනාවේ නිරෝධායනය නොකරයි. ඒ නිසා අද වෙනකොට සමස්ථ සමාජයම බරපතල තර්ජනයකට ලක් වෙලා තියෙනවා. අපි මේ සම්බන්ධයෙන් විසඳුමක් නොලැබුනහොත් අධිකරණ ක‍්‍රියාමාර්ග වලට අවතිර්ණ වීමේ තීරණයක් අරගෙන තියෙනවා.\" මෙම අවස්ථාවට ශ්‍රේෂ්ඨාධිකරණයේ විශ්‍රාමික විනිසුරු උපාලි අබේරත්න, කොමිෂමේ සාමාජික විනිසුරු කුසලා සරෝජිණී වීරවර්ධන, කොමසාරිස්වරුන් වන එම්.පී.ධර්මරත්න, විජය අමරසිංහ, ඒ.බී.ඒ.ජිනසේන හා ලෙමන්මෝරා ගොවිපලේ හිමිකරු වන අමල් සූරියගේ යන මහත්වරුන්ද සහභාගී ඇත.", "URL": "https://sinhala.adaderana.lk/news.php?nid=115267", "Category": null, "Parent URL": null}