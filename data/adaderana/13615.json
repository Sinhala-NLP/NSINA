{"Source": "Adaderana", "Timestamp": "January 20, 2011 09:04 am", "Headline": "නිදහස් සන්ධාන නාමයෝජනා බාරදීම ලබන සතියේදී ", "News Content": "පළාත් පාලන මැතිවරණයට තරග කරන එක්සත් ජනතා නිදහස් සන්ධානයේ අපේක්ෂකයින්ගේ නාමයෝජනා ලබන 26 හෝ 27 යන දෙදින තුළ බාරදීමට කටයුතු යොදා තිබේ. ඒ ඒ පළාත් පාලන ආයතන සඳහා වෙන්කෙරෙන අපේක්ෂකයින් සංඛ්‍යාව තීරණය කෙරෙමින් පවතින බව නාමයෝජනා භාරදීම සම්බන්ධයෙන් අද දෙරණට වැඩිදුරටත් අදහස් දැක්වු එක්සත් ජනතා නිදහස් සන්ධානයේ මහලේකම් අමාත්‍ය සුසිල් ප්‍රේම්ජයන්ත් මහතා සඳහන් කළේය. සිකුරාදා දිනය වනවිට අවසන් ලේඛන සකස්කිරීමට හැකිවනු ඇති බව ද, ඒ අනුව සෙනසුරාදා පමණ සිට නාමයෝජනා අත්සන් කිරීම ආරම්භ කරන බව ද හෙතෙම ප්‍රකාශ කළේය. එමෙන්ම මැතිවරණයට තරග කරන අපේක්ෂකයින්ගේ නාමලේඛන මේ වන විට සකස් කරමින් සිටින බව එක්සත් ජාතික පක්ෂයේ මහලේකම් තිස්ස අත්තනායක මහතා සඳහන් කළේය.", "URL": "https://sinhala.adaderana.lk/news.php?nid=13615", "Category": null, "Parent URL": null}