{"Source": "Adaderana", "Timestamp": "June 13, 2019 02:46 pm", "Headline": "රාජිතගේ ප්‍රජා අයිතිය අහෝසි වෙයිද?", "News Content": "රාජිත සේනාරත්න අමාත්‍යවරයාගේ ප්‍රජා අයිතිය අහෝසි කරන ලෙසට බලකරමින් දිවයිනේ ප්‍රදේශ කිහිපයක වෛද්‍යවරු අද(13) විරෝධතාවක නිරත විය. ඒ අම්පාර, මඩකලපුව සහ බදුල්ල යන දිස්ත්‍රික්කවලදීය. රජයේ වෛද්‍ය නිලධාරින්ගේ සංගමයේ අම්පාර සහ මඩකලපුව ශාඛා මඟින් අම්පාර මහරෝහල ඉදිරිපිටදි මෙම විරෝධය පවත්වනු ලැබුවේය. එමෙන්ම රජයේ වෛද්‍ය නිලධාරීන්ගේ සංගමයේ බදුල්ල ශාඛාව සංවිධානය කළ විරෝධතාවය බදුල්ල මහරෝහල ඉදිරිදිපිටදී පැවති බව අද දෙරණ වාර්තාකරු පැවසීය. මේ අතර මෙම විරෝධතාවය සඳහා වෛද්‍යවරුවන්ට අමතරව ශ්‍රී ලංකා පොදුජන පෙරමුණෙ නියෝජනය කරන බදුල්ල මහ නගර සභාවේ මන්ත්‍රීන් කිහිපදෙනෙකුද සහභගීව සිටි බව අප වාර්තාකරු වැඩිදුරටත් සඳහන් කළේය. මේ අතර ඊයේ (12) දිනයේදී අත්අඩංගුවට ගෙන සිටින කුරුණෑගල ශික්ෂණ රෝහලේ මොහොමඩ් ෂාෆි වෛද්‍යවරයාට විරෝධය පල කිරීම රාජිත සේනාරත්න මහතා සෞඛ්‍ය අමාත්‍ය ධුරයෙන් ඉවත් කිරීම ඇතුළු කරුණු 10 ක් මුල් කර ගනිමින් රජයේ වෛද්‍ය නිලධාරීන්ගේ සංගමයේ වයඹ පළාත් වෛද්‍යවරුන් විරෝධතා ව්‍යාපාරයක නිරත විය.", "URL": "https://sinhala.adaderana.lk/news.php?nid=111899", "Category": null, "Parent URL": null}