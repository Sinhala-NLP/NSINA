{"Source": "Adaderana", "Timestamp": "January 24, 2014 06:01 pm", "Headline": "ජනතාව මණ්ඩල වලට ඡන්දය දෙන්නේ නෑ", "News Content": "මෙරටේ ජනතාව මණ්ඩල වලට ජන්දය නොදෙන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි.‍‍‍ එසේම ජනතාව අතරමං කරන සහ පක්ෂ සාමාජිකයින් අතරමං කරන පක්ෂ ‍මෙරටේ ඇති බවද අද(24) කොළඹ පැවති මාධ්‍ය හමුවකදී ඔහු සඳහන් කර සිටියේය. පසුගිය දිනවල මෙරටට එල්ල වුණ ජාත්‍යන්තර ප්‍රශ්න සඳහා ඉතා සාර්ථක අන්දමින් මුහුණදීමට තම ආණ්ඩුවට හැකි වූ බවත්, එළඹෙන එක්සත් ජාතීන්ගේ මානව හිමිකම් සමුළුවේදීද ලංකාවට ප්‍රශ්න මතුවෙන බවත්, එම ප්‍රශ්න සඳහා සාර්ථක ලෙස මුහුණදීමට හැකියාව පවතින්නේ ජනාධිපති මහින්ද රාජපක්ෂ මහතාට බවද ඒ මහතා එම අවස්ථාවේදී කීවේය. තවද මෙ‍රටේ බස්නාහිර සහ දකුණු පළාත් යනු සංවර්ධන ඉලක්ක කරා ගමන් කළ පුළුල් වෙනස්කම් තුළ භෞතික සම්පත් මෙන්ම මානව සම්පත් සංවර්ධනයේ ප්‍රමුඛ පළාත් ලෙස හැඳින්විය හැකි බවද හෙතෙම අවධාරණය කළේය. ශ්‍රී ලංකා නිදහස් පක්ෂය ප්‍රමුඛ එ.ජ.නි.සන්ධානයේ සහෝදර දේශපාලන පක්ෂ වල ඇති එකමුතුකම සහ දැඩි මිත්‍රශීලීභාවය තුළ ‍පුළුල් ශක්තිමත් දේශපාලන කඳවුරක් ලෙස ජනාධිපති මහින්ද රාජපක්ෂ මහතාගේ ප්‍රධානත්වයේ ‍එළඹෙන මැතිවරණ ඉහළම සහ විශිෂ්ඨ අයුරින් ජයග්‍රහණයක් ලබන බව ඒ මහතා එම අවස්ථාවේදී සඳහන් කර සිටියේය. එසේම එළඹෙන පළාත් සභා මැතිවරණයේදී බස්නාහිර පළාත් සභාව වෙනුවෙන් කොළඹ දිස්ත්‍රික්කය සඳහා අපේක්ෂකයින් 43 ද, ගම්පහ දිස්ත්‍රික්කය සඳහා අපේක්ෂකයින් 43 ද, කළුතර දිස්ත්‍රික්කය සඳහා අපේක්ෂකයි 25 දෙනෙකුද තොරාගත යුතුව ඇති බව ඒ මහතා එම අවස්ථාවේදී අවධාරණය කළේය. මෙවර බස්නාහිර පළාත් සභාව වෙනුවෙන් අපේක්ෂකයින්ගේ අයදුම්පත් 302 ක් ඉදිරිපත් වී ඇති බවත්, නමුත් එම අයදුම්පත් වලින් 111 ක් පමණක් තොරාගැනීමට නියමිත බවද ඔහු එහිදී පෙන්වා දුන්නේය. දකුණු පළාත් සභාව වෙනුවෙන් අපේක්ෂකයින්ගේ අයදුම්පත් 213 ඉදිරිපත් වී ඇති බවත්, නමුත් එම අයදුම්පත් වලින් 62ක් පමණක් තෝරා ගැනීමට නියමිත බවත්, හෙතෙම වැඩිදුරටත් කියා සිටියේය. එම මාධ්‍ය හමුව අමතමින් යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා සඳහන් කර සිටියේ සංවේදී පළාත් දෙකක මෙවර පළාත් සභා මැතිවරණය පැවැත්වෙන බවයි. එසේම මෙරට මුළු ජනග්‍රහණය මිලියන 21ට ආසන්න බවත්, එයින් මිලියන 8ක් පමණ සිටින්නේ ‍අදාළ පළාත් දෙක තුළ බවත්, ඒ මහතා එහිදී කීවේය. තවද සන්ධානයේ මැතිවරණ ව්‍යාපාරය ඉතාමත් සංවිධානාත්මක, දියුණු සහ නූතනත්වයෙන් සමන්විත මැතිවරණ ව්‍යාපරයක් බවත්, මේ මොහොත වන විට මැතිවරණය පැවැත්වීමට නියමිත සෑම දිස්ත්‍රික්කයකම පවා දිස්ත්‍රික් සමුළුව පවත්වා ඇති බවත්, අලහප්පෙරුම මහතා එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=40617", "Category": null, "Parent URL": null}