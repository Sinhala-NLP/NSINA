{"Source": "Adaderana", "Timestamp": "September 17, 2012 10:04 am", "Headline": "නවනීදන් පිල්ලේගේ නියෝජිතයින් අද යාපනයේ", "News Content": "මානව හිමිකම් පිළිබඳව එක්සත් ජාතීන්ගේ මහ කොමසාරිස් නවනීදන් පිල්ලේ මහත්මියගේ නියෝජිත කණ්ඩායම අද (17) යාපනය ප්‍රදේශයේ සංචාරය කිරීමට නියමිතය. යුද්ධයෙන් පසුව උතුරේ සිදුව ඇති සංවර්ධන පිළිබඳව එම නියෝජිත කණ්ඩායමේ දැඩි අවධානයට ලක්වනු ඇති බව විදේශ කටයුතු අමාත්‍යංශය සඳහන් කළේය. මීට අමතරව මෙම පිරිස අවසන් යුධ ගැටුම් පැවති ප්‍රදේශවල ද සංචාරය කරනු ඇති. පසුගියදා දිවයිනට පැමිණි මෙම නියෝජිත පිරිස විදේශ කටයුතු අමාත්‍ය මහාචාර්ය ජී.එල් පීරිස් මහතා මුණගැසී සාකච්ඡා කොට ඇත. එහිදී උගත් පාඩම් කොමිසමේ වාර්තාව පිළිබඳව දීර්ඝ වශයෙන් සාකච්ඡා කොට ඇති බව සඳහන්ය. මීට අමතරව මෙම නියෝජිත පිරිස රජයේ තවත් මැති ඇමතිවරුන් කිහිප දෙනෙකු මුණ ගැසී සාකච්ඡා කිරීමට නියමිතය. මේ අතර දිවයිනට පැමිණ සිටින එක්සත් ජාතීන්ගේ මහකොමසාරිස් නවනීදන් පිල්ලේගේ නියෝජිත කණ්ඩායම ලබන 20 වන දින දක්වා මෙරට රැඳී සිටිනු ඇති.", "URL": "https://sinhala.adaderana.lk/news.php?nid=27472", "Category": null, "Parent URL": null}