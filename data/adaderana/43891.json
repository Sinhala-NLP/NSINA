{"Source": "Adaderana", "Timestamp": "June 11, 2014 01:02 pm", "Headline": " ටිකට් පරික්ෂාවට ආ නිලධාරීන්ට පහරදුන් කොන්දොස්තර මාට්ටු", "News Content": "මාපලගම සිට ඇල්පිටිය අතර ධාවනය වන ලංගම බසයක මගීන්ගේ ප්‍රවේශ පත්‍ර පරික්ෂා කිරීමට ගිය ප්‍රවේශපත්‍ර පරීක්ෂකවරුන් තිදෙනෙකුට පහරදී පලාගිය එහි කොන්දොස්තරවරයා පොලීසිය විසින් අත්අඩංගුවට ගෙන තිබේ. ඊයේ සවස මාපලගම බස්නැවතුමේදී මෙය සිදුව ඇති අතර පහරදීමේ සිද්ධියට රියදුරු ද සම්බන්ධවී ඇතත් ඔහු මෙතෙක් අත්අඩංගුවට ගෙන නැත. අදාළ බස් රථය මාපලගම, හොරොගම හරහා ඇල්පිටිය දක්වා ධාවනය වන බසයකි. එම බස් රථය මාපලගම බස් නැවතුමට පැමිණි අවස්ථාවේදී ප්‍රවේශපත්‍ර පරීක්ෂකවරුන් බසයට ගොඩවී මගීන්ගෙන් ප්‍රවේශපත්‍ර ඉල්ලා ඇත. ඒ වන විට බසයේ සිට ඇත්තේ මගීන් සිව්දෙනෙකු වන අතර ඔවුන් පවසා ඇත්තේ කොන්දොස්තර ප්‍රවේශපත්‍ර නොදී මුදල් ගත් බවකි. එහිදී ප්‍රවේශපත්‍ර පරික්ෂකවරුන් මේ ගැන කොන්දොස්තරගෙන් ප්‍රකාශයක් ලබා ගැනීමට සුදානම් වෙද්දී කොන්දොස්තර හා රියදුරු අතරද වචන හුවමාරුවක් සිදුව තිබේ. එම අවස්ථාවේදී ඔවුන් දෙදෙනාම එක්ව ප්‍රවේශපත්‍ර පරීක්ෂකවරුන්ට පහරදී බසය ද අතහැර පලාගොස් තිබේ. මෙම සිද්ධිය ගැන නාගොඩ පොලීසියට ප්‍රවේශපත්‍ර පරීක්ෂකවරුන් පැමිණිල්ලක් ඉදිරිපත් කර ඇති අතර ඒ අනූව පරීක්ෂණ සිදුකරන බව පොලිස් මාධ්‍ය ඒකකය පැවසීය.", "URL": "https://sinhala.adaderana.lk/news.php?nid=43891", "Category": null, "Parent URL": null}