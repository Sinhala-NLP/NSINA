{"Source": "Adaderana", "Timestamp": "August 23, 2013 04:15 pm", "Headline": "පොහොර නිසා අස්වැන්න සරු වෙන්නේ නෑ ", "News Content": "අස්වැන්න සරු වන්නේ පොහොර මතය යන ආකල්පය ගොවීන්ගෙන් බැහැර කළ යුතු බව කෘෂිකර්ම අමාත්‍ය මහින්ද යාපා අබේවර්ධන මහතා පවසයි. රසායනික පොහොර භාවිතය හේතුවෙන් මේ වන විට අර්බුද රැසක් උද්ගතව ඇති බව අමාත්‍යවරයා පෙන්වාදෙයි. කෘෂි රසායනික භාවිතය හේතුවෙන් වකුගඩු රෝගීන් ඉහළ යාම මේ වන විට රටේ ප්‍රධාන ප්‍රශ්නයක් බවට පත්ව ඇති බව අමාත්‍යවරයා පවසයි. අනුරාධපුර පොළොන්නරුව ආදී රජරට ප්‍රදේශවල පමණක් නොව අම්පාර, මඩකලපුව, මොණරාගල, හම්බන්තොට යන ප්‍රදේශ කරා ද වකුගඩු රෝගය ව්‍යාප්තව ඇති බව අමාත්‍යවරයා සඳහන් කරයි. ජාත්‍යන්තර ජල කළමනාකරණ ආයතනය විසින් සංවිධානය කළ සමුළුවකට සහභාගී වෙමින් මහින්ද යාපා අබේවර්ධන අමාත්‍යවරයා මෙම අදහස් පළ කරන ලදි .", "URL": "https://sinhala.adaderana.lk/news.php?nid=36849", "Category": null, "Parent URL": null}