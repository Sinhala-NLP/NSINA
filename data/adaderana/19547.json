{"Source": "Adaderana", "Timestamp": "October 24, 2011 08:25 am", "Headline": "අයවැයෙන් සහන ඉල්ලා ජවිපෙ උද්ඝෝෂණ අරඹයි", "News Content": "ඉදිරි අයවැයෙන් ජනතාවට සහන ලබාදෙන ලෙසට බලකරමින් අද(24) සිට උද්ඝෝෂණ ක්‍රියාමාර්ගවලට අවතීර්ණ වීමට ජනතා විමුක්ති පෙරමුණ කටයුතු යොදා තිබේ. මෙවර ද ණය බරින් පිරුණු අයවැයක් ගෙන ඒමට රජය සැලසුම් කර ඇති බව එම පක්ෂයේ ප්‍රධාන ලේකම් ටිල්වින් සිල්වා මහතා සඳහන් කළේය. 2012 වසර අයවැය ඉදිරිපත් කිරීමට නියමිතව තිබුණද පසුගිය වසරේ ඉදිරිපත් කළ අයවැයෙන් දුන් පොරොන්දු සහ යෝජනා විශාල ප්‍රමාණයක් රජය ඉටුකර නොමැති බව මේ සම්බන්ධයෙන් පැහැදිලි කළ ටිල්වින් සිල්වා මහතා කියා සිටියේය. උද්ඝෝෂණ මාලාවේ පළමු උද්ඝෝෂණය අද(24) පස්වරුවේ කොළඹ කොටුවේදී පැවැත්වෙන බවත්, ඒ සඳහා සමාජවාදී කම්කරු සංගමයට අනුබද්ධ සියලුම වෘත්තීය සමිති සම්බන්ධ වන බව හෙතෙම සඳහන් කළේය. එමෙන්ම සමාජවාදී ගොවි සංගමය, තරුණ සංගමය, කාන්තා සංගමය, ශිෂ්‍ය සංගමය යන පක්ෂයට සම්බන්ධ සියලු සංගම් සම්බන්ධ වන බව ඔහු පෙන්වා දුන්නේය. අද ආරම්භ කරන මෙම උද්ඝෝෂණය දිගටම ජනතාවට සහන ලබාදෙන ලෙස ආණ්ඩුවට බලකරමින් රට පුරා පැවැත්වීමට බලාපොරොත්තු වන බව ටිල්වින් සිල්වා මහතා කියා සිටියේය. මෙවර අයවැය ණයවැයක් බවට පත්නොකර ජනතාවට සහන ලබාදෙන අයවැයක් බවට පත්කරන ලෙස ආණ්ඩුවට බලකිරීම මෙහි ප්‍රධාන අරමුණ බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=19547", "Category": null, "Parent URL": null}