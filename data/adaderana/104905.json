{"Source": "Adaderana", "Timestamp": "February 23, 2019 06:36 pm", "Headline": "ව්‍යාපාරිකයින් දෙදෙනා අතුරුදන් වීමට සම්බන්ද උප පොලිස් පරීක්ෂකවරයා 27 දක්වා රිමන්ඩ්", "News Content": "රත්ගම ප්‍රදේශයේදී ව්‍යාපාරිකයින් දෙදෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අත්අඩංගුවට ගත් දකුණු පළාත් විශේෂ ඒකකයට අනුයුක්තව සේවය කළ උප පොලිස් පරීක්ෂකවරයා රක්ෂිත බන්ධනාගාර ගත කර තිබේ. සැකකරු පෙරේදා (21) අපරාධ පරීක්ෂණ දෙපාර්තමේන්තුව මඟින් අත්අඩංගුවට ගත්තේය. ඒ අනුව ඔහු අද (23) ගාල්ල මහේස්ත්‍රාත් හමුවට ඉදිරිපත් කළ අතර එහිදී එළැඹෙන 27 වන දින දක්වා රක්ෂිත බන්ධනාගාර ගත කර තිබේ. මේ අතර මෙම සිද්ධියට අදාල සැකකරුවන්ට උපරිම දඩුවම් ලබාදෙන ලෙසට බල කරමින් ප්‍රදේශවාසීන් පිරිසක් ගාලු පාර අවහිර කරමින් ආරම්භ කළ උද්ඝෝෂණය අවසන් කර තිබේ. අද උදෑසන 9.30ට පමණ ආරම්භ කල මෙම උද්ඝෝෂණය පැය 6කට අධික කාලයක් පැවති බව අද දෙරණ වාර්තාකරු සඳහන් කළේය. කෙසේවෙතත් අද පස්වරුවේ ප්‍රදේශයේ ආරක්ෂාව තහවුරු කිරීම සඳහා පොලිස් විශේෂ කාර්ය බලකාය යෙදවීමට ද පියවර ගෙන තිබුණි.", "URL": "https://sinhala.adaderana.lk/news.php?nid=104905", "Category": null, "Parent URL": null}