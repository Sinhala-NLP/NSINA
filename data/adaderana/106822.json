{"Source": "Adaderana", "Timestamp": "March 27, 2019 11:43 am", "Headline": "වැඩබිමේ බඩු උස්සපු සේවකයින්ට වැඩ වරදී", "News Content": "අතුරුගිරිය නගරය ආසන්නයේ ඉදි කරමින් පවතින නවීනතම නිවාස සංකීර්ණයක ගබඩාවක් බිඳ එහි තිබු වායුසමීකරණ යන්ත්‍ර 30ක් සොරම් කළ පුද්ගලයින් දෙදෙනෙකු අත්අඩංගුවට ගෙන තිබේ. අදාළ සැකකරුවන් දෙදෙනා අද(27) අතුරුගිරිය පොලීසිය විසින් අත්අඩංගුවට ගෙන ඇත. නිවාස සංකීර්ණයේ ඉදි කිරීම් භාර සමාගම මඟින් සිදු කරන ලද පැමිණිල්ලකට අනුව සිදු කළ විමර්ශනයේදී මෙම සැකකරුවන් දෙදෙනා අත්අඩංගුවට ගෙන තිබේ. එම නිවාස සංකීර්ණයෙහි සවි කර තිබූ ආරක්ෂක කැමරා පද්ධතිය නිරික්ෂණය කර එහි සටහන්ව තිබූ දර්ශන අනුව වැඩ බිමෙහි සේවය කළ ප්‍රශ්න කිරීමේදී හෙළිවූ කරනු මත අදාළ සැකකරුවන් අත්අඩංගුවට ගෙන ඇති බව පොලීසිය පවසයි. මෙලෙස අත්අඩංගුවට ගෙන ඇත්තේ ත්‍රිකුණාමලය ගිනිගත්හේන ප්‍රදේශවල පදිංචිකරුවන් වන වයස අවුරුදු 19ත් 21ත් අතර වන අදාළ වැඩ බිමෙහි සේවයෙහි නිරත වූ පුද්ගලයින් දෙදෙනෙකි. අදාළ සැකකරුවන් විසින් සොරකම් කරන ලද වායුසමිකරණ යන්ත්‍ර අඩු මුදලකට මිලදී ගෙන තිබූණේ වත්තල ප්‍රදේශයේ පදිංචි 20 හැවිරිදි ව්‍යාපාරිකයෙකි. අත්අඩංගුවට ගත් සැකකරුවන් කඩුවෙල මහෙස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=106822", "Category": null, "Parent URL": null}