{"Source": "Adaderana", "Timestamp": "February 5, 2012 03:07 pm", "Headline": "කහවත්ත කැළඹූ අලුත්ම බිල්ල ගැන සොයන්න කණ්ඩායම් 6 ක්", "News Content": "කහවත්ත , කොටකෙතන ප්‍රදේශයේ දී එකම පවුලේ මව සහ දියණිය අභිරහස් අන්දමින් ඝාතනය කිරීමේ සිද්ධියට අදාළ සැකකරුවන් අත්අඩංගුවට ගැනීම සඳහා පරීක්ෂණ කණ්ඩායම් 6ක් යොදවා තිබේ. සබරගමුව පළාත් ජ්‍යෙෂ්ඨ නියෝජ්‍ය පොලිස්පති එස්.කේ ශංකර් මහතාගේ නියෝගයෙන් රත්නපුර ජ්‍යෙෂ්ඨ පොලිස් අධිකාරි ඒ.පී කුලරත්න මහතාගේ උපදෙස් මත මෙම පරීක්ෂණ කණ්ඩායම් යොදවා ඇති බව සඳහන්වේ. රත්නපුර සහ කහවත්ත පොලිස් ස්ථාන වලින් කණ්ඩායම් දෙකක් ද පොලිස් ‍බුද්ධි අංශ කණ්ඩායම් තුනක් ද පොලිස් විශේෂ කාර්යය බලකාය හා අපරාධ පරීක්ෂණ දෙපාර්තමේන්තු නිලධාරීන්ගෙන් සමන්විත කණ්ඩායමක් ද ඒ අතර වෙයි. අදාළ මව සහ දියණිය පසුගිය 31 වන දින රාත්‍රියේ අභිරහස් ලෙස තියුණු ආයුධ වලින් පහර දී ඝාතනය කර තිබුණි. දේහයන් මහේස්ත්‍රාත් හා අධිකරණ පරීක්ෂණ වලින් අනතුරුව ඊයේ රාත්‍රී ඔවුන්ගේ නිවෙස වෙත රැගෙනවිත් ඇති අතර අද පස්වරුවේ අවසන් කටයුතු සිදු කිරීමට නියමිතය.", "URL": "https://sinhala.adaderana.lk/news.php?nid=21892", "Category": null, "Parent URL": null}