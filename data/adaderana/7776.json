{"Source": "Adaderana", "Timestamp": "April 12, 2010 08:17 am", "Headline": "රජය සමග සාකච්ඡාවට සූදානම්", "News Content": "රජය සමග සාකච්ඡා කිරීමට තමන් සූදානම් බව දෙමළ ජාතික සන්ධානය පවසයි. වාර්ගික අර්බුදයට පිළිගත හැකි විසඳුමක් සොයා ගැනීම සඳහා රජය සමග සාකච්ඡා කිරීමට සුදානම් බව එම පක්ෂයෙන් පාර්ලිමේන්තුවට තේරී පත්වු සුරේෂ් ප්‍රේමචන්ද්‍රන් මහතා විදෙස් මාධ්‍යයක් වෙත පවසා ඇත. එක්සත් ශ්‍රි ලංකාවක් තුළ වු විසඳුමක් සඳහා ඔවුන් සහය පළ කරන බව ඔහු සඳහන් කර ඇත. එවැනි විසඳුමක් ඉදිරිපත් කරන්නේ නම් තම පක්ෂය ධනාත්මකව පෙනී සිටින බව ද ඔහු සඳහන් කරයි. ඒ සඳහා සෙසු දේශපාලන පක්ෂ සමග ද සාකච්ඡා කළ යුතු බව සුරේෂ් ප්‍රේමචන්ද්‍රන් මහතා පවසයි. ව්‍යවස්ථා සංශෝධනයක් සිදුකරන බවට රජය ප්‍රකාශ කළද එය කුමන ආකාරයේ සංශෝධනයක් ද පිළිබඳ කිසිදු අදහසක් ඉදිරිපත් කර නොමැති බව ඔහු පෙන්වා දී ඇත. එක්සත් ජනතා නිදහස් සන්ධාන ආණ්ඩුවට තුනෙන් දෙකක බලය සම්පුර්ණ කර ගැනීම සඳහා දෙමළ ජාතික සන්ධානයේ සහය ලබා ගැනීමේ අවස්ථාව පවතින බව වි‍ශ්ලේෂකයින් පෙන්වා දෙයි. මෙවර මැතිවරණයේදී එම සන්ධානයට මන්ත්‍රී ධුර 12ක් හිමි වු අතර එය 14ක් පමණ දක්වා වැඩි වනු ඇති බව අපේක්ෂිතය.", "URL": "https://sinhala.adaderana.lk/news.php?nid=7776", "Category": null, "Parent URL": null}