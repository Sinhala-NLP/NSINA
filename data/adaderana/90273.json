{"Source": "Adaderana", "Timestamp": "June 3, 2018 03:41 pm", "Headline": "ඒකාබද්ධය ඇලෝසියස්ගෙන් මුදල් ලබා නොගත් බවට සහතික වෙයි ", "News Content": "තමා ඇතුළු ඒකාබද්ධ විපක්ෂයේ මන්ත්‍රීවරුන් අර්ජුන් ඇලෝසියස්ගෙන් මුදල් ලබා නොගත් බවට සහතිකවිය හැකි බව ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද (03) කොළඹදී පැවති මාධ්‍යහමුවකට එක්වෙමින් මන්ත්‍රීවරයා මේ බව ප්‍රකාශ කළේය. ශ්‍රී ලංකා සිංගප්පූරු නිදහස් වෙළඳ ගිවිසුම පිටුපස සිට ක්‍රියාත්මක කරන්නේ අර්ජුන මහේන්ද්‍රන් ඇතුළු බැඳුම්කර වංචාවට සම්බන්ධ පිරිස් බවත් ඒ අනුව මේ වන විට ස්වදේශිකයන් සතු ඉඩම් අත්පත්කර ගැනීම සඳහා මේ වන විට මැනීමේ කටයුතු සිදුකරමින් සිටින බවද මන්ත්‍රීවරයා ප්‍රකාශ කළේය. ශ්‍රී ලංකා සිංගප්පූරු නිදහස් වෙළඳ ගිවිසුමට එරෙහිව පෙළ ගැසීම සඳහා කාළය එළඹී ඇති බවද බන්දුල ගුණවර්ධන මහතා පැවසීය. අර්ජුන් ඇලෝසියස් මහතාගෙන් මුදල් ලබාගත් මන්ත්‍රීවරුන් 118 කගේ නම් ලයිස්තුවක් ඇති බවට ප්‍රචාරයවීමත් සමඟ දේශිය මෙන්ම ජාත්‍යන්තර වශයෙන්ද අවමානයක් සිදුව ඇති බවත් පාර්ලිමේන්තු මන්ත්‍රීවරුන්ගේ ගෞරවය ආරක්ෂා කිරීම කතානායකවරයාගේ යුතුකමක් බවද මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=90273", "Category": null, "Parent URL": null}