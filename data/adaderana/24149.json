{"Source": "Adaderana", "Timestamp": "May 10, 2012 02:27 pm", "Headline": "රජයේ හෙද නිලධාරින්ගෙන් රතු එළියක්", "News Content": "හෙද සේවාවේ දීමනා වැඩි කරන ලෙස කරන ලද ඉල්ලීම් ලබාදීම තවදුරටත් ප්‍රමාද කළහොත් වෘත්තීය සමිති ක්‍රියාමාර්ගයකට එළඹෙන බව රජයේ හෙද නිලධාරීන්ගේ සංගමය පවසයි. අදාළ ඉල්ලීම් සලකා බැලීම සදහා භාණ්ඩාගාර ලේකම්වරයා විසින් ත්‍රිපුද්ගල කමිටුවක් පත් කළ බව එම සංගමයේ සභාපති සමන් රත්නප්‍රිය මහතා ප්‍රකාශ කරයි. එහි නිර්දේශ ලබා දීම ප්‍රමාද කරමින් සිටින බවට රජයේ හෙද නිලධාරීන්ගේ සංගමය චෝදනා කරයි. හෙද සේවාවේ අතිකාල දීමනා , අනතුරු දීමනා ආදිය වැඩි කරන ලෙස ඉල්ලා සිටි බව එම සංගමය පෙන්වා දෙයි. කෙසේවෙතත් ප්‍රවාහන වියදම් ලබා නොදුනහොත් වෘත්තීය ක්‍රියාමර්ගයකට එළඹෙන බව රජයේ වෛද්‍ය නිලධාරින්ගේ සංගමයද අද (10) නිවේදනය කර තිබුණි.", "URL": "https://sinhala.adaderana.lk/news.php?nid=24149", "Category": null, "Parent URL": null}