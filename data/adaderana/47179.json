{"Source": "Adaderana", "Timestamp": "November 5, 2014 10:19 am", "Headline": "කටුනායක ගුවන් තොටුපළ සේවකයින් වර්ජනයේ - ගුවන් ගමන් වලට බාධා ", "News Content": "කටුනායක ගුවන්තොටුපළ සහ ගුවන් සේවා සමාගමේ සේවකයින් මේ වනවිට වර්ජනයක් ආරම්භ කර තිබේ. අද උදෑසන 09.00ට මෙම වර්ජනය ආරම්භ කළ බව ගුවන්තොටුපල නිදහස් සේවක සංගමයේ සභාපති එන්.ඩබ්ලිව්.බී.මුහන්දිරම් මහතා පැවසුවේය. ඉල්ලීම් 05 ක් මුල්කරගනිමින් මොවුන් මෙලෙස වර්ජනය ආරම්භ කර තිබේ. රුපියල් 10,000 කින් වැටුප් වැඩිකිරීම, වෛද්‍ය රක්ෂණාවරණය ක්‍රමවත් කිරීම, සේවක ණය මුදල් ලබාදීම , ගුවන්තොටුපළ ආරක්ෂක ප්‍රධානියා ඉවත් කිරීම සහ සේවකයින්ට විවේකාගාර ලබාදීම මොවුන්ගේ ඉල්ලීම් වේ. ගැටලු විසඳා ගැනීමට බලධාරීන් සමග පැවති සාකච්ජා අසාර්ථක වීම නිසා වර්ජනය ආරම්භ කළ බව ගුවන්තොටුපළ නිදහස් සේවක සංගමයේ සභාපති එන්.ඩබ්ලිව්.බී.මුහන්දිරම් මහතා පැවසුවේය. මේ අතර මෙම වර්ජනයත් සමග ගුවන් ගමන්වලට ද බාධා එල්ල වී ඇති බව එහි බලධාරීන් තහවුරු කරයි.", "URL": "https://sinhala.adaderana.lk/news.php?nid=47179", "Category": null, "Parent URL": null}