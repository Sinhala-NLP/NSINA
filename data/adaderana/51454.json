{"Source": "Adaderana", "Timestamp": "May 20, 2015 01:31 pm", "Headline": "යාපනය නොසන්සුන් - පොලීසියේ ති‍දෙනෙකුටත් තුවාලයි", "News Content": "යාපනය අධිකරණය අසළ නොසන්සුන්තාවක් වර්ධනය වී ඇති අතර උද්ඝෝෂණයේ නිරතවූ පිරිස් විසුරුවා හැරීමට පොලීසිය විසින් කඳුළුගෑස් ප්‍රහාර එල්ල කර තිබේ.කෙසේ වෙතත් උද්ඝෝෂකයින් විසින් පොලීසිය දෙසට එල්ල කරන ලද ගල්මුල් ප්‍රහාරයෙන් පොලිස් නිලධාරීන් තිදෙනෙකුටද තුවාල සිදුව ඇති බවත්,එම නිලධාරීන් තිදෙනා යාපනය ශික්ෂණ රෝහලට ඇතුළත් කර ඇත.යාපනය, පුංකුඩිතිව් ප්‍රදේශයේ පදිංචි 18 හැවිරිදි සිසුවියක පැහැ‍රගෙන ගොස් දූෂණය කර මරා දැමීමේ සිද්ධියට සැකපිට අත්අඩංගුවට ගනු ලැබූ පුද්ගලයින් 9 දෙනා අද(20) අධිකරණයට ඉදිරිපත් කළ අවස්ථාවේදී ඔවුන්ට දැඩි දඬුවම් පමුණුවන ලෙස ඉල්ලා අධිකරණය ඉදිරිපිට පිරිසක් උද්ඝෝෂණවල නිරතව සිටි බව අද දෙරණ වාර්තාකරු පවසයි.අනතුරුව මෙම උද්ඝෝෂකයින් පොලීසිය සමග ගැටුමක් ඇතිකරගෙන ඇති අතර අධිකරණයේ උත්තරීතරත්වයට හානි පැමිණවීමක් සිදුවිය හැකි බැවින් එවර අධිකරණ විනිසුරුවරයා විසින් මෙම පිරිස විසුරුවා හරින ලෙස පොලීසියට නියෝග කර ඇති බවද ඒ අනුව කඳුළු ගෑස් ප්‍රහාර එල්ල කළ බවද අප වාර්තාකරු පවසයි.මේ පිළිබඳ අද දෙරණ කළ විමසීමකදී පොලිස් මාධ්‍ය ප්‍රකාශක,සහකාර පොලිස් අධිකාරී රුවන් ගුණසේකර මහතා කියා සිටියේ පාසල් දැරියක සමූහ දූෂණයට ලක්කොට මරාදැමීමේ සිදුවීමට අදාළ ඝාතකයින්ට මරණ දඬුවම් දෙන ලෙස හා නීතිය දැඩිව ක්‍රියාත්මක කරන ලෙස කයිට්ස් හා යාපනයේ තැනින් තැන උද්ඝෝෂණ ක්‍රියාත්මක වූ බවයි.එසේම යාපනය අධිකරණය ඉදිරිපස ද අධිකරණ කටයුතුවලට බාධාවන පරිදි විරෝධතා ව්‍යාපාර පැවති බව පොලිස් මාධ්‍ය ප්‍රකාශකවරයා කියා සිටියේය.සැකකරුවන්ට දඬුවම් පැමිණවීමට හැකියාව ඇත්තේ පොලීසියට නොව අධිකරණයට බැවින් පොලීසිය විසින් මේ අවස්ථාවේදී නීතිය නිසි ලෙස ක්‍රියාත්මක කර ඇති බවත් ,ඊට බාධා පමුණුවන පිරිස් විසුරුවා හැරීමට අධිකරණය විසින් ලබාදුන් තීන්දුව අනුව පිරිස් විසුරුවා හැරීමට ක්‍රියා කළ බවත් හෙතෙම අද දෙරණට කියා සිටියේය.එහෙත් මෙම ‍ගැටුමෙන් හා නොසන්සුන්කාරී තත්ත්වයෙන් තුවාල සිදුවූවන් පිළිබඳ මෙතෙක් අනාවරණය වී නැතැයිද පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51454", "Category": null, "Parent URL": null}