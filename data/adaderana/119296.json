{"Source": "Adaderana", "Timestamp": "September 17, 2019 11:18 am", "Headline": "ඉන්දියාවේ ප්‍රාන්ත දෙකකට ගංවතුරින් බලපෑම්", "News Content": "මධ්‍යම ඉන්දියාවේ ප්‍රදේශ රැසකට ගංවතුරින් බලපෑම් එල්ලවී තිබේ. ගංවතුර ආපදාව හේතුවෙන් බොහෝ පිරිසක් අවතැන්වී සිටින බවයි ඉන්දීය මාධ්‍ය වාර්තාවල දැක්වෙයි. දැඩි වර්ෂාවත් සමඟ මධ්‍යම ඉන්දියාවේ මධ්‍ය ප්‍රදේශ් හා රාජස්ථාන් යන ප්‍රාන්තවල ස්ථාන රැසකම ජල ගැලීම් හටගෙන තිබේ. නිවාස රැසක් ගංවතුරට හසුවීම නිසා බොහෝ පිරිසක් අවතැන්ව සිටින බවද එරට වාර්තා සඳහන් කළේය. එමෙන්ම අයහපත් කාලගුණයේ බලපෑමෙන් නිවාස කිහිපයක් කඩාවැටී ඇති බවද සඳහන් වෙයි. මේ අතර රෝහලක් ගංවතුරට හසුවීම නිසා එහි නේවාසිකව සිටි රෝගීන් දැඩි ලෙස පීඩාවට පත්ව තිබුණි. ජල ගැලීම්වලින් විපතට පත්වූ ජනතාව මුදාගැනීමේ මෙහෙයුමක් එරට බලධාරීන් විසින් මේ වන විටත් ආරම්භ කර ඇති බව සඳහන් වෙයි. අදාළ ප්‍රාන්තවල මහාමාර්ග රැසක්ද ජලයෙන් යටවී ඇති අතර ඒ හේතුවෙන් ප්‍රවාහන සේවාවන්ද අඩාලවී තිබේ. අයහපත් කාලගුණික තත්ත්වයත් සමඟ ප්‍රදේශ රැසකම විදුලි හා සන්නිවේදන සම්බන්ධතා බිඳ වැටී තිබේ. තවද අවතැන්ව සිටින ජනතාව පානීය ජලය ඇතුළු පහසුකම් ප්‍රමාණවත් තරම් නොලැබීමෙන් තවදුරටත් පීඩාවට පත්ව සිටින බව විදෙස් වාර්තා සඳහන් කළේය. කෙසේ නමුත් විපතට පත් ජනතාව වෙනුවෙන් අවශ්‍ය සියලු පහසුකම් සැපයීමට කටයුතු කරමින් සිටින බව ප්‍රාන්ත බලධාරීන් පවසයි.", "URL": "https://sinhala.adaderana.lk/news.php?nid=119296", "Category": null, "Parent URL": null}