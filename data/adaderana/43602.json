{"Source": "Adaderana", "Timestamp": "May 30, 2014 01:46 pm", "Headline": "අධ්‍යාපනයට මුදල් කප්පාදු කරන්නැයි ආණ්ඩුවට කියලා නෑ", "News Content": "අධ්‍යාපන සඳහා වෙන්කෙරෙන මුදල් කප්පාදු කරන ලෙසට රජයට දැනුම්දීමක් කර නැතැයි ජාත්‍යන්තර මුල්‍ය අරමුදල පවසයි. නිල සංචාරයක් සඳහා මෙරටට පැමිණ සිටින ජාත්‍යන්තර මූල්‍ය අරමුදලේ ශ්‍රී ලංකා මෙහෙයුම් ප්‍රධානි ටොඩ් ෂ්නයිඩර් මහතා අද කොළඹ පැවති මාධ්‍ය හමුවකදී මේ බව පැවසීය. එහිදී ජාත්‍යන්තර මූල්‍ය අරමුදලේ ශ්‍රි ලංකා මෙහෙයුම් ප්‍රධානි ටොඩ් ෂ්නයිඩර් මහතා ප්‍රකාශ කළේ ශ්‍රී ලංකාවේ අධ්‍යාපන ක්ෂේත්‍රය සම්බන්ධයෙන් මුල්‍ය ප්‍රතිපාදන පිළිබඳ විමර්ශනය කිරීම ජාත්‍යන්තර මූල්‍ය අරමුදලට අයත් කාර්යයක් නොවන බවයි. ඉකුත් දා පැවැති මාධ්‍ය හමුවකදී විපක්ෂනායකවරයා කියා සිටියේ ආණ්ඩුව අධ්‍යාපනය සඳහා වෙන්කරන මුදල් ජාත්‍යන්තර මූල්‍ය අරමුදලේ උපදෙස් මත අඩුකරන බවකි. කෙසේ වුවද මාධ්‍ය හමුවක් පවත්වමින් අධ්‍යාපන අමාත්‍ය බන්දුල ගුණවර්ධන මහතා අදාළ චෝදනාව ප්‍රතික්ෂේප කළ අතර අධ්‍යාපනයට වෙන්කරන මුදල් කප්පාදු කිරීමට ජාත්‍යන්තර මූල්‍ය අරමුදල සමග ගිවිසුම් ගසා නැතැයි කියා සිටියේය. මේ අතර අද පැවැති මාධ්‍ය හමුවකදී එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් මහතා පැවසුවේ අධ්‍යාපන ඇමතිවරයා ගිවිසුම හා අ‍වබෝධතාව පටලවාගෙන ඇති බවයි. ආණ්ඩුව අධ්‍යාපනයට වෙන්කරන මුදල් අඩු කිරීමට ජාත්‍යන්තර මූල්‍ය අරමුදල හා අවබෝධතාවක් ඇති කරගෙන ඇතැයි විපක්ෂනායකවරයා පැවසූ බව මිසක් ගිවිසුමකට එළඹ ඇතැයි ඔහු නොකී බව මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=43602", "Category": null, "Parent URL": null}