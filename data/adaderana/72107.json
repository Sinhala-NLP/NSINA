{"Source": "Adaderana", "Timestamp": "April 16, 2017 10:49 am", "Headline": "  පෞද්ගලික රෝහල් නියාමනය කිරීමේ වැඩපිළිවෙළ කඩිනමින්", "News Content": "පෞද්ගලික රෝහල් නියාමනය කිරීමේ වැඩපිළිවෙළ කඩිනමින් ආරම්භ කරන බව සෞඛ්‍ය අමාත්‍ය රාජිත සේනාරත්න මහතා පවසයි.පෞද්ගලික සෞඛ්‍ය සේවාව නියාමනය කිරීමට ගෙන ඇති තීරණයට අනුව ජාත්‍යන්තර සමාගමක් විසින් පෞද්ගලික රෝහල් හා ඖෂධ ශාලා සියල්ල පරීක්ෂා කර නියාමන වාර්තාවක් සකස් කර ඇති බව අමාත්‍යවරයා පෙන්වා දෙයි.පසුගිය සතියේ අදාළ වාර්තාව එම ජාත්‍යන්තර සමාගම විසින් තමන්ට භාරදුන් බව රාජිත සේනාරත්න අමාත්‍යවරයා පවසයි.එම වාර්තාව අධ්‍යයනය කිරීමෙන් අනතුරුව පෞද්ගලික රෝහල් නියාමනය කිරීමේ වැඩපිළිවෙළ කඩිනමින් ආරම්භ කරන බව අමාතයවරයා සඳහන් කළේය.අම්පාර මහ රෝහලේ සුව විශිෂ්ඨතා සම්මාන උළෙලට එක්වෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පළ කළේය.එහිදී වැඩිදුරටත් අදහස් දැක්වු අමාත්‍යවරයා කියා සිටියේ ඇතැම් වෛද්‍යවරුන් සෞඛ්‍ය සේවාව ගොඩනැංවීමට කටයුතු කරද්දී තවත් වෛද්‍යවරුන් පිරිසක් වෘත්තීය සමිති ක්‍රියාමාර්ග තුළින් එය විනාශ කිරීමට උත්සාහ දරන බවයි.වෛද්‍ය අධ්‍යාපනය දියුණු කිරීම සඳහා ඉදිරියේදී තවත් වෛද්‍ය පීඨ ඇති කරන බව පවසන රාජිත සේනාරත්න අමාත්‍යවරයා පෙන්වා දෙන්නේ වෛද්‍ය අධ්‍යාපනය රජයෙන් ලබාදෙනවා මෙන්ම පෞද්ගලික අංශයෙන් ද ලබාදිය යුතු බවයි.", "URL": "https://sinhala.adaderana.lk/news.php?nid=72107", "Category": null, "Parent URL": null}