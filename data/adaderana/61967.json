{"Source": "Adaderana", "Timestamp": "July 11, 2016 03:55 pm", "Headline": " උතුරේ විරැකියාව උග්‍ර වෙලා", "News Content": "උතුරු පළාතේ 35,000ක පමණ පිරිසක් විරැකියාවෙන් පෙළෙන බව කම්කරු හා වෘත්තීය සමිති සබඳතා අමාත්‍ය ඩබ්ලිව්.ඩී.ජේ.සෙනෙවිරත්න මහතා පවසයි.මේ වන විට උතුරු පළාතේ ආයතන 3200ක් පමණ පවතින බව පවසන අමාත්‍යවරයා එම ආයතනවල දස දහසක පමණ පිරිසක් සේවය කරන බව පෙන්වාදෙයි.යාපනය දිස්ත්‍රික් කම්කරු කාර්යාලය සඳහා ඉදිකළ නව පරිපාලන ගොඩනැගිල්ල විවෘත කිරීමේ අවස්ථාවට එක්වෙමින් අමාත්‍යවරයා මෙම අදහස් පළ කළේය.මෙරට ආර්ථිකයට සුවිශේෂී දායකත්වයක් ලබාදෙන ප්‍රදේශයක් ලෙස උතුරු පළාත සංවර්ධනය කිරීම රජයේ අපේක්ෂාව බව එහිදී අමාත්‍යවරයා සඳහන් කළේය.දිවයිනේ සෙසු පළාත්වලට වඩා වැඩි සැළකිල්ලක් රජය විසින් උතුරු පළාතට දක්වා ඇති බවත් ඒ තුළින් ජාතික සංහිඳියාව ඇති කිරීමට විශාල දායකත්වයක් ලැබෙනු ඇති බවත් ඩබ්ලිව්.ඩි.ජේ.සෙනෙවිරත්න අමාත්‍යවරයා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=61967", "Category": null, "Parent URL": null}