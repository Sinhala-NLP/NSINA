{"Source": "Adaderana", "Timestamp": "September 11, 2018 07:16 am", "Headline": "මහින්ද ඉන්දියාවට", "News Content": "තෙදින නිල සංචාරයක් සඳහා ඉන්දියාව බලා පිටත්ව ගිය හිටපු ජනාධිපති මහින්ද රාජපක්ෂ මහතා නවදිල්ලි නුවරට ළඟා වී තිබේ. නවදිල්ලි ගුවන් තොටුපලේ දී භාරතීය ජනතා පක්ෂයේ ජ්‍යෙෂ්ඨ නායක ඉන්දීය ලොක් සභාවේ මන්ත්‍රී ආචාර්ය සුබ්‍රමනියම් ස්වාමි මහතා විසින් හිටපු ජනාධිපතිවරයා පිළිගනු ලැබීය. ඉන්දීය භාරතීය ජනතා පක්ෂයේ ආරාධනයකට අනුව හිටපු ජනාධිපති මහින්ද රාජපක්ෂ මහතා මෙම සංචාරයේ නිරත වෙයි. එම සංචාරය තුළ දී මහින්ද රාජපක්ෂ මහතා ඉන්දීය ආණ්ඩු පක්ෂයේ සහ විපක්ෂයේ නායකයින් හමුවීමට ද නියමිතයි. මේ අතර ඉන්දියාවේ සංචාරයක නිරත වන කතානායක කරු ජයසූරිය මහතා ඇතුළු පාර්ලිමේන්තු නියෝජිත කණ්ඩායම ඊයේ(10) දිනයේ දී ඉන්දීය අග්‍රාමාත්‍යවරයා සහ ඉන්දීය ජනාධිපතිවරයා හමුවී තිබේ. ඉන්දීය අග්‍රාමාත්‍ය නරේන්ද්‍ර මෝදී මහතා සමඟ ශ්‍රී ලාංකික නියෝජිතයින් පිරිස විනාඩි 45ක පමණ සාකච්ඡාවක් පවත්වා ඇති බව ඉන්දීය මාධ්‍ය වාර්තා කළේය. ඊයේ පස්වරුවේ කතානායක කරු ජයසූරිය මහතා ඇතුළු පාර්ලිමේන්තු නියෝජිත කණ්ඩායම ඉන්දීය ජනාධිපති රාම් නාත් කෝවින්ද් මහතා හමුවී සාකච්ඡා කර තිබේ. අසල්වැසියා පළමුව යන ප්‍රතිපත්තිය අනුව ශ්‍රී ලංකාව ඉන්දියාවට විශේෂ සහ වැදගත් බව ඉන්දීය ජනාධිපතිවරයා මෙහිදි පවසා ඇත.", "URL": "https://sinhala.adaderana.lk/news.php?nid=95898", "Category": null, "Parent URL": null}