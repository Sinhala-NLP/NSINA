{"Source": "Adaderana", "Timestamp": "December 20, 2011 02:30 pm", "Headline": "කළුතර -අලුත්ගම දුම්රිය ධාවනය අත්හිටුවෙයි", "News Content": "අලුත්වැඩියා කටයුත්තක් හේතුවෙන් කළුතර හා අලුත්ගම අතර දුම්රිය ධාවන කටයුතු ලබන ජනවාරි පළමුවැනිදා සිට තාවකාලිකව නතර කිරීමට සිදුවන බව දුම්රිය දෙපාර්තමේන්තුව පවසයි. මේ හේතුවෙන් කළුතර සිට අලුත්ගම දක්වා විශේෂ බස්රථ සේවාවක් ක්‍රියාත්මක කිරීමට කටයුතු යොදා ඇති බව කොළඹ දී අද(20) පැවති මාධ්‍ය හමුවකට එක්වෙමින් දුම්රිය සාමාන්‍යාධිකාරී ඩී.ඒ.පී. ආරියරත්න මහතා සඳහන් කළේය. දුම්රිය කාලසටහන්වලට අනුව මෙම අමතර බස්රථ යොදවන බව ඔහු කියා සිටියේය. මේ වන විට අලුත්වැඩියා කටයුතු සිදුකෙරෙන අලුත්ගම සිට ගාල්ල දක්වා දුම්රිය මාර්ගය පෙබරවාරි මස 21 වැනිදා විවෘත කිරීමට නියමිත බව ඩී.ඒ.පී. ආරියරත්න මහතා ප්‍රකාශ කළේය.", "URL": "https://sinhala.adaderana.lk/news.php?nid=20829", "Category": null, "Parent URL": null}