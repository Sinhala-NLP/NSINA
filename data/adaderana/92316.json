{"Source": "Adaderana", "Timestamp": "July 10, 2018 06:19 pm", "Headline": " ගුරු හිඟයට පිළියම් ඉල්ලා දෙමාපියන් උද්ඝෝෂණයක", "News Content": "විදුහලේ දැනට පවතින ගුරුවරුන්ගේ හිඟයට වහාම පිළියම් ලබා දෙන්නැයි ඉල්ලමින් තලවකැලේ සුමන ද්විතීක පාසලේ දෙමාපියන් පිරිසක් අද (10) සාමකාමී උද්ඝෝෂණයක නිරත විය. සුමන ද්විතීක පාසලේ හයවන ශ්‍රේණියේ සිට උසස් පෙළ දක්වා පන්ති ඇති බවත් එහෙත් විදුහලට අවශ්‍ය තරම් ගුරුවරුන් මෙන්ම ස්ථිර විදුහල්පතිවරයෙකු නොමැතිවීම නිසා විදුහලේ ඉගෙනුම ලබන තම ළමුන්ට විශාල අසාධාරණයක් සිදුව ඇතැයි උද්ඝෝෂණයේ නිරතව සිටි දෙමාපියන් පැවැසුහ. 2012 වසරේ සිටම උසස් පෙළ වාණිජ විෂය ඉගැන්වීමට ස්ථිර ගුරුවරයෙකු නොමැති බවත් මීට වසර තුනකට පෙර විදුහලට පැමිණි තාක්ෂණ විෂය හා ශිෂ්‍ය භට කණ්ඩය භාර ගුරු මහතාද පසුගියදා ස්ථාන මාරු ලැබ විදුහලෙන් පිටව ගොස් ඇතැයි දෙමාපියන් කියති. මෙසේ විදුහලේ ගුරුවරුන් ස්ථාන මාරු ලැබ පිටව යන බවත් තම පාසලේ දැනට පවතින උග්‍ර ගුරුවරුන්ගේ හිඟයක නිසා මේ වන විට ළමුන්ගේ අධ්‍යාපන කටයුතු නිසි පරිදි සිදුකරගෙන යෑමට නොහැකි තත්ත්වයක් මතුව ඇතැයිද උද්ඝෝෂණයේ නියළී සිටි පිරිස් පැවසීය. නානුඔය, රදැල්ල, පාමස්ටන්, ලිඳුල, ඩයගම, ආගරපතන, බෝපත්තලාව, මනරාසිය, හෝල්බෘෘක්, මෙරායා, ඇල්ජින්, නාගසේන, රහන්වත්ත, වටගොඩ, පතන, බෝගහවත්ත, වැනි බොහෝ ඈත ප්‍රදේශයන්ගේ සිට මෙම විදුහලට ළමුන් විශාල පිරිසක් පැමිණෙන බවත් තලවකැලේ ආශ්‍රත පවතින ප්‍රධාන විදුහලක් ලෙස සුමන ද්විතීක පාසල නමක් දිනා සිටින පාසලක් බවත් දෙමාපියන් පවසති.", "URL": "https://sinhala.adaderana.lk/news.php?nid=92316", "Category": null, "Parent URL": null}