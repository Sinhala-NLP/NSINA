{"Source": "Adaderana", "Timestamp": "February 6, 2019 11:40 am", "Headline": "ලෝක කුසලානය තෙක් පාකිස්තාන කණ්ඩායමේ නායකයා සර්ෆ්‍රාස් අහමඩ් බව ස්ථිර වෙයි", "News Content": "2019 ලෝක කුසලානය තෙක් පාකිස්තාන කණ්ඩායමේ නායකයා සර්ෆ්‍රාස් අහමඩ් බව පාකිස්තාන ක්‍රිකට් ආයතනය ඊයේ ස්ථීර කළේය. ලෝක කුසලාන ක්‍රිකට් තරගාවලිය මෙම වසරේ මැයි මාසයේ දී ආරම්භ වීමට නියමිතය. 31 හැවිරිදි සර්ෆ්‍රාස් අහමඩ් දකුණු අප්‍රිකා සංචාරය අතරතුර ක්‍රීඩක විනය නීති කඩ කිරීමේ චෝදනාව මත තරග හතරක තහනමකට ලක් වුණි. මෙවන් පසුබිමක පාකිස්තාන ක්‍රිකට් ආයතනය නිවේදනයක් නිකුත් කරමින් සඳහන් කළේ සර්ෆ්‍රාස් අහමඩ් එළඹෙන ලෝක කුසලානය දක්වාත් පාකිස්තාන කණ්ඩායමේ නායකයා ලෙස කටයුතු කරන බවය. 2017 වසරේ ශූරයන්ගේ කුසලානය දිනා ගන්නා පාකිස්තාන කණ්ඩායම මේ වන විට ජාත්‍යන්තර ක්‍රිකට් කවුන්සිලයේ විස්සයි විස්ස ශ්‍රේණිගත කිරීම් වල පළමු ස්ථානයේ පසුවෙයි. මේ අතර ලෝක කුසලානයට පෙර පාකිස්තාන කණ්ඩායම ඔස්ට්‍රේලියාවට සහ එරෙහිව එක්දින තරග 5ක් සහ එංගල්නතයට එරෙහිව එක්දින තරග 5ක් ක්‍රීඩා කිරීමට නියමිතය. පාකිස්තාන ක්‍රිකට් ආයතනයේ සභාපති නිවේදනයක් නිකුත් කරමින් සඳහන් කළේ ලෝක කුසලානය වෙනුවෙන් සැලසුම් සකස් කර තිබියදී සර්ෆ්‍රාස්ගේ නායකත්වය එම සැලසුම් සාර්ථක කර ගැනීමට ඉතා වැදගත් බවත් පාකිස්තාන ක්‍රිකට් කණ්ඩායම ඔහුගේ නායකත්වය හමුවේ විශීෂ්ට ජයග්‍රහණ රැසක් ළඟා කර ගැනීමට සමත් වු බවත්ය.", "URL": "https://sinhala.adaderana.lk/news.php?nid=103777", "Category": null, "Parent URL": null}