{"Source": "Adaderana", "Timestamp": "March 11, 2018 12:19 pm", "Headline": "බස් රථයෙන් ඇද වැටී අයෙක් මරුට", "News Content": "මඩු දේවස්ථානය බලා යමින් සිටි අයෙකු බස් රථයකින් ඇද වැටී මිය ගොස් ඇති බව හලාවත පොලීසිය පවසයි. 11 වැනිදා අළුයම 2.15 ට පමණ හලාවත - ඉනිගොඩවෙල ප්‍රදේශයේදී මෙම අනතුර සිදුවී ඇත. මිය ගොස් ඇත්තේ උස්වැටකෙයියාව - අන්තෝනි ජනපදයේ පදිංචිකරුවෙකු වන අත්තිඩිය පනාගොඩ ලියනගේ බැසිල් පැට්‍රික් (අවු:54) නම් අයෙකි. මිය ගොස් ඇති අය වන්දනා නඩයක් සමඟ මඩු දේවස්ථානය බලා ගමන් කරමින් සිට ඇත. බුලත් විටස් සපා කට සේදීම සඳහා බස් රථයේ පා පුවරුවට පැමිණි අවස්ථාවේදී ඔහු බස් රථයෙන් බිමට වැටී ඇති බව පොලීසිය කියයි. බස් රථයෙන් බිමට වැටීම හේතුවෙන් තුවාල ලබා සිටි අයව ප්‍රතිකාර සඳහා එම අවස්ථාවේදීම හලාවත මහා රෝහලට ඇතුළත් කර ඇත. ඔහුගේ තත්ත්වය බරපතළ බැවින් වැඩිදුර ප්‍රතිකාර සඳහා කොළඹ ජාතික රෝහලට මාරු කර යැවීමට හලාවත මහා රෝහලේ වෛද්‍යවරුන් කටයුතු කර ඇත. ජාතික රෝහලට රැගෙන යමින් සිටින අතර තුර අතර මගදී ඔහු මිය ගොස් ඇත. අනතුරට සම්බන්ධ බස් රථය සහ එහි රියදුරුව හලාවත පොලීසිය විසින් අත්අඩංගුවට ගෙන ඇත. හලාවත පොලීසියේ රථ වාහන අංශය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=85487", "Category": null, "Parent URL": null}