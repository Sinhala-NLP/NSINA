{"Source": "Adaderana", "Timestamp": "April 3, 2013 12:49 pm", "Headline": "සංස්කෘතික වෙනස්කම් අවබෝධ කරගත යුතුයි", "News Content": "බුදුන් වහන්සේගේ රුව තම අතේ පච්චයක් ලෙස කොටාගෙන ශ්‍රී ලංකාවට පැමිණි බ්‍රිතාන්‍ය ජාතිකයාට රටට ඇතුළුවීමට ඉඩනොදීම ආගමික උද්වේගයේ සලකුණක් බව ශ්‍රී ලංකාව හා මාලදිවයින පිළිබඳ නියෝජ්‍ය මහ කොමසාරිස් රොබී බුලොක් පවසයි. හෙ‍තෙම රාජ්‍ය තාන්ත්‍රික බ්ලොග් අඩවියට ලියමින් මේ බව සඳහන් කර ඇත. විදේශිකයන්ට හොඳින් ආගන්තුක සත්කාර සිදුකරන රටක මෙවැනි තත්ත්වයක් ඇතිවීම පැහැදිලිවම ආගමික උද්වේගය සංකේතවත් කරන බව රොබී බුලොක් පෙන්වාදෙයි. ඕනෑම රටක‍ට ඇතුළු වන අයෙකු ඒ රටේ සංස්කෘතිය පිළිබඳ සැලකිලිමත් විය යුතුව ඇති බව ඔහු කියා සිටියි. එසේම සංචාරකයින්ට දොර විවර කර ඇති රටවල් තමාගේ රටට පැමිණෙන උදවියගේ සංස්කෘතික වෙනස්කම් පිළිබඳ අවබෝධයකින් සිටිය යුතු බවද බුලොක් සඳහන් කරයි. බ්‍රිතාන්‍යයෙන් ලංකාවට පැමිණෙන සංචාරකයින්ට ඒ සඳහා ලබාදෙනු ලබන මග පෙන්වීම නිසි ලෙස භාවිතා කළේනම් මෙවැනි තත්ත්වයක් ඇති නොවනු ඇති බව ඔහු සිහිපත් කරයි. අදාළ බ්‍රිතාන්‍ය ජාතිකයා තමන් බෞද්ධයෙකු බවත්, බෞද්ධාගම කෙරෙහි ඇති ගෞරවය හා ඇල්ම නිසා එවැනි පච්චයක් අතේ කොටාගත් බවත් පවසා ඇතැයි සඳහන්ය. එහෙත් එකී බ්‍රිතාන්‍ය ජාතිකයාගෙන් ශ්‍රී ලංකා ආගමන විගමන නිලධාරීන් ප්‍රශ්න කළ අවස්ථාවේදි හෙතෙම බෞද්ධාගමට අපහාස වන අන්දමේ ප්‍රකාශයක් සිදුකළ බව ශ්‍රී ලංකා බලධාරීන් විසින් දැනුම්දී ඇතැයි බුලොක් වැඩිදුරටත් කියා සිටියි.", "URL": "https://sinhala.adaderana.lk/news.php?nid=32970", "Category": null, "Parent URL": null}