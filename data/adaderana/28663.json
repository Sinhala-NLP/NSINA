{"Source": "Adaderana", "Timestamp": "October 27, 2012 02:22 pm", "Headline": "සීඝ්‍ර සංවර්ධනය අතරේ නිදහස් අධ්‍යාපනයත් රකිනවා", "News Content": "රටේ සීඝ්‍ර සංවර්ධනයක් සිදුකරන අතරතුරම නිදහස් අධ්‍යපනයද සුරැකීමට මේ රජය අවශ්‍ය පියවර ගෙන තිබෙන බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්යය විමල් වීරවංශ මහතා පවසයි. අමාත්‍යවරයා මේ බව කියා සිටියේ බත්තරමුල්ල විද්‍යාවර්ධන මහා විද්‍යාලයේ \"විදුරඟන විදුරැගුම් 2012\" වාර්ෂික කලා මංගල්‍ය වෙනුවෙන් බත්තරමුල්ල ජනකලා කේන්ද්‍රයේ පැවති කලා උත්සවයේ ප්‍රධාන ආරාධිතයා වශයෙන් සහභාගීවෙමිනි. එහිදී ඔහු මෙසේද කියා සිටියේය. අද අධ්‍යාපනයේ ගුණාත්මක අවශ්‍යතාවක් අපට දැනිලා තියෙනවා. අපි මොනතරම් ගොඩනැගිලි හදලා භෞතික පහසුකම් සංවර්ධනය කළත් හොඳ විදුහල්පතිවරයෙකු, හොඳ ගුරුවරයෙකු නැත්නම් පාසලේ දියුණුවක් අපිට දකින්නට ලැබෙන්නේ නැහැ. ඒ නිසා මේ රටේ නිදහස් අධ්‍යාපනයේ ප්‍රතිලාභ හරිහැටි ගන්න නම් හොඳ ගොඩනැගිලි, ක්‍රීඩා පහසුකම්, දියුණු සම්පත් තිබෙන පාසල් අවශ්‍යයි වගේම ඒ සියල්ලටම වඩා හොඳ විදුහල්පතිවරු, ගුරුවරු පාසල් වල සිටියොත් නැති පහසුක්ම් ගැන හිත හිත ඉන්නේ නැතුව අඩු පහසුකම් යටතේ වුණත් ජයග්‍රහණ ලබාගන්න පුළුවන්කම ලැබෙනවා. අද අපේ පාසල් අධ්‍යාපනය කඩා වැටෙන්න ප්‍රධානතම හේතුව තමයි හොඳ විදුහල්පතිවරුන්ගේ හිඟකම. හොඳ විදුහල්පතිවරයෙක් කඩාවැටුණු පාසලකට ආවොත් ඉතා කෙටි කාලයෙන් එම පාසල දියුණුවෙන් දියුණුවට පත්වෙනවා. ඒ වගේම තමයි ඉතා දියුණු පාසලක් දුර්වල විදුහල්පතිවරයෙක් අතට ගියොත් ඒ පාසල ඉතා ඉක්මනින් කඩාවැටෙන්න පටන් ගන්නවා. ගුරුමණ්ඩලය හා විදුහල්පතිවරු අතර භේද ඇතිවුණොත් දරුවන්ගේ අධ්‍යාපනයට එය විශාල වශයෙන් බලපානවා. මම විශ්වාස කරනවා භෞතික සම්පත් වැඩිදියුණු කිරීමට ප්‍රමුඛත්වය දෙනවා සමානව හා ඊටත් වඩා පාසල් අධ්‍යාපනයට අදාළ මානව සම්පත් වන හොඳ විදුහල්පතිවරු නිර්මාණය කරන්න, හොඳ ගුරුවරු නිර්මාණය කරන්න යොදන ශක්තිය වැඩි කළහොත් දරුවන්ට නිදහස් අධ්‍යාපනයෙන් ලැබෙන ප්‍රතිලාභ මීට වඩා වැඩිවෙනවා. එවිට ඔවුන් මීට වඩා දියුණු දරු පරපුරක් බවට පත්වෙනවා. ඒ සියල්ල කරන්න මේ රජය කැපවෙලා සිටින බව තමුන්නාන්සේලා දන්නවා. ඒ සියල්ල කරන්නේ මේ රටේ සංවර්ධනය වෙනුවෙන් වැඩ කරන ගමන් මාර්ග පද්ධති, යටිතල පහසුකම්, රාජ්‍ය සේවය ලක්ෂ 14 ට වැඩි කරන ගමන්, අධ්‍යාපන ක්ෂේත්‍රයේ පුරප්පාඩු පුරවන ගමන් තමයි මේ සියල්ල කළේ. එක කාලයක් තිබුණා රාජ්‍ය සේවයේ පුරප්පාඩු පුරවන්නැතිව පාසල්වල අධ්‍යාපනය කඩා වැටුනා ගුරුවරු හිඟ නිසා. අද ඒ පුරප්පාඩු පුරවල තියෙනවා. අද ලෝකයේ විශාල අර්බුධයක් බලශක්තිය නිසා ඇතිවෙලා තියෙනවා. අපි භාවිතාකරන විදුලි බලයෙන් වැඩි කොටසක් නිපදවන්නේ ඉන්ධන වලින්. ඉරානයට සම්බාධක පනවල තියෙන නිසා සහනදායීව ඉරානයෙන් අපට ලැබුණු තෙල් දැන් ලැබෙන්නේ නෑ. මෙම අනපේක්ෂිත අභියෝගවලට මුහුණදෙන ගමන්, පොහොර සහනාධාරය 350 ට දෙන ගමන්, දරුවන්ට පෙළ පොත්, නිල ඇඳුම්, දරුවන් භුක්ති විඳින අයිතිවාසිකම් කප්පාදු නොකරන ගමන්, අධ්‍යාපන සේවයේ ගුණාත්මක තත්ත්වය ඉහළ නංවන්න කැපවෙන ගමන්, උතුර සංවර්ධනය කරන ගමන්, ජාතික ආර්ථිකය වර්ධනය කරන ගමන් තමයි මේ සියලු කටයුතු කරන්නේ.", "URL": "https://sinhala.adaderana.lk/news.php?nid=28663", "Category": null, "Parent URL": null}