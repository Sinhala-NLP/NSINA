{"Source": "Adaderana", "Timestamp": "November 27, 2013 04:57 pm", "Headline": "අතුරුදහන් වූවන් ගැන දැනට පැමිණිලි 8000 යි", "News Content": "අතුරුදහන්වූවන් පිළිබඳ පැමිණිලි විමර්ශන කොමිෂන් සභාවට මේ වන විට පැමිණිලි 8000 ක් පමණ ලැබී ඇති බව එම කොමිෂන් සභාවේ සභාපති,හිටපු මහාධිකරණ විනිසුරු පරාක්‍රම පරණගම මහතා පවසයි. එහෙත් එකී පැමිණිලි පිළිබඳ තාමත් නිශ්චිත ගණනය කිරීමක් කිරීම අපහසු බවත්, ඇතැම්විට එකම සිදුවීම පිළිබඳ දෙතුන් දෙනෙකු හෝ විවිධ පාර්ශව පැමිණිලි ඉදිරිපත් කිරීමේ ස්වභාවයක් දක්නට ඇති බවත් ඔහු කියා සිටියේ අද (27) කොළඹ,පැවති මාධ්‍ය හමුවකදීය. උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ නිර්දේශයන් මත 2013 අගෝස්තු මස 15 වන දින ගැසට් නිවේදනයක් මගින් අතුරුදහන්වූවන් පිළිබඳ පැමිණිලි විමර්ශන කොමිෂන් සභාව ජනාධිපතිවරයා විසින් පත් කර තිබේ. 1998 ජූනි මස 10 වන දින සිට 2009 මැයි මස 19 වන දින දක්වා උතුරු-නැගෙනහිර ප්‍රදේශවල අතුරුදහන් වූවන් පිළිබඳ සොයා බැලීම,යළි එවැනි අවාසනාවන්ත සිදුවීම් ඇති නොවීමට වග බලාගැනීම සඳහා නිර්දේශ නිකුත් කිරීම,අතුරුදහන් වූවන්ගේ පවුල්වල යැපෙන්නන් වෙනුවෙන් කළ හැකි සේවය සොයා බැලීම ආදී වගකීම් තමාට පැවරී ඇති බව පරණගම මහතා කියා සිටියේය. ඉකුත් ඔක්තෝම්බර් මස 30 වන දින දක්වා පැමිණිලි ලබාදෙන ලෙස ප්‍රසිද්ධ පුවත්පත් දැන්වීම් මගින් ඉල්ලීම් කරනු ලැබූ බවත්, පසුව බොහෝ දෙනෙකු විසින් කරනු ලැබූ ඉල්ලීම් සලකා බලා මේ මස 30 වන දින දක්වා පැමිණිලි බාර ගැනීමට කොමිෂම විසින් තීරණය කළ බවත් හෙතෙම පෙන්වා දුන්නේය. ජාතික වශයෙන් හෝ ජාත්‍යන්තර වශයෙන් කොමිසමේ වාර්තාව කඩිනම් කරන ලෙස ඉල්ලීම් කරනු ලැබුවත්, එය හදිසියේ ලබාදිය හැකි වාර්තාවක් නොවන බව ඔහු සඳහන් කළේය. විශේෂයෙන්ම ද්‍රවිඩ භාෂවෙන් ලැබෙන පැමිණිලි පරිවර්තනය කිරීම, ඒ ප්‍රදේශවල සංචාරය කොට සැබෑ තොරතුරු එකතු කිරීමට සිදුවීම, ලැබෙන පැමිණිලි සංඛ්‍යාව විශාලවීම ආදී කරුණු නිසා වාර්තාව කඩිමුඩියේ ලබාදිය නොහැකි බව අතුරුදහන්වූවන් පිළිබඳ පැමිණිලි විමර්ශන කොමිෂන් සභාවේ සභාපතිවරයා අවධාරණය කළේය. උතුරු නැගෙනහිර ද්‍රවිඩ තරුණ තරුණියන් වෙනුවෙන් ලැබුණු පැමිණිලි මෙන්ම ආරක්ෂක අංශවල සේවයේ නියුතුව සිටියදී අතුරුදහන්වූවන් පිළිබඳවද පැමිණිලි ලැබෙන බවත්, එකී සෑම පැමිණිල්ලක් සම්බන්ධයෙන්ම ක්‍රියාකිරීමට සිදුවන බවත් ඔහු කියා සිටියේය. තමන් ස්වාධීන කොමිෂන් සභාවක් බවත්, යම් කිසි වරදක්,අපරාධයක් සිදුවී ඇත්නම් ඒ පිළිබඳ නීතිපතිවරයා දැනුවත් කිරීමට පියවර ගන්නා බවත්, මේ මස 30 වන දින සිට උතුරු-නැගෙනහිර ප්‍රදේශවල සංචාරය කිරීමට ක්‍රියාකරන බවත් පරාක්‍රම පරණගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39147", "Category": null, "Parent URL": null}