{"Source": "Adaderana", "Timestamp": "September 6, 2017 08:56 am", "Headline": "ඉන්දියාවේ මාධ්‍යවේදිනියක් ඝාතනය කරයි", "News Content": "ඉන්දියාවේදී මාධ්‍යවේදිනියක් වෙඩි තබා ඝාතනය කර තිබේ. ඊයේ(06) රාත්‍රී ඇය සිය මෝටර් රථයෙන් නිවසට පැමිණ ඇති අතර නිවසට ඇතුළුවන අවස්ථාවේදී යතුරුපැදියකින් පැමිණි පුද්ගලයෙකු විසින් වෙඩි තැබීම සිදුකර තිබූ බව විදෙස් මාධ්‍ය පවසයි. එහිදී හිසට සහ පපු ප්‍රදේශයට වෙඩි වැදී ඇති අතර ඇය එම ස්ථානයේදීම මියගොස් තිබේ. 55 හැවිරිදි ගවුරි ලන්කේෂ් නැමැති ඇය වාමාංශික දේශපාලන මත දරණ හා ඍජුව තම අදහස් ප්‍රකාශ කරන මාධ්‍යවේදිනියක් ලෙසට ඉන්දියාව තුළ ප්‍රචලිතව සිටි බව සඳහන් වෙයි. සති අග පුවත්පතක සංස්කාරකවරියක් ලෙස කටයුතු කළ ඇය පසුගිය වසරේදී පළ කළ ලිපියක් සම්බන්ධයෙන් ගොනු කර තිබූ අපහාස නඩුවකින් ඇය වරදකරු ලෙස තීරණය තිබුණි. කෙසේවෙතත් අදාළ තීන්දුවට එරෙහිව අභියාචනාවක් ඉදිරිපත් කිරීමට ද ඇය කටයුතු කර තිබූ බව සඳහන් වෙයි.", "URL": "https://sinhala.adaderana.lk/news.php?nid=77175", "Category": null, "Parent URL": null}