{"Source": "Adaderana", "Timestamp": "March 25, 2015 04:44 pm", "Headline": "විදුහල්පති තෙවන ශ්‍රේණියට 4400 ක් බඳවා ගැනීමට තීරණය කරයි", "News Content": "දින සියයේ වැඩපිළිවෙළ යටතේ විදුහල්පති සේවයේ තෙවන ශ්‍රේණියට 4400 දෙනෙකු බඳවා ගැනීමට තීරණය කළ බව අධ්‍යාපන අමාත්‍යාංශය පවසයි.ඒ අනුව ඒ සම්බන්ධයෙන් වු ගැසට් නිවේදනය අප්‍රේල් 10 වන දින නිකුත් කිරීමට නියමිතය. මේ සඳහා පිළිගත් විශ්ව විද්‍යාලයකින් හෝ ජාතික අධ්‍යාපන ආයතනයෙන් ලබාගත් අධ්‍යාපනවේදී උපාධිය සහිත ගුරු සේවයේ වසර 5ක සේවා කාලයක් සම්පූර්ණ කර ඇති අයට සහ ජාතික ශික්ෂණ ඩිප්ලෝමාව හෝ ගුරු පුහුණු සහතිකය සහිතව ගුරු සේවයේ වසර 6ක කාලයක් සම්පූර්ණ කර ඇති අයට ඉල්ලුම් කළ හැකිය. මෙම බඳවා ගැනීම් සඳහා තරග විභාගයක් ජුලි මාසයේ පැවැත්වීමට සැලසුම් කර ඇති බව අධ්‍යාපන අමාත්‍යාංශය සඳහන් කරයි.අයදුම්පත් භාරගැනීම මැයි මස 11 වන දිනෙන් අවසන්ය. මෙම බඳවා ගැනීම් නව විදුහල්පති ව්‍යවස්ථාව යටතේ සිදුකරන බවත්, දීර්ඝ කාලයක සිට උසස් වීම් නොලද ගුරුවරුන්ට එමගින් උසස්වීම් ලැබෙන බවත්, අධ්‍යාපන අමාත්‍යාංශය නිවේදනයක් නිකුත් කරමින් සඳහන් කර ඇත.", "URL": "https://sinhala.adaderana.lk/news.php?nid=50219", "Category": null, "Parent URL": null}