{"Source": "Adaderana", "Timestamp": "October 6, 2016 10:53 am", "Headline": " වතුකම්කරුවෙකුට ඉතිහාසයේ ලැබුණු වැඩිම වැටුප මෙයයි", "News Content": "වතුකම්කරුවන්ට මෙතෙක් වැඩි වු වැඩිම වැටුප වර්තමාන රජය යටතේ ලබාදීමට හැකි වු බව ශ්‍රී ලංකා නිදහස් පක්ෂයේ නුවරඑළිය දිස්ත‍්‍රීක් ආසන සංවිධායක හා ශ්‍රී ලංකා නිදහස් සේවක සංගමයේ නුවරඑළිය දිස්ත්‍රීක් සම්බන්ධීකරණ ලේකම් පෙරියසාමි ප‍්‍රදිපන් මහතා පවසයි. ප‍්‍රදීපන් මහතා ඒ බැව් පැවසුවේ අද (06) හැටන් නගරයේ පැවති විශේෂ ප‍්‍රවෘත්ති සාකච්ජාවකදීය. දැනට වතුකම්කරුවෙකුට ලැබෙන රුපියල් 620 වැටුප 730 දක්වා රුපියල් 110කින් වැඩි වන බවත්, එය සතියකට දින 6ක් ලබාදීමටත් සෙසු දිනවල නෙලන අමු තේ දළු කිලෝ එකකට රුපියල් 35 බැගින් ලබාදීමට රජය මැදිහත් වීමත්, මත වතු හාම්පුතුන්ගේ සංගමය ඊට එකඟ වී ඇති බව පෙරියසාමි ප‍්‍රදීපන් මහතා පවසයි. රුපියල් 730 වැටුපට සේවක අර්ථසාක අරමුදල සහ සේවා නියුක්තිකයන්ගේ අරමුදල සමග වතුකම්කරුවෙකුට දිනකට රුපියල් 800ට වැඩි වැටුපක් හිමිවන බව පෙරියසාමි ප‍්‍රදිපන් මහතා මෙම මාධ්‍ය හමුවේදී පැවසුවේය. නව වැටුප් වැඩි කිරීමේ අවබෝධතා ගිවිසුම අත්සන් කළ දින සිට ඉදිරි වසර දෙක සඳහා එම ගිවිසුම වලංගු බවත් එම ගිවිසුමට අත්සන් කිරීම සඳහා වතුහාම්පුතුන්ගේ සංගමය සහ වතු ඒකාබද්ධ වෘත්තිය සම්ති එකඟතාවය පළකර ඇති බවත්, තවදුරටත් වැඩ වර්ජන සහ උද්ඝෝෂණ සිදුනොකර සුපුරුදු පරිදි දෛනික තේ දළු නෙලන කටයුතු වලට වාර්තා කරන ලෙසත්, වතුකම්කරුවන්ගෙන් පෙරියසාම් ප‍්‍රදිපන් මහතා ඉල්ලා සිටියේය.", "URL": "https://sinhala.adaderana.lk/news.php?nid=64759", "Category": null, "Parent URL": null}