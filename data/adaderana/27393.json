{"Source": "Adaderana", "Timestamp": "September 14, 2012 09:21 am", "Headline": " සරසවි පාඨමාලා සඳහා වන කැමැත්තේ අනුපිළිවෙළ වෙනස් කිරීමට අවස්ථාවක්", "News Content": "2011 උසස් පෙළ විභාග ප්‍රතිඵල අනුව විශ්ව විද්‍යාල ප්‍රවේශයට අයදුම් කර ඇති අපේක්ෂකයන්ට මුල් අවස්ථාවේ දී පාඨමාලා සඳහා ලබා දී තිබු කැමැත්තේ අනුපිළිවෙළ වෙනස් කිරීමට අවස්ථාව ලබාදීම සඳහා විශ්ව විද්‍යාල ප්‍රතිපාදන කොමිෂන් සභාව තීරණය කර තිබේ. එසේම පාඨමාලා සඳහා අයඳුම් නොකළ අපේක්ෂකයන්ට ද අද (14) සිට නව පාඨමාලා සඳහා අයදුම් කිරීමට අවසර දී ඇති බව විශ්ව විද්‍යාල ප්‍රතිපාදන කොමිසන් සභාව සඳහන් කළේය. ඒ සම්බන්ධයෙන් සම්පූර්ණ කළ ආදර්ශ අයදුම්පත් විශ්ව විද්‍යාල ප්‍රතිපාදන කොමිෂන් සභාවේ අධ්‍යයන කටයුතු හා විශ්ව විද්‍යාල ප්‍රවේශ පිළිබඳ අතිරේක ලේකම්වරයා වෙත යොමුකළ යුතුය. මේ මස 28 වන දිනට පෙර එම අයදුම්පත් යොමුකළ යුතු අතර ඉන් පසුව ඉදිරිපත් කරන අයදුම්පත් භාර නොගන්නා බව ද විශ්ව විද්‍යාල ප්‍රතිපාදන කොමිෂන් සභාව සඳහන් කර සිටියේය. පාඨමාලාවලට අදාළ කැමැත්තේ අනුපිළිවෙල වෙනස් කිරීම සඳහා වු ආදර්ශ අයදුම්පත් පුවත්පත්වල පළ කර ඇත. විශ්ව විද්‍යාල ප්‍රවේශය සඳහා අලුතින් අයදුම්පත් ඉදිරිපත් කිරීමට අදහස් කරන අයදුම්කරුවන් විශ්ව විද්‍යාල ප්‍රතිපාදන කොමිෂන් සභාව වෙත පැමිණ එම අයදුම්පත්‍ර ලබාගත යුතුය.", "URL": "https://sinhala.adaderana.lk/news.php?nid=27393", "Category": null, "Parent URL": null}