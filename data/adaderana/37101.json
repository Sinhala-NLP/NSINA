{"Source": "Adaderana", "Timestamp": "September 2, 2013 06:23 pm", "Headline": "වයඹ-මධ්‍යම-උතුරු ඡන්ද පෙට්ටි ආරක්ෂාවට විශේෂ වැඩපිළිවෙලක්", "News Content": "වයඹ, මධ්‍යම සහ උතුරු පළාත් ඡන්ද විමසීමට අදාළව ඡන්ද පෙට්ටිවල ආරක්ෂාව සම්බන්ධයෙන් විශේෂ වැඩපිළිවෙලක් ක්‍රියාත්මක කරන බව මැතිවරණ මහ ලේකම් කාර්යාලය පවසයි. නියෝජ්‍ය මැතිවරණ කොමසාරිස් එම්.එම් මොහොමඩ් මහතා කියා සිටියේ ඡන්ද විමසීම අවසන් වූ පසු ඡන්ද පෙට්ටි සීල් තැබීමේදී අනුගමනය කරන ක්‍රියා පිළිවෙත මෙවර වෙනසකට ලක් කරන බවයි. එමෙන්ම ගණන් කිරීමේ මධ්‍යස්ථාන වෙත ඡන්ද පෙට්ටි ලැබීමට පෙර දේශපාලන පක්ෂ සහ ස්වාධීන කණ්ඩායම් නියෝජිතයෙකු බැගින් එම ස්ථානයේ කලින් රඳවා තැබීමට ද මැතිවරණ කොමසාරිස්වරයා විසින් අවසර ලබා දී තිබේ. මීට අමතරව ඡන්ද වීමසීම් කටයුතුවලට අදාළ රාජකාරී සඳහා රාජ්‍ය නිලධාරීන් හතළිස්දහසක් පමණ යෙදවීමට සැලසුම් කර ඇති බව නියෝජ්‍ය මැතිවරණ කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=37101", "Category": null, "Parent URL": null}