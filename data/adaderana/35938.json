{"Source": "Adaderana", "Timestamp": "July 20, 2013 08:59 am", "Headline": "වනජීවි නිලධාරියාට අලි ප්‍රහාරයක්", "News Content": "තණමල්විල වනජීවී නිලධාරී කාර්යාලයට අනුයුක්තව රාජකාරියේ යෙදී සිටි වනජිවි නිලධාරීයෙකු වනඅලි ප්‍රහාරයකට ලක්ව මියගොස් තිබේ. ඊයේ රාත්‍රී 11ට පමණ යතුරු පැදියකින් ගමන් කරමින් සිටිය දී මෙම ප්‍රහාරය එල්ලවී ඇති බව සඳහන්ය. ප්‍රහාරයෙන් බරපතළ තුවාල ලබා ප්‍රතිකාර සඳහා හම්බන්තොට රෝහලට ඇතුළත් කිරීමේ දී මොහු මියගොස් තිබේ. සිද්ධියෙන් මියගොස් ඇත්තේ ගාල්ල, ගින්තොට ප්‍රදේශයේ පදිංචි 24 හැවිරිදි පුද්ගලයෙකි. මේ අතර සීගිරිය, නායන්වල ප්‍රදේශයේ දී වනඅලි ප්‍රහාරයකට ලක්ව පුද්ගලයෙකු මියගොස් තිබේ. ඊයේ රාත්‍රී 07.30 ට පමණ පාපැදියකින් ගමන් කරමින් සිටිය දී මෙම ප්‍රහාරය සිදුව ඇති බව පොලීසිය සඳහන් කළේය. ප්‍රහාරයෙන් බරපතළ තුවාල ලබා ප්‍රතිකාර සඳහා දඹුල්ල රෝහලට ඇතුළත් කිරීමෙන් පසු ඔහු මියගොස් තිබේ.", "URL": "https://sinhala.adaderana.lk/news.php?nid=35938", "Category": null, "Parent URL": null}