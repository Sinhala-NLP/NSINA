{"Source": "Adaderana", "Timestamp": "September 10, 2010 10:02 pm", "Headline": "දැනුම් දීමක් නෑ-පියසේන කියයි,දැනුම් දුන්නා-සන්ධානය කියයි", "News Content": "තමාට එරෙහිව ගනු ලබන කිසිදු ක්‍රියා මාර්ගයක් සම්බන්ධයෙන් මේ වනතුරුත් දැනුම්දීමක් කර නැති වග ද්‍රවිඩ ජාතික සන්ධානයෙන් ආණ්ඩු පක්ෂයට එක්වූ පාර්ලි මේන්තු මන්ත්‍රී පී.පියසේන මහතා පවසයි. ගනුලබන යම් පියවරක් වෙත්නම් ඒ පිළිබඳ ලිඛිතව දැනුම්දිය යුතු බවද හෙතෙම අද දෙරණට කියා සිටියේය. එසේ වුවද තම පක්ෂ තීරණයට එරෙහිව යමින් 18 වන සංශෝධනයට පක්ෂව පාර්ලිමේන්තුවේදී ඡන්දය ප්‍රකාශ කිරීමට අදාළව පී.පියසේන මහතාගෙන් නිදහසට කරුණු විමසා ඇතැයි ද්‍රවිඩ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා සඳහන් කරයි. අද දෙරණ කළ විමසීමකට පිළිතුරු දෙමින් ඔහු කියා සිටියේ පියසේන මන්ත්‍රීවරයාගේ ක්‍රියා කලාපය සම්බන්ධයෙන් ගනු ලබන පියවර සම්බන්ධයෙන් මේ වන විටත් ඔහුට ලිඛිතව දැනුම් දී ඇති බවයි. -- ද්‍රවිඩ ජාතික සන්ධානය 18 වන ව්‍යවස්ථා සංශෝධනයට එරෙහිව පාර්ලිමේන්තුවේදී ඡන්දය ප්‍රකාශ කළ යුතු බවට තීරණයක් ගෙන තිබියදී එම පක්ෂයේ දිගාමඩුල්ල දිස්ත්‍රීක් පාර්ලිමේන්තු මන්ත්‍රී පී.පියසේන මහතා ආණ්ඩු පක්ෂයට එක්වෙමින් පසුගිය 08 වන දා සංශෝධනයට පක්ෂව සිය ඡන්දය ප්‍රකාශ කරනු ලැබිණි. මෙරට තහනම් කළ යුතු පක්ෂයක් වේනම් ඒ ද්‍රවිඩ ජාතික සන්ධානය බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී පී.පියසේන මහතා පසුදින(09)මාධ්‍යට කියා සිටියේය. තමන් ද්‍රවිඩ ජාතික සන්ධානයෙන් ඉවත් වී ආණ්ඩු පක්ෂයට එක්වන බවත්,ද්‍රවිඩ ජනතාව වෙනුවෙන් වැඩි සේවයක් කිරීමේ බලාපොරොත්තුවෙන් මෙසේ රජය හා එක්වීමට තීරණය කළ බවත් ඒ මහතා සඳහන් කර තිබිණි..", "URL": "https://sinhala.adaderana.lk/news.php?nid=10777", "Category": null, "Parent URL": null}