{"Source": "Adaderana", "Timestamp": "September 17, 2015 05:02 pm", "Headline": "මහවැලි කලාප වල ජනයාගේ ගැටලුවලට විසඳුම් දෙන්න", "News Content": "මහවැලි කලාප වල ජනතාව මුහුණ දී සිටින ගැටලු පිළිබඳ සොයා බලා කඩිනම් විසඳුම් ලබාදීමට පියවර ගන්නා ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් දී තිබේ. මහවැලි සංවර්ධන අමාත්‍යංශයේ ප්‍රගති සමාලෝචන රැස්වීමකට අද පෙරවරුවේ සහභාගි වෙමින් ජනාධිපතිවරයා එම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. මහවැලි සංවර්ධන හා පරිසර නියෝජ්‍ය අමාත්‍යවරයා ලෙස අනුරාධ ජයරත්න මහතා අද පෙරවරුවේ එම අමාත්‍යංශයේදී වැඩ භාරගත් අතර එම අවස්ථාවට එක්වූ ජනාධිපති මෛත්‍රීපාල සිරිසේන මහතා අනතුරුව ප්‍රගති සමාලෝචන රැස්වීමට සහභාගී වී ඇති බව සඳහන්ය. එහිදී 2020 මහවැලි දැක්ම සහ මහවැලි අධිකාරියේ ඉදිරි වසර තුනක වැඩපිළිවෙළ පිළිබඳ දීර්ඝ වශයෙන් සාකච්ඡා කර ඇත.මහවැලි කලාප වල ජනතාව මූලික අවශ්‍යතා සපුරාගැනීමේදී පවතින ගැටලු විසඳීමට සහ මහවැලි කලාප වල යටිතල පහසුකම් සංවර්ධනය වෙනුවෙන් විශේෂ වැඩපිළිවෙළක් ක්‍රියාත්මක කිරීමට ජනාධිපති මෛත්‍රීපාල සිරිසේන මහතා විසින් නිලධාරීන්ට උපදෙස් ලබාදුන් බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=53921", "Category": null, "Parent URL": null}