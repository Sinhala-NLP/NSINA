{"Source": "Adaderana", "Timestamp": "October 20, 2015 03:26 pm", "Headline": "ලිංගික අල්ලසක් ගැන සාක්ෂියක් නෑලු", "News Content": "රතු කුරුස නිලධාරියෙක් උතුරේ වැන්දඹු කාන්තාව‍කගෙන් ලිංගික අල්ලසක් ඉල්ලූ බවට පළවු වාර්තා සම්බන්ධයෙන් නිවේදනයක් නිකුත් කරන එම සමාජය එවැනි සිදුවීමක් ගැන පැහැදිලි විශ්වාසදායී සාක්ෂි නැතැයි අවධාරණය කරයි.ඉන්දීය රජයේ ආධාර මත යුද අනාථයින්ට ලබාදෙන ස්ථීර නිවසක් ලබාදීම සඳහා කිළිනොච්චියේ, මුලංගාවිල් ගම්මානයේ කාන්තාවකගෙන් ලිංගික අල්ලසක් ඉල්ලා සිටියේ යැයි චෝදනාවක් රතුකුරුස සමාජයේ සේවකයෙකුට එල්ල වී තිබුණි.මේ ගැන සෙවීම සඳහා රතුකුරුස සමාජයේ සභාපතිවරයා විසින් කමිටුවක් පත් කළ බවත්, එම කමිටුවේ නිලධාරීන් එකී ප්‍රදේශයට ද ගොස් මේ ගැන සොයාබැලූ බවත්, පවසන රතුකුරුස සමාජය ඒ ගැන තහවුරු කළ කිසිවක් හමුනොවූ බවද, සඳහන් කරයි.මේ සම්බන්ධයෙන් සිදුකළ පරීක්ෂණයේ වාර්තාවක් අද නීතිය හා සාමය පිළිබඳ අමාත්‍යංශයට බාරදීමට කටයුතු කළ බවද එම නිවේදනය මගින් වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=54563", "Category": null, "Parent URL": null}