{"Source": "Adaderana", "Timestamp": "August 4, 2019 11:12 pm", "Headline": "අඳුරේ ශිෂ්‍යත්වය ලියු දරුවන්", "News Content": "තංගල්ල පිරිමි ජාතික පාසලේ පැවැති විභාග මධ්‍යස්ථානයේදී මෙවර පහ ශ්‍රේණිය ශිෂ්‍යත්ව විභාගයට පෙනී සිටි දරුවන් පිරිසකට අඳුරේ විභාගයට මුහුණ දීමට සිදුව ඇත. ප්‍රදේශයට පැවැති වැසි සහිත කාලගුණය හේතුවෙන් විභාග ශාලා අඳුරු තත්ත්වයේ පැවතීම හේතුවෙන් තම දරුවන්ට අඳුරේම විභාගයට පෙනී සිටීමට සිදුවූ බවට මවුපියෝ චෝදනා කරති. අංක එක විභාග ශාලාවේ පිහිටි පන්ති කාමර කිහිපයක් මෙලෙස අඳුරේ පැවැති අතර ඇතැම් ගුරුවරුන්ගේ දැනුම්දීම පරිදි බැට්රියෙන් ක්‍රියාකරන විදුලි ලාම්පු විභාග ශාලා තුළට යැවූ බව මවුපියෝ ප්‍රකාශ කරයි. එකම විභාග මධ්‍යස්ථානයේ සිසුන් පිරිසක් ආලෝකය සහිතව විභාගයට මුහුණ දෙද්දී තවත් පිරිසකට අඳුරේ විභාගයට මුහුණ දීමට සිදුවූ බව මවුපියෝ පැවසූහ. විභාග මධ්‍යස්ථානය ඉදිරිපිට රැඳී සිටි මවුපියෝ විභාග රාජකාරියේ යෙදී සිටි නිලධාරීන්ට මේ හේතුවෙන් සිය විරෝධය පළ කළහ. තංගල්ල මූලස්ථාන පොලිස් ස්ථානයේ මැදිහත්වීම මත තංගල්ල විදුලිබල මණ්ඩලයේ සේවකයන් විභාග මධ්‍යස්ථානයට පැමිණි අතර පළමු විභාග ප්‍රශ්න පත්‍රය පෙරවරු 10.15ට අවසන් වූ පසුව විදුලි බල්බ කිහිපයක් යොදා දරුවන්ට තාවකාලික විසඳුමක් ලබා දීමට ඔවුහු ක්‍රියාකළහ. තව දරුවන්ට සිදුවූ අසාධාරණය පිළිබඳව ඇතැම් මවුපියවරු තංගල්ල මූලස්ථාන පොලීසියට මේ සම්බන්ධයෙන් පැමිණිලි කළහ. දහවල් 12.00ට ශිෂ්‍යත්ව විභාගය අවසන් වීමෙන් අනතුරුව දරුවන් විදුලි පන්දම් සහ විදුලි පහන් අතැතිව පිටව ගිය ආකාරය දක්නට හැකිවිය.", "URL": "https://sinhala.adaderana.lk/news.php?nid=115734", "Category": null, "Parent URL": null}