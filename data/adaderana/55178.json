{"Source": "Adaderana", "Timestamp": "November 18, 2015 04:39 pm", "Headline": "ජනකට ඇප!", "News Content": "1999 වසරේ වූ පුද්ගල ඝාතනයකට අදාළව අත්අඩංගුවට ගෙන රිමාන්ඩ් කෙරුණු හිටපු අමාත්‍ය ජනක බණ්ඩාර තෙන්නකෝන් මහතා ඇප මත මුදාහැර තිබේ.ඒ අනූව ජනක බණ්ඩාර තෙන්නකෝන් රුපියල් ලක්ෂ පහක මුදල් ඇප සහ රුපියල් මිලියනය බැගින් වූ ශරීර ඇප දෙකක් මත නිදහස් කරන ලෙස මහනුවර පළාත්බද මහාධිකරණ විනිසුරු මේනකා විජේසුන්දර නියෝග කර ඇතැයි සඳහන්ය.ජනක බණ්ඩාර තෙන්නකෝන්ට වැඩිදුර ප්‍රතිකාර ලබා ගැනීමට විදේශගත වියයුතු බව දන්වමින් ඔහුගේ බිරිද වන කේමාලි ලසිතා තෙන්නකෝන් යන අය ඉදිරිපත් කළ ඇප අයැදුම් පතක් සලකා එම ඇප අයදුම්පත නිශ්ප්‍රභා කරමින් මහාධිකරණ විනිසුරුවරිය ඇප ලබාදීමට නියෝග කර ඇත.1999 දෙසැම්බර් මස 14 වන දින දඹුල්ගමුව ප්‍රදේශයේ වෙඩිතබා පුද්ගලයෙකු ඝාතනය කිරීමේ හා තවත් පුද්ගලයෙකුට තුවාල සිදුකිරීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් සිදුකළ පරීක්ෂණයක ප්‍රතිඵලයක් ලෙස ඒ මහතා අත්අඩංගුවට ගෙන උසාවියට ඉදිරිපත් කිරීමෙන් පසු රිමාන්ඩ් කෙරිණ.එම විමර්ශනයට අදාළව 2015-10-05 වන දින අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස හිටපු අමාත්‍ය, පාර්ලිමේන්තු මන්ත්‍රී ජනක බණ්ඩාර තෙන්නකෝන් මහතාට දැනුම්දී තිබුණි.කෙසේ වෙතත් තෙන්නකෝන් මහතා අපරාධ පරීක්ෂණ දෙපාර්තමේන්තුවේ පෙනී නොසිට, කොළඹ පිහිටි එක්තරා පෞද්ගලික රෝහලක ඇතුළත්ව සිටියදී 2015-10-05 සවස 3.30 ට පමණ අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගැනිණ.", "URL": "https://sinhala.adaderana.lk/news.php?nid=55178", "Category": null, "Parent URL": null}