{"Source": "Adaderana", "Timestamp": "August 4, 2010 02:22 pm", "Headline": "ගස් බැන්ඳාට විරුද්ධව වෘත්තීය ක්‍රියාමාර්ගයක්", "News Content": "ඩෙංගු මර්දන වැඩපිළිවෙළට සහභාගී නොවූ බවට චෝදනා කරමින් සමෘද්ධි නිලධාරියෙකුට එරෙහිව දඬුවම් පැනවීම සම්බන්ධයෙන් ඉදිරියේ දී දැඩි වෘත්තීය ක්‍රියාමාර්ග ගන්නා බව සමස්ත ලංකා සමෘද්ධි සංවර්ධන හා කෘෂීකර්ම පර්යේෂණ නිෂ්පාදන සහකාර නිලධාරී සංගමය පවසයි. හෙට දිනයේ දිවයින පුරා සියලු ප්‍රාදේශීය ලේකම් කොට්ඨාස මට්ටමින් විරෝධතා ව්‍යාපාර සංවිධානය කර ඇති බව එහි ප්‍රධාන ලේකම් ජගත් කුමාර මහතා පවසයි. මීට අමතරව ගම්පහ දිස්ත්‍රික්කයේ සමෘද්ධි සංවර්ධන නිලධාරීන් ද හෙට දිනයේ සිය රාජකාරී වලින් ඉවත්ව උද්ඝෝෂණ ව්‍යාපාරයක නිරත වීමට නියමිතව ඇත. කැළණිය ප්‍රදේශයේ පැවති ඩෙංගු මර්දන ව්‍යාපාරයකට සහභාගී නොවූ බව පවසමින් සමෘද්ධි නිලධාරීයෙකු ගස් බැඳ දඩුවම් කිරීමට නියෝජ්‍ය අමාත්‍ය මර්වින් සිල්වා මහතා ඊයේ කටයුතු කර තබිණි. මේ සම්බන්ධයෙන් අදහස් පළ කරන සමෘද්ධි සංවර්ධන නිලධාරී සංගමය පෙන්වා දෙන්නේ තම නිලධාරීන් ‍එම කටයුතු වල නිරත වන්නේ ජාතික යුතුකමක් වශයෙන් ස්වේච්ඡා පදනම යටතේ බවයි. කෙසේ වුවද ඇමතිවරයාගේ මෙම අත්තනෝමතික ක්‍රියාව සම්බන්ධයෙන් විෂය භාර අමාත්‍යවරයා මැදිහත් වන බවට පොරොන්දු වී ඇති බව ද එම සංගමය පෙන්වා දෙයි.", "URL": "https://sinhala.adaderana.lk/news.php?nid=10021", "Category": null, "Parent URL": null}