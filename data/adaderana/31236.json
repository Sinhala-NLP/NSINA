{"Source": "Adaderana", "Timestamp": "January 31, 2013 01:51 pm", "Headline": "අගවිනිසුරු නීතිපතිව සිටි සමයේ පැවරූ රේගු නඩුව කැඳවයි", "News Content": "අගවිනිසුරු මොහාන් පීරිස් මහතා නීතිපතිවරයාව සිටිය දී ශ්‍රී ලංකා රේගුවට පෞද්ගලික ආයතනයකින් ලැබිය යුතු රුපියල් මිලියන 619 ක මුදලක් ලබාගැනීමට කටයුතු නොකිරීම සම්බන්ධයෙන් රේගුවෙහි සහකාර අධිකාරීවරයෙකු පවරා ඇති මූලික අයිතිවාසිකම් පෙත්සම ශ්‍රේෂ්ඨාධිකරණය හමුවේ කැඳවා තිබේ. ඒ අගවිනිසුරු මොහාන් පීරිස්, කේ.ශ්‍රී පවන් සහ එස්.ඊවා වනසුන්දර යන විනිසුරු මඩුල්ල හමුවේය. මෙම පෙත්සම පවරා වසර දෙකකට වැඩි කාලයක් ගතවී ඇතත් ඒ සම්බන්ධයෙන් කරුණු කියා විභාගයට ගැනීමට තමාට අවස්ථාවක් නොලැබුණු බව මෙහිදී පෙත්සම්කරු වෙනුවෙන් පෙනී සිටි නීතීඥ එම්.කොඩිතුවක්කු මහතා කියා සිටියේය. පෙත්සම්කරුගේ නීතීඥවරයා විවිධ අවස්ථාවල දී මේ සම්බන්ධයෙන් කරුණු ඉල්ලා තිබෙන බව ඊට එරෙහිව කරුණු දැක්වූ නියෝජ්‍ය සොලිසිටර් ජනරාල් ශවින්ද්‍ර ප්‍රනාන්දු මහතා පැවසීය. තමා මේ සම්බන්ධයෙන් ලන්ඩන් නගරයේ සිට අවස්ථා කිහිපයක දී පෙත්සම පිළිබදව අධිකරණයට කරුණු ඉදිරිපත් කිරීමේ දී එයට අවස්ථාව නොලැබුණු බව ඊට පිළිතුරු දෙමින් නීතිපතිවරයා කියා සිටියේය. කෙසේ වෙතත් මේ පෙත්සම සම්බන්ධයෙන් තමාට කරුණු කීමට අවශ්‍ය බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=31236", "Category": null, "Parent URL": null}