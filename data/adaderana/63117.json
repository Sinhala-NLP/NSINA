{"Source": "Adaderana", "Timestamp": "August 16, 2016 04:43 pm", "Headline": "  කෝටි 400ක අනර්ථයක් කළ LTTE සාමාජිකයින් තවදුරටත් රිමාන්ඩ්", "News Content": "අනුරාධපුර ගුවන් හමුදා කඳවුරට ගුවනින් සහ ගොඩබිමෙන් ප්‍රහාර එල්ල කර රුපියල් කෝටි 400ක අනර්ථයක් සහ හමුදා සාමාජිකයින් 14 දෙනෙකු ඝාතනය කිරීමේ සිද්ධියට අදාළව චෝදනා එල්ල වී ඇති හිටපු එල්.ටී.ටී.ඊ. සාමාජිකයින් දෙදෙනා තවදුරටත් රක්ෂිත බන්ධනාගාර ගත කර තිබේ. එල්.ටී.ටී.ඊ. සංවිධානයේ ගුවන් බලගනයේ සාමාජිකයින් දෙදෙනෙකු මෙලෙස තවදුරටත් රක්ෂිත බන්ධනාගාර ගත කිරීමට අනුරාධපුර මහාධිකරණය නියෝග කළ බව අද දෙරණ අධිකරණ වාර්තාකරු පැවසුවේය. 2007 වසරේ සැප්තැම්බර් මස 22 වැනිදා අනුරාධපුර ගුවන් හමුදා කඳවුරට එල්.ටී.ටී.ඊ. සංවිධානය විසින් ගුවනින් සහ ගොඩබිමින් ප්‍රහාර එල්ල කළ අතර එහිදී ගුවන් යානා 16ක් විනාශ වු බව සඳහන්ය. මේ සම්බන්ධයෙන් අත්අඩංගුවට ගත් හිටපු එල්.ටී.ටී.ඊ. සාමාජිකයින් දෙදෙනාට අනුරාධපුර මහාධිකරණය හමුවේ අධි චෝදනා ගොනුකර ඇති අතර ඔවුන් දෙදෙනා ලබන 25 වැනි දින දක්වා රක්ෂිත බන්ධනාගාර ගත කිරීමට මහාධිකරණ විනිසුරු මහේෂ් වීරමන් මහතා නියෝග කර ඇත.", "URL": "https://sinhala.adaderana.lk/news.php?nid=63117", "Category": null, "Parent URL": null}