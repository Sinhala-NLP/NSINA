{"Source": "Adaderana", "Timestamp": "March 12, 2012 08:40 am", "Headline": "ඇෆ්ගනිස්ථාන වැසියන් 10 දෙනෙකු ඝාතනය ගැන ඔබාමාගේ ශෝකය", "News Content": "අමෙරිකානු සොල්දා‍දුවෙකු අතින් ඇෆ්ගනිස්ථාන සිවිල් වැසියන් 10 දෙනෙකු ඝාතනයට ලක්වීම සම්බන්ධයෙන් අමෙරිකානු ජනාධිපති බැරැක් ඔබාමා ඇෆ්ගනිස්ථානය වෙත සිය ශෝකය පළ කර තිබේ. බැරැක් ඔබාමා ඇෆ්ගනිස්ථාන ජනාධිපති හමීඩ් කර්සායි වෙත ‍දුරකථන ඇමතුමක් ලබා දෙමින් මේ සම්බන්ධයෙන් සිය ශෝකය පළ කර ඇති බව විදෙස් වාර්තා සඳහන් කරයි. මෙම ඝාතන සිද්ධියට සම්බන්ධ පුද්ගලයින්ට එරෙහිව දැඩි ක්‍රියාමාර්ග ගන්නා බවට ද බැරැක් ඔබාමා එහි දී අවධාරණය කර ඇත. ඇෆ්ගනිස්ථානයේ රැඳීසිටින අමෙරිකානු සොල්දා‍දුවෙකු එරට සිවිල් වැසියන් දස දෙනෙකු වෙඩි තබා ඝාතනය කර තිබුණි. ඊයේ අලුයම් කාලයේ කන්දහාර් නගරයේ නිවෙස් කිහිපයකට ගොස් එහි රැඳී සිටි කාන්තාවන් හා දරුවන් ඝාතනය කර ඇති බවට වාර්තා විය. කෙසේවෙතත් ඔහු අත්අඩංගුවට පත් වීමෙන් පසු සිය මානසික රෝග තත්ත්වයක් හේතුවෙන් මෙම ඝාතන සිදුවූ බවට ආරක්ෂක අංශ වෙත පවසා ඇත.", "URL": "https://sinhala.adaderana.lk/news.php?nid=22736", "Category": null, "Parent URL": null}