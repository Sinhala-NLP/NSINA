{"Source": "Adaderana", "Timestamp": "December 17, 2018 02:48 pm", "Headline": "ජෝර්ජියාවේ පළමු ජනාධිපතිවරියගේ දිවුරුම", "News Content": "ජෝර්ජියාවෙන් බිහි වූ පළමු ජනාධිපතිවරිය පසුගියදා එම ධූරයේ දිවුරුම් දී ඇති බව විදෙස් මාධ්‍ය වාර්තා කරයි. ඒ වෙනුවෙන් පැවති උත්සවයේ ආරාධිතයින් ලෙස ආර්මේනියා ජනාධිපති සහ ප්‍රංශයේ හිටපු ජනාධිපති නිකොලස් සාකෝසි සහභාගී වී තිබේ. ජෝර්ජියා ජනාධිපතිවරිය ලෙස සලෝමේ සුරාබිෂ්විලී එම ධූරයේ දිවුරුම් දී තිබේ. දිවුරුම් දෙන අවස්ථාවේ ඇයට එරෙහිව එරට තුළ දැවැන්ත විරෝධතා සංවිධානය වී තිබූ බව පැවසෙයි. පසුගිය මාසයේ මැතිවරණයේ සමස්ත ප්‍රතිඵලයට අනුව සලෝමේ සුරාබිෂ්විලී 59%ක ඡන්ද ප්‍රතිශතයක් ලබාගෙන ජයග්‍රහණය කළේය. එහිදී මැතිවරණ අක්‍රමිකතා සිදු වී ඇති බවට විරුද්ධවාදීන් චෝදනා කරයි. අන්තර්ජාතික නිරීක්ෂකයන්ට අනුව පාලක පක්ෂය මැතිවරණය සඳහා පරිපාලන සම්පත් ප්‍රයෝජනයට ගෙන තිබේ. විරෝධතා සඳහා දහස් ගණනක් සහභාගී වී සිටීම හේතුවෙන් දැඩි ආරක්ෂක රැකවල් මධ්‍යයේ දිවුරුම් දීමේ උත්සවය පැවැත්වීමට සිදු වූ බව වාර්තා වෙයි. 66 හැවිරිදි සලෝමේ සුරාබිෂ්විලී ජෝර්ජියාවෙන් බිහි වූ පළමු ජනාධිපතිවරියයි. ඇයගේ දිවුරුම් දීමේ උත්සවය පැවැත්වුණේ ටෙලවි නගරයේ 18 වන සියවසට අයත් මන්දිරයකයි. ඉදිරියේදී ජෝර්ජියාව වෙත පැමිණෙන නව ව්‍යවස්ථාව අනුව එරට ජනපති ධුරය බොහෝ සෙයින් නාමමාත්‍රික තත්ත්වයකට පත්වනු ඇති බව විදෙස් වාර්තා පෙන්වා දෙනවා. කෙසේ වෙතත් රුසියා බලපෑම් වලට එරෙහිව බටහිර සමඟ ශක්තිමත් සබඳතා පවත්වා ගැනීමේදී ඇය සතුව ප්‍රධාන භූමිකාවක් පවතින බව දැක්වෙනවා. ජනපති ලෙස පත්වීමෙන් පසුව ඇය පවසා තිබුණේ නේටෝ සංවිධානය සහ යුරෝපය සමඟ ශක්තිමත් සබඳතාවක් පවත්වාගෙන යාමට අපේක්ෂා කරන බවයි. මේ අතර ආරාධිතයින් ලෙස මෙම උත්සවයේදී ආර්මේනියා ජනාධිපති සහ ප්‍රංශයේ හිටපු ජනාධිපති නිකොලස් සාකෝසිගේ සහභාගීත්වය කැපී පෙනුණි.", "URL": "https://sinhala.adaderana.lk/news.php?nid=100886", "Category": null, "Parent URL": null}