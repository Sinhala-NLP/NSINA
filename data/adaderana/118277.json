{"Source": "Adaderana", "Timestamp": "September 4, 2019 04:04 pm", "Headline": "බෞද්ධ සිද්ධස්ථානයක ආගමික සැණකෙළියක්", "News Content": "ඉන්දියාවේ ලඩාක් හි පිහිටි බෞද්ධ සිද්ධස්ථානයක ආගමික සැණකෙළියක් සංවිධානය කර තිබුණි. ඊට නර්තන ශිල්පීන් විශාල පිරිසක් ද එක්ව සිටියේය. ඉන්දියාවේ ලඩාක් ප්‍රාන්තයේ ලේ නගරයේදී සාම්ප්‍රදායික වෙස් නැටුම් සැණකෙලියක් ආරම්භ වී තිබේ. වාර්ෂිකව පැවැත්වෙන මෙම සිවුදින බෞද්ධ සැණකෙලිය සදහා සාම්ප්‍රදායික ඇදුමින් පැළදුමින් සැරසුණු නර්තන රංගන ශිල්පීන් විශාල පිරිසක් එක්ව සිටියේය. උත්සවය පැවැත්වුණේ ජම්මු කාශ්මීර ආණ්ඩුකාර සත්‍යා පාල් මලික් ගේ ප්‍රධානීත්වයෙන්. වෙස් මුහුණ හා හිස්වැසුම් පැළද සිටි නර්තන ශිල්පීන්ගේ දස්කම් දැකගැනීම සදහා දේශීය මෙන්ම විදේශීය සංචාරකයන් විශාල පිරිසක්ද එක්ව සිටියේය. ලොව වඩාත්ම උසින් ආරම්භ වන ගංගා වන ඉන්දු ගංගාවේ ආරම්භක ස්ථානය පිහිටා ඇත්තේ ලඩාක් කලාපයේයි. හිමාලා කදුකරයේ සුප්‍රකට කඳු වන කනග්‍රී හා චන්දාර් කඳු මුදුන්ද මෙම කලාපයට අයත් වෙයි. බෞද්ධ ආගමිකයන්ගේ ආගමික ස්ථානයක් හා ආරාමයක්ද පිහිටි ලඩාක් කලාපය ඉතාමත් වර්ණවත් ආගමික සැණකෙලි පැවැත්වෙන ස්ථානයක් ලෙසින් ප්‍රකටයි.", "URL": "https://sinhala.adaderana.lk/news.php?nid=118277", "Category": null, "Parent URL": null}