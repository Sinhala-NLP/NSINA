{"Source": "Adaderana", "Timestamp": "March 18, 2010 10:20 am", "Headline": "මැතිවරණ ගැටලු ගැන තවත් සාකච්ඡාවක්", "News Content": "ඉදිරි මහ මැතිවරණයට අදාළ පක්ෂ ලේකම්වරුන් සහ මැතිවරණ කොමසාරිස්වරයා අතර මීළඟ හමුව හෙට පැවැත්වේ. දැනට මතු වී තිබෙන ගැටලු සම්බන්ධයෙන් පක්ෂ ලේකම්වරුන් සමග මැතිවරණ කොමසාරිස්වරයා ‍එහිදී සාකච්ඡා කිරීමට නියමිත බව වාර්තා වේ. පක්ෂ ලේකම්වරුන් සහ මැතිවරණ කොමසාරිස්වරයා අතර පළමු හමුව පසුගිය 12 වැනිදා පැවැත්වුණි. මේ අතර සියලු දිස්ත්‍රික් තේරීම්භාර නිලධාරීවරුන්ගේ සහභාගීත්වයෙන් විශේෂ සාකච්ඡාවක් සති අන්තයේ පැවැත්වීමට මැතිවරණ මහලේකම් කාර්යාලය තීරණය කර ඇත. මැතිවරණ කටයුතු සම්බන්ධයෙන් දිස්ත්‍රික් මට්ටමින් පවතින ගැටලු මැතිවරණ කොමසාරිස්වරයා සමග සාකච්ඡා කිරීම මෙම හමුවේ අරමුණ බව සඳහන්ය.", "URL": "https://sinhala.adaderana.lk/news.php?nid=7343", "Category": null, "Parent URL": null}