{"Source": "Adaderana", "Timestamp": "October 17, 2012 10:59 pm", "Headline": "අධ්‍යාපන අමාත්‍යංශය අධිකරණ තීන්දුවට පයින් ගහයි", "News Content": "රාජකීය විද්‍යාලයේ නියෝජ්‍ය විදුහල්පතිනියගේ ස්ථාන මාරුව අවලංගු කිරීමේ අධිකරණ නියෝගය කි‍්‍රයාත්මක කිරීමට අධ්‍යාපන අමාත්‍යංශය මෙතෙක් කටයුතු කර නොමැති බව ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක සඳහන් වෙන්නේ අධිකරණ තීන්දුව පවා නොසලකා කටයුතු කිරීම ඉතා බරපතළ තත්ත්වයක් බවයි. එකී නිවේදනයේ මෙසේද සඳහන්ය. අධිකරණය විසින් යුක්තිය පසිඳලීමෙන් පසු එම යුක්තිය ඉටු නොකිරීම බරපතළ අසාධාරණ තත්ත්වයකි. කොළඹ රාජකීය විද්‍යාලයේ නියෝජ්‍ය විදුහල්පති ලෙස කටයුතු කළ ජේ. සුමේධා ජයවීර මහත්මියව අසාධාරණ ලෙස ස්ථානමාරු කිරීම සම්බන්ධයෙන් ඇය විසින් ගත් අධිකරණ කි‍්‍රයාමාර්ග ඉදිරියේ ඇයගේ ස්ථානමාරුව අවලංගු කිරීමට තීන්දුවක් ලැබී තිබුණද මේ වන තෙක් රාජ්‍ය සේවා කොමිසම හෝ අධ්‍යාපන අමාත්‍යාංශය ඇය වෙනුවෙන් යුක්තිය ඉටු කිරීමට අපොහොසත්ව ඇත. රාජකීය විද්‍යාලයේ නියෝජ්‍ය විදුහල්පතිනියක වන ජේ. සුමේධා ජයවීර මහත්මිය නිර්ණාමික පෙත්සමක් පදනම් කරගෙන සිදු කරන විමර්ශනයකින් පසු ස්ථාන මාරු කරන ලද බව අධ්‍යාපන අමාත්‍යාංශය ප‍්‍රකාශ කොට තිබුණි. මෙම ස්ථාන මාරුව සම්බන්ධයෙන් ඇය විසින් SC/FR484/2011 අංකයෙන් ශ්‍රේෂ්ඨාධිකරණයට පෙත්සමක් ඉදිරිපත් කෙරුණි. එම පෙත්සම විභාගයෙන් අනතුරුව අදාළ ස්ථාන මාරුව සම්බන්ධයෙන් රාජ්‍ය සේවා කොමිසමට පියවර ගන්නා ලෙසත්, මෙම ස්ථානමාරුව හේතු විරහිත ස්ථානමාරුවක් බවත් ශ්‍රේෂ්ඨාධිකරණ තීන්දුවෙන් දැනුම් දී තිබියදී අදාළ පියවර නොගැනීම පිළිබඳ ඇය විසින් පරිපාලන අභියාචනා කොමිසමට AA/62/2012(PSC) අංකයෙන් පැමිණිල්ලක් සිදු කළ අතර එම පැමිණිල්ල විභාගයෙන් අනතුරුව 2012.08.30 දින ඇයගේ ස්ථාන මාරුව අවලංගු කරන ලෙස පරිපාලන අභියාචනා කොමිසම තීරණය කොට රාජ්‍ය සේවා කොමිසමට ඒ පිළිබඳ දන්වා ඇත. මේ දක්වා රාජ්‍ය සේවා කොමිසම හෝ අධ්‍යාපන අමාත්‍යාංශය ඇගේ ස්ථාන මාරුව විධිමත්ව අවලංගු කරන ලිපිය නිකුත් කොට නැත. ඇය අසාධාරණ ලෙස ස්ථාන මාරු කිරීමෙන් අනතුරුව ඇය විසින් අභියාචනා ගණනාවක් ඉදිරිපත් කළද කිසිදු පියවරක් නොගත් තැන ඇය විසින් සිය අයිතිවාසිකම් වෙනුවෙන් ගන්නා ලද අධිකරණමය කි‍්‍රයාමාර්ගවල තීන්දු ද ප‍්‍රමාද කිරීම හරහා ඇයට සිදුවන අයුක්තිය වලක්වා කඩිනමින් ස්ථානමාරු අවලංගු කිරීමේ නියෝගය නිකුත් කිරීමටත් ඇයට නැවත රාජකීය විද්‍යාලයේ රාජකාරි පැවරීමටත් කටයුතු යොදන ලෙස ලංකා ගුරු සංගමය ජනාධිපති ලේකම්වරයාගෙන් ලිඛිතව ඉල්ලීමක් කොට ඇත. මෙසේ යුක්තිය ඉටු කිරීම ප‍්‍රමාද කිරීම බරපතළ අසාධාරණයක් බවද ලංකා ගුරු සංගමය වැඩිදුරටත් අවධාරණය කර සිටී.", "URL": "https://sinhala.adaderana.lk/news.php?nid=28372", "Category": null, "Parent URL": null}