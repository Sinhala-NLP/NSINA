{"Source": "Adaderana", "Timestamp": "February 27, 2016 01:49 pm", "Headline": "ශ්‍රී ලංකාව ක්‍රීඩාවෙන් ප්‍රමුඛ තැනකට ගෙන ඒම රජයේ අපේක්ෂාවයි", "News Content": "ශ්‍රී ලංකාව ක්‍රීඩාවෙන් ප්‍රමුඛ තැනකට ගෙන ඒම රජයේ අපේක්ෂාව බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා සඳහන් කළේ ඒ සඳහා රජයේ ක්‍රීඩා ප්‍රතිපත්තිය තුළ පිහිටා රජයේ ක්‍රීඩා ක්ෂේත්‍රයට අයත් සෑම ආයතනයකටම අවශ්‍ය භෞතික සහ මානව සම්පත් ලබා දෙන බවයි.12 වන දකුණු ආසියානු ක්‍රීඩා උළෙලේදී පදක්කම් ලාභීන් ඇගයීම වෙනුවෙන් අරලියගහ මන්දිරයේ පැවැති උත්සවයකදී ජනාධිපති මෛත්‍රිපාල සිරිසේන මහතා මේ බව සඳහන් කර ඇත.ක්‍රීඩා තරග සඳහා තරගකරුවන් ඉදිරිපත් කිරීමේදී ඔවුන්ගේ දුෂ්කරතා පිළිබඳව සොයා බැලිය යුතු බවත් එසේ වන්නේ නම් මීටත් වඩා ජයග්‍රහණ හිමිකර ගත හැකි බව ද ජනාධිපතිවරයා සඳහන් කර තිබේ.ක්‍රීඩාව, දේශපාලනය, ජනමාධ්‍ය සහ කලා ක්ෂේත්‍රය තුළ පවත්නා මමත්වය, කණ්ඩායම්වාදය, කඹ ඇදිලි වැනි තත්ත්වයන් හේතුවෙන් ජයග්‍රහණ සඳහා බාධා එල්ල වන බව පෙන්වාදුන් ජනාධිපතිවරයා රටක් ලෙස ඉදිරියට යාමට අසමඟිකම් දුරුකර එකමුතු විය යුතු බව එහිදී අවධාරණය කර තිබේ.", "URL": "https://sinhala.adaderana.lk/news.php?nid=57652", "Category": null, "Parent URL": null}