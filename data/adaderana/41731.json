{"Source": "Adaderana", "Timestamp": "March 12, 2014 11:50 am", "Headline": " ග්ලයිපොසේට් වල්නාශකය තහනම් ", "News Content": "වල්නාශකයක් වන ග්ලයිපොසේට් රසායනය තහනම් කිරීමට පියවර ගන්නා ලෙස ජනාධිපති මහින්ද රාජපක්ෂ මහතා විසින් උපදෙස් ලබාදී ඇතැයි ව්‍යාපෘති අමාත්‍ය එස්.එම් චන්ද්‍රසේන මහතා පවසයි. රජරට වකුගඩු රෝගය ව්‍යාප්තවීමෙහිලා සම්බන්ධයක් ඇති බවට කරුණු දැක්වෙන අදාළ වල්නාශකය මෙලෙස තහනම් කරන ලෙස උපදෙස් ලැබුණු බව හෙතෙම කියා සිටියේ අද (12) කොළඹ, පැවති මාධ්‍ය හමුවකදීය. කැලිෆෝනියා විශ්වවිද්‍යාලය විසින් සිදුකළ පරීක්ෂණයකින් මේ බව අනාවරණය වී ඇතැයි අමාත්‍යවරයා එහිදී කියා සිටියේය. මෙතුවක් කලක් වකුගඩු රෝගය වැළඳීමට නිශ්චිත හේතුවක් අනාවරණය කරගෙන නොතිබුණු බවද හෙතෙම පැවසීය. කෙසේ වෙතත් කැලිෆෝනියා සරසවිය මගින් සිදුකළ පර්යේෂණයේ ප්‍රතිඵල ගැන ජනාධිපතිවරයා දැනුවත් කළ බවත් ඒ අනූව ඔහුගේ නියමය පරිදි මෙම වල්නාශකය තහනම් කිරීමට පියවර ගන්නා බවත් අමාත්‍යවරයා කීවේය. මෙම රෝගයට පිළියම පිරිසිදු ජලය භාවිතා කිරීම බවද ඔහු පැවසීය. ග්ලයිපොසේට් නැමැති වල්නාශකය මෙරට තුළ වැඩි වශයෙන් භාවිතයට ගන්නා රසායනිකයක් බවද අමාත්‍යවරයා කියා සිටියේය. කෙසේ හෝ කවර බලපෑම් පැමිණියද මෙම වල්නාශකය භාවිතය තහනම් කිරීමට දැඩි පියවර ගන්නා බවද චන්ද්‍රසේන අමාත්‍යවරයා වැඩිදුරටත් පැවසුවේය. මෙම මාධ්‍ය හමුවට සහභාගි වූ රජරට විශ්වවිද්‍යාලයේ වෛද්‍ය පීඨයේ කථිකාචාර්ය වෛද්‍ය චන්න ජයසුමන මහතා කියා සිටියේ අදාළ වල්නාශකය මෙරට තුළ භාවිතය තහනම් කිරීමට ජනාධිපතිවරයා ගත් තීරණයට ප්‍රසාදය පළ කරන බවයි. හේතුවක් නැතැයි කියමින් වකුගඩු රෝගය ගැන මතවාද බැහැර කළ නමුත් මේවන විට ඒ සඳහා නිශ්චිත හේතුවක් ඇති බව තහවුරු වී ඇතැයිද හෙතෙම පෙන්වාදුන්නේය. වෛද්‍ය චන්න ජයසුමන මහතා වකුගඩු රෝගයට හේතුකාරක සම්බන්ධයෙන් මුලසිටම පරීක්ෂණ සඳහා පෙනී සිටි විද්වතෙකි. එම රෝගයට ආසනික් මිශ්‍ර කෘමිනාශක හේතු වන බව ඔහු අවධාරණය කර තිබුණි.", "URL": "https://sinhala.adaderana.lk/news.php?nid=41731", "Category": null, "Parent URL": null}