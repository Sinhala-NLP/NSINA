{"Source": "Adaderana", "Timestamp": "January 26, 2019 09:41 pm", "Headline": "මනුසත් දෙරණින් වෛද්‍ය සායනයක්", "News Content": "මනුසත් දෙරණ වෛද්‍ය සායන මාලාවේ 39 වන වෛද්‍ය සායනය අද(26) පදියතලාව ප්‍රාදේශීය රෝහලේදී පැවැත්විය. සායනය සඳහා ප්‍රදේශවාසීන් විශාල පිරිසක් එක්ව සිටියහ. වකුගඩු රෝගයෙන් පීඩාවිදින ජනතාවට සහන සැලසීමේ අරමුණින් මනුසත් දෙරණ ක්‍රියාත්මක කරන වෛද්‍ය සායන මාලාවේ 39 වන අදියර අද පැවැත්වුණේ අම්පාර දිස්ත්‍රික්කයේ පදියතලාව ප්‍රාදේශීය රෝහලේදීය. වෛද්‍ය සායනය සඳහා අවට ගම්මාන රැසක විශාල පිරිසක් සහභාගී වූ අතර මෙහිදී වකුගඩු රෝගීන් හදුනා ගැනීම, ලේ,මුත්‍රා සාම්පල පරීක්ෂා කර රෝගී තත්ත්වයන් හඳුනා ගැනීම සිදු කෙරුණි. එමෙන්ම ශ්‍රි ලංකා අක්ෂිදාන සංගමය විසින් නොමිලේ ඇස් පරික්ෂා කර ඇස් කණ්නාඩි ලබාදීමද මෙහිදී සිදු කරනු ලැබීය. මේ අතර සායනයට පැමිණි විදුලිය නොමැති පවුල් සඳහා සූර්ය පැනල ලබා දීම සිදු කෙරුණේ ඔක්ටෑන් පුද්ගලික සමාගම විසිනි. වෛද්‍ය සායනය සඳහා සිඩම් පුද්ගලික රෝහල, රාගම ලීසන්ස් රෝහල සහ පදියතලාව ප්‍රාදේශීය රෝහලේ කාර්යය මණ්ඩලය ද සිය දායකත්වය ලබා දුන්හ.", "URL": "https://sinhala.adaderana.lk/news.php?nid=103135", "Category": null, "Parent URL": null}