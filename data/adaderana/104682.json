{"Source": "Adaderana", "Timestamp": "February 20, 2019 01:38 pm", "Headline": "කේරළ ගංජා ප්‍රවාහනය කළ STF නිලධාරියා ඇතුළු තවත් 2ක් පොලීසියට", "News Content": "මෝටර් රථයකින් කේරළ ගංජා ප්‍රවාහනය කරමින් සිටි පොලිස් විශේෂ කාර්ය බලකායේ උප පොලිස් පරීක්ෂකවරයෙකු ඇතුළු පුද්ගලයින් දෙදෙනෙකු බණ්ඩාරගම, කිදෙල්පිටිය ප්‍රදේශයේදී අත්අඩංගුවට ගෙන තිබේ. පානදුර කොට්ඨාශ මෙහෙයුම් ඒකකයට ලද තොරතුරක් මත සිදුකළ වැටලීමකදී මෙම සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. අදාල මෝටර් රථයේ තිබී කේරළ ගංජා කිලෝග්‍රෑම් 04 ක තොගයක් පොලිස් භාරයට ගෙන ඇත. අත්අඩංගුවට ගත් පොලිස් විශේෂ කාර්ය බලකා උප පොලිස් පරීක්ෂකවරයා බිබිල ප්‍රදේශයේ පදිංචි 34 හැවිරිදි අයෙකු වන අතර අනෙක් සැකකරු කුරණෑගල ප්‍රදේශයේ පදිංචි 36 හැවිරිදි අයෙකු බව වාර්තා වන්නේය. සැකකරුවන් පානදුර මහේස්ත්‍රාත් අධිකරණයට ඉදිරිපත් කිරීමට නියමිත අතර බණ්ඩාරගම පොලිසිය මේ සම්බන්ධයෙන් වැඩිදුර විමර්ශන සිදු කරයි. මේ අතර විවිධ වර්ගයේ මත්ද්‍රව්‍ය ලඟ තබාගෙන සිටි තවත් පුද්ගලයින් තිදෙනෙකු කුරුඳුවත්ත සහ කැළණිය ප්‍රදේශවලදී අත්අඩංගුවට ගෙන තිබේ. කුරුඳුවත්ත පොලිස් වසමේ ටොරින්ටන් හැටේවත්ත ප්‍රදේශයේදී 23 හැවිරිදි සහ 29 හැවිරිදි පුද්ගලයින් දෙදෙනෙකු අත්අඩංගුවට ගෙන ඇති අතර ඔවුන් සතුව තිබී කේරළ ගංජා, හෂීස්, අයිස් යන මත්ද්‍රව්‍ය මෙන්ම මත්පෙති හා මත් මුද්දර තොගයක් ද සොයාගත් බව පොලිසිය සදහන් කළේය. කැළණිය, තල්වත්ත ප්‍රදේශයේදී අත්අඩංගුවට ගත් 31 හැවිරිදි පුද්ගලයෙකු සතුව තිබී අයිස් මත්ද්‍රව්‍ය ග්‍රෑම් 01 යි මිලිග්‍රෑම් 50 ක් සොයාගෙන ඇත.", "URL": "https://sinhala.adaderana.lk/news.php?nid=104682", "Category": null, "Parent URL": null}