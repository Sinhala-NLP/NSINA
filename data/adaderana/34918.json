{"Source": "Adaderana", "Timestamp": "June 14, 2013 02:18 pm", "Headline": "යුද හමුදාපති \"ජෙනරාල් \" වෙයි", "News Content": "යුද හමුදාපති ලුතිනන් ජෙනරාල් ජගත් ජයසූරිය මහතා \" ජෙනරාල්\" ධූරයට උසස් කර ඇති බව යුද හමුදා මාධ්‍ය ඒකකය පවසයි. ජනාධිපති මහින්ද රාජපක්ෂ මහතා විසින් අදාළ උසස්වීම ලබාදී ඇති බව සඳහන්ය. 1949 දී පිහිටවනු ලැබූ ශ්‍රී ලංකා යුද හමුදාවේ 19 වන යුද හමුදාපතිවරයා ලෙස 2009 ජූලි මස 15 වන දින ජගත් ජයසූරිය මහතා පත්විය. 2007 දී වන්නි ආඥාපති ලෙස පත්වූ ජගත් ජයසූරිය මහතා සිව්වන ඊලාම් යුද්ධයේදී සිදු කළ මෙහෙවර කැපී පෙනෙයි. අභීතව දැඩි අධිෂ්ඨානයෙන් යුතුව යුද පෙරමුණේ සේනා මෙහෙයවූ ඒ මහතා හමුදා සේවයේ නිරත සෑම තරාතිරමකම නිලධාරීන්ට නියම මාර්ගෝපදේශකයකු වූ බව සඳහන්ය. කොළඹ රාජකීය විද්‍යාලයේ දීප්තිමත් ආදි ශිෂ්‍යයකු වන ජගත් ජයසූරිය මහතා අධ්‍යාපන කටයුතු වලට මෙන් ම ක‍්‍රීඩා වට ද එකසේ දස්කම් දක්වා තිබේ. රාජකීය විදුහලේ ශිෂ්‍ය නායකයකු වූ හෙතෙම පාසල් බොක්සිං කණ්ඩායමේ නායකයා ද විය. 1974, 1976, 1977 වසර වලදී බොක්සිං සඳහා වර්ණ හිමිකරගත්තේ ද ඔහු ය. හොකී පැසිපන්දු සහ කි‍්‍රකට් කී‍්‍රඩා සඳහා ද ඔහු දක්ෂයකු බවට රාජකීය විදුහලේ කී‍්‍රඩා ඉතිහාසය සාක්ෂි සපයයි. විද්‍යා අංශයෙන් උසස් පෙළ හැදෑරූව ද කී‍්‍රඩා දස්කම් සහ අධ්‍යාපන පසුබිම පදනම් කොට ගොඩ නැඟුණු දේශාභිමානී හැඟීම ජගත් ජයසූරිය කෙඩෙට් නිලධාරියකු ලෙස යුද හමුදාවට එක් කරන්නට පසුබිම සකස් කෙළේ ය. සුදුසුකමත්, කැපවීමත්, දස්කමත් හේතුවෙන් ඉහළ නිලතල වෙත ක‍්‍රමයෙන් පැමිණි හෙතෙම 1980 දී දෙවන ලුතිනන් වරයකු බවට පත් විය. 1981 දී ලුතිනන් ධූරයට උසස් වූ ඔහු 1984 දී කපිතාන් 1988 මේජර් 1989 ලුතිනන් කර්නල්, 2001 කර්නල්, හා 2001 දී බි‍්‍රගේඩියර් ධූරවලට උසස් වීම් ලැබීය. ඔහු මේජර් ජෙනරාල් ධූරයට උසස් වූයේ 2009 දී ය. ජගත් ජයසූරිය මහතා ඔහුගේ වසර 30 කට අධික සේවා කාලයේදී අත්දැකීමෙන් මෙන් ම යුද හමුදාවට අදාළ අධ්‍යාපනයෙන් ද සන්නද්ධ විය. ඔහු දිනා ඇති ඩිප්ලෝමා, උපාධි, මෙන් ම පශ්චාත් උපාධි වලින් ඒ බව පසක් වෙයි. පකිස්ථාන ආරක්ෂක විද්‍යාලයෙන් තරුණ නිලධාරීන් සඳහා වූ පාඨමාලාව, ඉන්දීය ආරක්ෂක විද්‍යාලයේ රේඩියෝ උපදේශන පාඨමාලාව, මෙන් ම ඉන්දියාවේ ආරක්ෂක සේවා නිලධාරි පාසලෙන් ලත් අධ්‍යාපනය, ඉන්දීය මදුරාසි විශ්වවිද්‍යාලයෙන් ලබාගත් විද්‍යාවේදී පශ්චාත් උපාධිය, එක්සත් රාජධානියේදී හැදෑරූ ජාත්‍යන්තර ආරක්ෂක කළමනාකරණ පාඨමාලාව සහ චීනයේ ජාතික ආරක්ෂාව පිළිබඳ විශ්වවිද්‍යාලයෙන් ලත් දැනුම මින් ප‍්‍රමුඛ වෙයි. වසර 30 ක සිය සේවා කාලයේදී දැක්වූ දක්ෂතා හේතුවෙන් \"උත්තම සේවා\" යුද හමුදා 50 වන සංවත්සරය හේතුවෙන් දීර්ඝ සේවා සන්නද්ධ හේවා, 50 වැනි නිදහස් දේශ පුත‍්‍ර උතුරු නැඟෙනහිර කි‍්‍රයාන්විත සේවා පූර්ණ භූමි, රිවිරැස ආදී පදක්කම් රැසකින් පිදුම් ලබා ඇති හමුදාපති ජගත් ජයසූරිය මහතාගේ නම ඉතිහාසයට එක් වී ඇත්තේ \"වන්නි වීරයා\" යනුවෙනි. ඒ ඔහු වන්නි ආඥාපති ලෙස එල්.ටී.ටී.ඊ ත‍්‍රස්තවාදීන්ගෙන් රට මුදා ගැනීමට කළ යුග මෙහෙවර නිසාය.", "URL": "https://sinhala.adaderana.lk/news.php?nid=34918", "Category": null, "Parent URL": null}