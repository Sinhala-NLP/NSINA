{"Source": "Adaderana", "Timestamp": "January 14, 2014 10:39 am", "Headline": "කම්කරු සබඳතා වර්ධනයට ගිවිසුමක් ", "News Content": "ලංකාව සහ සෞදි රාජ්‍ය අතර කම්කරු සබඳතා වර්ධනය කරගැනීම සඳහා ගිවිසුමකට අත්සන් තබා තිබේ. සෞදි රාජ්‍යයේ රියාද් නගරයේ දී එරට කම්කරු අමාත්‍ය අඩෙල් එම්. ෆේකි මහතා සහ ශ්‍රි ලංකාවේ විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා මෙම ගිවිසුමට අත්සන් තබා ඇති බව වාර්තා වෙයි. සේව්‍ය සේවක පිළිබඳ ගිවිසුමක් ඇති කිරීමටත්, එය සෞදි රාජ්‍ය තුළ ක්‍රියාත්මක වන ආකාරය පිළිබඳව අධීක්ෂණය කිරීමටත් එසේ නොවන අවස්ථා වලදී අවශ්‍ය මැදිහත්වීම් සිදුකර සේවකයින්ගේ ආරක්ෂාව තහවුරු කිරීමටත් මෙම ගිවිසුම මගින් සෞදි රාජ්‍යය එකඟතාව පළ කර තිබේ. මීට අමතරව සියලුම ගෘහ සේවිකාවන් සඳහා පොදු රැකියා ගිවිසුමක් හඳුන්වාදීමට සහ එම ගිවිසුමට යටත්ව විදේශ ගත වන සේවිකාවන් සෞදි කම්කරු නීති යටතේ ආරක්ෂා කිරීමටත් නියමිතය. ගෘහ සේවිකාවන්ගේ නමින් ඇති පෞද්ගලික ගිණුමට ද ඇයගේ වැටුප මාස් පතා තැන්පත් කිරීම සඳහා හාම්පුතුන්ට නියෝග කෙරෙන නීති රීති ද මෙම ගිවිසුමට ඇතුළත් වීම තුළින් බොහෝ සේවිකාවන් මුහුණ පෑ ප්‍රධාන ගැටලුවකට විසඳුම් ලැබෙන බව අමාත්‍ය ඩිලාන් පෙරේරා මහතා සඳහන් කරයි.", "URL": "https://sinhala.adaderana.lk/news.php?nid=40341", "Category": null, "Parent URL": null}