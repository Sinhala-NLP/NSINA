{"Source": "Adaderana", "Timestamp": "March 25, 2012 02:06 pm", "Headline": " පෞද්ගලික ඖෂධ අලෙවි ප්‍රවර්ධකයින්ට  රජයේ රෝහල් තහනම්", "News Content": "පෞද්ගලික ඖෂධ අලෙවි ප්‍රවර්ධකයින්ට සිය ප්‍රවර්ධන කටයුතු සඳහා රජයේ රෝහල් පරිශ්‍රවලට ඇතුළු වීම සෞඛ්‍ය අමාත්‍යාංශය විසින් තහනම් කර තිබේ. ඖෂධ අලෙවි ප්‍රවර්ධන කටයුතු සඳහා ඖෂධ අලෙවි නියෝජිතයින්ට රජයේ රෝහල් පරිශ්‍රවලට ඇතුළු වීම තහනම් කරමින් පසුගිය වසරේ චක්‍රලේඛයක් නිකුත් කරනු ලැබිණි. එහෙත් ඖෂධ වෙළෙඳ මණ්ඩලය හා සෞඛ්‍ය අමාත්‍යාංශය සාකච්ඡා කොට අලෙවි නියෝජිතයින්ට සතියට දින 03ක් පැය දෙක බැගින් රෝහල් පරිශ්‍රවලට ඇතුළු වීම සඳහා අවසර ලබා දී තිබේ. නමුත් එම ක්‍රියාමාර්ගය උල්ලංඝණය කරමින් පෞද්ගලික ඖෂධ සමාගම්වල ඖෂධ අලෙවි ප්‍රවර්ධනය සඳහා කටයුතු කරන අලෙවි නියෝජිතයින් දිනපතා රජයේ රෝහල් පරිශ්‍රවල රැඳී සිටින බව සෞඛ්‍ය අමාත්‍යාංශය පෙන්වා දෙයි. මෙම තත්ත්වය රෝහල් කටයුතු පවත්වාගෙන යාමට බලවත් අපහසුතාවයක් වන බැවින් මින් ඉදිරියට රජයේ රෝහල් පරිශ්‍රවලට පෞද්ගලික අලෙවි ප්‍රවර්ධකයින්ට ඇතුළු වීම සම්පුර්ණයෙන් තහනම් කර තිබේ.", "URL": "https://sinhala.adaderana.lk/news.php?nid=23048", "Category": null, "Parent URL": null}