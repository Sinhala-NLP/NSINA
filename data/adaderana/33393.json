{"Source": "Adaderana", "Timestamp": "April 19, 2013 01:40 pm", "Headline": "අපද්‍රව්‍ය බැහැර කිරීම ගැන සෞඛ්‍ය අමාත්‍යංශයෙන් විශේෂ චක්‍රලේඛයක්", "News Content": "රෝහල්වල විද්‍යුත් අපද්‍රව්‍ය බැහැර කිරීමේ දී රජයේ නීති හා රෙගුලාසිවලට අනුකූලව කටයුතු කළ යුතු බව සෞඛ්‍ය අමාත්‍යංශය සියලු රෝහල් බලධාරීන් වෙත දැනුම් දී තිබේ. සෞඛ්‍ය අමාත්‍ය මෛත්‍රිපාල සිරිසේන මහතාගේ උපදෙස් පරිදි දිවයිනේ සියලුම රෝහල් සහ වෙනත් සෞඛ්‍ය ආයතනවල බලධාරීන්ට විශේෂ චක්‍රලේඛයක් යවමින් සෞඛ්‍ය අමාත්‍යංශයේ ලේකම් වෛද්‍ය නිහාල් ජයතිලක මහතා විසින් මේ බව දැනුම් දී ඇත. විද්‍යුත් අපද්‍රව්‍ය බැහැර කිරීම සඳහා වලදැමීම හෝ පිළිස්සීම වැනි ක්‍රම භාවිත කිරීමේ දී සෞඛ්‍යට මෙන්ම පරිසරයට ද විශාල වශයෙන් හානි සිදුවන බව සෞඛ්‍ය අමාත්‍යංශය පෙන්වාදෙයි. මීට පිළියමක් ලෙස මධ්‍යම පරිසර අධිකාරිය මගින් විද්‍යුත් අපද්‍රව්‍ය බැහැර කිරීම සඳහා ආයතන ලියාපදිංචි කර ඇති අතර එම ආයතනවලින් මිල ගණන් කැඳවා අදාළ විද්‍යුත් අපද්‍රව්‍ය බැහැර කිරීමට පියවර ගන්නා ලෙස චක්‍රලේඛයෙන් දැනුම් දී ඇත. එම චක්‍රලේඛයේ සඳහන් වන පරිදි රෝහල් මගින් කටයුතු කරන්නේද යන්න පිළිබඳ සෞඛ්‍ය අමාත්‍යංශයේ පාරිසරික හා වෘත්තීය සෞඛ්‍ය ඒකකය විසින් අධීක්ෂණය කරන බව එම අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33393", "Category": null, "Parent URL": null}