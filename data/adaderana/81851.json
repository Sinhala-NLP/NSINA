{"Source": "Adaderana", "Timestamp": "December 20, 2017 04:51 pm", "Headline": "පේදුරුතුඩුවේත් ගින්නක් ", "News Content": "යාපනයේ - පේදුරුතුඩුව ප්‍රදේශයේ වෙළෙඳසැලක ඉහළ මාලයේ 19 දා සවස ඇතිවූ ගින්නක් මැඩපවත්වා වෙළෙඳසැලට කිසිඳු හානියක් සිදු නොවන අන්දමට එය බේරා දීමට පේදුරුතුඩුවේ යුදහමුදාව, පොලීසිය හා නගරවාසීන් සමත් වී තිබේ. හදිසියේම ඇති වූ මේ ගින්න අනෙක් වෙළෙඳසැල් වෙත පැතිර යාම වැළැක්වීමට පිරිසක් කටයුතු කරද්දී අනෙක් පිරිස වෙළෙඳසැලේ ඇති වූ ගින්න නිවා දැමීමට කටයුතු කොට තිබේ. යාපනයේ සිට පේදුරුතුඩුවට යාපනය නගර සභාවේ ගිනි නිවන රථ පැමිණීමට විශාල කාලයක් ගත වන බැවින් යුද හමුදාව හා පොලීසිය වතුර බවුසර් රැගෙන විත් නගරවාසීන්ගේද සහය ඇතිව ගින්න මැඩපවත්වා ඇත. වෙළෙඳසැල තුළ සිදුවූ විදුලිය කාන්දු වීමකින් මෙම ගින්න හටගන්නට ඇතැයි විශ්වාසකරන පේදුරුතුඩුව පොලීසිය සිද්ධිය පිළිබඳව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=81851", "Category": null, "Parent URL": null}