{"Source": "Adaderana", "Timestamp": "May 24, 2019 06:57 pm", "Headline": "පාස්කු ප්‍රහාරයට පෙර සහරාන් මැදිවූ ගැටුමක් මාධ්‍යයට", "News Content": "පාස්කු ඉරිදා ප්‍රහාරය සම්බන්ධයෙන් බස්නාහිර පළාත් ආණ්ඩුකාර අසාද් සාලි, නැගෙනහිර පළාත් ආණ්ඩුකාර එම්.එල්.ඒ.එම් හිස්බුල්ලා සහ අමාත්‍ය රිෂාඩ් බදියුර්දීන් යන අයට එරෙහිව වහාම නීතිය ක්‍රියාත්මක කළ යුතු බව සිංහලේ අපි ජාතික සංවිධානයේ සභාපති පූජ්‍ය ජඹුරේවල චන්දරතන හිමියන් පවසයි. අද(24) කොළඹ පැවති මාධ්‍ය හමුවක දී උන්වහන්සේ මේ බව සඳහන් කළේය. එහිදී උන්වහන්සේ වැඩිදුරටත් සඳහන් කළේ පාස්කු ප්‍රහාරයට පෙර මොහොමඩ් සහරාන්ගේ ක්‍රියාකාරකම් සම්බන්ධයෙන් ක්‍රියාමාර්ග නොගැනීම පිළිබඳ කාත්තන්කුඩි පොලිසියේ ස්ථානාධිපතිවරයාට සහ නැගෙනහිර පළාත් හිටපු මහඇමතිවරයාට එරෙහිව ද පරීක්ෂණයක් සිදුකළ යුතු බවයි. 2017 කාත්තන්කුඩි ප්‍රදේශයේදී සිදු කළ පහරදීමක දර්ශන කිහිපයක් පූජ්‍ය ජඹුරේවල චන්දරතන හිමියන් විසින් මාධ්‍ය වෙත මෙහිදී ප්‍රදර්ශනය කර තිබේ. 2017 කාත්තන්කුඩි ප්‍රදේශයේදී කළ පහරදීම පසු අත්අඩංගුවේ පසුවූ සහරාන්ව නිදහස් කරගන්නේ එවකට නැගෙනහිර පළාතේ මහඇමතිවරයා බව උන්වහන්සේ පෙන්වා දෙයි. එවකට පොලිස් ස්ථානාධිපති ආරියබන්දු වෙලගෙදර මහතා විසින් අදාළ ගැටුම පිළිබඳව විමර්ශන කරගෙන යන අවස්ථාවේදී ස්ථානාධිපතිවරයා මාරුකර යැවූ බව උන්වහන්සේ සඳහන් කළේය. පසුව වෙනත් අයෙක් ස්ථානාධිපතිධුරයට පත් කළ බවත් අදාළ ස්ථානාධිපතිවරයා පොලිසියේ වැඩභාර ගනිද්දි සහරාන්ට විරුද්ධව නඩු දෙකකට සම්බන්ධ වරෙන්තු ලබාගෙන තිබෙනවා පොලීසිය මගින් නමුත් සහරාන් අත්අඩංගුවට නොගෙන ඇති බව උන්වහන්සේ වැඩිදුරටත් පැවසීය. මේ හේතුවෙන් එවකට සිටි පොලිස් ස්ථානාධිපතිවරයා සහ හිටපු මහඇමතිවරයා ගැන වහාම පරීක්ෂණයක් සිදුකළ යුතු බව සිංහලේ අපි ජාතික සංවිධානයේ සභාපති පූජ්‍ය ජඹුරේවල චන්දරතන හිමියන් පවසයි.", "URL": "https://sinhala.adaderana.lk/news.php?nid=110610", "Category": null, "Parent URL": null}