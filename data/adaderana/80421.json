{"Source": "Adaderana", "Timestamp": "November 23, 2017 02:21 pm", "Headline": "පළාත් සභාව තුළ මහ විරුවන් සමරන්න ගිය මන්ත්‍රීට සභාපති එරෙහි වෙයි ", "News Content": "උතුරු පළාත් සභාවේ පහන් දල්වා මහවිරු දින සැමරුමක් පැවැත්විය යුතු බවට උතුරු පළාත් සභා මන්ත‍්‍රී ඊ.ආනෝල්ඞ් මහතා අද(23) පළාත් සභාවට පැවසීමේදී උතුරු පළාත් සභා සභාපති සි.වි.කේ.ශිවඥානම් මහතා ඊට අවසරය ලබාදී නැත. උතුරු පළාත් සභා 110 වන සභා වාරය යාපනය කයිතඩි පළාත් සභා සංකීර්ණයේදී පැවැත්වු අවස්ථාවේදී පළාත් සභා මන්ත‍්‍රී ආනෝල්ඞ් මහතා මහවිරු සැමරුමක් පළාත් සභා සංකීර්ණයේදී පැවැත්විය යුතු බවට යෝජනා කර තිබේ. එහිදි උතුරු පළාත් සභා සභාපති සි.වි.කේ.ශිවඥානම් මහතා පැවසූවේ පළාත් සභාව තුළ එවැන්නකට අවසරය ලබානොදිය හැකි අතර, අවශ්‍යනම් තනි තනිව හෝ කණ්ඩායම් වශයෙන් පළාත් සභාවෙන් බැහැරව අදාළ සැමරුම් පැවැත්විය හැකි බවයි. පළාත් සභාව තුළ එවැන්නකට අවසරය ලබානොදීමට පළාත් සභා සභාපතිවරයා තීරණය කිරීම සම්බන්ධයෙන් තමන් සභාපතිවරයාට ගරු කරන බවද උතුරු පළාත් සභා මන්ත‍්‍රී වී.ජයතිලක මහතා පැවසීය. මේ අතර නොමැම්බර් 20 වැනිදා සිට 27 වැනිදා මහවිරු සතියක් ලෙස සැමරුම් පැවැත්වීමට උතුරු පළාත් සභාව නියෝජනය කරන දේශපාලඥයින් පිරිසක් කටයුතු කරමින් සිටියි.", "URL": "https://sinhala.adaderana.lk/news.php?nid=80421", "Category": null, "Parent URL": null}