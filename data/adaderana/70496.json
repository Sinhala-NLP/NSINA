{"Source": "Adaderana", "Timestamp": "March 6, 2017 01:22 pm", "Headline": "ඉවතලන අපද්‍රව්‍යමුසු ජලය මුහුදට ගලායෑම-ඇමති වාර්තාවක් ඉල්ලයි ", "News Content": "තංගල්ල - කහදමෝදර ප්‍රදේශයේ හෝටලයකින් ඉවතලන අපද්‍රව්‍ය මුසු ජලය මුහුදට ගලායාමට සැලැස්වීම පිළිබඳව කඩිනමින් පරීක්ෂණයක් පවත්වන ලෙස ධීවර රාජ්‍ය අමාත්‍ය දිලිප් වෙදආරච්චි මහතා වගකිවයුතු රාජ්‍ය ආයතනවලට උපදෙස් දී තිබේ. වෙරළ සංරක්ෂණ දෙපාර්තමේන්තුවේ අධ්‍යක්ෂ ජේනරාල් , සමුද්‍ර දුෂණ වැළැක්වීමේ අධිකාරියේ අධ්‍යක්ෂ ජෙනරාල් , මධ්‍යම පරිසර අධිකාරියේ අධ්‍යක්ෂ ජෙනරාල් , තංගල්ල ප්‍රාදේශීය ලේකම් හා හුංගම පොලිස් ස්ථානාධිපති වෙත අමාත්‍යවරයා විසින් සිය ලිඛිත උපදෙසින් සඳහන් කර ඇත්තේ මෙම අපද්‍රව්‍ය අඩංගු අපජලය මුහුදට එක්වීම වැළැක්වීමට කඩිනම් පියවර ගන්නා ලෙසයි. ඊට අමතරව මෙලෙස අපවිත්‍ර ජලය සාගරයට එක්කළ අදාළ පුද්ගලයන්ට එරෙහිව නීතිය ක්‍රියාත්මක කළ යුතු බවද අදාළ ආයතන ප්‍රධානීන්ට උපදෙස් දී ඇති බව සඳහන්ය. මේ හේතුවෙන් ඒ අවට ප්‍රදේශය පුරා දැඩි දුර්ගන්ධයක් පැතිර යන බවත්, එමෙන්ම ප්‍රදේශයේ දැඩි පාරිසරික විනාශයකට මෙම අපජලය හේතු වී ඇති බවත් දිලිප් වෙදආරච්චි මහතා පවසයි. සාගර පරිසර පද්ධතියට මෙම අපද්‍රව්‍ය බලවත් තර්ජනයක් බැවින් හම්බන්තොට දිස්ත්‍රික් සම්බන්ධීකරණ කම්ටුවට මේ පිළිබඳ විධිමත් වාර්තාවක් ඉදිරිපත් කරන්නැයිද දිලිප් වෙදආරච්චි මහතා හම්බන්තොට දිස්ත්‍රික් ලේකම්වරයාට ද ලිඛිතව උපදෙස් දී ඇත.", "URL": "https://sinhala.adaderana.lk/news.php?nid=70496", "Category": null, "Parent URL": null}