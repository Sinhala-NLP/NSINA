{"Source": "Adaderana", "Timestamp": "June 22, 2015 05:21 am", "Headline": "කපා කොටා ඝාතනය කරලා-පොලීසිය ඝාතකයා සොයයි", "News Content": "මාදම්පේ - වීරකොඩියාන ප්‍රදේශයේදී පුද්ගලයෙකු කපා කොටා ඝාතනය කිරීමේ සිද්ධියක් සම්බන්ධයෙන් විමර්ශන කටයුතු ආරම්භ කර ඇති බව මාදම්පේ පොලීසිය පවසයි.ඊයේ (21) රාත්‍රී 10.00 ට පමණ මෙම ඝාතනය සිදුවී ඇති බව කියැවෙයි.ඝාතනයට ලක්වී ඇත්තේ මාදම්පේ - රත්නගිරිය වත්ත,වීරකොඩියාන පදිංචිව සිටි මඩපාතගේ දොන් ඉන්දික නුවන් සංජීව (අවු:32) නම් අයෙකි.මිය ගිය අය සහ තවත් අයෙකු අතර කාලයක සිට ආරවුලක් තිබී ඇති බවත්,එම ආරවුලේ ප්‍රතිඵලයක් ලෙස මෙම ඝාතනය සිදු වන්නට ඇති බවට විශ්වාස කරන්නේ යැයි පොලීසිය කියයි.ඝාතනය එකම පවුලේ පියෙකු සහ පුතෙකු විසින් සිදු කර ඇති බවට පොලීසිය විසින් තොරතුරු අනාවරණය කරගෙන ඇති බව අද දෙරණ වාර්තාකරු පවසයි.සැකකරුවන් අත්අඩංගුවට ගෙන නැත.මළ සිරුර ගල්මුරුව ප්‍රාදේශීය රෝහලේ තැන්පත් කර ඇත.මාදම්පේ පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=52155", "Category": null, "Parent URL": null}