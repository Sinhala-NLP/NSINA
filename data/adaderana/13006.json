{"Source": "Adaderana", "Timestamp": "December 21, 2010 03:03 pm", "Headline": "ඩග්ලස් අත්අඩංගුවට ගැනීමට ඉඩදෙන්නැයි ඉල්ලූ පෙත්සම විභාගයට අවසර දෙයි", "News Content": "ඉන්දියාවේදී සිදුවූ ඝාතන සිද්ධියක් සම්බන්ධව ශ්‍රී ලංකාවේ අමාත්‍ය ඩග්ලස් දේවානන්දා මහතා අත්අඩංගුවට ගැනීමට අවසර ලබාදෙන ලෙස ඉල්ලා ඉන්දීය නීතිඥවරයෙකු විසින් ගොනුකරන ලද පෙත්සමක් විභාගයට ගැනීමට චෙන්නායි මහාධිකරණය අවසර ලබා දී තිබේ. අදාළ පෙත්සම අද(21) කැදවූ අවස්ථාවේ මෙම නියෝගය නිකුත් කර ඇති බව ඉන්දීය මාධ්‍ය වාර්තා කරයි. අදාළ ඝාතන සිද්ධියක් සම්බන්ධව අමාත්‍ය ඩග්ලස් දේවානන්දා මහතා තවදුරටත් නම් කරන ලද වරදකරුවෙකු නොවන බව මදුරාසි මහාධිකරණය පසුගියදා නිවේදනය කර තිබුණි. දේවානන්දා මහතා විසින් අදාළ සිදුවීම සම්බන්ධව ඉදිරිපත් කළ අභියාචනයක් සැලකිල්ලට ගනිමින් මහාධිකරණය මෙම නිවේදනය සිදුකර ඇත. අදාළ සිද්ධිය සම්බන්ධව ඔහු අධිකරණය වෙත ඉදිරිපත් කළ යුතු පුද්ගලයෙකු බවට 1994 දී අධිකරණය විසින් නිවේදනය කර තිබිණි. 1986 නොවැම්බර් මස 01 වන දින තමිල්නාඩුවේ තිරුවල්ලුවපුරම් හි සිදුවූ වෙඩි තැබීමේ සිද්ධියකින් එක් පුද්ගලයෙකු මරණයට පත්වූ අතර අදාළ සිද්ධිය සම්බන්ධව ඩග්ලස් දේවානන්දා මහතා ඇතුළු පුද්ගලයින් 10 දෙනෙකු වරදකරුවන් ලෙස නම්කර තිබිණි.", "URL": "https://sinhala.adaderana.lk/news.php?nid=13006", "Category": null, "Parent URL": null}