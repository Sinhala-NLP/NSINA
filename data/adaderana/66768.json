{"Source": "Adaderana", "Timestamp": "December 6, 2016 07:28 am", "Headline": "රථ වාහන වැරදිවලට දඬුවම් හා දඩ මුදල් ගැන නව  ලේඛනයක්", "News Content": "රථ වාහන වැරදි සම්බන්ධයෙන් වන දඬුවම් හා දඩ මුදල් පිළිබඳව නව ලේඛනයක් සකස් කිරීමට බලාපොරොත්තු වන බව ප්‍රවාහන අමාත්‍යාංශය පවසයි.ප්‍රවාහන අමාත්‍යාංශ ලේකම් නිහාල් සෝමවීර මහතා සඳහන් කළේ ඒ සඳහා මූලික වැඩකටයුතු මේ වන විටත් ආරම්භ කර ඇති බවයි.රථ වාහන වැරදි සම්බන්ධයෙන් වන දඬුවම් හා දඩ ප්‍රමාණයන් සංශෝධනයට අදාළව අදහස් ලබාදෙන ලෙස පෞද්ගලික බස් සංගම්වලට ද දැනුම් දී ඇත.නව දඩ මුදල් සම්බන්ධයෙන් සොයා බැලීමට ජනාධිපතිවරයා විසින් පත් කළ කමිටුව රැස්වූ අවස්ථාවේ දී මෙම දැනුම්දීම සිදකළ බව ප්‍රවාහන අමාත්‍යාංශ ලේකම්වරයා සඳහන් කළේය.මෙම සතිය තුළ අදාළ අහස් ලිඛිතව ලබාදෙන ලෙස පෞද්ගලික බස් සංගම්වලට දැනුම් දී තිබේ.ඒ අනුව ලැබෙන යෝජනා සහ අදහස් පිළිබඳව අවධානයයොමු කොට දඬුවම් හා දඩ ප්‍රමාණයන් පිළිබඳව අවසන් එකඟතාවකට පැමිණීමට බලාපොරොත්තු වන බව ප්‍රවාහන අමාත්‍යාංශය සඳහන් කළේය.මේ අතර පසුගිය සිකුරාදා දිනයේ පැවති බස් වර්ජනය අතර තුර රාජ්‍ය දේපළ හා මහජනතාවට හානිකළ පිරිස් නීතිය හමුවට ගෙනඒමට කඩිනමින් කටයුතු කරන බව රජයේ ප්‍රවෘත්ති දෙපාර්තමේන්තුව පවසයි.නිවේදනයක් නිකුත් කරමින් ප්‍රවෘත්ති දෙපාර්තමේන්තුව පෙන්වාදෙන්නේ අදාළ ක්‍රියාව පිටුපස ආණ්ඩු විරෝධී බලවේගයක් ක්‍රියාත්මක වි ඇති බවට පොලීසියට තොරතුරු ලැබී ඇති බවයි. මේ වන විටත් අදාළ සිද්ධිය සම්බන්ධයෙන් දිවයින පුරා පුද්ගලයින් තිස් එක් දෙනෙකු අත්අඩංගුවට ගෙන ඇත.අනුරාධපුරදී හමුදා සෙබලෙකු අසාද්‍ය තත්ත්වයට පත් කරමින් සිදුකළ පහරදීම්වලට සම්බන්ධ පුද්ගලයින් අත්අඩංගුවට ගැනීම සඳහා විශේෂ පොලිස් කණ්ඩායම් කිහිපයක්ම යොදවා ඇති බවද රජයේ ප්‍රවෘත්ති දෙපාර්තමේන්තුව සඳහන් කළේය.වර්ජනය ක්‍රියාත්මක වූ දිනයේ සිදුකළ පහරදිම්වලින් තවත් පුද්ගලයින් සිව් දෙනෙකු පමණ තුවාල ලබා ඇති අතර ලංකා ගමනාගමන මණ්ඩලයට අයත් බස් රථ 128කට හානී සිදුවී ඇති බව ප්‍රවෘත්ති දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=66768", "Category": null, "Parent URL": null}