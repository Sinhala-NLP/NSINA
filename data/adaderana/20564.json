{"Source": "Adaderana", "Timestamp": "December 9, 2011 11:02 am", "Headline": "මෙරට සරණාගත පවුලකට බ්‍රිතාන්‍යයෙන් පවුම් 37, 000 ක වන්දියක් ", "News Content": "පිටුවහල් කරන ලද ශ්‍රී ලාංකික සරණාගත පවුලක් වෙත පවුම් 37, 000 ක වන්දි මුදලක් ලබාදීමට නියෝග කර ඇති බ්‍රිතාන්‍ය අධිකරණයක් ඔවුන්ට නැවත එරට වෙත පැමිණීමට ද අවසර ලබා දී තිබේ. එම ශ්‍රී ලාංකිකයින් විසින් පවරන ලද වසර 06 ක් විභාගයට ගැනුණු නඩුවක තීන්දුව ඉදිරිපත් කරමින් බ්‍රිතාන්‍ය මහාධිකරණය මෙම නියෝගය ලබා දී ඇති බව එරට මාධ්‍ය වාර්තා කරයි. අදාළ වන්දි මුදල ශ්‍රී ලාංකික පවුල වෙත ලබාදෙන ලෙස මහාධිකරණ විනිසුරු විසින් එරට ස්වදේශ කටයුතු අමාත්‍යාංශ ලේකම්වරයා වෙත නියෝග කර ඇති බව සඳහන්ය. උතුරු ලන්ඩනයේ වෙම්බ්ලි හි විසූ මව්පියන්, පුතකු සහ දියණියන් දෙදෙනෙකුගෙන් යුත් මෙම පවුල 2006 වසරේ ජනවාරි මාසයේ දී බ්‍රිතාන්‍ය ආගමන විගමන නිලධාරීන් විසින් ඔවුන්ගේ නිවසින් රැගෙන ගොස් ඇති අතර සිය නීතිඥයින් ඇමතීමට හෝ අවස්ථාවක් ලබා දී නොමැති බව මාධ්‍ය වාර්තා සඳහන් කරයි. පසුව 1996 වසරේ ශ්‍රී ලංකාවෙන් පැමිණි පසු මෙම පවුලේ සාමාජිකයින් විසින් පළමුව සරණාගතභාවය ඉල්ලුම් කරන ලද ජර්මනිය වෙත නැවතත් ඔවුන් පිටත්කර හැර තිබේ. මෙසේ බ්‍රිතාන්‍යයෙන් පිටුවහල් කිරීමට පෙර මෙම ශ්‍රී ලාංකික පවුල වසර 10 ට ආසන්න කාලයක් එරට වාසය කර ඇති බව ද බ්‍රිතාන්‍ය මාධ්‍ය වාර්තා කරයි.", "URL": "https://sinhala.adaderana.lk/news.php?nid=20564", "Category": null, "Parent URL": null}