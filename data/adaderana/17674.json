{"Source": "Adaderana", "Timestamp": "July 27, 2011 03:14 pm", "Headline": "හේමාස් මැනුෆැක්චරින් අලෙවි විශිෂ්ටයින් අගයයි", "News Content": "හේමාස් මැනුෆැක්චරින් 2011/12 වාර්ෂික විකුණුම් සම්මේලනයේ දී සිය විකුණුම් හා අලෙවි කාර්ය මණ්ඩලයට නව මූල්‍ය වර්ෂයට අදාළ සැලසුම් ප‍්‍රකාශයට පත්කිරීම පසුගියදා සිදුකෙරිණ. නව මූල්‍ය වර්ෂයේ තේමාව ලෙස Dream, Drive, Deliver යන තේමා පාඨය ප‍්‍රකාශයට පත් කිරීම ද මෙදින සිදුවිය. මෙම උත්සව අවස්ථාව පැවතියේ හේමාස් සමූහයේ ප‍්‍රධාන විධායක නිලධාරී හුසේන් යුසුෆලි මහතාගේ ප‍්‍රධානත්වයෙනි. මීට අමතරව හේමාස් මැනුෆැක්චරින් හි කළමනාකාර අධ්‍යක්‍ෂ ඉමාල් ෆොන්සේකා, අධ්‍යක්‍ෂ විකුණුම් හා ජාත්‍යන්තර ව්‍යාපාර අනිල් මීගහගේ යන මහත්වරුන් ඇතුළු පිරිසක් මේ අවස්ථාවට එක්විය. උත්සව සභාව ආරම්භ කරමින් පිළිගැනීමේ කථාව කරන ලද්දේ මෙම කටයුත්තේ ප‍්‍රධාන සංවිධායකවරයා වූ, විකුණුම් කළමනාකාර නව්‍ය වෙළෙඳ හා ආයතනික, ටෙරන්ස් එන්. ඒබ‍්‍රහම් මහතා යි. මෙහිදී ඔහු කියා සිටියේ අලෙවි විශිෂ්ටයින් ලෙස ඇගයුම් ලබන සියලූ දෙනාම ඔවුන් මුහුණ දුන් සෑම කාර්යයකදීම 100% ක්ම තම දායකත්වය ලබාදුන් බවයි.\"ඔබට එය කරන්නට ශක්තිය තිබුණා. ඒ ගැන ඔබ සියලූ දෙනාටම අපි සුභපතනවා. ඒ වගේම ජයග‍්‍රහණය ආසන්නයටම පැමිණ, ඉහළ ජයග‍්‍රහණයක් ලබා ගැනීමට නොහැකි වූ අයත් මෙතැන සිටිනවා. නමුත් දැන් ඔවුන් පැහැදිලිවම දන්නවා ඊළඟ වසරේ දී ඔවුන් කරන්නට නියමිතව ඇත්තේ කුමක්ද කියා. වඩාත්ම වැදගත් දේ තමයි මෙම ජයග‍්‍රහණය සාක්‍ෂාත් කර ගැනීම සඳහා මීළඟ වසරේ දී ඔබ නොකළ යුත්තේ කුමක්ද යන්න නිවැරදිව වටහා ගැනීමයි..\" මෙම හමුවේ ප‍්‍රධාන දේශනය කළ ඉමාල් ෆොන්සේකා මහතා මෙම වසරේ සිය ඉලක්කයන් සපුරා ගත් විකුණුම් කණ්ඩායමේ සාමාජිකයින්ටත්, ව්‍යාපාරික හවුල්කරුවන්ටත් සිය සුභපැතුම් එක් කළේය.\"අපගේ සන්නාමයන් විවිධ වූ තරාතිරම් කරා ගෙන යාමට සමත් වූ මෙම කණ්ඩායම පිළිබඳ මම කතා කරන්නේ ඉමහත් ආඩම්බරයෙන්. මෙවැනි ප‍්‍රතිඵලයක් ලබා ගැනීම සඳහා නිවැරදි නායකත්වය, දැක්ම හා කණ්ඩායම් හැඟීම යන කාරණා මනා ලෙස ඉවහල් වූ බව මෙහි දී කිව යුතුයි.\" \"අප ඉදිරි වසරට මුහුණ දෙන්නේ අභියෝග ගණනාවක් සමඟයි. එය විශිෂ්ට පුද්ගලයින්ට විශිෂ්ඨ ප‍්‍රතිඵල ලබා ගැනීම සඳහා මග පෙන්වා දෙනවා. අප එක සංවිධානයක් ලෙස ඉදිරියට යා යුතුයි. කණ්ඩායමක් වශයෙන් ධෛර්යය සම්පන්නව ඒ කරා යා යුතුයි. ඒ තුළින් තමයි අපට විශිෂ්ට ප‍්‍රතිඵල ලබා ගත හැකි වන්නේ. අප සංවිධානයේ සියලූම අංශවල සහයෝගය නොමැතිව අපට අපගේ ඉලක්කයන් කර ලඟා විය නොහැකියි. එළඹෙන වසරේ දීත් එක කණ්ඩායමක්, එක පවුලක් ලෙසින් අප අපගේ ඉලක්කයන් කරා වඩා සංවිධානාත්මකව ගමන් කරනවා\"යැයි ෆොන්සේකා මහතා වැඩිදුරටත් පැවසීය. 2010/11 විශිෂ්ටයන්ගේ රාති‍්‍රයේ දී අලෙවි විශිෂ්ටයන් වෙත ගෞරව පුදකරන ලද්දේ මැලේසියාව හා බැංකොක් වැනි සංචාරක ගමනාන්ත වෙත විදෙස් සංචාර පිරිනමමිනි. මෙහිදී සාමාන්‍ය වෙළෙඳ, නව්‍ය වෙළෙඳ හා\"ස්ටාර් රෙප්ස්\" යන කාණ්ඩයන්ගෙන් ජයග‍්‍රාහී කණ්ඩායම් තෝරා ගැනිණි. මෙහිදී පිරිනැමුණු ප‍්‍රධාන සම්මානයන් මෙසේ විය. සාමාන්‍ය වෙළෙඳ කාණ්ඩයේ හොඳම කලාපය සම්මානය නැගෙනහිර කලාපය (ක්ෂේත්‍ර විකුණුම් කළමනාකාර - මහින්ද රාජතුංග), හොඳම උප කලාපය - වයඹ 01 උප 03 (විකුණුම් විධායක - කි‍්‍රශාන්ත සම්පත්), ස්ටාර් සේල්ස් නියෝජිත කාණ්ඩය 01 - කේ. තන්කතුරෙයි, ස්ටාර් සේල්ස් නියෝජිත කාණඩය 02 - බී. පුවිදරන් සහ බෙදාහැරීම් නියෝජිත තරඟයෙහි ජයග‍්‍රාහක - නජාත් එන්ටප‍්‍රයිසස් - කල්මුණේ කලාප 01 සහ 02 (ඒ.එම්.එම්. ජෆීර්) හොඳම නව්‍ය වෙළෙඳ කාණ්ඩය සඳහා වන සම්මානය ලංකා සතොස (පාරිභෝගික කළමනාකරු - චන්දන ගමගේ) කණ්ඩායම විසින් දිනා ගනු ලැබීය. හේමාස් සමූහය යනු ශී‍්‍ර ලංකාවේ පාරිභෝගික වෙළෙඳ භාණ්ඩ, සෞඛ්‍යාරක්‍ෂණ, පරිවහන, සංචාරක සහ විදුලිබල උත්පාදනය යන ප‍්‍රධාන අංශයන් හි ව්‍යාපාරික කටයුතුවල නියැලෙන සමූහයකි.", "URL": "https://sinhala.adaderana.lk/news.php?nid=17674", "Category": null, "Parent URL": null}