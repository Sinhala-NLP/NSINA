{"Source": "Adaderana", "Timestamp": "March 12, 2019 04:30 pm", "Headline": "ප්‍රවීණ සංගීතවේදී ජනනාත් වරකාගොඩ අත්අඩංගුවට", "News Content": "කඩවත, කිරිල්ලවල ප්‍රදේශයේ සිදුවූ රිය අනතුරකින් කාන්තාවක් මිය යාමේ සිද්ධියට අදාළව අත්අඩංගුවට ගත් ප්‍රවීණ සංගීතඥ ජනනාත් වරකාගොඩ මහතා රක්ෂිත බන්ධනාගාරගත කර තිබේ. අද(12) උදෑසන 05.30 ට පමණ කොළඹ - නුවර ප්‍රධාන මාර්ගයේ කිරිල්ලවල ප්‍රාදේශීය ලේකම් කාර්යාලය ඉදිරිපිට පදික මාරුව මතින් ගමන් කළ කාන්තාවක් ජනනාත් වරකාගොඩ මහතා විසින් ධාවනය කළ මෝටර් රථයේ ගැටී අනතුරට ලක්ව තිබුණි. බරපතළ තුවාල ලැබූ ඇය රාගම රෝහලට ඇතුළත් කිරීමේදී මියගොස් ඇති බව පොලීසිය සඳහන් කළේය. මියගිය කාන්තාව 68 හැවිරිදි කඩවත ප්‍රදේශයේ පදිංචිකාරියක් බව සඳහන්ය. සිද්ධියට අදාළව ජනනාත් වරකාගොඩ මහතා කඩවත පොලීසිය මඟින් අත්අඩංගුවට ගෙන ඇති අතර මහර මහේස්ත්‍රාත් අධිකරණයට ඉදිරිපත් කල ඔහු ලබන 18 වන දින දක්වා රක්ෂිත බන්ධනාගාර ගත කර ඇති බව පොලීසිය පැවසීය.", "URL": "https://sinhala.adaderana.lk/news.php?nid=105933", "Category": null, "Parent URL": null}