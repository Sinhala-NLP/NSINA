{"Source": "Adaderana", "Timestamp": "March 7, 2018 07:55 pm", "Headline": " ස්ථාවර නියෝග ප්‍රතිශෝධිත කෙටුම්පත සහ චර්යා ධර්ම සංග්‍රහය කෙටුම්පත සම්මතයි", "News Content": "පාර්ලිමේන්තුවේ ස්ථාවර නියෝග ප්‍රතිශෝධිත කෙටුම්පත හා පාර්ලිමේන්තු මන්ත්‍රීවරුන් සඳහා වන චර්යා ධර්ම සංග්‍රහය යන කෙටුම්පත් අද (7) පාර්ලිමේන්තුවේ දී සම්මත විය. මෙය මෙරට පාර්ලිමේන්තු ඉතිහාසයේ සුවිශේෂී වැදගත්කමින් යුත් අවස්ථාවක් ලෙස සනිටුහන් වනු ඇති බව කථානායකවරයා සඳහන් කළේය. යල් පැන යමින් තිබූ පාර්ලිමේන්තුවේ ස්ථාවර නියෝග වසර 24 කට පසුව සංශෝධනය කිරීම පාර්ලිමේන්තු ප්‍රජාතන්ත්‍රවාදය බලගැන්වීමක් බවත්, එමෙන්ම දිගුකලක් පුරා කතාබහට ලක් වූ මන්ත්‍රී ආචාරධර්ම පද්ධතිය පාර්ලිමේන්තුව තුළින්ම යථාර්ථයක් බවට පත් කිරීමට හැකිවීම අනාගතයේ යහපත් දේශපාලන සංස්කෘතියක් බිහි කිරීමට මඟ පාදනු ඇති බවත් මෙම සුවිශේෂී ප්‍රතිසංස්කරණය සදහා දායක වූ සැම ගෞරවනීය කාර්යභාරයක කොටස්කරුවන් ලෙස පාර්ලිමේන්තු ඉතිහාසයට එක් වනු ඇති බවත් කථානායකවරයා සඳහන් කළේය.", "URL": "https://sinhala.adaderana.lk/news.php?nid=85323", "Category": null, "Parent URL": null}