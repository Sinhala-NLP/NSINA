{"Source": "Adaderana", "Timestamp": "April 4, 2010 12:46 pm", "Headline": "ඔහු ගේ සෞඛ්‍ය තත්ත්වය අවදානම්", "News Content": "ජෙනරාල් සරත් ෆොන්සේකා මහතාගේ සෞඛ්‍ය තත්ත්වය තවදුරටත් පිරිහෙමින් පවතින බව අනෝමා ෆොන්සේකා මහත්මිය පවසයි. අද කොළඹ පැවති මාධ්‍ය හමුවකට සහභාගී වෙමින් ඇය කියා සිටියේ මේ වන විට ඔහුගේ කටහඬ පවා දුර්වල වෙමින් පවතින බවයි. විශේෂඥ වෛද්‍යවරුන් ෆොන්සේකා මහතාට සේවය ලබාදීමට සූදානම් බව තමන්ට නිරන්තරයෙන් දුරකතනයෙන් දැනුම්දෙන බවත්,එසේ වුවද ඒ සඳහා අවස්ථාවක් ලබා දීමට වගකිවයුත්තන් කටයුතු කර නැති බවත් ඇය පැවසීය. පසුගිය 31 වන දින යුද හමුදාපතිවරයාට යැවූ ලිපියක් මගින් විශේෂඥ වෛද්‍යවරුන්ගේ සේවය ලබා දෙන ඉල්ලා සිටිය ද එකී ඉල්ලීමට මේ වන තුරුත් කිසිදු ප්‍රතිචාරයක් ලැබී නැතැයිද ෆොන්සේකා මහත්මිය කියා සිටියාය. යුද හමුදාපතිවරයාටත් නීතියටත් ඉහළින් තවත් හස්තයක් ක්‍රියාත්මක වන බව එයින් පැහැදිලි බවත්,කිසිදු සාධාරණත්වයක් ඉෂ්ට නොවන තැන සාධාරණ සැකයක් මතුවෙන බවත් ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=7656", "Category": null, "Parent URL": null}