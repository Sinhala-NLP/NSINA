{"Source": "Adaderana", "Timestamp": "July 13, 2013 12:54 pm", "Headline": "සංක්‍රමණික බෝට්ටුවක් අනතුරේ ", "News Content": "නීති විරෝධී සංක්‍රමණිකයින් 97 දෙනෙකු රැගෙන ඔස්ට්‍රේලියාව බලා යාත්‍රා කරමින් තිබූ බෝට්ටුවක් අනතුරට ලක්ව තිබේ. ඊයේ පස්වරුවේ මෙම බෝට්ටුව ඔස්ට්‍රේලියාවට ආසන්න මුහුදු ප්‍රදේශයේදී අනතුරට ලක්ව ඇති බව විදෙස් මාධ්‍ය වාර්තා කළේය. ඔස්ට්‍රේලියානු අභ්‍යන්තර කටයුතු අමාත්‍යංශය උපුටා දක්වමින් විදෙස් මාධ්‍ය වාර්තා කළේ අනතුර සිදුවන අවස්ථාවේ දී බෝට්ටුව තුළ 97 දෙනෙකු සිට ඇති බවයි. ඔවුන් අතර ශ්‍රී ලාංකිකයින්, ඉරාක ජාතිකයින් සහ ඇෆ්ගන් ජාතිකයින් සිට ඇති බව ද ඔස්ට්‍රේලියානු අභ්‍යන්තර කටයුතු අමාත්‍යංශය පවසයි. ඊයේ උදෑසන අදාළ බෝට්ටුවෙන් ලබාදුන් පණිවිඩයක් ලැබී ඇති අතර එමගින් පවසා ඇත්තේ බෝට්ටුව අනතුරට ලක්වී ඇති බවයි. කෙසේ වෙතත් ඔස්ට්‍රේලියානු නාවික හමුදාව විසින් ඊයේ පස්වරුව වන විට පුද්ගලයින් 88 දෙනෙකු බේරා ගෙන ඇති අතර ඔවුන් ඊයේ රාත්‍රියේදීම ක්‍රිස්මස් දූපත වෙත රැගෙන යාමට කටයුතු කර ඇත. මීට අමතරව දරුවෙකුගේ මළ සිරුරක් ද සොයාගෙන ඇති බව විදෙස් මාධ්‍ය වාර්තා කරයි. මේ වන විටත් අතුරුදන්වූවන් සෙවීමේ කටයුතු සිදුකරමින් පවතින බව සඳහන්ය.", "URL": "https://sinhala.adaderana.lk/news.php?nid=35748", "Category": null, "Parent URL": null}