{"Source": "Adaderana", "Timestamp": "May 3, 2011 09:42 am", "Headline": "විපතට පත්වූවන් ‍මුදවා ගැනීමට විශේෂ ඒකකයක්", "News Content": "ආපදා සහ අනෙකුත් හදිසි අවස්ථාවල දී විපතට පත්වූවන් ‍මුදවා ගැනීම සඳහා විශේෂ ඒකකයක් පිහිටුවීමට රජය තීරණය කර තිබේ. ව්‍යවසන කළමනාකරණය සඳහා වූ ජාතික සභාවේ 5 වන රැස්වීම ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ(02) පැවති අවස්ථාවේ දී මේ සඳහා අනුමැතිය හිමි වූ බව ආපදා කළමනාකරණ අමාත්‍ය මහින්ද අමරවීර මහතා ප්‍රකාශ ‍කළේය. සෑම දිස්ත්‍රික්කයකටම ත්‍රිවිධ හමුදාවේ එක් අංශයකින් ආපදා අවස්ථාවලදී මැදිහත්වන කණ්ඩායමක් සූදානම්කිරීමට එහිදී යෝජනා වූ බව ඒ පිළිබඳ අද දෙරණට අදහස් දැක් වූ ආපදා කළමනාකරණ අමාත්‍ය මහින්ද අමරවීර මහතා පෙන්වාදුන්නේය. ඉදිරියේදී ජනතාව ආපදා වලින් මුදවාගැනීම සඳහා මෙම කණ්ඩායම් සෘජුව දායකකරගැනීමට අවස්ථාව ලැබෙන බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=15852", "Category": null, "Parent URL": null}