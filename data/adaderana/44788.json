{"Source": "Adaderana", "Timestamp": "July 20, 2014 08:03 am", "Headline": " අද සිට ලාංකීය රූපවාහිනියට අලුත් මගක්", "News Content": "ශ්‍රී ලාංකීය රූපවාහිනි වංශ කතාවට අලුත් පිටුවක් එක් කරමින් මෙරට ප්‍රථම 24 පැයේ රූපවාහිනී පුවත් සේවාව අද ආරම්භ වෙයි. මෙරට මාධ්‍ය කලාව සැමට ඉදිරියෙන් ජාත්‍යන්තරයට ගෙන ගිය දෙරණ මාධ්‍ය ජාලය මගින් මෙම රූපවාහිනි නාලිකාව ආරම්භ වන්නේ “ අද දෙරණ විසි හතර පැය“ නමින්ය. අද පෙරවරු අටට එම ප්‍රවෘත්ති නාලිකාව ආරම්භ වන අතර ඩයලොග් ටී.වී.හි චැනල් 13 ඔස්සේ එය නැරඹීමේ අවස්ථාව ප්‍රේක්ෂක ජනතාවට හිමි වෙයි. දෙස් විදෙස් සියලු තොරතුරු එසැණින් ඔබ වෙත වාර්තා කරමින් සෑම පැයකම උණූසුම් පුවත් ගෙන එන අද දෙරණ 24 පැය ප්‍රවෘත්ති නාලිකාව ටි වි දෙරණ ඔස්සේ විකාශනය වන රාත්‍රි 08.00 , දහවල් 12.30 ප්‍රධාන ප්‍රවෘත්ති විකාශයන් ද එමෙන්ම දෙරණ අරුණ වැඩසටහන ද සජිවීව ගෙන එයි. එමෙන්ම දවසේ තොරතුරු ඇතුළත් රාත්‍රි 07.00 සහ රාත්‍රි 09.30 ප්‍රධාන ප්‍රවෘත්ති ප්‍රකාශයන් ද 24 පැය ප්‍රවෘත්ති ප්‍රකාශය සමන්විත වෙයි. කෙටි පණිවිඩ සේවාව ඔස්සේ ජනතාව එසැණින් දැනුවත් කිරිමේ සේවාව පළමු වරට මෙරටට හදුන්වාදුන් අද දෙරණ තරගකාරි ප්‍රවෘත්ති කලාව මෙරටට හඳුන්වා දෙන ලදී. අද දෙරණ ප්‍රවෘත්ති, ටි.වි දෙරණ, එෆ්.එම් දෙරණ, සිංහල, ඉංග්‍රිසි මෙන්ම දෙමළ භාෂාවෙන් වෙබ් අවකාශය ඔස්සේ ද අයි.වි.ආර් තාක්ෂණය ඔස්සේ ද ප්‍රේක්ෂක ජනතාවට අද දෙරණ ප්‍රවෘත්ති එසැණින් ගෙන එයි.", "URL": "https://sinhala.adaderana.lk/news.php?nid=44788", "Category": null, "Parent URL": null}