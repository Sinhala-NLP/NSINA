{"Source": "Adaderana", "Timestamp": "November 9, 2011 03:14 pm", "Headline": "විවාදයේ තීරණය දෙන්න පාර්ලිමේන්තුව කල්තබයි", "News Content": "ඌණ කාර්යය සාධන සහ ඌණ උපයෝජන වත්කම් යළි යථා තත්ත්වයට පත්කිරීමේ පනත් කෙටුම්පත අද දින විවාදයට ගන්නේද නැද්ද යන තීරණය දැනුම්දෙනතුරු අඩ හෝරාවක කාලයක් පාර්ලිමේන්තුව කල්තබා තිබේ. විපක්ෂයෙන් මතු කෙරුණු විරෝධතා හා ආණ්ඩුවේ කරුණු දැක්වීම් සමග මතු වූ ගාලගෝට්ය හේතුවෙන් මෙසේ පාර්ලිමේන්තුව කල්තැබූ බව අද දෙරණ පාර්ලිමේන්තු වාර්තාකරු සඳහන් කරයි. අදාළ පනත් කෙටුම්පත අද විවාදයට ගැනීමට සූදානම් වූ අවස්ථාවේදී සජිත් ප්‍රේමදාස, පාලිත රංගේ බණ්ඩාර, විජයදාස රාජපක්ෂ සහ අනුර කුමාර දිසානායක යන මන්ත්‍රීවරුන් විසින් රීති ප්‍රශ්න ඉදිරිපත් කරන ලදී. මේ අතර ඊට පිළිතුරු දෙමින් අදාළ පනත් කෙටුම්පත විවාදයට ගැනීමේ ගැටලුවක් නොමැති බව සභානායක නිමල් සිරිපාල ද සිල්වා සහ අමාත්‍ය සුසිල් ප්‍රේමජයන්ත් යන මහත්වරුන් ප්‍රකාශ කර තිබේ. කෙසේ වෙතත් ඇති වූ උණුසුම් වාතාවරණය මධ්‍යයේ තම තීරණය දැනුම්දෙනතුරු කතානායකවරයා විසින් පාර්ලිමේන්තුව කල්තැබූ බව අප වාර්තාකරු කියා සිටියි.", "URL": "https://sinhala.adaderana.lk/news.php?nid=19887", "Category": null, "Parent URL": null}