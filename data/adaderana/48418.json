{"Source": "Adaderana", "Timestamp": "January 2, 2015 02:15 pm", "Headline": "අපට අවශ්‍ය හිතුවක්කාරී ජනපති ක්‍රමය අවසන් කිරීමටයි!", "News Content": "අපි සියලුදෙනා එක්වූයේ මහින්ද පුටුවෙන් නැගිට්ටවලා මෛත්‍රී පුටුවෙන් වාඩි කරන්න නොව රටට සාපයක් වී ඇති විධායක ජනපති ක්‍රමය අහෝසි කිරීමට යැයි සාධාරණයක් සමාජයක් සඳහා වූ ජනතා ව්‍යාපාරයේ නායක පූජ්‍ය මාදුළුවාවේ සෝභිත හිමියෝ පවසති. මහින්ද රාජපක්ෂ ජනාධිපතිවරයා සිදුකළේ තුනෙක් දෙක අමාරුවෙන් හදාගෙන 18 වැනි ව්‍යවස්ථාව සංශෝධනය කිරීම පමණක් යැයිද උන්වහන්සේ පෙන්වාදෙයි. පවතින්නේ හිතුවක්කාරී ජනපති ක්‍රමයක් බවද, යුද්ධය අවසන් කිරීමට දායක වූ සරත් ෆොන්සේකා මහතා එම පාලනය යටතේ ජම්පරයක් අන්දවා හිරේ දැම්මා යැයිද සෝභිත හිමියන් පැවසීය. ෆොන්සේකා හිරේ දමා කේ.පී, කරුණා සෝදලා උප සභාපති කම් දී ආණ්ඩුවට ගත් බවද පැවසූ උන්වහන්සේ අපට අවශ්‍ය සිංහල, දෙමළ, මුස්ලිම් සියලු ජාතීන්ට සමගියෙන් එකට ජීවත් විය හැකි රටක් බවද අද (02) කොළඹ මහජන පුස්තකාලයේදී පැවැති උත්සවයකට සහභාගි වෙමින් කියා සිටියේය. එම අවස්ථාවට එක්වූ පාඨලි චම්පික රණවක හිටපු ඇමතිවරයා පැවසුවේ දැන් පවතින්නේ ජනතාවට එරෙහි සංවර්ධන ක්‍රියාවලියක් හා ‍දේශපාලනයක් බවයි. 2005 ‍මහින්ද චින්තන ප්‍රතිපත්තියේ යුද්ධය අවසන් කරන බව කොතනකවත් සඳහන් වී නැති බවත්, එහි තිබූණේ ප්‍රභාකරන් සමග සාකච්ඡා කර, සටන් විරාමය ආරක්ෂා කරන බව යැයිද ඒ මහතා පෙන්වාදුන්නේය. ජනාධිපතිවරයාව යුදමය ක්‍රියාමාර්ගයකට පෙළඹවීම සිදුකළේ අප විසින් බවත්, එසේම එම යුද ජයග්‍රහණය එයා තනියෙන් ගත් එකක් නොවන බවත්, ඒ මහතා පැවසීය. මහින්ද රාජපක්ෂ මහතා දන්න ඒකීය බාවයක් නැති බවද, මන්නාරමේ තෙල් නිධි ටික විදේශ රටවලට විකුණා රටට ආදායම් එන සම්පත් නැති කළ බවද චම්පික රණවක මහතා කියා සිටියේය. ‍තවද මහින්ද රාජපක්ෂ මහතා දිනුවොත් පුත්තලම බලාගාරය චීනයට විකුණන බවද මත්තල‍ ගුවන් තොටුපළේ මාසික ආදායම රුපියල් දහසය දහස් ගණනක් යැයිද පැවසූ ඒ මහතා මේ නිසා රාජපක්ෂ පවුලම ගෙදර යවන්න ඕනෑ යැයි පැවසීය. ත්‍රීවිල්, මෝටර් සයිකල් තියෙන පොඩි මිනිසුන්ට අධිවේගය තහනම් යැයිද කියා සිටි චම්පික රණවක මහතා වැඩිදුරටත් පෙන්වාදුන්නේ හෙරොයින්, එතනෝල්, කැසිනෝ ජාවාරම්කරුවන්ට සහන සලසන ආණ්ඩුවක් බවට මෙය පත්ව ඇති බවයි. උත්සව සභාවට එක්ව සිටි විපක්ෂනායක රනිල් වික්‍රමසිංහ මහතා, රාජපක්ෂ රෙජිමයේ කොන්ත්‍රාත් එක ඉවර කර “8 වැනිදා වෙනසක් කරමු. මෛත්‍රී ජනපති කරමු” යැයි පැවසීය.", "URL": "https://sinhala.adaderana.lk/news.php?nid=48418", "Category": null, "Parent URL": null}