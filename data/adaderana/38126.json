{"Source": "Adaderana", "Timestamp": "October 14, 2013 07:06 am", "Headline": "මානව හිමිකම් කොමිසමෙන් දෙන්නේ සති දෙකයි", "News Content": "ශ්‍රී ලංකා මානව හිමිකම් කොමිෂන් සභාව මගින් ඉදිරිපත් කරන නිර්දේශ සති 02 ක කාලයක් ඇතුළත ක්‍රියාත්මක කළ යුතු බව එම කොමිසම පවසයි. එසේ නොකළහොත් එම ආයතන ප්‍රධානීන්ට විරුද්ධව නීතිමය ක්‍රියාමාර්ග ගැනීමට සිදුවන බව මානව හිමිකම් කොමිෂන් සභාව සඳහන් කරයි. මානව හිමිකම් කොමිෂන් සභාව විසින් ලබා දෙන ඇතැම් නිර්දේෂ රාජ්‍ය ආයතන ප්‍රධානීන් විසින් ක්‍රියාත්මක නොකර පැහැර හරින බවට තොරතුරු අනාවරණය වී ඇති බව එම කොමිසම කියා සිටියි. මේ සම්බන්ධයෙන් පැමිණිලි රැසක් ලැබී ඇති බවද ශ්‍රී ලංකා මානව හිමිකම් කොමිසම සඳහන් කරයි. එම පැමිණිලි සම්බන්ධයෙන් මේ වන විට වෙනම ම විමර්ශනයක් සිදු කෙරෙන බවත්, ඒ අනුව මෙම තීරණය ගෙන ඇති බවත් කියැවෙයි. මේ සම්බන්ධයෙන් මානව හිමිකම් කොමිසමේ සභාපති ප්‍රියන්ත ප්‍රනාන්දු මහතා ජනාධිපතිවරයා සමඟ ද සාකච්ඡා කර ඇති බව සඳහන්ය. දැනට ගෙන ඇති මේ තීරණය පනතට ඇතුළත් කිරීම සඳහා නීතිපතිවරයා වෙත යවා තිබේ. ඉන් අනතුරුව මෙය ශ්‍රී ලංකා මානව හිමිකම් කොමිෂන් සභා පනතට ඇතුළත් කිරීමෙන් අනතුරුව පාර්ලිමේන්තුවේ සම්මත කර ගැනීමට නියමිතය.", "URL": "https://sinhala.adaderana.lk/news.php?nid=38126", "Category": null, "Parent URL": null}