{"Source": "Adaderana", "Timestamp": "March 9, 2012 08:35 pm", "Headline": "අල්ලස් ගැනීමට තැත් කළ පොලිස් ලොක්කෙක් කොටුවෙයි", "News Content": "රුපියල් මිලියනයක අල්ලස් මුදලක් ලබාගැනීමට තැත්කිරීමේ දී අද(09) පස්වරුවේ සහකාර පොලිස් අධිකාරීවරයෙකු අත්අඩංගුවට ගත් බව අල්ලස් හා දූෂණ වංචා විමර්ශන කොමිෂන් සභාව පවසයි. ‍ මහරගම සුබසාධන මධ්‍යස්ථානයක දෙපාර්ශවයක් අතර ඇතිවූ කිසියම් ආරවුලක් සම්බන්ධව එක් පාර්ශවයකට වාසි සහගත ලෙස කටයුතු කිරීම සඳහා මෙම සහකාර පොලිස් අධිකාරීවරයා රුපියල් මිලියනයක මුදලක් ඉල්ලා තිබේ. ‍ විජේරාම විහාරස්ථානය ඉදිරිපිට දී අදාළ මුදල ලබාගන්නා අවස්ථාවේ අල්ලස් හා දූෂණ වංචා විමර්ශන නිලධාරීන් විසින් මෙම පොලිස් නිලධාරියා අත්අඩංගුවට ගෙන ඇති බව එම කොමිෂන් සභාව සඳහන් කරයි. ‍ නුගේගොඩ කොට්ඨාශ භාර සහකාර පොලිස් අධිකාරී නිහාල් මෙන්ඩිස් නැමැති පුද්ගලයෙකු මෙසේ අත්අඩංගුවට පත්ව ඇති බව වාර්තා වේ.", "URL": "https://sinhala.adaderana.lk/news.php?nid=22699", "Category": null, "Parent URL": null}