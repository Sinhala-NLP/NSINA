{"Source": "Adaderana", "Timestamp": "September 27, 2017 01:39 pm", "Headline": "අධිකරණයේ ස්වාධීනත්වය රැකීමට  කැප වෙනවා", "News Content": "අවශ්‍ය නීති ප්‍රතිසංස්කරණ සිදු කරමින් නීතියේ ආධිපත්‍යය ආරක්ෂා කරීමටත් අධිකරණයේ ස්වාධීනත්වය සුරක්ෂිත කිරීමටත් වත්මන් රජය කැප වී කටයුතු කරන බව තලතා අතුකෝරල මහත්මිය පවසයි. යුරෝපා සංගමයේ ශ්‍රී ලංකා තානාපති හමු වූ අවස්ථාවේදී අධිකරණ ඇමතිනී මෙසේ අදහස් දැක්විය. අධිකරණ හා විදේශ රැකියා කටයුතු අමාත්‍ය නීතිඥ තලතා අතුකෝරල මහත්මිය හා යුරෝපා සංගමයේ ශ්‍රී ලංකා හා මාලදිවයින් තානාපති ටන් ලයි මාග් මහතා අතර හමුවක් අධිකරණ අමාත්‍යාංශයේදි පැවැත්විණි. GSP(PLUS)සහනය ශ්‍රී ලංකාවට ලබාදීම පිලිබඳව මෙහිදී අදහස් පළ විය. වත්මන් රජය අවශ්‍ය අණ පනත් ගෙන එමින් නීති ප්‍රතිසංස්කරණ සිදු කරමින් නීතියේ ආධිපත්‍යය ආරක්ෂා කිරීම සඳහා ගෙන යන වැඩ පිළිවෙල පිළිබදව මෙහිදී සාකච්ඡා විය. ජාතීන් අතර ආගමික හා ජාතික සංහිඳියාව සුරක්ෂිත කිරීම සඳහා ශ්‍රී ලංකා රජය ගෙන යන වැඩ පිළිවෙළ අගය කරන බව මෙහිදී තානාපතිවරයා සඳහන් කළේය. GSP(PLUS)සහනය ශ්‍රී ලංකාවට ලබාදීමට කටයුතු කිරීම පිළිබඳව යුරෝපා සංගමයට රජයේ ප්‍රසාදය පළ කරන බවත්, ශ්‍රී ලංකාවේ අනන්‍යතාවය ආරක්ෂා වෙන පරිදි ඒ සඳහා අවශ්‍ය නීති ප්‍රතිසංස්කරණ සිදු කරීමට අධිකරණ අමාත්‍යාංශය මේ වන විටත් අණ පනත් රාශියක් සම්මත කිරීමට කටයුතු කර ඇති බවත් අමාත්‍යවරිය මෙහිදී සඳහන් කළාය. GSP(PLUS)සහනය මෙරට ආර්ථිකය ඉදිරියට ගෙන යාම සඳහා ශක්තියක් බව සඳහන් කළ අමාත්‍යවරිය සඳහන් ක‍ළේ එම සහනය ආරක්ෂා කර ගැනීමට රජය කටයුතු කරන බවයි. මෙරට නීතිඥවරුන්ට හා විනිසුරුවරුන්ට පුහුණුවීම් ලබාදීම සඳහා අවශ්‍ය පහසුකම් හා සහාය ලබාදීම පිළිබඳව මෙහිදී සාකචිඡා විය.ඒ සඳහා සහාය ලබාදිමට කටයුතු කරන බව තානාපතිවරයා පැවසීය . ශ්‍රී ලංකාවේ ආර්ථික හා යටිතල පහසුකම් සංවර්ධනය ජාතික සංහිඳියාව සඳහා අවශ්‍ය සහාය ලබාදීමට කටයුතු කරන බව ද මෙහිදී තානාපතිවරයා සඳහන් කළේය. මෙම අවස්ථාවට අධිකරණ අමාත්‍යාංශයේ ලේකම් පද්මසිරි ජයමාන්න, අතිරේක ලේකම් (නීති) පියුමන්ති පීරිස් යන මහත්ම මහත්මීන් ද එක්ව සිටියහ.", "URL": "https://sinhala.adaderana.lk/news.php?nid=78071", "Category": null, "Parent URL": null}