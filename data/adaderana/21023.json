{"Source": "Adaderana", "Timestamp": "December 29, 2011 10:44 am", "Headline": "පුද්ගලික සරසවි පනත ගැන පුළුල් සාකච්ඡාවක් අත්‍යවශ්‍යයි", "News Content": "උසස් අධ්‍යාපන අමාත්‍යාංශය විසින් මේ වන විට පෞද්ගලික විශ්ව විද්‍යාල පිළිබඳ සකස්කරමින් සිටින පනත් කෙටුම්පත සම්බන්ධයෙන් එක්සත් ජනතා නිදහස් සන්ධානයේ පක්ෂ අතර පුළුල් සාකච්ඡාවක් අත්‍යවශ්‍ය බව ජාතික නිදහස් පෙරමුණ පවසයි. ජාතික නිදහස් පෙරමුණේ නායක අමාත්‍ය විමල් විරවංශ මහතා මේ පිළිබඳව ජනාධිපති මහින්ද රාජපක්ෂ මහතාට ලිඛිතව දැනුම් දී තිබේ. අදාළ පනත් කෙටුම්පත සම්බන්ධයෙන් උසස් අධ්‍යාපනයට සම්බන්ධ විද්වතුන් ඇතුළු විවිධ පාර්ශව විසින් ඉදිරිපත් කරනු ලබන අදහස් හේතුවෙන් ඒ පිළිබඳ සමාජය තුළ පුළුල් සංවාදයක් මතුව ඇති බව අමාත්‍යවරයා පෙන්වාදෙයි. මෙම පනත් කෙටුම්පත මගින් මෙරට ජනතාවගේ නිදහස් අධ්‍යාපන අයිතියට හානි සිදුවනු ඇති බවට මේ වන විට සමාජගතව ඇති බව විමල් වීරවංශ අමාත්‍යවරයා පවසයි. මෙම පනත් කෙටුම්පත මගින් පමණක් නොව කවර හෝ පනතක් මගින් මෙරට ජනතාවගේ නිදහස් අධ්‍යාපන අයිතියට හානියක් සිදුවන්නේ නම් එවැන්නකට ඉඩ නොදිය යුතු බව ඔහු පෙන්වාදෙයි. පසුගිය වකවානුව තුළ පුළුල් සංවාදයකින් තොරව පාර්ලිමේන්තුවට ගෙන එනු ලැබූ ඇතැම් පනත් හේතුවෙන් රට තුළ විශාල අර්බුදකාරී තත්ත්වයක් උද්ගත වූ අතර එමගින් රටත් ජනතාවත් දැඩි අපහසුතාවට පත්වූ බව අමාත්‍යවරයා සඳහන් කරයි. එම නිසා පූර්ණ සාකච්ඡාවකින් තොරව අදාළ පෞද්ගලික විශ්ව විද්‍යාල පනත් කෙටුම්පත අමාත්‍ය මණ්ඩලයට සහ පාර්ලිමේන්තුවට ඉදිරිපත් නොකළ යුතු බව විමල් වීරවංශ අමාත්‍යවරයා ජනාධිපති මහින්ද රාජපක්ෂ මහතාට යොමු කළ ලිපියේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=21023", "Category": null, "Parent URL": null}