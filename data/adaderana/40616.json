{"Source": "Adaderana", "Timestamp": "January 24, 2014 05:11 pm", "Headline": "පුත්තලම විපක්ෂ නායකවරයාගේ උපවාසය අවසන්වෙයි ", "News Content": "පුත්තලම ප්‍රාදේශීය සභාවේ විපක්ෂ නායක නිමල් ඒකනායක මහතා ආරම්භ කළ උපවාසය අවසන් කර තිබේ. උපවාසයේ නිරතවීමට හේතුවු කරුණු සම්බන්ධයෙන් පරීක්ෂණයක් පවත්වන බවට වයඹ පළාත් සභාවේ පළාත් පාලන කොමසාරිස්වරයා පොරොන්දුවීමත් සමඟ විපක්ෂ නායකවරයා උපවාසය අවසන් කළ බව අද දෙරණ වාර්තාකරු සඳහන් කළේය. පුත්තලම ප්‍රාදේශීය සභාවේ සිදුව ඇති බව කියන දුෂණ වංචා සම්බන්ධයෙන් පරීක්ෂණයක් පවත්වන ලෙස ඉල්ලමින් නිමල් ඒකනායක මහතා ඊයේ(23) දිනයේ සිට උපවාසයේ නිරත වුණි. විපක්ෂ නායකවරයා ආරම්භ කළ උපවාසයට එක්සත් ජාතික පක්ෂ පාර්ලිමේන්තු මන්ත්‍රී පාලිත රංගේ බණ්ඩාර සහ වයඹ පළාත් සභා මන්ත්‍රී කිංස්ලි ලාල් ප්‍රනාන්දු යන මහත්වරුන් ද සහය පළ කළ බව අද දෙරණ වාර්තාකරු පැවසීය. මේ අතර ප්‍රාදේශීය සභාවේ විපක්ෂ නායක නිමල් ඒකනායක මහතා ආරම්භ කළ උපවාසයට විරෝධය පළ කරමින් ප්‍රාදේශීය සභාවේ සභාපති නිමල් බමුණුආරච්චි මහතා ඇතුළු පිරිසක් මදුරන්කුලිය නගරයේ විරෝධතා ව්‍යාපාරයක නිරත වී තිබේ. මේ හේතුවෙන් මදුරන්කුලිය නගරයට විශේෂ ආරක්ෂාවක් යෙදවීමට මුන්දලම පොලිසිය පියවර ගත් බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=40616", "Category": null, "Parent URL": null}