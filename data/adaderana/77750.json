{"Source": "Adaderana", "Timestamp": "September 19, 2017 02:26 pm", "Headline": " රැඳවියන්ට නිවාස නිවාඩු ලබාදීමේ ක්‍රමවේදයක් ", "News Content": "බන්ධනාගාර රැඳවියන් සඳහා නිවාස නිවාඩු ලබාදීමේ ක්‍රමවේදයක් සකස් කර ඇති බව පුනරුත්තාපන හා බන්ධනාගාර ප්‍රතිසංස්කරණ අමාත්‍යංශය පවසයි.වසර තුනක් හෝ ඊට වැඩි සිරදඞුවම් නියම වූ රැඳවියන් සඳහා මෙම නිවාස නිවාඩු ලබාදීමේ ක්‍රමවේදය අදාළ වන බව එම අමාත්‍යංශය සඳහන් කළේය.මෙම නිවාස නිවාඩු ලබාදීමේ ක්‍රමවේදය තුළ බරපතළ නොවන වැරදි සඳහා බන්ධනාගාර ගතව සිටින රැඳවියන්ට නිදහස ලබාදීම සහ දඞුවම් ලිහිල් කිරීමට ද යෝජනා කර තිබේ. ඒ අනුව වසර 20ට අඩු සිරදඬුවම් නියම වූවන්ට යහපත් කල්ක්‍රියාව මත තෝරාගත් පිරිසකට සාමාන්‍ය සමාව සහිත නිදහස් කිරීමක් ද මෙම නිවාස නිවාඩු ලබාදීමේ ක්‍රමවේදයට අදාළව යෝජනා කර ඇති අතර නියමිත සිරදඞුවම් කාලයෙන් හරි අඩක් සම්පුර්ණ කළ රැඳවියන් සඳහා එම අවස්ථාව හිමි වන බව සඳහන්ය.වසර 20 හෝ ඊට වැඩි කාලයක් සිරදඞුවම් නියම වුවන් වසර 10ක අවම සිරදඞුවම් කාලයක් සම්පුර්ණ කළ යුතු බව ද අදාළ නිවාස නිවාඩු ලබාදීමේ ක්‍රමවේදය තුළින් යෝජනා කර තිබේ.කෙසේවෙතත් මරණ දඞුවම නියම වූ සහ ජීවිතාන්තය දක්වා සිරදඞුවම් නියම වූ රැඳවියන් සඳහා එම නිවාස නිවාඩු ලබාදීම සිදුනොකරන බව පුනරුත්තාපන හා බන්ධනාගාර ප්‍රතිසංස්කරණ අමාත්‍යංශය සඳහන් කළේය.අදාළ නිවාස නිවාඩු ලබාදීමේ ක්‍රමවේදය සඳහා බන්ධනාගාර අමාත්‍ය ඩී.එම්.ස්වාමිනාදන් මහතා විසින් පසුගිය අගෝස්තු මස පළමු වැනිදා අනුමැතිය ලබාදී ඇති අතර එය ඉදිරි කාලය තුළ කඩිනමින් ක්‍රියාවට නැංවීම අපේක්ෂාව බව එම අමාත්‍යංශය ප්‍රකාශ කරයි.", "URL": "https://sinhala.adaderana.lk/news.php?nid=77750", "Category": null, "Parent URL": null}