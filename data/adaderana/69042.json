{"Source": "Adaderana", "Timestamp": "February 3, 2017 08:29 am", "Headline": "  සිසු හඬට කළ පහරදීම හෙළා දකිනවා", "News Content": "සයිටම් ආයතනය නීතිගත කිරීමට විරෝධය පළ කරමින් අන්තර් විශ්වවිද්‍යාල ශිෂ්‍ය බලමණ්ඩලය සහ වෛද්‍ය ශිෂ්‍ය සංගමය ඒකාබද්ධව ඊයේ(02) දිනයේ පැවැත්වූ විරෝධතාවට පොලීසිය විසින් සිදු කළ පහරදීම දැඩි පිළිකුලෙන් යුතුව හෙළා දකින බව ලංකා ගුරු සංගමය පවසයි.නිවේදනයක් නිකුත් කරමින් එම සංගමය මේ බව ප්‍රකාශ කර තිබේ.එම නිවේදනය පහත පරිදි වෙයි, ආණ්ඩුව සහ විපක්ෂය එකතු වී සැලසුම් සහගතව මාලඹේ සයිටම් ආයතනය නීත්‍යානුකූල කිරීමට කටයුතු කරමින් සිටින අතර, සයිටම් ආයතනයේ වෛද්‍ය උපාධිය පිළිගැනීමට අධිකරණය ශී‍්‍ර ලංකා වෛද්‍ය සභාවට නියෝග කළේ අදාළ පෙත්සම් විභාගයේ වගඋත්තරකරුවන් වූ රජයේ පාර්ශවය ජනතා මතය නියෝජනය නොකර සයිටම් ආයතනය නීත්‍යානුකූල කෙරන ආකාරයෙන් කරුණු දැක්වීම නිසාය.ජනතා අභිලාෂයන් ඉටු කිරීමට පොරොන්දු දෙමින් බලයට පැමිණි වර්තමාන රජය විපක්ෂය සමග කරට අත දා ගනිමින් අධ්‍යාපනය විකිණීමේ සැලසුම් කි‍්‍රයාත්මක කරමින් සිටී. අධ්‍යාපනය පිළිබඳ පාර්ලිමේන්තු ආංශික කමිටු මඟින් මාලඹේ සයිටම් ආයතනය පිළිගැනීමටත්, සෞඛ්‍ය ඇමති රාජිත සේනාරත්න විසින් මාළඹේ සයිටම් පෞද්ගලික වෛද්‍ය උපාධි ආයතනය සාධාරණීකරණය කිරීමටත්, 2017 අයවැයෙන් නිදහස් අධ්‍යාපන විකුණාදැමීමට කටයුතු කර ඇති ආකාරයෙනුත් මේ කරුණු මනාව පැහැදිලි වේ. එසේම අධ්‍යාපනයට විකිණීමට එරෙහිව අරගලයේ නියුතු ශිෂ්‍ය ව්‍යාපාරය මර්දනය කිරීමට දිගින් දිගටම පහරදීම තුළින් ද මේ බව පැහැදිලි වේ. 2017.02.02 දින මාළඹේ සයිටම් ආයතනයට එරෙහිව උද්ඝෝෂණය කළ ශිෂ්‍යයින්ට, ශිෂ්‍යාවන්ට සහ ශිෂ්‍ය භික්ෂූන් වහන්සේලාට එලව එලවා පහර දුන් නින්දිත ආකාරය දැඩි පිළිකුළින් හෙළා දකින ලංකා ගුරු සංගමය එම මර්දනයන්ට එරෙහිව දැඩි විරෝධය පළ කර සිටී. එසේම ආණ්ඩුව සමග සිටිමින් නිදහස් අධ්‍යාපනය විකිණීම සාධාරණීකරණය කරමින් සිටින වාමාංශික යයි කියා ගන්නා කණ්ඩායම් හා ප‍්‍රගතිශීලීන් යයි කියා ගන්නා කණ්ඩායම්වල හැසිරීම ද ලංකා ගුරු සංගමය දැඩි පිළිකුළින් යුතුව හෙළා දකී. එසේම ලංකා ගුරු සංගමය අධ්‍යාපනය විකිණීමට එරෙහිව කටයුතු කරන ශිෂ්‍ය ව්‍යාපාරය ඇතුළු සියලූ බලවේගවලට කොන්දේසි විරහිතව සහාය පළ කර සිටී. මාලඹේ සයිටම් ආයතනය නීත්‍යානුකූල කිරීම, එම ආයතනයේ වෛද්‍ය උපාධිය පිළිගැනීම ඇතුළු අධ්‍යාපනය විකුණා දමා නිදහස් අධ්‍යාපනය වලපල්ලට ඇද දැමීමේ සියලූ උත්සාහයන්ට එරෙහි වන ලංකා ගුරු සංගමය මෙම අවස්ථාවේ මාළඹේ සයිටම් ආයතනය නීත්‍යානුකූල කිරීමට එරෙහි විරෝධතාවලට එක්වන ලෙස සමස්ත ගුරු ප‍්‍රජාවෙන්ම ඉල්ලා සිටී.", "URL": "https://sinhala.adaderana.lk/news.php?nid=69042", "Category": null, "Parent URL": null}