{"Source": "Adaderana", "Timestamp": "February 27, 2018 10:47 pm", "Headline": "  කැළඹිලි ස්වභාවය හේතුවෙන් දිවයින පුරා තවදුරටත් වැසි", "News Content": "දිවයින ආසන්නයේ පවතින තරංගාකාර කැළඹිලි ස්වභාවය හේතුවෙන් දිවයින පුරා තවදුරටත් වැසි බලාපොරොත්තු වන බව කාලගුණ විද්‍යා දෙපාර්තමේන්තුව පවසයි. නැගෙනහිර, ඌව සහ උතුරු මැද පළාත්වලත් මාතලේ දිස්ත්‍රික්කයෙත් විටින් විට වැසි හෝ ගිගිරුම් සහිත වැසි ඇති වේ. බස්නාහිර, දකුණ, සබරගමුව සහ වයඹ පළාත්වලත් නුවර සහ නුවරඑළිය දිස්ත්‍රික්කවලත් වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. බස්නාහිර, නැගෙනහිර, ඌව සහ සබරගමුව පළාත්වලත් ගාල්ල, මාතර, මාතලේ සහ පොලොන්නරුව දිස්ත්‍රික්කවලත් සමහර ස්ථානවලට තද වැසි (මි.මී. 100 වැඩි) ඇති විය හැකි බව සඳහන්ය. දිවයිනේ උතුරු, උතුරු මැද සහ වයඹ පළාත්වලත් හම්බන්තොට දිස්ත්‍රික්කයේත් විටින් විට හමන (පැ.කි.මී 40 දක්වා) තරමක් තද සුළං ද බලාපොරොත්තු වේ. ගිඟුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැක. අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් කාරුණිකව ඉල්ලා සිටිනු ලැබේ. මේ අතර ගාල්ල, හම්බන්තොට හරහා ත්‍රීකුණාමලය දක්වා මුහුදු ප්‍රදේශයන්හි සුළං එක විට වැඩි විය හැකි බවත්, ඒ හේතුවෙන් ධීවරයින් හා නාවික ප්‍රජාව විමසිල්ලෙන් පසුවිය යුතු බව ද ආපදා කළමනාකරණ මධ්‍යස්ථානය පෙන්වා දෙයි. එමෙන්ම ආපදා තත්ත්වයන්ට මුහුණ දීම සඳහා ත්‍රිවිද හමුදාව ඇතුළු පොලීසිය දැනුවත් කිරීම් සිදු කර ඇති බවත් ජනතාවද ඒ පිළිබඳව අවධානයෙන් පසුවිය යුතු වැඩිදුරටත් සඳහන්ය. පොලොන්නරුව පරාක්‍රම සමුද්‍රයේ වාන් දොරටු විවෘත කර ඇති බවත් ඒ හේතුවෙන් ඒ අවට ජනයා විමසිල්ලෙන් පසුවිය යුතු බවද ආපදා කළමනාකරණ මධ්‍යස්ථානය පෙන්වා දෙයි. කඳුකරය අවට ජීවත් වන ප්‍රජාව නිරන්තරයෙන් පරිසරයේ වෙනස්කම් පිළිබඳව විමසිල්ලෙන් සිටිය යුතු බවද ආපදා තත්ත්වයන් පිළිබඳ ගැටළු ඇත්නම් 117 අංකය ඔස්සේ දැනුම් දෙන ලෙසද ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=84939", "Category": null, "Parent URL": null}