{"Source": "Adaderana", "Timestamp": "January 1, 2016 09:42 am", "Headline": "නාමයෝජනා ප්‍රතික්ෂේප වු 5ට ක්‍රිකට් නිලවරණයට අවසර!", "News Content": "ඉදිරියේදී පැවැත්වීමට නියමිත ශ්‍රී ලංකා ක්‍රිකට් ආයතනයේ නිලවරණයට තරඟ කිරීම සඳහා නාමයෝජනා ඉදිරිපත් කර, ප්‍රතික්ෂේප වූ නිලධාරීන් පස්දෙනෙකුට නිලවරණයට තරඟ කිරීමට අවසර ලබාදීම ශ්‍රේෂ්ඨාධිකරණය විසින් තහවුරු කර තිබේ.අගවිනිසුරු කේ.ශ්‍රී පවන් ප්‍රියන්ත ජයවර්ධන සහ කේ.ටී.චිත්‍රසිරි යන ත්‍රීපුද්ගල විනිසුරු මඩුල්ල විසින් ඊයේ එම අවසරය ලබාදී ඇත.නාමයෝජනා ඉදිරිපත් කර, ප්‍රතික්ෂේප වූ නිලධාරීන් පස් දෙනෙකුට නිලවරණයට තරඟ කිරීමට අවසර ලබාදීමේ නියෝගයක් පසුගිය 18 වනදා ශ්‍රේෂ්ඨාධිකරණය විසින් ලබාදී තිබුණි.එදින විනිසුරු මඩුල්ලේ සභාපති ලෙස ඊවා වනසුන්දර මහත්මිය කටයුතු කර ඇති අතර එම අවසර ලබාදීමේ නියෝගයට අත්සන් නොතබා ඇය විදෙස්ගතවීම හේතුවෙන් ශ්‍රේෂ්ඨාධිකරණය යළිත් වරක් අදාළ තීන්දුව පැහැදිළි කරදීමට පියවර ගෙන ඇත.ඒ අනුව ලබන තුන්වනදා පැවැත්වෙන ශ්‍රී ලංකා ක්‍රිකට් ආයතනයේ නිලවරණයේ උපසභාපති ධූරය සඳහා කේ.මතිවානන් සහ අසංග සෙනෙවිරත්න යන මහත්වරුන්ට තරඟ කිරීමට අවස්ථාව හිමිවෙයි.එමෙන්ම භාණ්ඩාගාරික ධූරයට තරඟ කිරීම සඳහා ඊස්ට්මන් නාරංගොඩ මහතාටත්, උප භාණ්ඩාගාරික ධූරයට සුජීව ලොකුහේවා සහ නිහාල් ලෙව්කේ යන මහත්වරුන්ටද ඉදිරි ක්‍රිකට් නිලවරණයේදී තරඟ කිරීමට හැකිවන බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=56080", "Category": null, "Parent URL": null}