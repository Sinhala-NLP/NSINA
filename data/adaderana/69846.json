{"Source": "Adaderana", "Timestamp": "February 19, 2017 04:26 pm", "Headline": "නව පළාත් පාලන ඡන්ද ක‍්‍රමය විකෘතියක්- ජනතාවගේ කැමැත්ත සාධාරණ ලෙස පිළිබිඹු වෙන්නේ නෑ", "News Content": "පළාත් පාලන ආයතන නියෝජිතයින්ගේ ධුර කාලය අවසන්වී වසර දෙකකට වඩා ගතවෙමින් තිබුණත් ආණ්ඩුව තවමත් පළාත් පාලන මැතිවරණය පැවැත්වීමට අවශ්‍ය කටයුතු සිදුකර නැති බවත් ආණ්ඩුව අනුගමනය කරමින් තිබෙන සිදුවීම් දෙස බලද්දී පෙනෙන්නට තිබෙන්නේ ආණ්ඩුවේ යම් වුවමනාවකට අනුව පළාත් පාලන මැතිවරණය කල් දාන බවත් යන්න ජ.වි.පෙ. නායක අනුර දිසානායක මහතා පවසයි. අද(19) පැවති මාධ්‍ය හමුවකට එක්වෙමින් එම මහතා මේ බව ප්‍රකාශ කර සිටියේය.ඔහු වැඩි දුරටත් ප්‍රකාශ කර සිටියේ මෙවැනි අදහසක්,පළාත් පාලන මැතිවරණය සම්බන්ධයෙන් ආණ්ඩුව ප‍්‍රකාශ කළ එක කරුණක් වුණේ සීමා නිර්ණයේ ගැටළුවයි. මීට පෙර සිදුකොට තිබූ සීමානිර්ණය සැබැවින්ම බැසිල් රාජපක්‍ෂගේ වුවමනාව මත ශී‍්‍රලනිප ආසන සංවිධායකයින්ගේ නිවෙස්වලදී සිදුකරපු දෙයක්. එම නිසා එම සීමානිර්ණය පිළිබඳව අභියාචනයක් සිදුකොට නිවැරදි කළ යුතුව තිබුණා. ඒ අනුව තමයි අසෝක පීරිස් මහතාගේ සභාපතිත්වයෙන් යුතුව සීමානිර්ණ අභියාචනා කමිටුවක් පත් කළේ. එම කමිටුව විසින් පළාත් පාලන අමාත්‍යවරයාට අභියාචනා කමිටු වාර්තාවක් ඉදිරිපත් කළා. මේ වනවිට පළාත් පාලන අමාත්‍යංශය එම සීමා නිර්ණයන් ගැසට් කිරීම සඳහා මුද්‍රණයට යවා තිබෙනවා. මේ සම්බන්ධයෙන් අප දකින ප‍්‍රධාන ගැටළු දෙකක් තිබෙනවා. එකක් තමයි සීමා නිර්ණයේ ගැටළු. දෙවැනි කරුණ වෙන්නේ ඡන්ද ක‍්‍රමයේ ඇති ගැටළු සහගත බව. සීමා නිර්ණය සම්බන්ධව ඇති ගැටළු විසඳාගැනීම වෙනුවෙන් ආණ්ඩුව යම් යම් කි‍්‍රයාමාර්ග අනුගමනය කළත් මැතිවරණ ක‍්‍රමයේ ගැටළු විසඳීම සඳහා ආණ්ඩුව කිසිදු පියවරක් අනුගමනය කරන්නේ නැහැ. සීමා නිර්ණයෙන් පසුව පළාත් පාලන සංස්ථාපනය කිරීමේ ගැසට් එකක් ප‍්‍රකාශයට පත්කළ යුතුව තිබෙනවා. කොට්ඨාස මත පදනම්ව සභාවකට අදාළ වන මන්තී‍්‍රවරුන් සංඛ්‍යාව ගැසට් කළ යුතුව තිබෙන්නේ එම කරුණට අදාළවයි. ඒ වගේම 25%ක් කාන්තා නියෝජනයක් පිළිබඳවත් ආණ්ඩුව කරුණු දක්වා තිබෙනවා. එනිසා කාන්තා නියෝජනය සහිතව මන්තී‍්‍රවරුන් ප‍්‍රමාණය ගැසට් කළ යුතුව තිබෙනවා. නමුත් සකස් කොට තිබෙන නව පළාත් පාලන මැතිවරණ ක‍්‍රමයට අනුව මන්තී‍්‍රවරුන් ප‍්‍රමාණය නිශ්චිත නැහැ. උදාහරණයක් හැටියට කොට්ඨාශ 30ක් තිබෙන ප‍්‍රාදේශීය සභාවක ඉන් 30%ක් එනම් මන්තී‍්‍රවරු 09ක් සමානුපාතික ක‍්‍රමයට පත්කළ යුතුව තිබෙනවා. එම මන්තී‍්‍රධුර 09 ලැබෙන්නේ දිනන පක්‍ෂයේ ඡන්ද ප‍්‍රමාණය ඉවත්කොට පරදින ලද පක්‍ෂවල ඡන්ද ප‍්‍රමාණය 5%ට අඩුනම් එම ඡන්දත් ඉවත්කොට ඉතිරිවන ඡන්ද ප‍්‍රමාණය 30% හෝ ඊට වඩා වැඩි නම් එම ඡන්ද ප‍්‍රමාණය මතයි. එම ඡන්ද ප‍්‍රමාණය 30%ට වඩා අඩු නම් තිබෙන ඡන්ද ප‍්‍රමාණය මත මන්තී‍්‍රවරු ප‍්‍රමාණය තීරණය වෙනවා. එම ඡන්ද ප‍්‍රමාණය 20%නම් (කොට්ඨාශ 30ක් තිබෙන සභාවකදී සමානුපාතික මන්තී‍්‍රවරුන් ප‍්‍රමාණය 06යි. එනම් මන්තී‍්‍රවරුන් ප‍්‍රමාණය ඡන්ද ප‍්‍රමාණය මත දෝලනය වෙනවා. 25%ක කාන්තා නියෝජනයකුත් ඇතුලූ වෙනවා නම් සභාවේ මන්තී‍්‍රවරුන් ප‍්‍රමාණය ගණනය කිරීම ඒ අනුව කළ යුතු වෙනවා. එනම සභාවේ මන්ත‍්‍රීවරු නිශ්චිතව සඳහන් කළ නොහැකියි. එම නිසාම සභාවක මන්තී‍්‍රවරුන් ප‍්‍රමාණය ගැසට් කළ නොහැකියි. නමුත් රටේ පවතින ක‍්‍රමයට අනුව මැතිවරණයකට පෙර මන්තී‍්‍රවරුන් ප‍්‍රමාණය ගැසට් කළ යුතුව තිබෙනවා. නමුත් මෙම ඡන්ද ක‍්‍රමයේ ගැටළුව නිසා එය කළ නොහැකියි. ඒ වගේම මෙම නව ඡන්ද ක‍්‍රමය අනුව ඡන්දය පැවැත්වීම සඳහා සංශෝධන 56ක් ඇතුළත් කළ යුතු බව මැතිවරණ කොමසාරිස්තුමා ප‍්‍රකාශ කොට තිබුණා. එම සංශෝධන නොමැතිව ඡන්දය පැවැත්විය නොහැකියි. එම සංශෝධන ඇතුළත් කරනවා නම් මුලින්ම කැබිනට් මණ්ඩලයට ඉදිරිපත් කොට ඉන් අනතුරුව ශ්‍රේෂ්ඨාධිකරණයට යවා අනතුරුව පළාත් පාලන අධීක්‍ෂණ කාරක සභාව සම්මත කිරීමෙන් පසුව නැවතත් කැබිනට් මණ්ඩලයට ඉදිරිපත් කොට පාර්ලිමේන්තුවට ඉදිරිපත් කළ යුතු වෙනවා. මෙම කි‍්‍රයාවලියට වැළැක්විය නොහැකි ලෙස විශාල කාලයක් ගතවෙනවා. නව කොට්ඨාශ නිර්ණ කොමිසමට අනුව මුළු කොට්ඨාස සංඛ්‍යාව 5002ක් වෙනවා. ඉන් 30%ක් සමානුපාතික නම් මන්තී‍්‍රවරුන් 1501ක් පත්කළ යුතුයි. 25%ක කාන්තා නියෝජනයක් ඇතිවීමට මන්තී‍්‍රවරියන් 2168ක් පත්කළ යුතුයි. ඒ අනුව මුළු මන්තී‍්‍රවරුන් සංඛ්‍යාව 8671ක් දක්වා ඉහළ යනවා. ඒ අනුව දැන් සිටින මන්තී‍්‍රවරුන් සංඛ්‍යාවට අමතවර මන්තී‍්‍රවරුන් 3423කින් පළාත් පාලන නියෝජිතයින් ලෙස පත්වීමට නියමිතයි. එනම් 60%ක ඉහළ යාමක්. මේ වැඩිවීම නිසා සියලූම පළාත් පාලන ආයතනවල සභා ගර්භයේ ඉඩ මදි වෙනවා. ගොඩනැගිලි කඩලා නව ගොඩනැගිලි හදන්න වෙනවා. මෙය විශාල ගැටළුවක්. ඒ වගේම අපේ රටේ බහු ආසන තිබෙනවා. ආසනයේ සිංහල ජන ප‍්‍රමාණය වැඩි නම් එම ආසනය නියෝජනය කිරීමට සිංහල මන්තී‍්‍රවරයෙක් පත් වෙනවා. මුස්ලිම් ජන සංඛ්‍යාව වැඩි නම් මුස්ලිම් මන්තී‍්‍රවරයෙක් පත් වෙනවා. නමුත් මෙම නව මැතිවරණ ක‍්‍රමයට අනුව බහු ආසන ක‍්‍රමයේ මුඛ්‍ය පරමාර්ථය බිඳ වැටෙනවා. ඒ අනුව බහු ආසනවලටත් බහුජන කොට්ඨාසය වෙනුවට වෙනත් ජන කොට්ඨාශයක් නියෝජනය කරන මන්තී‍්‍රවරයෙක් පත්වෙනන්න පුළුවන්. එය සංශෝධනය විය යුතුයි. ඒ වගේම මෙම ක‍්‍රමයට අනුව සමානුපාතිකව පත්වෙනවා යැයි කියන ප‍්‍රමාණය ගැටළු සහගතයි. කොට්ඨාස ප‍්‍රමාණයෙන් 30%ක් සමානුපාතිකව පත් වුණත් එම මන්තී‍්‍රවරුන් ප‍්‍රමාණය සභාවෙන් 23%යි. ඒ අනුව කොට්ඨාස ක‍්‍රමයෙන් 77%ක් පත් වෙනවා. යම් පළාත් පාලන ආයතනයක් 51%ක ඡන්ද ප‍්‍රමාණයකින් දිනන පක්‍ෂයකට මන්තී‍්‍රවරුන් මුළු සභාවෙන් 77%ක් ලැබෙනවා. 49%ක් ලබාගෙන පරාජය වන මුළු කණ්ඩායමටම ලැබෙන්නේ මුළු සභාවෙන් 23%ක මන්තී‍්‍රවරුන් ප‍්‍රමාණයක් පමණයි. එනිසා එය අසාධාරණයි. 40%ක් ඡන්ද ලබාගෙන දිනන පක්‍ෂයකට වුවත් (ඡන්ද ප‍්‍රමාණය තුනට බෙදීමෙන් එසේ විය හැක සභාවෙන් 77%ක් මන්තී‍්‍රවරුන් ලබාගත හැක. ලෝකයේ කොහේවත් මෙවැනි ඡන්ද ක‍්‍රමයක් නැහැ. මහින්ද රාජපක්‍ෂලාගේ බල වුවමනාව මතම බලහත්කාරය පාවිච්චි කරලා සකස් කරපු මැතිවරණ ක‍්‍රමයක් පමණයි. අපේ රටේ පාර්ලිමේන්තුවට එක් ඡන්ද ක‍්‍රමයක්ද පළාත් සභාවට තවත් ඡන්ද ක‍්‍රමයක්ද පළාත් පාලන ආයතනවලට තවත් ඡන්ද ක‍්‍රමයක්ද වශයෙන් ඡන්ද පැවැත්විය යුතු නැහැ. එය විකාර සහගත දෙයක්. එනිසා මෙම ඡන්ද ක‍්‍රමයේ විකෘති තත්ත්වය ඡන්ද පැවැත්වීමට බාධාවක් වී තිබෙනවා. සාමාන්‍ය පිළිගත් ක‍්‍රමයට අනුව නම් සමානුපාතික ප‍්‍රමාණය 40%ක් වත් විය යුතුයි. 60%-40% අනුපාතයට බෙදුණොත් නව මැතිවරණ ක‍්‍රමයට අනුව මුළු මන්තී‍්‍රවරුන් ප‍්‍රමාණය 11,000 දක්වා පමණ ඉහළ යා හැකියි. අපේ රටේ පළාත් පාලන මන්තී‍්‍රවරු තව දුරටත් වැඩි කළ යුතුද? නව ව්‍යවස්ථාවක් සකස් කිරීමේ සාකච්ඡාව ඇතුළේ නව ඡන්ද ක‍්‍රමයක් සකස් කිරීමට මේ වනවිට 90%කගේ පමණ එකඟතාවයක් තිබෙනවා. ඡන්ද පති‍්‍රකා එකක්ද, දෙකක්ද යන්නත්, දිනන පක්‍ෂයට බෝනස් කීයද යන්නත් ඡන්ද ගණන් කරන්නේ ජාතික වශයෙන්ද කොට්ඨාස ක‍්‍රමයටද යන්නත් යන කරුණු 03 පිළිබඳව පමණක් මේ වනවිට එකඟතාවයකට ඒමට බැරිවෙලා තිබෙනවා. නව ඡන්ද ක‍්‍රමය පාර්ලිමේන්තු, පළාත් සභා, සහ පළාත් පාලන ආයතන තුන සඳහාම භාවිත කළ යුතුව තිබෙනවා. කඩිනමින් පළාත් පාලන මැතිවරණය පැවැත්වීමට නම් මේ අවස්ථාවට පමණක් පැරණි ඡන්ද ක‍්‍රමය වලංගු වන පරිදි සංශෝධනයක් ගෙන ආ යුතුයි. නැතිනම් මෙම පළාත් පාලන මැතිවරණය කවදා පැවැත්වේදැයි කිසිවෙකුට පැවසිය නොහැකියි. මැතිවරණය ප‍්‍රමාද කිරීමට ආණ්ඩුවේ වුවමනාවක් තිබෙනවාද නැද්ද යන්න නිශ්චිතව සඳහන් කළ නොහැකි නමුත් මෙම තාක්‍ෂණික කරුණු බාධාවක් කරගෙන ආණ්ඩුවට මැතිවරණය කල් දැමීමට යොදාගන්න පුළුවන්.", "URL": "https://sinhala.adaderana.lk/news.php?nid=69846", "Category": null, "Parent URL": null}