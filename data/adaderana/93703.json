{"Source": "Adaderana", "Timestamp": "August 2, 2018 05:27 pm", "Headline": "පාර්ලිමේන්තු විපක්ෂ නායක ධූරය දිනේෂ්ට දෙන්න කථානායක මතය විමසයි", "News Content": "දිනේෂ් ගුණවර්ධන මන්ත්‍රීවරයාට විපක්ෂ නායක ධුරය ලබාදීම සම්බන්ධයෙන් ඉදිරිපත්ව ඇති ඉල්ලීම පිළිබඳ එක්සත් ජනතා නිදහස් සන්ධානයේ මතය විමසීමට කථානායකවරයා තීරණය කර තිබේ. ඒ අනුව ඒ පිළිබඳ පක්ෂයේ නිල මතය දැනුම් දෙන ලෙස ඉල්ලා කතානායක කරූ ජයසූරිය මහතා විසින් සන්ධාන මහලේකම් අමාත්‍ය මහින්ද අමරවීර මහතා වෙත අද (02) දිනයේ ලිපියක් යොමු කර ඇති බව කතානායක කාර්යාලය සඳහන් කළේය. සන්ධාන මන්ත්‍රීවරුන් ලෙස පාර්ලිමේන්තුවට තේරී පත්වූ තමන් නියෝජනය කරන කණ්ඩායමට පාර්ලිමේන්තුවේ මන්ත්‍රීවරුන් 70 දෙනෙකු අයත් වන බැවින් පාර්ලිමේන්තුවේ විපක්ෂ නායක ධුරය සන්ධාන මන්ත්‍රීවරයෙකු වන දිනේෂ් ගුණවර්ධන මහතාට ලබාදෙන ලෙස ඉල්ලමින් මන්ත්‍රීවරුන් 8 දෙනෙකුගේ අත්සනින් යුතු ලිපියක් පසුගිය 30 වනදා කතානායකවරයාට ඉදිරිපත් කර තිබිණි. කිසියම් පක්ෂයකින් තේරී පත්වූ මන්ත්‍රීවරුන් පිරිසක්, කණ්ඩායම් කිහිපයක් හෝ තනි කණ්ඩායමක් ලෙස ඒකරාශී වී තමන් මනාප මන්ත්‍රීවරයෙකුට විපක්ෂ නායක ධුරය ලබාදෙන ලෙස ඉල්ලා සිටින විට එම මන්ත්‍රීවරුන් තේරී පත්වූ පක්ෂයේ නිල මතය කුමක්ද යන්න විමසීම කථානායකවරයාගේ වගකීම බව කතානායක කාර්යාලය පෙන්වාදෙයි. ඒ අනුව ලිපියේ අත්සන් තබා ඇති මන්ත්‍රීවරුන් 8 දෙනාම එක්සත් ජනතා නිදහස් සන්ධානයේ මන්ත්‍රීවරුන් වන බැවින් ඒ සම්බන්ධයෙන් එම පක්ෂයේ මතය විමසා බැලීමට කතානායකවරයා තීරණය කර ඇත.", "URL": "https://sinhala.adaderana.lk/news.php?nid=93703", "Category": null, "Parent URL": null}