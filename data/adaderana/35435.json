{"Source": "Adaderana", "Timestamp": "July 2, 2013 05:54 pm", "Headline": "රුසියාව සමග ගිවිසුමක්", "News Content": "ශ්‍රී ලංකාව සහ රුසියාව අතර න්‍යෂ්ඨික තාක්ෂණ සංවර්ධන සහ පර්යේෂණ සඳහා වන ද්වීපාර්ශවික ගිවිසුමකට අත්සන් තබා තිබේ. රුසියානු පරමාණුක ශක්ති ඒජන්සියේ අධ්‍යක්ෂ ජනරාල් හිටපු රුසියානු අග්‍රාමාත්‍ය සර්ජි කිරියන්කෝ සහ ශ්‍රී ලංකා පරමාණුක ශක්ති අධිකාරියේ සභාපති ආචාර්ය රංජිත් විජේවර්ධන මහතා විසින් මෙම ගිවිසුම් අත්සන් තබා ඇති බව පරමාණුක ශක්ති අධිකාරිය සඳහන් කළේය. මෙමගින් මෙරට තුළ රුසියානු විශේෂඥ සහය ඇතිව න්‍යෂ්ටික පර්යේෂණ, බලශක්ති නොවන න්‍යෂ්ටික ක්‍රියාකාරකම්, න්‍යෂ්ටික අපද්‍රව්‍ය කළමනාකරණය, න්‍යෂ්ටික මූලද්‍රව්‍ය පිළිබඳ අධ්‍යයනය සහ විශේෂඥ පුහුණුව ලබාදීමට රුසියානු රජය එකඟතාව පළ කර තිබේ. ඉදිරියේ දී න්‍යෂ්ටික තාක්ෂණය යොදා ගැනීම තුළින් මෙරට බොහෝ ක්ෂේත්‍රවල සංවර්ධන ක්‍රියාකාරකම් ශක්තිමත් කිරීමට සහ තාක්ෂණික කටයුතුවල නිවැරදි භාවය සොයා බැලීම සඳහා හැකියාව ලැබෙන බව ආචාර්ය රංජිත් විජේවර්ධන මහතා පැවසීය.", "URL": "https://sinhala.adaderana.lk/news.php?nid=35435", "Category": null, "Parent URL": null}