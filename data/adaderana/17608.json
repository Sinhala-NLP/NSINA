{"Source": "Adaderana", "Timestamp": "July 24, 2011 02:14 pm", "Headline": "ආණ්ඩුව ජන කැමැත්ත කොල්ලකෑමේ ක‍්‍රියාමාර්ග උපරිමව යොදාගත්තා", "News Content": "පළාත් පාලන ආයතන 65ක් සඳහා ඊයේ (23) පැවති ඡන්ද විමසීමට පවා ආණ්ඩුව සිය රාජ්‍ය බලය යෙදවීමේ, මැර බලය යෙදවීමේ, ධන බලය යෙදවීමේ, මහජන කැමැත්ත සියුම් ලෙස කොල්ලකෑමේ ක‍්‍රියාමාර්ග උපරිම ලෙස අනුගමනය කළ බව ජනතා විමුක්ති පෙරමුණ පවසයි. උතුරේ ඡන්ද ලබා ගැනීම සඳහා ආරක්ෂක අංශ පවා යොදා ගනිමින් සිදු කළ බලහත්කාරීත්වයත් ආණ්ඩුවේ නොවන පක්ෂවල අපේක්ෂකයින්ට හා හිතවතුන්ට කළ බලහත්කාරී හා බියවැද්දීමේ ක‍්‍රියාමාර්ගත් බරපතල මට්ටමක තිබූ බව එම පෙරමුණ සඳහන් කරයි. පොදුවේ ගත් විට පසුගිය කාලයේ පැවැත් වූ සෑම මැතිවරණයකදී මෙන්ම මෙහිදීද ආණ්ඩුව සිය ප‍්‍රතිඵලය ලබා ගෙන ඇත්තේ ප‍්‍රජාතන්ත‍්‍රවාදීව හෝ නිදහස්, සාධාරණ මැතිවරණ ක‍්‍රියාවලියක් තුළ ජනතා කැමැත්ත නිදහසේ පාවිච්චි කිරීමට ඉඩ ලබා දී නොවන බව නිවේදනයක් නිකුත් කරමින් ජනතා විමුක්ති පෙරමුණ පෙන්වාදෙයි. ආණ්ඩුවට උතුර ජයග‍්‍රහණය කිරීමට නොහැකි වූ බවත්, උතුරේ ජනයා ආණ්ඩුව ප‍්‍රතික්ෂේප කොට තිබෙන බවත් ඔවුන් පෙන්වාදෙයි. ආණ්ඩුවේ සියලු බලපෑම්, බාධා කිරීම් හා බියවැද්දීම් මැද කිසිදු පෞද්ගලික ලාභ අපේක්ෂාවකින් තොරව ජනතා විමුක්ති පෙරමුණට මෙම ඡන්දයේදී සහයෝගය දැක්වූ සියලූදෙනාට එම පෙරමුණ ස්තූතිය පළ කර සිටියි.", "URL": "https://sinhala.adaderana.lk/news.php?nid=17608", "Category": null, "Parent URL": null}