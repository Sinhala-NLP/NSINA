{"Source": "Adaderana", "Timestamp": "May 6, 2014 06:10 pm", "Headline": "ලංකාවේ ජනතාවගෙන් විසිලක්ෂයකට ඇදුම!", "News Content": "බෝ නොවන රෝගයක් වන ඇදුම රෝගය ප්‍රතිකාර මගින් පාලනය කළ හැකි රෝගී තත්ත්වයක් බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා පවසයි. ඇදුම රෝගය බෝවන රෝගයක් ලෙස ඇතැමුන් තුළ වැරදි ආකල්පයක් පවතින බව පාලිත මහීපාල මහතා පෙන්වාදෙයි. සම්පූර්ණයෙන් සුවකළ නොහැකි වුව ද ඇදුම රෝගය ප්‍රතිකාර ලබාගැනීම මගින් පාලනය කළ හැකි බව ඔහු පවසයි. විශේෂයෙන් පාරිසරික හේතු මත සහ සහජයෙන් වැළඳිය හැකි රෝගී තත්ත්වයක් වන ඇදුම රෝගය මේ වන විට නිවාස අභ්‍යන්තරයේ වතාශ්‍රය දූෂණය වීම හේතුවෙන් ද වැළඳීමේ ප්‍රවණතාවක් දක්නට ලැබෙන බව වෛද්‍ය පාලිත මහීපාල මහතා කියයි. අදට (06) යෙදී ඇති ලෝක ඇදුම දිනය නිමිත්තෙන් ජාතික ලය රෝග හා ක්ෂය රෝග මර්දන වැඩසටහන විසින් පවත්වන ලද සම්මන්ත්‍රණයට සහභාගී වෙමින් වෛද්‍ය පාලිත මහීපාල මහතා මේ අදහස් පළ කළේය. ශ්‍රී ලංකාවේ පුද්ගලයින් ලක්ෂයකට 150 දෙනෙකු පමණ ඇදුම රෝගයෙන් මිය යන අතර මේ වන විට මෙරට ජනගහණයෙන් විසිලක්ෂයක් පමණ ඇදුම රෝගයට ගොදුරු වී සිටින බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=43025", "Category": null, "Parent URL": null}