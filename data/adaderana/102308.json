{"Source": "Adaderana", "Timestamp": "January 14, 2019 11:25 am", "Headline": "බදුල්ලේ පස් කන්දක් කඩා වැටෙයි-රථ වාහන ධාවනයට බාධා", "News Content": "බදුල්ල, කලුගහකදුර ප්‍රධාන මාර්ගයේ කළුගහකදුර-මොරලන්ද මංසන්ධිය අසල අද (14) උදෑසන 5.30 ට පමණ සිදුවූ පස් කන්දක් කඩා වැටීම හේතුවෙන් මාර්ගයේ මීටර් 40 ක පමණ කොටසක් මුළුමනින්ම අවහිර වී ඇති බව අද දෙරණ වාර්තාකරු පැවසීය. මේ හේතුවෙන් මාර්ගයේ ප්‍රවාහන කටයුතු ද මේ වන විට මුළු මුළුමනින්ම ඇණහිට තිබේ. දින දෙකක පමණ කාලයක් තිස්සේ සිට ප්‍රදේශයට ඇද හැලෙන මහ වැසි සමඟ මෙම පස් කන්ද කඩා වැටී ඇති අතර මාර්ගය වෙත කඩා වැටුණු පස් සහ ගල් කණු හේතුවෙන් ප්‍රධාන මාර්ගයට අමතරව කළුගහකදුර, බීරගහඅරාව අතුරුමාර්ගයද අවහිරවී ඇති බව වාර්තා වෙයි. මාර්ගයේ සිට අඩි පන්සියයක් පමණ උසකින් යුතු මොරලන්ද කදුවැටියේ අඩි 60 ක පමණ ඉහළ සිට අඩි 40 ක පමණ පලලින් යුතු කොටසක් මෙලෙස නාය යෑමට ලක්ව තිබේ. නාය යෑමත් සමඟ ගැලවී ගිය විශාල ගල්කුට්ටි රැසක්ද මාර්ගයට වැටී ඇති අතර අද උදෑසන 9 .00 පමණ වන විටත් වරින් වර එම ස්ථානයේ පස් කඳු පහළට කඩා වැටෙමින් පැවති බව අප වාර්තාකරු පැවසීය. නාය යෑම හේතුවෙන් කිසිවෙකුටත් හානියක් සිදුවී නොමැති අතර එම ස්ථානයේ පිහිටි වෙළඳසැලකටද කිසිදු හාණියක් සිදුව නොමැත. කෙසේ වෙතත් අද (14)පෙරවරු 10.40 පමණ වන විටත් මාර්ගයේ අවහිරතාව ඉවත්කර නොතිබූ අතර පිටමාරුව, කලුගහකදුර ඇතුලු ගම්මාන රැසක ප්‍රවාහන සේවාවන්ද මුලුමනින්ම ඇන හිට ඇති බව වාර්තා වෙයි.", "URL": "https://sinhala.adaderana.lk/news.php?nid=102308", "Category": null, "Parent URL": null}