{"Source": "Adaderana", "Timestamp": "August 21, 2016 10:14 am", "Headline": " ආනයනික ලොකු ලූනු බද්ද ඉහළට", "News Content": "ආනයනික ලොකු ලූනු මත පනවා තිබු විශේෂ වෙළෙඳ භාණ්ඩ බද්ද ඉහළ දමා තිබේ. මුදල් අමාත්‍යාංශය සඳහන් කළේ ලූනු කිලෝ ග්‍රෑම් එකක් සඳහා අය කළ රුපියල් 25ක වෙළෙඳ භාණ්ඩ බද්ද රුපියල් 40 දක්වා රුපියල් 15කින් ඉහළ නංවා ඇති බවයි.අගෝස්තු මස 19 වන දින මධ්‍යම රාත්‍රියේ සිට ක්‍රියාත්මක වන පරිදි මෙම නව බදු සංශෝධනය සිදුකර තිබේ.ශ්‍රී ලංකාවට මාසිකව ලොකු ලූනු මෙට්‍රික් ටොන් 12,000ක් පමණ ආනයනය කරන අතර ඉදිරි කාලයේ දී දේශීය ලොකු ලූනු මෙට්‍රික් ටොන් 50,000ක් පමණ වෙළෙඳපොළට නිකුත් වනු ඇතැයි අපේක්ෂා කරන බව මුදල් අමාත්‍යාංශය පවසයි.දේශීය ලූනු ගොවියා ආරක්ෂා කිරීමේ අරමුණින් මෙම පියවර ගෙන ඇති බව වාර්තා වෙයි. කෙසේවෙතත් ආනයනික ලොකු ලූනු කිලෝ ග්‍රෑම් එකක් අලෙවි කළ හැකි උපරිම සිල්ලර මිල රුපියල් 78ක් බව මුදල් අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=63284", "Category": null, "Parent URL": null}