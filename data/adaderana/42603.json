{"Source": "Adaderana", "Timestamp": "April 17, 2014 12:10 pm", "Headline": " ශ්‍රී ලංකාවේ යුද අපරාධ - ඉන්දීය ශ්‍රේෂ්ඨාධිකරණයෙන් ඉවතට", "News Content": "ශ්‍රී ලංකාවේ සිදුවූ බව කියන යුද අපරාධ සම්බන්ධයෙන් පරීක්ෂණයක් කළ යුතු බවට ඉල්ලා ගොනු කරනු ලැබූ පෙත්සමක් ඉන්දීය ශ්‍රේෂ්ඨාධිකරණය විසින් ප්‍රතික්ෂේප කර තිබේ. දිල්ලි ද්‍රවිඩ නීතිඥ සංගමයේ සභාපති නීතිඥ රාම් ශංකර් විසින් ගොනු කර තිබුණු මෙම පෙත්සම මගින් බුද්ධි අංශ හරහා විශේෂ පරීක්ෂණයක් කළ යුතු බවට ප්‍රකාශයට පත්කරන ලෙස ඉල්ලා තිබුණු බව ඉන්දීය පුවත් සේවා සඳහන් කරයි. එසේම ශ්‍රී ලංකාවේ පැවති යුද්ධයේ අවසාන අදියර තුළ ඉන්දීය හමුදා මැදිහත්වූ බවට එල්ලවන චෝදනා සම්බන්ධයෙන්ද එහිදී පරීක්ෂා කළ යුතු බව ශ්‍රේෂ්ඨාධිකරණය විසින් ප්‍රකාශ කළ යුතු බවට පෙත්සම්කරු විසින් ඉල්ලා තිබිණි. එසේ වුවද අදාළ පෙත්සම අද (17) සලකා බැලූ ඉන්දීය ශ්‍රේෂ්ඨාධිකරණය එය නීතිමය හා අධිකරණ සීමා තුළ විභාගයට ගත නොහැකි බව පෙන්වාදී නිෂ්ප්‍රභ කළ බව දිනමනි වෙබ්අඩවිය උපුටා දක්වයි.", "URL": "https://sinhala.adaderana.lk/news.php?nid=42603", "Category": null, "Parent URL": null}