{"Source": "Adaderana", "Timestamp": "July 16, 2013 09:31 am", "Headline": "දෙන්නාගෙන් එක්කෙනෙක් එයි", "News Content": "මසුන් මැරීම සඳහා මුහුදු ගිය ධීවර යාත්‍රාවක් රළ පහරට අසුවී පෙරළී යාම නිසා එක් ධීවරයෙකු මිය ගොස් ඇති අතර තවත් ධීවරයෙකු ජීවිතය බේරා ගෙන තිබේ. ඊයේ රාත්‍රී 9.30 ට පමණ හලාවත, කරුකුපනේ මුහුදේදී මෙම අනතුර සිදුවී ඇති බව අප වාර්තාකරු පවසයි. අනතුරින් මිය ගොස් ඇත්තේ හලාවත, වට්ටක්කල්ලිය පදිංචිව සිටි ඇඩ්මන් තමෙල් (38) නම්වු එක්දරු පියෙකි. වට්ටක්කල්ලිය පදිංචි නිලන්ත ජයලත් (39) යන අය මුහුදේ පීනාවිත් ජීවිතය බේරා ගෙන ඇත. ඊයේ සවස 5.00 ට පමණ මසුන් මැරීම සඳහා අනතුරට පත්ව ඇති යාත්‍රාවෙන් මෙම ධීවරයින් දෙදෙනා හලාවත දැදුරුඔය මෝය කටින් මුහුදු ගොස් තිබේ. මසුන් මරා ආපසු එන ගමනේදී කරුකුපනේ නාවුක හමුදා කඳවුර ආසන්නයේදී විශාල රළ පහරකට අසුවී තමන් සිටි බෝට්ටුව පෙරළී ගිය බවත්,කළුවරේම තමන් ගොඩට පීනා පැමිණි නමුත් තමා සමග මුහුදු ගිය ඇඩ්මන් යන අය අතුරුදහන්වු බව ජීවිතය බේරා ගත් අය සඳහන් කරයි. මිය ගොස් ඇති අයගේ මළ සිරුර පසුව ප්‍රදේශයේ ධීවරයින් විසින් සොයා ගෙන ඇත. අනතුරට පත් යාත්‍රාවද කරුකුපනේ වෙරළට ගොඩ ගසා තිබියදී සොයා ගෙන තිබේ. අනතුරට පත් යාත්‍රාවේ මසුන් මැරීම සඳහා මුහුදු ගිය ධීවරයින් ජීවිත ආරක්ෂක කබා පැළද සිට නැති බවද පැවසේ. පසුගිය 12 වැනිදාද හලාවත - දැදුරුඔය මෝය කට අසලදී ධීවර යාත්‍රාවක් පෙරළී යාමෙන් එක් ධීවරයෙකු මරුමුවට පත් විය.", "URL": "https://sinhala.adaderana.lk/news.php?nid=35818", "Category": null, "Parent URL": null}