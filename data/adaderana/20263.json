{"Source": "Adaderana", "Timestamp": "November 25, 2011 04:53 pm", "Headline": "ෆොන්සේකාගේ පෙත්සම විභාගය දෙසැම්බර් 15 ට කල්යයි", "News Content": "සිය පාර්ලිමේන්තු මන්ත්‍රී ධුරය අහෝසි කිරීමට එරෙහිව සරත් ෆොන්සේකා මහතා ඉදිරිපත් කර ඇති අභියචන පෙත්සම විභාග කිරීම අභියාචනාධිකරණය විසින් අද(25) කල් දමා තිබේ. අදාළ පෙත්සම දෙසැම්බර් මස 15 වන දින කැඳවීමට අධිකරණය නියෝග කර ඇත. රංජිත් ද සිල්වා ප්‍රමුඛ ත්‍රිපුද්ගල විනිසුරු මඩුල්ලක් හමුවේ පෙත්සම අද කැඳවු අවස්ථාවේ දී පෙත්සම්කාර සහ වගඋත්තරකාර පාර්ශවයේ නීතිඥවරුන් විසින් ඉදිරිපත් කරන ලද කරුණු සලකා බැලීමෙන් අනතුරුව අදාළ නඩු විභාගය කල් දමා තිබේ. දෙවන යුධ අධිකරණය මගින් තමන්ට මාස 30 ක සිරදඩුවම් නියම කිරීමෙන් පසුව සිය පාර්ලිමේන්තු මන්ත්‍රී ධුරය අහෝසි කිරීමට පාර්ලිමේන්තු මහලේකම්වරයා ගත් තීන්දුව නීති විරෝධී බවට ප්‍රකාශ කරන මෙන් ඉල්ලමින් සරත් ෆොන්සේකා මහතා අදාළ පෙත්සම ඉදිරිපත් කර තිබුණි.", "URL": "https://sinhala.adaderana.lk/news.php?nid=20263", "Category": null, "Parent URL": null}