{"Source": "Adaderana", "Timestamp": "April 17, 2012 06:35 pm", "Headline": "ළිඳුලට පාචනය බෝවෙයි-දෙදෙනකු මරුට", "News Content": "පාචන රෝග තත්ත්වයට ගොදුරු වී විජලනයට ලක් වූ තලවකැලේ , ළිඳුල ප්‍රදේශයේ පුද්ගලයන් දෙදෙනෙකු මේ වන විට මිය ගොස් ඇති බව ළිඳුල හා කොටගල සෞඛ්‍ය වෛද්‍ය නිලධාරී ජනත් අබේගුණරත්න මහතා පවසයි. පානීය ජලය හරහා රෝග තත්ත්වය පැතිරෙන බවට සැක කෙරෙන බව ඔහු සඳහන් කළේය. ගෙවී ගිය සති දෙකේ දී පමණක් රෝගීන් 500 දෙනෙකු පමණ නේවාසික ප්‍රතිකාර සඳහා රෝහල් වෙත පැමිණ ඇති බව ද සෞඛ්‍ය වෛද්‍ය නිලධාරී ජනත් අබේගුණරත්න මහතා පෙන්වා දුන්නේය. 99% ක් පමණ වතුකර ජනතාවක් ජීවත් වන මෙම ප්‍රදේශයේ මූලික සනීපාරක්ෂක ක්‍රියා කෙරෙහි වැඩි අවධානයක් යොමු කළ යුතු බවත්,විශේෂයෙන්ම ජලය උණුකර නිවා පානය කිරීමෙන්,මූලික කෑමට පෙර අත සේදීම, වැසිකිළි භාවිතයෙන් පසු සබන් දමා අත් පිරිසිදු කර ගැනීම කෙරෙහි විශේෂ සැලකිල්ලක් යොමු කිරීමෙන් රෝගී තත්ත්වය බෝවීම පාලනය කිරීමට හැකිවෙතැයි තමන් විශ්වාස කරන බව ඔහු කියා සිටියේය. එසේම යම් කෙනෙකුට වමනය හා උණ රෝගී තත්ත්වයක් ඇති වුවහොත් රෝහලට පැමිණ ඒ පිළිබඳ නිසි ප්‍රතිකාර ලබා ගත යුතු බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23586", "Category": null, "Parent URL": null}