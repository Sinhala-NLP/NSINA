{"Source": "Adaderana", "Timestamp": "August 21, 2010 03:52 pm", "Headline": "ෂෙඩ් එකට හොර සල්ලි දුන් දෙදෙනා පොලිස් දැලේ", "News Content": "ව්‍යාජ මුදල් ‍නෝට්ටු තොගයක් සමග සැකකරුවන් දෙදෙනෙකු පිංදෙනිය පොලිසිය විසින් අත්අඩංගුවට ගෙන තිබේ. පොලිස් හදිසි ඇමතුම් අංශයට ඊයේ රාත්‍රීයේ ලැබුණු ‍තොරතුරකට අනුව මෙම සැකකරුවන් දෙදෙනා අත්අඩංගුවට ගෙන ඇති බව පොලිසිය පවසයි. රුපියල් ලක්ෂයකට ආසන්න රුපියල් දහසේ ව්‍යාජ මුදල් නෝට්ටු 38 ක් සහ රුපියල් දෙදහසේ මුදල් නෝට්ටු 31 ක් සැකකරුවන් ළඟ තිබී සොයාගෙන තිබේ.. රත්නපුර සහ හෝමාගම ‍ප්‍රදේශවල පදිංචි මෙම සැකකරුවන් දෙදෙනා කොටියාකුඹුර ප්‍රදේශයේ ඉන්ධන හලකින් ඉන්ධන ලබාගෙන ඒ සඳහා ව්‍යාජ රුපියල් දෙදහසේ මුදල් නෝට්ටුවක් ලබාදී පළා ගොස් ඇති බව සඳහන් වේ. ඉන්ධන පිරවුම්හලේ සේවකයින් 119 පොලිස් හදිසි ඇමතුම් අංශයට එය පැමිණිලි කර ඇති අතර ඒ අනුව ක්‍රියාත්මක වූ පිංදෙනිය පොලිසියට එම පොලිස් වසමේ නාරංගොඩ ප්‍රදේශයේ දී සැකකරුවන් අත්අඩංගුවට ගැනීමට හැකිවී තිබේ.", "URL": "https://sinhala.adaderana.lk/news.php?nid=10362", "Category": null, "Parent URL": null}