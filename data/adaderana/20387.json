{"Source": "Adaderana", "Timestamp": "December 1, 2011 11:20 am", "Headline": "ක්‍රිකට් ක්‍රීඩකයින්ගේ හිඟ වැටුප් දෙසැම්බර් 15 ට පෙර ගෙවනවා", "News Content": "ශ්‍රී ලංකා ක්‍රිකට් කණ්ඩායමේ ක්‍රීඩකයින්ට ගෙවිය යුතු හිඟ වැටුප් දෙසැම්බර් 15 වන දිනට පෙර ලබාදීමට කටයුතු කරන බව ක්‍රීඩා අමාත්‍ය මහින්දානන්ද අලුත්ගමගේ මහතා අද(01) පාර්ලිමේන්තුවේ දී සඳහන් කර තිබේ. එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා නැගූ පැනයකට පිළිතුරු දෙමින් අමාත්‍යවරයා මේ බව සඳහන් කළේය. ජාත්‍යන්තර ක්‍රිකට් කවුන්සිලයෙන් අමෙරිකානු ඩොලර් මිලියන 4 .3 ක මුදලක් ශ්‍රී ලංකා ක්‍රිකට් ආයතනය වෙත ලැබීමට නියමිතව ඇති බවත්, අදාළ මුදල ලැබුණු වහා දෙසැම්බර් 15 ට පෙර හිඟ වැටුප් ලබාදීමට කටයුතු කරන බවත් අලුත්ගමගේ මහතා පෙන්වාදුන්නේය. ශ්‍රී ලංකාව, ඉන්දියාව සහ බංග්ලාදේශය සත්කාරකත්වය සැපයූ මෙවර ලෝක කුසලාන තරගාවලියෙන් පසු ගිවිසුම් පදනම මත ක්‍රීඩාකරන ක්‍රීඩකයින් 100 දෙනෙකුට පමණ මෙසේ වැටුප් ගෙවා නොමැති බව වාර්තා වී තිබිණි.", "URL": "https://sinhala.adaderana.lk/news.php?nid=20387", "Category": null, "Parent URL": null}