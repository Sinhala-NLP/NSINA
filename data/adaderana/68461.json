{"Source": "Adaderana", "Timestamp": "January 23, 2017 02:50 pm", "Headline": "මුහුදේ දිය නාන්න ගිය සිසුන්ගේ මළ සිරුරු හමුවෙලා", "News Content": "ත්‍රීකුණාමලය, මුතූර් මුහුදු තීරයේ දිය නෑමට ගොස් අතුරුදහන්ව සිටි සිසුන් තිදෙනෙකුගේ මළ සිරුරු හමුවී තිබේ.අද උදෑසන මුතූර් ප්‍රදේශයේ ආගමික ස්ථානයක පැවති පූජා කටයුත්තකට සහභාගිවීමෙන් අනතුරුව මොවුන් මුහුදේ දිය නෑමේදී අතුරුදහන් වී තිබුණි.පසුගියදා අ.පො.ස(සා/පෙ) විභාගයට පෙනී සිටි මොවුන් තිදෙනාම එකම වයසේ පසුවන්නන් බවත්, මළ සිරුරු දැනට මුතූර් රෝහලේ තැන්පත් කර ඇති බවත් අද දෙරණ වාර්තාකරු පවසයි.හදීප් නගර් නමින් හඳුන්වන මෙම ස්ථානයට සිසුන් හත් දෙනෙකු ගොස් ඇති බවත්, එයින් සිව් දෙනෙකු නෑමට මුහුදට බැස ඇති බවත්, එකී තිදෙනාගෙන් අයෙකු ගොඩට පැමිණ අනෙක් තිදෙනා අතුරුදහන්වූ බවට පවසා ඇති බවත් සඳහන්ය.එම අවස්ථාවේදීම පොලීසිය හා ධීවරයින් එක්ව අතුරුදහන්වූ සිසුන් සොයා ඇතත් සෑහෙන වෙලාවකට පසුව ඔවුන්ගේ මළ සිරුරු හමුවී තිබේ.", "URL": "https://sinhala.adaderana.lk/news.php?nid=68461", "Category": null, "Parent URL": null}