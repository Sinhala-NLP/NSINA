{"Source": "Adaderana", "Timestamp": "September 4, 2012 12:22 pm", "Headline": "රට පෙරට නොව හොරකමට යමු පෙරට", "News Content": "අධ්‍යාපන ක්ෂේත්‍රයේ වැරදි සිදුකරන පුද්ගලයින් එම තනතුරුවලින් ඉවත් කිරීමට ආණ්ඩුවට කොන්දක් නැතැයි එක්සත් ජාතික පක්ෂය චෝදනා කරයි. මෙරට අධ්‍යාපනය වෙනුවෙන් ආණ්ඩුව කුඩම්මාගේ සැලකිලි දක්වන්නේ යැයි ළමුන් පවා අවබෝධයෙන් සිටින බව එම පක්ෂයේ පාර්ලිමේන්තු මන්ත්‍රී ගයන්ත කරුණාතිලක මහතා පෙන්වාදෙයි. කොළඹදී අද (04) පැවැති මාධ්‍ය හමුවකදී මන්ත්‍රීවරයා මේ බව පැවසුවේය. ආණ්ඩුවට “මනි මේනියා“ රෝගය සෑදි ඇති බවත් ඒ නිසා දිවි නැගුම පනත ඔස්සේ ජනතාවගේ මුදල් කොල්ලයකට සුදානම් වන බවත් ඔහු සඳහන් කළේය. මේ නිසා “රට පෙරට“ තේමාවට වඩා සුදුසු වන්නේ “ හොරකමට යමු පෙරට“ යන්න බව මන්ත්‍රීවරයා පෙන්වාදුන්නේය. ඇතැම් පුද්ගලයින් සිංහයින් මෙන් කෑ ගැසුවට කැබිනට් රැස්වීමේදි මීයන් මෙන් හැසිරෙන්නේ යැයි රජයේ ඇමතිවරයෙකු ද පවසා ඇතැයි ගයන්ත කරුණාතිලක මහතා පැවසුවේය. වරක් ගෑස් ලැබුණ බව පවසා ජනතාව රැවටු ආණ්ඩුව, නැවතත් දියමන්ති ලැබුණා යැයි පැවසුවහොත් එය පිළිගැනීමට ජනතාව සුදානම් නැතැයි ද කියා සිටියේය.", "URL": "https://sinhala.adaderana.lk/news.php?nid=27125", "Category": null, "Parent URL": null}