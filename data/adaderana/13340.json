{"Source": "Adaderana", "Timestamp": "January 7, 2011 03:48 pm", "Headline": "පාර්ලිමේන්තුව මිනිත්තු 30 ට කල්යයි", "News Content": "පාර්ලිමේන්තුවේ කටයුතු අද(07) පස්වරු 2 .40 ට පමණ මිනිත්තු 30ක කාලයක් සඳහා කල් තබා තිබේ. ජ්‍යෙෂ්ඨ අමාත්‍යවරුන් පිළිබඳ පැවැත්වීමට නියමිතව තිබූ විවාදයක් සම්බන්ධයෙන් ආණ්ඩු පක්ෂය සහ විපක්ෂය අතර ඇතිවූ විවාදාත්මක තත්ත්වය ‍හේතුවෙන් මෙලෙස පාර්ලිමේන්තුව කල් තැබුණු බව අද දෙරණ පාර්ලි‍‍මේන්තු වාර්තාකරු සඳහන් කළේය. ජ්‍යෙෂ්ඨ අමාත්‍යවරුන් පිළිබඳ අද දිනයේ විවාදය සිදුකළ යුතු බව විපක්ෂ නායක රනිල් වික්‍රමසිංහ මහතා ප්‍රකාශ කර ඇත. එහෙත් අදාළ පත්කිරීම් නීත්‍යනුකූලව සිදුකර ඇති බැවින් ඒ පිළිබඳ විවාදයක් අනවශ්‍ය බව ආණ්ඩු පක්ෂ ප්‍රධාන සංවිධායක දිනේෂ් ගුණවර්ධන මහතා ප්‍රකාශ කර තිබේ. මේ පිළිබඳ දෙපාර්ශවයේ විවාදය උණුසුම් වූ බැවින් ජ්‍යෙෂ්ඨ අමාත්‍යවරුන් සම්බන්ධයෙන් විවාදයක් පවත්වන්නේ ද යන්න පිළිබඳ අවසන් තීරණයක් ලබාදෙන තුරු පාර්ලිමේන්තුවේ කටයුතු මිනිත්තු 30 ට කල් තැබීමට නියෝජ්‍ය කතානායක චන්දිම වීරක්කොඩි මහතා පියවර ගත්තේය.", "URL": "https://sinhala.adaderana.lk/news.php?nid=13340", "Category": null, "Parent URL": null}