{"Source": "Adaderana", "Timestamp": "April 13, 2019 12:54 pm", "Headline": "දේපල සොරාගැනීම් රැසකට සම්බන්ධ පුද්ගලයෙක් අත්අඩංගුවට", "News Content": "දේපල සොරා ගැනීමේ සිද්ධින් කිහිපයට අවශ්‍ය සිටි සැකකරුවෙකු රාගම පහලවත්ත ප්‍රදේශයේදී අත්අඩංගුවට ගෙන තිබේ. රාගම පොලිස් ස්ථානයට ලද තොරතුරක් මත අදාළ සැකකරු අත්අඩංගුවට ගෙන ප්‍රශ්න කිරීමේදී දේපල සොරා ගැනීම් කිහිපයකට අවශ්‍යව සිටි සැකකරුවෙකු බවට අනාවරණය වී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරු රාගම සහ කඩවත යන ප්‍රදේශවල නිවෙස් බිඳ දේපල සොරා ගැනීම සහ දේපල කොල්ලකෑම් ඇතුළු සිද්ධින් කිහිපයකට සම්බන්ධ බවට ද අනාවරණය වී තිබේ. එහිදී සැකකරු සතුව තිබී සොරා ගන්නා ලද විවිධ බරින් යුතු රන් මාල 07ක්, රන් පෙන්ඩන් 03, රන් පංචායුධ 02ක්, රන් මුදු 02ක් සහ කරාබු ජෝඩුවක් පොලීසිය විසින් සොයාගෙන තිබේ. සැකකරු 21 හැවිරිදි මහර ප්‍රදේශයේ පදිංචිකරුවෙකු බව සඳහන්ය. ඔහු මහර මහේස්ත්‍රාත් අධිකරණයට ඉදිරිපත් කිරීමට නියමිත අතර රාගම පොලිසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=107919", "Category": null, "Parent URL": null}