{"Source": "Adaderana", "Timestamp": "July 18, 2018 04:56 pm", "Headline": "හැටන් ඩිපෝවේ කලමණාකරු හා සේවකයින් මංකොල්ලකෑ බවට පැමිණිල්ලක්-ඩිපෝ පරීක්ෂක චෝදනා ප්‍රතික්ෂේප කරයි", "News Content": "හැටන් ලංගම ඩිපෝවේ කලමණාකාරවරයා සහ එම ඩිපොවේ සේවකයින් කිහිප දෙනෙකු මංකොල්ලකෑමක් සිදු කිරීම සම්බන්ධයෙන් හැටන් පොලීසියිට අද(18) අලුයම පැමිණිල්ලක් ලැබී තිබේ. කොට්ටේ මහ නගර සභාවේ හිටපු නාගරික මන්ත්‍රීවරයෙකුට අයත් යැයි කියන පෞද්ගලික බස් රථයක් කොළඹ සිට මහනුවර හරහා උඩුපුස්සැල්ලාව දක්වා ධාවනය කර යළිත් එම බස්රථය ඊට පසු දින උඩුපුස්සැල්ලාවේ සිට නුවරඑලිය , හැටන් හරහා , කොළඹ දක්වා ධාවනය කරවන අවස්ථාවේ මෙය සිදුව තිබේ. අද අලුයම 2.30 ට පමණ එම ඩිපෝවේ කලමණාකාරවරයා ඇතුළු සේවක පිරිසක් හැටන් ඩිපෝවට අයත් බස් රථයකින් පැමිණ ධාවනය වෙමින් තිබු බස් රථය හරස් කර එම බස් රථයේ සිටි මගීන්ව ලංගම බස් රථයට බලහත්කාරෙන් නංවාගෙන කොන්දොරස්තරවරයාගේ ගෙල බැදි පවුම් දෙකක් රන් මාලයක් පැහැරගෙන ඔහු සතු මුදල්ද පැහැරගෙන ගිය බව එම බස් රථයේ රියදුරා සහ කොන්දොස්තරවරයා විසින් කරන ලද පැමිණිල්ලේ සඳහන් කර ඇත. මේ සම්බන්ධයෙන් හැටන් ලංගම ඩිපොවේ ඩිපෝ පරික්ෂක රෝහණ සිල්වා මහතාගෙන් කල විමසුමක දී ඔහු කියා සිටියේ, හිටපු නාගරක මන්ත්‍රීවරයාට අයත් එම බස් රථයට නිසි ගමන් බල පත්‍රයක් නොමැති බවත්,තම ඩිපෝව මඟින් වසර 15 තිස්සේ අලුයම 3.10 දිනපතා ධාවනයට එක් කර ඇති බස් රථයේ ගමන් වාරයට විනාඩි 10 කට පෙර මෙම පෞද්ගලික බස් රථය ධාවනයට එක් කර ඇති බවයි. එම පෞද්ගලික බස් රථය ධාවනයට එක් කිරිම සම්බන්ධයෙන් ද මීට දින තුනකට ප්‍රථම හැටන් පොලීසියට පැමිණිල්ලක් කර ඇති බවද රෝහණ ද සිල්වා මහතා කියා සිටියේය. එම පැමිණිල්ලට මෙතෙක් පොලිසිය නිසි පියවරක් නොගැනීම නිසා ධාවනය කරමින් තිබු එම පෞද්ගලික බස් රථය අද අලුයම හැටන් නුවරඑලිය ප්‍රධාන මාර්ගයේ හැටන් කුඩාගම ප්‍රදේශයේදි හරස් කර එම බස් රථයේ සිටි මගින්ව තම ලංගම බස් රථයේ නංවා කොළඹ දක්වා ධාවනය කර වු බවයි. එම පෞද්ගලික බස් රථයේ කොන්දොස්තර වරයාගේ රන් මාලය හෝ ඔහු සතු මුදල් පැහැර ගැනිමක් සිදු නොකල බවත්, එම පෞද්ගලික බස් රථයේ ගමන් වාරය නතර කිරිමට පොලීසිය පියවර නොගත හොත් හැටන් ලංගම ඩිපෝවේ සියලූම සේවකයන් වැඩ වර්ජනයක් කිරිමට සුදානම්ව සිටින බවද රෝහණද සිල්වා මහතා වැඩි දුරටත් කියා සිටියේය. මේ සම්බන්ධයෙන් හැටන් පොලිසියේ මුලස්ථාන පොලිස් පරික්ෂක ඒ.එල්.එම් ජමිල් මහතාගෙන් කල විමසුමකට ඔහු කියා සිටියේ දෙපාර්ශවයම ලද පැමිණිලි සම්බන්ධයෙන් විමර්ශනයක් සිදු කරන බවයි.", "URL": "https://sinhala.adaderana.lk/news.php?nid=92792", "Category": null, "Parent URL": null}