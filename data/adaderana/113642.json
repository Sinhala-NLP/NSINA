{"Source": "Adaderana", "Timestamp": "July 8, 2019 12:41 pm", "Headline": "උපාලි තෙන්නකොන්ට පහරදීම සම්බන්ධයෙන් බුද්ධි අංශයේ කෝප්‍රල්වරයෙක් අත්අඩංගුවට", "News Content": "මාධ්‍යවේදී උපාලි තෙන්නකෝන් මහතාට බරපතල තුවාල සිදු කිරීමේ සිද්ධිය සම්බන්ධයෙන් යුද හමුදා බුද්ධි අංශයේ හිටපු කෝප්‍රල්වරයෙකු අත්අඩංගුවට ගෙන තිබේ. අපරාධ පරීක්ෂණ දෙපාර්තමේන්තුව විසින් හංවැල්ල ප්‍රදේශයේදී ඔහු අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. මාධ්‍යවේදී ලසන්ත වික්‍රමතුංග මහතාගේ ඝාතනයට අදාලව ඔහුගේ මෝටර් රථයේ තිබී ලබාගත් ඇඟිලි සලකුණක් සම්බන්ධයෙන් පොලිසිය පරීක්ෂණයක් ආරම්භ කළේය. ඒ අනුව යුධ හමුදා නිලධාරීන් 285 දෙනෙකුගෙන් අදාල සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විසින් ඇඟිලි සලකුණු ලබාගෙන තිබුණි. කෙසේවෙතත් ඉන් කිසිවෙකුගේ ඇඟිලි සලකුණක් ලසන්ත වික්‍රමතුංග මහතාගේ ඝාතනයට අදාලව සමාන වී නොමැති බව පොලිස් මාධ්‍ය ප්‍රකාශකවරයා සදහන් කළේය. අනතුරුව මාධ්‍යවේදී උපාලි තෙන්නකෝන් මහතාට බරපතල තුවාල සිදුකිරීමේ සිද්ධිය සම්බන්ධයෙන් වන විමර්ශනයේදී ඔහුගේ මෝටර් රථයේ තිබී ඇගිලි සලකුණක් ද පොලිසිය විසින් ලබාගෙන තිබුණි. ලසන්ත වික්‍රමතුංග ඝාතන සිද්ධියට අදාලව යුද හමුදා නිලධාරීන්ගෙන් ලබාගත් ඇඟිලි සලකුණු 285 න් එක් ඇඟිලි සලකුණක් උපාලි තෙන්නකෝන් මහතාගේ මෝටර් රථයේ තිබී සොයාගත් ඇගිලි සලකුණට සමාන වී තිබේ. ඒ අනුව උපාලි තෙන්නකෝන් මහතාට බරපතල තුවාල සිදුකිරීමේ සිද්ධිය සම්බන්ධයෙන් අදාල යුද හමුදා බුද්ධි අංශ හිටපු කෝප්‍රල්වරයා අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය.", "URL": "https://sinhala.adaderana.lk/news.php?nid=113642", "Category": null, "Parent URL": null}