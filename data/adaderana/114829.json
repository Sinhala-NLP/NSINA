{"Source": "Adaderana", "Timestamp": "July 23, 2019 05:30 pm", "Headline": "සහරාන් යුගය අවසන් කිරීමට පෙර එල්.ටී.ටී.ඊ යුගයේ අත්අඩංගුවට ගත් අය නිදහස් කළ යුතුයි-මනෝ", "News Content": "ශ්‍රී ලාංකීය යුගයක් ආරම්භ කිරීම සඳහා එල්.ටී.ටී.ඊ. ත්‍රස්තවාදය පැවති සමයේදී අත්අඩංගුවට පත්ව බන්ධනාගාර ගතව සිටින සිරකරුවන් සුදුසු ආකාරයකට නිදහස් කිරීමට කටයුතු කළ යුතු බව අමාත්‍ය මනෝ ගනේෂන් මහතා පවසයි. කොළඹදී මාධ්‍ය වෙත අදහස් දක්වමින් අමාත්‍යවරයා මේ බව සඳහන් කළේය. මේ රටේ ඉතිහාසය දෙස බලන විට 80 පසු කාලය වන තෙක් ජෙවිපෙ යුගයක් පැවති බවත්, පසුව 2009 දක්වා එල්.ටී.ටී.ඊ යුගයක් පැවති බවත් අද වන විට ඇත්තේ සහරාන් යුගයක් බවත් පැවසු මනෝ ගනේෂන් මහතා, මේ යුගයත් අවසන් කළ යුතුව ඇති බව කියා සිටියේය. නමුත් ඊට මත්තෙන් එල්.ටී.ටී.ඊ යුගයේ අත්අඩංගුවට පත් වු අය යම් කිසි මට්ටමකින් නිදහස් කළ යුතු බවත් පැවසු අමාත්‍යවරයා,ජවිපෙ යුගයේ අත්අඩංගුවට පත් සියලු දෙනා එල්.ටී.ටී.ඊ යුගයේ අත්අඩංගුවට ගැනීම් සිදු කරන අවස්ථාවේ දී නිදහස් කර ඇති බවත් පැවසීය. මේ වන විට පටන් ගත යුත්තේ ශ්‍රී ලාංකීක යුගයක් වන බවත් පැවසු අමාත්‍යවරයා, සෑම දෙනාටම අසාධාරණයක් නොවුන බවට හැඟීමක් ඇති විය යුතු බව ද කියා සිටියේය.", "URL": "https://sinhala.adaderana.lk/news.php?nid=114829", "Category": null, "Parent URL": null}