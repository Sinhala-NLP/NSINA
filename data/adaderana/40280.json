{"Source": "Adaderana", "Timestamp": "January 12, 2014 08:36 am", "Headline": "ජයලලිතාගේ හිත උණුවෙයි", "News Content": "ඉන්දීය අත්අඩංගුවේ සිටින ශ්‍රී ලාංකික ධීවරයින් 179 දෙනෙකු නිදහස් කරන ලෙස තමිල්නාඩු ප්‍රධාන අමාත්‍ය ජයලලිතා ජයරාම් නියෝග කර තිබේ. ඉන්දීය මාධ්‍ය වාර්තා කරන්නේ මුහුදු සීමා උල්ලංඝණය කිරීමේ චෝදනාව මත අත්අඩංගුවට ගත් ශ්‍රී ලාංකික ධීවරයින් මෙලෙස නිදහස් කිරීමට තමිල්නාඩු ප්‍රධාන අමාත්‍යවරිය නියෝග කර ඇති බවයි. ඉන්දු ලංකා ධීවර ගැටලුව සම්බන්ධයෙන් එළඹෙන විසිවන දින පැවැත්වීමට නියමිත සාකච්ඡා සඳහා මූලික පියවරක් වශයෙන් මෙම පියවර ගෙන ඇත. අදාළ ධීවරයින් පිරිස නිදහස් කිරීමෙන් අනතුරුව ශ්‍රී ලංකා අත්අඩංගුවේ සිටින ඉන්දීය ධීවරයින් 275 දෙනා ද නිදහස් කරනු ඇති බවට තමා බලාපොරොත්තු වන බව තමිල්නාඩු ප්‍රධාන අමාත්‍ය ජයලලිතා ජයරාම් පවසයි. ඒ අනුව ශ්‍රී ලංකාව සහ ඉන්දියාව අතර පවතින ධීවර ගැටලුව සම්බන්ධයෙන් සාකච්ඡා කිරීමට අදාළ වැඩසටහන් පිළියෙළ කරන ලෙස තමිල්නාඩු ප්‍රධාන අමාත්‍යවරිය ඉන්දීය මධ්‍යම රජයට දැනුම් දී ඇත.", "URL": "https://sinhala.adaderana.lk/news.php?nid=40280", "Category": null, "Parent URL": null}