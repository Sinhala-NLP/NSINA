{"Source": "Adaderana", "Timestamp": "March 7, 2017 04:21 pm", "Headline": "ස්වශක්ති ණය ගන්න විශාල ජනතාවක් පැමිණෙනවා", "News Content": "ස්වශක්ති ණය යෝජනා ක්‍රමය මඟින් ණය පහසුකම් ලබාගැනීම සඳහා ජනතාව බොහෝදෙනා රජයේ සහ පෞද්ගලික බැංකු වෙත පැමිණෙමින් සිටින බව ප්‍රතිපත්ති සංවර්ධන කාර්යාලය පවසයි. අදාළ ණය යෝජනා ක්‍රමය මඟින් සුළු හා මධ්‍යම පරිමාණ ව්‍යාපාරිකයින් සඳහා අවම පොලියක් යටතේ ණය පහසුකම් ලබා දෙයි. ඒ අනුව සුළු හා මධ්‍ය පරිමාණ ව්‍යාපාරයක් අළුතින් ආරම්භ කිරීමට සහ ව්‍යාපාර පුළුල් කර ගැනීමට අවශ්‍ය උපරිමය ලක්ෂ දෙක හමාරක ණය පහසුකම් ලබා දෙන අතර ඒ සඳහා සියයට 5.5ක පොලියක් අය කරන බව සඳහන්වේ. “ අදහස් විසිපන්දහසක් - බිස්නස් විසිපන්දහසක් “ යන සංකල්පය යටතේ අග්‍රමාත්‍යවරයාගේ ප්‍රධානත්වයෙන් පසුගිය පෙබරවාරි 8 වන දා මෙම ණය යෝජනා ක්‍රමය ආරම්භ කෙරුණි.", "URL": "https://sinhala.adaderana.lk/news.php?nid=70548", "Category": null, "Parent URL": null}