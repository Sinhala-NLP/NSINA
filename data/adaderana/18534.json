{"Source": "Adaderana", "Timestamp": "September 5, 2011 04:47 pm", "Headline": "කතරගමට ඇඳක් අරන් ගියේ නෑ-ඇමති චම්පික මිලියන 500 ක් වන්දි ඉල්ලයි", "News Content": "තමන්ගේ කීර්ති නාමයට හානි කරන ලදැයි කියමින් ලංකා විදුලිබල මණ්ඩලයේ වෘත්තීය සමිති සන්ධානයේ මෙහෙයුම් කමිටු සාමාජික රංජන් ජයලාල් මහතාගෙන් හා සාවද්‍ය පුවත් පළ කළ බවට මාධ්‍ය ආයතනවලින් මිලියන 500 ක වන්දියක් ඉල්ලා නඩු පැවරීමට විදුලිබල හා බලශක්ති අමාත්‍ය පාඨලී චම්පික රණවක මහතා කටයුතු කරමින් සිටියි. ඒ බව අමාත්‍යවරයාගේ මාධ්‍ය ලේකම්වරයා නිකුත් කළ නිවේදනයක සඳහන් වේ. එකී නිවේදනය පහත පරිදිය. ලංකා විදුලිබල මණ්ඩලයේ වෘත්තීය සමිති කිහිපයක නිලධාරීන් පිරිසකගේ සහභාගීත්වයෙන් කොම්පඤ්ඤවීදියේ නිපොන් හෝටලයේදී පසුගිය අගෝස්තු 29 වනදා පැවති මාධ්‍ය සාකච්ඡාවේදී, එම වෘත්තීය සමිති සන්ධානයේ මෙහෙයුම් කමිටු සාමාජික රන්ජන් ජයලාල් පෙරේරා යන අය විසින් විදුලිබල හා බලශක්ති අමාත්‍ය පාඨලී චම්පික රණවක මහතාගේ ප‍්‍රයෝජනය සඳහා රු. 80,000ක වියදමින් සුවපහසු ඇඳක් මිලදී ගැනීම සහ එය කතරගම ලංවිම නිවාඩු නිකේතනය වෙත ප‍්‍රවාහනය කළා යැයි සිදුකර ඇති සාවද්‍ය ප‍්‍රකාශය ප‍්‍රචාරණය කළ සහ විකාශය කළ මාධ්‍ය ආයතන සහ අදාළ ප‍්‍රකාශය කළ රන්ජන් ජයලාල් පෙරේරා මහතා වෙත,අමාත්‍යවරයාගේ කීර්ති නාමයට සිදුවූ හානිය සම්බන්ධයෙන් රු. මිලියන 500ක වන්දි ඉල්ලමින් නඩු පැවරීමට කටයුතු කර ඇත. නීතිමය අවශ්‍යතාව මත, ඉහත සඳහන් සාවද්‍ය ප‍්‍රකාශය විකාශය සහ ප‍්‍රචාරය කළ ආයතන වෙත නඩු පැවරීමට අදාළ කටයුතු සිදුකළද, එහි ප‍්‍රධාන අවශ්‍යතාව බවට පත්ව ඇත්තේ ලංවිම නිලධාරීන් සහ මහජනතාව නොමඟ යවමින්, තමන්ගේ කීර්ති නාමයට හානි සිදුකිරීමට කටයුතු කළ අදාල වෘත්තීය සමිති නිලධාරීන්ට එරෙහිව පවතින නීතිය අනුව කටයුතු කිරීම බව විදුලිබල හා බලශක්ති අමාත්‍ය පාඨලී චම්පික රණවක මහතා අවධාරණය කරයි. විදුලිබල හා බලශක්ති අමාත්‍යවරයා වශයෙන් ලංවිමට අයත් නිල වාහන, නිල නිවාස, ආරක්ෂක නිලධාරීන් හෝ කිසිදු වරප‍්‍රසාදයක් තමන් ලබා නොගෙන ඇති බව මෙ පිළිබඳව වැඩිදුරටත් අදහස් දක්වන අමාත්‍යතුමන් සඳහන් කර සිටියි. විෂයභාර අමාත්‍යවරයා වශයෙන් තමන්ගේ වගකීම ලංවිම සාඩම්බර රාජ්‍ය ආයතනයක් කිරීම විනා, එහි දේපල භුක්ති විඳිමින්, මහජන දේපල අනිසි ලෙස පරිහරණය කිරීම නොවන බවද එතුමා වැඩිදුරටත් පෙන්වා දෙයි. එකී ප්‍රවෘත්තිය පහත link එකෙන් කියවිය හැකිය. http://sinhala.adaderana.lk/news.php?nid=18382", "URL": "https://sinhala.adaderana.lk/news.php?nid=18534", "Category": null, "Parent URL": null}