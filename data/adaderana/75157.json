{"Source": "Adaderana", "Timestamp": "July 12, 2017 10:42 am", "Headline": "මුහුදේ ගසාගෙන යමින් සිටි අලියෙකු බේරාගැනෙයි", "News Content": "සැඩ පහරකට හසුව මුහුදේ ගසාගෙන යමින් සිටි අලියෙකු බේරාගැනීමට නාවික හමුදාව සමත්ව තිබේ.කෝකිලායි ප්‍රදේශයට අයත් කෝක්කුතුඩුවායි හි සිට නාවික සැතපුම් 8ක් පමණ දුරින් වූ මුහුදු ප්‍රදේශයේ මෙම අලියා ගසාගෙන යන බවට මුර සංචාරයේ නිරත නාවික හමුදා වේග ප්‍රහාරක යාත්‍රාවකට නිරීක්ෂණය වී ඇති බව සඳහන්ය.ඒ අනුව මුර සංචාරයේ නියුතු තවත් වේග ප්‍රහාරක යාත්‍රාවක් සහ නාවික හමුදා කිමිඳුම් අංශයේ නාවිකයන් කණ්ඩායමක් එම ස්ථානයට කඩිනමින් පිටත් කර යැවීමට නාවික හමුදාව පියවර ගෙන තිබේ.එමෙන්ම සෙඩ්රික් යාත්‍රා දෙකක් මඟින් ක්ෂණික ක්‍රියාකාරී යාත්‍රා බල ඝණයට අයත් නාවිකයින් 7 දෙනෙකු අලියා බේරා ගැනීමේ මෙහෙයුම සඳහා අනුයුක්ත කිරීමට කටයුතු කෙරුණු බව සඳහන්ය.මෙම කාර්යය සඳහා වනජීවී දෙපාර්තමේන්තුවේ නිලධාරීන් පිරිසක්ද එක්වී ඇති අතර ඔවුන්ගේ උපදෙස් මත අලියා බේරා ගැනීමේ මෙහෙයුම සිදු කළ බව නාවික හමුදාව පැවසුවේය.ඒ අනුව නාවිකයින් විසින් දැඩි පරිශ්‍රමයක් දරා කඹ යොදා ගනිමින් අලියා ගැඹුරු මුහුදේ සිට නිරුපද්‍රිතව ගොඩබිම වෙත රැගෙන ඒමට කටයුතු කර තිබේ. පුල්මුඩේ යාන්ඔය ප්‍රදේශයට රැගෙන ඒමෙන් අනතුරුව අලියා වන ජීවී නිලධාරීන් වෙත බාරදුන් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=75157", "Category": null, "Parent URL": null}