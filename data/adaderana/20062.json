{"Source": "Adaderana", "Timestamp": "November 17, 2011 01:25 pm", "Headline": "පාන්පිටිවලට රුපියල් 10 ක බද්දක් අය කළ යුතුයි", "News Content": "පාන්පිටි කිලොවක් සඳහා රුපියල් 10 බැගින් බද්දක් අයකර එම මුදල ගොවි විශ්‍රාම වැටුප් අරමුදලට එක්කළ යුතු බව ජාතික නිදහස් පෙරමුණේ දේශපාලන මණ්ඩල සභික පියසිරි විජේනායක මහතා පවසයි. මෙරට ගොවීන් විසින් අවශ්‍ය තරම් සහල් නිෂ්පාදනය කර ඇති නිසා එසේ බද්දක් පැනවීමෙන් බලපෑමක් ඇති නොවන බව ද ඒ මහතා සඳහන් කරයි. එමගින් පාරිභෝගිකයින්ට නොව විජාතික සමාගම්වලට බලපෑමක් ඇති කරන බව ද අද(17) කොළඹ පැවති මාධ්‍ය හමුවක දී අදහස් දක්වමින් ඔහු ප්‍රකාශ කළේය. ගොවි විශ්‍රාම වැටුප් අරමුදල මේ වනවිට ශූන්‍ය තත්ත්වයට පත්ව ඇති බවත්, එවැනි තත්ත්වයක් ඇතිවීමට මහා භාණ්ඩාගාරය වගකිව යුතු බවත් විජේනායක මහතා පෙන්වාදුන්නේය. එම අරමුදල වර්ධනය කරගැනීමට සඳහා භාණ්ඩාගාරය කටයුතු කළ යුතු බව ද මාධ්‍ය හමුවේදී වැඩිදුරටත් අදහස් දැක්වූ ඒ මහතා අවධාරණය කළේය.", "URL": "https://sinhala.adaderana.lk/news.php?nid=20062", "Category": null, "Parent URL": null}