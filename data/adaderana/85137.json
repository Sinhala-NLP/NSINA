{"Source": "Adaderana", "Timestamp": "March 4, 2018 06:34 am", "Headline": "සහතික මිලක් නැතුව එළවළු ගොවීන් අනාතයි", "News Content": "දේශීය ගොවියා පිළිබඳ රට උණුසුම්ව පවතින මොහොතක ගොවියාගේ නිෂ්පාදන වලට සහතික මිලක් නොමැති වීම නිසා ගොවීහු දැඩි අසීරුතාවයකට පත්ව තිබේ. විශේෂයෙන් පහතරට එළවළු ගොවීන් මෙන්ම යාපනය අර්ධද්වීපයේ ගොවීන් ද, මෙම තත්ත්වයට මුහුණ දී ඇත. මේ දිනවල දඹුල්ල ආර්ථික මධ්‍යස්ථානයට යාපනයේ එළවලු අති විශාල වශයෙන් ලැබෙමින් පවති අතර පහතරට එළවළු ගොවීන් තම නිෂ්පාදන වැඩි වශයෙන් ගෙනෙන බව ආර්ථික මධ්‍යස්ථාන වෙළෙන්ඳන් පවසයි. පහතරට කලාපයේ ඇතැම් එළවළු අස්වනු නෙලීම අතහැර දමා තිබෙන අතර ඇතැම් එළවළු කොටු වල අස්වැන්න නෙලීම සිදු නොකරන නිසා විනාශ වෙමින් පවතින බවද ගොවීහු පෙන්වා දෙති. යාපනය අර්ධද්විපයෙන් මේ දිනවල දඹුල්ල ආර්ථික මධ්‍යස්ථානයට වැඩි වශයෙන් අර්තාපල් අල, රතුළුණු, මාළුමිරිස්, බිට්, වම්බටු,මෑකරල් ආදී එළවළු වර්ග රැසක් ලැබී තිබේ. මේ අතර යාපනයේ දඹුල්ලට අර්තාපල් අල අලෙවි කිරීම සඳහා අරගෙන එන ගොවීන් කියා සිටින්නේ තම නිෂ්පාදන වලට කිලෝ එකක් සඳහා රුපියල් 50ක් 55ක් අතර මිලක් ලැබෙන බවය එහෙත් අර්තාපල් අල එම මිල ගණන් යටතේ අලෙවි කිරීම අසීරුතාවයක් බවත් තමන්ට විශාල පාඩුවක් සිදුවන බව ඔවුහු පෙන්වා දෙයි. දඹුල්ල ආර්ථික මධ්‍යස්ථානයේ ව්‍යාපාරිකයන් කියා සිටියේ රජය පහුගිය දිනවල විදේශීය රටවලින් ගෙන්වන අර්තාපල් අල සඳහා රුපියල් 29 ක බදු මුදලක් පනවන විටත් විශාල අර්තාපල් අල මහා ව්‍යාපාරිකයන් විසින් රැස්කොට අවසන් බවත් තව මාස තුනකට පමණ මෙරට ගබඩාවල පවතින බවද හෙතෙම සඳහන් කළේය. ඒ නිසා යාපනය අර්ධද්වීපයේ අර්තාපල් අල ගොවීන්ට සාධාරණ මිලක් නොලැබෙන බව ඔහු කියා සිටියේය. එමෙන්ම යාපනයෙන් මෙන්ම පහතරට ප්‍රදේශ වලින් ලැබෙන අනෙකුත් එළවළු වර්ග සඳහා කිලෝවක මිල පවතින්නේ රුපියල් විස්සේ සිත රු50 වූ උපරිම මිලක් බව ගොවීන් පවසයි. මේ හේතුව නිසා එළවළු නිෂ්පාදනයෙන් විශාල වශයෙන් නිෂ්පාදන වියදම් අවම කරගැනීමට නොහැකි බව ගොවීහු වැඩිදුරටත් සඳහන් කර ඇත. දඹුල්ල ආර්ථික මධ්‍යස්ථානයේ පොල් ගෙඩියක තොග මිල රුපියල් 80ක් වීමද විශේෂත්වයකි. පොල් අලෙවි කරන්නන් කියා සිටින්නේ රජය පැනවූ රුපියල් 75 ක පාලන මිලට පොල් ලබාදීමට නොහැකි බවත් රජයෙන් අඩු මුදලට පොල් ලබා දෙන්නේ නම් පාලන මිලට ලබා දිය හැකි බවය. දිවයිනේ එළවළු අවශ්‍යතාවයෙන් සියයට හැත්තෑවක් පමණ සපුරන දඹුල්ල ආර්ථික මධ්‍යස්ථානය මේ දිනවල තනිකරම එළවළු වලින් පිරී ඉතිරී යන ආකාරය දැක ගැනීමට හැකියාව තිබේ. බොහෝ එළවළු වර්ග අලෙවි නොවීම නිසා ඇතැම් අවස්ථාවලදී ඒවා ඉවත් කිරීමට සිදු වන බවද ගොවීන් පෙන්වා දෙයි.", "URL": "https://sinhala.adaderana.lk/news.php?nid=85137", "Category": null, "Parent URL": null}