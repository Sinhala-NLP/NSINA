{"Source": "Adaderana", "Timestamp": "June 9, 2014 10:39 pm", "Headline": "අනෙක් ධීවරයින් පිරිසත් නිදහස් කළ යුතුයි", "News Content": "මෙරට අත්අඩංගුවේ පසුවන ඉන්දීය ධීවරයන් 78 දෙනෙකු වහා නිදහස් කරන ලෙස ජනාධිපති මහින්ද රාජපක්ෂ මහතා විසින් උපදෙස් ලබා දී තිබේ. ඉන්දීය නව ආණ්ඩුවේ පාර්ලිමේන්තු වාරය ආරම්භ කරන මොහොතේ අදාළ ධීවරයින් පිරිස නිදහස් කරන ලෙස උපදෙස් දුන් බව ජනාධිපතිවරයා සිය ට්විටර් වෙබ් පිටුවේ සඳහන් කර ඇත. ඉන්දීය අත්අඩංගුවේ පසුවන සියලු ශ්‍රී ලාංකික ධීවරයින් ඉතා ඉක්මනින් නිදහස් කරනු ඇති බව තමා විශ්වාස කරන්නේ යැයි ද ජනාධිපති මහින්ද රාජපක්ෂ මහතා එහි සඳහන් කර තිබේ. මීට පෙර ද ජනාධිපති මහින්ද රාජපක්ෂ මහතා විසින් මෙරට අත්අඩංගුවේ පසුවු ඉන්දීය ධීවරයින් මුදාහැරීමට පියවර ගෙන තිබුණි.", "URL": "https://sinhala.adaderana.lk/news.php?nid=43851", "Category": null, "Parent URL": null}