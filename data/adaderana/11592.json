{"Source": "Adaderana", "Timestamp": "October 19, 2010 08:09 am", "Headline": "ෆොන්සේකාගේ පෙත්සම අද සලකා බැලෙයි", "News Content": "දෙ‍වන යුධ අධිකරණ තීන්දුව අහෝසි කරන ලෙස ඉල්ලා සරත් ෆොන්සේකා මහතා විසින් ගොනු කළ අභියාචනය අද(19) දිනයේදී සලකා බැලීමට අභියාචනාධිකරණය තීරණය කර තිබේ. රංජිත් සිල්වා සහ උපාලි අබේරත්න යන විනිසුරු මඩුල්ල හමුවේ අදාළ අභියාචනය ඊයේ(18) කැඳවීමෙන් අනතුරුව මෙම තීරණයට එළඹ ඇති බව වාර්තා වේ. දැනට සිරගතව සිටින සරත් ‍ෆොන්සේකා මහතා අද දින නඩු විභාගය සඳහා අධිකරණයට ඉදිරිපත් කිරීමට නියෝග කරන මෙන් පෙත්සම්කාර පාර්ශවයේ නීතිඥවරයා අධිකරණය හමුවේ කරුණු දක්වමින් ඉල්ලා සිටියේය. ඊට රජයේ නීතීඥවරයා සිය විරෝධය පළ කර තිබේ. එහෙත් සරත් ෆොන්සේකා මහතා අදාළ අභියාචනයේ පාර්ශවකරුවකු බැවින් මෙම නඩු විභාගයට සහභාගී වීමට ඔහුට හිමිකමක් ඇති බව කරුණු සළකා බැලු විනිසුරු උපාලි අබේරත්න මහතා ප්‍රකාශ කළේය. ඒ අනුව සරත්‍ ෆොන්සේකා මහතා අද අධිකරණයට ඉදිරිපත් කරනු ඇත. මේ අතර සරත් ෆොන්සේ‍කා මහතාගේ සුවදුක් විමසා බැලීම සඳහා එක්සත් ජාතික පක්ෂ පාර්ලිමේන්තු මන්ත්‍රීවරුන් වන රවී කරුණානායක සහ මංගල සමරවීර යන මහත්වරුන් ඊයේ(18) වැලිකඩ බන්ධනාගාරයට ගොස් තිබේ.", "URL": "https://sinhala.adaderana.lk/news.php?nid=11592", "Category": null, "Parent URL": null}