{"Source": "Adaderana", "Timestamp": "November 21, 2016 01:06 pm", "Headline": " සමස්ත ලංකා ගොවිජන සම්මේලනයෙන් රජයට රතු එළියක්!", "News Content": "මාස් කන්නයේ කුඹුරු වගාවන් සඳහා ‍අවශ්‍ය ජල අවශ්‍යතාවයන් සතියක් ඇතුළත සම්පාදනය කිරීමට කටයුතු නොකළහොත් ගොවීන් සමග පාරට බැසීමට සූදානම් බව සමස්ත ලංකා ගොවිජන සම්මේලනය රජයට අනතුරු අඟවයි.දඹුල්ල - අතුපාරයාය ප්‍රදේශයේ වෙල් යායක දී පසුගියදා මාධ්‍ය හමුවක් පවත්වමින් එහි ජාතික සංවිධායක නාමල් කරුණාරත්න මහතා මේ බව පැවසීය.දැනට මහවැලි ඟංගාව මඟින් පාලනය වන ජලාශවල වගා ආරම්භ කිරීම සඳහා ජලය තිබියදී දියවර නිකුත් කිරීම ආණ්ඩුව හිතා මතාම නවතා තිබෙන බව ඒ මහතා ප්‍රකාශ කළේය. දෙසැම්බර් මාසයේ ජලය නිකුත් කිරීම සිදුකළහොත් එය අස්වැන්නට බරපතළ ලෙස බලපාන බවද එතුමා සඳහන් කර තිබේ.මෙම මාධ්‍ය හමුවට එක්වූ සමස්ත ලංකා ගොවිජන සම්මේලනයේ ප්‍රධාන ලේකම් ටී.බී.සරත් මහතා ප්‍රකාශ කර සිටියේ පොළොන්නරුව දිස්ත්‍රික්කයේ වැව්වලට ජලය නිකුත් කිරීමට පෙර දේශපාලකයන් හරක් හා අලි රැගෙනවිත් මෙවර වප් මඟුල් උත්සවය පමණක් පවත්වා විශාල මුදලක් වියදම් කර ජල අවශ්‍යතා පසුරා නොදෙන බවයි. අනුරාධපුර දිස්ත්‍රික්කයේ වැව් රැසක් පුරන් වීමට ඉඩහැර ඇති බව මාධ්‍ය හමුවට එක්වූ මෙම සංවිධානයේ උප සභාපති සුසන්ත කුමාර නවරත්න මහතාද කියා සිටියේය.", "URL": "https://sinhala.adaderana.lk/news.php?nid=66255", "Category": null, "Parent URL": null}