{"Source": "Adaderana", "Timestamp": "September 16, 2012 08:52 am", "Headline": "ශ්‍රී ලංකාවට එරෙහිව ජනමත විචාරණයක් ඉල්ලයි", "News Content": "ශ්‍රි ලංකාවේ පීඩාවට පත්ව ඇති දෙමළ ජනතාවට විසඳුමක් ලබා ගැනීම වෙනුවෙන් අන්තර්ජාතික නිරික්ෂණය යටතේ ජනමත විචාරණයක් පැවැත්විය යුතු බව ඉන්දීය එම්.ඩි.එම්.කේ පක්ෂය පවසයි. එම්.ඩි.එම්.කේ. පක්‍ෂයේ ඉහළ පෙළේ කමිටු සාමාජිකයෙකු වන සෙන්තිලාතීබන් සහ එම පක්‍ෂයේ ප්‍රකාශක නන්මරාන් මේ බව සඳහන් කර තිබේ. ශ්‍රි ලංකාවේ දෙමළ ජනතාවගේ ගැටලුවලට එකම විසඳුම වන්නේ ඊළාම් රාජ්‍යයක් බව ඔවුන් ප්‍රකාශ කර ඇත. එම පක්‍ෂය කිසිම විටෙක සිය ස්ථාවරය අත්හැරීමට අදහස් නොකරන බව ද ඔවුන් ප්‍රකාශ කර තිබේ. මෙරට දෙමළ ජනතාවට සිදුකළ අසාධාරණ සම්බන්ධයෙන් ජාත්‍යන්තර අපරාධ අධිකරණයකට යොමුකරන තෙක් සිය උත්සාහයන් අඛණ්ඩව ක්‍රියාත්මක කරන බව ද ඔවුන් ප්‍රකාශ කළ බව විදෙස් වාර්තා සඳහන් කරයි. ශ්‍රී ලංකාවේ නාවික හමුදාව විසින් ඉන්දීය ධිවරයින්ට විරුද්ධව කටයුතු කිරිම සම්බන්ධයෙන් නොවැම්බර් මස 24 වැනිදා තූත්තුකුඩිහිදී විශේෂ සමුළුවක් කැඳවීමට ද එම්.ඩි.එම්.කේ පක්‍ෂය තීරණය කර තිබේ. මේ දක්වා ඉන්දීය ධීවරයින් 570 දෙනෙකු පමණ ඝාතනයට ලක්ව ඇති බව ඔවුන් පවසති. කෙසේ වුව ද ඉන්දීය ධීවරයින්ට ප්‍රහාර එල්ල කරන බවට වන චෝදනා ශ්‍රී ලංකා නාවික හමුදාව අවස්ථා කිහිපයකදී ප්‍රතික්ෂේප කර තිබිණ.", "URL": "https://sinhala.adaderana.lk/news.php?nid=27445", "Category": null, "Parent URL": null}