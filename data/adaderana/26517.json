{"Source": "Adaderana", "Timestamp": "August 12, 2012 12:02 pm", "Headline": "භූ කම්පන දෙකකින් ඉරානය කැළඹෙයි", "News Content": "ඉරානයේ වයඹ දිග ප්‍රදේශයේ සිදුවු ප්‍රබල භූ කම්පන දෙකකින් පුද්ගලයින් 220 දෙනෙකුට අධික සංඛ්‍යාවක් මියගොස් තවත් 1500ට වැඩි සංඛ්‍යාවක් තුවාල ලබා තිබේ. මෙම භූ කම්පන දෙක ‍ඊයේ (11) හටගෙන ඇති අතර පසුකම්පන 40ක්ද සිදුව ඇතැයි එරට බලධාරින් පවසයි. ඉරානයේ ටබ්රිස් නගරයට කිලෝ මීටර් 60 ක් වයඹ දෙසින් එක් භූ කම්පනයක් සිදුව ඇති අතර රික්ටර් මාපකයේ 6.4ක් ලෙස සටහන් වී තිබේ. අනෙක් භූ කම්පනය පළමු භූ කම්පනය සිදුවී විනාඩි 11ට පසු සිදුව ඇති අතර එය රික්ටර් මාපකයේ 6.3 ක් ලෙස සටහන් වී ඇත. මේ හේතුවෙන් එම ප්‍රදේශයේ ගම්මාන 6ක් සම්පූර්ණයෙන් විනාශ වී ඇතැයි විදෙස් වාර්තා පවසයි. තවත් ගම්මාන 60ක සියයට 50ට වැඩි හානියක් සිදුව තිබේ. සුන්බුන්වලට යටවී සිටින පිරිස් බේරා ගැනීමේ මෙහෙයුම් තවදුරටත් සිදුවන අතර මියගිය පුද්ගලයින් සංඛ්‍යාව තවදුරටත් ඉහළ යා හැකි බව ඉරාන බලධාරින් විශ්වාසය පළ කරයි. 2003 වසරේදී රික්ටර් මාපක 6‍.6 ක් ලෙස සිදුවු භූ කම්පනයකින් ඉරාන වැසියන් 25,000ක් පමණ ජීවිතක්ෂයට පත්වූහ.", "URL": "https://sinhala.adaderana.lk/news.php?nid=26517", "Category": null, "Parent URL": null}