{"Source": "Adaderana", "Timestamp": "December 6, 2012 09:51 am", "Headline": "එක්සත් ජාතීන් ක්‍රියාකළ අන්දම හොයන්න විශේෂ කණ්ඩායමක් ", "News Content": "මානුෂීය මෙහෙයුම් අවසන් කාලයේ දී එක්සත් ජාතීන්ගේ සංවිධානය ක්‍රියාකළ ආකාරය සම්බන්ධයෙන් ඉදිරිපත් වී ඇති වාර්තාව පිළිබඳව අධ්‍යයනය කිරීමට විශේෂ කණ්ඩායමක් පත්කර තිබේ. එක්සත් ජාතීන්ගේ සංවිධාන‍යේ මහ ලේකම් බැන්කි මූන් මහතාගේ ප්‍රකාශක මාටින් නෙසර්කි දෛනික මාධ්‍ය හමු‍වේ දී මා‍ධ්‍යවේදියෙකු නැගූ පැනයකට පිළිතුරු දෙමින් මේ බව ප්‍රකාශ කළේය. මෙරට මානුෂීය මෙහෙයුම් අවසන් කාලයේ දී එක්සත් ජාතින්ගේ සංවිධානය ක්‍රියාකළ ආකාරය සම්බන්ධයෙන් අභ්‍යන්තර වාර්තාවක් පසුගියදා එහි මහලේකම්වරයා වෙත භාරදී තිබිණි. අදාළ වාර්තාවෙන් එක්සත් ජාතින්ගේ සංවිධානයේ ක්‍රියා කලාපය දෝෂ දර්ශනයට‍ ලක්විණි. වාර්තාවේ අඩංගු නිර්දේශ පිළිබඳව අධ්‍යයනය කිරීම සඳහා මෙම විශේෂ කණ්ඩායම පත් කර ඇති බව එක්සත් ජාතීන්ගේ සංවිධානය පවසයි. එම කණ්ඩායමේ ප්‍රධානියා ලෙස එක්සත් ජාතීන්ගේ සංවිධානයේ නියෝජ්‍ය මහලේකම්වරයා කටයුතු කරන බව ද මාටින් නෙසර්කි මහතා සඳහන් කරයි.", "URL": "https://sinhala.adaderana.lk/news.php?nid=29748", "Category": null, "Parent URL": null}