{"Source": "Adaderana", "Timestamp": "September 5, 2019 07:51 am", "Headline": "අගමැතිවරයාට එකම දිනයේ පරාජයන් දෙකක්", "News Content": "මහමැතිවරණයක් කැඳවීම සඳහා බ්‍රිතාන්‍ය අගමැති බොරිස් ජොන්සන් විසින් පාර්ලිමේන්තුවට ඉදිරිපත්කළ පෙත්සමක් පරාජයට පත්ව තිබේ. එකම දිනයකදී අගමැතිවරයා පාර්ලිමේන්තුව හමුවේ ලද දෙවන පරාජය මෙයයි. බ්‍රිතාන්‍ය හිටපු අගමැතිනී තෙරේසා මේට ධුරයෙන් ඉවත්ව යාමටද හේතුවූ බ්‍රෙක්සිට් අර්බුදය, නව අගමැති බොරිස් ජොන්සන්ගේ රජයටත් ගැටළුකාරී තත්ත්වයක් නිර්මාණය කර තිබේ. බ්‍රෙක්සිට් ක්‍රියාවලිය සාර්ථක කර ගැනීම සඳහා තෙරේසා මේ අගමැතිවරියගෙන් ඉදිරිපත්වූ සියළු යෝජනා පරාජයට පත්වූ අතර ඔක්තෝබර් 31වන දාට එකගතාවකින් තොරව හෝ බ්‍රිතාන්‍යය යුරෝපා සංමගයෙන් ඉවත්ව යා යුතුයි. එවන් පසුබිමක් තුළ අගමැති ජොන්සන් පාර්ලිමේන්තුවට ඉදිරිපත් කළ බ්‍රෙක්සිට් යෝජනාවද පරාජයට පත්වුණේ ඔහු විසින් ඉදිරිපත්කළ පළමු යෝජනාවම පරාජයට පත්වීමේ අමිහිරි අත්දැකීම හිමිකර දෙමින්ය. අදාළ යෝජනාවට විපක්ෂව අගමැතිවරයා නායකත්වය දරන කන්සර්වේටිව් පක්ෂයේ මන්ත්‍රීවරුන් පිරිසක්ද ජන්දය භාවිතා කර තිබීම විශේෂත්වයකි. මහමැතිවරණයක් කැඳවීම සඳහා අගමැතිවරයා විසින් පාර්ලිමේන්තුවට මෝසමක් ඉදිරිපත් කළේ ඉන් අනතුරුවයි. එහෙත් ඊටද මන්ත්‍රීවරුන්ගේ අනුමැතිය හිමිව තිබුණේ නොමැති බව වාර්තා වෙයි. මේ අතර එකගතාවකින් තොරව බ්‍රිතාන්‍යය යුරෝපා සංමගයෙන් ඉවත්වීම වැළැක්වීම සඳහා ඉදිරිපත්කළ කෙටුම්පතක පළමු අදියරයට පාර්ලිමේන්තු අනුමැතිය හිමිව තිබුණි. අදාළ කෙටුම්පත ඉදිරිපත්කර තිබුණේ විපක්ෂ මන්ත්‍රීවරුන් හා කන්සර්වේටිව් පක්ෂයේ කැරලිකාර මන්ත්‍රී කණ්ඩායම විසින්ය. එම කෙටුම්පත ඉදිරියේදී සාමි මණ්ඩලය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=118313", "Category": null, "Parent URL": null}