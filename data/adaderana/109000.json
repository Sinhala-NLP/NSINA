{"Source": "Adaderana", "Timestamp": "May 1, 2019 08:44 am", "Headline": "නීති විරෝධීව ධීවර කටයුතු සිදු කළ 9ක් අත්අඩංගුවට", "News Content": "ත්‍රිකුණාමලය, චැපල් දූපත අවට මුහුදු ප්‍රදේශයේදී නීති විරෝධි ලෙස ධීවර කටයුතුවල නිරතවූ පුද්ගලයින් 09 දෙනෙකු අත්අඩංගුවට ගෙන තිබේ. අදාළ සැකකරුවන් ඊයේ(30) නාවික හමුදා නිලධාරීන් පිරිසක් විසින් අත්අඩංගුවට ගෙන ඇති බව වාර්තා වෙයි. ඒ අනුව, නැගෙනහිර නාවික විධානයට අනුයුක්ත නාවිකයින් පිරිසක් විසින් සිදු කළ මුර සංචාරයක් අතරතුරදි නීති විරෝධි දැල් භාවිතා කරමින් මසුන් ඇල්ලූ පුද්ගලයින් 09 දෙනෙකු මෙලෙස අත්අඩංගුවට ගෙන තිබේ. අත්අඩංගුවට පත් පුද්ගලයින් වයස අවුරුදු 38, 37, 26, 35, 23, 32, 30, 29 සහ 36 වන වියෙහි පසුවන කින්නියා ත්‍රීකුණාමල නගර ප්‍රදේශයේ පදිංචිකරුවන් බව හඳුනාගෙන ඇති බව නාවික හමුදාව පවසයි. එහිදී, අල්ලන ලද අලගුඩු වර්ගයේ මසුන් කිලෝග්‍රෑම් 50 ක්, ධීවර කටයුතු සඳහා යොදා ගත් ඩිංගි යාත්‍රාවක්, පිටත දහන යන්ත්‍රයක් සහ මිටර් 250ක් දිගැති නීති විරෝධී ධීවර දැලක් නාවික හමුදා භාරයට ගෙන ඇති අතර, එම පුද්ගලයන්, මසුන් තොගය, ඩිංගි යාත්‍රාව, පිටතදහන යන්ත්‍රය, ධීවර දැල සහ අනෙකුත් ධීවර ආම්පන්න ඉදිරි පරීක්ෂණ කටයුතු සඳහා ත්‍රීකුණාමලය, සහකාර ධීවර අධ්‍යක්‍ෂක වෙත බාර දීමට කටයුතු කෙරිණි.", "URL": "https://sinhala.adaderana.lk/news.php?nid=109000", "Category": null, "Parent URL": null}