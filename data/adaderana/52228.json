{"Source": "Adaderana", "Timestamp": "June 24, 2015 08:40 pm", "Headline": "වව්නියාවේ දිස්ත්‍රික් ලේකම්වරයා ගැන ක්‍රියාමාර්ගයක් ගත නොහැකියි ", "News Content": "වව්නියාව දිස්ත්‍රික් ලේකම්වරයා ස්ථානමාරුකරන ලෙසට නිල වශයෙන් කිසිදු ඉල්ලීමක් මෙතෙක් තමන් වෙත ලැබී නොමැති බව ස්වදේශ කටයුතු අමාත්‍ය ජෝෂප් මයිකල් පෙරේරා මහතා පවසයි.වව්නියාව දිස්ත්‍රික් ලේකම්වරයා සමග සුහදව කටයුතු කළ නොහැකි බවට චෝදනා කරමින් ඔහු මාරුකරන ලෙස ඉල්ලා උතුරු පළාත් සභාව තුළ යෝජනාවක් සම්මත කර ගෙන ඇති බව තමන්ට දැනගන්නට ලැබී ඇති බව ජෝෂප් මයිකල් පෙරේරා අමාත්‍යවරයා නිවේදනයක් නිකුත් කරමින් සඳහන් කරයි.අදාළ නිවේදනය මගින් අමාත්‍යවරයා පෙන්වා දෙන්නේ පළාත් සභාවක් තුළ මධ්‍යම ආණ්ඩුවේ විෂයක් සම්බන්ධයෙන් කිසියම් යෝජනාවක් සම්මත වූයේනම් නිසි පටිපාටියකට අනුව පළාත් සභාව මගින් එම විෂයට අදාළ අමාත්‍යාංශය වෙත ලිඛිතව දැනුම්දීම සිදු කළ යුතු බවයි.දිස්ත්‍රික් ලේකම්වරයාගේ රාජකාරි කටයුතු සම්බන්ධයෙන් කිසිදු පැමිණිල්ලක් හෝ චෝදනාවක් මෙතෙක් අමාත්‍යාංශය වෙත ලැබී නොමැති බැවින් ඔහු සම්බන්ධයෙන් කිසිදු ක්‍රියාමාර්ගයක් ගත නොහැකි බව ද අමාත්‍යවරයා වැඩිදුරටත් එම නිවේදනය මගින් පෙන්වා දෙයි.", "URL": "https://sinhala.adaderana.lk/news.php?nid=52228", "Category": null, "Parent URL": null}