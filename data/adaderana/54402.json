{"Source": "Adaderana", "Timestamp": "October 12, 2015 11:03 pm", "Headline": "බන්ධනාගාර ගතවන්නන් වර්ධනයට හේතුව දහම් අධ්‍යාපනය  නොලැබීමයි", "News Content": "භෞතික සංවර්ධනය පමණක් නොව ආධ්‍යාත්මික සංවර්ධනය ද රටකට අත්‍යාවශ්‍ය සාධකයක් බව ආරක්ෂක රාජ්‍ය අමාත්‍ය රුවන් විජයවර්ධන මහතා පවසයි.සිය ප්‍රතිපාදන වලින් බියගම ප්‍රදේශයේ විහාරස්ථාන රැසකට මූල්‍ය පරිත්‍යාග සිදුකරමින් අමාත්‍යවරයා මේ බව සඳහන් කළේය.ආධ්‍යාත්මික සංවර්ධනය ඉහළ නැංවීමට වෙහෙර විහාරස්ථාන වල සංවර්ධන කටයුතු මෙන්ම දහම්පාසල් වල අධ්‍යාපන කටයුතු ද වැඩි දියුණු කිරීම අත්‍යාවශ්‍ය කරුණක් බව හෙතෙම එහිදී පැවසීය. රටක් ලෙස භෞතික සංවර්ධනය පමණක් ඉලක්ක කරගත හොත් රටක පරිහානිය සිදුවිය හැකි බව පෙන්වා දුන් ආරක්ෂක රාජ්‍ය අමාත්‍යවරයා, ආධ්‍යාත්මික සංවර්ධනය ඉලක්ක කරගත් වැඩපිළිවෙළ කෙරෙහි ප්‍රමුඛ කරුණක් ලෙස අවධානය යොමු කිරීමෙන් රටට ආදරය කරන පරපුරක් බිහිකළ හැකි බව පැවසීය. රටතුළ වරින් වර ඉස්මතු වන අවාසනාවන්ත සිදුවීම් වලට හේතුව මිනිසාගේ පිරිහීම් බව පෙන්වා දුන් අමාත්‍යවරයා, එම පිරිහීම් පාලනය කර ගැනීම සඳහා වෙහෙර විහාරස්ථාන වලට සමීපව කටයුතු කිරීම වැදගත් බව මෙහිදී සඳහන් කළේය. තරඟකාරී අධ්‍යාපන රටාවට යොමුවීම හේතුවෙන් වර්තමානය වන විට පාසල් දරුවන් දහම් අධ්‍යාපනය කෙරෙහි දක්වන උනන්දුව අවම වෙමින් ඇතැයි පැවසූ අමාත්‍යවරයා, එය රටක අනාගතයට යහපත් නොවන බව පැවසීය. සදාචාර සම්පන්න සමාජයක් බිහිකර ගැනීමට දහම් පාසල් අධ්‍යාපනය අතිශයින් වැදගත් වන කරුණක් බවද කී අමාත්‍යවරයා, විවිධ වැරදි සම්බන්ධයෙන් බන්ධනාගාර ගතවූවන් එලෙස වැරදිකරුවන් වීමට හේතුව පාසල් වයසේදී දහම් අධ්‍යාපනය නොලැබීම බව විවිධ සමීක්ෂණ වාර්තාවලින් පසුගිය කාලය පුරා පෙන්වා දී ඇතැයි ද එහිදී සඳහන් කළේය. රජයක් ලෙස මෙන්ම ආරක්ෂක රාජ්‍ය අමාත්‍යවරයා ලෙස තමන් සැමවිටම වෙහෙර විහාරස්ථාන ඇතුළු දහම් පාසල් වල මෙන්ම භික්ෂූන් වහන්සේලාගේ සුභ සිද්ධිය වෙනුවෙන් කැපවන බව ද හෙතෙම වැඩිදුරටත් පැවසුවේය.", "URL": "https://sinhala.adaderana.lk/news.php?nid=54402", "Category": null, "Parent URL": null}