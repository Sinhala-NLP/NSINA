{"Source": "Adaderana", "Timestamp": "September 5, 2019 11:42 pm", "Headline": "ශනිල් නෙත්තිකුමාරගේ නඩුව යළි කැඳවන්න දින දෙයි", "News Content": "මහ බැංකු බැඳුම්කර වංචාව පිළිබඳව සොයා බැලූ ජනාධිපති පරීක්ෂණ කොමිසම හමුවේ සාක්ෂි දුන් කාන්තාවකගේ සොහොයුරෙකුට තර්ජනය කළේ යැයි චෝදනා එල්ල වී සිටින ශනිල් නෙත්තිකුමාර නමැත්තාට ගොනුකර තිබෙන නඩුව ලබන 09 වන දා යළි කැඳවන ලෙස කොළඹ මහාධිකරණය නියම කළේය. මෙම නඩුව අද(05) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවනු ලැබුවේය. එහිදී විත්තියේ නීතිඥවරු ඉල්ලීමක් කරමින් මෙම නඩුවේ සාක්ෂි වශයෙන් ඉදිරිපත් කර තිබෙන දුරකතන ඇමතුම් විස්තර වාර්තා උත්පාදනය කළ පරිගණක පද්ධති පරික්ෂා කිරීම සඳහා තමන්ට අවසර දෙන ලෙස ඉල්ලා සිටියේය. ඊට පැමිණිල්ල වෙනුවෙන් පෙනී සිටි රජයේ නීතිඥවරයා එකගතාවය පළ කළේය. ඒ අනුව අදාළ දුරකථන ඇමතුම් වාර්තා උත්පාදනය කළ පරිගණක පද්ධති විත්තියේ නීතිඥවරුන්ට පරික්ෂා කිරීම සඳහා මහාධිකරණ විනිසුරුවරයා විසින් අවසර දෙනු ලැබූවේය. අනතුරුව නඩුව ලබන 09 වනදා කැඳවීමට ද නියම කෙරුණි. මහ බැංකු බැඳුම්කර කොමිසම හමුවේ හිටපු මුදල් අමාත්‍ය රවී කරුණානායක මහතා පිළිබඳව සාක්ෂියක් දුන් අනිකා විජේසූරිය නමැත්තියගේ සොහොයුරෙකු වන විජිත් විජේසූරිය නැමැත්තාට තර්ජනය කළේ යැයි චෝදනා කරමින් නීතිපතිවරයා විසින් රනිල් නෙත්තිකුමාර නමැත්තාට එරෙහිව මෙම නඩුව ගොනුකර තිබේ.", "URL": "https://sinhala.adaderana.lk/news.php?nid=118395", "Category": null, "Parent URL": null}