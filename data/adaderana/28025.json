{"Source": "Adaderana", "Timestamp": "October 5, 2012 10:03 am", "Headline": "ගින්න ගැන පරීක්ෂණ ක්‍රියාත්මකයි", "News Content": "රාගම තේවත්ත පාර ප්‍රදේශයේ නිවසක ඇතිවූ හදිසි ගින්නකින් එක් අයෙකු ‍මියගොස් තවත් තිදෙනෙකුට පිළිස්සුම් තුවාල සිදුවීමේ සිද්ධිය සම්බන්ධයෙන් පරීක්ෂණ ක්‍රියාත්මක බව රාගම පොලීසිය පවසයි. අදාළ ගින්නට හේතුව මෙතෙක් අනාවරණය වී නොමැති බව පොලීසිය සඳහන් කළේය. ඊයේ (04) අලුයම ඇතිවූ ගින්නෙන් තුවාල ලැබූ එකම පවුලේ මව, පියා, පුතු සහ දියණිය රාගම ශික්ෂණ රෝහලට ඇතුළත් කෙරිණි. එහිදී දස හැවිරිදි පිරිමි දරුවා ඊයේ මියගොස් ඇති බව රෝහල් පොලීසිය සඳහන් කළේය. දේහය පිළිබඳව පශ්චාත් මරණ පරීක්ෂණය අද පැවැත්වේ. මේ අතර තුවාල ලැබූ මව සහ දියණිය රාගම ශික්ෂණ රෝහලේ දැඩි සත්කාර ඒකකය ද පියා සාමාන්‍ය වාට්ටුවක ද ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=28025", "Category": null, "Parent URL": null}