{"Source": "Adaderana", "Timestamp": "October 8, 2017 08:58 am", "Headline": "කේරළ ගංජා සමඟ සමෘද්ධි නියාමකවරිය අත්අඩංගුවට", "News Content": "රුපියල් හාර ලක්ෂ 20,000ක් පමණ වටිනා කේරළ ගංජා තොගයක් ළඟ තබාගෙන සිටි සමෘද්ධි නියාමකවරියක් සහ ඇගේ පුත්‍රයා අත්අඩංගුවට ගෙන තිබේ. උතුරු මැද පළාත් විශේෂ වැටලීම් ඒකකය මගින් ඊයේ සිදුකළ වැටලීමකදී සැකකාරිය සතුව තිබී කේරළ ගංජා කිලෝග්‍රෑම් එකයි ග්‍රෑම් 250ක් සහ ඇයගේ පුත්‍රයා සතුව තිබී කේරළ ගංජා ග්‍රෑම් 150ක් පොලිස් භාරයට ගෙන ඇති බව වාර්තාවේ. පොලීසිය නිවස වටලන අවස්ථාවේ දී සැකකාර කාන්තාව ගංජා තොගය නිවසින් පිටතට රැගෙන ගොස් සැඟවීමට උත්සාහ කළ ද පොලිස් නිල සුනඛයන් මාර්ගයෙන් ඇය හදඳුනාගෙන තිබේ. අත්අඩංගුවට ගත් කාන්තාව කැකිරාව ප්‍රාදේශීය ලේකම් කාර්යාලයට අනුයුක්තව සේවය කරන 49 හැවිරිදි අයෙකු වන අතර ඇයගේ පුත්‍රයා 20 හැවිරිදි වියේ පසු වන බව පොලීසිය පැවසුවේය. සැකකරුවන් අද කැකිරාව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=78453", "Category": null, "Parent URL": null}