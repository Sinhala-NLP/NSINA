{"Source": "Adaderana", "Timestamp": "October 22, 2015 09:30 am", "Headline": "ජපන් නියෝජිතයා අගමැතිත් හමුවෙයි", "News Content": "ජපාන රජයේ විශේෂ නියොජිතයෙකු ලෙස මෙරටට පැමිණ සිටින මොටෝ නොගුචි මහතා අග්‍රාමාත්‍ය රනිල් වික්‍රමසිංහ මහතා හමුවී තිබේ.ඊයේ පස්වරුවේ අරලියගහ මන්දිරයේදී මෙම හමුව සිදුවූ බව අග්‍රාමාත්‍ය කාර්යාලය සඳහන් කළේය.යුධ අපරාධ හා මානව හිමිකම් පිළිබඳ විශාරදයෙකු වන මොටෝ නොගුචි මහතා අග්‍රාමාත්‍යවරයා සමඟ රටේ වත්මන් දේශපාලන තත්ත්වය පිළිබඳව දීර්ඝ වශයෙන් සාකච්ඡා කර ඇත.මෙරට සිදුවී ඇති බව කියන මානව හිමිකම් උල්ලංඝණය වීමේ සිද්ධීන් පිළිබඳව දේශීය යාන්ත්‍රණයක් යටතේ පරීක්ෂණ ක්‍රීයාත්මක කිරීම මොටෝ නොගුචි මහතාගේ පැසසුමට ලක්ව තිබේ.අදාළ පරීක්ෂණ සඳහා සම්පූර්ණ සහයෝගය ලබාදෙන බව නොගුචි මහතා අග්‍රාමාත්‍ය රනිල් වික්‍රමසිංහ මහතාට ප්‍රකාශ කර ඇත.ජපාන විශේෂ නියෝජිත මොටෝ නොගුචි මහතා ඊයේ පෙරවරුවේ මහින්ද රාජපක්ෂ මහතාද හමුවී සාකච්ඡා පවත්වනු ලැබුවේය.", "URL": "https://sinhala.adaderana.lk/news.php?nid=54601", "Category": null, "Parent URL": null}