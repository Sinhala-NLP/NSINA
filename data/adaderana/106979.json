{"Source": "Adaderana", "Timestamp": "March 29, 2019 03:24 pm", "Headline": "මුහුදේ පාවුණ බීඩි කොළ ගෝනි 33ක් සොයා ගැනේ", "News Content": "මන්නාරම දකුණු මුහුදු තීරයේ අද (29) සිදු කළ සෝදිසි කිරීමකදී මුහුදේ පාවෙමින් තිබූ බීඩි කොළ කිලෝග්‍රෑම් 1456.1ක ප්‍රමාණයක් සොයා ගැනීමට නාවික හමුදාව සමත්ව ඇත. නාවික හමුදාවට අයත් වේග ප්‍රහාරක යාත්‍රාවකට සහ වෙරළබඩ මුර යාත්‍රාවකට අනුයුක්ත නාවිකයින් පිරිසක් මෙම බීඩී කොළ තොගය සොයාගෙන ඇති අතර බීඩී කොළ තොගය පාර්සල් 33ක බහා තිබී ඇත. නීති විරෝධී අන්දමින් මෙරටට රැගෙන ඒම සඳහා මුහුදේ පා කිරීමට කටයුතු කර ඇතැයි සැක ‍කරන අතර, අදාල බීඩී කොළ තොගය ඉදිරි පරීක්ෂණ කටයුතු සඳහා යාපනය, රේගු කාර්යාලය වෙත භාර දීමට නියමිතය. තවද, පසුගිය මාර්තු 26 වන දින වයඹ නාවික විධානයට අනුයුක්ත නාවිකයින් පිරිසක් විසින් උඩප්පුව මුහුදු ප්‍රදේශයේ සිදු කළ සෝදිසි කිරීමකදී මුහුදේ පාවෙමින් තිබූ බීඩී කොළ කිලෝග්‍රෑම් 1232.5ක ප්‍රමාණයක් සොයා ගෙන ඇත. ඒ අනුව, මෙම වර්ෂයේදී පමණක් නීති විරෝධී ලෙස බිඩී කොළ මෙරටට රැගෙන ඒමට උත්සහ කරන ලද අවස්ථාවන් 08කදි පුද්ගලයින් 09 දෙනෙකු අත්අඩංගුවට ගෙන ඇති අතර, එහිදී බීඩී කොළ කිලෝග්‍රෑම් 8000 කට අධික ප්‍රමාණයක් නාවික හමුදා අත්අඩංගුවට ගැනීමට කටයුතු කර ඇත.", "URL": "https://sinhala.adaderana.lk/news.php?nid=106979", "Category": null, "Parent URL": null}