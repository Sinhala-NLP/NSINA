{"Source": "Adaderana", "Timestamp": "September 26, 2014 03:11 pm", "Headline": " විසර්ජන පනත් කෙටුම්පත පාර්ලිමේන්තුවට  -2015 රජයේ වියදම බිලියන 3049ක්ලු", "News Content": "2015 මුදල් වර්ෂය සඳහා වන විසර්ජන පනත් කෙටුම්පත අද (26) පාර්ලිමේන්තුවට ඉදිරිපත් කර තිබේ. අග්‍රාමාත්‍ය දි.මු ජයරත්න මහතා විසින් මෙම පනත් කෙටුම්පත පාර්ලිමේන්තුවට ඉදිරිපත් කළ බවත්, එහි දැක්වෙන අන්දමට එළඹෙන වසරේ රජයේ වැය ශීර්ෂය රු.බිලියන 1812ක් බව සඳහන්ය. මේ අතර මෙවර විසර්ජන පනත් කෙටුම්පත මීට පෙර වසර වලට සාපේක්ෂව කළින් ඉදිරිපත් කිරීම පිළිබඳව විපක්ෂයේ ප්‍රධාන සංවිධායක ජෝන් අමරතුංග මහතා ආණ්ඩු පක්ෂයෙන් විමසා සිටියේය. ඊට පිළිතුරු ලබා දුන් අග්‍රාමාත්‍ය දි.මු.ජයරත්න මහතා සඳහන් කළේ ඉදිරියේ දී ඒ පිළිබඳ දැනුවත් කරන බවයි. කෙසේ වුවද අග්‍රාමාත්‍යවරයා පාර්ලිමේන්තුවට ඉදිරිපත් කළ විසර්ජන පනත් කෙටුම්පතට අනූව ලබන වසර වෙනුවෙන් රජය වියදම් කිරීමට සැලසුම් කර තිබෙන මුදල 2014 වසරට සාපේක්ෂව සියයට 17 කින් පමණ ඉහළ දමා ඇති බැවින් ලබන වසරේදී රජයේ වියදම පමණක් රුපියල් බිලියන වන බව මුදල් අමාත්‍යංශයේ නියෝජ්‍ය ලේකම් එස්.ආර්. ආටිගල මහතා කියා සිටියේය. 2014 වසරේදී පමණක් විසර්ජන පනත් කෙටුම්පතින් වියදම් කිරීමට සැලසුම් කළ වියදම රුපියල් බිලියන 2599 ක් වේ. මේ අනුව, 2015 වසරේදී රාජ්‍ය වියදම රුපියල් බිලියන 450 කින් පමණ වැඩිවීමට නියමිතය. මීට අමතරව, 2014 වෙනුවෙන් සියයට 5.2 ක අයවැය හිඟයක් පවත්වා ගැනීමේ ඉලක්කයෙන් තවදුරටත් ඉදිරියට ගොස් ලබන වසරේදී අයවැය හිඟය සියයට 4.4 ක් දක්වා අඩුකිරීමටත් ආර්ථික වර්ධන වේගය සියයට 8.2 ක් දක්වා වැඩිකිරීමටත් සැලසුම් කර ඇත. මේ වසරේ දෙවන කාර්තුවේදී සියයට 7.8 ක ආර්ථික වර්ධනයක් ළඟාකර ගැනීමට ලංකාව සමත් වූ අතර සමස්තයක් ලෙස මේ වසරේදී අපේක්ෂිත ආර්ථික වර්ධනය වන්නේද සියයට 7.8 කි. 2015 වසරේදී රාජ්‍ය ආයෝජන දළ දේශීය නිෂ්පාදිතයේ ප්‍රතිශතයක් ලෙස සියයට 6.5ක් දක්වා වැඩිකිරීමටත් උද්ධමනය සියයට 5.5 ක මට්ටමක තබා ගැනීමටත් අපේක්ෂිතය. දළ දේශීය නිෂ්පාදිතයේ ප්‍රතිශතයක් ලෙස දැනට සියයට 75 ක පමණ තිබෙන රාජ්‍ය ණය ප්‍රමාණය ලබන වසරේදී සියයට 71 ක් දක්වා අඩුකිරීමටද සැලසුම් කර ඇත.", "URL": "https://sinhala.adaderana.lk/news.php?nid=46350", "Category": null, "Parent URL": null}