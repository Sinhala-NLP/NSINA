{"Source": "Adaderana", "Timestamp": "April 26, 2012 08:37 am", "Headline": "මහා‍ පරිමාණ හෙරොයින් ජාවාරමක් ගැන හෙළිකරගනියි", "News Content": "කොළඹ ඇතුළු තදාසන්න ප්‍රදේශවලට හෙරොයින් මත්ද්‍රව්‍ය බෙදාහරින මහා‍ පරිමාණ ජාවාරමක තොරතුරු හෙළිකරගැනීමට පොලිසිය සමත්ව තිබේ. ශ්‍රී ජයවර්ධනපුර ප්‍රදේශයේ සුපිරි නිවාස සංකීර්ණයක 10 වන මහලේ පවත්වාගෙන ගිය මෙම ජාවාරමට සම්බන්ධ පුද්ගලයින් 6 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය. අත්අඩංගුවට ගත් පුද්ගලයින් අතර කාන්තාවන් තිදෙනෙකු ද වන බව අජිත් රෝහණ මහතා ප්‍රකාශ කළේය. ඊ‍යේ(25) අපරාධ පරීක්ෂණ දෙපාර්තුමේන්තුවේ විශේෂ නිලධාරීන් කණ්ඩායමක් විසින් සිදුකළ වැටලීමකින් මෙම පිරිස අත්අඩංගුවට ගෙන ඇති බව ඒ මහතා කියා සිටියේය. එමෙන්ම හොරොයින් වර්ගයේ මත්ද්‍රව්‍ය ග්‍රෑම් 500 ක්, මත්ද්‍රව්‍ය ප්‍රවාහනයට උ‍පයෝගී කරගත් සුපිරි මෝටර් රථයක්, මත්ද්‍රව්‍යවලින් ලැබුණු ආදායම බවට විශ්වාස කෙරෙන රුපියල් 7,680,000 ක මුදලක් සොයාගෙන ඇති අතර හා මෝටර් රථයේ රියදුරු අත්අඩංගුවට ගෙන තිබේ. තවදුරටත් සිද්ධිය සම්බන්ධ පරීක්ෂණ පැවැත්වෙන බව ද‍ අද දෙරණ වෙත අදහස් දක්වමින් පොලිස් මාධ්‍ය ප්‍රකාශකවරයා අවධාරණය කර සිටියේය.", "URL": "https://sinhala.adaderana.lk/news.php?nid=23807", "Category": null, "Parent URL": null}