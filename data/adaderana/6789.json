{"Source": "Adaderana", "Timestamp": "February 18, 2010 03:57 pm", "Headline": "ශ්‍රී ලංකන් ගුවන් සේවය අලුත් වෙයි.  ", "News Content": "ශ්‍රී ලංකන් ගුවන් සේවය, ගුවනේ මෙන්ම ගුවන් තොටුපළ පරිශ්‍රයේද නවතම අත්දැකීමක් අත්කරදෙමින් නවම් වූ ගුවන් සේවාවක් මඟීන්ට ලබාදීමට කටයුතු සූදානම් කර ඇත. ගුවන් සමාගම මෙම නව ගමනට අවතීර්ණ වන්නේ, එය සංකේතවත් කරන ලාංඡනය වන \"මොණරා\" ලාංඡනය, ගුවන් සත්කාරක කාර්ය මණ්ඩලයේ ගුවන් තොටුපළ, පරිශ්‍ර සේවයේ නියුතු කාර්ය මණ්ඩලය දක්වා වූ සියලු සේවකයින් නවතම පෙනුමක්ද සහිතවය. නමුත් ගුවන් සේවිකාවන් මෙම වෙනසට ලක්වන්නේ මොණරාගේ චිත්තාකර්ෂණීය බව, ලාලිත්‍යය, සිත්කලුබව සහ උදාරත්වය රැකෙන පරිදිය. එමෙන්ම ඔවුන්ගේ ජාතික අනන්‍යතාව පිළිබිඹු කෙරෙන උඩරට ඔසරියේ චිත්තාකර්ෂණීය බව දිගටම රැකෙන පරිදිය. ගුවනේදී මෙන්ම ගුවන් තොටුපළ පරිශ්‍රයේදී ද මගීන්ගේ මනා සුව පහසුව පිළිබඳ සෑම අංශයක් කෙරෙහිම සැලකිලිමත් වන කාන්තා හා පිරිමි ගුවන් සේවකයින් විසින් ඔවුන්ගේ නව නිල ඇඳුමින් සැරසී බෙහෙවින් උසස් සේවාවක් පිරිනැමීමට සූදානමින් සිටී. මෙම නව සේවාවන් අතර ආසන ඇතිරිලි හා කවර ද මුළුමනින්ම නව පෙනුමක් ගනු ඇති අතර, ආසියාවේ විශිෂ්ටතම ගුවන් සේවා වලින් එකක් බවට පත්වීමේ අරමුණ ඇතිව ශ්‍රී ලංකා ගුවන් සේවය නව ගමනාගමන අත්දැකීමක් මගීන්ට ලබාදෙනු ඇත. නිෂ්පාදන කළමනාකරු සුදීෂ් කුමාර් පාණ්ඩේ සහ විධායක සූපවේදී ඇන්තනි ගිබ්සන්ගේ නායකත්වයෙන් ක්‍රියාත්මක වන උණුසුම් හා ශීත ආහාර දෙවර්ගයම පිළියෙළ කරන ගුවන් යානා මුළුතැන් ගෙය මගින්, මඟීන් මෙතෙක් නොසිතූ විරූ පරිදි මඟීන්ගේ රස නහර පිනවන ආහාර වට්ටෝරු සැසුම් කර ඇත. ගුවන් ගමනේ යෙදෙන ආකාරයේ වෙනසක් ඇති කරමින්, ගුවන් සේවය ලොව පුරා වෙසෙන විවිධාකාර ප්‍රේක්ෂකයින් සඳහා හොඳම දේශීය චිත්‍රපට ආඩම්බරයෙන් ප්‍රදර්ශනය කරයි. සේවාලාභීන්ගේ සංචරණ අත්දැකීම් විවිධාකාරයෙන් වෙනස් කිරීමත්, සත්කාරක සේවයේ සීමාවන් පුළුල් කිරීමටත් සූදානමින් සිටින බව ශ්‍රී ලංකන් එයාලයින්ස්හි ප්‍රධාන විධායක නිලධාරී මනෝජ් ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=6789", "Category": null, "Parent URL": null}