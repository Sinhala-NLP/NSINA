{"Source": "Adaderana", "Timestamp": "November 14, 2012 02:33 pm", "Headline": "තානායම්වල ප‍්‍රමිතීන් ගැන උපදේශන අත් පොතක්", "News Content": "තානායම්වල මූලික අංශ සහ ඒවායේ තිබිය යුතු නිසි ප‍්‍රමිතීන් පිළිබඳ උපදේශන අත් පොතක් නිර්මාණය කර තානායම්කරුවන්ට බෙදාදීමට පියවර ගෙන තිබේ. තානායම් එකම ප‍්‍රමිතියක් යටතේ නවීකරණය කර සංචාරක ආකර්ෂණය දිනා ගැනීම හා එමගින් දේශීය සංචාරක ව්‍යාපාරයට නව මුහුණුවරක් ලබාදීම මෙහි අරමුණයි. මෙම වැඩපිළිවෙළ යටතේ පරිසරය, නාමපුවරු, සේවක නිල ඇඳුම, නිදන කාමර, කෑම කාමර, මුළුතැන්ගෙය සහ පොදු වැසිකිළි යන අංශ සියල්ලම එකම ප‍්‍රමිතියක් යටතේ පවත්වාගෙන යාමට තීරණය කොට ඇත. මෙම වැඩපිළිවෙළ ක‍්‍රියාත්මක කිරීමට නිශ්චිත කාල වකවානුවක් ලබාදීමට ද පියවර ගෙන ඇති බව සඳහන්ය. මේ අනුව සංචාරක සංවර්ධන අධිකාරිය යටතේ සෑම ලියාපදිංචි තානායමක්ම නවීකරණය කිරීමට නියමිතය.", "URL": "https://sinhala.adaderana.lk/news.php?nid=29182", "Category": null, "Parent URL": null}