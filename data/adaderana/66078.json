{"Source": "Adaderana", "Timestamp": "November 16, 2016 11:57 am", "Headline": " කන්ද උඩරට 100 වැනි නිල්මහ සටනට සියල්ල සුදානම්", "News Content": "කන්ද උඩරට “නිල් මහ සටන” යන නමින් විරුධාවලිය ලත් මහනූවර ත්‍රිත්ව විද්‍යාලය සහ කටූගස්තොට ශාන්ත අන්තෝනි විද්‍යාලය අතර වාර්ෂිකව පැවැත්වෙන ක්‍රිකට් තරඟාවලියේ 100 වැනි තරඟය මෙවර මහනුවර, පල්ලේකැලේ ක්‍රීඩාංගණයේදී පැවැත්වීමට කටයුතු යොදා තිබේ.ලබන වසරේ මාර්තු මස 10 හා 11 දිනවල එම තරඟය පැවැත්වීමට නියමිතය.මහනූවර ත්‍රිත්ව විද්‍යාලය සහ කටූගස්තොට ශාන්ත අන්තෝනි විද්‍යාලය අතර මෙම තරඟාවලිය ආරම්භ කර ඇත්තේ 1914 වසරේ සිටය.එතැන් සිට මේ දක්වා අඛණ්ඩව තරඟාවලිය පැවැත්වීමට කටයුතු යොදා ඇති අතර ඒ අනූව ලබන වසරේ පැවැත්වීමට නියමිතව ඇත්තේ විද්‍යාල දෙක අතර 100 වැනි තරඟයයි.ඒ අනූව මෙම ඓතිහාසික තරඟය ඉලක්ක කර මෙම විද්‍යාල දෙකම දැන් දැන් සිට ලහි ලහියේ සුදානම් වන බව ද වාර්තා වේ.මෙතෙක් පැවැති තරඟවලින් ත්‍රිත්ව විද්‍යාලය ජයග්‍රහණ 23ක්ද, අන්තෝනි විද්‍යාල ජයග්‍රහණ 12ක්ද ලබාගෙන ඇති අතර තරඟ 64ක් ජය පරාජයෙන් ‍තොරව අවසන් වී ඇත.ශ්‍රී ලංකාවේ ජාතික ක්‍රිකට් කණ්ඩායමට දක්ෂ ක්‍රීඩකයින් රැසක් බිහිකරලීමට සමත්වූ පාසල් දෙකක් ලෙස ම‍හනූවර ත්‍රිත්ව විද්‍යාලය සහ කටූගස්තොට ශාන්ත අන්තෝනි විද්‍යාලය සැලකෙයි.ඒ අනූව ශාන්ත අන්තෝනි විද්‍යාලයෙන් ජැක් ඇන්ඩර්සන්, ඒ.සී.එම් ලෆීර්, මහේෂ් ගුණතිලක, බර්නාඩ් පෙරේරා, මාලන් වොන්හාට්, රුවන් කල්පගේ, පියල් විජේතුංග, මුත්තයියා මුරලිදරන්, හා සජිත් ප්‍රනාන්දු යන ක්‍රීඩකයින් ශ්‍රී ලංකා ක්‍රිකට් කණ්ඩායම නියෝජනය කිරීමට සමත්ව තිබේ.එසේම ත්‍රිත්ව විද්‍යාලයෙන් රවී රත්නායක, නිලන්ත රත්නායක, කෞෂල්‍ය වීරරත්න, කුමාර් සංගක්කාර, සචිත් පතිරණ, නිරෝෂන් දික්වැල්ල හා ලහිරු කුමාර යන ක්‍රීඩකයින් ජාතික කණ්ඩායමට පිවිසීමට සමත්ව ඇත.ඒ අනූව මෙම පාසල් දෙකෙන් ජාත්‍යන්තර ක්‍රිකට් පිටිය නියෝජනය කිරීමට ක්‍රීඩකයින් රැසක්ම බිහිකර ඇති අතරම මධ්‍යම පළාතේ පාසල්වලින් වසරේ ක්‍රිකට් ක්‍රීඩකයාට හිමි සම්මාන රැසක් හිමිකර ගැනීමට ද මෙම පාසල් දෙක සමත්ව තිබේ.", "URL": "https://sinhala.adaderana.lk/news.php?nid=66078", "Category": null, "Parent URL": null}