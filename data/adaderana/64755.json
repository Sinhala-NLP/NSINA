{"Source": "Adaderana", "Timestamp": "October 6, 2016 08:47 am", "Headline": "රනිල්-ප්‍රනාම් සාකච්ඡාවක්", "News Content": "ඉන්දියාවේ නිල සංචාරයක නිරත අග්‍රාමාත්‍ය රනිල් වික්‍රමසිංහ මහතා සහ ඉන්දීය ජනාධිපති ප්‍රනාම් මුඛර්ජී මහතා අතර ද්වී පාර්ශ්වික සාකච්ඡා පවත්වා තිබේ.ඊයේ පස්වරුවේ නවදිල්ලි අගනුවර රාෂ්ට්‍රපතිභවන් හිදී මෙම සාකච්ඡා පැවති බව අග්‍රාමාත්‍ය කාර්යාලය සඳහන් කරයි.මෙහිදී අග්‍රාමාත්‍යවරයා පවසා සිටියේ ශ්‍රී ලංකාවේ සංචාරයක් සඳහා සහභාගී වන ලෙස ජනාධිපති මෛත්‍රීපාල සිරිසේන මහතා ආරාධනා කර සිටින බවයි.ජනාධිපතිවරයාගේ ආරාධනය පිළිබඳ සතුටු වන බවත් තමන් වෙත එවැනි ආරාධනයක් කිරීම පිළිබඳ ජනාධිපතිවරයාට ගෞරවය පුද කර සිටින බවත් ඉන්දීය ජනාධිපතිවරයා පවසා ඇත.මෙහිදී අදහස් දක්වා ඇති අග්‍රාමාත්‍ය රනිල් වික්‍රමසිංහ මහතා පවසා ඇත්තේ දේශ සීමා ත්‍රස්තවාදය සම්බන්ධ ඉතා උණුසුම් අවස්ථාවන් හිදී වුවද ඉන්දීය අග්‍රාමාත්‍ය නරේන්ද්‍ර මෝඩි මහතා එම තත්ත්වය සංසිදුවීම වෙනුවෙන් ඉවසීමෙන් කටයුතු කිරීම අතිශය වැදගත් බවයි.එමෙන්ම ඉන්දියාවේ දීර්ඝකාලීන මිතුරෙකු වූ ශ්‍රී ලංකාව තමන් වෙත දක්වන සුහදශීලී ආකල්පය අගයකළ ඉන්දීය ජනාධිපතිවරයා තමන් සෑම විටම ශ්‍රී ලංකාව වෙනුවෙන් අවශ්‍ය උපරිම සහය ලබාදීමට කටයුතු කරන බවද මෙහිදී පවසා තිබේ.මේ අතර අග්‍රාමාත්‍ය රනිල් වික්‍රමසිංහ මහතා සහ ඉන්දිය ස්වදේශ කටයුතු අමාත්‍ය රාජ් නාත් සිං මහතා අතර විශේෂ සාකච්ඡාවක් පවත්වා තිබේ.‍‍‍මෙහිදී කලාපීය ත්‍රස්තවාදය, මත් ද්‍රව්‍ය ප්‍රවාහනය, මිනිස් ජාවාරම්, සාගර ආරක්ෂාව, සයිබර් සුරක්ෂිතතාව ආදී කරුණු සම්බන්ධයෙන් ඒකාබද්ධව කටයුතු කිරිමේ වැදගත්කම අග්‍රාමාත්‍ය රනිල් වික්‍රමසිංහ මහතා අවධාරණය කර ඇති බව අග්‍රාමාත්‍ය කාර්යාලය සඳහන් කරයි.මෙම වැඩපිළිවෙලේ ආරම්භයක් ලෙස මත්ද්‍රව්‍ය ජාලයට එරෙහිව ක්‍රියා කිරීමේ ඒකාබද්ධ කමිටුවක් පිහිටුවීමට ද තීරණය වී තිබේ. මෙහිදී කලාපීය වශයෙන් ආගමන - විගමන කටයුතු වඩාත් විධිමත් කරලීම සඳහා සහ ඊට අදාළ බුද්ධි තොරතුරු ලබාගැනීමේ ක්‍රමවේද සකස්කිරීම පිළබඳවද අවධානය යොමු කළ යුතු බව දෙපාර්ශවයම පිළිගෙන ඇති බව සඳහන්ය.එමෙන්ම සයිබර් සුරක්ෂිතතාව වැනි ක්ෂේත්‍ර සම්බන්ධවද ශ්‍රී ලංකාව වෙත සහය ලබාදීමට සූදානම් බව ඉන්දීය ස්වදේශ කටයුතු අමාත්‍ය රාජ් නාත් සිං මහතා මෙහිදී පැවසූ බව අග්‍රාමාත්‍ය කාර්යාලය සඳහන් කරයි.මේ අතර අග්‍රාමාත්‍ය රනිල් වික්‍රමසිංහ මහතා අද ඉන්දියාවේ පැවැත්වෙන ආර්ථික සමුළුවට සහභාගීවීමට නියමිතව තිබේ.ඉන්දියාවේ නවදිල්ලි අගනුවරදී මෙම ආර්ථික සමුළුව පැවැත්වීමට නියමිත අතර ලෝක ආර්ථික සමුළුව විසින් මෙය මෙහෙයවනු ලබයි.", "URL": "https://sinhala.adaderana.lk/news.php?nid=64755", "Category": null, "Parent URL": null}