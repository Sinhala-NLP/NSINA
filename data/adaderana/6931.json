{"Source": "Adaderana", "Timestamp": "February 26, 2010 07:42 pm", "Headline": "ජල විදුලියට පළාත් සභාව හරස්වෙයි", "News Content": "කුරු ගඟ ආශ්‍රිතව ආරම්භ කර තිබෙන ජල විදුලිබලාගාරයේ ඉදිකිරීම් නතර කරන ලෙස සබරගමුව පළාත් සභාවට යෝජනාවක් ඉදිරිපත් වී තිබේ. සබරගමු පළාත් සභාවේ උපසභාපති රංජිත් බණ්ඩාර මහතා එම යෝජනාව ඉදිරිපත් කරමින් සඳහන් කළේ අදාළ ජල විදුලිබලාගාරය මගින් බෝපත් ඇල්ල ඇතුළු එම පරිසර පද්ධතිය විනාශ වීමේ තර්ජනයකට ලක්ව ඇති බවයි. දැනට ආරම්භ කර තිබෙන බලාගාර තුනක් හේතුවෙන් මේ වන විටත් පරිසර පද්ධතියට විවිධ බලපෑම් එල්ල වී ඇති බව රංජිත් බණ්ඩාර මහතා සභාවට පෙන්වා දී තිබේ. ඔහු ඉදිරිපත් කළ යෝජනාව ස්ථිර කරමින් අදහස් දැක්වූ පළාත් ග්‍රාම සංවර්ධන අමාත්‍ය ජී.එම්.කරුණාපාල මහතා සඳහන් කළේ පරිසරය අනිසි ලෙස භාවිත කිරීමේ ප්‍රතිඵලයක් ලෙස රත්නපුර දිස්ත්‍රික්කය ශුෂ්ක කලාපයක් බවට පත්ව ඇති බවයි. ඒ අනුව තවත් බලාගාරයක් එම ස්ථානයේ ඉදිකිරීම කිසිසේත්ම අනුමත කළ නොහැකි බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6931", "Category": null, "Parent URL": null}