{"Source": "Adaderana", "Timestamp": "August 21, 2018 06:46 pm", "Headline": "ජපාන ආරක්ෂක ඇමති අගමැති හමුවෙයි", "News Content": "මෙරට සහ ජපානය අතර ආරක්ෂක සබඳතා තර කර ගනිමින් දෙපාර්ශවය අතර ආරක්ෂක අවබෝධතා ගිවිසුමක් ඇතිකර ගැනීමේ වැදගත්කම ශ්‍රී ලංකාව සහ ජපානය අවධාරණය කර තිබේ. නිල සංචාරයක් සඳහා දිවයිනට පැමිණ සිටින ජපාන ආරක්ෂක අමාත්‍ය ඉත්සුනොරි ඔනෙඩෙරා මහතා සහ අග්‍රාමාත්‍යරනිල් වික්‍රමසිංහ මහතා අතර සාකච්ඡාවක් අද(21) අරලිය ගහ මන්දිරයේදී පැවති අතර එහිදී මේ සම්බන්ධයෙන් අවධානය යොමුව ඇති බව සඳහන්ය. මෙහිදී අදහස් දැක්වූ අග්‍රාමාත්‍යවරයා පවසා ඇත්තේ තවත් වසර 20 කදී බෙංගාල බොක්ක ආශ්‍රිත රටවල් ශිඝ්‍ර වර්ධනයක් ලබනු ඇති බවයි. ඒ අනුව එම ප්‍රදේශයේ කේන්ද්‍රීය වරාය බවට ත්‍රිකුණාමල වරාය පත්වන බව ද අග්‍රාමාත්‍යවරයා මෙහිදී පෙන්වා දී තිබේ. මෙරට වරාය සංවර්ධන කටයුතු සඳහා ජපානයේ සහය අපේක්ෂා කරන බව අග්‍රාමාත්‍යවරයා මෙහිදී ප්‍රකාශ කර ඇත. මෙහිදී අදහස් දක්වා ඇති ජපාන ආරක්ෂක අමාත්‍යවරයා ත්‍රිකුණාමල ප්‍රදේශයේ සංචාරය කොට ඒ පළාත සහ ත්‍රිකුණාමල වරාය පිළිබඳ අවබෝධයක් ලබා ගැනීමට තමන් බලාපොරොත්තු වන බව ද ප්‍රකාශ කර තිබේ. එමෙන්ම ජපානය වර්තමානයේ ලබා ඇති සංවර්ධනය සඳහා ශ්‍රී ලංකාව අතීතයේ සිටම ලබාදුන් සහය ද ජපාන ආරක්ෂක අමාත්‍යවරයා මෙහිදී සිහිපත් කර ඇති බව අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=94786", "Category": null, "Parent URL": null}