{"Source": "Adaderana", "Timestamp": "November 15, 2018 09:21 pm", "Headline": "බහුතරයට ඉඩ දෙන්න ජනපතිගෙන් පොරොන්දුවක්", "News Content": "පාර්ලිමේන්තුව තුළ පවතින බහුතරය පිළිගන්නා බවට ජනාධිපති මෛත්‍රීපාල සිරිසේන මහතා එකඟතාවයක් පළ කළ බව පාර්ලිමේන්තු මන්ත්‍රී මනෝ ගනේෂන් මහතා පවසයි. අද(15) සවස ජනාධිපති කාර්යාලයේ දී ජනාධිපතිවරයා සමඟ පැවති හමුවීමෙන් අනතුරුව මාධ්‍ය වෙත අදහස් දක්වමින් ඔහු මෙම අදහස් පළ කළේය. එම සාකච්ඡාව ඉතා සංවේදී සාකච්ඡාවක් වන බවත් එහිදී කරුණු දෙකක් පිළිබඳව කථා කළ බව ද මනෝ ගනේෂන් මහතා මෙහිදී මාධ්‍යයට කියා සිටියේය. නමුත් එයින් එක් කරුණක් හෙළි කළ යුතු නොවන බවත්, අනෙක් කරුණ වන්නේ පාර්ලිමේන්තුව තුළ සම්මත වු යෝජනා පිළිබඳව වන බවත් ඔහු වැඩිදුරටත් පැවසීය. පාර්ලිමේන්තුව තුළ ඇති කලහකාරී තත්ත්වය ඉදිරියේ දී මුළු මහත් රට තුළම ඇති වීමට ඉඩ ඇති බවට අනාවැකි පළ වු බවත් පැවසු මනෝ ගනේෂන් මහතා ජනාධිපතිවරයා පාර්ලිමේන්තු බහුතරය ගැන අවධානයෙන් සිටින බව ද කියා සිටියේය. කෙසේ වෙතත් එම කරුණ සැඟවීමට අවශ්‍ය නොවන බවත්, ස්වාධීන පොරොන්දුවක් ලෙස ජනාධිපතිවරයා පාර්ලිමේන්තුව තුළ බහුතරය පිළිගැනීමට එකඟතාවයක් පළ කළ බව ද මනෝ ගනේෂන් මහතා පැවසීය.", "URL": "https://sinhala.adaderana.lk/news.php?nid=99276", "Category": null, "Parent URL": null}