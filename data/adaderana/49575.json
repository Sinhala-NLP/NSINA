{"Source": "Adaderana", "Timestamp": "February 25, 2015 11:39 am", "Headline": "මමත් කූඨ ලේඛන හැදුවා - මේක විමල්ගේ කොන්ද පිළිබඳ ප්‍රශ්නයක්", "News Content": "ශෂී වීරවංශ අත්අඩංගුවට ගැනීම ඇයගේ ප්‍රශ්නයක් නොව විමල් වීරවංශගේ කොන්ද පිළිබඳ ප්‍රශ්නයක් බව ප්‍රවීණ ලේඛක/දේශක උපුල් ශාන්ත සන්නස්ගල මහතා පවසයි.ශෂී වීරවංශ අත්අඩංගුවට ගැනු ලැබුවේ උප්පැන්න සහතිකය හොරට සෑදු නිසා බවට එල්ලවන චෝදනා සම්බන්ධයෙන් අදහස් පළකරමින් හෙතෙම මේ බව කියා සිටියේය.ඊයේ(23) කොළඹ පදනම් ආයතනයේ පැවති 'මිස්ටර් ප්‍රසිඩන්ට්'සංකල්පයේ විකාශය පිළිබඳ පැවති දේශනයක් අතරවාරයේ වත්මන් ලාංකීය තත්ත්වය නිදසුනකට ගනිමින් හෙතෙම මේ බව සඳහන් කළේය.වාමාංශික නායකයෙකු ලෙස විමල්ට තමන් කසාද බඳින ලද්දේ වයස අවුරුදු 10ක පමණ වැඩිමල් ගැහැණියක් බවත්, එය තමාගේ අයිතිය බවත්,ඒ පිළිබඳ අන් කිසිවෙකුට ප්‍රශ්නයක් තිබිය නොහැකි බවත් ඔහුට ප්‍රසිද්ධියේ කිවහැකි කොන්දක් තිබිය යුතුව තිබුණු බව සන්නස්ගල මහතා අවධාරණය කළේය.නිදසුනක් ලෙස එලිසබෙත් ටේලර් වයස අවුරුදු 70 දී අවුරුදු 25 ක කොල්ලෙක් කසාද බැන්ද බවත්,ඇය තමා වයස අවුරුදු 18 ක කෙල්ලක යයි උප්පැන්නය වෙනස් කර නොගත් බවත් ඔහු සිහිපත් කළේය.ඇයට එල්ලවී ඇති චෝදනාව වන'කූඨ ලේඛන සැකසීම'සැබවින්ම වරදක් බවත්, එහෙත් එය සමාජ ක්‍රමයේම වරදක කොටසක් බවත් සන්නස්ගල මහතා පෙන්වා දුන්නේය.කොළඹ රාජකීය විද්‍යාලයට ළමුන් ඇතුළත් කර ගැනීමට අදාළව චක්‍ර ලේඛයේ 3(1) වගන්තියට අනුව ළමුන් ඇතුළත් කරගත හැක්කේ පාසලට මීටර් 100 ක දුරින් සිටින ළමුන් පමණක් බවත්, එකී භූමි ප්‍රදේශයට අයත් වන්නේ රනිල් වික්‍රමසිංහ මහතාගේ නිවස පමණක් බවත් ඔහු සඳහන් කළේය.ඒ නිසාම රාජකීය විද්‍යාලයට ළමුන් ඇතුළත් කිරීමට බොහෝ දෙනා කූඨ ලේඛන සකස් කරන බවත්, අදාළ චෝදනාව යටතේ අත්අඩංගුවට ගනු ලබන්නේනම් රාජකීය විද්‍යාලයේ සිසුන්ගේ මව්පියන්ගෙන් 99%ක්ම අත්අඩංගුවට ගත යුතුව ඇති බව සන්නස්ගල මහතා අවධාරණය කළේය.තමන්ගේ පිරිමි ළමුන් දෙදෙනා රාජකීය විද්‍යාලයට ඇතුළත් කිරීම සඳහා තමාද බුලර්ස් පාරේ ලිපිනයක් යොදාගෙන කූඨ ලේඛන සකස් කළ බවත්,ඉතා විශාල ලිපි ගොනු සකස් කළ බවත්, එහෙත් ඔවුන් අදාළ පාසලට අතුළත් කිරීමට නොහැකි වුණු බවත් හෙතෙම සිහිපත් කළේය.මීට පෙරාතුව මහරගම ඩිපෝ අධිකාරීවරයා තමාගේ දැරිය කොළඹ විශාඛා විද්‍යාලයට ඇතුළත් කිරීමට අයදුම් කළද එය නොලැබුණු පසු කොට්ටාව,හෝමාගම,අවිස්සාවේල්ලෙන් එන බස් රථ නැවැත්වීමට කටයුතු කළ බව ඔහු සඳහන් කළේය.එදින විදුහල්පතිනිය ඩිපෝ අධිකාරීවරයාට කතා කොට බස් රථ නවත්වා ඇති බැවින් සිසුවියන් 400 කගේ පමණ පැමිණීමට බාධා එල්ලවී ඇති බවත් විදුහල්පතිනිය පෙන්වාදීමේදී ඩිපෝ අධිකාරීවරයා පවසා ඇත්තේ තමාගේ දියණිය මහරගම බැවින් පාසලට ඇතුළත් කර නොගත් බව හා ඊට එපිට පෙදෙස් වලින් එම විද්‍යාලයට සිසුවියන් පැමි‍ණීම අපේක්ෂා කළ නොහැකි බවත් යයි ඔහු කියා සිටියේය.ඊට පසුදින ඩිපෝ අධිකාරීවරයාගේ දියණිය පාසලට ඇතුළත් කර ගැනීමට විදුහල්පතිනිය කටයුතු කළ බවද සන්නස්ගල මහතා අවධාරණය කළේය.මේ නිසා මේ සමාජ ක්‍රමය තුළ වංචාව,දූෂණය පැතිර පවත්නා බවත්,5%ක් වැනි ඉතා සුළු පිරිසක් පමණක් එසේ නොවන නමුත් එම සුළු පිරිසද මහා පරිමාණය හමුවේ දියවී ඇති බවත් ඔහු පෙන්වා දුන්නේය.යුරෝපයේ සිටින්නේද හොරකම්,වංචා නොකරන හොඳ මිනිසුන් නොවන බවත්, ඔවුන් හොරකම් නොකරන්නේ එසේ කිරීමට අවස්ථාව නොලැබෙන පරිදි සමාජ ක්‍රමය සකස්වී ඇති බැවින් යයිද, එබැවින් කළ යුත්තේ එම පසුබිම නිර්මාණය කිරීම බවද සන්නස්ගල මහතා සඳහන් කළේය.එබැවින් ගෝත්‍රිකවාදී රාජ ආමන්ත්‍රණ වෙනුවට 'මිස්ටර් ප්‍රසිඩන්ට්'කියූ පමණින් සියල්ල වෙනස් වේයයි අපේක්ෂා කළ නොහැකි බවත්, ඒ සඳහා සමාජ ක්‍රමයේ වෙනසක් සිදුවන වැඩපිළිවෙළක් අවශ්‍ය බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=49575", "Category": null, "Parent URL": null}