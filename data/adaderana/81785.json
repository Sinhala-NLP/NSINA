{"Source": "Adaderana", "Timestamp": "December 19, 2017 02:41 pm", "Headline": "රුසියාව ලංකාව තහනම් කළේ රජයේ විදේශ ප්‍රතිපත්තිය නිසයි", "News Content": "රුසියානු රජය ශ්‍රී ලංකාවට විරුද්ධව ඉතා දැඩි පියවරක් අනුගමනය කර ඇත්තේ රජයේ විදේශ ප්‍රතිපත්තිය නිසා බව හිටපු පාර්ලිමේන්තු මන්ත්‍රී ජි.එල්.පීරිස් මහතා පවසයි. අද(19) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක්වෙමින් ඔහු මෙම අදහස් පළ කළේය. රුසියාව විසින් මෙරටින් තේ ආනයනය කිරීම තහනම් කිරීම මේ වන විට උග්‍ර ගැටළුවක් බවට පත්ව ඇති බවත් ලංකාවෙන් සියයට 25 ක් පමණ රුසියාවට ආනනයනය කරන බැවින් ලංකාවේ ආර්ථිකයට මරු පහරක් එල්ල වී ඇති බව ද ජී.එල්.පීරිස් මහතා පවසයි. ජාත්‍යන්තරය මෙවැනි තීරණ ගන්නා අවස්ථාවල ලංකා රජය ඉතා බොලඳ ලෙස කටයුතු කිරීමෙන් ප්‍රතිඵල බලාපොරොත්තු විය නොහැකි බව ද පැවසු පීරිස් මහතා මෙය ඉතා ගැඹුරින් තාක්ෂණික වශයෙන් විසඳීමට කටයුතු කළ යුතු බව ද කියා සිටියේය. ලංකාවට එරෙහිව චෝදනා එල්ල වී තිබුණු මොහොතක ජීනීවා නුවර මානව හිමිකම් කවුන්සලයේ දී රුසියාව අඛණ්ඩව ඔවුන්ගේ ස්ථාවරයේ සිටි බවත් මෙහිදී ජී.එල්.පීරිස් මහතා පැවසීය.", "URL": "https://sinhala.adaderana.lk/news.php?nid=81785", "Category": null, "Parent URL": null}