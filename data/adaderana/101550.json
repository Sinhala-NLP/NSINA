{"Source": "Adaderana", "Timestamp": "December 30, 2018 09:06 pm", "Headline": "දිය යට සැඟවී යන්න ගිය ජීවිත 3ක් බේරා ගනී", "News Content": "හලාවත මුහුදු ප්‍රදේශයේදී දියේ ගිලෙමින් සිටි කුඩා දරුවෙකු හා එම දරුවාගේ මව්පිය දෙදෙනා බේරා ගැනීමට හලාවත වැල්ල ග්‍රාමයේ තරුණ පිරිසක් විසින් සමත් වූ බව අද දෙරණ වාර්තාකරු පවසයි. මෙලෙස අනතුරට ලක්වූ පිරිස හගුරන්කෙත ප්‍රදේශයේ සිට හලාවත මුහුදු ප්‍රදේශය නැරඹීම සඳහා පැමිණ ඇති බව වාර්තා වෙයි. කුඩා දරුවා ප්‍රථමයෙන් මුහුදු රළ පහරකට අසුව ගසා ගෙන ගොස් ඇති අතර පසුවූ දරුවා බේරා ගැනීම සඳහා දරුවාගේ මව්පිය දෙපලද මුහුදට පැන ඇති බව ප්‍රදේශවාසීන් පැවසීය. පසුව ඔවුන් තිදෙනාම මුහුදට ගසා ගෙන ගොස් ඇති බව වාර්තා වෙයි. ඒ අනුව වහා ක්‍රියාත්මක වූ හලාවත වැල්ල ග්‍රාමයේ තරුණයන් මුහුදේ ගිලෙමින් සිටි තිදෙනා බේරා ගැනීමට සමත්වී තිබේ. පසුව අදාළ පුද්ගලයින් තිදෙනා හාලාවත මහ රෝහල වෙත ප්‍රදේශවාසීන් ඇතුළත් කිරීමට කටයුතු කර ඇත. හලාවත මුහුදු වෙරළ ඉතා අනාරක්ෂිත අතර ඒ බව සදහන් දැන්වීම් ද මුහුදු වෙරළේ ප්‍රදර්ශනය කර තිබේ. එහෙත් හලාවතට වෙනත් ප්‍රදේශවලින් පැමිණෙන ජනතාව ඒ පිළිබද අවබෝධයක් නොමැති වීම හේතුවෙන් අනතුරුවලට ලක්වන බව ප්‍රදේශවාසීන් පවසයි. හලාවත මුහුදු වෙරළට ජිවිත ආරක්ෂක නිලධාරියෙකුගේ හෝ දෙදෙනෙකුගේ සේවය ලබා දෙන ලෙසට දීර්ඝ කාලයක සිට ඉල්ලීමක් ඇතත් එය උත්සව සමයට පමණක් සිමා වී ඇති බව අප වාර්තාකරු පවසයි.", "URL": "https://sinhala.adaderana.lk/news.php?nid=101550", "Category": null, "Parent URL": null}