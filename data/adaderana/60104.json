{"Source": "Adaderana", "Timestamp": "May 13, 2016 09:05 am", "Headline": "දූෂණය පිටුදැකීමට ශ්‍රී ලංකාව සම්පූර්ණයෙන් කැපවනවා", "News Content": "දූෂණය පිටුදැකීමට ශ්‍රී ලංකාව සම්පූර්ණයෙන් කැපවන බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වාදෙන්නේ ජනතාව යහපාලන රජය බලයට පත් කර ඇත්තේ දූෂිත පාලනයකින් මිදීමේ සැබෑ අවශ්‍යතාවය මත බවයි. බ්‍රිතාන්‍යයේ ලන්ඩන් නුවර පැවති දූෂණ විරෝධී ජාත්‍යන්තර සමුළුව අමතමින් ජනාධිපති මෛත්‍රීපාල සිරිසේන මහතා මේ බව කියා සිටියේය.මේ අතර ජනාධිපති මෛත්‍රීපාල සිරිසේන මහතා සහ බ්‍රිතාන්‍ය අග්‍රාමාත්‍ය ඩේවිඩ් කැමරන් මහතා අතර ද්වීපාර්ශවික සාකච්ඡා ඊයේ පස්වරුවේ පැවැත්වුණි.එහිදි බ්‍රිතාන්‍ය අග්‍රාමාත්‍යවරයා පවසා ඇත්තේ දූෂණයෙන් තොර යහපාලනයක් සඳහා ශ්‍රී ලංකා රජයේ කැපවීම තමා අගය කරන බවයි.දූෂණය පිටුදැකීමට පියවර රැසක් ගෙන ඇති නායකයෙකු ලෙස දූෂණ විරෝධී ජාත්‍යන්තර සමුළුවට ශ්‍රී ලංකා ජනාධිපතිවරයාගේ සහභාගීත්වය සුවිශේෂී බව ද එහිදි ඩෙව්ඩ් කැමරන් මහතා ප්‍රකාශ කළ බව ජනාධිපති මාධ්‍ය අංශය සඳහන් කළේය. මේ අතර ලන්ඩන් නුවරට ගොස් සිටින ජනාධිපති මෛත්‍රීපාල සිරිසේන මහතාට විරෝධය පළ කරමින් ලන්ඩනයේ දෙමළ ක්‍රියාකාරී කණ්ඩායමක් උද්ඝෝෂණයක නිරතව තිබේ.උතුරු නැගෙනහිර පළාත්වල තවදුරටත් යුධ හමුදාව රඳවා තැබීම, සාමාන්‍ය ජනතාවගේ ඉඩම් ඔවුන්ට යළි නොපැවරීම සහ යුද්ධයේ දී මියගිය ජනතාවට සාධාරණය ඉටුනොකිරීම යන ඉල්ලීම් යටතේ අදාළ විරෝධතාව පැවති බව බි.බි.සී.ලෝක සේවය වාර්තා කළේය. මෙරට යුද්ධයේ දී සිදුවූ බව කියන අපරාධ සම්බන්ධයෙන් එක්සත් ජාතීන්ගේ මැදිහත් වීමෙන් විභාගයක් ආරම්භ කරන බව ශ්‍රී ලංකා රජය ප්‍රකාශ කළ ද වසරක් ගත වී ඇතත් ඒ පිළිබඳ කිසිදු පියවරක් ගෙන නොමැති බව උද්ඝෝෂකයින් ප්‍රකාශ කර ඇත.", "URL": "https://sinhala.adaderana.lk/news.php?nid=60104", "Category": null, "Parent URL": null}