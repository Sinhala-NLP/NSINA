{"Source": "Adaderana", "Timestamp": "April 13, 2017 09:47 am", "Headline": "සිංහල හා දෙමල අලුත් අවුරුදු උදාව හෙට ", "News Content": "සූර්යයා මීන රාශියෙන් මේෂ රාශියට සංක්‍රමණය වීමත් සමඟ අලුත් අවුරුදු උදාව සිදුවනු ඇත. මෙවර අවුරුදු නැකැත් චාරිත්‍රවලට අනුව හෙට (14) පූර්ව භාග 2.04ට සිංහල හා දෙමල අලුත් අවුරුද්ද උදා වෙයි. පුණ්‍ය කාලය අද (13) දින අපරභාග 7.40 සිට හෙට දින පූර්ව භාග 8.28 දක්වා වන බැවින් අද දින අපර භාග 7.40ට පෙර ආහාර පාන ගෙන, සියලු වැඩ අතහැර ආගමික වතාවත්වල නිරත වීම සුදුසු බව නැකැත් චාරිත්‍රවල සඳහන් වෙයි. පුණ්‍ය කාලයේ අපර කොටස ලෙස සැලකෙන හෙට පූර්ව භාග 2.04 සිට පූර්ව භාග 8.28 දක්වා කාලය තුළ වැඩ ඇල්ලීම, ගනුදෙනු කිරීම හා ආහාර අනුභවය යන නැකැත් යෙදී ඇත. අප්‍රේල් මස 14 වන සිකුරාදා එනම් හෙට දින පූර්ව භාග 5.41ට රන්වන් පැහැති වස්ත්‍රාභරණයෙන් සැරසී උතුරු දිහාව බලා, ලිප් බැඳ ගිනි මොලවා ගිතෙල් හා හකුරු මිශ්‍ර කිරි බතක් සමඟ අග්ගලා සහ කැවිලි ආහාරයක් පිළියෙල කරගැනීම මැනවැයි ජ්‍යොතිෂයේ සඳහන් වෙයි. හෙට පූර්වභාග 7.05ට සුදු සහ නිල් වර්ණ මිශ්‍ර වස්ත්‍රාභරණයෙන් සැරසී උතුරු දිශාව බලා සියලු වැඩ අල්ලා ගණුදෙනු කොට ආහාර අනුභවය සිදුකල යුතුයි. හිසතෙල් ගෑමේ චාරිත්‍ර යෙදී ඇත්තේ අප්‍රේල් මස 15 වන සෙනසුරාදා දින පූර්ව භාග 11.04 ටයි. මේ අතර සිංහල හා දෙමල අලුත් අවුරුදු චාරිත්‍රය ඉටු කිරීමේ වැදගත්කම පිළිබඳව ජනශ්‍රැති පර්යේෂක මහින්ද කුමාර දළුපොත මහතා අද දෙරණට අදහස් දක්වා සිටියේ ය.", "URL": "https://sinhala.adaderana.lk/news.php?nid=72036", "Category": null, "Parent URL": null}