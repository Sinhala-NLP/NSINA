{"Source": "Adaderana", "Timestamp": "March 8, 2019 11:44 pm", "Headline": "සේවය නිමකර යමින් සිටි කොස්තාපල්ට කතුරකින් ඇනලා", "News Content": "අලවතුගොඩ පොලිස් බල ප්‍රදේශයේ දුනුවිල පාරේ කෝට්ටේගොඩ හන්දියේදී කතුරකින් ඇන තුවාල සිදු කර ඇති බව පොලීසිය පවසා සිටියි. කටුගස්තොට පොලීසියේ සේවයේ නියුතු පොලිස් කොස්තාපල්වරයෙකු සිය සේවය අවසන් කර නිවසට යමින් සිටියදී මෙසේ තුවාල ලබා තිබෙන බව වාර්තා වෙයි. ඊයේ (07) රාත්‍රී සේවය නිම කර රාත්‍රී 11.30 ට පමණ යතුරු පැදියෙන් සිය නිවසට යමින් සිටියදී පෝස්ටර් අලවමින් සිටි පිරිසක් සමඟ ඇති වූ බහින්බස්වීමක් දුර දිග යාම හේතුවෙන් මෙම කතුරු ප්‍රහාරය එල්ල වී ඇති බව පොලිස් පරීක්ෂණවලින් හෙළි වී ඇත. මෙලෙස කතුරකින් ඇන පොලිස් කොස්තාපත්වරයාට තුවාල සිදු කළ බව කියන පිරිස ගමන් ගත් ත්‍රීරෝද රථය පෙරළීම නිසා එහි ගමන් ගත් දෙදෙනෙකුද සුළු තුවාල ලබා ඇති බව පොලීසිය කියයි. මෙම සිද්ධිය සම්බන්ධයෙන් එක් සැකකරුවකු පොලීසිය මඟින් අත්අඩංගුවට ගෙන ඇති අතර අලවතුගොඩ පොලීසිය මේ සම්බන්ධව වැඩි දුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=105738", "Category": null, "Parent URL": null}