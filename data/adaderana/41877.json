{"Source": "Adaderana", "Timestamp": "March 18, 2014 09:24 am", "Headline": " පොලීසිය නොමග යවා අසත්‍ය පැමිණිල්ලක් - තැපැල්කරු අත්අඩංගුවට", "News Content": "ඡන්ද පත්‍රිකා තොගයක් සොරාගත් බවට ලැබුණු පැමිණිල්ලක් අනුව පොලීසිය විසින් පැමිණිලිකරු අත්අඩංගුවට ගෙන තිබේ. තැපැල්කරුවෙකු ලෙස සේවය කරන පුද්ගලයෙකු මෙලෙස අත්අඩංගුවට ගෙන ඇති බව පොලීසිය පවසයි. නාදුනන පිරිසක් තමා සතුව තිබු ඡන්ද පත්‍රිකා තොගයක් සොරාගත් බවට තැපැල්කරුවෙකු විසින් පොලීසියට පැමිණිල්ලක් කර තිබුණි. අකුරැස්ස - විල්පිට ප්‍රදේශයේ දී ඡන්ද පත්‍රිකා බෙදාහැරීමේ නිරතව සිටියදී තමන් සතුව තිබූ ඡන්ද පත්‍රිකා 167ක් කිසියම් පිරිසක් විසින් පැහැරගත් බවට තැපැල්කරු විසින් අකුරැස්ස පොලීසියට පැමිණිලි කර තිබු බව සඳහන්ය. මානසික ආබාධයකින් පෙළෙන තැපැල්කරුගේ මව අදාළ ඡන්ද පත්‍රිකා තොගය පුළුස්සා ඇති හෙයින් මෙම අසත්‍ය පැමිණිල්ල අදාළ පුද්ගලයා විසින් සිදුකර ඇති බවට මුලික පරීක්ෂණ වලින් අනාවරණය වී තිබේ. අත්අඩංගුවට ගත් තැපැල්කරු අද (18) දින මාතර අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41877", "Category": null, "Parent URL": null}