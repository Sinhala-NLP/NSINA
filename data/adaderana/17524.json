{"Source": "Adaderana", "Timestamp": "July 20, 2011 02:26 pm", "Headline": "අපි වවා රට නඟන්නට ලක්ෂ 342ක් ඉවරයි..!", "News Content": "අපි වවමු-රට නඟමු වැඩපිළිවෙළේ ප්‍රචාරක කටයුතු වෙනුවෙන් ලක්ෂ 342 ක පමණ මුදලක් වැයවී ඇති බව කෘෂිකර්මාන්ත අමාත්‍ය මහින්ද යාපා අබේවර්ධන මහතා පවසයි. 2008,2009,2010,2011 යන වසරවල පිළිවෙළින් ලක්ෂ 80,85,77,100 යන ආකාරයට මුදල් වැය වූ බවත්,වැය වෙමින් පවත්නා බවත් අමාත්‍යවරයා කියා සිටියේ අද(20)පාර්ලිමේන්තුවේදී ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අජිත් කුමාර මහතා අසන ලද වාචික ප්‍රශ්නයකට පිළිතුරු ලබාදෙමිනි. අපි වවමු-රට නඟමු වැඩ පිළිවෙළ මේවන විට නතරවී ඇත්ද යන්න හා එහි ප්‍රචාරක කටයුතු වෙනුවෙන් කොපමණ මුදලක් වැයවී ඇත්ද යන්න පාර්ලිමේන්තු මන්ත්‍රී අජිත් කුමාර මහතා පාර්ලිමේන්තුවේදි ප්‍රශ්න කළ බව අද දෙරණ පාර්ලිමේන්තු වාර්තාකරු කියා සිටියි. එම වැඩපිළිවෙළට 2013 දක්වා ක්‍රියාත්මක කිරීමට කැබිනට් අනුමැතිය ලැබී ඇති බවත්,එකී වැඩපිළිවෙළ අඛණ්ඩව ක්‍රියාත්මක කෙරෙන බවත් කෘෂි කර්මාන්ත අමාත්‍ය මහින්ද යාපා අබේවර්ධන මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17524", "Category": null, "Parent URL": null}