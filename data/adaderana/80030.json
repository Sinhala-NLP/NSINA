{"Source": "Adaderana", "Timestamp": "November 16, 2017 10:15 pm", "Headline": "අලි එලවන්න ඇවිත් යන්න හැදූ වනජීවී කට්ටියව ගම්මු නිවාස අඩස්සියට දාලා කන්නත් දීලා ", "News Content": "ගලේවෙල දඬුබැඳිරුප්ප හා අවට ගම්මාන ගණනාවක අලි මෙහෙයුම ක්‍රියාත්මක කරමින් සිටි වනජීවී නිලධාරීන් පහළොස් දෙනෙකු 16 දින උදෑසන අටේ සිට පස්වරු 02.00 දක්වා නිවාස අඩස්සියේ තබා ගැනීමට දඬුබැඳිරුප්ප ගම්වාසීහු ක්‍රියා කර තිබේ. දින කිහිපයක සිට වනජීවී නිලධාරීන් ප්‍රදේශවාසීන් පොලිසිය ද සමඟ දිවා රාත්‍රී දෙකෙහි ගලේවෙල දඬුබැඳිරුප්ප දේවහුව ප්‍රදේශවල ගම් වැදී සිටින වන අලින් පලවා හැරීමේ මෙහෙයුමක නිරතව සිට තිබේ. 16 දින උදෑසන වයඹ වනජීවී කාර්යාලයේ ඉහළ නිලධාරියකු වනජීවී නිලධාරීන්ට දැනුම් දී ඇත්තේ ක්‍රියාත්මක වෙමින් තිබූ අලි මෙහෙයුම නවතා නැවතත් සේවා ස්ථාන වලට පිටත්ව යන ලෙසය. ඒ අනුව වනජීවී නිලධාරීන් ලැගුම්ගෙන සිටි දඬුබැඳිරුප්ප විහාරස්ථානයේ සිට ඔවුන් පිටත්ව යෑමට සූදානම් වෙද්දී ගම්වාසීන් එකවරම විහාරස්ථානයට පැමිණ තිබේ. විහාරස්ථානයේ උඩුමහලේ වනජීවී නිලධාරීන් පහළොස් දෙනා රඳවා විහාරස්ථානයේ ගේට්ටුව වසා දමා ගම්වාසීහු විහාරාධිපති හිමියන්ද සමඟ වනජීවී නිලධාරීන්ට පිටත්ව යෑමට නොදී නිවාස අඩස්සියේ තබා ගැනීමට ක්‍රියා කර තිබේ. කිසිදු ආකාරයකින් වන අලින් පලවා හැරීම කින් තොරව වනජීවී නිලධාරීන්ට එම ස්ථානයෙන් පිටත්ව යෑමට ඉඩ නො දෙන බව ප්‍රදේශවාසීන් ප්‍රකාශ කළේය. මෙම අලි මෙහෙයුම වැඩබලන වනජීවී නියෝජ්‍ය අධ්‍යක්ෂකවරයෙකු විසින් ක්‍රියාත්මක කරමින් සිටියදී වනජීවී අමාත්‍යවරයා විසින් එම නිලධාරියා ඉවත්කොට වීශ්‍රාම ගිය අධ්‍යක්ෂකවරයෙකු වයඹ වන ජීවී නියෝජ්ය අධ්යක්ෂකවරයා ලෙස නැවත අද (16) දින සිට නැවත සේවයේ පිහිටුවා මෙම ක්‍රියාවලිය ද බාර දී තිබේ. ඒ අනුව එම නිලධාරියා දැනුම් දී ඇත්තේ ප්‍රමාණවත් මුදල් හා අලිවෙඩි නොමැති නිසා දැනට ක්‍රියාත්මක අලි මෙහෙයුම නවතා දමන ලෙස ය. ප්‍රදේශවාසීන් පාලනය කිරීම සඳහා ගලේවෙල පොලිසියේ ස්ථානාධිපතිවරයා ඇතුළු පොලිස් කණ්ඩායමක් ද පන්සලට පැමිණ ජනතාවගෙන් වනජීවී නිලධාරීන් මුදවා ගැනීමට දැඩි උත්සාහයක නිරත විය. මෙම මෙහෙයුම නැවත ක්‍රියාත්මක කිරීමට කටයුතු කරන ලෙසත් එසේ නොවන්නේ නම් මෙහෙයුම නවතන ලෙස නියෝග ලබා දුන් කලාප බාර වනජීවී නියෝජ්‍ය අධ්‍යක්ෂකවරයා එම ස්ථානයට පැමිණිය යුතු බව ප්‍රදේශවාසීන් පැවසීය. නිවාස අඩස්සියේ සිටි වනජීවී නිලධාරීන් පහළොස් දෙනාට ගම්මුන් විසින් දිවා ආහාරය සැපයීම ද විශේෂත්වයකි. පසුව පොලිසිය මඟින් මේ පිළිබඳව වනජීවී අමාත්‍යංශයට දැනුම් දීමෙන් පසු වනජීවි අමාත්‍ය ගාමිණී ජයවික්‍රම පෙරේරා මහතාගේ පණිවිඩයක් රැගෙන පස්වරු 2.00 ට පමණ එම ස්ථානයට දඹුල්ල එක්සත් ජාතික පක්ෂ ආසන සංවිධායක ප්‍රියාන් විජේරත්න මහතා පැමිණ ඇත. මෙම අලි මෙහෙයුම දිගටම පවත්වාගෙන යෑමට වන අලින් පලවා හැරීමට අවශ්‍ය උපදෙස් ඇමැතිවරයා විසින් නියෝජ්‍ය වනජීවී අධ්යක්ෂක වරයාට ලබා දුන් බවත් ඒ අනුව මෙහෙයුම දිගටම ක්‍රියාත්මක කොට අලින් පලවා හැර විදුලි වැටක් ඉදිකිරීම සඳහා අවශ්‍ය පියවර ගන්නා බව ප්‍රියාන් විජේරත්න මහතා ගම්මුන්ට ප්‍රකාශ කළේය. ඒ අනුව නැවත මෙහෙයුමට පිටත්ව යන ලෙස වනජීවී නිලධාරීන්ට ප්‍රියාන් විජේරත්න මහතා උපදෙස් ලබාදී තිබේ.", "URL": "https://sinhala.adaderana.lk/news.php?nid=80030", "Category": null, "Parent URL": null}