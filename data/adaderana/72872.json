{"Source": "Adaderana", "Timestamp": "May 6, 2017 10:04 am", "Headline": " ජනපති ඉන්දීය අගමැතිට සුබ පතයි", "News Content": "ශ්‍රී ලංකාව ඇතුළු සාර්ක් සංවිධානයේ සාමාජික රටවල් සියල්ලටම පොදු සන්නිවේදනය සැලසෙන පරිදි ඉන්දියාව විසින් චන්ද්‍රිකාවක් ගුවන්ගත කිරීම සම්බන්ධයෙන් ජනාධිපති මෛත්‍රිපාල සිරිසේන මහතා ඉන්දීය අග්‍රාමාත්‍යවරයාට සුබපතා තිබේ.ජනාධිපති මෛත්‍රිපාල සිරිසේන මහතා අනුරාධපුර ජනාධිපති මන්දිරයේ සිට ඉන්දීය අග්‍රාමාත්‍ය නරේන්ද්‍ර මෝදි මහතා අමතමින් සුබපැතුම් එක් කළ බව ජනාධිපති මාධ්‍ය අංශය සඳහන් කළේය.ඊයේ(5) පස්වරුවේ මෙම චන්ද්‍රිකාව ගුවන්ගත කර ඇති අතර එමඟින් දකුණු ආසියාව පුරා ව්‍යාප්ත වන පරිදි ආවරණ කලාපය පිහිටුවෙනු ඇති බව සඳහන්වේ.සුභපැතුම් එක් කරමින් ජනාධිපතිවරයා ප්‍රකාශ කර ඇත්තේ සාර්ක් රටවල් අතර සහයෝගීතාවය හා සංවර්ධන කටයුතු වල අභිවෘද්ධිය හා ප්‍රගමනය උදාකර ගැනීම සඳහා මෙම චන්ද්‍රිකාව දියත් කිරීම ඓතිහාසික සන්ධිස්ථානයක් වනු ඇති බවය.“දකුණු ආසියානු සන්නිවේදන චන්ද්‍රිකාව“ ලෙස හඳුන්වා ඇති මෙම චන්ද්‍රිකාව ඉන්දීය රුපියල් කෝටි 450ක වියදමකින් ක්‍රියාත්මක වූ ව්‍යාපෘතියක් බව සඳහන්වේ.", "URL": "https://sinhala.adaderana.lk/news.php?nid=72872", "Category": null, "Parent URL": null}