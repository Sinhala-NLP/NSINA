{"Source": "Adaderana", "Timestamp": "May 15, 2018 12:30 pm", "Headline": "විදුලිය බිඳ වැටීම පැය 4කට පසු යථා තත්ත්වයට-කොන්දේසි මත විදුලි ඉංජිනේරුවරු වැඩ", "News Content": "බියගම සිට පන්නිපිටිය දක්වා විදුලි සම්ප්‍රේෂණ මාර්ගයේ කාර්මික දෝෂයක් හේතුවෙන් ප්‍රදේශ කිහිපයක විදුලිය බිඳ වැටිමක් සිදු වු අතර එය යථා තත්ත්වයට පත් කර තිබේ. පැය 4කට ආසන්න කාලයක් පැවති මෙම විදුලි බිඳවැටිම ප්‍රදේශ කිහිපයකට බලපා තිබුණි. බියගම සිට පන්නිපිටිය දක්වා විදුලි සම්ප්‍රේෂණ මාර්ගයේ සිදුවු කාර්මික දෝෂයක් හේතුවෙන් ශ්‍රී ජයවර්ධනපුර කෝට්ටේ, දෙහිවල, රත්මලාන, පන්නිපිටිය යන ප්‍රදේශවල විදුලිය විසන්ධි වී තිබුණි. කිලෝවොට් 220 රැහැන් මාර්ගයේ මෙම කාර්මික දෝෂය හටගෙන තිබූ බව විදුලි බල හා පුනර්ජනනීය බලශක්ති අමාත්‍යංශය සඳහන් කළේය. කෙසේ වෙතත් විදුලි ඉංජිනේරුවරුන්ගේ සංගමය අකුරට වැඩ කිරීමේ වෘත්තීය ක්‍රියාමාර්ගයක නිරතව සිටින අතරතුරදි මෙම විදුලි බිඳ වැටීම සිදු විය. අද දෙරණ මීට පෙර කළ විමසීමකදි විදුලිබල මණ්ඩල ඉංජිනේරු සංගමයේ සභාපති සෞම්‍ය කුමාරවඩු මහතා සඳහන් කළේ කොන්දේසි කිහිපයක් මත පදනම්ව තමන් නඩත්තු කටයුතුවල නිරත වන බවයි. කෙසේ වෙතත් විදුලිය බිඳ වැටිමෙන් පැය 4කට පමණ පසු යථා තත්ත්වයට පත් කිරීමට හැකියාව ලැබි තිබේ. ඒ අනුව මේ වන විට විදුලි සැපයුම නැවත සියලුම ප්‍රදේශ වෙත ලබා දි අවසන් බව විදුලි බල හා පුනර්ජනනීය බලශක්ති අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේය.", "URL": "https://sinhala.adaderana.lk/news.php?nid=89133", "Category": null, "Parent URL": null}