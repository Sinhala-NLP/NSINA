{"Source": "Adaderana", "Timestamp": "July 25, 2012 04:22 pm", "Headline": "දකුණු ආසියාවේ බරවා තුරන් කළ ප්‍රථම රට ශ්‍රී ලංකාවද?", "News Content": "දකුණු ආසියානු කලාපයේ බරවා රෝගය තුරන් කළ ප්‍රථම රට ශ්‍රී ලංකාව බව සෞඛ්‍ය අමාත්‍යාංශය පවසයි. ඒ අනුව බරවා රෝගය තුරන් කළ රටක් බවට ලෝක සෞඛ්‍ය සංවිධානයේ සහතිකය ලබාගැනීමේ අවස්ථාව ශ්‍රී ලංකාවට උදාවී ඇති බව එම අමාත්‍යාංශය පෙන්වාදෙයි. දශක කිහිපයකට පෙර බරවා රෝගය ශ්‍රී ලංකාවට මහත් අභියෝගයක්ව තිබූ අතර රජය විසින් ක්‍රියාත්මක කළ බරවා රෝගීන් හඳුනාගැනීම සහ රෝගය වැළැක්වීම සඳහා ප්‍රතිකාර ලබාදීමේ ක්‍රමවේදය හේතුවෙන් මේ වන විට බරවා රෝගය මෙරටින් තුරන් කිරීමට හැකිව තිබේ. කෙසේ වෙතත් බරවා රෝගය මෙරටින් තුරන් වී ඇත්දැයි සෙවීම සඳහා වන අවසාන පරීක්ෂණය සෞඛ්‍ය අමාත්‍යාංශය විසින් මේ වන විට ආරම්භ කර ඇති බව සඳහන්ය. එම පරීක්ෂණ කටයුතු සඳහා අමෙරිකාවේ වොෂින්ටන් විශ්ව විද්‍යාලය විසින් පූර්ණ සහයෝගය ලබාදී ඇත.", "URL": "https://sinhala.adaderana.lk/news.php?nid=26062", "Category": null, "Parent URL": null}