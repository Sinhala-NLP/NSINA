{"Source": "Adaderana", "Timestamp": "February 13, 2013 11:20 am", "Headline": "පොලිස් නිලධාරියාගේ මළ සිරුර වගා ළිඳෙන් හමුවෙයි", "News Content": "හබරණ, පුවක්පිටිය ප‍්‍රදේශයේ වරෙන්තුකරුවෙකු අත්අඩංගුවට ගැනීම සඳහා ගොස් අතුරුදන් වු පොලිස් නිලධාරියාගේ මළ සිරුර වගා ළිඳක තිබී සොයාගෙන තිබේ. අද (13) අලුයම හබරණ පොලිස්ථානයේ නිලධාරීන් කණ්ඩායමක් වරෙන්තුකරු අත්අඩංගුවට ගැනීම සඳහා පුවක්පිටිය ප‍්‍රදේශයට ගොස් ඇති අතර එහිදී පොලිස් නිලධාරීන් දුටු වරෙන්තුකරු එම ස්ථානයෙන් පළාගොස් තිබිණි. ඔහු පසුපස එක් පොලිස් නිලධාරියෙකු හඹාගොස් තිබු අතර පසුව වරෙන්තුකරු සහ පොලිස් නිලධාරියා සොයාගැනීමට නොහැකි වු බව පොලීසිය සඳහන් කළේය. ඒ අනුව ඔවුන් සෙවීම සඳහා හබරණ පොලීසිය සිදුකළ මෙහෙයුමක දී වගා ළිඳකට වැටී මියගොස් තිබු පොලිස් නිලධාරියාගේ මළ සිරුර සොයාගැනීමට හැකිව තිබේ. මියගොස් ඇති පොලිස් කොස්තාපල්වරයා ගලෙන්බිඳුණුවැව ප‍්‍රදේශයේ පදිංචිකරුවෙකු බව පොලීසිය සඳහන් කළේය. කෙසේ වෙතත් සිද්ධියට අදාළ වරෙන්තුකරු මේ දක්වා අත්අඩංගුවට ගෙන නොමැති බව පොලීසිය පැවසීය.", "URL": "https://sinhala.adaderana.lk/news.php?nid=31593", "Category": null, "Parent URL": null}