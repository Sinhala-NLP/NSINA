{"Source": "Adaderana", "Timestamp": "January 30, 2012 03:23 pm", "Headline": "උතුරේ රෝහල් සංවර්ධනයට රුපියල් කෝටි 200 ක්", "News Content": "‍උතුරු පළාතේ රෝහල් සංවර්ධනයට ගෝලීය අරමුදලින් ‍රුපියල් කෝටි 200 ක මුදලක් ලැබී ඇති බව සෞඛ්‍ය අමාත්‍යාංශය පවසයි. එම මුදල් උතුරු පළාතේ රෝහල්වල රෝගී සත්කාරක සේවාවන් සහ යටිතල පහසුකම් නංවාලීම සඳහා ලබාදීමට නියමිත බව ද සඳහන් වේ. ඒ අනුව පස් අවුරුදු සැලැස්මක් යටතේ රෝහල් 20 ක බාහිර රෝගී අංශ නවීකරණය කිරීම, සෞඛ්‍ය ‍වෛද්‍ය නිලධාරී කාර්යාල 20 ක් අලුතින් ඉදිකිරීම සහ රසායනාගාර 20 ක් අලුතින් ස්ථාපනය කිරීම සිදුකරන බව අමාත්‍යාංශය විසින් නිකුත් කළ නිවේදනයක දැක්වේ. මේ අතර පසුගිය දා උතුරු ප්‍රදේශයේ සංචාරයක නිරත වූ සෞඛ්‍ය අමාත්‍ය මෛත්‍රීපාල සිරිසේන මහතා ‍එම ප්‍රදේශයේ සෞඛ්‍ය ‍ක්ෂේත්‍රයේ සංවර්ධන කටයුතු පිළිබඳ විමර්ශනයට ලක්කර තිබේ. උතුරු හා නැගෙනහිර පළාත්වල රෝහල්වල පවතින හෙද හිඟය සැලකිල්ලට ගනිමින් අලුතින් හෙද සේවාවට එක්වන හෙද හෙදියන් සහ වසර 5 ට වැඩි කාලයක් සේවා සම්පූර්ණ කළ හෙද හෙදියන් සියලුදෙනාට උතුරේ රෝහල්වල සේවය අනිවාර්ය කර ඇති බව එහි දී ඔහු සඳහන් කළේය.", "URL": "https://sinhala.adaderana.lk/news.php?nid=21747", "Category": null, "Parent URL": null}