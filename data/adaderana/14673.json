{"Source": "Adaderana", "Timestamp": "March 7, 2011 12:41 pm", "Headline": "ප්‍රවීණ ඡායාරූප ශිල්පී ගුණසිරි සිල්වා මියයයි", "News Content": "ජනාධිපතිවරයාගේ නිල ඡායාරූප ශිල්පි සහ මාධ්‍ය අධ්‍යක්ෂ සුදත් සිල්වා මහතාගේ පියාණන් වන ජයමුණි ගුණසිරි සිල්වා මහතා අභාවප්‍රාප්ත වී තිබේ. මිය යන විට 76 වන වියේ පසු වු ඒ මහතා ද දක්ෂ ඡායාරූප ශිල්පියෙක් වශයෙන් කටයුතු කළ අයෙකි. එන්.එම්.පෙරේරා, කොල්වින් ආර්. ද සිල්වා යන කෘතහස්ථ දේශපාලනඥයින්ගේ නිල ඡායාරූප ශිල්පියා වශයෙන් ද ඒ මහතා කටයුතු කර ඇත. මීට අමතරව හිටපු ජනාධිපති රණසිංහ ප්‍රේමදාස මහතාගේ නිල ඡායාරූප ශිල්පියා ද වුයේ ගුණසිරි සිල්වා මහතාය. සකුන්තලා, හරියට හරි, සිංගප්පූර්චාලි සහ කෝකිලා වැනි චිත්‍රපට වල නිශ්චල ඡායාරුප ශිල්පියා ලෙස කටයුතු කළ මෙම මහතා ඡායාරූපකරණයට අමතරව \"ගුණසිරි ෆෝටෝ\" නමින් රාජගිරිය, කොල්ලුපිටිය සහ පිටකොටුව වැනි ප්‍රදේශ වල ඡායාරූප ශාලාවන් පවත්වාගෙන ගියේය. ඔහුගේ දේහය පිළිබඳ අවසන් කටයුතු ලබන නව වැනිදා සවස 4ට හෝකන්දර පොදු සුසාන භූමියේ දී සිදුකිරීමට කටයුතු යොදා තිබේ.", "URL": "https://sinhala.adaderana.lk/news.php?nid=14673", "Category": null, "Parent URL": null}