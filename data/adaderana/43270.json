{"Source": "Adaderana", "Timestamp": "May 18, 2014 08:09 am", "Headline": "මානව හිමිකම් පිළිබඳ එක්සත් ජාතීන්ගේ නියෝජිතයෙක් හෙට දිවයිනට", "News Content": "එක්සත් ජාතීන්ගේ සංවිධානයේ සංක්‍රමණිකයින් සඳහා වු මානව හිමිකම් පිළිබඳ විශේෂ නියෝජිත ෆැන්කොයිස් ක්‍රේපියු මහතා හෙට(19) මෙරටට පැමිණීමට නියමිතව තිබේ. දින 08ක කාලයක් ශ්‍රී ලංකාවේ රැඳී සිටින ෆැන්කොයිස් මහතා විදේශගත ශ්‍රී ලාංකිකයින්ගේ මානව හිමිකම් පිළිබඳ කරුණු සොයා බැලීමට නියමිතය. ඔහු විසින් මෙරට රැඳී සිටින කාලය තුළ විදේශ රැකියා සහ කම්කරු ක්ෂේත්‍රයේ මෙරට බලධාරීන්, ජාත්‍යන්තර සංවිධාන සහ සිවිල් සමාජ ක්‍රියාකාරීන් සමග සාකච්ජා කරනු ඇති බව වාර්තා වෙයි. සංචාරයෙන් අනතුරුව ෆැන්කොයිස් මහතා විසින් සකස්කරනු ලබන වාර්තාව ලබන වසරේ ජුනි මාසයේ එක්සත් ජාතීන්ගේ මානව හිමිකම් කවුන්සිලයට භාරදීමට නියමිතය. මොන්ට්‍රියල් විශ්ව විද්‍යාලයේ නීති පීඨයේ මහාචාර්යවරයෙකු වන ෆැන්කොයිස් මහතා 2011 වසරේ ජුනි මාසයේ සිට එක්සත් ජාතීන්ගේ සංවිධානයේ සංක්‍රමණිකයින්ගේ මානව හිමිකම් පිළිබඳ විශේෂ නියෝජිතයෙකු ලෙස කටයුතු කරයි.", "URL": "https://sinhala.adaderana.lk/news.php?nid=43270", "Category": null, "Parent URL": null}