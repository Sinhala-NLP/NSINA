{"Source": "Adaderana", "Timestamp": "October 24, 2018 08:30 am", "Headline": "ජලාශ කිහිපයක වාන් දොරටු විවෘත කරයි", "News Content": "පවතින වැසි සහිත කාලගුණික තත්ත්වය හේතුවෙන් මධ්‍යම ජලාශ කිහිපයක වාන් දොරටු විවෘත කර තිබේ. රාජාංගණය ජලාශයේ වාන් දොරටු 04ක්, අංගමුව ජලාශයේ වාන් දොරටු 01, දැදුරු ඔය ජලාශයේ වාන් දොරටු 04ක් සහ කුකුළේ ගඟ ජලාශයේ වාන් දොරටු 01ක් විවෘත කර ඇති බව ආපදා කලමනාකරණ මධ්‍යස්ථානය සඳහන් කළේය. මේ අතර පොළොන්නරුව - පරාක්‍රම සමුද්‍රයේ ජල මට්ටම ඉහළ යාමත් සමඟ එහි වාන් දොරටු විවෘත කිරීමට වාරිමාර්ග දෙපාර්තමේන්තුව ඊයේ(23) පියවර ගත් අතර පරාක්‍රම සමුද්‍රයේ වාන් දොරටු 10න් 6ක්ම මේ වන විට විවෘත කර ඇති බව ආපදා කලමනාකරණ මධ්‍යස්ථානය සඳහන් කළේය. මේ හේතුවෙන් පරාක්‍රම සමුද්‍රය පහල ප්‍රදේශවල සිටින ජනතාව ඒ සම්බන්ධයෙන් සැලකිලිමත්ව සිටින ලෙස ආපදා කලමනාකරණ මධ්‍යස්ථානය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=98133", "Category": null, "Parent URL": null}