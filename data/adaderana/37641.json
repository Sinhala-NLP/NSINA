{"Source": "Adaderana", "Timestamp": "September 24, 2013 08:16 am", "Headline": "වයඹට මධ්‍යමට මහ ඇමතිලා නම් කිරීම ජනපති ආපසු!", "News Content": "මධ්‍යම සහ වයඹ පළාත් සභාවල ප්‍රධාන අමාත්‍යවරුන් නම් කිරීම ශ්‍රී ලංකා නිදහස් පක්ෂයේ මධ්‍යම කාරක සභා රැස්වීමේ දී තීරණය කරන බව පරිසර හා පුනර්ජනනීය බලශක්ති ඇමති සුසිල් ප්‍රේම්ජයන්ත් මහතා පවසයි. ජනාධිපතිවරයා අමෙරිකානු සංචාරයෙන් අනතුරුව දිවයිනට පැමිණි පසු ශ්‍රී ලංකා නිදහස් පක්ෂයේ මධ්‍යම කාරක සභාව රැස්වීමට නියමිත බව ඔහු කියයි. එහිදී ප්‍රධාන අමාත්‍යවරයා පත් කිරිම ඇතුළු පළාත් සභාවල සෙසු අමාත්‍ය ධුර පත්කිරීම සම්බන්ධයෙන් තීරණය කරන බව සුසිල් ප්‍රේම්ජයන්ත් මහතා සඳහන් කරයි. ප්‍රසාද ආසන සඳහා මන්ත්‍රීවරුන් පත්කිරීම ද මධ්‍යම කාරක සභා රැස්වීමේ දී තීරණය කිරීමට නියමිතය. කෙසේ වෙතත් කුරුණෑගල දිස්ත්‍රික්කයේ වැඩිම මනාප ලබාගත් දයාසිරි ජයසේකර මහතා ඊයේ ප්‍රකාශ කළේ තමන් මහ ඇමති ධුරයේ දිවුරුම් දීමට බලාපොරොත්තු වන බවයි. මේ අතර උතුරු පළාත් සභාවේ ප්‍රධාන අමාත්‍ය අපේෂකයා ලෙස නම් කර සිටි සී.වී. විග්නේෂ්වරන් මහතා එහි ප්‍රධාන ඇමතිවරයා ලෙස පත් කිරීමට ද්‍රවිඩ ජාතික සන්ධානයෙන් උතුරු පළාත් සභාවට තේරීපත් වු සියලුම මන්ත්‍රීවරුන් ඒකමතිකව තීරණය කර ඇත.", "URL": "https://sinhala.adaderana.lk/news.php?nid=37641", "Category": null, "Parent URL": null}