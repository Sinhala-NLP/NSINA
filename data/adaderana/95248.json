{"Source": "Adaderana", "Timestamp": "August 30, 2018 03:35 pm", "Headline": "සමාජ මාධ්‍ය ගෝලීය වියවුල් තත්ත්වයක් ඇති කරලා", "News Content": "ෆේස්බුක් ට්විටර් වැනි සමාජ මාධ්‍ය මේ වනවිට ගෝලිය වියවුල් නිර්මාණය කිරීමේ බලවේගයක් බවට පත්වෙමින් ඇති බව අග්‍රාමාත්‍ය රනිල් වික්‍රමසිංහ මහතා පවසයි. අද(30) පෙරවරුවේ ආරම්භ වූ කොළඹ ආරක්ෂක සමුළුවේ ප්‍රධාන ආරාධිතයා ලෙස එක්වෙමින් අග්‍රාමාත්‍යවරයා මේ බව ප්‍රකාශ කළේය. ගෝලිය ආරක්ෂාව සම්බන්ධ ක්ෂේත්‍රයන් පිළිබඳ සාකච්ඡා කිරීම මෙම සම්මන්ත්‍රණයේ මුලික අරමුණයි. 8 වන වරට පවත්වන මෙම සමුළුව සදහා විදේශ කථිකයින් 13 දෙනෙකු සහ දේශීය කථිකයින් 14 දෙනෙකු ඇතුළුව ලොව පුරා නියෝජිතයින් 800 ක පමණ පිරිසක් සහභාගී වී සිටියි. සමුළුවේ ආරම්භක උළෙලේ ප්‍රධාන දේශනය සිදුකරනු ලැබුවේ අග්‍රාමාත්‍ය රනිල් වික්‍රමසිංහ මහතා විසින්. එහිදී වැඩිදුරටත් අදහස් දැක්වූ අග්‍රාමාත්‍යවරයා මෙසේ පැවසීය. මම ශ්‍රි ලංකා යුද හමුදාවට ස්තූතිවන්ත වීමට කැමතියි ඉතාම කාලීන මාතෘකාවක් යටතේ මෙම සමුළුව සංවිධාන කිරීම පිළිබදව. ගෝලිය කඩාකප්පල්කීරීම් සහිත යුගයක ආරක්ෂාව . අද වනවිට ඇතිවන ගැටුම් තවදුරටත් ගතානුගතික ආයුධ ගෙන කරන සටන්වලට සීමා වෙලා නැහැ. මෙම නව ප්‍රවණතාවල ගුණාංග වන්නේ වේගයෙන් දියුණු වල විද්‍යාව සහ තාක්ෂණය, විදුලි වේගයෙන් සිදුවන නව සොයාගැනීම් සහ අන්තර්ජාලය සහ සමාජ මාධ්‍ය හරහා සිදුවන මානව අනයෝන්‍ය සම්බන්ධය වැඩිවීම. ඒ හරහා ලොව පුරා ජනතාවට බලපෑම් සිදුකළ හැකි ආකාරයේ අදහස් පළවනවා. සාම්ප්‍රදායික නොවන තවත් තර්ජනයක් තමයි නව මාධ්‍ය සහ සමාජ මාධ්‍ය. ෆේස්බුක් ට්විටර් වැනි සමාජ මාධ්‍ය ගෝලිය කඩාකප්පල්කාරී බලවේගයක් බවට පත්වෙමින් තිබෙනවා. රටවල් අස්ථාවර කිරීම සඳහා මේ බලවේගවලට ඇති හැකියාව අපි දැකලා තිබෙනවා. ටියුනීසියාව සහ ඊජිප්තුව වැනි රටවල්වල වුණා වගේ බරපතල වෙනස්කම් සිදුකරන්නට ඒවාට හැකියාව තිබෙනවා. විවිධ පරිමාණවල ගෝලිය කඩාකප්පල්කාරී බලවේගවලට පුළුවන් රටවල් දුර්වල කරන්නට.ඒ නිසා මෙම තර්ජන මැඩලීමේ සටනට ශක්තිමත් උපායමාර්ග අවශ්‍යයයි.", "URL": "https://sinhala.adaderana.lk/news.php?nid=95248", "Category": null, "Parent URL": null}