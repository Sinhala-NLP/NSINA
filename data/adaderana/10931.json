{"Source": "Adaderana", "Timestamp": "September 18, 2010 08:33 am", "Headline": "කරදියනාරු ජනජීවිතය සාමාන්‍යයි", "News Content": "කරදියනාරු ප්‍රදේශයේ සිදුවූ පිපිරීම පිළිබඳව වහාම විධිමත් පරීක්ෂණයක් පවත්වන ලෙස ජනාධිපති මහින්ද රාජපක්ෂ මහතා වැඩබලන ආරක්ෂක ලේකම් ලලිත් වීරතුංග මහතාට සහ පොලිස්පතිවරයාට නියෝග කර තිබේ. යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පැවසුවේ මේ වන විට කරදියනාරු ප්‍රදේශයේ ජන ජීවිතය සාමාන්‍ය තත්ත්වයට පත්ව ඇති බවයි. ඊයේ(17) දහවල් කරදියනාරු පොලිස් ස්ථානය ආසන්නයේ මෙම පිපිරීම සිදුවිය. මඩකළපුව ප්‍රදේශයේ මාර්ග සංවර්ධන කටයුතුවල නිරත චීන සමාගමක් විසින් ප්‍රයෝජනයට ගන්නා පුපුරණ ද්‍රව්‍ය තොගයක් පිපිරීමට ලක්වූ බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසා තිබිණි. චීන සමාගමකට අයත් පුපරන ද්‍රව්‍ය සහිත කන්ටේනර් 3ක් කරදියනාරු පොලිස් ස්ථානයේ රඳවා පැවති බවත් ආරක්ෂාව සඳහා මෙම කන්ටේනර් පොලිස් ස්ථානයේ රඳවා තැබීම දිගින් දිගටම සිදුකෙරුණු බවත් හමුදා ආරංචි මාර්ග තහවුරු කර තිබිණි. අද පෙරවරුවේ චීන සමාගම විසින් කන්ටේනර් ව අසුරා තිබුණු මෙම පුපුරන ද්‍රව්‍ය රැගෙන යාම සඳහා ඩබල් කැබ් රථයක් සහ ඩම්ප් ට්‍රක් දෙකක් කරදියනාරු පොලීසියට පැමිණ ඇති අතර එයින් එක් ඩම්ප් ට්‍රක් රථයක් අත්වැරදීමකින් පුපුරා යාමත් සමග සෙසු රථ සමගම අදාළ කන්ටේනර ත්‍රිත්වයද පුපුරා යාමෙන් මෙම අවාසනාවන්ත සිදුවීම සිදුව තිබේ.", "URL": "https://sinhala.adaderana.lk/news.php?nid=10931", "Category": null, "Parent URL": null}