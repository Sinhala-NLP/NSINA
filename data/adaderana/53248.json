{"Source": "Adaderana", "Timestamp": "August 14, 2015 06:07 pm", "Headline": "පුරවැසියන්ට ප්‍රතිලාභ හිමිවන සංවර්ධනයක් ඕනෑ", "News Content": "ලක්ෂ 100 ක් අවශ්‍ය තැනට ලක්ෂ 500 ක ණයක් අරන් වැඩි මුදල තම පවුලේ සාමාජිකයින්ගේ ගිණුම්වල දමාගත් නායකයින් සිටි යුගයක් තිබුණු බව විදේශ සේවා අමාත්‍ය තලතා අතුකෝරාල මිය පවසයි.සංවර්ධන ව්‍යාපෘති දියත් කර තිබුණේ මෙවැනි මුදල් යටිමඩි ගැසීමේ අරමුණෙන් මිස සැබෑ සංවර්ධන අභිප්‍රායකින් නොවන බව ඇය කියා සිටියේ අද (14) බලංගොඩ ප්‍රදේශයේ පැවති ජන හමුවකදීය.සංවර්ධනය නැවතී ඇතැයි අද දවසේ ඇතැමුන් බෙරිහන් දුන්නද එවැන්නක් සිදුව නොමැති බවත්, ව්‍යාජ මුදල් කාබාසිනියා කරනු ලබන ව්‍යාපෘති වෙනුවට කාපට් පාරවල් පිටුපස ඇති මහාපරිමාණ දූෂණ හඳුනා වැඩි වශයෙන් වෙන් කළ මුදල් මගින් තවත් වැඩි වැඩකොටසක් ඉටුකිරීමට තම රජය කටයුතු කර ඇති බව ඇය පෙන්වා දුන්නාය.නැව් නොඑන වරායවල්, ගුවන්යානා නොඑන ගුවන්තොටුපළවල් වෙනුවට රටේ පුරවැසියන්ටත් ප්‍රතිලාභ හිමිවිය යුතු සංවර්ධනයන් සිදුවිය යුතු බව අතුකෝරාල මිය වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53248", "Category": null, "Parent URL": null}