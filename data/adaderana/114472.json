{"Source": "Adaderana", "Timestamp": "July 19, 2019 08:37 am", "Headline": "බදියුදීන්ගේ සොහොයුරාට එරෙහි පැමිණිල්ල-සාක්ෂි සම්පිණ්ඩන වාර්තා ඉදිරිපත් කරන්න දින දෙයි", "News Content": "රිෆ්ඛාන් බදියුදීන් නැමැත්තා අක්කර 40 බැඟින් වු ඉඩම් කොටස් 02ක් ව්‍යාජ ඔප්පු සකසා අන්සතු කිරීම සම්බන්ධයෙන් සාක්ෂි සම්පිණ්ඩන වාර්තා සහ විමර්ශන ආකෘති අගෝස්තු 22වන දින ඉදිරිපත් කරන ලෙස කොළඹ ප්‍රධාන මහේස්ත්‍රාත් අධිකරණය අපරාධ පරීක්ෂණ දෙපාර්තමේන්තුවට නියම කර ඇත. හිටපු අමාත්‍ය රිෂාද් බදියුදීන් මහතාගේ සහෝදරයෙකු වන රිෆ්ඛාන් බදියුදීන් නැමැත්තා තලෛයිමන්නාරම ප්‍රදේශයේ අදාළ ඉඩම් වංචා කර ඇති බවට මරදාන ප්‍රදේශයේ පදිංචිකරුවෙකු පැමිණිල්ලක් ඉදිරිපත් කර තිබුණි. ඒ අනුව සිදුකරන විමර්ශනවලට අදාළව නඩුව විභාග වන අතර එහිදී විත්ති පාර්ශවය වෙනුවෙන් ඉදිරිපත් වු ජනාධිපති නීතිඥවරයා මුල් බී වාර්තාව සම්බන්ධයෙන් ඉදිරිපත් කළ කරුණු මහේස්ත්‍රාත් අධිකරණය ප්‍රතික්ෂේප කර ඇත. ප්‍රශ්නගත ඔප්පුවේ සාක්ෂිකැරුවන්ගෙන් අයෙකු අදාළ අස්සන තමාගේ නොවන බවට ප්‍රකාශ කළ බව අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.", "URL": "https://sinhala.adaderana.lk/news.php?nid=114472", "Category": null, "Parent URL": null}