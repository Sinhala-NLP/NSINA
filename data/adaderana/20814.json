{"Source": "Adaderana", "Timestamp": "December 20, 2011 09:16 am", "Headline": "අද දිස්‍ත්‍රික් 14 ක සුනාමි අනතුරු ඇඟවීමේ පෙරහුරුවක්", "News Content": "දිස්‍ත්‍රික් 14 ක් ආවරණය වන පරිදි සුනාමි අනතුරු ඇඟවීමේ පෙරහුරුවක් අද(20) දිනයේ පැවැත්වීමට ආපදා කළමනාකරණ අමාත්‍යාංශය පියවර ගෙන තිබේ. අද පස්වරු තුනේ සිට පැය එකහමාරක පමණ කාලයක් මෙම සුනාමි අනතුරු ඇඟවීමේ පෙරහුරුව පැවැත්වීමට නියමිතය. කොළඹ, කළුතර, ගම්පහ, ත්‍රීකුණාමලය, අම්පාර, ගාල්ල, මුලතිව්, යාපනය, කිලිනොච්චිය, මන්නාරම, පුත්තලම, හම්බන්තොට, මාතර සහ මඩකළපුව යන දිස්ත්‍රික්කවල තෝරාගත් ගම්මානවල මෙම සුනාමි පෙරහුරුව පවත්වනු ඇත. මෙම පෙරහුරුව අදියර තුනක් යටතේ සිදුකිරීමට නියමිත බව ආපදා කළමනාකරණ අමාත්‍ය මහින්ද අමරවීර මහතා ඊයේ(19) පස්වරුවේ පැවති මාධ්‍ය හමුවේ දී ප්‍රකාශ කළේය. කිසියම් ආපදා තත්ත්වයක දී සූදානමින් සිටීම සම්බන්ධව පෙරහුරුවක් ලබාදීමට අදාළ පෙරහුරුව පැවැත්වීමට හේතුව පිළිබඳව පැහැදිලි කළ මහින්ද අමරවීර අමාත්‍යවරයා සඳහන් කළේය. මේ අතර ජාතික ආරක්ෂිත දිනය ලබන 26 වැනි දිනට යෙදී ඇති බව අමාත්‍යවරයා මෙහිදි වැඩිදුරටත් ප්‍රකාශ කළේය. එදින පෙරවරු 9 .25 සිට 9 .27 දක්වා මිනිත්තු 02 ක කාලයක් තුළ සුනාමියෙන් විපතට පත් ජනතාවත්, අනෙකුත් ආපදා තත්ත්වයන්ගෙන් විපතට පත් ජනතාවත් සිහිපත් කිරීම වෙනුවෙන් නිශ්ශබ්දතාවයක් පවත්වන බව හෙතෙම කියා සිටියේය. ඒ සඳහා එක්වන ලෙස අමාත්‍යවරයා සියලුම ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=20814", "Category": null, "Parent URL": null}