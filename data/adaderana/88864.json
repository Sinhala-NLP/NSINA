{"Source": "Adaderana", "Timestamp": "May 10, 2018 04:28 pm", "Headline": "කාලයක් පුරා කැලණිය පැත්තේ මංකොල්ලකෑම් සිදුකළ පුද්ගලයෙකු පොලීසියට කොටු වුණ හැටි", "News Content": "අද(10) දහවල් වත්තල නගරයේ පෞද්ගලික බැංකුවක මුදල් කොල්ලකෑමට යතුරු පැදියකින් පැමිණි පුද්ගලයෙකු අත්අඩංගුවට ගැනීමට කිරිබත්ගොඩ පොලීසිය සමත්ව තිබේ. මෙම පුද්ගලයාගෙන් බැංකුවේ ආරක්ෂක නිලධාරියා සිදුකළ ප්‍රශ්න කිරීම්වලින් අනතුරුව පළා ගොස් ඇත. එම අවස්ථාවේ දී කැලණීය කොට්ඨාශයේ සියලුම පොලිස් ස්ථානවලට මෙම සැකකටයුතු යතුරු පැදිය පිළිබඳ දැනුම් දී ඇත. පසුව කිරිබත්ගොඩ පොලීසියේ ස්ථානාධිපති ප්‍රධාන පොලිස් පරීක්ෂක චමින්ද ප්‍රනාන්දු මහතා ඇතුළු නිලධාරීන් කණ්ඩායමක් ක්ෂණිකව ක්‍රියාත්මක වී අදාළ යතුරුපැදිය පසු පස හඹා ගොස් සැකකරු අත්අඩංගුවට ගෙන තිබේ. කැලණිය කොට්ඨාසයේ කදාන, වත්තල හා කිරිබත්ගොඩ යන පොලිස් වසම්වල සිදුවු බැංකු මංකොල්ලකෑම් හා ස්වර්ණාභරණ ආයතනයක් කොල්ලකෑමේ සිද්ධි 4ක් වාර්තා වී තිබුණි. ඒ අනුව, පසුගිය 2017 වසරේ සැප්තැම්බර් මස 12 වන දින පස්වරු 5.50 ට පමණ කිරිබත්ගොඩ නගරයේ දී ස්වර්ණාභරණ ආයතනයකට ගොස් පිස්තෝලයක් පෙන්වා රුපියල් 41 ක් වටිනා රන් මාල 37 ක් කොල්ලකා පලා ගොස් තිබේ. 2018 මාර්තු මස 20 වන දින දහවල් 1.40 ට පමණ කිරිබත්ගොඩ හංදියේ දී පෞද්ගලික බැංකුවකට ගනුදෙනුකරුවෙකු ලෙස පැමිණ පිහියක් පෙන්වා බිය ගන්වා රුපියල් ලක්ෂ 9 හමාරක මුදලක් මංකොල්ලකෑමට ලක්විය. 2018 අප්‍රේල් මස 25 වන දිනා කඳාන ප්‍රදේශයේ පෞද්ගලික බැංකුවට පැමිණි සැකකරු එහි ආරක්ෂක නිලධාරියාට පහර දී පළා ගොස් තිබිණි. එය සිදුවී දින 2කට පසුව වත්තල නගරයේ පිහිටි පෞද්ගලික බැංකුවකට යතුරු පැදියකින් පැමිණි පුද්ගලයෙකු ආරක්ෂ නිලධාරියාට මිරිස් කුඩු ප්‍රහාරයක් එල්ල කර රුපියල් ලක්ෂ 7 හමාරක මුදලක් කොල්ලකා පලා ගොස් තිබේ. මෙම බැංකු කොල්ලකෑම් සම්බන්ධයෙන් කැලණිය කොට්ඨාශයේ සියලූම බැංකුවලට මෙම පුද්ගලයා පිළිබඳ විමසිලිමත්ව සිටින ලෙසට දැනුම් දී තිබුණි. ඒ අනුව අද දිනයේ දී මෙම සැකකරු ආරක්ෂ අංශ විසින් අත්අඩංගුවට ගෙන තිබේ. සැකකරු වයස අවුරුදු 42 ක් වු කිරිබත්ගොඩ ප්‍රදේශයේ පදිංචි කොටිගලගේ ජගත් සිසිර කුමාර නම් අයෙක් බව අනාවරණය වී ඇත.", "URL": "https://sinhala.adaderana.lk/news.php?nid=88864", "Category": null, "Parent URL": null}