{"Source": "Adaderana", "Timestamp": "June 28, 2016 12:23 pm", "Headline": "ගෝඨාභයගෙන් ලිඛිත ඉල්ලීම් නෑ-පොලීසිය යෙදවීමට සූදානම්!", "News Content": "හමුදා ආරක්ෂාව ඉවත් නොකරන ලෙසට හිටපු ආරක්ෂක ලේකම් ගෝඨාභය රාජපක්ෂ මහතා මෙතෙක් ලිඛිත ඉල්ලීමක් සිදුකර නොමැති බව ආරක්ෂක ලේකම් කරුණාසේන හෙට්ටිආරච්චි මහතා පවසයි.ගෝඨාභය රාජපක්ෂ මහතා සිය ආරක්ෂාව සම්බන්ධයෙන් මාධ්‍ය හරහා ඉල්ලීම් සිදුකළ ද ආරක්ෂක ලේකම්වරයා ලෙස තමාගෙන් ඒ සම්බන්ධයෙන් ලිඛිත ඉල්ලීමක් සිදුකර නොමැති බව කරුණාසේන හෙට්ටිආරච්චි මහතා පවසයි.තමාට ලබා දී ඇති හමුදා ආරක්ෂාව ඉවත් කිරීමට රජය තීරණය කර ඇති බවත් එම ආරක්ෂාව ඉවත් නොකරන ලෙසට ආරක්ෂක ලේකම්වරයාගෙන් ඉල්ලා සිටින බවත් ඊයේ(27) මාධ්‍යවේදීන් හමුවේ ගෝඨාභය රාජපක්ෂ මහතා කියා සිටියේය.මේ සම්බන්ධයෙන් අද දෙරණ කළ විමසීමකදී ආරක්ෂක ලේකම් කරුණාසේන හෙට්ටිආරච්චි මහතා පැවසුවේ ගෝඨාභය රාජපක්ෂ මහතාට ලබා දී ඇති හමුදා ආරක්ෂාව ඉවත් කිරීමට මේ වන විට තීරණය කර ඇති බවයි.ඒ අනුව ඉදිරියේ දී ඔහුගේ ආරක්ෂාව සඳහා පොලිස් නිලධාරීන් යෙදවීමට කටයුතු කරන බව ආරක්ෂක ලේකම්වරයා වැඩිදුරටත් කියා සිටියේ.", "URL": "https://sinhala.adaderana.lk/news.php?nid=61576", "Category": null, "Parent URL": null}