{"Source": "Adaderana", "Timestamp": "April 3, 2014 10:50 am", "Headline": "වදුරඹත් හොර නෝට්ටු ජාවාරමක්", "News Content": "ව්‍යාජ මුදල් නෝට්ටු මුද්‍රණය කිරීමේ තවත් ජාවාරමක් වදුරඹ ප්‍රදේශයෙන් අනාවරණය වී තිබේ. වදුරඹ ප්‍රදේශයේ ඉන්ධන පිරවුම්හලකට යතුරුපැදියකින් පැමිණි පුද්ගලයින් දෙදෙනෙකු ඉන්ධන ලබා ගැනීමට රුපියල් 1000ක මුදල් නෝට්ටුවක් මුදල් අයකැමියාට ලබාදී ඇත. මුදල් අයකැමි විසින් අදාළ මුදල් නෝට්ටුව ව්‍යාජ රුපියල් 1000 මුදල් නෝට්ටුවක් බවට හඳුනාගැනීමෙන් පසු වදුරඹ පොලිස් ස්ථානය වෙත ඒ පිළිබඳ දැනුම් දී තිබේ. ඒ අනුව සිදුකළ විමර්ශනයකදී මුදල් නෝට්ටුව ලබාදුන් සැකකරුවන් දෙදෙනා අත්අඩංගුවට ගැනීමට හැකි වු බව පොලිසිය සඳහන් කළේය. ඔවුන්ගෙන් සිදුකළ වැඩිදුර ප්‍රශ්න කිරිම් වලට අනුව සැකකරුවන් නවාතැන් ගෙන සිටි ගල්පොත්දෙණිය ප්‍රදේශයේ නිවසක් සහ නැවුම්ගල ප්‍රදේශයේ දුරකථන පහසුකම් සපයන ස්ථානයක් පොලිසිය විසින් පරීක්ෂාවට ලක් කර ඇත. එහිදී එම ස්ථාන වල තිබි ව්‍යාජ ලෙස මුද්‍රණය කරන ලද රුපියල් 5000 නෝට්ටුවක්, රුපියල් 2000 නෝට්ටු 2ක්, රුපියල් 1000 නෝට්ටු 10ක් සහ මුදල් නෝට්ටු මුද්‍රණය කිරීමට උපයෝගි කරගත් පරිගණකයක් සහ මුද්‍රණ යන්ත්‍රයක් පොලිසිය බාරයට ගෙන තිබේ. අත්අඩංගුවට ගත් සැකකරුවන් දෙදෙනා අවුරුදු 21ත් 22ත් අතර පුද්ගලයින් වන අතර වදුරඹ, මාබොටුවන ප්‍රදේශයේ පදිංචිකරුවන් බව පොලිසිය පැවසුවේය. ඔවුන් අද බද්දේගම මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=42273", "Category": null, "Parent URL": null}