{"Source": "Adaderana", "Timestamp": "August 22, 2018 11:43 pm", "Headline": "ඇළකට වැටී සිඟිත්තෙකු ජිවිතක්ෂයට පත්වෙයි", "News Content": "හැටන් පොලිස් වසමට අයත් රොතැස් වතුයායේ ඇළකට වැටී අවුරුදු 3යි මාස 11ක් වයස ඇති පිරිමි දරුවෙකු මිය ගොස් ඇති බව හැටන් පොලීසිය පවසයි. මෙලෙස මිය ගොස් ඇත්තේ හැටන් රොතැස් වතු යායේ පදිංචිව සිටි ශ්‍රිධරන් සතිෂ් නැමති දරුවෙකි. මහවැලි ගගේ ප්‍රධාන අතු ශාඛාවක් වන හැටන් ඔයට ජලය ගලා බසින රොතැස් ඇළට වැටි මෙම දරුවා ජිවිතක්ෂයට පත් වි ඇති බව පොලීසිය සඳහන් කළේය. නිවස පිටුපසින් ගලා බසින මෙම ඇළට අද (22) පස්වරු 4.30 පමණ මෙම ළමයා වැටී ඇති අතර, පසුව ප්‍රදේශවාසින් සහ හැටන් පොලීසියේ නිලධාරින් එක්ව ඇළ මාර්ගය දිගේ ළමයා සොයා සිදු කළ මෙහෙයුමකින් පසු නිවසේ සිට කිලෝමිටරයක් පමණ එපිටින් එම ඇළේ දරුවාගේ සිරුර තිබි සොයාගෙන ඇති බව අප වාර්තාකරු සඳහන් කළේය. මිය ගිය දරුවාගේ දෙමාපියන් නිවසේ රුපවාහිනිටය නරඹමින් සිටින අවස්ථාවේ දරුවා නිවස පිටුපස ඇති ඇළට වැටි ඇති අතර , පසුව මියගිය දරුවාගේ දෙමාපියන් දරුවා නිවසේ නොමැති බව තහවුරු විමෙන් පසු ප්‍රදේශවාසින් එක්ව ඇළ මාර්ගය ඔස්සේ දරුවා සොයා සිදු කළ මෙහෙයුමකින් පසු අද රාත්‍රි 7.40 ට පමණ සිරුර සොයාගෙන ඇති බව වාරතා වෙයි. පවුලේ දෙවැනියා වු මෙම පිරිමි දරුවාගේ සිරුර දික්ඔය මූලික රෝහලේ තැන්පත් කර ඇති අතර, සිද්ධිය සම්බන්ධයෙන් හැටන් පොලීසිය පරික්ෂණ පවත්වයි.", "URL": "https://sinhala.adaderana.lk/news.php?nid=94862", "Category": null, "Parent URL": null}