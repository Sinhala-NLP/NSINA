{"Source": "Adaderana", "Timestamp": "July 28, 2017 06:54 pm", "Headline": "කථානායක පක්ෂග්‍රාහීයි? - විපක්ෂ නායක නිදි!", "News Content": "කථානායකවරයා එක්සත් ජාතික පක්ෂයට පක්ෂග්‍රාහීව පමණක් තම රාජකාරිය ඉටු කරන බවට ඒකාබද්ධ විපක්ෂය චෝදනා කරයි.අද(28) පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී කුමාර වෙල්ගම මහතා මේ බව සඳහන් කළේය.අද උදෑසන සභා ගර්භයේ ඇතිවූ නොසන්සුන්තාවක් හේතුවෙන් පාර්ලිමේන්තුව අගෝස්තු 04 දක්වා කල්තැබීමට කථානායක කරූ ජයසූරිය මහතා විසින් තීරණය පිළිබඳ අදහස් දක්වමින් මන්ත්‍රීවරයා මේ බව පැවසීය.කෙසේ වෙතත් ඛනිජ තෙල් බෙදාහැරීම අත්‍යවශ්‍ය සේවාවක් ලෙස ප්‍රකාශයට පත්කිරීමේ ගැසට් නිවේදනයට අදාළව ඡන්ද විමසීම තුළ මෙවැනි නොසන්සුන්තාවයක් ඇතිව තිබියදීත් විපක්ෂ නායකවරයා නොදැක්කා සේ නිදා සිටි බවත්, ඔහු උතුරට පමණක් විපක්ෂ නායකවරයා ලෙස කටයුතු කරන බවත් කුමාර වෙල්ගම මහතා කියා සිටියේය.අද වන විට පාර්ලිමේන්තුව තුළ විපක්ෂය කුමක් ද ආණ්ඩුපක්ෂය කුමක්ද යන්න සොයා ගැනීම පවා අසීරු වී ඇතැයි මන්ත්‍රීවරයා මෙහිදී සඳහන් කළේය.විපක්ෂයේ යම් කර්තව්‍යයක් ඇත්නම් එය අද වන විට ඒකාබද්ධය විසින් ඉටු කර ඇති බවත්, ඉදිරියේදී ඒකාබද්ධ විපක්ෂයේ වර්ධනය දැක ගත හැකි බවත් කුමාර වෙල්ගම මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75725", "Category": null, "Parent URL": null}