{"Source": "Adaderana", "Timestamp": "July 3, 2018 06:00 pm", "Headline": "පළාත් සභා ඡන්දය ලබන ජනවාරි?", "News Content": "පාර්ලිමේන්තු බලය ක්‍රියාත්මක කර ඡන්ද විමසීම් නීතිය කඩිනමින් සැක සුවහොත් පමණක් පළාත් සභා ඡන්ද විමසීම ලබන වසරේ ජනවාරි මාසයේදී පැවැත්වීමට ඉඩකඩ පවතින බව මැතිවරණ කොමිසමේ සභාපති මහින්ද දේශප්‍රිය මහතා පවසයි. අද(03) මාතලේ පැවති උත්සවයකින් අනතුරුව මැතිවරණ කොමිසමේ සභාපතිවරයා මාධ්‍ය වෙත මෙම අදහස් ප්‍රකාශ කළේය. පළාත් සභා මැතිවරණයක් පවත්වා සභිකයින් තෝරා ගන්නා චක්‍රලේඛනය මෙතෙක් සකසා අවසන් නොමැති බවත් එනිසා මැතිවරණ කොමිෂන් සභාවට කළ හැකි දෙයක් නොමැති බවත් මහින්ද දේශප්‍රිය මහතා පැවසීය. සැප්තැම්බර් අග හෝ ඔක්තෝබර් මස මුල් කාලයේ සියලු වැඩ අවසන් කළොත් ලබන වසරේ ජනවාරි මුල් සතියේ හෝ මැතිවරණයක් පැවැත් විය හැකි බවත් එසේ කළ හැක්කේ පාර්ලිමේන්තු බලය පාවිච්චි කර ඡන්ද විමසීම් නීතිය සැකසීමෙන් පමණක් බව ද මහින්ද දේශප්‍රිය මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91921", "Category": null, "Parent URL": null}