{"Source": "Adaderana", "Timestamp": "February 14, 2010 09:52 am", "Headline": "ඉන්දියා ද. අප්‍රිකා අවසන් ටෙස්ට් ක්‍රිකට් තරගය අද", "News Content": "ඉන්දියාව සහ දකුණු අප්‍රිකාව අතර පැවැත්වෙන දෙවන සහ අවසන් ටෙස්ට් ක්‍රිකට් තරගය අද ඉන්දියාවේ කල්කටා ක්‍රීඩාංගණයේ දී ආරම්භ වේ. දෙරට අතර පැවැති පළමු ටෙස්ට් තරගය දකුණු අප්‍රිකානු කණ්ඩායම ඉනිමකින් සහ ලකුණු 6 කින් ජය ලබා ගත්තේය. එහි දී දකුණු අප්‍රිකානු කණ්ඩායම වෙනුවෙන් ශෂීම් අම්ලා‍ නොදැවී ලකුණු 253 ක් සහ ජැක් කාලීස් ලකුණු 173 ක් ලබා ගැනීමට සමත්විය. මෙම තරගයද ජය ගෙන ටෙස්ට් ක්‍රිකට් ශ්‍රේණිගත කිරීමේ පළමු ස්ථානයේ ඉදිරියටත් රැඳී සිටීම තම බලාපොරොත්තුව බව දකුණු අප්‍රිකානු කණ්ඩායමේ නායක ග්‍රැහැම් ස්මිත් පවසයි. පසුගිය තරගයේ සිදු වූ සියලු අඩුපාඩු නිවැරදි කර ගනිමින් මෙම තරගයට ඉතා හොඳින් මුහුණ දීමට බලාපොරොත්තු වන බව ඉන්දීය කණ්ඩායමේ නායක මහේන්ද්‍ර සිං දෝනි සඳහන් කරයි. මව්බිමේ තරග කිරීමේ වාසිය තම කණ්ඩායම ලබා ගත යුතු බව ද ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=6685", "Category": null, "Parent URL": null}