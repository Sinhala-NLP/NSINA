{"Source": "Adaderana", "Timestamp": "January 19, 2012 10:49 am", "Headline": "ගාල්ල - හික්කඩුව දුම්රිය මාර්ගය අද විවෘත වෙයි", "News Content": "නවීකරණය කරන ලද ගාල්ල සිට හික්කඩුව දක්වා දුම්රිය මාර්ගය නිල වශයෙන් විවෘත කිරිමේ කටයුතු අද(19) දිනයේ සිදුකිරීමට නියමිතය. ඉන්දීය විදේශ කටයුතු අමාත්‍ය එස්.එම්. ක්‍රිෂ්ණා මහතා විසින් ගාල්ල දුම්රිය ස්ථානයේ දී නිල වශයෙන් දුම්රිය මාර්ගය විවෘත කිරීමේ කටයුතු සිදුකිරීමට නියමිත බව දුම්රිය දෙපාර්තමේන්තුව ප්‍රකාශ කරයි. ඉන්දීය ආධාර යටතේ නවීකරණය කරන ලද මෙම දුම්රිය මාර්ගය දුම්රිය ධාවන කටයුතු ඉදිරි දිනකදී සිදුකරනු ඇත. ඒ අනුව පැයට කිලෝමීටර් 100 ක වේගයෙන් අදාළ මාර්ගයේ දුම්රිය ධාවනය කිරීමට හැකියාව පවතින බව දුම්රිය දෙපාර්තමේන්තුව පැවසීය. ගාල්ල සිට මාතර දක්වා දුම්රිය මාර්ගයේ නවීකරණ කටයුතු අවසන් කර ඇති අතර එහි දුම්රිය ධාවනය මේ වන විටත් සිදුවෙයි.", "URL": "https://sinhala.adaderana.lk/news.php?nid=21494", "Category": null, "Parent URL": null}