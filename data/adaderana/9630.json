{"Source": "Adaderana", "Timestamp": "July 16, 2010 08:46 am", "Headline": "නව තාක්ෂණය සමග ලක් සතොස අලුත් වෙයි", "News Content": "නවීන තාක්ෂණය සමගින් ලක් සතොස අංගසම්පූර්ණ පහසුකම්වලින් සමන්විත වෙළඳසැල් ජාලයක් බවට පත්කරන බව සමූපකාර හා අභ්‍යන්ත‍ර වෙළඳ අමාත්‍ය ජොන්ස්ටන් ප්‍රනාන්දු මහතා පවසයි. ලක්සතොස වෙළඳසැල් පරිගණක ජාල ගතකිරීමටත් පාරිභෝගිකයාට හිතකර ආචාරශීලී සේවයක් ලබාදීම සඳහා සේවකයින්ට විධිමත් පුහුණුවක් ලබාදීමටත් පියවර ගන්නා බව අමාත්‍යවරයා සඳහන් කරයි. මේ වසර අවසානයට පෙර තවත් ලක්සතොස වෙළඳසැල් 50 ක් විවෘත කිරීමට සැලසුම් කර ඇති බව ජොන්ස්ටන් ප්‍රනාන්දු මහතා පවසයි. මීට අමතරව වීරවිල, අනුරාධපුර, රත්නපුර, ඇඹිලිපිටිය, කුරුණෑගල, පුත්තලම සහ බුත්තල යන නගරවල පිහිටුවා ඇති ලක්‍සතොස වෙළඳසැල්වලින් ගොවි නිෂ්පාදන මිලදී ගැනීම කාර්යක්ෂම කර ඇති බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=9630", "Category": null, "Parent URL": null}