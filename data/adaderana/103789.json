{"Source": "Adaderana", "Timestamp": "February 6, 2019 01:20 pm", "Headline": "රුපියල් ලක්ෂ 20කට අධික නීති විරෝධී මත්පැන් තොගයක් අල්ලයි", "News Content": "නාවලපිටිය ප්‍රදේශයේ පවත්වාගෙන ගිය නීති විරෝධී මත්පැන් ස්කාගාරයක් පසුගියදා වලාන දූෂණ මර්දන ප්‍රහාරක ඒකකය විසින් වටලනු ලැබීය. එහිදී සොයාගත් මත්පැන් තොගයේ වටිනාකම රුපියල් ලක්ෂ 20කට අධිකයි. නීතිවිරෝධී මත්පැන් ප්‍රවාහනය කරමින් තිබූ මෙම ජීප් රථය පසුගියදා වලාන දූෂණ මර්ධන ප්‍රහාරක ඒකකයේ අධ්‍යක්ෂ හේමාල් ප්‍රශාන්ත මහතාට ලද තොරතුරකට අනුව නාවලපිටිය නගරයේදී ඔවුන්ගේ භාරයට ගනු ලැබීය. අනතුරුව ජීප් රථයේ සිටි පුද්ගලයින්ගෙන් සිදුකළ ප්‍රශ්න කිරීම්වලදී අනාවරණ වුයේ දිඹුල පතන ප්‍රදේශයේ පිහිටි නිවසකින් මත්පැන් රැගෙන මෙම ජීප් රථය මගින් දිවයිනේ ප්‍රදේශ රැසකට ප්‍රවාහනය කරන බවයි. ඒ අනුව එම නිවසේ සිදුකළ පරීක්ෂණවලදී අනාවරණ වුණේ මත්පැන් ස්කාගාරයක් ලෙස මෙය පවත්වාගෙන ගොස් ඇති බවයි. මෙහිදී මෙම ජාවාරම සිදුකරගෙන ගිය කාන්තාව ඇතුළු තවත් පුද්ගලයින් තිදෙනෙකු වලාන දූෂණ මර්ධන ප්‍රහාරක ඒකකය විසින් අත්අඩංගුවට ගනු ලැබීය. එහිදී අනාවරණ වී ඇත්තේ අදාල කාන්තාව දිවයිනේ තැනින් තැනට ගොස් නිවෙස් සහා ඉඩම් බද්දට ගෙන මෙම ජාවාරම සිදුකරගෙන ගොස් ඇති බවයි.", "URL": "https://sinhala.adaderana.lk/news.php?nid=103789", "Category": null, "Parent URL": null}