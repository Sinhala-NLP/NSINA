{"Source": "Adaderana", "Timestamp": "April 28, 2019 11:39 am", "Headline": "කහ කබාකරුවන් යළිත් විරෝධතාවයක", "News Content": "කහ කබා විරෝධතාකරුවන් පිරිසක් ප්‍රංශයේ ස්ට්‍රැස්බර්ග් නගරයේ පිහිටි යුරෝපා පාර්ලිමේන්තු ගොඩනැගිල්ල දෙසට පා ගමනක නිරත වී ඇත. එහිදී පුද්ගලයන් කිහිපදෙනෙකු පොලිස් අත්අඩංගුවට පත්ව ඇති බව විදෙස් වාර්තා සඳහන් කළේය. අඛණ්ඩව 24වන සතියටත් ප්‍රංශයේ කහ කබාකරුවන්ගේ විරෝධතා පැවැත්වෙන බව විදෙස් මාධ්‍ය වාර්තා සඳහන් කර සිටියි. ස්ට්‍රැස්බර්ග් නගරයේ පැවති විරෝධතාවට දෙදහසක පමණ පිරිසක් එක්ව සිටින බව එම වාර්තාවල සඳහන් වෙයි. ඔවුන් එම නගරයේ පිහිටා තිබෙන යුරෝපා පාර්ලිමේන්තු ගොඩනැගිල්ල දෙසට පා ගමනක නිරත වී තිබුණි. ජාත්‍යන්තර වශයෙන් මෙම විරෝධතාව ව්‍යාප්ත කිරීමට සංවිධායකයන් එමගින් අපේක්ෂා කර ඇත. කහ කබා විරෝධතාකරුවන්ගේ ඉල්ලීම් වලට ප්‍රතිචාර දක්වමින් යූරෝ බිලියන 5ක පමණ බදු කපාහැරීමක් සහිත යෝජනා කිහිපයක් ප්‍රංශ ජනාධිපති එමානුවෙල් මැක්‍රොන් විසින් යෝජනා කළ අතර ඉන් දින දෙකකට පසුව මෙම විරෝධතා යළ ආරම්භ විය. ජනාධිපතිවරයා හිස් පොරොන්දු ලබාදෙන්නෙක් බවටත් විරෝධතාකරුවන් චෝදනා කර සිටියි.", "URL": "https://sinhala.adaderana.lk/news.php?nid=108837", "Category": null, "Parent URL": null}