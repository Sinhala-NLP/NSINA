{"Source": "Adaderana", "Timestamp": "September 21, 2011 06:21 am", "Headline": " මහ පාරේ රණ්ඩුව රෑ ජාමේ දෙගොඩතලයි-වෙඩිතැබීමෙන් 2 ක් රෝහලේ", "News Content": "මහවැව,මැල්ලකැලේ ප්‍රදේශයේ සිදුවූ වෙඩිතැබීමකින් පුද්ගලයින් දෙදෙනකු තුවාල ලබා ඇති බව අද දෙරණ වාර්තාකරු සඳහන් කරයි. ඊයේ රාත්‍රීයේ මෙම වෙඩිතැබීම සිදුකර ඇති අතර තුවාල ලැබූවන් මාරවිල මූලික රෝහලට ඇතුළත් කිරීමෙන් අනතුරුව එයින් එක් අයෙකු කොළඹ මහ රෝහලට මාරුකර එවා තිබේ. වෙඩිතැබූ බව කියන සැකකාර ව්‍යාපාරිකයකු අත්අඩංගුවට ගෙන ඇති බවත්,ඔහු සතුව තිබී බෝර 12 වර්ගයේ ගිනි අවියක්,පතරොම් 9 ක්,ඉතාලියේ නිෂ්පාදිත පිස්තෝලයක්,ජීව උණ්ඩ 7 ක් පොලිස් භාරයට ගෙන ඇති බව පොලීසිය කියා සිටියි. ඊයේ දහවල් මෙම සැකකාර ව්‍යාපාරිකයා කිසියම් ව්‍යාපාරික කටයුත්තකට සිය මෝටර් රථයෙන් ගමන් කරමින් සිටියදී මැල්ලකැලේ ප්‍රදේශයේදී සිදුවූ මාර්ගය අවහිරවීමක් හේතුවෙන් බහින්බස්වීමක් සිදුව තිබේ. එහි ප්‍රතිඵලයක් ලෙය රාත්‍රීයේ ලොරි රථයකින් දෙදෙනකු මෙම ව්‍යාපාරිකයාගේ නිවසට පැමිණ ඇති අතර එහිදී යළි ගැටුමක් ඇතිවීමෙන් ව්‍යාපාරිකයා විසින් වෙඩිතැබීම සිදුකර ඇති බවත්,පසුව ත්‍රීවීලර් රථ තුනකින්ද තවත් පිරිසක් පැමිණ ගැටුමට මැදිහත් වී ඇති බවත් සඳහන් වේ. සැකකරුවන් පැමිණි බව කියන ලොරි රථයත්,ත්‍රීවීලර් රථ 3 ත් මේවන විට පොලීසිය භාරයේ පවතින අතර ත්‍රීවීලර් රථවලට දැඩි හානි සිදුවී තිබේ. සිදුවීමත් සමග ප්‍රදේශයේ නොසන්සුන්කාරී තත්ත්වයක් උද්ගත වුවද මේවන විට පොලීසිය මැදිහත්වී එකී ‍වාතාවරණය මුළුමනින්ම පාලනය කර ඇති බව අප වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=18860", "Category": null, "Parent URL": null}