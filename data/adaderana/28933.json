{"Source": "Adaderana", "Timestamp": "November 6, 2012 08:02 am", "Headline": "දිවිනැඟුම ගැන ශ්‍රේෂ්ඨාධිකරණ තීන්දුව අද පාර්ලිමේන්තුවට", "News Content": "දිවිනැඟුම පනත් කෙටුම්පත සම්බන්ධයෙන් ශ්‍රේෂ්ඨාධිකරණය ලබාදුන් තීන්දුව අද (06) දිනයේ කතානායක චමල් රාජපක්ෂ මහතා විසින් පාර්ලිමේන්තුවට ඉදිරිපත් කිරීමට නියමිතව තිබේ. දිවිනැඟුම පනත් කෙටුම්පත සම්බන්ධයෙන් ගොනුකෙරුණු පෙත්සම් විභාග කළ ශ්‍රේෂ්ඨාධිකරණය අදාළ තීන්දු කතානායකවරයාට සහ ජනාධිපතිවරයාට පසුගියදා දැනුම් දෙනු ලැබීය. ඒ අනුව අද දිනයේ එම තීන්දුව පාර්ලිමේන්තුවට ඉදිරිපත් කිරීමට නියමිත බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා සඳහන් කළේය. කතානායක චමල් රාජපක්ෂ මහතාගේ ප්‍රධානත්වයෙන් ඊයේ පස්වරුවේ රැස්වු පක්ෂ නායක හමුවේ දී මේ පිළිබඳව සාකච්ඡා කළ බව දිනේෂ් ගුණවර්ධන මහතා පවසයි. කෙසේ වෙතත් දිවිනැඟුම පනත් කෙටුම්පත දෙවන වර කියවීම ශ්‍රේෂ්ඨාධිකරණ තීන්දුව ප්‍රකාශයට පත් කිරීමෙන් අනතුරුව යළිත් පක්ෂ නායක හමුවක් පවත්වා තීරණය කිරීමට නියමිත බව මෙම හමුවට සහභාගී වු එක්සත් ජාතික පක්ෂයේ පාර්ලිමේන්තු මන්ත්‍රී ජෝන් අමරතුංග මහතා සඳහන් කළේය.", "URL": "https://sinhala.adaderana.lk/news.php?nid=28933", "Category": null, "Parent URL": null}