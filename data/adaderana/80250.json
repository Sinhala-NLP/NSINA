{"Source": "Adaderana", "Timestamp": "November 20, 2017 03:34 pm", "Headline": "රෝහින්ග්‍යා අර්බුදය විසඳන්න චීනයෙන් යෝජනාවක්", "News Content": "බංග්ලාදේශය වෙත පළා ගිය රෝහින්ග්‍යා ජනතාව නැවත මියන්මාරය වෙත රැගෙන ඒම සඳහා චීනය විසින් අදියර තුනකින් යුත් වැඩපිළිවෙළක් යෝජනා කර තිබේ. චීනය විසින් එවැනි යෝජනාවක් කරනු ලැබුවේ රෝහින්ග්‍යා මුස්ලිම් ප්‍රජාව වෙසෙන මියන්මාරයේ රඛයින් ප්‍රාන්තය මුල් කරගනිමින් මතුව ඇති අර්බුදකාරී තත්ත්වයට විසඳුමක් ලබා දීමේ උත්සාහයක් වශයෙන් බව බීබීසී පුවත් සේවය වාර්තා කරයි. මියන්මාර හමුදාව විසින් රඛයින් ප්‍රාන්තයේ දැවැන්ත මෙහෙයුමක් දියත් කරනු ලැබීමත් සමඟ පසුගිය මාස කිහිපය තුළ රෝහින්ග්‍යාවරු හය ලක්ෂයක් පමණ අසල්වැසි බංග්ලාදේශය වෙත පළා ගියහ. හමුදාව සහ බෞද්ධ කලහකාරීන් විසින් තමන්ට වධහිංසා පමුණුවන ලද බව එලෙස පළා ආ රෝහින්ග්‍යා සරණාගතයෝ කියා සිටිති. එම චෝදනා ප්‍රතික්ෂේප කරන මියන්මාර හමුදාව පවසන්නේ රෝහින්ග්‍යා කැරලිකරුවන් පමණක් සිය මෙහෙයුම්වල ඉලක්කය වී ඇති බවය. ආසියානු සහ යුරෝපා විදේශ ඇමතිවරු සමඟ මියන්මාරයේ පැවති හමුවක දී අදහස් දක්වමින් චීන විදේශ අමාත්‍ය වැන්ග් යී කියා සිටියේ පළමුව රඛයින් ප්‍රාන්තය තුළ සටන් විරාමයක් ඇති කළ යුතු බවය. ඉන් අනතුරුව රෝහින්ග්‍යා වැසියන් නැවත මියන්මාරය වෙත රැගෙන ඒම සඳහා ක්‍රියාත්මක කළ හැකි ආකාරයේ විසඳුමක් සෙවිය යුතු බව චීන විදේශ ඇමතිවරයා සඳහන් කළේය. තෙවන පියවර වශයෙන් දුගීභාවය අඩු කිරීම මත පදනම් වූ දීර්ඝ කාලීන වැඩපිළිවෙලක් ක්‍රියාත්මක කළ යුතු බව ඔහු වැඩිදුරටත් පැවසීය. රෝහින්ග්‍යා මුස්ලිම් ප්‍රජාව වැඩි වශයෙන් වෙසෙන රඛයින් ප්‍රාන්තය මියන්මාරයේ දිළිඳුතම ප්‍රාන්ත අතරින් එකකි. රෝහින්ග්‍යාවරුන් බංග්ලාදේශය කරා ගලා යාම ආරම්භ වූයේ පසුගිය අගෝස්තු 25 වෙනිදා රෝහින්ග්‍යා කැරලිකරුවන් විසින් මියන්මාර පොලිස් මුරපොල වෙත ප්‍රහාර එල්ල කරනු ලැබීමත් සමඟය. මියන්මාර හමුදා විසින් රඛයින් ප්‍රාන්තයේ දැවැන්ත මෙහෙයුමක් දියත් කරනු ලැබුවේ ඒ සමඟය. රඛයින් ප්‍රාන්තය තුළ දියත් කළ එම හමුදා මෙහෙයුම \"වාර්ගික ශුද්ධයකට කදිම උදාහරණයක්\" බව එක්සත් ජාතීන්ගේ සංවිධානය පවසයි. එහෙත් සාමාන්‍ය වැසියන් ඉලක්ක කර ප්‍රහාර එල්ල කරන බවට නැගෙන චෝදනා මියන්මාර හමුදාව විසින් බැහැර කරනු ලබයි. මේ අතර 13 වන ආසියා - යුරෝපීය විදේශ අමාත්‍යවරුන්ගේ රැස්වීම අද මියෙන්මාරයේදී ආරම්භ වුණි. රටවල් 51ක විදේශ අමාත්‍යවරුන් එය නියෝජනය කරන බව විදෙස් මාධ්‍ය වාර්තා කළේය. ආසියා - යුරෝපිය කලාප දෙකෙහි සහයෝගිතාව ඉහළ නැංවීමේ අරමුණින් එය පැවැත්වෙයි. එහිදී මියෙන්මාර විදේශ අමාත්‍යවරයා රෝහින්ග්යා අර්බුදය සම්බන්ධයෙන් සාකච්ඡා කිරීමට ද නියමිත බව වාර්තා වෙයි. රෝහින්ග්‍යා අර්බුදය සම්බන්ධයෙන් මානව හිතවාදී තිරසාර විසඳුමක් විදේශ අමාත්‍යවරුන්ගේ රැස්වීම මඟින් ලබා ගැනීමට හැකියාව ලැබෙනු ඇති බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=80250", "Category": null, "Parent URL": null}