{"Source": "Adaderana", "Timestamp": "January 30, 2013 08:03 am", "Headline": "අත ගැන වාර්තාව සති 2 න්", "News Content": "මාතර රෝහලට ඇතුළත් කිරීමෙන් අනතුරුව විශ්ව විද්‍යාල නීති ශිෂ්‍යාවගේ අතක් ශෛල්‍යකර්මයකින් ඉවත් කිරීම සම්බන්දයෙන් සොයාබැලීම සඳහා පත් කෙරුණු කමිටු වාර්තාව සති 02 ක් තුළ ලබාගැනීමට අපේක්ෂා කරන බව සෞඛ්‍ය අමාත්‍යංශය පවසයි. මේ පිළිබඳ අදාළ කමිටු සභාපතිවරයාට දැනුම් දී ඇති බව සෞඛ්‍ය අමාත්‍යංශය සඳහන් කළේය. සෞඛ්‍ය සේවා අධ්‍යක්ෂ වෛද්‍ය ලාල් පනාපිටිය මහතාගේ ප‍්‍රධානත්වයෙන් යුත් සිව් පුද්ගල කමිටුවක් මගින් අදාළ සිද්ධිය පිළිබඳ විමර්ශන සිදුකරයි. එම කමිටුවේ සාමාජිකයින් ලෙස විශේෂඥ වෛද්‍යවරු තිදෙනෙකු කටයුතු කරන බව සෞඛ්‍ය අමාත්‍යංශය පැවසීය. මේ අතර නීති ශිෂ්‍යාවගේ වම් අත ඉවත් කිරීමට අදාළ මාතර රෝහලේ ඇඳඉහපත් වාර්තාව රෝහල් අධ්‍යක්ෂ විසින් සිය භාරයට ගෙන තිබේ. වම් අත ඉවත් කෙරුණු නීති ශිෂ්‍යාව වෙනුවෙන් කෘතිම අතක් ලබාදීම සඳහා අරමුදලක් පිහිටුවා ඇති බව කොළඹ විශ්ව විද්‍යාල නීති පිඨ කැඳවුම්කරු ජයන්ත දෙහිඅත්තගේ මහතා පවසයි.", "URL": "https://sinhala.adaderana.lk/news.php?nid=31197", "Category": null, "Parent URL": null}