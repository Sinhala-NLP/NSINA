{"Source": "Adaderana", "Timestamp": "April 4, 2019 06:56 am", "Headline": "UN නියෝජිත කණ්ඩායම විදේශ කටයුතු අමාත්‍යාංශ නිළධාරීන් හමුවෙයි", "News Content": "දිවයිනට පැමිණ සිටින වදහිංසාව වැලැක්වීම සඳහා වූ එක්සත් ජාතීන්ගේ අනුකමිටු නියෝජිත කණ්ඩායම විදේශ කටයුතු අමාත්‍යාංශ නිළධාරීන් මුණගැසී සාකච්ඡා කර ඇත. සිව් දෙනෙකුගෙන් යුත් මෙම කණ්ඩායම පෙරේදා (02) දිනයේදී දිවයිනට පැමිණියේය. මොවුන් එළඹෙන 12 වන දින දක්වා දිවයිනේ රැදී සිටින අතර ඔවුන් එම කාලය තුළ දිවයිනේ විවිධ ප්‍රදේශවල සංචාරය කරමින් තොරතුරු රැස් කිරිමට නියමිතය. මීට අමතරව මෙම අනු කමිටු නියෝජිත කණ්ඩායම මෙරට රාජ්‍ය නිළධාරින් මානව හිමිකම් කොමිසම සහ සිවිල් සංවිධාන සමඟ සාකච්ඡා කිරීමට සැලසුම් කර ඇත. සිය සංචාරය අතරතුරදී ඔවුන් ස්වාධීන ජාතික නිවාරණ යාන්ත්‍රනයක් සකස් කිරිම සම්බන්ධයෙන් ද සාකච්ඡා කිරිමට සැලසුම් කර ඇති බව වාර්තා වෙයි. එක්සත් ජාතීන්ගේ සංවිධානය විසින් පසුගිය පෙබරවාරි මස 18 වන දින සිට 22 වනදා දක්වා පැවැති රහස් සැසිවාරයකදී වදහිංසා වැලැක්වීම සඳහා වූ එක්සත් ජාතීන්ගේ නියෝජිත කණ්ඩායමක් මෙරටට එවීමට තීරණය කළේය. ඒ අනුව මෙම කණ්ඩායම මෙම සංචාරයේ නිරත වන අතර ශ්‍රී ලංකා සංචාරයෙන් අනතුරුව ඔවුන් අර්ජන්ටිනාව සහ පලස්තීනය යන රටවල ද සංචාරය කිරිමට නියමිතය.", "URL": "https://sinhala.adaderana.lk/news.php?nid=107330", "Category": null, "Parent URL": null}