{"Source": "Adaderana", "Timestamp": "November 28, 2012 05:52 pm", "Headline": " බස් වර්ජනය ඉවරයි!", "News Content": "කොළඹ,හයිලෙවල් මාර්ගයේ හා ඒ ආශ්‍රිත ඇරඹෙන මාර්ග අංක 138,122,125,280,255,174 ඇතුළු මාර්ග 100 ට ආසන්න ප්‍රමාණයක ක්‍රියාත්මක වූ පුද්ගලික බස් වර්ජනය නිමාවට පත්ව තිබේ. තම සංගමය විසින් දියත් කළ පුද්ගලික බස් වර්ජනය වහාම ක්‍රියාත්මක වන පරිදි අත්හිටුවූ බව පුද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. අද (28) පස්වරුවේ අමාත්‍ය සී.බී රත්නායක මහතා සමග කළ සාකච්ඡාවකදී නීති විරෝධී ලෙස මාර්ග බලපත්‍ර ලබාදුන් බස් රථ ධාවනයෙන් ඉවත් කර ගැනීමට අමාත්‍යවරයා එකඟ වූ බව ඔහු කියා සිටියේය. එසේම මේවන විට මාර්ග අංක 190 බස් රථයක් නිසි මාර්ග බල පත්‍රයකින් තොරව ධාවනය වන බවත්, එයද ඉදිරියේදී ඉවත් කර ගැනීමට කටයුතු කරන බව අමාත්‍යවරයා පැවසූ බවත් විජේරත්න මහතා පෙන්වා දුන්නේය. දිගින් දිගටම මාර්ග බලපත්‍ර ලබාදීමේ සිදුවී ඇති අක්‍රමිකතාවන්ට විරෝධයපෑමේ අරමුණින් යුතුව පුද්ගලික බස් අද පෙරවරුවේ ධාවනයෙන් ඉවත් කෙරුණු අතර ඒ තුළින් මගී ජනයා අති විශාල ප්‍රමාණයක් අසීරුතාවට පත්විය.", "URL": "https://sinhala.adaderana.lk/news.php?nid=29560", "Category": null, "Parent URL": null}