{"Source": "Adaderana", "Timestamp": "August 21, 2016 08:28 pm", "Headline": "ප්‍රධාන පක්ෂ 2 එක්ව රට පාලනය කරද්දී ගැටළු මතු වුවත් එය ඉතා ශක්තිමත් ", "News Content": "වත්මන් ආණ්ඩුවේ සම්මුතිවාදී වැඩපිළිවෙළ පළාත් සභාව තුළද ක්‍රියාත්මක කළ යුතු බව අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා පෙන්වා දෙන්නේ ප්‍රධාන පක්ෂ දෙක එක්ව රට පාලනය කිරීමේ දී ගැටළු මතු වුවද එය ඉතා ශක්තිමත් බවයි. මාතර අකුරැස්ස ප්‍රදේශයේ පැවති ජනහමුවකට එක්වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය.එහිදී වැඩිදුරටත් අදහස් දැක් වූ ඒ මහතා,එක්සත් ජාතික පක්‍ෂය කියන්නේ ඉදිරි අනාගතය ගැන හිතන පක්‍ෂයයි. එජාපයේ අපි ආපස්සට යන්නේ නැහැ. අපි නිතරම අලූතින් සිතනවා. එක්සත් ජාතික පක්‍ෂය බැඳී සිටින්නේ රට ඉදිරියට ගෙන යාමටයි. අපි එක තැනකට සීමා නොවී දේශපාලනය වෙනස් මගකට ගෙන යනවා. රාජපක්‍ෂ රජය ඡන්දයෙන් පරදවා එම රෙජිමය අවසන් කිරීමට නම් අපි සේරම එකතු විය යුතුයි කියා 2013 සහ 2014 සමයේ අපට පෙනී ගියා. එදා එය විශාල ප්‍රශ්නයක් වී තිබුණා. ඒ සඳහා අපට එකට එකතු වී වැඩ කටයුතු කරන්න සිදුවී තිබුණා. ඒ වගේම බලවේග ගණනාවක් තිබුණා. අපි එක්ක නොසිටිය ජනතා විමුක්ති පෙරමුණ, ද්‍රවිඩ සන්ධානය, වෘත්තීය සමිති හා චන්ද්‍රිකා බණ්ඩාරනායක මැතිනියගේ ප්‍රධානත්වයෙන් යුතු වූ ශ්‍රී ලංකා නිදහස් පක්‍ෂයත් තිබුණා. අපි ඔක්කොම එකට එකතු වුණොත් පමණයි රාජපක්‍ෂ රෙජිමය පරාජය කරන්න පුළුවන් කියලා අපිට ඒත්තුගොස් තිබුණා මහින්ද රාජපක්‍ෂ ජනාධිපතිතුමා කිසිවිටක එකට එකතු වෙන්න බැහැ කියා, කියා තිබුණා. අප එකට එකතුවීම පමණක් ප්‍රමාණවත් නොවන බව මට පෙනී ගියා. එදා රට නැති කරලා, විනාශ කරලයි තිබුණේ. එවැනි රටක් නැවත ගොඩනගන්ට නම් අපි ඔක්කොම එකතු වෙලා යම්කිසි ක්‍රමවේදයකට අනුව ඒ කාර්යය කළ යුතු බව අපට පෙනී ගියා.ප්‍රධාන පක්‍ෂ දෙක එකට එකතු වෙලා අවුරුදු පහක් එක දිගට වැඩ කරනවා නම් මේ රට ගොඩගැනීමට පුළුවන්. අප භාරගත්තේ විශාල ණය බරකින් යුතු රජයක් බව පෙරේදා ජනාධිපතිතුමා මාතරදී ප්‍රකාශ කළා. රාජපක්‍ෂ රෙජිමය අපේ දරුවන්ගේ අනාගතය පමණක් නොව ඒ දරුවන්ගේ දරුවන්ගේත් අනාගතය උකස් කොට තිබුණා. ඉදිරියට ගොස් තිබුණු රට නැවත ආපස්සට ගොස් තිබුණා. අධ්‍යාපනය, සෞඛ්‍ය සඳහා තිබූ මුදල් කපා දමා තිබුණා. ඔවුන් එසේ කළේ තමන්ගේ අනාගතය තහවුරු කර ගැනීමටයි.අපට රාජපක්‍ෂ රජය පැරදවීම සඳහා පළමුවෙන්ම අපේක්‍ෂකයකු සොයා ගැනීමට තිබුණා. අපි ශ්‍රී ලංකා නිදහස් පක්‍ෂයේ මහලේකම් මෛත්‍රීපාල සිරිසේන මහතාට ජනාධිපති අපේක්‍ෂකයා වශයෙන් ඉදිරිපත් වන ලෙසට ආරාධනා කළා. එතුමා විශාල කැපකිරීමක් සිදු කොට ජනාධිපති අපේක්‍ෂකයා වශයෙන් ජනාධිපතිවරණයට ඉදිරිපත් වුණා. එක්සත් ජාතික පක්‍ෂය තනියම තරග නොකරන්නේ ඇයි කියා සමහරු අපෙන් ප්‍රශ්න කළත් අපට අවශ්‍ය වුණේ සියලූ දෙනාම එකතු කර ගෙන ඒ ගමන යෑමටයි. මෙහිදී අපත් විශාල කැප කිරීමක් සිදු කළා. ඔබ සියලූ දෙනාමත් ඒ ජයග්‍රහණය තහවුරු කරන්නට කටයුතු කළා. ඒ පිළිබඳ මා ඔබ සියලූ දෙනාටම අපගේ ස්තඣතිය පළ කරනවා.අපි මහා මැතිවරණයකට ගියා රජයක් හැදුවා. අපට 2/3 ක් ලැබුණොත් ජාතික ආණ්ඩුවක් ඇති කරන බවට අප කියා සිටියා. 2/3 ක යනු පාර්ලිමේන්තුවේ ආසන සංඛ්‍යාව මිස රටෙන් 2/3 ක් නොවෙයි. ඒ අනුව අපි ජාතික ආණ්ඩුවක් ස්ථාපිත කළා. දැන් අවුරුද්දක් ගතවී තිබෙනවා. බොහෝ දෙනා ආණ්ඩුව වැටෙනවා, වැටෙනවා කිව්වත් එසේ වූයේ නැහැ. වැටුණේ කවුද කියා ඔබතුමන්ලාට මා කිව යුතු නැහැ.අපි තෙල් මිල අඩු කළ බව දිලිප් වෙදආරච්චි මැතිතුමා ප්‍රකාශ කළා. අපි තෙල් මිල අඩු කළ නිසා අද සියලූ දෙනාටම ත්‍රීරෝද රථ, යතුරු පැදි සහ අනෙකුත් වාහනවල ගමන් කිරීමට හැකියාව ලැබී තිබෙනවා. නමුත් තෙල් මිල වැඩි කළ අයට පයින් යන්න සිදුවෙලා තිබෙනවා. ඒ අපි ඇති කළ එක වෙනසක්. වෙන එකක් තබා අප තෙල් මිල අඩු කළ නිසා පාගමනේ පයින් ගිය අයත් එදා ලෑන්ඩ්රෝවර්වල ගමන් කළා.මේක අලූත් සංකල්පයක්. ඒ අනුව අපි එකට එකතු වෙලා වැඩ කරමු. ශ්‍රී ලංකා නිදහස් පක්‍ෂයවත්, යූඑන්පීයවත් නැති කරන්න කියා මම කියන්නේ නැහැ. අපේ අයගේ අදහසක් තිබෙනවා දිනුවේ යුඑන්පියයි. නමුත් රට පාලනය කරන්නේ ශ්‍රී ලංකා නිදහස් පක්‍ෂයයි කියා. යූඑන්පීය ඇවිත් අපිව නැති කරනවා කියා ශ්‍රී ලනිපයයේ බියක් තිබෙනවා. ටිකෙන් ටික මේ ක්‍රමය වෙනස් කොට අපි ඉදිරියට යා යුතුයි. මේ ගමන තනියම යනවාට වඩා ටිකක් අමාරුයි. නමුත් ඒ ගමන වඩාත් ශක්තිමත් බව කියන්න අවශ්‍යයි. මේ ප්‍රධාන පක්‍ෂ දෙක එකට එකතු වෙලා වැඩ කරන බව දැන් ලෝකය දන්නවා. ඔවුන් තුළ අප කෙරෙහි විශ්වාසයක් පවතිනවා. ව්‍යාපාරිකයින් පැත්තෙන් බැලූවොත් මේ ආණ්ඩුව අයින් වෙලා ඊළඟ ආණ්ඩුවක් ආවත් ඒ ව්‍යාපාර කඩා නොවැටෙන බවට ඔවුන් තුළ විශ්වාසයක් තිබෙනවා. ඊට හේතුව ඇතුළේ ඉන්නේ ඒ පක්‍ෂ දෙක පමණක් නිසයි. වෙනම තරග කරලා ඒ පක්‍ෂය ජයග්‍රහණය කළත් බය වෙන්න දෙයක් නැහැ. හේතුව එදා දෙගොල්ලම හවුලේගත් තීරණ මත සිදුකළ පාලනයක් නිසයි.දුරදිග දකින ශක්තිමත් ආණ්ඩුවක් අද තිබෙනවා. ඒ නිසා අපි එකට එකතු වෙලා ගම, රට, අනාගතය හදමු. එසේ වුවත් මැතිවරණයේදී අපි වෙන් වෙන් වශයෙන් තරග කරමු. අපේ පක්‍ෂය ශක්තිමත් කිරීමේ යුතුකම හා වගකීම අප වෙත පැවරී තිබෙනවා. යූඑන්පී, ශ්‍රී ලංකා, ජේවීපී මේ විදිහට අපි ඔක්කොම රටත්, ගමත් හදන්න හිතමු. ඒ සඳහා අපි අලූත් යාන්ත්‍රණයක් ගැන කල්පනා කොට තිබෙනවා. ඒ ග්‍රාම රාජ්‍ය සංකල්පයයි. දේශපාලනයෙන් තොරව ඒ සංකල්පය වටා එකතු වෙමු. සැලසුම් හදන්න. අපි ඒ සඳහා ආයෝජන ලබා දෙන්නම්. ගම දියුණු කර ගමේ රැකියා ඇති කරන්න. මොන පාර ද මොන ගොඩනැගිල්ද, මොන වැවද හදන්න ඕන කියලා තීරණය කරන්න ඒ අයට අවස්ථාව ලබා දෙමු.සාගල ඇමැතිතුමා ප්‍රකාශ කළ අන්දමට මේ ප්‍රදේශය දියුණු කළ යුත්තේ තේ කර්මාන්තය සම්බන්ධයෙනුයි. කර්මාන්ත ශාලාවලට දළු ප්‍රවාහනය කරන ප්‍රධාන මාර්ග සකස් කිරීමට අප ප්‍රමුඛත්වය දිය යුතුයි. ඊළඟට එම ප්‍රධාන මාවතට සම්බන්ධ වන අතුරු පාරවල් සංවර්ධනය කිරීම සඳහා කටයුතු කළ යුතුයි. ආවාට ගියාට පාරවල් හැදුවාට වැඩක් නැහැ. ප්‍රාදේශීය සභාවලටත් වෙන වෙනම තරග කරන්න පුළුවන්. එහෙත් ග්‍රාම රාජ්‍ය සංකල්පයේ දේශපාලනයක් නැහැ. කාටවත් එයට විරුද්ධ වෙන්නත් බැහැ.අපේ කාරක සභා ක්‍රමය නිසා දැන් මුළු පාර්ලිමේන්තුවේම ඇමැතිකම් කරන්නේ පක්‍ෂ කිහිපයක අය. කාරක සභාවලින් ඒ වැඩකටයුතු සිදු කර ගෙන යනවා. පාගමනේ ගිය සභාපතිවරුත් මේ කාරක සභාවේ ඉන්නවා. ඇමැතිවරු කැදවනවා, ප්‍රශ්න අහනවා. ඒ විදිහට බලන කොට මුළු පාර්ලිමේන්තුවම රට හදන්න එකතු වී තිබෙනවා. පළාත් සභාවලත් එම කාරක සභා ක්‍රමය ඇති කළ යුතු බවට මම යෝජනා කරනවා. පළාත් සභාවක ඇත්තේ අමාත්‍යධූර පහක් පමණයි. ජයග්‍රහණය කළ අය ඒ තනතුරු බෙදාගනිද්දී අනෙක් අය තනතුරු ලබා ගන්නේ කොහෝමද? මේ ක්‍රමයට අනුව දිනපු පක්‍ෂයේ ඇමැතිකම් නොලැබුණු අයයි. අනෙක් අයයි එකට එකතු වෙලා මුළු පළාත් සභාවම පාලන යන්ත්‍රයක් බවට පත් කරන්න පුළුවන්.සෑම දෙනාම එකට එකතුව වැඩ කරමු. ඒ අන්දමින් ඉදිරියට යන්න බලමු. විශාල වැඩ කොටසක් සිදු කිරීමට තිබෙනවා. එම වැඩ කොටසින් අපට ඈත් වෙන්නට බැහැ. විශේෂයෙන්ම සාගල රත්නායක ඇමැතිතුමාගේ ප්‍රධානත්වයෙන් දකුණ සංවර්ධනය කිරීමේ වැඩ කටයුතු සිදු කිරීමට තිබෙනවා. මේ අවුරුද්ද අවසානයේදී ඒ කටයුතුවලට ප්‍රමුඛත්වය දීමට එතුමාටත්, දකුණේ නතරවී සිටින්නට සිදු වේවි. අලූ ආර්ථිකයක් බිහි කිරීමේ කාර්යභාරයට අපි හම්බන්තොටට ගියා. එහිදී දිලිප් වෙදආරච්චි, සජිත් පේ‍ර්මදාස යන ඇමැතිතුමන්ලා සමග සාකච්ඡා කළා. ගාල්ලට ගියා, වජිර අබේවර්ධන ඇමැතිතුමා සමග සාකච්ඡා කළා. හම්බන්තොට වරාය නැව්වලින් පුරවන බව මා එදා ප්‍රකාශ කළා. එය කවුරුත් පිළිගත්තේ නැහැ. ඒ වගේමයි මත්තල ගුවන් තොටුපොළ. වෙළෙඳ කලාප, කර්මාන්ත ශාලා ආරම්භ කළාම දකුණේ විශාල දියුණුවක් ඇති වෙනවා. සංචාරකයින් දස ලක්‍ෂයක් පැමිණියොත් ඔවුන්ට නවාතැන් සපයන්නට සිදු වනවා. ඒ සඳහා හෝටල්, ගෙස්ට් හවුස්, රෙස්ටුරන්ට් කවුරුන් විසින් හෝ ආරම්භ කළ යුතුයි. ඒවා කිරීමට කවුරුවත් පිටින් ගේන්න බැහැ. මෙහි සිටින දක්‍ෂ අයට ඒ කටයුතු ආරම්භ කරන්නට පුළුවන්. අපි උදව් කරන්නම්.ගුවන් තොටුපොළෙන් සංචාරකයින් පැමිණෙනවාට අමතරව අපේ කෘෂි නිශ්පාදන අපනයනය කළ හැකියි. ගම්වල කෘෂිකර්මය දියුණු කළ යුතුයි. එය ග්‍රාම රාජ්‍ය සංකල්පයට අයත් කාර්යයක්. දරුවන්ට විධිමත්ව දැනුම සහ අධ්‍යාපනය ලබා දිය යුතුයි. සෑම සිසුවකුටම අවුරුදු 13 ක පාසල් අධ්‍යාපනයක් ලබාදිය යුතුයි. එසේ වුවහොත් ඔවුන් දුෂ්චරිතවලට පෙළඹිමට ඇති ඉඩ කඩ නැති වෙනවා.අපේ වජිර අබේවර්ධන සහ ගයන්ත කරුණාතිලක යන අමාත්‍යවරුන් ගාල්ල ප්‍රදේශයේ කවුරුවත් නොසිතන අන්දමේ සංචාරක ව්‍යාපාර ප්‍රවර්ධන වැඩසටහනක් ක්‍රියාත්මක කරන්නට කටයුතු කරනවා. ගාල්ල නගරය, අකුරළ, දේද්දුව, මිරිස්ස යන ප්‍රදේශ මේ වැඩසටහනට ඇතුළත් වෙනවා. සංචාරකයකු ලංකාවට පැමිණියහොත් අඩුම වශයෙන් දින 10 ක් වත් දකුණේ ගත කරන්නට සැලසුම් සකස් කළ යුතුයි. හිනිදුම සහ මොරවක අවශ්‍ය නම් බිබිල පැත්තට වුණත් යන්න පුළුවන්. බණ්ඩාරවෙලට යන්න පුළුවන්. සංචාරකයින්ට එකපැත්තකින් මත්තල ගුවන් තොටුපොළින් පැමිණිය හැකියි. අනෙක් පැත්තෙන් කටුනායකයින් බැස්සොත් මෙහාට එන්නට ගත වන්නේ පැය 2ක් පමණයි. ශ්‍රී ලංකාවේ හොඳම සංචාරක කලාපය මේ ප්‍රදේශයේ ආරම්භ කරලා ඉදිරියට යාම අපේ බලාපොරොත්තුවයි. අපට අවශ්‍ය ඔබේ සාක්කු පිරවීමටයි.ඒ නිසා මේ වැඩසටහන අපි ඉදිරියට ගෙන යා යුතුයි. මේ රටේ තරුණ තරුණියන් ලක්‍ෂ 10 කට අපි රැකියා අවස්ථා සැපයීය යුතුව තිබෙනවා. එසේම ග්‍රාමීය ආර්ථිකයේ කඩා වැටීම නැවැත්විය යුතු අතරම ශක්තිමත් මධ්‍යම පන්තියක් ස්ථාපිත කළ යුතුයි. දක්‍ෂයන්ට ඉදිරියට යන්නට පුළුවන් අන්දමට නිදහස් අධ්‍යාපනය වඩාත් අර්ථවත් කිරීම පිණිස වසර 13 ක පාසල් අධ්‍යාපනයක් සිසු දරුවන්ට ලබා දිය යුතුයි.ආණ්ඩුව කරන ගමන්ම ඒ කටයුතු ග්‍රාම රාජ්‍ය, පළාත් සභා ක්‍රියාත්මක කරන්නට මෙහෙයවන්නට සංවිධානයක් අවශ්‍යයි. ඒ සංවිධානය එක්සත් ජාතික පක්‍ෂයයි. අපි දැන් පක්‍ෂයේ 70 වැනි සංවත්සරය සමරන්නට සූදානමින් සිටිනවා. එදාට කැම්බල් පිටියට එන්න. කැම්බල්පිටිය පුරවන්නේ කෙසේදැයි අපි පෙන්වන්නම්. වෙන අයට පුරවන්නට බැරි වුණ කැම්බල්පිටිය අපි එදාට පුරවලා පෙන්වමු. කැම්බල් පිටිය පමණක් නොව ඒ අවට ඇති පාරවලූත් ජනතාවගෙන් පුරවමු. සෙනඟ කින වචනයේ නිවැරදි අර්ථය මාධ්‍ය හරිකාරව දකින්නේ එදාටයි. ඒගොල්ලෝ නැති සෙනඟ පෙන්වන්න ගියත් අපි ඇත්ත සෙනඟ පෙන්වමු.අපි තරුණයින් පුහුණු කිරීමේ මධ්‍යස්ථාන 50 ක් රට පුරා ඇති කරන්නට කටයුතු කරනවා. අපේ පක්‍ෂයේ ප්‍රතිපත්ති මොනවාද, කොහොමද අපි ඒ අයට උදව් කරන්නේ කියලා සාකච්ඡා කරන්න තියෙනවා. අපට දේශපාලන පලිගැනීම් අවසන් කරන්නට තිබෙනවා. රටේ ක්‍රමවේදය වෙනස් වන විට ඒ අනුව උදව් කළ හැකියි. ඩී.එස්. සේනානායක අගමැතිතුමාගේ කාලයේ සියලූ දෙනාම උත්සාහ කළේ පොළොන්නරුවෙන් ඉඩම් ගන්නටයි. දැන් පොළොන්නරුවෙන් ඉඩම් ගන්න කියලා කීවොත් කවුද ගන්නේ. අපි ඡන්දේ දුන්නේ මේකටද කියලා ජනතාව අපට බනීවි. එදා පැවැති තත්ත්වය දැන් වෙනස් වෙලා. පුහුණුවක් ඇති අයට විශාල කර්මාන්තශාලාවල ඉදිරියේදී හොඳ රැකියාවන් ලැබෙනවා. මේ වැඩ සටහන සාර්ථක වන බවට මගේ කිසිම සැකයක් නැහැ. 21 වන ශත වර්ෂයේ මැද භාගයට යන පක්‍ෂයක් හැටියට අපි අපේ පක්‍ෂය අලූතින් හදමු.දැන් අපේ තරුණයින්ගේ වැඩි අවධානය යොමුවී තිබෙන්නේ ජංගම දුරකථනය දෙසටයි. එසේනම් ජංගම දුරකථනයෙන්ම දේශපාලන කිරීමට පුළුවන් විය යුතුයි. ඔබට ජංගම දුරකථනයෙන් කෙලින්ම සිරිකොතත් සමග සම්බන්ධ විය හැකියි. සාගල රත්නායක ඇමතිතුමා සමග එකට එකතුවෙලා අත්වැල් බැඳගෙන මේ ප්‍රදේශයේ සංවර්ධනය කරන්නට කටයුතු කරන ලෙස ඉල්ලනවා.", "URL": "https://sinhala.adaderana.lk/news.php?nid=63316", "Category": null, "Parent URL": null}