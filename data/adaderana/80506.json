{"Source": "Adaderana", "Timestamp": "November 25, 2017 11:39 am", "Headline": " තේ ලියාපදිංචියේ දත්ත පරිගණකගත කිරීමේ කටයුතු අවසන් අදියරේ", "News Content": "දිවයින පුරා පිහිටි තේ ඉඩම් ලියාපදිංචි කිරීමේ වැඩසටහන සඳහා ලඳ අයදුම්පත්‍ර පරිගණකගත කිරීමේ කටයුතු අවසන් අදියරයට පැමිණ ඇති බව ශ්‍රී ලංකා තේ මණ්ඩලය පවසයි. කළුතර, ගාල්ල සහ මාතර යන දිස්ත්‍රික්කවල තේ ඉඩම් සම්බන්ධ තොරතුරු පරිගණකගත කිරීමේ කටයුතු මේ වන විට අවසන් කර ඇති බව තේ කොමසාරිස් ජයන්ත එදිරිසිංහ මහතා සඳහන් කළේය. පරිගණකගත කිරීමේ කටයුතුවලින් අනතුරුව සුළු, මධ්‍ය හා මහාපරිමාණ තේ වතු හා ඉඩම් හිමියන් වෙත උසස් ප්‍රතිලාභ ලබාදීම, දුර්වල තේ ඉඩම් හඳුනාගැනීම සහ ඒවා 2018 සංවර්ධන සැලැස්ම අනුව සංවර්ධනය කිරීමට නියමිතය. ජාත්‍යන්තර වෙළඳපොළ අවශ්‍යතා මත තේ ඉඩම් හඳුනාගැනීම, තේ වගාකරුවන්ට ඔවුන්ගේ තොරතුරු ඇතුළත් හැඳුනුම්පත් ලබාදීම, රාජ්‍ය ණය සහ සහණාධාර ලබා ගැනීමේදී පහසුකම් සැලසීම තේ ඉඩම් ලියාපදිංචිය මඟින් ව්‍යාපාරිකයින්ට හිමිවන ප්‍රතිලාභ වෙයි. අයදුම්පත්‍ර තුන් ලක්ෂ 67,000ක් පමණ තේ ඉඩම් ලියාපදිංචිය සඳහා ශ්‍රී ලංකා තේ මණ්ඩලය වෙත ලැබුණු බව ජයන්ත එදිරිසිංහ මහතා සඳහන් කළේය.", "URL": "https://sinhala.adaderana.lk/news.php?nid=80506", "Category": null, "Parent URL": null}