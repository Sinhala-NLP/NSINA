{"Source": "Adaderana", "Timestamp": "February 20, 2011 08:40 am", "Headline": "ජාතික ඩෙංගු මර්දන සතිය 23 දා ඇරඹෙයි", "News Content": "ජාතික ඩෙංගු මර්දන සතියක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. මාර්තු මස 23 වැනි දින සිට 30 වැනි දින දක්වා කාලය ජාතික ඩෙංගු මර්දන සතිය ලෙස නම් කර ඇති බව සෞඛ්‍ය අමාත්‍යාංශය ප්‍රකාශ කරයි. 2011 වසරේ ක්‍රියාත්මක කරන පළමු ඩෙංගු මර්දන සතිය මෙයයි. මෙම සතිය තුළ දිවයින පුරා ඩෙංගු මර්දන වැඩසටහන් රැසක් ක්‍රියාත්මක කිරීමට නියමිතය. පසුගිය කාලයේ ඇති වූ වැසි සහිත කාලගුණයත් සමඟ ඩෙංගු රෝගය යළි ව්‍යාප්ත වීමේ අවදානමක් ඇති බැවින් මෙසේ ඩෙංගු මර්දන සතියක් ප්‍රකාශයට පත් කළ බව සෞඛ්‍ය අමාත්‍යාංශය පවසයි. මේ වසරේ ගත වූ කාලය කුළ ඩෙංගු රෝගය වැළඳීමෙන් පුද්ගලයින් 13 දෙනෙකු මිය ගොස් තිබේ. තවත් පුද්ගලයින් 1245 දෙනෙකුට මේ වසරේ ඩෙංගු රෝගය වැළදී ඇති බව ද සෞඛ්‍ය අමාත්‍යාංශ වාර්තා පෙන්වා දෙයි.", "URL": "https://sinhala.adaderana.lk/news.php?nid=14340", "Category": null, "Parent URL": null}