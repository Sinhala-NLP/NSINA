{"Source": "Adaderana", "Timestamp": "May 27, 2017 08:30 pm", "Headline": " අයහපත් කාලගුණයෙන් මියගිය ගණන 126 දක්වා ඉහළ යයි-97ක් අතුරුදන්", "News Content": "අයහපත් කාලගුණයත් සමඟ ඇති වූ ගංවතුර සහ නායයෑම් හේතුවෙන් මිය ගිය ගණන 126 දෙනෙකු දක්වා ඉහළ ගොස් තිබේ.ආපදා කළමනාකරණ මධ්‍යස්ථානය සඳහන් කළේ තවත් පුද්ගලයින් 97 දෙනෙකු අතුරුදන්ව සිටින බවයි.මේ අතර විපතට පත්වූවන් බේරා ගැනීම සඳහා ත්‍රිවිධ හමුදාව ආරම්භ කළ මෙහෙයුම් තවදුරටත් ක්‍රියාත්මකය. ආපදාවෙන් අවතැන්ව සිටින මුළු ගණන 100, 000ක් වන අතර පීඩාවට පත් මුළු සංඛාව 493,455කි. අයහපත් කාලගුණයත් සමග ඇති වූ ගංවතුර සහ නායයෑම් හේතුවෙන් මිය ගිය ගණන 113 දෙනෙකු දක්වා ඉහළ ගොස් තිබෙනවා.ආපදා කළමනාකරණ මධ්‍යස්ථානය සඳහන් කළේ තවත් පුද්ගලයින් 91 දෙනෙකු අතුරුදන්ව සිටින බවයි.මේ අතර විපතට පත්වූවන් බේරා ගැනීම සඳහා ත්‍රිවිධ හමුදාව ආරම්භ කළ මෙහෙයුම් තවදුරටත් ක්‍රියාත්මකයි. මේ අතර ගංවතුරෙන් සිදු වී ඇති විනාශය වාර්තා කිරීම සඳහා අද දෙරණ ශ්‍රී ලංකා ගුවන් හමුදාව සමග එක්ව ගුවනින් එම ප්‍රදේශ නිරීක්ෂණය කළේය.නෙළුව නගරය සහ ඒ අවට ගම්මාන බොහෝමයක් අද දිනයේදීත් සම්පූර්ණයෙන් ජලයෙන් යටව තිබූණි.සිංහරාජ වනාන්තරයට ආසන්නයේ පිහිටි කුඹුරු සහ නිවාස රැසක් ජලයෙන් යටවී තිබූ අතර කුකුළේ ගඟ ජලාශයෙහි ජලමට්ටම ඉහළ ගොස් ඇති බව වාර්තා වෙයි.එමෙන්ම එම ජලාශය වෙත පස් කන්දක් නාය ගොස් ඇති බවද වාර්තා වෙයි.රත්නපුර නගරය සහ සීවලී ක්‍රීඩාංගණය ද ජලයෙන් යටවී ඇති අතර රත්නපුර නගරයේ අවතැන්වූවන් මුහුණ පා සිටින තත්ත්වය සොයා බැලීමටද අද දෙරණ කණ්ඩායම් කටයුතු කළේය.එමෙන්ම අයගම ප්‍රදේශයේ ස්ථාන රැසක් නාය ගොස් ඇති අතර කළු ගඟ අද දිනයේදීත් පිටාර මට්ටමේ පවතී.පස් කඳුද කළුගඟට නායගොස් ඇති අතර කිරිඇල්ල ප්‍රදේශයද තවමත් ජලයෙන් යටවී ඇති බව වාර්තා වෙයි. එම ප්‍රදේශයේ අවතැන් කඳවුරක සිටි හදවත් රෝගියෙක් වහාම ගුවනින් රත්නපුර රෝහල වෙත රැගෙන යාමට ගුවන් හමුදාව මෙලෙස පියවර ගෙන තිබේ.ජලයෙන් යටවූ ගාල්ල උඩුගම නගරය සහ ඒ අවට ප්‍රදේශවල ගමනාගමනය සඳහා බෝට්ටු ධාවනය සිදු වෙයි.මේ අතර ගාල්ල දිස්ත්‍රික්කයට වැඩි බලපෑමක් එල්ල කරන ගිං ගඟ තවදුරටත් පිටාර ගලමින් පවතියි.ආපදා කළමනාකරණ මධ්‍යස්ථානය සඳහන් කළේ ගාල්ල දිස්ත්‍රික්කයේ පවුල් 32,215 කට අයත් පුද්ගලයින් 128,047 දෙනෙකු මෙම ගංවතුර තත්ත්වයෙන් පීඩාවට පත්ව සිටින බවයි.මේ අතර මාතර දිස්ත්‍රික්කයට වැඩි බලපෑමක් එල්ල කරන නිල්වලා ගඟත් තවදුරටත් පිටාර දමමින් පවතියි.නිල්වලා නිම්නයේ ගංවතුර ආරක්ෂණ වේලි උතුරා යන තත්ත්වයක් ද උද්ගතව ඇති බැවින් විශාල අනතුරුදායක තත්ත්වයක් පවතින බව වාර්මාර්ග දෙපාර්තමේන්තුව පවසයි.මාතර තුඩාව ප්‍රදේශයේ ගංවතුර තත්ත්වය ද තවමත් පහව ගොස් නොමැති බවද වාර්තා වෙයි.හම්බන්තොට දිස්ත්‍රික්කයට ද ගංවතුර බලපෑම දැඩිව එල්ල වී ඇති අතර තංගල්ල කපුහේන්වල ප්‍රදේශයේ පවතින ගංවතුර තත්ත්වයද මේ වන තෙක් පවතී.කළු ගඟ පිටාර ගැලීමත් සමඟ කළුතර දිස්ත්‍රික්කයට තවදුරටත් ගංවතුර බලපෑම එල්ල වී තිබේ.කළුතර - තෙබුවන ප්‍රදේශය ජලයෙන් යටව පවතින අතර බුලත්සිංහල හා නාරගල ප්‍රදේශ ද සම්පුර්ණයෙන් ජලයෙන් යටවී පවතියි.බුලත්සිංහල කඳන ප්‍රදේශයේ මාර්ග සංඥා පුවරුවක එල්ලී සිටි පුද්ගලයෙකු බේරා ගැනීමට හොරණ පොලීසිය කටයුතු කර තිබේ.මේ අතර බුලත්සිංහල ප්‍රදේශයේ සිදු වූ නායයෑමෙන් ජීවිතක්ෂයට පත් පුද්ගලයන්ගේ දේහ යුද හමුදාව හරහා ඥාතීන් වෙත භාර දීමට අද ප්‍රදේශවාසීන් කටයුතු කර ඇත.මේ අතර බදුරලිය අත්වැල්තොට ප්‍රදේශයේ මිය ගිය 05 දෙනාගේ මළ සිරුරු අද සොයා ගෙන තිබේ.කෙසේවෙතත් නායයෑම සිදු වූ ස්ථානයට ළඟා වීම සඳහා ප්‍රමාණවත් පරිදි යාත්‍රා ලබා නොදීම සම්බන්ධයෙන් එම පවුල්වල ඥාතීන් දැක්වූයේ දැඩි අප්‍රසාදයක් බවද වාර්තා වෙයි.මේ අතර රත්නපුර නගරය ද තවදුරටත් පවතින්නේ ජලයෙන් යටවයි.මේ අතර නිවිතිගල කිරිබත්ගල කන්ද නායයෑමෙන් පුද්ගලයින් 10 දෙනෙකුගේ සිරුරු හමු වී ඇති අතර තවත් 17 දෙනෙකු පමණ අතුරුදන්ව සිටින බව වාර්තා වෙයි.ඔවුන් සොයා අදත් මුදාගැනීමේ මෙහෙයුම් ක්‍රියාත්මකය.මේ අතර කැළණි ගඟ පිටාර ගැලීමත් සමඟ කැළණි ගංමිටියාවතේ පහත් බිම් ප්‍රදේශ ජලයෙන් යටවීම ආරම්භ වී තිබේ.ඒ අනුව කැලණිමුල්ල,කොළොන්නාව,අංගොඩ සහ කඩුවෙල ප්‍රදේශ ජලයෙන් යටව පවතියි.අයහපත් කාලගුණයත් සමග ඇති වූ ගංවතුර සහ නායයෑම් හේතුවෙන් 493,455 දෙනෙකු අවතැන්ව සිටියි.ඔවුන් මේ වන විට අවතැන් කදවුරු 185 ක රදවා සිටින බව ආපදා කළමනාකරන මධ්‍යස්ථානය සදහන් කරයි. පසුගියදා ඇදහැලුණු ධාරානිපාත වර්ෂාවත් සමඟ කැළණි ගඟ පිටාර ගැලීමෙන් විපතට පත්වුවන්ගෙන් පිරිසක් මේ වනවිටත් රැදී සිටින්නේ පෑලියගොඩ විද්‍යාලංකාර පිරිවෙන් විහාරස්ථානයේය.පීඩාවට පත් පවුල් 110ක පුද්ගලයින් 500දෙනෙකු පමණ මෙම අවතැන් කදවුරේ රැදී සිටියි.මේ අතර ගාල්ල දිස්ත්‍රික්කයේ උඩුගම හා ඒ අවට ප්‍රදේශ වලට බලපා ඇති අධික ගංවතුර තත්වයත් සමගින් විපතට පත්ව ජනතාව උඩුගම මහා විද්‍යාලයේ අවතැන් කදවුරේ රැදී සිටියි.මේ අතර කළුතර දිස්ත්‍රික්කයටද බලපෑ ජලගැලීම් තත්ත්වයෙන් පීඩාවට පත්ව සිටින නෑබොඩ නගරය හා ඒ අවට ප්‍රදේශවාසින් නෑබොඩ මහා විද්‍යාලයේ ස්ථාපිත කර ඇති අවතැන් කදවුරේ රැදී සිටියි.අද දෙරණ වාර්තාකරු සඳහන් කළේ එම කදවුරේ රැදී සිටින ජනතාවට අවශ්‍ය ආහාර ඇතුළු පහසුකම් නෑබොඩ ප්‍රාදේශීය ලේකම් කාර්යාලය විසින් සපයනු ලබන බවයි.මේ අතර මිල්ලනිය ප්‍රාදේශීය ලේකම් බල ප්‍රදේශයට අයත් ග්‍රාම සේවා වසම් 12ක්ද පසුගියදා ඇදහැලුණු වැසි හේතුවෙන් ජලයෙන් යටවු අතර ඉන් පීඩාවට පත් ජනතාවට අවශ්‍ය පිසූ ආහාර සැකසීමේ මධ්‍යස්ථානයක් මිල්ලනිය ප්‍රාදේශිය ලේකම් කාර්යාලයේ ස්ථාපිත කර තිබේ.මිල්ලනිය ප්‍රාදේශිය ලේකම් කාර්යාලයේ නිලධාරීන්ගේ දායකත්වයෙන් එම ආහාර සැකසීමේ කටයුතු සිදුවු අතර බෝට්ටු මගින් ඒවා බෙදා හැරුණි.මේ අතර නිවිතිගල ප්‍රාදේශීය ලේකම් කොට්ඨාසයට අයත් කිරිබත්ගල කන්ද ඊයේ නායයෑමෙන් විපතට පත්වු ජනතාව කිරිබත්ගල විද්‍යාලයේ ස්ථාපිත කර ඇති අවතැන් කදවුරේ රැදී සිටියි.පවුල් 49කට අයත් පුද්ගලයින් 355දෙනෙක් එම කදවුරේ රැදී සිටින අතර ඔවුන්ට අවශ්‍ය පහසුකම් නිවිතිගල ප්‍රාදේශීය ලේකම් කාර්යාලය විසින් සපයනු ලබයි.ගංවතුරෙන් අවතැන්වු ජනතාවට සහන සැලසීම සඳහා ඉන්දීය නාවික හමුදාවට අයත් ‘කර්ච්‘ නෞකාව කොළඹ වරායට පැමිණියේය.එහිදී ආපදාවට ලක්වු පිරිස් වෙනුවෙන් ලබාදීමට නියමිත ආධාර මෙරට ඉන්දීය මහ කොමසාරිස්වරයා විසින් විදේශ කටයුතු අමාත්‍ය රවී කරුණානායක මහතා වෙත භාරදෙනු ලැබීය. එමෙන්ම ගංවතුරින් අවතැන්වු පුද්ගලයින් මුදා ගැනීම සඳහා ජීවිතාරක්ෂක කණ්ඩායමක්ද මෙම නෞකාව සමග මෙරටට පැමිණියේය.අයහපත් කාලගුණයෙන් පීඩාවට පත් ජනතාවට සහන සැළසීමේ මනුසත් දෙරණ මානුෂීය ක්‍රියාන්විතය දැන් ආරම්භ වී තිබේ.ගංවතුරෙන්,නාය යෑම් වලින් අවතැන්ව පීඩාවට පත්ව සිටින අපේම රටේ මිනිසුන් වෙනුවෙන් ඔබේ පරිත්‍යාගශීලී දායකත්වය හැකි උපරිමයෙන් ලබා දී ඔබටත් මනුසත් දෙරණ සමඟ අත්වැල් බැඳගත හැකිය.ගංවතුරෙන් සහ නාය යෑම් හේතුවෙන් පීඩාවට පත්ව සිටින දහස් ගණනක ජනතාවට සහන සැලසීම වෙනුවෙන් ඔවුන්ට අවශ්‍ය කරන ද්‍රව්‍ය රැගෙන කොළඹ සහ තදාසන්න ප්‍රදේශවල සිට මෙන්ම කොළඹින් පිටත දුර බැහැර ප්‍රදේශවල සිටින ජනතාව අද උදෑසන සිට මේ දක්වා දෙරණ ප්‍රධාන කාර්යාල පරිශ්‍රය වෙත පැමිණෙමින් සිටියි.මනුසත් දෙරණ මානුෂීය ක්‍රියාන්විතය හා සමගාමීව මහරගම සිරි වජිරඥාන ධර්මායතන පරිශ්‍රයේදී හා ගාල්ල බන්ධනාගාර පරිශ්‍රයේදීද ආධාර එක් රැස් කෙරෙන්නේ විපතට පත් ජනතාවට සහන සැලසීමටය. විපතට පත් ජනතාවට අවශ්‍ය කරන අත්‍යාවශ්‍ය ද්‍රව්‍ය එක් රැස් කරමින් ඔවුන්ට සහය වන්නට මාතර දිස්ත්‍රික් ලේකම් කාර්යාලයද මනුසත් දෙරණ සමඟ එක් වුණි.පරිත්‍යාගශීලි ඔබට විපතට පත් ජනතාව වෙනුවෙන් අවශ්‍ය කරන ද්‍රව්‍ය වන සහල්,පරිප්පු,සීනි,තේ කොළ, කිරි පිටි, සෝයා මීට්, සැමන් සහ පානීය ජල බෝතල් ගෙනවිත් භාර දිය හැකිය.ඔබේ ආධාර අංක 320, ටී.බී.ජයා මාවත, කොළඹ 10. යන ස්ථානයෙහි පිහිටි දෙරණ ප්‍රධාන කාර්යාලය පරිශ්‍රයට භාර දිය හැකිය.එසේම 45/6 අල්විස් පෙදෙස,කොළඹ 03. ස්ථානයෙහි පිහිටා ඇති IDEA HELL ආයතන පරිශ්‍රයට ඔබේ ආධාර ගෙනවිත් භාර දිය හැකිය.මහරගම සිරි වජිරඥාන ධර්මායතනය පරිශ්‍රයටද ඔබේ පරිත්‍යාගයන් ලබා දිය හැකිය.එසේම ගාල්ල බන්ධනාගාර පරිශ්‍රයටද ඔබේ ආධාර ගෙනවිත් භාර දි ඔබටත් මනුසත් දෙරණ ක්‍රියාන්විතය හා දායක වීමට පුළුවනි.මේ අතර මාතර දිස්ත්‍රික් ලේකම් කාර්යාල පරිශ්‍රයටද ඔබේ වටිනා ආධාර ගෙන විත් භාර දී විපතට පත් ජනතාවට සරණක් වීමට ඔබටත් හැකිය.අනුරාධපුර නව නගරයේ නගර සභාව ඉදිරිපිට පිහිටි සාම විහාරයටද පරිත්‍යාගශීලී ඔබේ ආධාර ගෙනවිත් භාර දිය හැකිය.මේ අතර විදේශ මුදල් පරිත්‍යාග කිරීම සඳහා සම්පත් බැංකුවේ බම්බලපිටිය ශාඛාවේ ස්ව්ෆිට් කෝඩ් BSAMLKLX හරහා විදෙස් ගත වී සිටින ඔබටත් පරිත්‍යාගයන් සිදු කළ හැකිය. ගං වතුරෙන් සහ නායයාම්වලින් පිඩාවට පත්ව සිටින අපේම රටේ සුවහසක් මිනිසුන් වෙනුවෙන් ඔබගේ පරිත්‍යාගශීලි දායකත්වය ලබා දෙමින් මනුසත් දෙරණ සමගින් අත්වැල් බැදගන්නා ලෙස මිනිසත්කම හඳුනන ඔබට අප යළි යළිත් ආරාධනා කර සිටිමු.චක්‍ර ලේඛනවලට සීමානොවි අයහපත් කාලගුණයෙන් විපතට පත් ජනතාවට සහන සැලසීමට සියලු පියවර ගන්නැයි ජනාධිපති මෛත්‍රීපාල සිරිසේන මහතා නිළධාරීන්ට උපදෙස් ලබා දී තිබේ. කළුතර දිස්ත්‍රික් ලේකම් කාර්යාලයේ අද පැවැති සාකච්ඡාවකට එක්වෙමින් ජනාධිපතිවරයා මේ බව සඳහන් කළේය.ඔස්ට්‍රේලියාවේ තෙදින රාජ්‍ය සංචාරයෙන් අනතුරුව දිවයිනට පැමිණි ජනාධිපතිවරයා අද පෙරවරුවේ කළුතර දිස්ත්‍රික් ලේකම් කාර්යාලයේදී විපතට පත් ජනතාවට සහන සැලසීම කඩිනම් කිරීම වෙනුවෙන් පැවති මෙම සාකච්ඡාව පැවැත්වුණි.අයහපත් කාලගුණයෙන් ආපදාවට ලක්වු පිරිස් වෙනුවෙන් සහන සැලසීම සඳහා ප්‍රමුඛත්වය දී කටයුතු කරන ලෙස අග්‍රාමාත්‍ය රනිල් වික්‍රමසිංහ මහතා අවධාරණය කරයි. අරලියගහ මන්දිරයේ පැවැති මෙම සාකච්ඡාවට එක්වු නීතිය, සාමය හා දක්ෂිණ සංවර්ධන අමාත්‍ය සාගල රත්නායක මහතා පැවසුවේ අයහපත් කාලගුණයෙන් සන්නිවේදනය බිදවැටිම සහන සැලසිමට බාධාවක් වී ඇති බවයි. පවතින තද වැසි සහිත කාලගුණික තත්ත්වයේ තාවකාලිකව අඩු වීමක් දක්නට ලැබුණද යළිත් දිවයිනේ නිරිතදිග ප්‍රදේශවලට ඇදහැලෙන වැසි 29 වන දින සිට වැඩි වීමක් දක්නට ලැබෙනු ඇතැයි කාලගුණ විද්‍යා දෙපාර්තමේන්තුව පවසයි.මේ අතර ආපදාවට ලක්ව සිටින ජනතාවට වන්දි ලබාදීම සඳහා ජනාධිපතිවරයාගේ ප්‍රධානත්වයෙන් පැවැති රැස්වීමේදි තීරණය කළ බව අද පැවති මාධ්‍ය හමුවකදී සෞඛ්‍ය අමාත්‍ය රාජිත සේනාරත්න මහතා පවසා සිටියේය.", "URL": "https://sinhala.adaderana.lk/news.php?nid=73648", "Category": null, "Parent URL": null}