{"Source": "Adaderana", "Timestamp": "May 15, 2019 08:28 am", "Headline": "ලොරි-ටිපර්-බස් අනතුරකින් පුද්ගලයෙක් මරුට", "News Content": "අනුරාධපුර - පොළොන්නරුව මාර්ගයේ හබරණ, සේනාදිරියාගම ප්‍රදේශයේදී සිදුවූ රිය අනතුරකින් පුද්ගලයෙකු මියගොස් තිබේ. අනුරාධපුර දෙසට ධාවනය වූ ලොරි රථයක රියදුරුට වේගය පාලනය කරගත නොහැකිව ප්‍රතිවිරුද්ධ දෙසින් පැමිණි පෞද්ගලික බස් රථයක හා ටිපර් රථයක ගැටීමෙන් අනතුර සිදුව ඇති බව පොලිසිය පැවසුවේය. අනතුරින් ලොරි රථයේ රියදුරු ඇතුළු තිදෙනෙකු බරපතළ තුවාල ලබා හබරණ රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සදහා දඹුල්ල රෝහලට මාරු කර යැවූ ඉන් එක් තුවාලකරුවෙකු එහිදී මියගොස් තිබේ. මෙලෙස මියගොස් ඇත්තේ අනුරාධපුර, නොච්චිකුලම ප්‍රදේශයේ පදිංචිව සිටි 55 හැවිරිදි අයෙකි. අනතුර සම්බන්ධයෙන් ලොරි රථයේ, ටිපර් රථයේ සහ බස් රථයේ රියදුරන් තිදෙනා හබරණ පොලිසිය මඟින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=109961", "Category": null, "Parent URL": null}