{"Source": "Adaderana", "Timestamp": "December 3, 2013 01:02 pm", "Headline": "ආධුනික සෙබළා සියදිවි නසාගනියි", "News Content": "පුහුණු වෙමින් සිටි ආධුනික යුධ හමුදා සෙබළෙක් පුහුණු කඳවුර තුළදීම ගෙල වැලලාගෙන මිය ගොස් ඇති බව පුත්තලම පොලීසිය පවසයි. මෙසේ මිය ගොස් ඇත්තේ පුත්තලම විජයබාහු පාබල රෙජිමේන්තුවට අනියුක්තව පුහුණු වෙමින් සිටි අහංගම - තිත්තගල්ල පදිංචිකරුවෙකු වන බී.ටී.ෂෙහාන් (ආ/සෙබල 3213) නම්වු අයෙකි. මිය ගොස් ඇති සෙබළා මේ දිනවල අසනීප තත්ත්වයෙන් පසුවන බව පුහුණු භාර නිලධාරීන්ට දන්වා තිබී ඇත. කෙසේ වෙතත් ඔහු අද(03) අලුයම කඳවුර තුළ ඇති කොහොඹ ගසක එල්ලී සිය දිවි නසා ගෙන සිටියදී සෙසු සෙබළුන් දැක ඇත. සිය දිවි නසා ගැනීම සඳහා භාවිතා කර ඇත්තේ සෙබළුන්ගේ නිළ ඇදුමට ලබා දෙන ලණුවක් බවද පොලීසිය කියයි. පශ්චාත් මරණ පරීක්ෂණය පැවැත්වීමට නියමිතව ඇත.", "URL": "https://sinhala.adaderana.lk/news.php?nid=39292", "Category": null, "Parent URL": null}