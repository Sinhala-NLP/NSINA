{"Source": "Adaderana", "Timestamp": "July 21, 2018 09:24 pm", "Headline": "ගාල්ල ක්‍රීඩාංගනය වෙනස් වෙන්නේ නෑ-අසත්‍ය ප්‍රචාරයන්ට රැවටෙන්න එපා", "News Content": "ගාල්ල මහජන ක්‍රීඩාංගනය කිසිසේත්ම වෙනස් නොකරන බවත් සාමාන්‍ය ජනතාවටත් රජයටත් එකම නීතියක් ක්‍රියාත්මක විය යුතු බවත් ස්වදේශ කටයුතු අමාත්‍ය වජිර අබේවර්ධන මහතා පවසයි. අමාත්‍යවරයා වැඩිදුරටත් සඳහන් කරන්නේ සමාජ ජාල ඔස්සේ සඳහන් කර ඇති ආකාරයට ගාල්ල ක්‍රීඩාංගනය සම්බන්ධයෙන් ප්‍රචාරය වන අසත්‍ය මතයන්ට නොරැවටෙන ලෙස ද අමාත්‍යවරයා ඉල්ලා සිටි‍යි. නිවේදනයක් නිකුත් කරමින් අමාත්‍යවරයා මේ බව සඳහන් කර තිබේ. සම්පූර්ණ නිවේදනය පහතින් දැක්වෙයි. ''ගාලු පොදු මහජන ක්‍රීඩාංගණය කිසිසේත් වෙනස්වෙන්නේ නැත. ලෝක උරුම ප්‍රදේශයක ඉදිකිරීම් කටයුතු කරන විට නාගරික සංවර්ධන අධිකාරිය, අදාල පළාත් පාලන ආයතනය එනම් ගාල්ල මහ නගර සභාව ලෝක උරුමයේ නියෝග ක්‍රියාත්මක කරන ගාලු උරුමය පදනම (යුනෙස්කෝ සංවිධානය ලබා දී ඇති නිර්ණායක අනුව අදාල අනුමැතිය ලබාදීම සඳහා) වෙතින් අනුමැතිය ලබාගත යුතුය. එය එසේ සිදුවී නොමැති බව එවකට නාගරික සංවර්ධන විෂය භාර අමාත්යිවරයා වූ දිනේෂ් ගුණවර්ධන මහතා ද පිළිගෙන ඇත. ඒ අනුව දැනටමත් යමක් කමක් කරගත නොහැකි සාමාන්යා ජනතාවට අනවසර ඉදිකරීම් සඳහා අධිකරණයේ නඩු පවරා ඇති අතර එවකට පැවැති රජය විසින් ගාල්ල මහජන ක්‍රීඩාංගනයේ කර ඇති නීති විරෝධී ක්‍රියාවට එරෙහිව නීතිය ක්‍රියාත්මක වී නැත. නීතිය කාටත් පොදුය. පොදු ජනතාවට ක්‍රියාත්මක කරන නීතිය රජයටත් එසේම ක්‍රියාත්මක කළ යුතුය. මා මේ අවස්ථාවේ දී විදේශගත වී සිටින බැවින් ඉතා පැහැදිලිව වගකීමකින් යුතුව මෙලෙස ප්‍රකාශ කරනුයේ පොදු මහජන ක්‍රීඩාංගනය කිසිසේත්ම සමාජ මාධ්‍ය ජාලයන්හි ඇතැම් පුද්ගලයන් විසින් ප්‍රකාශ කරන පරිදි වෙනස් කරන්නේ නැති බවයි. \" ගාල්ල ක්‍රීඩාංගනය දින දෙකක් ඇතුළත කඩා ඉවත් කරන්න යැයි වජිර අබේවර්ධන අමාත්‍යවරයා විසින් උපදෙස් ලබා දී ඇතැයි ඇතැම් මාධ්‍යවල වාර්තා පළවී තිබු බවත් එය නිවැරදි කිරීම සඳහා අමාත්‍යවරයා විසින් මෙම නිවේදනය නිකුත් කර තිබේ.", "URL": "https://sinhala.adaderana.lk/news.php?nid=92990", "Category": null, "Parent URL": null}