{"Source": "Adaderana", "Timestamp": "April 10, 2012 06:24 pm", "Headline": "ආගමන විගමන නීති උල්ලංඝණය කළ නිසා කුමාර් රටින් පිටුවහල් කළ බවට රජය කියයි", "News Content": "නොයෙල් මුදලිගේ‍ ලෙස පෙනී සිටි ප්‍රේම් කුමාර් ගුණරත්නම් නැමැත්තා නීතීයට අවශ්‍යව සිටි පුද්ගලයෙකු නොවන බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි. එසේ නීතීයට අවශ්‍යව සිටි පුද්ගලයෙකු නම් ඔහුට රටින් පිටව යාමට ඉඩ නොදෙන බව ඔහු සඳහන් ‍කළේය. දින කිහිපයක් අතුරුදන්ව සිටි ප්‍රේම් කුමාර් ගුණරත්නම් අද පෙරවරුවේ දිවයිනෙන් පිටත්ව ගිය අතර ඔහු සමඟ අතුරුදන්ව සිටි පෙරටුගාමී සමාජවාදී පක්ෂයේ සමාජිකාවක වන දිමුතු ආටිගල මෙනවිය ද අද පෙරවරුවේ ඔවුන්ගේ පක්ෂ කාර්යාලය වෙත පැමිණ තිබුණි. එම අවස්ථාවේ පැවති මාධ්‍ය හමුවකට එක් වෙමින් දිමුතු ආටිගල මෙනවිය සඳහන් කළේ තමා රැගෙන ගිය පිරිස පෙරටුගාමී සමාජවාදී පක්ෂයේ ක්‍රියාකාරකම් සම්බන්ධයෙන් දිගින් දිගටම ප්‍රශ්න කළ බවයි. කෙසේ වෙතත් කුමාර් ගුණරත්නම් පැහැර ගැනීම සම්බන්ධයෙන් පැමිණිල්ල ලැබීමෙන් අනතුරුව සිදු කළ මූලික පරීක්ෂණ වල දී පැහැර ගැනීමක් බවට තොරතුරු නොතිබූ බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය. මේ අතර අද පැවැති විද්වත් හමුවකට එක් වෙමින් කැෆේ සංවිධානයේ අධ්‍යක්ෂ කීර්ති තෙන්නකෝන් මහතා සඳහන් කියා සිටියේ කුමාර් ගුණරත්නම් සහ දිමුතු ආටිගල යන දෙදෙනා නිදහස ලැබුවේ ජාත්‍යන්තරයෙන් මතු වූ බලපෑම හේතුවෙන් බවයි. එසේ වුවද ප්‍රේම් කුමාර් ගුණරත්නම් නැමති පුද්ගලයා මෙරට රැඳී සිටීම හරහා ආගමනය සම්බන්ධ නීතී උල්ලංඝණය වීම හේතුවෙන් ඔහු ශ්‍රී ලංකාවෙන් පිටුවහල් කර ඇති බව විදේශ කටයුතු අමාත්‍යාංශය නිවේදනය කරයි. ප්‍රේම් කුමාර් ගුණරත්නම් මහතා සහ දිමුතු ආටිගල මෙනවිය සම්බන්ධයෙන් පළ වූ වාර්තා පිළිබඳ සියලු රාජ්‍ය තාන්ත්‍රික දූත මණ්ඩල ඇතුළු ජාත්‍යන්තර සංවිධාන වෙත විදේශ කටයුතු අමාත්‍යාංශයෙන් නිකුත් කෙරුණූ ලිපිය මඟින් ඒ බව ප්‍රකාශ කර තිබේ. ප්‍රේම් කුමාර් ගුණරත්නම් මහතා අවස්ථා 3ක දී සිය නම වෙනස් කර ඇති බවත් ඔහු පසුගිය සැප්තැම්බර් මස 4 වැනිදා නොයෙල් මුදලිගේ නමින් ඔස්ට්‍රේලියානු ගමන් බලපත්‍රයක් යටතේ මෙරටට පැමිණ ඇති බවත් විදේශ කටයුතු අමාත්‍යාංශය පෙන්වා දෙයි. මාස 5කට වැඩි කාලයක් ඔහු මෙරට නීතී විරෝධී ආකාරයෙන් රැදී සිටි ඇති බව පැහැලිදිව පෙනී යන්නේ යැයි ද විදේශ කටයුතු අමාත්‍යාංශය පවසයි. එසේම ප්‍රේම කුමාර් ගුණරත්නම් මහතාගේ සහ දිමුතු ආටිගල මෙනවියගේ ප්‍රකාශ අතර සැලකිය යුතු වෙනස්කම් පවතින බවත්, ප්‍රයෝජනවත් විවේචන වලට පිළිතුරු දීමට රජය සූදානමින් සිටින බවත් විදේශ කටයුතු අමාත්‍යාංශය අවධාරණය කර ඇත.", "URL": "https://sinhala.adaderana.lk/news.php?nid=23425", "Category": null, "Parent URL": null}