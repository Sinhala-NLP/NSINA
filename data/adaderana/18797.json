{"Source": "Adaderana", "Timestamp": "September 18, 2011 11:00 am", "Headline": "ශ්‍රී ලාංකික සරණාගතයින්ට ඉන්දියාවෙන් නිවාස 55 ක්", "News Content": "ඉන්දියාවේ ගංගෙයි‍කොණ්ඩාන් ප්‍රදේශයේ ශ්‍රී ලාංකික සරණාගතයින් වෙනුවෙන් ඉදිකරන ලද නිවාස 55 ක් තමිල්නාඩු ආණ්ඩුකාර ආර්.සෙල්වරාජා මහතාගේ ප්‍රධානත්වයෙන් ජනසතු කළ බව විදෙස් මාධ්‍ය උපුටා දක්වයි. ඊයේ දිනයේ පැවති උත්සවයකදී මෙම සරණාගත පිරිස්වලට නිවාස ප්‍රදානය කෙරුණු බව නක්කීරන් වෙබ් අඩවිය සඳහන් කරයි. ශ්‍රී ලාංකික සරණාගතයින් වෙනුවෙන් නෙල්ලයි අසල තාලයත්ත නාරන්මාල්පුරම්හි පැවති සරණාගත කඳවුර ඉතා අවම පහසුකම් වත් නොමැති ස්ථානයක් බැවින් එහි ජීවත්වීම ඉතා දුෂ්කරවී තිබුණු බව ඉන්දීය මාධ්‍ය පෙන්වාදෙයි. මේ හේතුවෙන් තිරුනෙල්වේලී සමාජ සේවා සංවිධානය සහ චෙන්නායි හි CHR සංවිධානය සාමූහිකව ශ්‍රී ලාංකික ද්‍රවිඩ සරණාගතයින් වෙනුවෙන් නිවාස ඉදිකරදීමට වැඩපිළිවෙළක් සකස්කොට තිබිණි. ඒ අනුව ඔවුන් නිවාස 220 ක් සෑදීමට සැලසුම් කොට තිබුණු බවත්,ඒ සඳහා ඉන්දීය රුපියල් කෝටි 2 යි ලක්ෂ 20 ක් පමණ වැය වෙතැයි ගණන් බලා තිබුණි. කෙසේ වෙතත් මෙම නිවාස ඉදිකිරීමේ වැඩපිළිවෙළේ පළමු පියවර යටතේ 2009 වසරේදී නිවාස 96 ක් ස්ථාපිත කෙරුණු අතර 2010 වසරේදී නිවාස 69 ක් ස්ථාපිත කිරීමට හැකිවී තිබේ. මෙම නිවාස වැඩපිළිවෙළේ තෙවන හා අවසාන අදියර ලෙස ඉදිකෙරුණු නිවාස 55 ජනසතු කිරීම ඊයේ දිනයේ සිදුවී තිබේ.", "URL": "https://sinhala.adaderana.lk/news.php?nid=18797", "Category": null, "Parent URL": null}