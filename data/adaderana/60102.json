{"Source": "Adaderana", "Timestamp": "May 12, 2016 09:25 pm", "Headline": " දන්සැල්වලටත් උපදෙස් මාලාවක්", "News Content": "වෙසක් සහ පොසොන් උත්සව නිමිත්තෙන් පැවැත්වීමට යෝජිත දන්සැල් පිළිබඳ අනුගමනය කළ යුතු ක්‍රියාමාර්ග පිළිබඳ උපදෙස් මාලාවක් සෞඛ්‍ය අමාත්‍යංශය විසින් ලබාදී තිබේ.සියළුම පළාත් සෞඛ්‍ය සේවා අධ්‍යක්ෂවරුන්, ප්‍රාදේශීය සේවා අධ්‍යක්ෂවරුන්, මහනගර සභා හා නගරසභා සෞඛ්‍ය වෛද්‍ය නිලධාරීන් වෙත එම උපදෙස් මාලාව නිකුත් කර ඇති බව සෞඛ්‍ය අමාත්‍යංශය නිවේදනය කළේය.ඇතැම් අවස්ථාවල දන්සැල් වලින් ලබාදෙන ආහාර විෂවීමේ සිද්ධීන් වාර්තා වන අතර එම තත්ත්වයන් වළක්වා ගැනීම සඳහා මෙම පියවර ගෙන ඇති බව සඳහන්ය.දන්සැල් පවත්වාගෙන යාමට යෝජිත ස්ථාන ලියාපදිංචි කිරීම, ආහාර පිලියෙළ කිරීමේදී, ගබඩා කිරීමේදී හා පිළිගැන්වීමේදී අනුගමනය කළයුතු සනීපාරක්ෂක අවශ්‍යතා පිලිබඳ දන්සැල් සංවිධායකයන්ට පූර්ව දැනුවත් කිරීම් සිදුකිරීම ආදිය අදාළ උපදෙස් මාලාවට ඇතුළත් කර තිබේ. එමෙන්ම දන්සැල් සඳහා බීමට සුදුසු ජලය යොදාගැනීමට උපදෙස් ලබාදීම සහ දන්සැල් වල අපද්‍රව්‍ය සෞඛ්‍ය ආරක්ෂිත ලෙස බැහැර කිරීම හා ඒ පිළිබඳ පසු විපරම් සිදුකිරීම ද එම උපදෙස් මාලාවට ඇතුළත් බව සෞඛ්‍ය අමාත්‍යංශය සඳහන් කළේය.අදාළ උපදෙස් මාලාවට අනුව වෙසක් උත්සවයේදී ක්‍රියාත්මක කරන වැඩසටහන් පිළිබද දිස්ත්‍රික් මට්ටමෙන් සංක්ෂිප්ත වාර්තාවක් ජුනි පළමුවනදාට පෙර ඉදිරිපත් කරන ලෙස ද සෞඛ්‍ය අමාත්‍යංශය දැනුම් දී තිබේ.", "URL": "https://sinhala.adaderana.lk/news.php?nid=60102", "Category": null, "Parent URL": null}