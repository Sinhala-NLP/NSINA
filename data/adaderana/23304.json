{"Source": "Adaderana", "Timestamp": "April 5, 2012 11:17 am", "Headline": "සබන් කැටවල සඟවා හෙරොයින් ගෙන ගිය දෙදෙනෙකු කොටුවෙයි", "News Content": "ත්‍රිරෝද රථයකින් හෙරොයින් ප්‍රවාහනය කරමින් සිටි පුද්ගලයින් දෙදෙනෙකු ගාල්ල බන්ධනාගාරය ඉදිරිපිට දී අත්අඩංගුවට ගෙන තිබේ. ගාල්ල පොලිසියේ නිලධාරීන් කණ්ඩායමක් සිදුකළ විශේෂ වැටලීමක දී මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගන්නා අවස්ථාවේ සැකකරුවන් විසින් සබන් කැට තුළ සූක්ෂම ලෙස සඟවා මෙම හෙරොයින් ප්‍රවාහනය කරමින් සිටි බව පොලිසිය පවසයි. එහිදී හෙරොයින් ග්‍රෑම් 5 ක ප්‍රමාණයක් සොයාගෙන ඇති අතර ඒවා ගාල්ල බන්ධනාගාරයේ රැඳවියන්ට ලබාදීම සඳහා රැගෙන යමින් තිබූ බව‍ට විමර්ශනවලදී අනාවරණය වී තිබේ. සිද්ධිය සම්බන්ධයෙන් අත්අඩංගුවට ගත් සැකකරුවන් අද(05) ගාල්ල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=23304", "Category": null, "Parent URL": null}