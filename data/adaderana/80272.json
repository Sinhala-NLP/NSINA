{"Source": "Adaderana", "Timestamp": "November 20, 2017 11:10 pm", "Headline": "සැමියා ටික දවසකට ගෙදර එන්නේ නෑ-බිරිද නයිජීරියානු ජාතිකයාට ගෙදරට එන්න කියලා", "News Content": "විදෙස්‌ ජාතිකයෙක්‌ වූ නයිජීරියානු පුරවැසියෙක්‌ විවිධ රටවලට රැකියා සඳහා පුද්ගලයන් යවන බව පවසමින් තම බැංකු ගිණුමට මුදල් තැම්පත් කරවාගෙන මුදල් වංචා කිරීමේ සිද්ධියක්‌ සම්බන්ධයෙන් සැකපිට විදෙස්‌ ජාතිකයෙක්‌ පසුගිය දා ගාල්ල නගරයේදී ගාල්ල පොලීසිය මඟින් අත්අඩංගුවට ගෙන තිබේ. මෙම විදේශීය ජාතිකයා ඒ. ටී. එම්. කාඩ්පතකින් මෙම මුදල් ලබාගෙන ඇති අතර ලංකාවේ විවිධ පුද්ගලයන් රවටා මුදල් ලබාගත් සැකකාර විදෙස්‌ ජාතිකයා දින ගාල්ල මූලස්‌ථාන පොලීසිය මඟින් උපාය දූතයන් යොදවා ඉතාම සැළසුම් සහගතව අත්අඩංගුවට ගෙන ඇත. ගාල්ල - උනවටුන සංචාරක කලාපයේ මෙම විදෙස්‌ ජාතිකයා නිවාසයක්‌ කුලියට ගෙන පදිංචිව සිට ඇති අතර ඒ සඳහා ගෙවල් කුලිය ලෙස රුපියල් 30,000 ක්‌ අදාළ නිවස හිමි පුද්ගලයාට මේ විදෙස්‌ ජාතිකයා ලබාදී තිබේ. මොහු කාලයක්‌ උනවටුනේ වාසය කර ඇති අතර පසුව ප්‍රදේශයේ තරුණයෙක්‌ මිතුරු කරගෙන තමන්ට බැංකු පොතක්‌ හා ඒ.ටී.එම්. පතක්‌ සකසා දෙනමෙන් පවසා අදාළ තරුණයාට රුපියල් 5000 ක්‌ ලබාදී ඇත. ඒ අනුව අදාළ උනවටුනේ තරුණයා මෙම විදෙස්‌ ජාතිකයාට බැංකු පොතක්‌ හා ඒ.ටී.එම්. කාඩ්පතක්‌ ගාල්ල බැංකුවක්‌ හරහා සකස්‌ කර දී ඇත. ඒ අනුව, ලංකාවේ විවිධ ස්‌ථාන රැසකදී මේ ආකාරයට බැංකු පොත් සකස්‌ කර ඒ.ටී.එම්. කාඩ්පත් සකස්‌ කරගෙන ඇති බව පොලිස්‌ පරීක්‍ෂණවලදී හෙළිවී ඇති අතර මේ ආකාරයට ගාල්ලේ පදිංචිව සිටින කාන්තාවන් දෙදෙනෙක්‌ ද හවුල් කර ගනිමින් මේ ආකාරයට බැංකු ගිණුම් දෙකක්‌ සකස්‌ කර ඒ.ටී.එම්. කාඩ් පත් දෙකක්‌ද සකස්‌ කරගෙන තිබිණි. අදාළ බැංකුවේ කළමනාකරුට මේ විදෙස්‌ ජාතිකයා පිළිබඳව සැකයක්‌ පහළවීම නිසා සිදුකළ සෝදිසියකදී මේ ආකාරයෙන් බැංකු ගිණුම් රැසක්‌ සකස්‌ කරගෙන ඒවාට විවිධ පුද්ගලයන්ට රට රස්‌සා දෙන බව පවසා තම ගිණුමට මුදල් තැම්පත් කරවාගෙන එම මුදල් තම ඒ.ටී.එම්. පත් හරහා මෙම විදෙස්‌ ජාතිකයා මුදල් වංචාකර ඇති බව තහවුරු වී තිබේ. මේ අනුව පොලීසියට ලද තොරතුරු මත අදාළ පුද්ගලයා ගාල්ලේ කාන්තාවන් දෙදෙනා උපයෝගී කරගෙන එක්‌ කාන්තාවක්‌ පවසා ඇත්තේ තම ස්‌වාමියා ටික දිනකට තම නිවසට එන්නේ නැති ගමනක්‌ ගොස්‌ ඇති නිසා තම මිත්‍ර විදෙස්‌ ජාතිකයාට කැමැති නම් දින කිහිපයක්‌ තම නිවසේ ලැඟුම්ගෙන කටයුතු සිදුකරන්නට හැකි දැයි පොලිස්‌ උපදෙස්‌ මත අදාළ විදේශිකයාව දැනුවත් කර ඇත. ඒ අනුව නයිජීරියානුවා මෙයට කැමැත්ත පළකර ඇති අතර ඒ අනුව 15 දින තම ගාල්ලේ නිවසට එන්න යැයි පවසා ඇති අතර මේ අනුව ඔහු ගාල්ලට පැමිණි පසුව මේ කාන්තාවන්ගේ ස්‌වාමි පුරුෂයන් ද එක්‌ව පොලිස්‌ නිලධාරීන්ගේ ද සහයෝගය මත මෙම විදෙස්‌ ජාතිකයා අත්අඩංගුවට ගෙන ඇත. මේ ආකාරයට මෙම විදෙස්‌ ජාතිකයා දැනට වංචාකර ඇති මුදල රුපියල් ලක්‍ෂ 27 ක්‌ පමණ වේ.", "URL": "https://sinhala.adaderana.lk/news.php?nid=80272", "Category": null, "Parent URL": null}