{"Source": "Adaderana", "Timestamp": "February 7, 2013 07:45 am", "Headline": "ස්වාමීන් වහන්සේලා ජනපති හමුවෙයි", "News Content": "දිවයිනේ සියලුම නිකායන්හි මහනායක, අනුනායක සහ ලේඛකාධිකාරී ස්වාමීන් වහන්සේලා ජනාධිපති මහින්ද රාජපක්ෂ මහතා හමුවී තිබේ. ඊයේ (06) පස්වරුවේ ජනාධිපති ලේකම් කාර්යාලයේ දී මෙම හමුව සිදුවූ බව ජනාධිපති මාධ්‍ය අංශය සඳහන් කළේය. රට තුළ ජාතික සමගිය සහ ආගමික සහජීවනය ගොඩ නැංවීම සඳහා රජය ගෙන යන වැඩපිළිවෙළට මහා සංඝරත්නයේ අනුශාසනා ලබාගැනීම සඳහා මෙම හමුව කැඳවා තිබිණි. තිස් අවුරුදු යුද්ධය අවසන් කරමින් රට තුළ ජාතික සමගිය සහ ආගමික සහජීවනය ගොඩනැංවීමට ජනාධිපතිවරයා දරන උත්සහය ප්‍රසංශනීය බව මෙහිදී මහා සංඝරත්නය පෙන්වා දී තිබේ. සම්බුද්ධ ශාසනයේ චිරස්චිතිය සහ එය ආරක්ෂා කර ගැනීම සඳහා ඉදිරියේ දී අනුගමනය කළ යුතු වැඩපිළිවෙළ පිළිබඳව මහා සංඝරත්නය දීර්ඝ වශයෙන් අදහස් හා යෝජනා ඉදිරිපත් කළ බව ජනාධිපති මාධ්‍ය අංශ්‍ය සඳහන් කළේය. රටේ සියලු ආගම් අතර ආගමික සහජීවනය ගොඩ නංවමින් සියලු දෙනාගේ ආගමික නිදහස සුරක්ෂිත කිරීම රජයේ වැඩපිළිවෙළ බව ජනාධිපති මහින්ද රාජපක්ෂ මහතා මෙහිදී පෙන්වා දී තිබේ. රාජ්‍ය නායකයෙකු සියලුම නිකායන්හි ප්‍රධාන නායක ස්වාමීන් වහන්සේලා එක්රැස් කරගනිමින් මෙවන් සාකච්ඡා වාරයක් ශ්‍රී ලංකාවේ පැවැත්වු පළමු අවස්ථාව මෙය වීමද විශේෂත්වයකි.", "URL": "https://sinhala.adaderana.lk/news.php?nid=31414", "Category": null, "Parent URL": null}