{"Source": "Adaderana", "Timestamp": "July 18, 2019 12:46 pm", "Headline": "සෙල්ෆි ගන්න ගිහින් රූමස්සලින් වැටුණු එක් තරුණයෙකුගේ සිරුරක් ගොඩ ගනී", "News Content": "පසුගිය දා උණවටුන, රූමස්සල ගලකට නැඟී සෙල්ෆි ඡායාරූපයක් ගැනීමට ගොස් වතුරට ඇඳ වැටුණු එක් තරුණයෙකුගේ සිරුරක් නාවික මෙහෙයුමක් මඟින් සොයා ගැනීමට හැකියාව ලැබී ඇත. උණවටුන, රූමස්සල ගලකට නැඟී සෙල්ෆි ඡායාරූපයක් ගැනීමට ගිය තරුණයින් දෙදෙනෙක් පසුගියදා වතුරට ඇඳ වැටී අතුරුදහන්ව ඇතැයි පොලිස් මාධ්‍ය ප්‍රකාශක කාර්යාලය පවසයි. පසුගිය 16 වනදා සවස 4 ට පමණ මෙය සිදුව තිබේ. තරුණයින් සිව් දෙනෙක් මෙම ස්ථානයට ගොස් ඇති අතර, පසුව අනතුරට ලක්වු තරුණයින් දෙදෙනෙක් බේරා ගැනීමට හැකිවු අතර තරුණයන් දෙදෙනෙක් අතුරුදන් විය. අතුරුදහන්ව වූයේ ගිණිමැල්ලගහ, තෙලිකඩ ප්‍රදේශයේ පදිංචි වයස අවුරුදු 20 ත් 21 ත් අතර වයසේ පසු වන තරුණයින් දෙදෙනෙකි. කෙසේ වෙතත් මේ වන විට එක් තරුණයෙකුගේ සිරුර සොයා ගැනීමට හැකිව ඇත. අදාළ තරුණයාගේ මළ සිරුර මේ වන විට කරාපිටිය රෝහලේ මෘත ශරීරාගාරයේ තැන්පත් කර ඇත. අනෙක් තරුණයා සොයා තවදුරටත් නාවික මෙහෙයුම් ක්‍රියාත්මක කර ඇත. හබරාදූව පොලීසිය සිදුවීම සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=114423", "Category": null, "Parent URL": null}