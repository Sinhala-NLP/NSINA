{"Source": "Adaderana", "Timestamp": "April 23, 2011 01:15 pm", "Headline": "වැස්සට හේතුව පහළ වායු ගෝලයේ කැළඹිලි ස්වභාවයයි", "News Content": "දැනට දිවයිනේ දක්නට ලැබෙන වැසි සහිත කාලගුණ තත්ත්වයට හේතුවී ඇත්තේ පහළ වායු ගෝලයේ හටගෙන ඇති කැළඹිලි සහිත ස්වභාවයක් බව කාලගුණ විද්‍යා දෙපාර්තමේන්තුව පවසයි. පවත්නා කාලගුණ තත්ත්වය හමුවේ අද පස්වරුවේ ගිගුරුම් සහිත වැසි ඇති විය හැකි බව කාර්යයේ නියුතු කාලගුණ විද්‍යාඥ ගයනා හෙන්දෙවිතාරණ මහත්මිය සඳහන් කළාය. මෙම ස්වභාවය නිසා අද(23) දවස තුළ බස්නාහිර, දකුණ සහ උතුරු පළාතෙහි වැසි හෝ ගිගුරුම් සහිත වැසි ඇතිවන බව මේ සම්බන්ධයෙන් වැඩිදුරටත් පැහැදිලි කළ හෙන්දෙවිතාරණ මහත්මිය ප්‍රකාශ කළාය. අපර භාගයේදී හෝ රාත්‍රී කාලයේදී දිවයින පුරාම ගිගුරුම් සහිත වැසි ඇතිවන බව ද ඇය කියා සිටියාය. අකුණු මගින් සිදුවන අනතුරු අවම කරගැනීමට පියවර ගන්නා ලෙස ද හෙන්දෙවිතාරණ මහත්මිය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=15653", "Category": null, "Parent URL": null}