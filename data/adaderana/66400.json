{"Source": "Adaderana", "Timestamp": "November 25, 2016 11:00 am", "Headline": "   ඊ නිව්ස් කර්තෘට ජාත්‍යන්තර වරෙන්තුවක්", "News Content": "ලංකා ඊ නිව්ස් වෙබ් අඩවියේ සංස්කාරක ප්‍රදීප් සඳරුවන් සේනාධීර මහතා වහාම අත්අඩංගුවට ගන්නැයි ගම්පහ ප්‍රධාන මහේස්ත්‍රාත් කාවින්ද්‍යා නානායක්කාර මහත්මිය විසින් ඉන්ටපෝල් වරෙන්තු නිකුත් කර තිබේ.එතුමිය විසින් අදාළ වරෙන්තු අද(25) දින නිකුත් කළ බව අද දෙරණ අධිකරණ වාර්තාකරු පවසයි.රිවිර පුවත්පතේ හිටපු කර්තෘ උපාලි තෙන්නකෝන් මහතාට පහරදීමේ නඩුවට සම්බන්ධ සැකකරු හඳුනාගැනීමේ පෙරට්ටුවට ඉදිරිපත් කිරීමට පෙර ඔහුගේ ඡායාරූප ලංකා ඊ නිව්ස් වෙබ් අඩවියේ පළ කර අධිකරණයට අපහාස කළැයි ඔහුට විරුද්ධව නගා ඇති චෝදනාව වෙයි.එසේම මෙම නඩුව අධිකරණයට අපහාස කිරීමක් සම්බන්ධයෙන් වන බැවින් සඳරුවන් සේනාධීර මහතාට එරෙහිව මෙම නඩුව අභියාචනාධිකරණයට යොමුකිරීමට තීරණය කෙරුණු බව ජනාධිපති නීතිඥ හේමන්ත වර්ණකුලසූරිය පවසයි.එසේම ලංකා ඊ නිව්ස් කර්තෘවරයා ශ්‍රී ලංකාවට පැමිණියහොත් ඔහුව අත්අඩංගුවට ගන්නා ලෙස ආගමන විගමන පාලක මධ්‍යස්ථානයටද අධිකරණය විසින් නියෝග නිකුත් කර තිබේ.ලංකා ඊ නිව්ස් වෙබ් අඩවිය ඔස්සේ මෙරට විනිසුරුවරුන්ට අපහාස කළැයි ද ඔහුට එරෙහිව ක්‍රියා මාර්ග ගන්නා බවට පසුගියදා අධිකරණ අමාත්‍ය විජයදාස රාජපක්ෂ මහතා පාර්ලිමේන්තුවේදී ප්‍රකාශයක් කළේය.මේ අතර ලංකා ඊ නිව්ස් වෙබ් අඩවිය මගින් ශ්‍රී ලංකාවේ විනිසුරුවරුන් කිහිපදෙනෙකුට හා අධිකරණයට අපහාස වන අන්දමේ ප්‍රවෘත්ති පළකර ඇති බව කියමින් නීතිඥ මධුර විතානගේ මහතා විසින් ශ්‍රේස්ඨාධිකරණයට පැමිණිළි 14ක් ඉදිරිපත් කර තිබේ.ඒ මහතා විසින් ඊයේ (23) දින එම පැමිණිලි ගොනුකර තිබේ.අවස්ථා 14කදී අධිකරණයට අපහාස වන අන්දමේ පුවත් පළකර ඇති බවත්, ලංකා ඊ නිව්ස් වෙබ් අඩවියෙන් සිදු කරන මෙම ක්‍රියාව සම්බන්ධයෙන් විමර්ශණයක් කර සුදුසු දඬුවම් ලබා දෙන ලෙසත් මධුර විතානගේ කළ පැමිණිල්ලේ සඳහන් බව වාර්තා වෙයි.", "URL": "https://sinhala.adaderana.lk/news.php?nid=66400", "Category": null, "Parent URL": null}