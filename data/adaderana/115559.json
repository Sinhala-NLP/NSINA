{"Source": "Adaderana", "Timestamp": "August 2, 2019 10:41 am", "Headline": "උතුරු කොරියාව නැවතත් න්‍යෂ්ටික අත්හදාබැලීමක", "News Content": "උතුරු කොරියාව නැවතත් න්‍යෂ්ටික අත්හදාබැලීමක් සිදුකර ඇති බව දකුණු කොරියානු බලධාරීන් පවසයි. සතියක් ඇතුළත උතුරු කොරියාව සිදුකළ තෙවන මිසයිල අත්හදාබැලීම මෙයයි. උතුරු කොරියාවේ නැගෙනහිර වෙරළ තීරය ආසන්න ප්‍රදේශයකදී හඳුනානොගත් මිසයිලයක්, දෙවරක් අත්හදාබලා ඇති බව දකුණු කොරියානු වාර්තාවල දැක්වෙයි. මෙම මාසයේදී දකුණු කොරියාව සහ අමෙරිකාව අතර යුද අභ්‍යාසයක් පැවැත්වීමට සැලසුම් කර ඇති පසුබිමක නව මිසයිල අත්හදාබැලීමත් විශේෂත්වයකි. අදාළ යුද අභ්‍යාසයට ප්‍රතිචාර දැක්වීමක් ලෙස නව අත්හදාබැලීම් සිදුකරනන්නට ඇති බවද විදෙස් මාධ්‍ය සැක පල කරයි. මේ අතර බ්‍රිතාන්‍යය, ප්‍රංශය හා ජර්මනිය උතුරු කොරියාවෙන් ඉල්ලා සිටින්නේ අමෙරිකාව සමග අර්ථයක් සහිත සාකච්ඡාවකට එක්වන ලෙසයි. උතුරු කොරියාව සිය න්‍යෂ්ටික හා බැලැස්ටික් මිසයිල වැඩසටහන් අවසන් නොකරන්නේනම් දැඩි සම්බාධක පනවන බවද ජගත් සංවිධානයේ ආරක්ෂක මණ්ඩල රැස්වීමකින් අනතුරුව ඔවුන් වැඩිදුරටත් ප්‍රකාශ කර තිබුණි. කෙසේ නමුත් උතුරු කොරියාව කෙටි දුර මිසයිල අත්හදාබැලීම සම්බන්ධයෙන් තමා තුළ කණස්සල්ලක් නැතැයි අමෙරිකානු ජනාධිපති ඩොනල්ඩ් ට්‍රම්ප් පවසා ඇත.", "URL": "https://sinhala.adaderana.lk/news.php?nid=115559", "Category": null, "Parent URL": null}