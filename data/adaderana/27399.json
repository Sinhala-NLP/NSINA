{"Source": "Adaderana", "Timestamp": "September 14, 2012 10:39 am", "Headline": "පළාත් සභා නියෝජිතයින්ගේ නම් 18 ට පෙර ", "News Content": "උතුරු මැද, සබරගමුව සහ නැගෙනහිර පළාත් සභාවලට අදාළ ප්‍රසාද මන්ත්‍රී ධුර සඳහා පත් කරන නියෝජිතයින්ගේ නම් ලබන අඟහරුවාදාට පෙර ඉදිරිපත් කළ යුතු බව මැතිවරණ මහලේකම් කාර්යාලය පක්ෂ ලේකම්වරුන්ට දැනුම් දී තිබේ. අදාළ පළාත් සභාවලට තේරී පත්වු සභිකයින්ගේ නම් කඩිනමින් ගැසට් මඟින් ප්‍රකාශයට පත් කරන බව අතිරේක මැතිවරණ කොමසාරිස් ආර්.එම්.ඒ.එල්.රත්නායක මහතා සඳහන් කළේය. තේරී පත්වු ඇතැම් සභිකයින්ගේ වත්කම් හා බැරකම් ප්‍රකාශ ඉදිරිපත් නොකිරීම හේතුවෙන් ගැසට් පත්‍රය නිකුත් කිරීම ප්‍රමාද වී ඇත. මේ අතර උතුරු මැද සහ සබරගමුව පළාත් සභාවලට අදාළ ප්‍රධාන අමාත්‍ය ධුරයන් අද (14) දිනයේ නම් කිරීමට බොහෝ දුරට ඉඩ ඇති බව එක්සත් ජනතා නිදහස් සන්ධාන ආරංචි මාර්ග ප්‍රකාශ කරයි. අනුරාධපුර දිස්ත්‍රික්කයෙන් තෙවන ස්ථානයට මනාප ලබාගත් එච්.බී.සේමසිංහ මහතාට උතුරු මැද පළාතේ ප්‍රධාන අමාත්‍ය ධුරය ලබා දිය යුතු බවට එක්සත් ජනතා නිදහස් සන්ධාන මැතිවරණ මෙහෙයුම් කමිටුවට යෝජනා වී ඇති බව ද වාර්තා වේ. මේ අතර මහීපාල හේරත් මහතාට සබරගමුව පළාත් සභාවේ ප්‍රධාන අමාත්‍ය ධුරය යළි හිමිවනු ඇති බව අනාවරණය වේ.", "URL": "https://sinhala.adaderana.lk/news.php?nid=27399", "Category": null, "Parent URL": null}