{"Source": "Adaderana", "Timestamp": "January 9, 2013 11:20 am", "Headline": "දක්ෂතා ඇතොත් විශේෂ දීමනා", "News Content": "ඉහළ දක්ෂතා දක්වන ජාතික සංචිතවල ක‍්‍රීඩක ක‍්‍රීඩිකාවන්ට විශේෂ දීමනාවක් ලබාදීමට ක‍්‍රීඩා අමාත්‍යංශය තීරණය කර තිබේ. සාග් ජාතික සංචිතය වෙනුවෙන් ක‍්‍රීඩා ඉසව් 22 ක් ඉලක්ක කර ගෙන මේ වනවිට ජාතික සංචිත පටන්ගෙන ඇති බව සඳහන්ය. ඒ අනුව එම ක‍්‍රීඩා සංචිතයේ සිටින දක්ෂතම ක‍්‍රීඩක ක‍්‍රීඩිකාවන්ට මේ වන විට දීමනාවක් ලබාදීමට පියවර ගෙන ඇති බව ක‍්‍රීඩා අමාත්‍යශය සඳහන් කළේය. මීට අමතරව සාග් ජාතික සංචිතය නියෝජනය කරන අනෙකුත් ක‍්‍රීඩා ඉසව්වල සිටින සියලුම ක‍්‍රීඩක ක‍්‍රීඩිකාවන්ට පුහුණු වීම්, ආහාර හා වෛද්‍ය පහසුකම් ලබාදීමට මේ වන විට ක‍්‍රීඩා අමාත්‍යංශය පියවර ගෙන තිබේ. එමෙන්ම මෙම ක‍්‍රීඩ ක‍්‍රීඩිකාවන්ට විශේෂ දීමනාවක් ලබාදීම කෙරෙහි ක‍්‍රීඩා අමාත්‍ය මහින්දානන්ද අළුත්ගමගේ මහතාගේ අවධානය යොමු වී ඇති බව සඳහන්ය. ඒ අනුව එම දීමනාව රුපියල් දහදහසේ සිට රුපියල් තිස් පන්දහස දක්වා ලබාදීමට අපේක්ෂා කරන බව ක්‍රීඩා අමාත්‍යංශය පැවසීය.", "URL": "https://sinhala.adaderana.lk/news.php?nid=30612", "Category": null, "Parent URL": null}