{"Source": "Adaderana", "Timestamp": "June 5, 2018 07:05 am", "Headline": "‍තැපැල් වර්ජනය අද මධ්‍යම රාත්‍රියෙන් අවසන්-විසඳුම් නොලැබුණොත් ඉදිරියේ දී තීරණ දැඩි වෙයි", "News Content": "සිය ගැටළුවලට විසඳුම් ලබාදීමට රජය කඩිනමින් පියවර නොගතහොත් ඉදිරියේ දී දැඩි වෘත්තීය සමිති ක්‍රියාමාර්ගයක නිරත වන බව තැපැල් වෘත්තිය සමිති පවසයි. ඉල්ලීම් කිහිපයක් මුල්කරගනිමින් පෙරේදා(03) මධ්‍යම රාත්‍රියේ සිට තැපැල් හා විදුලි සංදේශ නිලධාරීන්ගේ සංගමය සංකේත වැඩවර්ජනයක් ආරම්භ කළේය. එම සංගමයේ සභාපති එච්.කේ.කාරියවසම් මහතා සඳහන් කළේ අද(05) මධ්‍යම රාත්‍රී 12.00න් වැඩ වර්ජනය අවසන් කළ ද සිය ඉල්ලීම්වලට යහපත් ප්‍රතිචාර නොලැබුණහොත් ඉදිරියේ දී යළිත් වැඩවර්ජනයක නිරත වන බවයි. වැඩවර්ජනය ක්‍රියාත්මක වුව ද තැපෑලේ කටයුතුවලට ඉන් දැඩි බලපෑමක් එල්ල වී නොමැති බව තැපැල්පති රෝහණ අබේරත්න මහතා පවසනයි. තැපැල්පතිවරයා පෙන්වා දෙන්නේ වර්ජනය හේතුවෙන් සුළු සුළු බාධාවන් එල්ල වී ඇති බවයි. මේ අතර ජල සම්පාදන සේවකයින් ආරම්භ කර ඇති වෘත්තීය සමිති ක්‍රියාමාර්ගය හේතුවෙන් ප්‍රදේශ ගණනාවක ජල සැපයුම අඩාල වී ඇතැයි ජල සම්පාදන වෘත්තීය සමිති ඒකාබද්ධ සන්ධානයේ කැඳවුම්කරු උපාලි රත්නායක මහතා පවසයි. ඔහු පෙන්වා දෙන්නේ පසුගිය 23 වන දින සිට ආරම්භ කර ඇති මෙම වෘත්තීය සමිති ක්‍රියාමාර්ගය අඛණ්ඩව සිදුකරන බවයි. සිය ඉල්ලීම්වලට ලබාදුන් විසඳුම් ලිඛිතව ලබා නොදෙන්නේ නම් යළිත් වැඩවර්ජනයක නිරත වන බව දුම්රිය තාක්ෂණ සේවා වෘත්තීය සමිති කමිටුව පවසයි. එම කමිටුවේ සම ලේකම් කමල් පීරිස් මහතා සඳහන් කළේ අද දිනය තුළ අදාළ විසඳුම නොලැබුණහොත් ගනු ලබන ඉදිරි ක්‍රියාමාර්ග පිළිබඳ සිය සංගමයේ විධායක කමිටුව රැස්වි තීරණය කරන බවයි.", "URL": "https://sinhala.adaderana.lk/news.php?nid=90358", "Category": null, "Parent URL": null}