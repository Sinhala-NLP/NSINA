{"Source": "Adaderana", "Timestamp": "April 14, 2012 09:32 am", "Headline": "කොල්ලකෑම් රැසකට සම්බන්ධ අයෙක් හලාවත දී කොටුවෙයි", "News Content": "ගෙවල් බිඳුම් ඇතුළු කොල්ලකෑම් රැසකට සම්බන්ධ පුද්ගලයෙකු හලාවත ප්‍රදේශයේ දී අත්අඩංගුවට ගෙන තිබේ. 2009 වසරේ දී හා 2012 වසරේ දී අදාළ සැකකරු විසින් මෙම කොල්ලකෑම් සිදුකර ඇති බව පොලිසිය පවසයි. හලාවත නගරය, කාක්කපල්ලිය, මුන්නේෂ්වරම, මයියක්කුලම යන ප්‍රදේශවල මොහු විසින් අදාළ සොරකම් සිදුකර ඇති බවට අනාවරණය ක‍ර ගෙන ඇත. සැකකරු සම්බන්ධයෙන් තොරතුරු හෙළිකර ගැනීමත් සමඟ හලාවත ප්‍රදේශයේ සංගීත කණ්ඩායමක ශිල්පියෙකු වශයෙන් කටයුතු කරමින් සිටිය දී අදාළ සැකකරු අත්අඩංගුවට ගැනීමට හැකි වූ බව හලාවත පොලිසිය පවසයි. සැකකරු සොරා ගන්නා ලද රන් ආභරණ රැසක් හලාවත ප්‍රදේශයේ උගස් මධ්‍යස්ථාන වලට අලෙවි කර ඇති බවත් එම භාණ්ඩ සිය භාරයට ගැනීම සඳහා අධීකරණයේ සහය ලබාගැනීමට කටයුතු කරමින් සිටින බවත් පොලිසිය සඳහන් කරයි.", "URL": "https://sinhala.adaderana.lk/news.php?nid=23493", "Category": null, "Parent URL": null}