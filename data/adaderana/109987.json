{"Source": "Adaderana", "Timestamp": "May 15, 2019 01:50 pm", "Headline": "ප්‍රහාරකයන්ට තාක්ෂණික සහය දුන් අදීල් අමීස් IS සැකකරුවන් සමඟත් සම්බන්ධතා පවත්වලා", "News Content": "පාස්කු ඉරුදින ප්‍රහාර මාලාවේ බෝම්බකරුවන්ට තාක්ෂණික සහය ලබාදුන් බවට අත්අඩංගුවට ගෙන සිටින අදීල් අමීස් නමැත්තා ඉන්දීය අත්අඩංගුවේ පසුවන අයි.එස්. සැකකරුවන් තිදෙනෙකු සමඟ සබඳතා පවත්වා ඇති බවට ඉන්දීය මාධ්‍ය අනාවරණය කරයි. මෘදුකාංග ඉංජිනේරුවරයෙකු වන 24 හැවිරිදි අදීල් අමීස් බ්‍රිතාන්‍යයේ විශ්වවිද්‍යාල කිහිපයක උසස් අධ්‍යාපනය හැදැරූ අයෙකු වන අතර ඔහු ආරක්ෂක අංශ විසින් පසුගිය අප්‍රේල් මස 25 වනදා අත්අඩංගුවට ගෙන ඇති බව වාර්තා වේ. සැකකරු 2015 සහ 2017 යන වසරවල දී ඉන්දීය ආරක්ෂක අංශ විසින් අයි.එස්. සංවිධානයට සම්බන්ධ බවට සැකපිට අත්අඩංගුවට ගත් පුද්ගලයින් තිදෙනෙකු සමඟ සබඳතා පවත්වා ඇති බවට අනාවරණය වී තිබේ. වට්ස්ඇප් තාක්ෂණය ඔස්සේ එම සබඳතා පවත්වාගෙන ගොස් ඇති නමුත් වෙනත් ආකාරයකින් ඔවුන් අතර සබදතාවක් පැවතියේ ද යන්න පිළිබඳ තොරතුරු අනාවරණය වී නොමැති බව ඉන්දීය ආරක්ෂක අංශ ප්‍රකාශ කර ඇත. මේ හේතුවෙන් අදීල් අමීස් නමැති මෙම සැකකරු සම්බන්ධයෙන් ඉන්දීය බුද්ධි අංශ මීට වසර 3 කට පමණ පෙර විමර්ශන සිදුකර තිබූ බව ද විදෙස් මාධ්‍ය වාර්තා කර තිබේ.", "URL": "https://sinhala.adaderana.lk/news.php?nid=109987", "Category": null, "Parent URL": null}