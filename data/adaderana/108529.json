{"Source": "Adaderana", "Timestamp": "April 23, 2019 01:44 pm", "Headline": "පාකිස්තාන අගමැති ඉරානයේ සංචාරයක", "News Content": "පාකිස්තාන අග්‍රාමාත්‍ය ඉම්රාන් ඛාන් ඉරානයේ දෙදින නිල සංචාරයකට සහභාගී වී ඇත. එම සංචාරයේ දී ඔහු එරට අධ්‍යාත්මික නායක අයතොල්ලා අලි කුමේයිනි හමුවීමට නියමිත බවත් විදෙස් මාධ්‍ය වාර්තා කළේය. පාකිස්තාන අග්‍රාමාත්‍ය ඉම්රාන් ඛාන් ඉරානයේ ටෙහෙරාන් අගනුවරදී එරට ජනාධිපති හසන් රුහානි හමුවුණා. මෙම සංචාරය අතරතුර දෙරටේ නායකයින් ආරක්ෂාව සහ කලාපීය ගැටළු පිළිබඳව දැඩිව අවධානය යොමු කිරීමට නියමිතව ඇත. පාකිස්තානයේ බලුකිස්තාන් පළාතේ සිට ක්‍රියාත්මක සටන්කාමීන්ට එරෙහිව ක්‍රියා කරන ලෙස පාකිස්තානය ඉරානයෙන් ඉල්ලීමක් කර තිබුණි. ඉන් දින කිහිපයකට පසුව පාකිස්තාන අග්‍රාමාත්‍යවරයා ඉරානයේ සංචාරයකට සහභාගී වීම සුවිශේෂී බව දේශපාලන විචාරකයින් පෙන්වා දෙනු ලැබීය. ඉම්රාන් ඛාන් පිළිගැනීමේ මෙම උත්සවය පැවැත්වුණේ ඉරාන ජනාධිපති මන්දිරයේදීය. එහිදී ඔහුව මහත් හරසරින් පිළිගත් බව විදෙස් වාර්තා සඳහන් කර සිටියි. කෙසේ වෙතත් මාස කිහිපයක් තිස්සේ පාකිස්තානය සහ ඉරානය අතර විරසකයක් පැවැතියේය ඒ දේශසීමාවේ සිට ක්‍රියාත්මක සටන්කාමීන් මර්දනයට කිරීම සඳහා නිසි ක්‍රියාමාර්ග නොගන්නා බවට දෙපාර්ශවය චෝදනා කර ගැනීමත් සමඟය.", "URL": "https://sinhala.adaderana.lk/news.php?nid=108529", "Category": null, "Parent URL": null}