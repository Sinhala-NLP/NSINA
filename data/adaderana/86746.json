{"Source": "Adaderana", "Timestamp": "April 2, 2018 11:27 am", "Headline": "  සුචී ජාතික පාසලේ විදුහල්පතිනියගේ මියයාම - ලංකා ගුරු සංගමයෙන් නිවේදනයක්", "News Content": "අධ්‍යාපන අමාත්‍යාංශය මඟින් ශී‍්‍ර ලංකා විදුහල්පති සේවයේ නිලධාරීන් සඳහා නායකත්ව පුහුණුව ලබාදීමේ වැඩසටහනක් අතරතුර 2018 පෙබරවාරි 17 දින ඊට සහභාගි වූ හම්බන්තොට සුචී ජාතික පාසලේ විදුහල්පතිනිය මියයාම සම්බන්ධයෙන් ලංකා ගුරු සංගමය විසින් නිවේදනයක් නිකුත් කර තිබේ. එම නිවේදනය, හම්බන්තොට සුචී ජාතික පාසලේ විදුහල්පතිනිය මියයාම පිළිබඳ සිද්ධියට වගකිව යුතු ප‍්‍රසම්පාදන අතිරේක ලේකම්වරයාට විනයානුකූල පියවර වෙනුවට විදේශ සංචාරයක් අධ්‍යාපන අමාත්‍යාංශය මගින් ශී‍්‍ර ලංකා විදුහල්පති සේවයේ නිලධාරීන් සඳහා නායකත්ව පුහුණුව ලබාදීමේ වැඩසටහනක් අතරතුර 2018 පෙබරවාරි 17 දින ඊට සහභාගි වූ හම්බන්තොට සුචී ජාතික පාසලේ විදුහල්පතිනිය මියගොස් ඇත. එම පුහුණුව අධ්‍යාපන අමාත්‍යාංශයට කළ හැකිව තිබියදී බාහිර ආයතනයක් මඟින් ලබාදී තිබූ අතර අනාරක්ෂිත පුහුණු කිරීමකදී අදාළ විදුහල්පතිනිය අනතුරට පත්වී මියගොස් තිබුණි. මේ සම්බන්ධයෙන් අධ්‍යාපන අමාත්‍යාංශය පැවැත්වූ පරීක්ෂණයකින් අනතුරුව අදාළ බැහැරගත නායකත්ව පුහුණු වැඩසටහනට අදාළව පුහුණුව සැලසුම් කිරීමේ සිට, මිළ ගණන් කැඳවීම, ආයතන තෝරා ගැනීම සහ සංවිධානය කිරීම සම්බන්ධයෙන් වගකීම් විරහිතව, අනවධානයෙන් හා නොසැලකිලිමත් ලෙස තම රාජකාරි වගකීම් පැහැර හරිමින් කි‍්‍රයාකළ බවට සනාථ වී ඇති නිලධාරීන් 7 ක් සම්බන්ධයෙන් විනයානුකූල පියවර බවට අධ්‍යාපන අමාත්‍යාංශය මාධ්‍ය නිවේදනයක් මඟින් ප‍්‍රකාශ කරන ලදී. අධ්‍යාපන අමාත්‍යාංශය ඒ සම්බන්ධයෙන් පළ කළ නිවේදනයට අනුව, මානව සම්පත් සංවර්ධන අංශභාර අතිරේක ලේකම් (පාසල් කටයුතු), මානව සම්පත් සංවර්ධන අංශයේ අධ්‍යක්ෂ, මානව සම්පත් සංවර්ධන අංශයේ නියෝජ්‍ය අධ්‍යක්ෂ, ප‍්‍රසම්පාදන අංශය භාර අතිරේක ලේකම්, ප‍්‍රසම්පාදන අංශයේ ගණකාධිකාරීවරිය, තාක්ෂණ ඇගයීම් කමිටු සාමාජිකයන් සම්බන්ධයෙන් විනය පියවර ගත යුතු බව දැක්වීය. එහෙත් මේ වනතෙක් මෙම තනතුරු දැරූ පුද්ගලයන් සම්බන්ධයෙන් විනය පියවර ගෙන නොමැති අතර, මේ වන විට අදාළ චෝදනාවට ලක්ව ඇති ප‍්‍රසම්පාදන අංශය භාර අතිරේක ලේකම්වරයා ලෙස කටයුතු කළ අනුරාධ විජේකෝන් මහතා කිසිඳු පරීක්ෂණයක් නොපැවැත්වෙන තත්වයක් තුළ අධ්‍යාපන අමාත්‍යාංශය මඟින් ජපානයේ අධ්‍යයන චාරිකාවට යවා ඇත. මේ අනුව පැහැදිලි වන්නේ අධ්‍යාපන අමාත්‍යාංශයේ නිවේදනය පැවති විරෝධය සමනය කිරීම සඳහා සිදු කළ එකක් පමණක් බවයි. මේ වන තෙක් මියගිය අදාළ විදුහල්පතිනිය වෙනුවෙන් ඇයගේ ස්වාමිපුරුෂයාට හා දරුවන්ට වන්දිමුදලක් හෝ ලබාදී නොමැති අතර, ඇගේ මරණ සහතිකයද මේ වන තෙක් නිකුත් කර නැත. මේ තත්වය පිළිබඳව අවධානය යොමු කර මෙම සිද්ධිය සම්බන්ධයෙන් වගකිව යුතු සියලූ නිලධාරීන්ට අදාළව විනය පියවර ගැනීමට කටයුතු යොදන ලෙසත්, මෙම පුහුණු වැඩමුළුව සම්බන්ධයෙන් අවසන් තීරණ ගත් අමාත්‍යාංශයේ උසස් නිලධාරීන් ද ඇතුළත් වන ලෙස විධිමත් පරීක්ෂණයක් සිදු කිරීමට පියවර ගන්නා ලෙසත්, විනය පියවර ගත යුතු ඉහත නිලධාරියාට විදේශ සංචාරයක් ලබාදීම සම්බන්ධයෙන් සොයා බලා එම නිලධාරියා ආපසු ගෙන්වා ගැනීමට කටයුතු යොදන ලෙසත් ලංකා ගුරු සංගමය ජනාධිපතිවරයාට ලිපියක් යොමු කරමින් ඉල්ලා සිටී. මෙයට, ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=86746", "Category": null, "Parent URL": null}