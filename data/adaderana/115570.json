{"Source": "Adaderana", "Timestamp": "August 2, 2019 12:10 pm", "Headline": "සෙල්ලම් පිස්තෝලය පෙන්වා තර්ජනය කළ හම්බන්තොට නගරාධිපතිට වසර 05ක සිරදඬුවමක්", "News Content": "හම්බන්තොට නගරාධිපති එරාජ් රවීන්ද්‍ර ප්‍රනාන්දු මහතාට අද(02) හම්බන්තොට පළාත්බද මහාධිකරණය වසර පහක සිරදඩුවමක් නියම කළේය. ඒ, 2014 දී හම්බන්තොට වරායේ නිරීක්ෂණ චාරිකාවකට පැමිණි එක්සත් ජාතික පක්ෂ මන්ත්‍රීවරුන් පිරිසකට ගිණිඅවි පෙන්වා තර්ජනය කිරීම ඇතුළු චෝදනා 20කට වැරදිකරුවීම හේතුවෙන්ය. 2014 අප්‍රේල් මස 17 වනදා එක්සත් ජාතික පක්ෂ පාර්ලිමේන්තු මන්ත්‍රීවරුන් කණ්ඩායමකට එරාජ් ප්‍රනාන්දු මහතා තර්ජනය කළේ, හම්බන්තොට වරායේ නිරීක්ෂණ චාරිකාවක් අතරතුරදීය. මන්ත්‍රීවරුන්ට බැණ තර්ජනය කිරීම ඇතුලු චෝදනා 29කට අදාළව හම්බන්තොට නගරාධිපති එරාජ් රවීන්ද්‍ර ප්‍රනාන්දු මහතාට සහ තවත් විත්තිකරුවන් සිව්දෙනෙකුට චෝදනා එල්ල වුණි. දීර්ඝ කාලයක් තිස්සේ පැවැති නඩු විභාගයකින් අනතුරුව එහි තීන්දුව අද ප්‍රකාශයට පත්කෙරුණේ, එරාජ් රවීන්ද්‍ර ප්‍රනාන්දු සහ ප්‍රේමසිරි පරමාන යන මහත්වරුන් චෝදනා 29යෙන් 20කට වැරදිකරුවන් වෙමින්ය. ඒ අනුව ඔවුන් දෙදෙනාට වසර 05 ක සිර දඬුවම් ලබාදීමට හම්බන්තොට පළාත්බද මහාධිකරණ විනිසුරු චාමර තෙන්නකෝන් මහතා නියෝග කළේය. ඊට අමතරව චෝදනා 13කට එක් චෝදනාවකට රුපියල් දස දහස බැගින් වූ රුපියල් එක්ලක්ෂ තිස් දහසක දඩ මුදලක් සහ සාක්ෂිකරුවන් 13 දෙනෙකුට රුපියල් ලක්ෂය බැගින් රුපියල් ලක්ෂ 13ක වන්දි මුදලක් ගෙවිමටද ඔවුන්ට සිදුවෙයි. සිද්ධිය සම්බන්ධයෙන් චෝදනා එල්ල වූ අනෙක් විත්තිකරුවන් තිදෙනා නිදොස් කොට නිදහස් කෙරුණි.", "URL": "https://sinhala.adaderana.lk/news.php?nid=115570", "Category": null, "Parent URL": null}