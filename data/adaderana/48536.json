{"Source": "Adaderana", "Timestamp": "January 8, 2015 06:57 pm", "Headline": "මැ.කොගෙන්  පැහැදිළි කිරීමක්", "News Content": "අවසන් ඡන්ද ප්‍රතිඵලයට බලපෑමක් විය හැකි සිදුවීම් කිසිවක් වාර්තා වී නොමැති බව මැතිවරණ කොමසාරිස් මහින්ද දේශප්‍රිය මහතා පවසයි. එසේම පළමු තැපැල් ඡන්ද ප්‍රතිඵලය රාත්‍රී 10න් පසුව ලබාදීමට හැකියාව ලැබෙනු ඇතැයි තමන් විශ්වාස කරන බවත්, එහෙත් අවසන් ප්‍රතිඵලය හෙට දිනයේ කුමන වේලාව වන විට නිකුත් කළ හැකිදැයි අනුමාන කළ නොහැකි බවත්, ඔහු කියා සිටියේය. රාජගිරිය මැතිවරණ මහලේකම් කාර්යාලයේදී අද සවස පැවැති මාධ්‍ය හමුවකදී ඔහු මේ බව පැවසුවේය. එසේම අද ඡන්ද විමසීමේ කටයුතු සාර්ථකව පවත්වාගෙන යාමට කැපවූ සියලු දෙනාට සිය ස්තූතිය පළ කරන බවද මැතිවරණ කොමසාරිස් මහින්ද දේශප්‍රිය මහතා සඳහන් කළේය. අද පැවැති ඡන්ද විමසීමේ කටයුතු සම්බන්ධව මාධ්‍ය දැනුවත් කිරීම සඳහා මෙම හමුව කැඳවා තිබුණි. මේ අතර මැතිවරණ වේදිකාවක සැරසිලි කරමින් සිටියදී සිදුවූ වෙඩි තැබීමකින් තුවාල ලබා ප්‍රතිකාර ගනිමින් සිටියදී මියගිය දේශපාලන පක්ෂ ආධාරකරුවා වෙනුවෙන් ඔහුගේ පවුලේ සාමාජිකයින්ට කණගාටුව ප්‍රකාශ කරන බවද මැතිවරණ කොමසාරිස් මහින්ද දේශප්‍රිය මහතා එහිදී පැවසීය. එසේම මැතිවරණ කටයුතු ආශ්‍රිතව සිදුවූ ගැටුම්වලින් තුවාල ලබා සිටින පුද්ගලයින්ට කඩිනම් සුවය ද ප්‍රාර්ථනා කරන බව හෙතෙම කීවේය.", "URL": "https://sinhala.adaderana.lk/news.php?nid=48536", "Category": null, "Parent URL": null}