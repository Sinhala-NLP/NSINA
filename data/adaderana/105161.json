{"Source": "Adaderana", "Timestamp": "February 27, 2019 05:32 pm", "Headline": "ආණ්ඩුවට එරෙහි ජන රැළිය මහින්දගේ ප්‍රධානත්වයෙන් මහනුවර දී", "News Content": "වත්මන් ආණ්ඩුවට එරෙහිව විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් පවත්වන පළමු ජනරැළිය ලබන 8 වනදා මහනුවරදී පවත්වන බව ඒකාබද්ධ විපක්ෂය පවසයි. පාර්ලිමේන්තු මන්ත්‍රී මහින්දානන්ද අලුත්ගමගේ මහතා අද (27) කොළඹ පැවති මාධ්‍ය හමුවකදී මේබව ප්‍රකාශ කළේය. මැතිවරණ කල්දැමීම සඳහා මේ වන විට රනිල් වික්‍රමසිංහ මහතා හා එක්සත් ජාතික පක්ෂය ප්‍රමුඛ ආණ්ඩුව විසින් නව ව්‍යවස්ථාවක් ගෙන ඒමට කටයුතු කරමින් සිටින බව ද මන්ත්‍රීවරයා මෙහිදී කියා සිටියේය. ඊට එරෙහිව මහින්ද රාජපක්ෂ මහතාගේ ප්‍රධානත්වයෙන් ජනතා ව්‍යාපාරයක් ආරම්භ කිරීමට පසුගිය දා තීරණය කළ බවත්, එහි පළමු රැළිය මෙලෙස ලබන මාසයේ දී පැවැත්වීමට කටයුතු කරන බව ද මහින්දානන්ද අළුත්ගමගේ මහතා පැවසීය. ආණ්ඩු වීරෝධි සියලු දේශපාලන බලවේගවලට මේ රැස්වීම සඳහා ආරාධනා කර ඇති බවත්, පෙළපාලි 4කින් රැස්වීම් භූමිය කරා දැවැන්ත ජනතාවක් සහභාගී කර වීමට කටයුතු කර ඇති බව ද ඔහු වැඩිදුරටත් සඳහන් කළේය. දෙසැම්බර් මාසයේ දී කතරගම සිට කොළඹ දක්වා පා ගමනක් එන බවත්, එතැනින් ජනාධිපති ව්‍යාපාරයේ අවසානය ජයග්‍රහණයක් ලෙස සනිටුහන් කරන බව ද මන්ත්‍රීවරයා මෙහිදී කියා සිටියේය. “ඉවසුවා ඇති “ යන තේමාවෙන් මෙම විරෝධතාවය ගෙනි යන බව ද මන්ත්‍රීවරයා පැවසීය.", "URL": "https://sinhala.adaderana.lk/news.php?nid=105161", "Category": null, "Parent URL": null}