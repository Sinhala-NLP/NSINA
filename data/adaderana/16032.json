{"Source": "Adaderana", "Timestamp": "May 11, 2011 02:01 pm", "Headline": " රාජ‍්‍ය සේවයේ සංස්ථා හා ව්‍යවස්ථා මණ්ඩලවලින් විශ්‍රාමයාම 57 න්", "News Content": "මැයි මස 1 වන දින සිට බලපවත්වන පරිදි රාජ්‍ය සේවයේ සංස්ථා හා ව්‍යවස්ථාපිත මණ්ඩලවල සේවයේ නියුතුවූවන්ගේ විශ්‍රාම වයස අවුරුදු 57 දක්වා දීර්ඝ කර ඇති බව ජනාධිපති ලේකම් කාර්යාලයේ ප්‍රතිපත්ති හා සමීක්ෂණ ඒකකය සඳහන් කරයි. මෙතෙක් මෙම රාජ්‍ය සේවකයින්ගේ විශ්‍රාමික වයස 55 ලෙස පාර්ලිමේන්තු පනතක් මගින් නීතිගත කෙරී තිබුණද යම් රාජ්‍ය සේවකයෙකුට ස්වකීය අභිමතය පරිදි සිය සේවය 57 දක්වා දීර්ඝ කරගත හැකිව තිබිණි. එසේ වුවද නව නීතිමය තත්ත්වය හමුවේ එසේ සිය සේවා කාලය දීර්ඝ කරගැනීමේ අවශ්‍යතාවයක් පැනනොගින අතර විශ්‍රාම යාමේ සාමාන්‍ය වයස 57 බවට නිතැතින්ම පත්වේ. එසේම යම් රාජ්‍ය සේවයේ සංස්ථා හා ව්‍යවස්ථාපිත මණ්ඩලවල රාජ්‍ය සේවකයෙකුට අවුරුදු 55 න් විශ්‍රාම යා යුතු නම් කැමැත්තෙන් ඉල්ලීමක් කරනු ලැබ ඒ සඳහා අවස්ථාව උදාකරගත හැකි බවද ජනාධිපති ලේකම් කාර්යාලය පෙන්වාදෙයි. නව නීතිමය තත්ත්වය පිළිබඳ මේ වන විට සියලුම අමාත්‍යංශ ලේකම්වරුන් සහ රාජ්‍ය ආයතන ප්‍රධානීන් දැනුවත් කර ඇති බව ද සඳහන් වේ.", "URL": "https://sinhala.adaderana.lk/news.php?nid=16032", "Category": null, "Parent URL": null}