{"Source": "Adaderana", "Timestamp": "February 25, 2012 09:05 am", "Headline": "කිරිපිටි මිල වෙනස ගැන අවසන් තීරණය ලබන සතියේ", "News Content": "කිරිපිටි මිල සංශෝධනය සම්බන්ධයෙන් ලබන සතියේ දී අවසන් තීරණය ගන්නා බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. කිරිපිටි සමාගම් කිහිපයක් මිල ඉහළ දමන ලෙස පාරිභෝගික අධිකාරියෙන් ඉල්ලීමක් කර ඇති බව එම අමාත්‍යාංශයේ ලේකම් සුනිල් එස් සිරිසේන මහතා සඳහන් කරයි. අදාළ ඉල්ලීම් දැනටමත් මිල පාලන කමිටුවට ඉදිරිපත් කර ඇති බව හෙතෙම කියා සිටියේය. මිල පාලන කමිටුව ලබන සතියේ රැස් වී කිරිපිටි මිල ඉහළ දැමීම පිළිබඳ අවසන් තීරණයට එළඹෙනු ඇති බව සුනිල් එස් සිරිසේන මහතා පැවසුවේය. මේ අතර කිරිපිටි කිලෝග්‍රෑමයක් රුපියල් 37 න් ඉහළ නැංවිය යුතු බවට රජයෙන් ඉල්ලා ඇති බව අද දෙරණකළ විමසීමක දී ප්‍රකට කිරි සමාගමක විධායක නිලධාරියෙකු ප්‍රකාශ කළේය. මිල ඉහළ දැමීමට අදාළ තීරණය ගැනීම කල් දමන විට සමාගමට සිදුවන පාඩුව ද ඉහළ යන බව ඔහු පෙන්වා දෙයි. එහෙයින් කිරිපිටි ගෙන්වීම සීමා කිරීම තම සමාගමට සිදුවන බව එම විධායක නිලධාරියා පවසයි. කිරිපිටි ඉහළ දැමීමට මූලිකම හේතුව ඩොලරයේ අගය ඉහළ යාම බව ඔහු වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=22376", "Category": null, "Parent URL": null}