{"Source": "Adaderana", "Timestamp": "October 15, 2018 09:38 pm", "Headline": "මව් සෙනෙහස සොයන දරුවන්", "News Content": "මස්කෙළිය, සාමිමලේ, ගවරවිල තේ වතුයායේ පළමුවන කොටසේ තේ දළු නෙළමින් සිටිවතු කම්කරු කාන්තාවන් පිරිසකට අද (15) හමුව තිබූ කුඩා හඳුන් දිවි පැටවුන් තිදෙනෙකු නල්ලතන්නිය වන ජීවි කාර්යාලයේ නිලධාරීන් විසින් රැගෙන ගොස් තිබේ. වතු කම්කරු කාන්තාවන් සුපුරුදු ලෙස තේ දළු නෙළමින් සිටියදී තේ වත්තේ කාණුවක කෑ ගසමින් සිටි මෙම දිවි පැටවුන් තිදෙනා වතුයායේ වෛදවරයා වෙත භාර දී තිබුණි. මස්කෙළිය පොලීසිය මගින් නල්ලතන්නිය වන ජීවී කාර්යාලයේ නිලධාරීන්ට දැන්වීමෙන් අනතුරුව එම කාර්යාලයේ නිලධාරි ගවරවිල තේ වතුයායට පැමිණ පැටවුන් තිදෙනා පරීක්ෂා කරනු ලැබීය. ඉපදී දින කිපයක් වන මෙම පැටවුන් මව් දිවි දෙනගෙන් වෙන් කර තැබීම පැටවුන්ගේ ජීවිත වලට අනාරක්ෂිත නිසා පැටවුන් සොයාගත් නියම ස්ථානය සම්බන්ධව එම වතුයායේ කම්කරුවන්ගෙන් කළ විමසුමේදී නිශ්චිත පිළිතුරක් නොලද හෙයින් පැටවන්ගේ ආරක්ෂාව වෙනුවෙන් උඩවලව වන ජීවීපශු වෛද්‍ය අංශය වෙත යැවීම සඳහා නල්ලතන්නිය වන ජීවි කාර්යාලය වෙත රැගෙන ගොස් තිබේ.", "URL": "https://sinhala.adaderana.lk/news.php?nid=97740", "Category": null, "Parent URL": null}