{"Source": "Adaderana", "Timestamp": "October 15, 2018 10:31 am", "Headline": "උතුරෙන් තවමත් ගොඩ දමන බිම්බෝම්බ", "News Content": "ශ්‍රී ලංකාව අත්සන් තැබූ ඔටාවා ප්‍රඥප්තියට අනුව 2020 වර්ෂය වනවිට බිම් බෝම්බවලින් තොර ශ්‍රී ලංකාවක් බිහි කිරීමේ අරමුණින් ශ්‍රී ලංකා යුද හමුදා‍වේ ඉංජිනේරු බලකාය කඩිනම් වැඩපිළිවෙළක් ආරම්භ කර ඇති බව යුද්ධ හමුදාපති ලුතිනන් ජෙනරාල් මහේෂ් සේනානායක මහතා අවධාරණය කරයි. අද දෙරණ ''මිෂන් ටූ'' මෙවර තොරතුරු ගෙන එන්නේ ඒ පිළිබඳවයි. බිම් බෝම්බ යනු සොල්දාදුවන් ඉලක්ක කර පොළවේ වළ දමා තිබෙන මර උගුල්වලටය. ශ්‍රී ලංකාව ඇතුළු ලොව පුරා රටවල් 50ට අධික සංඛ්‍යාවක් තවමත් බිම් බෝම්බ වලින් තොර කලාප බවට පත්ව නොමැති නිසා සොල්දාදුවන් මෙන්ම සිවිල් වැසියන් රැසක්ද දිනපතාම ස්ථීර ආබාධිත තත්ත්වයන්ට පත් වෙමින් සිටියි. 2018 වසර ආරම්භ වනවිටත් මෙරට යුද්ධය පැවති උතුරු පළාතේ දිස්ත්‍රික්ක 04 තුළ වර්ග කිලෝමීටර් 27ක භූමි ප්‍රදේශයක් තුළ තවමත් වැළලුනු බිම්බෝම්බ ඉතිරිව පවතින්නේ තවදුරටත් ජීවිත අවදානමක් ඉතිරිකර තබමින්. මේ යාපනය මුහමාලේ කිලාලි කලපු ප්‍රදේශයයි. ආසියානු කලාපය තුළ බිම්බෝම්බ අතුරා ඇති අනතුරුදායකම ප්‍රදේශය මෙය වන අතර ශ්‍රී ලංකා යුද හමුදා ඉංජිනේරු බළකායේ එම ප්‍රදේශය බිම් වෙඩිවලින් තොර ප්‍රෙද්ශයක් බවට පත් කිරීමේ කටයුතුවල නිරතව සිටියි. ශ්‍රී ලංකා යුද හමුදා ඉංජිනේරු බලකාය අසීරු ඉලක්ක ජය ගැනීම සඳහා මෙලෙස කලපු ප්‍රදේශයේ කටයුතු කරද්දී තවත් ස්වෙච්ඡා සංවිධාන 12 ක් උතුරු පළාතේ දිස්ත්‍රික්ක 04 තුළ බිම්බෝම්බ ඉවත් කිරීමේ කටයුතුවල නිරත ‍ෙ යුද ගැටුම් හේතුවෙන් සැමියා අහිමි වූ ගැහැණු දරුවන් සිව්දෙනකුගේ මවක් වන කෝකිලාදේවී ඕනෑම නිමේෂයක මරණය කැඳවන ලොව භයානකම රැකියාවේ නිරත වන්නේ මුහමාලේ ප්‍රදේශයේ සිටයි. ඇය සමඟ සේවය කළ සාමාජිකයන් දෙදෙනෙකු මෑත දිනකදී බෝම්බයක් පුපුරා යාමෙන් ජීවිතක්ෂයට පත්වුණ අතර වරෙක බිම්බෝම්බ ඉවත් කිරීමේ කටයුතු සිදුකරමින් සිටියදී අවාසනාවන්ත ලෙස අනුකම්පා විරහිත බෝම්බයක් කෝකිලාදේවී ඉදිරියේද පුපුරා ගියේය. 2013 දී බිම්බෝම්බයක් පිපිරිමෙන් ඇයට තුවාල සිදුව තිබේ. ඇයට ඒ වෙලාවේ බියක් ඇති වු නමුත් දැන් එවැනි හැඟීමක් නොමැති බව ද ඇය පැවසීය. ඇය සේවය කරනු ලබන බිම්බෝම්බ ඉවත් කරන ස්වේච්ඡා සංවිධාන තුළ හිටපු හමුදා සාමාජිකයෙක් මෙන්ම පුනරුත්ථාපනය කරන ලද හිටපු එල්.ටී.ටී.ඊ. සාමාජිකයින්ද බිම්බෝම්බ ඉවත් කිරීමේ කටයුතු සිදුකරනු ලබයි. යුද ගැටුම් පැවති වකවානුවේ රණවිරුවන් බිම්බෝම්බවල ගොදුර වී ස්ථීර ආබාධිත තත්ත්වයට පත්වුණු අතර යුද ගැටුම් නිමාවීමේන පසුවත් එම ප්‍රදේශවල සාමාන්‍ය ජනතාව මෙන්ම සතා සිවුපාව පවා ඊට ගොදුරු වී ආබාධිත තත්ත්වයන්ට පත්විය. මෙලෙස සොයාගන්නා බිම්වෙඩි ‍ඇතුළු පුපුරා නොගිය වෙඩි ද්‍රව්‍ය දවස අවසානයේ ශ්‍රී ලංකා යුද හමුදා ඉංජිනේරු බලකාය මඟින් පුපුරා විනාශ කර දමන්නේ 2020 වර්ෂය වනවිට ශ්‍රී ලංකාවද බිම්වෙඩිවලින් තොර රටක් බවට පත්කිරීමේ අරමුණ ඇතිවයි. තවත් මෙවැනිම මෙහෙයුමක් අද දෙරණින් ඔබට ගෙන ඒමට සුදානමින් සිටියි.", "URL": "https://sinhala.adaderana.lk/news.php?nid=97704", "Category": null, "Parent URL": null}