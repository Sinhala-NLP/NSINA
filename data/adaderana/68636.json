{"Source": "Adaderana", "Timestamp": "January 26, 2017 05:25 pm", "Headline": " රජය නිසි තීරණයක් ලබාදිය යුතුයි!", "News Content": "යුද්ධය පැවැති සමයේ අතුරුදන්වූවන් සම්බන්ධයෙන් රජය නිසි තීරණයක් ලබාදිය යුතු බව උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පවසයි.වව්නියාව තැපැල් කාර්යාලය ඉදිරිපිට මාරාන්තික උපවාසයක නිරත වන අතුරුදන්වූවන්ගේ ඥාතීන්ට යම් අනතුරක් සිදුවීමට පෙර රජය විසින් අදාළ තීරණය ලබාදිය යුතු බව ඔහු පෙන්වා දී තිබේ.මාරාන්තික උපවාසයේ නිරත අතුරුදන්වූවන්ගේ පවුල්වල ඥාතීන් වෙත විශේෂ පණිවුඩයක් යොමු කරමින් උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා මේ බව ප්‍රකාශ කර තිබේ.යුද්ධය පැවැති සමයේ අතුරුදන්වූවන් සොයා දෙන ලෙස ඉල්ලා එම පවුල්වල ඥාතීන් පසුගිය 22වනදා සිට මාරාන්තික උපවාසයක නිරත වන අතර දින 04ක් ආහාර නොගැනීම හේතුවෙන් ඔවුන් අසාධ්‍ය තත්ත්වයේ පසුවන බව වාර්තා වෙයි. මේ අතර මෙම උපවාසයට සහය පළකරමින් අනුරාධපුර සහ කොළඹ මැගසින් බන්ධනාගාරයේ සිටින හිටපු එල්.ටී.ටී.ඊ රැඳවියන් පිරිසක් ද උපවාසයක නිරත වෙයි.එක්දින සංකේත ආහාර වර්ජනයක් ලෙස එය ක්‍රියාත්මක කරන බවට බන්ධනාගාර පාලනාධිකාරිය වෙත ඔවුන් දැනුම් දී තිබේ.කොළඹ මැගසින් බන්ධනාගාරයේ රැඳවියන් 54 දෙනෙක් සහ අනුරාධපුර බන්ධනාගාරයේ රැඳවියන් 19 දෙනෙකු මෙලෙස ආහාර වර්ජනයේ නිරත වන බව බන්ධනාගාර දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=68636", "Category": null, "Parent URL": null}