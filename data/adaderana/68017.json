{"Source": "Adaderana", "Timestamp": "January 12, 2017 10:10 am", "Headline": " මේක සමස්ත ශ්‍රී ලාංකිකයින්ගේම ජයග්‍රහණයක්", "News Content": "ජනාධිපතිවරයා සහ අග්‍රාමාත්‍යවරයා ප්‍රමුඛ වත්මන් රජය ගෙන යන යහපත් විදේශ ප්‍රතිපත්තිය හේතුවෙන් මෙරටට යළි ජී.එස්.පී ප්ලස් සහනය ලබාගැනීමට හැකියාව ලැබුණු බව ආර්ථික හා දේශපාලන විශේෂඥයින් පෙන්වා දෙයි.මෙරට තුළ සිදුව ඇති යහපත් පරිවර්ථන අගය කරමින් එම වැඩපිළිවෙළ ඉදිරියට ගෙනයෑම සඳහා සහය ලබාදෙමින් මෙම බදු සහනය නැවත ශ්‍රී ලංකාවට ලබාදීමට යුරෝපා වෙළෙඳ කොමිසම තීරණය කර ඇති බව වාර්තා වේ.පසුගියදා ජනාධිපතිවරයා ජර්මනියේ සංචාරය කළ අවස්ථාවේදී ජර්මන් චාන්සලර් ඇන්ජලා මර්කල් මහත්මියගෙන් සිදුකළ ප්‍රධාන ඉල්ලීම වන්නේ ජී.එස්.පී ප්ලස් සහනය යළි මෙරටට ලබාගැනීමට සහය වන ලෙසය.මෙය රජය විසින් ලබාගත් ජයග්‍රහණයක් පමණක් නොව සමස්ත ශ්‍රී ලාංකිකයින් විසින්ම ලද ජයග්‍රහණයක් බව ජී.එස්.පී ප්ලස් සහනය යළි මෙරටට ලබාගැනීමට හැකි වීම පිළිබඳව නිවේදනයක් නිකුත් කරමින් අග්‍රාමාත්‍ය රනිල් වික්‍රමසිංහ මහතා පවසා සිටියේය. ඇඟළුම් ඇතුළු දේශීය නිෂ්පාදනයන්ට මේ නිසා වඩාත් පුළුල් ලෙස යුරෝපීය වෙළෙඳ පොළට යළි ප්‍රවේශ වීමේ අවස්ථාව සැලසෙන බවද අග්‍රාමාත්‍යවරයා සඳහන් ක‍ළේය.", "URL": "https://sinhala.adaderana.lk/news.php?nid=68017", "Category": null, "Parent URL": null}