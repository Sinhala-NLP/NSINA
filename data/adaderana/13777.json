{"Source": "Adaderana", "Timestamp": "January 27, 2011 08:14 am", "Headline": "නාමයෝජනා බාර ගැනීම අදින් අවසන්", "News Content": "පළාත් පාලන මැතිවරණය සඳහා නාමයෝජනා බාර ගැනීම අද(27) දහවල් 12න් අවසන් වේ. පසුගිය 20 වැනිදා නාමයෝජනා භාර ගැනීම ආරම්භ විය. අද නාමයෝජනා භාර ගැනීමේ කාලය අවසන් වීමෙන් පසු නාමයෝජනා ලැයිස්තු පිළිබඳ විරෝධතා ඉදිරිපත් කිරීමට පැයක කාලයක් ලබාදෙනු ඇත. දිවයිනේ පළාත් පාලන ආයතන 335න් 301ට මහජන නියෝජිතයින් තෝරා පත් කර ගැනීම සඳහා මෙම මැතිවරණය පැවැත්වෙයි. මැතිවරණයට තරග කිරීම සඳහා ස්වාධීන කණ්ඩායම් වලින් ඇප මුදල් භාර ගැනීම ඊයේ(26) දහවල් 12න් අවසන් විය. ඒ වන විට ස්වාධීන කණ්ඩායම් 914ක් ඇප මුදල් තැන්පත් කර තිබු බව මැතිවරණ මහලේකම් කාර්යාලය සඳහන් කරනු ලැබීය. වැඩිම ස්වාධීන කණ්ඩායම් සංඛ්‍යාවක් අම්පාර දිස්ත්‍රික්කය සඳහා ඇප මුදල් තැන්පත් කර තිබු අතර එම කණ්ඩායම් සංඛ්‍යාව 115 කි. මේ අතර නාමයෝජනා භාර ගැනීම අවසන් වන අද දිනයේ ඒ ඒ දිස්ත්‍රික් ලේකම් කාර්යාලවල පොලිස් ආරක්ෂාව තර කිරීමට ද පියවර ගෙන තිබේ.", "URL": "https://sinhala.adaderana.lk/news.php?nid=13777", "Category": null, "Parent URL": null}