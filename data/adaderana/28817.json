{"Source": "Adaderana", "Timestamp": "November 2, 2012 08:04 am", "Headline": "ඔස්ට්‍රේලියාවට ගිය ටිකක් මගදි ටිකක් අගදි කොටු", "News Content": "නීති විරෝධී ලෙස ඔස්ට්‍රේලියාවට ඇතුළු වී සිටි ශ්‍රී ලාංකිකයන් 26 දෙනෙකු විශේෂ ගුවන් යානයකින් මෙරටට එවා තිබේ. අගෝස්තු මස 13 වන දිනෙන් පසු නීති විරෝධී ලෙස ඔස්ට්‍රේලියාවට සංක්‍රමණය වු පුද්ගලයන් 113 දෙනෙකු ශ්‍රී ලංකාවට පිටත් කර හැර ඇති බව ඔස්ට්‍රේලියානු ආගමන හා පුරවැසි අමාත්‍ය ක්‍රිස් බ්‍රවුන් මහතා නිවේදනයක් නිකුත් කරමින් සඳහන් කර ඇත. මේ අතර නීති විරෝධී ලෙස මුහුදු මාර්ගයෙන් ඔස්ට්‍රේලියාව බලා යාමට තැත්කළ පුද්ගලයින් 43 දෙනෙකු වෙරළාරක්ෂක හා නාවික හමුදා නිලධාරීන් විසින් අත්අඩංගුවට ගෙන තිබේ. අදාළ පිරිස රැගත් යාත්‍රාව ඊයේ (01) රාත්‍රී බේරුවල ධීවර වරායට ගොඩගසා තිබූ බව පොලීසිය පැවසුවේය. අත්අඩංගුවට ගත් පිරිස අතර පිරිමින් 33 ක් සහ කාන්තාවන් 8 දෙනෙකු වේ. ඔවුන් යාපනය, මඩකළපුව, ත්‍රිකුණාමලය සහ කිළිනොච්චිය යන ප්‍රදේශවල පදිංචිකරුවන් බවට අනාවරණය වී තිබේ. යාත්‍රාවේ ක්‍රියාකරුවන් 7 දෙනෙකු පලා ගොස් ඇති අතර අපරාධ පරීක්ෂණ දෙපාර්තමේන්තුව අදාළ පිරිස සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=28817", "Category": null, "Parent URL": null}