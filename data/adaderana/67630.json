{"Source": "Adaderana", "Timestamp": "January 2, 2017 03:41 pm", "Headline": "  අවසන් වාර්තාව නොලැබුණු නිසා අත්සන් කරන්න බැරි වුණා", "News Content": "සීමා නිර්ණය අභියාචනා කමිටු අවසන් වාර්තාව තමන්ට නොලැබීම හේතුවෙන් ඊට අත්සන් තැබීමට නොහැකි වූ බව කමිටු සාමාජිකයින් දෙදෙනෙකු පවසයි.එක්සත් ජනතා නිදහස් සන්ධානයෙන් අදාළ කමිටුව සඳහා පත් කළ හිටපු ආණ්ඩුකාර සාලිය මැතිව් සහ එක්සත් ජාතික පක්ෂයෙන් පත් කළ ජ්‍යෙෂ්ඨ නීතීඥ එස්.මිස්බා යන කමිටු සාමාජිකයන් අද දෙරණ කළ විමසීමකදී මේ බව සඳහන් කළේය.අදාළ වාර්තාව කියවා බැලීමකින් තොරව අත්සන් තැබිය නොහැකි බව එහිදී ඔවුන් පැවසුවේය.අදාළ කමිටු වාර්තාව මේ වන විට සකස් කර අවසන්ව ඇති නමුත් ඒ සඳහා දෙදෙනෙකු අත්සන් තබා නොමැති බව වාර්තා වේ.ජනතා විමුක්ති පෙරමුණ නියෝජනය කරමින් කමිටුවට පත් කළ නීතීඥ උපුල් කුමාරප්පෙරුම මහතා සහ දෙමළ ජාතික සන්ධානය නියෝජනය කරමින් කමිටුවට පත් කළ මහාචාර්ය බාලසුන්දරම් පිල්ලෙයි මහතා මේ වන විට අදාළ සීමා නිර්ණය අවසන් වාර්තාවට අත්සන් තබා තිබේ.තමන් ඇතුළුව කමිටුවේ බහුතර සාමාජිකයන් පිරිසක් වාර්තාවට අත්සන් තබා ඇති බැවින් එහි වලංඟුභාවය පිළිබඳ ගැටළු මතු නොවන බව කමිටු සභාපති අශෝක පිරිස් මහතා සඳහන් කළේය.එය අද පස්වරුවේ පළාත් සභා සහ පළාත් පාලන අමාත්යර ෆයිසර් මුස්තාෆා මහතා වෙත බාරදෙන බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=67630", "Category": null, "Parent URL": null}