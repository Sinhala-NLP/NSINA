{"Source": "Adaderana", "Timestamp": "April 13, 2018 09:54 am", "Headline": "උතුර රෙජිනෝල්ඞ් කුරේට", "News Content": "උතුරේ ජනතාවගෙන් ලැබුණු බලවත් ඉල්ලීම නිසා තමන්ව යළිත් උතුරේ ආණ්ඩුකාරවයා ලෙස ජනාධිපතිවරයා විසින් පත්කර බව උතුරු පළාත් ආණ්ඩුකාර රෙජිනෝල්ඞ් කුරේ මහතා පවසයි. අද (13) පැවති මාධ්‍ය හමුවකට එක් වෙමින් රෙජිනෝල්ඞ් කුරේ මහතා මේ බව ප්‍රකාශ කළේය. ජනාධිපතිවරයා හා ආණ්ඩුකාරවරුන් සියලු දෙනා සමඟ සාකච්ඡාවක් පැවති බවත් එහිදී ජනාධිපතිවරයා විසින් ආණ්ඩුකාරවරුන්ට ස්ව කැමැත්තෙන් සාකච්ඡා කර රෝහිත බෝගොල්ලාගම ආණ්ඩුකාරවරයා හැර අනෙකුත් ආණ්ඩුකාරවරුන් පළාත් හුවමාරු කරගන්නා ලෙස දැනුම් දුන් බව රෙජිනෝල්ඞ් කුරේ මහතා පැවසීය. රෝහිත බෝගොල්ලාගම ආණ්ඩුකාරවරයා මෑතකදී පත්කළ නිසා ඔහු හැර අනෙක් සියලු දෙනා සාකච්ඡා කර ගත් තීරණය අනුව මෙම පත්වීම් සිදුකළ බවත් කෙසේ වෙතත් උතුරේ ජනතාවගේ බලවත් ඉල්ලීම් නිසා නැවතත් උතුරු පළාත බාර ගැනීමට සිදුවූ බව රෙජිනෝල්ඞ් කුරේ මහතා ප්‍රකාශ කළේය. ප්‍රධාන පක්ෂ දෙක අතර මතුවී ඇති අර්බුධය සම්බන්ධයෙන් මාධ්‍යවේදීන් කළ විමසීමකදී රෙජිනෝල්ඞ් කුරේ මහතා ප්‍රකාශ කළේ රට තුළ අස්ථාවර භාවයක් ඇති කිරීමට හේතුවන බවත් එය දේශපාලන පක්ෂවලට වඩා රටට බලපාන බවද රෙජිනෝල්ඞ් කුරේ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=87387", "Category": null, "Parent URL": null}