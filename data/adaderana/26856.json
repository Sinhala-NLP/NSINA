{"Source": "Adaderana", "Timestamp": "August 24, 2012 01:29 pm", "Headline": "මුහුදුබත් වු නැවෙන් කාන්දුවන තෙල් මීගමුවට", "News Content": "පානදුර මුහුදේ නැංගුරම්ලා තිබියදී මුහුදුබත් වු නැවෙන් කාන්දුවන තෙල් මීගමුව ප්‍රදේශයේ වෙරළ තීරයට පැතිර ගොස් ඇති බව ආපදා කළමනාකරණ මධ්‍යස්ථානය පවසයි. ඊයේ (23) දහවල් මෙම නෞකාව සම්පූර්ණයෙන්ම ගිලුණු අතර එම නෞකාවේ තිබු තෙල් කාන්දුවීමත් සමඟ මේ වන විට වෙරළ තීරය දෙසට ද එම තෙල් පැතිර යමින් පවතින බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. තුනී තෙල් තට්ටුවක් ‍එම මුහුදු ප්‍රදේශය ආශ්‍රිතව දක්නට ඇති බවත් මේ පිළිබඳව සමුද්‍රජීවි ආරක්ෂණ අධිකාරියේ ද සහයෙන් අධ්‍යයනය කරන බවත් ඔහු පැවසුවේය. කෙසේ වෙතත් ඕනෑම හදිසි අවස්ථාවක් වුවහොත් ත්‍රිවිද හමුදාවේ ද සහය ලබා ගන්නා බවත් අවශ්‍ය ක්‍රියාමාර්ග ගැනීමට පැය 24 පුරා අදාළ අංශ සුදානමින් සිටින බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26856", "Category": null, "Parent URL": null}