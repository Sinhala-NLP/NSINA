{"Source": "Adaderana", "Timestamp": "July 6, 2010 06:20 pm", "Headline": "ජාත්‍යන්තර රතු කුරුස කමිටුවෙන්  යාපනයට අත්වැලක්   ", "News Content": "යාපනය අර්ධද්වීපයේ අනාගතයේ ඇතිවිය හැකි හදිසි අවශ්‍යතා සහ අභියෝග වලට මුහුණ දීම පිණිස ජාත්‍යන්තර රතු කුරුස කමිටුවේ යාපනය ශාඛාව විසින් තම ප‍්‍රධාන කොටස්කරු වන ලංකා රතු කුරුස සමාජයට සහ ජල සම්පත් සහ ජල ප‍්‍රවාහන මණ්ඩලය වෙත තාවකාලික වාසස්ථාන සහ ජලය සැපයීමේ උපකරණ පරිත්‍යාග කරන ලදී. ලංකා රතු කුරුස සමාජය වෙත ලබාදුන් ද්‍රව්‍ය අතර පවුල් කුඩාරම් 225ක් සහ ටාර්පෝලින් ආවර්ණ 385ක්ද විය. එමෙන්ම මෙම ආවරණ ගොඩ නැගීම සඳහා අවශ්‍ය ලී රාමු 800කට වැඩි ප‍්‍රමාණයක්ද, සිමෙන්ති කිලෝ 1000ක්ද ඇණ කිලෝ 926ක්ද, උදලූ, කියත්, මිටි සහ ගල් ඉනි යනාදියද මෙම පරිත්‍යාගයට ඇතුළත් විය. හදිසි අවස්ථාවකදී මෙම ආවරණ මගින් පවුල් 200කට පමණ සෙවන සලසා දිය හැක. එමෙන්ම යාපනය අර්ධද්වීපයේ ළිං පිරිසිඳු කිරීම සඳහා වතුර පොම්ප 5ක්ද ලංකා රතු කුරුස සමාජයට ලබා දෙන ලදී. මෙම පරිත්‍යාගයේම කොටසක් ලෙස ජාත්‍යන්තර රතු කුරුස කමිටුව විසින් ජාතික ජල සමිපත් සහ ජල පවාහන මණ්ඩලය වෙත ලීටර් 35,000 ක ධාරිතාවකින් යුත් වතුර ටැංකි 11ක් ලබාදෙන ලදී... මෙම උපකරණ මගින් අවම වශයෙන් පුද්ගලයින් 2,500කට දිනකට පානීය ජලය ලීටර් 15ක් පමණ ලබා දිය හැක. එමෙන්ම ජාත්‍යන්තර රතු කුරුස කමිටුව විසින් මණ්ඩලය වෙත ජල පොම්ප දෙකක්ද ලබා දෙන ලදී. ෆ්ලොරන්ස් ගිලෙට්, ජාත්‍යන්තර රතු කුරුස කමිටුවේ යාපනය ශාඛාවේ ප‍්‍රධානී, මේ පිළිබඳ මෙසේ තම අදහස් ප‍්‍රකාශ කළාය.\"මෙම හදිසි අවස්ථාවකදී භාවිත කල හැකි උපකරණ මගින් ජාත්‍යන්තර රතු කුරුස කමිටුව සමඟ ඉතා සමීප කොටස්කරුවකු ලෙස ක‍්‍රියාත්මක වන\"ලංකා රතු කුරුස සමාජයට තම ආපදා ප‍්‍රතිචාර වැඩසටහනෙහි අවශ්‍ය ජලය සහ තාවකාලික ආවරණ සැපයීමේ ධාරිතාව ඉහල නංවා ගැනීමට හැකිවනු ඇත..එමෙන්ම ජල මන්ඩලය සමඟ අප විසින් ඇති කරගත් සහයෝගිතාවය මගින් එම මන්ඩලයට හදිසි අවස්ථාවකදී වැඩි පුද්ගලයින් ප‍්‍රමාණයකට පානීය ජලය ලබාදීමට හැකි වේයැයි අප විශ්වාස කරමු\" ජාත්‍යන්තර රතු කුරුස කමිටුවට ලොව පුරා, ගැටුම් අවසාන වී ඇතිමුත් අවශ්‍යතා පවතින අවස්ථාවන්හි වැඩ කිරීම පිළිබඳ විශාල අත්දැකීම් ප‍්‍රමාණයක් ඇත. මෙම සංවිධානය ශ්‍රී ලංකාව තුළ ක‍්‍රියාත්මක වන්නේ 1989 සිටයි. අදත් පුද්ගලයින්ගේ සහ ප‍්‍රජාවන්ගේ මානුෂීය අවශ්‍යතාවන් වලට මුහුණ දීම පිණිස දියත් කර ඇති උත්සාහයන්ට අවශ්‍ය සහයෝගය, අදාළ බලධාරීන්ගේ පූර්ව අනුමැතිය සහිතව, ලබා දීමට ජාත්‍යන්තර රතු කුරුස කමිටුව ක‍්‍රියා කරමින් සිටී.", "URL": "https://sinhala.adaderana.lk/news.php?nid=9441", "Category": null, "Parent URL": null}