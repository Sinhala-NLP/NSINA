{"Source": "Adaderana", "Timestamp": "October 27, 2011 09:26 pm", "Headline": "බුද්ධික හා ශිරාල් ගැන සෙවීමට විනය මණ්ඩලයක්", "News Content": "පසුගියදා තාවකාලිකව පක්ෂ සාමාජිකත්වය අත්හිටවූ එක්සත් ජාතික පක්ෂ මාතර දිස්ත්‍රික් පාර්ලිමේන්තු මන්ත්‍රි බුද්ධික පතිරණ සහ බස්නාහිර පළාත් සභා මන්ත්‍රී ශිරාල් ලක්තිලක යන මහත්වරුන් සම්බන්ධව විනය මණ්ඩලයක් පත්කළ බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. ‍ අද(27) පස්වරුවේ රැස්වූ කෘත්‍යාධිකාරී මණ්ඩල රැස්වීමේදී තිලක් මාරපන මහතාගේ ප්‍රධානත්වයෙන් යුතුව මෙම මණ්ඩලය පත්කළ බව අත්තනායක මහතා සඳහන් කළේය. ‍ එම මණ්ඩලය ඉදිරි සතියේදී රැස්ව කෘත්‍යෘධිකාරී මණ්ඩලයට හා පක්ෂ නායකයා වෙත විමර්ශන වාර්තාවක් ඉදිරිපත් කරනු ඇති බව ද ඒ මහතා ප්‍රකාශ කළේය. ‍ පක්ෂ ව්‍යවස්ථාවේ 8, 9 වගන්තිවලට අනුව මාධ්‍ය වෙත ප්‍රකාශ නිකුත්කිරීම ආදී කරුණු සම්බන්ධව අද රැස්වූ කෘත්‍යාධිකාරී මණ්ඩල රැස්වීමේදී සාකච්ඡාවට බඳුන් වූ බවත්, එම කරුණු උල්ලංඝණය කළ නොහැකි බවත් ඔහු කියා සිටියේය. ‍ එමෙන්ම හිටපු පාර්ලිමේන්තු මන්ත්‍රී භාරත ලක්ෂ්මන් මහතාගේ ඝාතනය සම්බන්ධව ස්වාධීන කොමිසන් සභාවක් පිහිටුවිය යුතු බව ද කෘත්‍යාධිකාරී මණ්ඩල රැස්වීමෙන් අනතුරුව අද පැවති මාධ්‍ය හමුවකදී අදහස් දැක්වූ තිස්ස අත්තනායක මහතා අවධාරණය කළේය.", "URL": "https://sinhala.adaderana.lk/news.php?nid=19625", "Category": null, "Parent URL": null}