{"Source": "Adaderana", "Timestamp": "January 17, 2016 01:53 pm", "Headline": "පොලීසියේ ලොකු පුටු මාරුවෙයි", "News Content": "ඇඹිලිපිටිය මූලස්ථාන පොලිස් පරීක්ෂකවරයාව සිට තාවකාලිකව අවිස්සාවේල්ල මූලස්ථාන පොලිස් ස්ථානයට මාරු කර තිබු ප්‍රධාන පොලිස් පරීක්ෂක එස්.ආර්.ජේ.ඩයස් මහතා පොලිස් මූලස්ථානය වෙත අනුයුක්ත කර තිබේ.පිළියන්දල පොලිස් ස්ථානයේ ස්ථානාධිපතිවරයාව සිටි ප්‍රධාන පොලිස් පරික්ෂක ඩබ්ලිව්.ඒ.සෝමරත්න මහතා ඇඹිලිපිටිය මූලස්ථාන පොලිස් පරීක්ෂකවරයා ලෙස පත්කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.මීට අමතරව රත්නපුර කොට්ඨාශයේ රාජකාරී කළ සහකාර පොලිස් අධිකාරි එල්.කේ.ඩි.අනිල් ප්‍රියන්ත මහතා ඇඹිලිපිටිය කොට්ඨාශය වෙත මාරු කර යවා ඇති බව සඳහන්ය.සේවයේ අවශ්‍යතතාව මත වහාම ක්‍රියාත්මක වන පරිදි මෙම ස්ථාන මාරුවීම් සිදුකර ඇති අතර මීට අමතරව තවත් උසස් පොලිස් නිලධාරීන් 09දෙනෙකුට ස්ථාන මාරුවීම් ලබා දී ඇති බව පොලිස් මාධ්‍ය ප්‍ර කාශක කාර්යාලය පැවසුවේය.ඒ අනුව රත්නපුර කොට්ඨාශයේ රාජකාරී කළ සහකාර පොලිස් අධිකාරී ඩි.ඩබ්ලිව්.සි.ධර්මරත්න මහතා කුලියාපිටිය කොට්ඨාශය වෙතටත් එම කොට්ඨාශයේ රාජකාරී කළ සහකාර පොලිස් අධිකාරි පී.එම්.ඒ.කීර්ති බණ්ඩාර මහතා කොළඹ මධ්‍යම කොට්ඨාශය වෙතටත් මාරු කර තිබේ.සහකාර පොලිස් අධිකාරී එම්.වි.ආර්.ආරියරත්න මහතා කොළඹ මධ්‍යම කොට්ඨාශයේ සිට රත්නපුර කොට්ඨාශයට මාරුකර යවා ඇති බව පොලිස් මාධ්‍ය ප්‍රකාශක කාර්යාලය සඳහන් කර සි‍ටියේය.දඹුල්ල මූලස්ථාන පොලිස් පරීක්ෂකවරයාව සිටි ප්‍රධාන පොලිස් පරීක්ෂක කේ.එම්.එස්.බි.සමරකෝන් මහතා පිළියන්දල පොලිස් ස්ථානාධිපතිවරයා ලෙස පත්කර ඇති අතර දඹුල්ල මූලස්ථාන පොලිස් පරීක්ෂකවරයා ලෙස පත්කර ඇත්තේ ගම්පොල කොට්ඨාශයේ කටයුතු කළ ප්‍රධාන පොලිස් පරීක්ෂක එච්.පි.පි.වික්රසමරත්න මහතා යි.ගල්කිරියාගම පොලිස් ස්ථනාධිපතිවරයාව සිටි ප්‍රධාන පොලිස් පරීක්ෂක එන්.පි.වැලිකල මහතා නිට්ටඹුව මූලස්ථාන පොලිස් පරීක්ෂකවරයා ලෙසත් කොළඹ මධ්‍යම කොට්ඨාශයේ කටයුතු කළ පොලිස් පරීක්ෂක ඩබ්ලිව්.සි.පෙරේරා මහතා ගල්කිරියාගම ස්ථානාධිපතිවරයා ලෙසත් මාරුකර යවා තිබේ. කෝපායි ස්ථානාධිපතිවරයාව සිටි ප්‍රධාන පොලිස් පරීක්ෂක ජේ.ඒ.ඩි.එස්.සංජීව මහතා හලාවත කොට්ඨාශය වෙත මාරු කර යවා ඇති අතර කෝපායි ස්ථානාධිපතිවරයා ලෙස පත් කර ඇත්තේ කැලණිය කොට්ඨාශයේ රාජකාරී කළ පොලිස් පරීක්ෂක එස්.එම්.කහඳවල මහතා යි.", "URL": "https://sinhala.adaderana.lk/news.php?nid=56412", "Category": null, "Parent URL": null}