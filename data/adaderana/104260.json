{"Source": "Adaderana", "Timestamp": "February 13, 2019 07:24 pm", "Headline": "කොළඹ සිට කටුනායකට හෙරොයින් ප්‍රවාහනය කළ පුද්ගලයෙක් මාට්ටු", "News Content": "කොළඹ සිට කටුනායකට ප්‍රවාහනය කරමින් තිබූ හෙරොයින් මත්ද්‍රව්‍ය තොගයක් සමඟ ඒවා සන්තකයෙහි තබාගෙන සිටි ජාවාරම්කරුවෙකු සහ ඔහු ගමන් ගනිමින් සිටි නවීනතම සුඛෝපභෝගී මෝටර් රථය ද අද(13) සවස කටුනායක පොලීසියේ දූෂණ මර්දන අංශයේ නිලධාරීන් පිරිසක් විසින් අත්අඩංගුවට ගෙන තිබේ. මෙම ජාවාරම්කරු 30 හැවිරිදි වියේ පසුවන මීගමුව දාගොන්න ප්‍රදේශයේ පදිංචිකරුවෙකි. කටුනායක පොලීසියේ දූෂණ මර්දන අංශයට ලැබී තිබූ තොරතුරු මත අද සවස 4.30 ට පමණ , කටුනායක 18 කණුව ප්‍රදේශයේ මෙම නිලධාරීන් පිරිස රැක සිට මෙම අත්අඩංගුවට ගැනීම සිදු කර තිබේ. එසේ අත්අඩංගුවට ගත් ජාවාරම්කරුගේ කලිසම් සාක්කුවේ රුපියල් ලක්ෂ 10 ක් පමණ වටිනා මෙම හෙරොයින් ග්‍රෑම් 100 ක පමණ ප්‍රමාණය සඟවා ගෙන සිටි තිබේ. මෙම හෙරොයින් , දැනට ඩුබායි හි අත්අඩංගුවේ පසුවන මාකඳුරේ මධූෂ්ගේ සමීපතමයෙකු ගෙන් මොවුන් මිලදී ගෙන ඇති බව පොලීසිය සිදු කරන ලද මූලික පරීක්ෂණවලදී අනාවරණය වී ඇත. මේ සමඟ මෙම සුඛෝපභෝගී මෝටර් රථය පැදවූ රියැදුරුවරයා ද පොලීසිය විසින් අත්අඩංගුවට ගෙන තිබේ. මීගමුව සහකාර පොලිස් අධිකාරී ඒ.එස්.එස්.කේ.එස්.ජයවර්ධන මහතාගේ උපදෙස් මත , කටුනායක පොලීසියේ ස්ථානාධිපති ප්‍රධාන පොලිස් පරීක්ෂක එල්.කලුආරච්චි මහතාගේ අධීක්ෂණය යටතේ , දූෂණ මර්දන අංශයේ ස්ථානාධිපති උප පොලිස් පරීක්ෂක සුමිත් ගාමිණී මහතා ඇතුළු නිලධාරීන් පිරිසක් වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=104260", "Category": null, "Parent URL": null}