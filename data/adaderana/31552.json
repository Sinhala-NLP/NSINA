{"Source": "Adaderana", "Timestamp": "February 12, 2013 08:15 am", "Headline": "අයහපත් කාලගුණයෙන් වාන් දොරටු විවරවෙයි", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් ජලාශ කිහිපයක වාන් දොරටු විවෘත කර තිබේ. පරාක්‍රම සමූද්‍රය, මින්නේරීය, කවුඩුල්ල සහ කන්තලේ ජලාශවල වාන් දොරටු විවෘත කර ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ අතර නැගෙනහිර සහ වයඹ පළාත්වලට ඊයේ (11) රාත්‍රී තද සුළං තත්ත්වයක් ද බලපා ඇති බව ආපදා කළමනාකරණ මධ්‍යස්ථානය පවසයි. අද දිනයේත් දිවයිනේ ප්‍රදේශ රැසකට වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළේය. උතුර, නැගෙනහිර, උතුරුමැද සහ ඌව පළාත්වල ද හම්බන්තොට දිස්ත්‍රික්කයේ ද විටින් විට වැසි ඇති විය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ ජීවන් කරුණාරත්න මහතා පැවසීය.", "URL": "https://sinhala.adaderana.lk/news.php?nid=31552", "Category": null, "Parent URL": null}