{"Source": "Adaderana", "Timestamp": "March 19, 2016 09:03 am", "Headline": "විදෙස් විනිසුරන් අනවශ්‍යයි - ජනපති යළි කියයි", "News Content": "ජාත්‍යන්තර මානව හිමිකම් චෝදනා විමර්ශනය කිරීමේදී ජාත්‍යන්තර විනිසුරුවරුන් දායක කරගැනීමට තමා කිසි විටෙක එකඟ නොවන බව ජනාධිපති මෛත්‍රීපාල සිරිසේන මහතා පවසයි.ඔහු පවසන්නේ ලංකාවේ අධිකරණ පද්ධතිය සහ විනිසුරුවරුන් සම්බන්ධයෙන් පූර්ණ විශ්වාසය තබා කටයුතු කිරීමේ හැකියාව පවතින බවයි.කොළඹ පැවති ජාතික නීති සම්මේලනයට සහභාගිවෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය. එම සම්මේලනයට සහභාගී වූ අග්‍රාමාත්‍ය රනිල් වික්‍රමසිංහ මහතා පැවසුවේ පාර්ලිමේන්තුව ශක්තිමත් කරමින් වගවීමේ ක්‍රියාවලිය ශක්තිමත් කිරීමට පියවර ගන්නා බවයි.විවිධ ක්ෂේත්‍ර සම්බන්ධයෙන් පාර්ලිමේන්තු කමිටු පත්කරමින් රටට වගකිව යුතු රාජ්‍ය තන්ත්‍රයක් බිහි කිරීම ආණ්ඩුවේ අරමුණ බව අග්‍රාමාත්‍යවරයා කියා සිටියේය.විනිවිද භාවයෙන් යුතු මූල්‍ය විනයක් ඇති කිරීමද එහි එක් අරමුණක් බව අග්‍රාමාත්‍ය රනිල් වික්‍රමසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=58367", "Category": null, "Parent URL": null}