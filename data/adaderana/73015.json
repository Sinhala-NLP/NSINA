{"Source": "Adaderana", "Timestamp": "May 10, 2017 07:44 am", "Headline": "රටක් ලෙස ගෝලිය සංසදය තුළ නැගීසිටින්න අදිටන් කරගත යුතුයි", "News Content": "අභිමානය සමග සියලු පටු සීමාවන් අභිබවමින් රටක් ලෙස ගෝලිය සංසදය තුළ වඩාත් සාඩම්බරව නැගීසිටීමට කැපවීම මෙවර අපගේ වෙසක් අදිටන බවට පත් කර ගත යුතු බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ බුද්ධ වර්ෂ 2561 වැන්න එළඹෙන්නේ ශ්‍රී ලාංකීය බෞද්ධ වංශකතාවේ ස්වර්ණමය පරිච්ඡේදයක සමාරම්භයක් සලකුණු කරමින් බවය.තෙවරක් සම්බුද්ධ පාද ස්පර්ශයෙන් පූජනීයත්වයට පත් අප මාතෘභූමිය එක්සත් ජාතීන්ගේ සංවිධානයේ ජාත්‍යන්තර වෙසක් උළෙල පැවැත්වෙන රට ලෙසින් මෙවර පිදුම් ලැබීම අප ලද විරල භාග්‍යක් බව ජනාධිපතිවයා පෙන්වා දෙයි.වෙසක් දින පණිවුඩය නිකුත් කරමින් ජනාධිපති මෛත්‍රීපාල සිරිසේන මහතා මේ බව අවධාරණය කර තිබේ.මේ අතර මමත්වය වෙනුවට පරාර්ථකාමිත්වය අගයන විනයකරුක සහ යහපත් රටක පුරවැසියන් ලෙස ඉදිරියට යාමට මෙම උතුම් වෙසක් සමයේ සියලුදෙනා අධිෂ්ඨාන කර ගත යුතු බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ වත්මන් සමාජය තුළ දෙමාපිය දූ දරු සබඳතා පවා දිනෙන් දින පරිහානියට පත් වෙමින් පවතින බවය.කෑගල්ල, වට්ටාරාම අරහත්ත මලියදේව විහාරස්ථානයේ පැවැති 2017 රාජ්‍ය වෙසක් උත්සවය අමතමින් ජනාධිපති මෛත්‍රීපාල සිරිසේන මහතා මෙම අදහස් පළ කළේය.මේ අතර එම අවස්ථාවට එක්වෙමින් අමාත්‍ය විජයදාස රාජපක්ෂ මහතා කියා සිටියේ උතුරු නැගෙනහිර පළාත්වල පිහිටි සංවර්ධනය නොවූ විහාරස්ථාන රැසක් රජයේ අනුග්‍රහය යටතේ පසුගිය වසර දෙක තුළ සංවර්ධනය කිරීමට කටයුතු කළ බවය.", "URL": "https://sinhala.adaderana.lk/news.php?nid=73015", "Category": null, "Parent URL": null}