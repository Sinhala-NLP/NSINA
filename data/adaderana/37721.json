{"Source": "Adaderana", "Timestamp": "September 26, 2013 09:05 pm", "Headline": "අලගොඩු මාළු විෂවී රෝහල්ගත වූ අයගෙන් කෙනෙකු මරුට", "News Content": "ඡායා රූ- මංගලනාත් ලියනාරච්චි අලගොඩු මාළු ආහාරයට ගැනීමෙන් පසු හදිසියේ රෝගාතුරුවූ මුතූර් වැසියන් 27 දෙනාගෙන් එක් අයෙකු අද(26) ජීවිතක්ෂයට පත්ව තිබේ. ඉකුත් 25 වන දින රාත්‍රීයේ මුතූර් ප්‍රදේශයේ වැසියන්ට අලගොඩු මසුන් විශාල ප්‍රමාණයක් හසුවී ඇති අතර එම මසුන් ආහාරයට ගත් පිරිස් හදිසියේ රොගාතුරුව රෝහල් ගත කරන ලදී. බඩේ දැවිල්ල,කැරකවිල්ල,ක්ලාන්තය,රුධිර පීඩනය වැඩිවීම ආදී රෝග ලක්ෂණ හේතුවෙන් මොවුන් රෝහල්ගත කර ඇති අතර තවත් විශාල පිරිසක් බාහිර රෝගි අංශයෙන් හා පුද්ගලික බෙහෙත් ශාලාවලින් ප්‍රතිකාර ලබාගෙන තිබේ. කෙසේ වෙතත් මෙසේ රෝගාතුරුව රෝහල්ගත වූවන්ගෙන් මුතූර් මූලික රෝහලේ ආරක්ෂක අංශය භාරව කටයුතු කළ ජේ. ප්‍රශාරිකා නමැති 56 හැවිරිදි අද ජීවිතක්ෂයට පත්ව තිබේ. මුතූර් මාර්කට් මාවතේ පදිංචිකරුවෙකු වන ඔහු හෘද රෝගයකින්ද පීඩා විඳි අයෙකු බව පැවසෙන බැවින් එකී රෝගී තත්ත්වය හා හදිසි රෝගී තත්ත්වය ඔහුට කෙසේ බලපෑවේද යන්න මෙන්ම කුමන රෝගය හේතුවෙන් ඔහු ජීවිතක්ෂයට පත්වීද යන්න සැක සහිත බව මුතූර් සෞඛ්‍ය වෛද්‍ය නිලධාරී එම්.ඒ.එම් සුක්රි මහතා කියා සිටියි. කෙසේ වෙතත් මිය අයගේ මෘත ශරීරය අධිකරණ වෛද්‍ය පරීක්ෂණය සඳහා ත්‍රීකුණාමලය මහ රෝහල වෙත යොමු කරන බව ද හෙතෙම සඳහන් කළේය. මතභේදයට තුඩු දී ඇති අදාළ මසුන් තාවකාලිකව ආහාරයට ගැනීමෙන් වළකින ලෙස මුතූර් මහජන සෞඛ්‍ය කාර්යාලය විසින් ජනතාව දැනුවත් කර ඇති අතර එකී මාළු සාම්පල් කිහිපයක් පරීක්ෂා කිරීම සඳහා කොළඹ වෛද්‍ය පරීක්ෂණ ආයතනයට යැවීමට කටයුතු කර තිබේ.", "URL": "https://sinhala.adaderana.lk/news.php?nid=37721", "Category": null, "Parent URL": null}