{"Source": "Adaderana", "Timestamp": "December 2, 2018 05:43 pm", "Headline": "ඝාතනයට ලක් වූ පොලිස් සැරයන්ගේ දේහයට ජනපතිගෙන් අවසන් ගෞරවය", "News Content": "මඩකලපුව, වව්නතිව් පොලිස් මාර්ග බාධකයේ රාජකාරියේ නිරතව සිටියදී ඝාතනයට ලක්වූ පොලිස් සැරයන් නිරෝෂන් ඉන්දික ප්‍රසන්න මහතාගේ දේහයට ජනාධිපති මෛත්‍රීපාල සිරිසේන මහතා අවසන් ගෞරව දක්වා තිබේ. ජනාධිපති මාධ්‍ය අංශය සඳහන් කළේ අද දහවල් දේහය තැන්පත් කර ඇති ගාල්ල, උඩුගම ප්‍රදේශයේ නිවස වෙත පැමිණි ජනාධිපතිවරයා දේහයට අවසන් ගෞරව දැක්වූ බවයි. එහිදි ජනාධිපති මෛත්‍රීපාල සිරිසේන මහතා විසින් නිරෝෂන් ඉන්දික ප්‍රසන්න මහතාගේ බිරිඳ ඇතුළු පවුලේ ඥාතීන් වෙත සංවේගය පල කර තිබේ. පසුගිය සිකුරාදා අලුයම් කාලයේ දී මඩකලපුව වව්නතිව් පොලිස් මාර්ග බාධකයේ රාජකාරියේ නිරතව සිටි පොලිස් නිලධාරීන් දෙදෙනෙකු වෙඩි තබා ගෙල කපා ඝාතනය කර තිබුණි. අදාළ ඝාතනය සම්බන්ධයෙන් මේ වන විට එක් සැකකරුවෙකු අත්අඩංගුවට ගෙන ඇති අතර අපරාධ පරීක්ෂණ දෙපාර්තමේන්තුව ඒ සම්බන්ධයෙන් වැඩිදුර විමර්ශන සිදුකරනු ලබයි.", "URL": "https://sinhala.adaderana.lk/news.php?nid=100154", "Category": null, "Parent URL": null}