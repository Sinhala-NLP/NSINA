{"Source": "Adaderana", "Timestamp": "February 16, 2019 09:36 pm", "Headline": "ව්‍යවස්ථාදායක සභාවට පත්කළ සාමාජිකයින් කඩිනමින් ඉල්ලා අස්විය යුතුයි", "News Content": "හිටපු විපක්ෂනායක ආර් සම්බන්ධන් මහතා වෙනුවෙන් ව්‍යවස්ථාදායක සභාවට පත්කෙරුණු සාමාජිකයින් කඩිනමින් එම සභාවෙන් ඉල්ලා අස්විය යුතු බව එක්සත් ජනතා නිදහස් සන්ධාන පාර්ලිමේන්තු මන්ත්‍රී වාසුදේව නානායක්කාර මහතා පැවසීය. අද(16) පැවති මාධ්‍ය හමුවක් අමතමින් ඔහු මේ බව පැවසීය. උසාවියේ නඩුකාරවරුන්ම අද වන විට ව්‍යවස්ථාදායක සභාවට විරුද්ධව නඩු දැමීම සිදු කරන බව මන්ත්‍රීවරයා කියා සිටියේය. ඒ මහතා පැවසූවේ එක්සත් ජාතික පක්ෂයේ අතකොළුවක් සේ සිටින කථානායක සභාපති වූ මණ්ඩලයක විය හැකි දේ සිතා ගත හැකි බවයි. එසේම හිටපු විපක්ෂනායක වෙනුවෙන් පත් කළ අය තවමත් ව්‍යවස්ථාදායක සභාවේ සිටින බවත් පවසමින් ඒ මහතා විමසමින් ප්‍රකාශ කලේ ඔවුන් තවමත් ව්‍යවස්ථාදායක සභාවේ රැඳී සිටින්නේ කෙසේද යන්නයි. මෙම චෝදනා ඉදිරියේ ව්‍යවස්ථාදායක සභාවේ සියළු දෙනා ඉල්ලා අස් විය යුතු බවද ඔහු පැවසීය. මේ අතර ව්‍යවස්ථාදායක සභාවේ ක්‍රියා කලාපය සම්බන්ධයෙන් පැවිදි හඩ සංවිධානයේ සභාපති පූජ්‍ය මුරුත්තෙට්ටුවේ ආනන්ද හිමි සහ එක්සත් ජනතා නිදහස් සන්ධානයේ පාර්ලිමේන්තු මන්ත්‍රී රෝහිත අබේගුණවර්ධන මහතා, ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා ඇතුළු පාර්ශව කිහිපයක් තම අදහස් පල කළහ.", "URL": "https://sinhala.adaderana.lk/news.php?nid=104476", "Category": null, "Parent URL": null}