{"Source": "Adaderana", "Timestamp": "October 20, 2018 12:21 pm", "Headline": "තලවකැලේ නායයෑමේ අවධානමක්", "News Content": "තලවකැලේ වනිගසේකර පෙදෙස නගර සභා නිවාස ව්‍යාපෘතිය ඉහළ කොත්මලේ ජලාශයට නායයාමේ අවධානමක් පවතින බව පවසමින් එම නිවාස යෝජනා ක්‍රමයේ පදිංචිකරුවන් තලවකැලේ නගර මධ්‍යයේ උද්ඝෝෂණයක නිරතව ඇත. තලවකැලේ නගරයේ වනිගසේකර පෙදෙස නගර සභ නිවාස ව්‍යාපෘතිය ඉහළ කොත්මලේ ජලාශයට නායයාමේ අවධානමක් පවතින බව පවසමින් එම ගම්මානයේ පදිංචිකරුවන් පිරිසක් අද (20) උදැසන තලවකැලේ නගර මධ්‍යයේ උද්ඝෝෂණයක නිරත විය. ඉහළ කොත්මලේ ජලාශය ඉදි කිරිමේදි වනිගසේකර පෙදෙස පිහිටි ජලාශ මායිමේ ආරක්ෂිත පැති බැම්මක් ඉදි නොකිරිම නිසා මේ වන විට එම ගම්මානයේ ස්ථාන කිහිපයකින්ම ජලාශයට නාය යාමට පටන්ගෙන ඇති බව තලවකැලේ ලිදුල නගර සභාවේ සභාපති අශෝක සේපාල මහතා කියා ද පවසයි. ඉහළ කොත්මලේ ජලාශය ඉදි කිරිමේදි ස්ථාන කිහිපයකට පමණක් ආරක්ෂක පැති බැමි ඉදි කර ඇතත් වනිගසේකර පෙදෙස නගර සභා නිවාස ව්‍යාපෘතිය ආසන්නයේ ජලාශ මායිමේ ආරක්ෂිත පැති බැම්මක් ඉදි කරන ලෙස එවකට ව්‍යාපෘති භාරව සිටි අධ්‍යක්ෂකවරයාට අවස්තා කිහිපයකදි ලිඛිතව හා වාචිකව දැනුම් දුන්නත් එයට මේ වන තෙක් කිසිදු විසදුමක් ලබා නොදුන් බව අශෝක සේපාල මහතා චෝදනා කර සිටින්නේය. එම නිවාස යෝජනා ක්‍රමයට මායිම්ව තලවකැලේ නගරය , තලවකැලේ පොලිසිය , මුස්ලිම් පල්ලිය හා සිංහල ප්‍රථමික විද්‍යාලය පිහිටා ඇති අතර එම නිවාස යෝජනා ක්‍රමය නිවාස 85 කින් සමන්විත වෙයි. මෙම නායයාමේ අවධානමකට ලක් වි ඇති වනිගසේකර පෙදෙස නගර සභා ව්‍යාපෘතියේ පදිංචිකරුවන් වෙනත් ආරක්ෂිත ස්ථානයකට පදිංචි කිරිමට හෝ එම නිවාස ව්‍යාපෘතියට ආසන්නව තිබෙන ජලාශ මායිමේ ආරක්ෂිත පැති බැම්මක් ඉදි කර දෙන ලෙසයි තලවකැලේ ලිදුල නගර සභාවේ සභාපති අශෝක සේපාල මහතා ඉහල කොත්මලේ ජල විදුලි ව්‍යාපෘති භාර නිලධාරින්ගෙන් ඉල්ලා සිටින්නේ.", "URL": "https://sinhala.adaderana.lk/news.php?nid=97958", "Category": null, "Parent URL": null}