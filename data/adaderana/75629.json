{"Source": "Adaderana", "Timestamp": "July 25, 2017 05:58 pm", "Headline": " නල්ලූර් වෙඩි තැබීම-තවදුරටත් ප්‍රකාශ සටහන් කර ගනී", "News Content": "යාපනය, නල්ලූර් ප්‍රදේශයේදී පොලිස් සැරයන්වරයෙකු වෙඩි තබා ඝාතනය කර තවත් පොලිස් නිලධාරියෙකුට තුවාල සිදු කිරීමේ සිද්ධිය සම්බන්ධයෙන් අත්අඩංගුවට ගත් ප්‍රධාන සැකකරුගෙන් තවදුරටත් ප්‍රකාශ සටහන් කර ගනිමින් සිටින බව පොලීසිය පවසයි.මොහු අද(25) උදෑසන යාපනය පොලිස් ස්ථානයට පැමිණ බාර වූ අතර පසුව ඔහු අත්අඩංගුවට ගනු ලැබීය.ඒ අනුව ඔහුගෙන් ප්‍රකාශ සටහන් කර ගැනීමේ කටයුතු ආරම්භ කෙරුණු අතර මේ දක්වාත් අදාළ ප්‍රකාශ සටහන් කර ගනිමින් සිටින බව පොලීසිය සඳහන් කළේය.ප්‍රකාශ සටහන් කර ගැනීමෙන් අනතුරුව සැකකරු යාපනය මහේස්ත්‍රාත් අධිකරණයට ඉදිරිපත් කිරීමට නියමිතය.මේ අතර ඝාතනයට ලක්වූ පොලිස් සැරයන්වරයගේ දේහය මහජන ගෞරවය සඳහා හලාවත, කුමාරකට්ටුව ප්‍රදේශයේ පිහිටි ඔහුගේ නිවසේ තැන්පත් කර තිබේ.ඒ අනුව උතුරු පළාත් ප්‍රධාන අමාතය සී.වී විග්නේෂ්වරන් මහතා අද පෙරවරුවේ දේහයට අවසන් ගෞරව දැක්වනු ලැබීය.", "URL": "https://sinhala.adaderana.lk/news.php?nid=75629", "Category": null, "Parent URL": null}