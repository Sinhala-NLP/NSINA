{"Source": "Adaderana", "Timestamp": "March 11, 2015 02:09 pm", "Headline": "අද සිටින්නේ 13 වෙනි ආණ්ඩුක්‍රම ව්‍යවස්ථාව කියවලා නැති අධ්‍යාපන ඇමතිවරයෙක් ", "News Content": "කරූ ජයසුරිය, ගාමිණී ජයවික්‍රම පෙරේරා යනු පරිණත බුද්ධිමත් දේශපාලනඥයන් බවත් අධ්‍යාපනය වැනි විෂයකට බුද්ධියක් නැති අය පත්වීම ලංකාවේ ඉදිරි අධ්‍යාපනයට ගැටළුවක් බවත් වයඹ පළාත් ප්‍රධාන අමාත්‍ය, නීතීඥ දයාසිරි ජයසේකර මහතා පවසයි. අමාත්‍යවරයා එසේ කියා සිටියේ අද (11) වයඹ පළාත් සභාවේ පැවති සමුපකාර සේවක කොමිෂන් සභාව මගින් වයඹ පළාත් සමූපකාර සේවකයන්ගේ වැටුප් වැඩිකිරීමේ චක්‍රලේඛනය ප්‍රතිව්‍යුහගත කිරීම සම්බන්ධව පැවති මාධ්‍ය සාකච්ඡාවකදීය .එහිදී අමාත්‍යවරයා මෙසේද පැවසීය. කරූ ජයසුරිය ඇමතිතුමා පළාත් සභා අමාත්‍යවරයා ලෙස දෙපාරක් අපිව හමුවෙලා කටයුතු සකච්ඡා කළා. ජයවික්‍රම පෙරේරා ඇමැතිතුමාත් එහෙමයි. එත් අද ඉන්න අධ්‍යාපන අමාත්‍යවරයා තවම පළාත් අමාත්‍යවරුන් කැඳවලා නෑ. දැන් දින 100 ඇතුළත දින 56 ක් ගෙවිලා තියෙන්නේ. අපි හදපුවා එතුමා වෙනස් කර කර විවෘත්ත කරගෙන යනවා. දැන් මහින්දෝදය තාක්ෂණික විද්‍යාගාරවල වල මහින්දෝදය නම ගලවලා විද්‍යාගාරය කියන නමින් එතුමා අලුතෙන් විවෘත කරනවා. කුලියාපිටිය වැවගම පාසලක විද්‍යාගාරයට එතුමා එහෙම කරලා තියනවා. එතුමාට අයිතියක් නෑ පළාත් සභා පාසල් වලට අත ගහන්න. අද කැබිනට් එකේ ඉන්නේ 13 වෙනි ආණ්ඩුක්‍රම ව්‍යස්ථාව කියවලා නැති අධ්‍යාපන ඇමතිවරයෙක්.මම අධ්‍යාපන ඇමතිතුමාට කියන්නේ කරුණාකරලා බුද්ධිමත්ව වැඩකරන්න. මගේම කලිසම අගේට ඇඳගෙන උගේ වගේ යනවා කියලා ගීතයක් තියනවා. එක තමයි මට එතුමාට කියන්න තියෙන්නේ. අධ්‍යාපන අමාත්‍යධුරයට මීට වඩා පරිණත, අත්දැකීම් සහිත පුද්ගලයෙක් සිටිය යුතුයි. නැත්නම් ඉක්මනින්ම මුළු ලංකාවේම අධ්‍යාපනය විනාශයට පත්වෙනවා.", "URL": "https://sinhala.adaderana.lk/news.php?nid=49888", "Category": null, "Parent URL": null}