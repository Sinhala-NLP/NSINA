{"Source": "Adaderana", "Timestamp": "April 27, 2016 05:00 pm", "Headline": " කිරුළපන රැළියෙන් ශ්‍රීලනිපය දෙකඩ වෙන්නේ නෑ", "News Content": "ශ්‍රී ලංකා නිදහස් පක්ෂයේ ආණ්ඩුවට සම්බන්ධ පාර්ශවය, ඒකාබද්ධ විපක්ෂයට සම්බන්ධ පාර්ශවය වශයෙන් කොටස් ඇති බවත්, එය වූ කලි අස්ගිරි, සියම්, කෝට්ටේ පාර්ශව වගේ බවත්, පා.ම ඩලස් අලහප්පෙරුම මහතා පවසයි.මැයි රැළිය සම්බන්ධයෙන් මේවන විට ශ්‍රීලනිපය හා ඒකාබද්ධ විපක්ෂය අතර මතුව ඇති මතබේදාත්මක තත්ත්වය ගැන අද පැවැති මාධ්‍ය හමුවකදී අදහස් දක්වමින් ඒ මහතා මේ බව කියා සිටියේය.තමන් මෙය කියන්නේ උපමාවක් ලෙස බවද ඉහත ප්‍රකාශය පමණක් ප්‍රචාරය නොකරන ලෙසත්, එසේ වුවහොත් එය වැරදි අර්ථකතනයක් ලෙස වටහා ගනු ඇති බවත්, ඒ මහතා පැවසුවේය.1 වැනිදා කිරුළපන පවත්වන මැයි රැළිය ශ්‍රීලනිපය දෙකඩ කිරීමේ මැයි රැළියක් නොවන බවත්, එය පවත්නා පාලනය තුළ පීඩාවට පත්ව සිටින ජනතාව වෙනුවෙන් පෙනී සිටීම සඳහා පවත්වන රැළියක් බවත්, ඒ මහතා කීවේය.චම්පික රණවක සිල් බිඳගත් බවටත්, ජෝන් අමරතුංග මුල්සිඳගත් බවටත් සමාජජාල අඩවි වල පවා තිබූ බවත්, මේ ආණ්ඩුවේ සිටින එවැනි පුද්ගලයින් සම්බන්ධයෙන් නීතිමය ක්‍රියාමාර්ගයක් ගන්නා බවක් පෙනෙන්නට නැති බවත්, පැවසූ ඒ මහතා මෙවැනි අයට එරෙහිව ජනතාවගේ පැත්තේ සිට හඬක් නැඟීමට ඇති හොඳම තැන කිරුළපන රැළිය බවද පැවසීය.", "URL": "https://sinhala.adaderana.lk/news.php?nid=59577", "Category": null, "Parent URL": null}