{"Source": "Adaderana", "Timestamp": "October 26, 2016 01:22 pm", "Headline": "මේක විහිළු කරන කාලයක් නෙවෙයි -ආණ්ඩුව ඉල්ලා අස්විය යුතුයි", "News Content": "උදාවී ඇත්තේ විහිළු කරන කාලයක් නොවන බවත්,පාලනය කළ නොහැකිනම් ආණ්ඩුව ඉල්ලා අස්විය යුතු බවත් එජනිස පාර්ලිමේන්තු මන්ත්‍රී මහින්ද යාපා අබේවර්ධන මහතා පවසයි.චුන්නාකම් ප්‍රදේශයේදී පොලිස් බුද්ධි අංශ නිලධාරින් දෙදෙනෙකුට පහරදීමේ සිදුවීම 'ආවා'නම් සංවිධානයක් විසින් බාර ගැනීම සම්බන්ධයෙන් අගමැතිවරයා 'ආවා-ගියා'කියා පාර්ලිමේන්තුවේදී එම සිදුවීම විහිළුවක් බවට පත්කරගත් බව මන්ත්‍රීවරයා සඳහන් කළේය.කිලිනොච්චියේ පොලිස් නිලධාරියෙකුට බෝතලයකින් පහරදීමත් සමග ගැටුමක් ඇතිවූ බවත්,පොලිස්පතිවරයා විසින් පොලිස් නිලධාරීන්ට ඇවිදින්න නොයා යුතු බවට දන්වා නිවේදනයක් නිකුත් කර ඇති බවත් මහින්ද යාපා මහතා කියා සිටියේ අද(26)‍කොළඹ පැවති ඒකාබද්ධ විපක්ෂයේ මාධ්‍ය හමුවට එක්වෙමිනි.ආණ්ඩුවට මේවන විට උතුරු-නැගෙනහිර පාලනය කිරීමට හැකියාවක් නැති බවත්,උතුරේ හර්තාල් සිදුවීමේ සිලාවතුර ප්‍රදේශයේ නායකත්වය ගෙන ඇත්තේ පුනරුත්ථාපනය නොවුණු එල්.ටී.ටී.ඊ නායකයෙකු බවත් හෙතෙම අවධාරණය කළේය.එල්.ටී.ටී.ඊ සංවිධානයද ආරම්භවූයේ මෙවැනි කුඩා කුඩා කණ්ඩායම් හා කුඩා සිදුවීම් ආදියෙන් බවත්,එම නිසා සංහිඳියාව යයි කියමින් මෙවන් තත්ත්වයන් විහිළු ලෙස බාරනොගත යුතු බව ඔහු සඳහන් කළේය.වැට් ප්‍රශ්නයට වඩා උතුරේ ප්‍රශ්නය බලවත් බැවින් එහෙට අවධානය යොමු කරද්දී මෙහෙ වැට් පනත සම්මත කර ගැනීමට කටයුතු කරන බවත්,ඒ නිසාම අද දිනය කනගාටුදායක දිනයක් බවත් මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=65414", "Category": null, "Parent URL": null}