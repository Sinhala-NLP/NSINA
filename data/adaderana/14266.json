{"Source": "Adaderana", "Timestamp": "February 16, 2011 08:25 pm", "Headline": "ඉන්දීය ධීවරයින් 112 ක් දෙසතියක් රිමාන්ඩ්", "News Content": "ශ්‍රී ලංකාවේ මුහුදු සීමාවට ඇතුළු වී නීති විරෝධී ලෙස ධීවර කටයුතු වල නිරත වූ ඉන්දීය ධීවරයින් 112 දෙනා දෙසතියක කාලයක් රිමාන්ඩ් භාරයේ තබන ලෙස පේදුරුතුඩුව දිසා අධිකරණය අද(16)නියෝග කර තිබේ. ඊයේ පස්වරුවේ ශ්‍රී ලාංකික ධීවරයින් පිරිසක් විසින් මෙම ඉන්දීය ධීවර පිරිස අල්ලාගෙන පේදුරුතුඩුව පොලීසියට බාර දුන් බව නියෝජ්‍ය පොලිස්පති ගාමිණී සිල්වා මහතා අද දෙරණට කියා සිටියේය. මෙම ඉන්දීය ධීවරයින් පිරිස අද පේදුරුතුඩුව පොලීසිය විසින් පේදුරුතුඩුව දිසා අධිකරණයට ඉදිරිපත් කිරීමෙන් පසු දිසා විනිසුරුවරයා විසින් මේ අයුරින් දෙසතියක කාලයක් රිමාන්ඩ් භාරයේ තබන ලෙසත්,මෙම පිරිස පැමිණි ට්‍රොලර් යාත්‍රා 18 තවදුරටත් පොලීසිය භාරයේ තබා ගන්නා ලෙසත් නියෝග කළ බව පේදුරුතුඩුව පොලීසිය සඳහන් කරයි. කෙසේ වුවද මේ වන විට ශ්‍රී ලංකාවේ මුහුදු සීමා උල්ලංඝණය කරමින් නීති විරෝධී ලෙස ධීවර ක‍ටයුතු වල නිරත වූ ඉන්දීය ධීවරයින් පිරිසක් ශ්‍රී ලංකා අත්අඩංගුවේ සිටින බවට ඉන්දීය ධීවර කටයුතු අමාත්‍යංශයට නිල මට්ටමින් දැනුම් දී ඇති බවද,ඒ අනුව රාජ්‍ය තාන්ත්‍රික මට්ටමින් ඉදිරි ක්‍රියා මාර්ග සිදුවනු ඇතැයිද ඉන්දීය මාධ්‍යය විසින් පෙන්වා දී තිබුණි.", "URL": "https://sinhala.adaderana.lk/news.php?nid=14266", "Category": null, "Parent URL": null}