{"Source": "Adaderana", "Timestamp": "October 23, 2018 06:55 am", "Headline": "මීනගයා දුවන්න තවත් කල් යන ලකුණු", "News Content": "මඩකලපුව මාර්ගයේ දුම්රිය ධාවන කටයුතු යථා තත්ත්වයට පත් කිරීම සඳහා තවත් දින කිහිපයක් ගත වනු ඇති බව දුම්රිය දෙපාර්තමේන්තුව පවසයි. පවතින අයහපත් කාලගුණය නඩත්තු කටයුතුවලට බාධා එල්ල වී ඇති බව එම දෙපාර්තමේන්තුව සඳහන් කළේය. මඩකලපුව සිට කොළඹ බලා ධාවනය වූ මීනගයා ශීඝ්‍රගාමී දුම්රිය ඊයේ(22) අලුයම 3.00ට පමණ මොරගොල්ලවැව සහ කෝන්වැව දුම්රිය ස්ථාන අතර දී පීලිපැනීමට ලක්විය. දුම්රිය මැදිරි තුනක් සම්පූර්ණයෙන්ම පීලිපැනීමට ලක් වූ අතර මගීන්ට කිසිදු හානියක් සිදුව නොමැති බව දුම්රිය දෙපාර්තමේන්තුව සඳහන් කළේය. මේ හේතුවෙන් මඩකලපුව දක්වා ධාවනය කෙරෙන දුම්රියන් මහව දුම්රිය ස්ථානය දක්වා පමණක් ධාවනය කරවීමට පියවර ගෙන තිබේ. මෙම දුම්රිය මාර්ගයේ නඩත්තු කටයුතු සම්බන්ධයෙන් අද දෙරණ සමඟ අදහස් දැක්වමින් නියෝජ්‍ය දුම්රිය ගමනා ගමන අධිකාරී යු.එස්.පොල්වත්තගේ මහතා මෙම අදහස් පළ කර සිටියේය.", "URL": "https://sinhala.adaderana.lk/news.php?nid=98082", "Category": null, "Parent URL": null}