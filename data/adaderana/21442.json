{"Source": "Adaderana", "Timestamp": "January 17, 2012 12:43 pm", "Headline": "දඹදිව යන බැතිමතුන්ට විශේෂ සහන දෙන්න ක්‍රිෂ්ණා පොරොන්දු වෙයි", "News Content": "දඹදිව වන්දනාවේ යන ශ්‍රී ලාංකිකයින්ට පෙබරවාරි මාසයේ සිට විශේෂ සහන රැසක් අත්කරදීමට ඉන්දීය රජය සිය කැමැත්ත පළකර ඇති බව අග්‍රමාත්‍ය කාර්යාලය පවසයි. ශ්‍රී ලංකාවේ සංචාරයක නිරතවී සිටින ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා අද පෙරවරුවේ අග්‍රාමාත්‍ය දි.මු ජයරත්න මහතා හමුවූ අවස්ථාවේදී මේ බව සඳහන් කර තිබේ. ඒ අනුව පෙබරවාරි මාසයේ සිට ශ්‍රී ලාංකික බැතිමතුන් වෙනුවෙන් චෙන්නායි සිට සියලුම බෞද්ධ සිද්ධස්ථාන ආවරණය වන පරිදි දින 20 ක දුම්රිය සේවයක් ක්‍රියාත්මක කරන බවට ඉන්දීය විදේශ කටයුතු අමාත්‍යවරයා පොරොන්දු වී තිබේ. එසේම මෙම දුම්රියේ සංචාරයේ යෙදී සිටියදී මගීන්ට ආහාරපාන ඇතුළු සියලු පහසුකම් සැපයීමටත්,ඉතා සහනදායි මිලකට මෙම සේවා සැපයීමටත් කටයුතු කරනු ඇති බව කියැවෙයි. ශ්‍රී ලංකාව සහ ඉන්දියාව අතර අන්‍යෝන්‍ය සහයෝගීතාව වඩා තහවුරුකර ගනු පිණිස වැදගත් ආර්ථික,සමාජීය හා සංස්කෘතික කරුණු රැසක් කෙරෙහි අවධානය යොමුකරමින් අග්‍රාමාත්‍යවරයා හා ඉන්දීය විදේශ කටයුතු අමාත්‍යවරයා අතර මෙම සාකච්ඡාව පැවති බව අග්‍රාමාත්‍ය කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=21442", "Category": null, "Parent URL": null}