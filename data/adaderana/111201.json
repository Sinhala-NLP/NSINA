{"Source": "Adaderana", "Timestamp": "June 2, 2019 07:12 pm", "Headline": "තෙවන දිනටත් රතන හිමි උපවාසයේ - හිමියන් බැලීමට පැමිණි දුමින්දට ජනතා විරෝධය", "News Content": "රිෂාඩ් බදියුදීන් අමාත්‍යවරයා මෙන්ම අසාද් සාලි සහ එම්.එල්.ඒ.එම්.හිස්බුල්ලා යන ආණ්ඩුකාරවරු එම ධුරවලින් ඉවත් කරන ලෙසට බලකරමින් පූජ්‍ය අතුරලිය රතන හිමියන් ආරම්භ කළ උපවාසය තුන්වන දිනට මේ වන විටත් ක්‍රියාත්මකයි. තවත් පාර්ශ්ව කිහිපයක්ම එම හිමියන්ට සහාය පළ කරමින් ස්ථාන කිහිපයක උපවාස ආරම්භ කර ඇත. අමාත්‍ය රිෂාඩ් බදියුදීන් සහ අසාද් සාලි, එම්.එල්.ඒ.එම්. හිස්බුල්ලා යන ආණ්ඩුකාරවරු එම ධුරවලින් ඉවත් කිරීම ඇතුළු ඉල්ලීම් හතරක් මුල් කරගනිමින් පාර්ලිමේන්තු මන්ත්‍රී පූජ්‍ය අතුරලියේ රතන හිමියන් දළඳා මාළිගාව අබියස අඛණ්ඩ උපවාසයක් ආරම්භ කළේ ඉකුත් සිකුරාදායි. රතන හිමියන් අවධාරණය කර සිටියේ ජනාධිපතිවරයා මෙම ඉල්ලීම් ඉටුකරන තෙක් නිරාහාරව අඛණ්ඩ උපවාසයේ නිරතවන බවයි. මහනුවර මහ රෝහලේ වෛද්‍යවරු ඊයේ රාත්‍රියේ පැමිණ රතන හිමිගේ සෞඛ්‍ය තත්ත්වය පරීක්ෂා කරනු ලැබුවේය. රතන හිමියන් බැහැදැකීම සඳහා ආචාර්ය පූජ්‍ය ඕමල්පේ සෝභිත හිමියන් ඇතුළු භික්ෂූන් වහන්සේද එම ස්ථානයට වැඩම කළා. එමෙන්ම බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥානසාර හිමිද රතන හිමි බැහැ දැකීම සඳහා එහි වැඩම කළේය. පාර්ලිමේන්තු මන්ත්‍රීවරුන් කිහිපදෙනෙකුම පැමිණ රතන හිමියන්ගේ සුවදුක් විමසුවේය. මෙහිදී රතන හිමියන්ගේ සුවදුක් විමසීමට පැමිණි පාර්ලිමේන්තු මන්ත්‍රී දුමින්ද දිසානායක මහතාට රැස්ව සිටි පිරිසගෙන් විරෝධයක් එල්ල වුණි. දෙමළ ජාතික සන්ධානයෙන් පාර්ලිමේන්තුවට තේරී පත්ව පසුව ඒකාබද්ධ විපක්ෂයට සහාය පළ කළ පාර්ලිමේන්තු මන්ත්‍රී එස්. වියාලේන්ද්‍රන් මහතාද පූජ්‍ය අතුරලියේ රතන හිමියන්ගේ උපවාසයට සහය පළ කරමින් මඩකලපුවේ ගාන්ධි උද්‍යානය ඉදිරිපිට ඊයේ (2) ආරම්භ කළ උපවාසය දෙවන දිනටත් අද ක්‍රියාත්මක වුණි. මෙම උපවාසයට සහාය පල කිරීමට දිඹුලාගල ආරණ්‍ය සේනාසනයේ ලේඛකාධිකාරි පූජ්‍ය දේවගල දේවාලංකාර හිමි සහ පොළොන්නරුව දිස්ත්‍රික් ශාසනාරක්ෂක බල මණ්ඩලයේ හිටපු ලේඛකාධිකාරී පූජ්‍ය දිඹුලාගල රාහුලාලංකාර යන හිමිවරුද අද එක්වුණි. ගලහා හාල්වත්ත ඓතිහාසික බෝධිය ඉදිරිපිටදී සමස්ත ලංකා හින්දු සම්මේලනයේ සාමාජිකයන්ද අද රතන හිමිට සහාය පළ කරමින් උපාවසයක් ආරම්භ කළේය. මේ අතර හෙට්ට්පොල සීවලි හිමිද අද දහවල් රතන හිමිගේ උපවාසයට සහාය පළ කරමින් කළුතරදී උපවාසයක නිරත වුණි. ශ්‍රී ලංකා අමරපුර මහා සංඝ සභාව අද මේ පිළිබඳ නිවේදනයක් නිකුත් කළේය. පූජ්‍ය අතුරලියේ රතන හිමියන් උපවාසයට හේතු ලෙස සඳහන් කර ඇති කරුණු පිළිබඳ අවධානය යොමු කොට අවශ්‍ය පියවර නොපමාව ගන්නා ලෙස ජනාධිපතිවරයා ඇතුළු රජයෙන් ඉල්ලා සිටින බවයි එහි සඳහන්ය. මේ අතර කටුවාපිටිය දේවස්ථානයට එල්ලවූ ප්‍රහාරයෙන් දිවි අහිමිවූවන්ගේ ඥාතීන් ඇතුලු පිරිසක් අද පස්වරුවේ රතන හිමිගේ උපවාසයට සහාය දැක්වීමට එක්වුණි.", "URL": "https://sinhala.adaderana.lk/news.php?nid=111201", "Category": null, "Parent URL": null}