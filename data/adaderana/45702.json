{"Source": "Adaderana", "Timestamp": "August 30, 2014 08:05 am", "Headline": " වර්ජනය තවදුරටත් - අධිකරණ නියෝගය ගැන දැනුවත් නෑ ", "News Content": "පරිපුරක වෛද්‍ය වෘත්තිකයින් දියත් කර ඇති වැඩ වර්ජනය තවදුරටත් ක්‍රියාත්මක කරන බව පරිපුරක වෛද්‍ය සේවා වෘත්තීය සමිති ඒකාබද්ධ බල මණ්ඩලය පවසයි. එම බල මණ්ඩලයේ ප්‍රධාන ලේකම් අජිත් තිලකරත්න මහතා පවසන්නේ ඊයේ(29) රාත්‍රී සෞඛ්‍ය නියෝජ්‍ය අමාත්‍යවරයා සමඟ පැවති සාකච්ජාව අසාර්ථක වු බවයි. මේ අතර පරිපුරක වෛද්‍ය වෘත්තිකයින්ගේ වැඩ වර්ජන අත්හිටුවන ලෙස කොළඹ දිසා අධිකරණය ඊයේ නියෝගයක් නිකුත් කළේය. පරිපුරක වෛද්‍ය සේවා වෘත්තීය සමිති ඒකාබද්ධ බල මණ්ඩලයේ ප්‍රධාන ලේකම් අජිත් තිලකරත්න මහතා පවසන්නේ අධිකරණ නියෝගය සම්බන්ධයෙන් තමන් දැනුවත් වී නොමැති බවයි. මාධ්‍ය මගින් ඒ පිළිබඳ ප්‍රචාරය වුවද නිල වශයෙන් ඒ සම්බන්ධයෙන් තමා දැනුවත් කර නොමැති බව අජිත් තිලකරත්න මහතා පැවසුවේය. කෙසේ වෙතත් අධිකරණ නියෝගයට අනුව වර්ජනයේ නියුතු පරිපුරක වෛද්‍ය සේවා වෘත්තිකයින් රාජකාරියට වාර්තා කළ යුතු බව සෞඛ්‍ය නියෝජ්‍ය අමාත්‍ය ලලිත් දිසානායක මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=45702", "Category": null, "Parent URL": null}