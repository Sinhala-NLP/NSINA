{"Source": "Adaderana", "Timestamp": "May 18, 2018 05:06 pm", "Headline": "ග්‍රාමීය වැව් ප්‍රතිසංස්කරණය ඉක්මන් කරන්න ජනපතිගෙන් උපදෙස්", "News Content": "ග‍්‍රාමීය වැව් ප‍්‍රතිසංස්කරණ වැඩසටහන අඛණ්ඩ වැඩපිළිවෙළක් ලෙස කඩිනමින් ඉදිරියට කි‍්‍රයාත්මක කරන ලෙස ජනාධිපතිවරයා අදාළ අංශවලට උපදෙස් ලබා දී තිබේ. මහවැලි සංවර්ධන අමාත්‍යාංශ නිලධාරින් සමඟ අද (18) පෙරවරුවේ පැවති හමුවේ දී ජනාධිපතිවරයා මේ බව පවසා ඇත. මහවැලි සංවර්ධන හා පරිසර විෂය භාර අමාත්‍යවරයා ලෙස හදිසියේම අද පෙරවරුවේ එම අමාත්‍යාංශය වෙත ගිය ජනාධිපතිවරයා එහි කටයුතු අධීක්ෂණය කළ අතර, අනතුරුව එම ශ‍්‍රවණාගාරයේදී ජ්‍යෙෂ්ඨ නිලධාරින් සමඟ සාකච්ඡාවකට එක්විය. මහවැලි ජනපදිකයින් දිගු කලක් තිස්සේ මුහුණ පා සිටින ගැටලූවකට විසඳුම් ලබාදෙමින් ඔවුන්ට ඉඩම් ඔප්පු ලක්ෂයක් බෙදාදීම වෙනුවෙන් කි‍්‍රයාත්මක කළ වැඩසටහනේ ප‍්‍රගතිය පිළිබඳවද මෙහිදී අවධානය යොමු කළ ජනාධිපතිවරයා එම වැඩපිළිවෙළ කඩිනමින් නිම කරන ලෙස ද නිලධාරින්ට උපදෙස් ලබා දී තිබේ. ඉන් අනතුරුව මධ්‍යම පරිසර අධිකාරිය වෙත ගිය ජනාධිපතිවරයා එහි කටයුතු ද අධීක්ෂණය කර ඇත. අධිකාරිය විසින් කි‍්‍රයාවට නංවා ඇති වැඩසටහන්වල ප‍්‍රගතිය සොයා බැලූ ජනාධිපතිවරයා ඉදිරි සංවර්ධන සැලසුම් පිළිබඳවද නිලධාරින්ගෙන් කරුණු විමසීය. ඛනිජ ද්‍රව්‍ය නිස්සාරණ කි‍්‍රයාවලියේදී මතුව ඇති ගැටලූ පිළිබඳ මෙහිදී ජනාධිපතිවරයාගේ අවධානය යොමු කෙරුණු අතර, මධ්‍යම පරිසර අධිකාරියට, මහවැලි අධිකාරියට මෙන්ම භූ විද්‍යා හා පතල් කැනීමේ කාර්යාංශයට ද සමාන වගකීම් පැවරී ඇති බව ජනාධිපතිවරයා පෙන්වා දුන්නේය. අදාළ කි‍්‍රයාවලිය සඳහා බලපත් නිකුත් කිරීමේදී ආයතන තුනේම නිලධාරින්ගේ සහභාගිත්වයෙන් එම කටයුතු සිදුකරන ලෙසද උපදෙස් දුන් ජනාධිපතිවරයා අදාළ කොන්දේසිවලට යටත්ව කටයුතු කරන බවට සහතිකවීමෙන් අනතුරුව බලපත‍්‍ර නිකුත් කිරීමටත්, මෙම කටයුතු පිළිබඳ අදාළ ආයතන මසකට වරක් රැස්වී සාකච්ඡා කරමින් මතුවන ගැටලූ නිරාකරණය කර ගැනීමේ වැදගත් කමත් පෙන්වා දුන්නේය. එමෙන්ම දිස්ති‍්‍රක් කාර්යාල වෙත අනුයුක්ත කර ඇති පරිසර නිලධාරින් වහාම කි‍්‍රයාත්මක වන පරිදි ප‍්‍රාදේශීය ලේකම් කාර්යාල වෙත මුදාහැරීමට ද ජනාධිපතිවරයා මහවැලි සංවර්ධන හා පරිසර අමාත්‍යාංශයේ ලේකම්වරයා වෙත මෙහිදී උපදෙස් ලබා දී ඇත. මේ වන විට පරිසර නිලධාරි තනතුරු 89 ක් පමණ පුරප්පාඩුව පවතින බව මෙහිදී සඳහන් කෙරුණු අතර ඒ සඳහා උපාධිධාරින් බඳවා ගනිමින් අදාළ පුරප්පාඩු කඩිනමින් පිරිවීමට ද ජනාධිපතිවරයා වැඩිදුරටත් උපදෙස් දී ඇත. මහවැලි සංවර්ධන රාජ්‍ය අමාත්‍ය වීරකුමාර දිසානායක, මහවැලි සංවර්ධන හා පරිසර අමාත්‍යාංශයේ ලේකම් අනුර දිසානායක, මහවැලි අධ්‍යක්ෂ ජනරාල් සරත් චන්ද්‍රසිරි විතාන යන මහත්වරුන් ඇතුළු අමාත්‍යාංශයේ ජ්‍යෙෂ්ඨ නිලධාරින් මෙම සාකච්ඡාවට එක්ව සිටියේය.", "URL": "https://sinhala.adaderana.lk/news.php?nid=89346", "Category": null, "Parent URL": null}