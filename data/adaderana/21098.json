{"Source": "Adaderana", "Timestamp": "January 2, 2012 08:14 am", "Headline": "අධිවේගී මාර්ගයේ බස් ධාවනය හෙට ඇරඹෙයි", "News Content": "දක්ෂිණ අධිවේගී මාර්ගයේ මගී ප්‍රවාහන බස් රථ ධාවනය හෙට(03) දිනයේ සිට ආරම්භ කරන බව ශ්‍රී ලංකා ගමනාගමන මණ්ඩලය පවසයි. හෙට දිනයේ සිට සෑම දිනකම උදෑසන 6 සිට අදාළ බස්රථ ධාවනය සිදුවන බවත් එහි සභාපති එම්.ඩී. බන්දුසේන මහතා ප්‍රකාශ කළේය. ඒ අනුව අධි සුඛෝපභෝගී බස් රථ 02 ක් ධාවනය සඳහා එක්වන බවත්, මාස 1 ½ ක පමණ කාලයක් එම බස් රථ ධාවනය සඳහා රියදුරන් පුහුණු කළ බවත් එම්.ඩී. බන්දුසේන මහතා සඳහන් කළේය. මෙම බස් රථ මහරගම සිට ගාල්ලටත්, ගාල්ලේ සිට මහරගමටත් ධාවනය කිරීමට නියමිත බව ඒ මහතා කියා සිටියේය. එක් මගියෙකුගෙන් කොට්ටාවේ සිට රුපියල් 380 ක මුදලක් ද, මහරගම සිට රුපියල් 400 ක මුදලක් ද අයකරන බව බන්දුසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=21098", "Category": null, "Parent URL": null}