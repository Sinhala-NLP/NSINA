{"Source": "Adaderana", "Timestamp": "January 26, 2016 08:01 am", "Headline": " භික්ෂු කථිකා පනත් කෙටුම්පත කාලීන අවශ්‍යතාවක්", "News Content": "ථේරවාදී භික්ෂු කථිකාවත් ලියාපදිංචි කිරීමේ පනත් කෙටුම්පත කාලීන අවශ්‍යතාවක් බව අස්ගිරි පාර්ශවයේ මහනායක අති පූජ්‍ය ගලගම ශ්‍රී අත්තදස්සි හිමි පවසයි. නිවේදනයක් නිකුත් කරමින් උන්වහන්සේ පෙන්වා දෙන්නේ මෙම පනත් කෙටුම්පත දීර්ඝ කාලයක් තිස්සේ ත්‍රෛනිකායික මහනායක ස්වාමීන් වහන්සේ ප්‍රධාන මහා සංඝයා වහන්සේ රජයෙන් කළ ඉල්ලීමක ප්‍රතිඵලයක් බවයි.මාධ්‍ය මගින් මෙම පනත පිළිබඳ අනාවරණය කළ ස්වරූපය නිසා ගිහි පැවිදි බොහෝ දෙනා තුළ යම්කිසි කැළඹීමක් ඇති වී ඇති බව එම නිවේදනයේ සඳහන්ය. ථේරවාදී භික්ෂු කථිකාවත භික්ෂූන් වහන්සේ පාලනය කිරීම සඳහා රජය මගින් නීති පැනවීමක් නොවන බවත්, භික්ෂු නිකාය හා පාර්ශව මගින් සම්පාදනය කරනු ලබන භික්ෂු කථිකාවත් ලියාපදිංචි කිරීමේ පනතක් බවත් අති පූජ්‍ය ගලගම ශ්‍රී අත්තදස්සි හිමි අවධාරණය කර තිබේ. භික්ෂු කථිකාවත් තුළ අන්තර්ගත විය යුතු ඇතැම් කරුණු මෙම පනතට ඇතුළත් කර තිබීම නිසා යම් ගැටලුකාරී තත්ත්වයක් උද්ගත වී ඇති බව උන්වහන්සේ පෙන්වා දෙයි.එම නිසා අස්ගිරි මහ විහාර පාර්ශවයේ කාරක මහ සංඝ සභාව තවදුරටත් මෙම පනත පිළිබඳ අධ්‍යයනය කොට ඒ පිළිබඳ අදහස් රජයට ඉදිරිපත් කිරීමට බලාපොරොත්තු වන බව අස්ගිරි පාර්ශවයේ මහනායක ගලගම ශ්‍රී අත්තදස්සි හිමි වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=56647", "Category": null, "Parent URL": null}