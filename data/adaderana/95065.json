{"Source": "Adaderana", "Timestamp": "August 26, 2018 05:27 pm", "Headline": "රසායනික පොහොර නිසා මුළු රටටම විශාල හානියක් වෙනවා", "News Content": "වස විසෙන් තොර කාබනික වගාවන්වල යෙදෙන ගොවීන් වෙත රුපියල් 18000 කට වැඩි ආධාර මුදලක් ලබාදීමට රජය තීන්දු කර ඇති බව කෘෂිකර්ම අමාත්‍ය මහින්ද අමරවීර මහතා පවසයි. ඉදිරි දින කිහිපය තුළ එම ආධාර මුදල ලබාදීමට කටයුතු කරන බවද අමාත්‍යවරයා ප්‍රකාශ කළේය. අඟුණුකොල පැලැස්ස , යකාගල පිහිටි කෘෂිකර්ම අමාත්‍යවරයාගේ වෙල් යායේ වී වගාවේ අස්වැන්න නෙළීම අද (26) සිදු කෙරුණේ අමාත්‍යවරයාගේ ප්‍රධානත්වයෙනි. ලෝක සෞඛ්‍ය සංවිධානය විසින් සිදු කරන ලද පරීක්ෂණයක ප්‍රතිඵල මේ වන විට ලැබී ඇති බවත් එම වාර්තාව අනුව පොහොර යෙදිය යුතු ප්‍රමාණයටත් වඩා පොහොර යොදන බවට අනාවරණය වී ඇති බව අමාත්‍යවරයා ප්‍රකාශ කළේය. අනාගතයේදී කඳුකරයේ ජීවත් වන ජනතාව හා පස විනාශ වීමේ විශාල අවධානමක් තිබෙන බවත් රසායනික පොහොර නිසා මුළු රටටම මහා විනාශයක් සිදුවන බව අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=95065", "Category": null, "Parent URL": null}