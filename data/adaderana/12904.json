{"Source": "Adaderana", "Timestamp": "December 16, 2010 09:21 pm", "Headline": "මන්මෝහන් හා කරුණානිධි දෙමළ ජනතාවට තර්ජනයක්", "News Content": "ඉන්දීය අග්‍රාමාත්‍ය මන්මෝහන් සිං හා තමිල්නාඩු ප්‍රධාන අමාත්‍ය එම්. කරුණානිධි යන මහත්වරුන් වෙත එල්. ටී. ටී. ඊ සංවිධානයෙන් මරණ තර්ජනයක් නොමැති බවත්, ඔවුන් ද්‍රවිඩ ජනතාවට තර්ජනයක් බවත් ඉන්දියාවේ නාම් තමිස්හර් පක්ෂයේ සම්බන්ධීකාරක එස්. සීමන් මහතා පවසයි. එල්. ටී. ටී. ඊ සංවිධානය සම්පූර්ණයෙන්ම පරාජයට පත්කර බව ශ්‍රී ලංකා රජය පවසන බව ද නිවේදනයක් නිකුත් කරමින් ඔහු පෙන්වාදෙයි. එමෙන්ම ඉන්දියාවේ ඇතැම් දේශපාලඥයින් ශ්‍රී ලංකාවේ දෙමළ ජනතාවගේ ප්‍රශ්නය යොදාගනිමින් දේශපාලන වාසි ලබාගැනීමට උත්සාහ දරන බව ද හෙතෙම සිය නිවේදනය මගින් සඳහන් කරයි. ඉන්දීය අගමැති මන් මෝහන් සිං සහ තමිල්නාඩු ප්‍රධාන අමාත්‍ය එම්. කරුණානිධි යන මහත්වරුන් ඝාතනය කිරීමට එල්.ටී.ටී.ඊ සංවිධානය විසින් සැලසුම් කර ඇති බවට ඉන්දීය බුද්ධි අංශ අනාවරණය කරගෙන ඇතැයි ඊයේ(15) විදෙස් මාධ්‍ය වාර්තා කරනු ලැබීය. 2011 ජනවාරි මාසයේ ඉන්දියානු අග්‍රාමාත්‍යවරයා තමිල්නාඩුවේ සංචාරය කිරීමට නියමිතව ඇති බැවින් එහිදී එල්.ටී.ටී.ඊ සංවිධානය විසින් මන් මෝහන් සිං සහ තමිල්නාඩු ප්‍රධාන අමාත්‍ය එම්. කරුණානිධි යන මහත්වරුන් ඉලක්ක කරගෙන ප්‍රහාරයක් එල්ල කිරීමට සූදානම්ව සිටි බවට ඉන්දියානු බුද්ධි අංශ විසින් අනාවරණය කරගෙන තිබේ.", "URL": "https://sinhala.adaderana.lk/news.php?nid=12904", "Category": null, "Parent URL": null}