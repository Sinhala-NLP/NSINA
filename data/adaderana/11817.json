{"Source": "Adaderana", "Timestamp": "October 29, 2010 04:36 pm", "Headline": "මව විසින් කිරිදීම ප්‍රතික්ෂේප කළ ව්‍යාඝ්‍ර පැටවා මියයයි", "News Content": "දෙහිවල ජා‍තික සත්වෝද්‍යානයේ දී උපත ලැබූ ව්‍යාඝ්‍ර පැටවා අද(29) දහවල් මියගොස් තිබේ. අද පස්වරු 1 ‍ට පමණ මෙම ව්‍යාඝ්‍ර පැටවා මියගිය බව සත්වෝද්‍යානයේ අධ්‍යක්ෂ භාෂ්වර සේනාංක ගුණරත්න මහතා පැවසුවේය. පසුගිය 22 වැනිදා උපත ලැබූ මෙම ව්‍යාඝ්‍ර පැටවාට මව්කිරි දීම ව්‍යාඝ්‍ර ධේනුව ප්‍රතික්ෂේප කර තිබුණි. ඒ අනුව විශේෂ තත්ත්වයක් යටතේ ව්‍යාඝ්‍ර පැටවාට කෘතිමව කිරි ලබාදීමට සත්වෝද්‍යාන බලධාරීන් පියවර ගනු ලැබීය. කෙසේවෙතත් අද පෙරවරුවේ සිට තරමක අසනීප තත්ත්වයෙන් පසුව ඇති ව්‍යාඝ්‍ර පැටවා පස්වරුවේ මියගොස් ඇත. සත්ත්වයාගේ ආසාදන තත්ත්වයක් පෙන්නුම් නොකළ බැවින් අභ්‍යන්තර ඉන්ද්‍රියයන්ගේ විකෘතිතාවක් හේතුවෙන් මියයන්නට ඇති බවට සැකකරන බව සත්වෝද්‍යාන අධ්‍යක්ෂවරයා පැවසුවේය. පශ්චාත් මරණ පරීක්ෂණයෙන් අනතුරුව ඒ පිළිබඳ තහවුරු කරගැනීමට බලාපොරොත්තු වන බව සත්වෝද්‍යාන අධ්‍යක්ෂවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11817", "Category": null, "Parent URL": null}