{"Source": "Adaderana", "Timestamp": "July 4, 2011 09:30 am", "Headline": "අපහසුතා ගැන කියන්න දුන් අංක වැඩ නෑ -රවී", "News Content": "ප්‍රමිතියෙන් තොර පෙට්‍රල් භාවිතය හේතුවෙන් අපහසුතාවට පත්වන පුද්ගලයින්ට ඒ පිළිබඳ දැනුම් දීම සඳහා ඛණිජ තෙල් අමාත්‍යාංශය ලබාදී ඇති දුරකතන අංක ක්‍රියාත්මක නොවන බව එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා පවසයි. තමන් විසින්ම අදාළ අංක ක්‍රියාත්මක වන්නේද යන්න පිළිබඳව පිරික්සීම සඳහා ඇමතුමක් ලබාගත්ත ද ඒවා ක්‍රියාත්මක නොවන බව ඔහු සඳහන් කරයි. මෝදර ප්‍රදේශයේ පැවති ජනහමුවකට එක්වෙමින් මන්ත්‍රීවරයා මේ අදහස් පළ කළේය. පෙට්‍රල් භාවිතය හේතුවෙන් ඇතිවන ගැටලු පිළිබඳ, 0115 664 941, 0115 666 328 හෝ 0115 665 082 යන දුරකථන අංක ඔස්සේ දැනුම් දෙන ලෙස ඛණිජ තෙල් අමාත්‍යාංශය ඊයේ(03) නිවේදනය කරනු ලැබීය.", "URL": "https://sinhala.adaderana.lk/news.php?nid=17175", "Category": null, "Parent URL": null}