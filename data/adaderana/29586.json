{"Source": "Adaderana", "Timestamp": "November 29, 2012 04:22 pm", "Headline": "සබරගමුව පළාතේ ගිලන් රථ හිඟය අවම කෙරෙයි", "News Content": "සබරගමුව පළාතේ රෝහල්වල පවතින ගිලන්රථ හිඟය අවම කිරීම සඳහා සෞඛ්‍ය අමාත්‍යංශය මගින් නව ගිලන් රථ 30 ක් ලබාදීමට කටයුතු කර තිබේ. මෙමගින් රත්නපුර සහ කෑගල්ල දිස්‍ත්‍රික්කයන්හි රෝහල්වල පවතින ගිලන් රථ හිඟය විසඳෙන බව සෞඛ්‍ය අමාත්‍යංශයේ අතිරේක ලේකම් සෝමරත්න විදානපතිරන මහතා පවසයි. ඊයේ (28) කෑගල්ල ප්‍රාදේශීය සෞඛ්‍ය සේවා අධ්‍යක්ෂ සේවා කාර්යාලයේ පැවති උත්සවයකට එක්වෙමින් අතිරේක ලේකම්වරයා මෙම අදහස් පළ කළේය. ලබන දෙසැම්බර් මස දහ වැනිදා සිට දාහත්වන දින දක්වා දිවයින පුරා පැවැත්වීමට නියමිත සෞඛ්‍ය සතිය සම්බන්ධයෙන් ද මෙහිදී සාකච්ඡා කර තිබේ. සෞඛ්‍ය ක්ෂේත්‍රයේ පවතින ස්ථාන මාරුවීම් සම්බන්ධ ගැටලු විසඳීම සඳහා අතුරු වෛද්‍ය, පරිපූරක වෛද්‍ය හා හෙද සේවය සඳහා මින් ඉදිරියට පළාත් මට්ටමින් නිලධාරීන් බඳවා ගැනීමට කටයුතු කරන බව සෞඛ්‍ය අමාත්‍යංශයේ අතිරේක ලේකම් සෝමරත්න විදානපතිරන මහතා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=29586", "Category": null, "Parent URL": null}