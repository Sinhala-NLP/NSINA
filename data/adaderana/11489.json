{"Source": "Adaderana", "Timestamp": "October 14, 2010 02:09 pm", "Headline": "දෙවන යුද අධිකරණ තීන්දුවට එරෙහිව ෆොන්සේකාගෙන් පෙත්සමක්", "News Content": "දෙවන යුද අධිකරණය මගින් තමාට පනවා ඇති සිරදඬුවම අහෝසි කිරීමේ නියෝගයක් නිකුත් ‍කරන මෙන් ඉල්ලා සරත් ෆොන්සේකා මහතා විසින් ‍අභියාචනාධිකරණය හමුවේ පෙත්සමක් ගොනු කර තිබේ. අදාළ යුද අධිකරණය මගින් තමන්ට මාස 30ක සිරදඬුවමක් නියම කිරීමේ දී සාධාරණ නඩු විභාගයක් පැවැත්වීමට විනිසුරු මඩුල්ල ක්‍රියා නොකළ බවට ෆොන්සේකා මහතා සිය පෙත්සම මගින් චෝදනා කර ඇති බව සඳහන් වේ. අභියාචනාධිකරණය මැදිහත් වී තමාට නියම කර ඇති සිරදඬුවම අහෝසි කොට තමා අදාළ චෝදනාවලින් නිදහස් කරන ලෙස සරත් ෆොන්සේකා මහතා පෙත්සම මගින් ඉල්ලා සිටියි. යුද හමුදාපති, දෙවන යුදාධිකරණයේ විනිසුරුවරුන් ලෙස කටයුතු කළ මේජර් ජෙනරාල්වරුන් සහ නීතිපතිවරයා පෙත්සමේ වගඋත්තකරුවන් ලෙස නම් කර ඇති බව සඳහන් වේ.", "URL": "https://sinhala.adaderana.lk/news.php?nid=11489", "Category": null, "Parent URL": null}