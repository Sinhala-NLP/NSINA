{"Source": "Adaderana", "Timestamp": "October 9, 2017 12:03 pm", "Headline": "පෙර පව්වලට දුක්විඳලා ඡන්දෙ කල් දාන්න වුණේ", "News Content": "පළාත් සභා හා පළාත් පාලන ඡන්ද ක්‍රමය වෙනස් කිරීමේ වගකීම ජනාධිපතිවරයා තමාට පැවරු බවත් එය ඉතා සාර්ථකව ඉටු කළ බවත් පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා පවසයි. පාදුක්ක, තුම්මෝදර ප්‍රදේශයේ පැවති ජන හමුවකට එක් වෙමින් අමාත්‍යවරයා මෙම අදහස් පළ කළේය. පසුගිය සමයේ දී බැසිල් රාජපක්ෂ මහතා දීර්ඝ කාලීනව බලයේ සිටින බවට අපේක්ෂාවෙන් සියලු කටයුතු සිදු කර ඇති බවත් එනිසා තමාට අනුන්ගේ පෙර පව්වලට ඡන්දය නොපවත්වා දුක්විදීමට සිදුවු බවත්, අමාත්‍යවරයා මෙහිදී වැඩිදුරටත් පැවසීය. කෙසේ වෙතත් එළඹෙන ජනවාරි මාසයේ දී පළාත් පාලන ඡන්දය නිසැකයෙන්ම පවත්වන බව ද අමාත්‍යවරයා කියා සිටියේය. එමෙන්ම සියලු දෙනාට සාධාරණයක් සිදු කිරීම සියලු දෙනාගේ යුතුකමක් වන බවත් නව ඡන්ද ක්‍රමය තුළ කිසි විටෙකත් තම පවුල්වල සමාජිකයන්ට පළාත් සභා තුළට ඇතුල් වීමේ හැකියාවක් නොමැති බව ද අමාත්‍යවරයා මෙහිදී පැවසීය.", "URL": "https://sinhala.adaderana.lk/news.php?nid=78504", "Category": null, "Parent URL": null}