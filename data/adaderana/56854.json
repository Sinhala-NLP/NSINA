{"Source": "Adaderana", "Timestamp": "February 2, 2016 07:43 am", "Headline": "නිදහස් උළෙලට කොළඹ පාර ඇහිරෙන්නේ මෙහෙමයි", "News Content": "68 වන ජාතික නිදහස් උළෙල නිමිත්තෙන් හෙට සහ අනිද්දා කොළඹ නගරය ආශ්‍රිතව විශේෂ රථ වාහන සැලැස්මක් ක්‍රියාත්මක කරන බව පොලීසිය පවසයි.හෙට සහ අනිද්දා පෙරවරු 5හේ සිට මධ්‍යහ්න 12 දක්වා ගාලුමුවදොර වටරවුමේ සිට පරණ පාර්ලිමේන්තු වටරවුම දක්වා ද චෛත්‍ය මාර්ගයේ ද වාහන ගමනාගමනය සීමා කිරීම සිදුකරන බව පොලීසිය සඳහන් කරයි.පෙරවරු 7.00 සිට මධ්‍යහ්න 12.00 දක්වා කොල්ලුපිටිය හංදියෙන් ගාලුමුවදොර වටරවුම දෙසට කොල්ලුපිටිය ශාන්ත මයිකල් වටරවුමෙන් ගාලුපාර දෙසට ද, රොටුන්ඩා වටරවුමෙන් ගාලුපාර දෙසට ද සෙරමික් හංදියෙන් පරණ පාර්ලිමේන්තුව දෙසට ද, වාහන ගමනාගමනය සීමා කෙරෙනු ඇති බව සඳහන්ය.පෙරවරු 9.00 සිට මධ්‍යහ්න 12.00 දක්වා යෝක්විදියෙන් බැංකු මාවත දෙසට සහ ගාමිණි වටරවුමෙන් ඩි.ආර්.විජේවර්ධන මාවත දෙසට වාහන ගමනාගමනය සීමා කිරීමට නියමිතය.ගාලුපාර ඔස්සේ කොළඹට ඇතුළුවන සහ පිටවන බස් රථ හා සැහැල්ලු වාහන පෙබරවාරි මස 4.00 වන දින පෙරවරු 9.00 සිට නිදහස් උත්සවය අවසන් වන තුරු විකල්ප මාර්ග ඔස්සේ ගමන් කළ යුතු බව පොලීසිය දැනුම්දෙයි.", "URL": "https://sinhala.adaderana.lk/news.php?nid=56854", "Category": null, "Parent URL": null}