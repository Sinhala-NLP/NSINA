{"Source": "Adaderana", "Timestamp": "September 22, 2018 04:44 pm", "Headline": "කෘෂිකර්මාන්තයට නව තාක්ෂණය යොදා ගන්න ඩොලර් මිලියන 600ක්", "News Content": "කෘෂිකර්මාන්ත ක්ෂේත්‍රය සඳහා නව තාක්ෂණය යොදාගැනීමේ වැඩපිළිවලක් ආජන්ටිනාව ආරම්භකර තිබේ. ඔවුන් ඒ සඳහා වැයකර ඇති මුදල ඩොලර් මිලියන 600ක්. රටේ කෘෂිකර්මාන්ත ක්ෂේත්‍රය සඳහා චන්ද්‍රිකා තාක්ෂණය යොදාගැනීමට ආජන්ටිනා බලධාරීන්ගේ අවධානය යොමුව තිබේ. එරට ආර්ථිකයට විශාල පිටුවහලක් වන ගොවිපල අංශය නඟා සිටුවීමට වෙනුවෙන් ඔවුන් එම ක්‍රියාමාර්ගය ගෙන ඇති බව සඳහන් වේ. ආජන්ටිනාවේ SAOCOM චන්ද්‍රිකාව ලබන මස 6 වැනිදා කැලිෆෝනියා ප්‍රාන්තයේ වන්ඩෙන්බර්ග් ගුවන් හමුදා කඳවුරේ සිට ස්පේස් එක්ස් ආයතනයේ ෆැල්කන් රොකට් යානය මඟින් ගුවන් ගත කිරීමට නියමිතයි. අජන්ටිනාවේ කෘෂි ක්ෂේත්‍රය සඳහා එය දැඩි දායකත්වයක් දක්වනු ඇති බව ආජන්ටිනා ජනාධිපති මොරිෂියෝ මැක්රි ප්‍රකාශ කළේය. අදාළ ව්‍යාපෘතිය සඳහා ඩොලර් මිලියන 600 ක මුදලක් වැය වී ඇති අතර එමඟින් පස සහ උපපෘෂ්ඨ සිතියම්ගත කර ලබාදෙන දත්ත බෝග අස්වැන්න වැඩි කරගැනීම සඳහා යොදාගැනීමට හැකියාව පවතින බව විද්‍යාඥයින් පෙන්වා දෙයි. කෙසේ වෙතත් එමඟින් වර්තමානයේ රට තුළ පවතින ආර්ථික අර්බුදයට පිළියම් ලබාදීමට හැකි නොවනු ඇති බවට අපේක්ෂා කරයි. මේ වසර මුලදී ආජන්ටිනාවේ පැවති දැඩි නියං කාලගුණය එරට ධාන්‍ය අපනයනය සඳහා ඍජුව බලපෑ අතර ඒ හේතුවෙන් එරට ආර්ථිකයද දැඩි අර්බුදයකට මුහුණ පා ඇත. එහි ප්‍රතිඵලයක් ලෙස එරට මුදල් ඒකකය තියුණු පසුබෑමකට ලක්වූ අතර පැවති තත්ත්වය හමුවේ ඔවුන් ඩොලර් බිලියන 50ක ණය මුදලක් ජාත්‍යන්තර මුල්‍ය අරමුදලෙන් ලබාගැනීමට කටයුතු කර තිවුණේය. එමෙන්ම රටේ මූලික අපනයන වන ඉරිඟු, තිරිඟු සහ සෝයා සඳහා ඩොලරයට පෙසෝ 4 බැගින් වූ බදු මුදල් පැනවීමට ඔවුන් කටයුතු කළේ රටේ පවතින මුල්‍ය අර්බුදයට විසඳුමක් ලෙසයි. මේ අතර අභ්‍යවකාශ ක්‍රියාකාරකම් පිළිබඳව ආජන්ටිනාවේ ජාතික කොමිසමේ විධායක සහ තාක්ෂණික අධ්‍යක්ෂකවරයා පවසන්නේ චන්ද්‍රිකාව මඟින් ලබාදෙන තොරතුරු මඟින් ව්‍යාපෘතිය සඳහා වැය කළ සෑම ඩොලරයක් සඳහාම ඩොලර් 5 සිට 7 දක්වා අදායමක් උපයා ගැනීමට හැකි වනු ඇති බවයි. කෙසේ වෙතත් එම ව්‍යාපෘතිය සම්පුර්ණයෙන්ම ක්‍රියාවට නැංවෙන්නේ 2019 වර්ෂයේ ජූනි මාසයේ සිට වන අතර ඇතැම් විශේෂඥයින් පෙන්වා දෙන ආකාරයට එමඟින් රටේ කෘෂි ක්ෂේත්‍රය සඳහා අපේක්ෂිත ප්‍රතිඵල අත්කර ගැනීමට හැකියාවක් නොමැති බවයි. මීටපෙර ආජන්ටිනාව දෘශ්‍ය මිනුම් සඳහා යොදාගැනීමට හැකි චන්ද්‍රිකාවක් ගුවන් ගතකර ඇති අතර ඔවුන් SAOCOM චන්ද්‍රිකාව ඔස්සේ ආර්ජන්ටිනාවේ ධාන්‍ය නිෂ්පාදනය කරන තැනිතලා භූමි පිළිබඳව කාලගුණය හෝ දවසේ වේලාව නොතකා නිරවද්‍ය එක්ස්-රේ සහ ක්ෂුද්‍ර තරංග රූප ලබාගැනීමට බලාපොරොත්තු වේ.", "URL": "https://sinhala.adaderana.lk/news.php?nid=96546", "Category": null, "Parent URL": null}