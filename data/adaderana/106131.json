{"Source": "Adaderana", "Timestamp": "March 15, 2019 06:47 pm", "Headline": "කෙන්යා-ශ්‍රී ලංකා සබදතා සවිමත් කර ගන්න දෙරටේ නායකයින් එකඟවෙයි", "News Content": "ජනාධිපති මෛත්‍රීපාල සිරිසේන මහතා සහ කෙන්යානු ජනාධිපති උහුරු කෙන්යාටා මහතා අතර ද්වීපාර්ශවික සාකච්ඡා පවත්වා තිබේ. කෙන්යානු ජනාධිපති මන්දිරයේ දී අද දහවල් පැවති මෙම සාකච්ඡාවේදී දෙරට අතර සබඳතා නව ක්ෂේත්‍ර ඔස්සේ සවිමත් කරගැනීමට නායකයින් දෙපළ අතර එකඟතා පළ වූ බව ජනාධිපති මාධ්‍ය අංශය සඳහන් කළේය. විශේෂයෙන් කෘෂිකර්ම ක්ෂේත්‍රයේ කටයුතුවලදී සහයෝගයෙන් කටයුතු කිරීමට නායකයන් එකඟ වී ඇති අතර කෙන්යාවේ පොල් වගාව ව්‍යාප්ත කිරීම සඳහා අවශ්‍ය සහය හා තාක්ෂණික දැනුම ලබාදෙන ලෙස කෙන්යානු ජනාධිපතිවරයා සිදුකළ ඉල්ලීමට ජනාධිපති මෛත්‍රීපාල සිරිසේන මහතා එකඟතාව පළ කර ඇති බව සඳහන්ය. රටවල් දෙක අතර මෙන්ම ජාත්‍යන්තර තලයේ දී ද සහයෝගයෙන් කටයුතු කිරීමට නායකයින් දෙපළ මෙහිදී එකඟ වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=106131", "Category": null, "Parent URL": null}