{"Source": "Adaderana", "Timestamp": "August 30, 2019 09:07 pm", "Headline": "ජීවිත තුනක් බේරා ගත් නාවික හමුදා මෙහෙයුම", "News Content": "නාවික හමුදාව විසින් අද(30) හික්කඩුව හා සීනිගම අතර මුහුදු ප්‍රදේශයේ අනතුරට ලක් වු ධීවර යාත්‍රාවක සිටි ධීවරයන් තිදෙනෙකුගේ දිවි බේරා ගැනීමට සමත් විය. ඒ අනුව දකුණු නාවික විධානය වෙත හික්කඩුව පොලිස් ස්ථානය මගින් කල දැනුම් දීමකට අනුව නාවික හමුදා ක්ෂණික ප්‍රතිචාර දැක්විමේ, මුදවා ගැනීමේ සහ සහන සැලසීමේ ඒකකයට (4RU) අනුයුක්ත ජීවිතාරක්ෂක කණ්ඩායමක් හික්කඩුව ප්‍රදේශයට පිටත් කළ බව නාවික හමුදාව පවසයි එහිදී මුහුදේ රළු ස්වභාවය හමුවේ වුවද අනතුරට ලක්ව තිබු ධීවර යාත්‍රාවේ සිටි ධීවරයින් තිදෙනෙකු නිරුපද්‍රිතව ගොඩබිම වෙත රැගෙන ඒමට ජීවිතාරක්ෂක කණ්ඩායම සමත් වූ බව වාර්තා වෙයි. තවද, ශ්‍රීලංකාවට අයත් සාගර කලාපයේ ආපදාවට පත්වන ධීවර හා නාවික ප්‍රජාව වෙත සහන සැලසිම සඳහා නාවික හමුදාව නිරන්තර අවධානයෙන් කටයුතු කරනු ලබයි.", "URL": "https://sinhala.adaderana.lk/news.php?nid=117897", "Category": null, "Parent URL": null}