{"Source": "Adaderana", "Timestamp": "January 16, 2019 02:46 pm", "Headline": "නාලක ද සිල්වා යළි රිමාන්ඩ්", "News Content": "ප්‍රභූ ඝාතන කුමන්ත්‍රණයක් සම්බන්ධයෙන් චෝදනා එල්ල වී ඇති හිටපු නියෝජ්‍ය පොලිස්පති නාලක සිල්වා මහතා ලබන 21 වනදා දක්වා තවදුරටත් රක්ෂිත බන්ධනාගාර ගත කිරීමට කොටුව මහේස්ත්‍රාත් අධිකරණය නියෝග කර තිබේ. අදාළ නඩුව අද(16) කැඳවූ අවස්ථාවේ නාලක සිල්වා මහතා වෙනුවෙන් පෙනී සිටි නීතිඥ අජිත් පතිරණ මහතා අධිකරණයට වෛද්‍ය වාර්තාවක් ඉදිරිපත් කරමින් ප්‍රකාශ කළේ තම සේවාදායකයා ස්නායු සම්බන්ධ රෝගී තත්ත්වයකින් පෙලෙන අතර ඔහු අංශබාග රෝගී තත්ත්වයට පත්වීමේ අවදානමක් පවතින බවයි. ජාතික රෝහලේ නේවාසිකව සිටින වාට්ටුවේ ඇති තදබදය හේතුවෙන් ඔහු හෙට යලි බන්ධනාගාර රෝහලට ඇතුලත් කිරීමට සිදුව ඇති බව පෙන්වාදුන් නීතිඥවරයා හිටපු නියෝජ්‍ය පොලිස්පතිවරයා ජාතික රෝහලේ ගෙවීම් සිදුකරන වාට්ටුවකට හෝ රාජගිරිය ආයුර්වේද රෝහලට ඇතුලත් කිරීමට අවසර ලබාදෙන ලෙස අධිකරණයෙන් ඉල්ලීමක් කළේය. කෙසේවෙතත් කොටුව වැඩබලන මහේස්ත්‍රාත් ප්‍රියන්ත ලියනගේ මහතා එහිදී සදහන් කළේ ඊට අවසර ලබාදීමට පෙර සැකකරුට ප්‍රතිකාර ලබාදීමට අවශ්‍ය පහසුකම් බන්ධනාගාර රෝහලේ ඇත්ද යන්න පරීක්ෂා කිරීමට වාර්තාවක් කැදවිය යුතු බවයි. මේ අතර ප්‍රභූ ඝාතන කුමන්ත්‍රණය සම්බන්ධයෙන් හෙලිදරව් කළ නාමල් කුමාර විසින් භාරදුන් හඩපටවල පොලිස්පතිවරයා සහ නාමල් කුමාර අතර සංවාදයක් ඇති බව පෙනී යන බැවින් එහි වැඩිදුර විමර්ශන සදහා පොලිස්පතිවරයා රජයේ රස පරීක්ෂකවරයා වෙත යොමු කල බව අපරාධ පරීක්ෂණ දෙපාර්තමේන්තුව අධිකරණයට දැනුම්දුන්නේය. එම සිද්ධිය සම්බන්ධයෙන් අත්අඩංගුවට ගත් ඉන්දීය ජාතිකයා සම්බන්ධයෙන් සිදු කෙරෙන විමර්ශනයට අදාලව නාමල් රාජපක්ෂ මන්ත්‍රීවරයාගෙන් විමල් වීරවංශ මන්ත්‍රීවරයාගෙන් සහ ඔහුගේ බිරිඳ වන ශෂී වීරවංශ මහත්මියගෙන් ඉදිරි සතිය තුළ ප්‍රකාශ සටහන් කර ගැනීමට බලාපොරොත්තු වන බව ද එම දෙපාර්තමේන්තුව අධිකරණයට දැනුම්දී තිබේ.", "URL": "https://sinhala.adaderana.lk/news.php?nid=102445", "Category": null, "Parent URL": null}