{"Source": "Adaderana", "Timestamp": "October 16, 2012 12:35 pm", "Headline": "මහ පරිමාණ දැව ජාවාරමක් හෙළිවෙයි", "News Content": "මන්නාරම මඩු රක්ෂිතයේ සිදුකරගෙන ගිය මහ පරිමාණ දැව ජාවාරමක තොරතුරු හෙළිව තිබේ. ඒ අනුව කපා ප්‍රවාහනය කරමින් සිටි දැව තොගයක් සමඟ සැකකරුවන් දෙදෙනෙකු වව්නියාව වන සංරක්ෂණ නිලධාරීන් විසින් අත්අඩංගුවට ගෙන ඇති බව සඳහන්ය. මොවුන් දහයියා සහ කොම්පෝස්ට් පොහොර ප්‍රවාහනය කරන මුවාවෙන් මෙම දැව ප්‍රවාහනය කරමින් සිටි බව වව්නියාව වන සංරක්ෂණ නිලධාරීන් සඳහන් කළේය. වන සංරක්ෂණ නිලධාරින් භාරයට ගත් ලොරි රථයේ තිබී රුපියල් ලක්ෂ 10 ට අධික වටිනාකමකින් යුත් බුරුත දැව තොගයක් සොයාගෙන තිබේ. මොවුන් මෙම බුරුත දැව තොගය මඩු රක්ෂිතයේ සිට යාපනය දක්වා ප්‍රවාහනය කරමින් සිටි බව එම නිලධාරීන් සඳහන් කළේය. අත්අඩංගුවට ගත් සැකකරුවන් වව්නියාව දිසා අධිකරණයට ඉදිරිපත් කිරීමෙන් අනතුරුව ලබන 24 වන දින දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=28330", "Category": null, "Parent URL": null}