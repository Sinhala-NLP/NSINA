{"Source": "Adaderana", "Timestamp": "November 30, 2015 02:52 pm", "Headline": " හොඳ මෝටර් රථයක් ලැබුණොත් ගන්නවා", "News Content": "අධ්‍යාපනය සඳහා විශාල මුදලක් වෙන් කළ බව කියමින් සැකසූ මෙවර අය වැය ලේඛනය සම්බන්ධයෙන් අන්තර් පාර්ලිමේන්තු සංගමයද දැනුවත් කරන බව පාර්ලිමේන්තු මන්ත්‍රී බන්දුල ගුණවර්ධන මහතා කියයි.අධ්‍යාපනයට රුපියල් බිලියන 125ක මුදලක් වෙන්කළ බව කියමින් නොකෙරෙන වියදමක් අය වැය ලේඛනයට ඇතුළත් කිරීම ගැන ජනාධිපතිවරයා මෙන්ම අගමැතිවරයා ද දැනුවත් කළ බවත්, නිලධාරීන්ගෙන් මේ ගැන ඇසූවිට අත්හදා බැලීමක් ලෙස එය කළ බවත්, ඔවුන් පැවසුවේ යැයි මන්ත්‍රීවරයා පවසයි.මේ ගැන අදහස් දැක්වීම සඳහා පාර්ලිමේන්තුව කල්තැබීමේ විවාදයක් ද ඉල්ලා සිටි බව අනාවරණය කිරීම වෙනුවෙන් කොළඹදී අද පෙරවරුවේ පැවැති මාධ්‍ය හමුවකදී ඔහු මේ බව පැවසීය.අය වැයෙන් අධ්‍යාපනයට වෙන් කළ මුදල ගැන විශ්වවිද්‍යාල ආචාර්යවරුන් සමග සාකච්ඡා කළේ නැතිදැයි මාධ්‍යවේදීන් විමසා සිටි අවස්ථාවේ මන්ත්‍රීවරයා පැවසුවේ ඒ ගැන කතා කිරීමට කිසිවෙක් පැමිණියේ නැති බවය.මේ නිසා නිර්මාල් රංජිත් වැනි අය මේ ගැන කතා කිරීමට එන්නේ නම් එය වැදගත් බවද ඔහු පැවසීය.මන්ත්‍රීවරුන්ට තීරු බදු රහිත වාහන මිලදී ගැනීමට තිබූ අවකාශය අය වැයෙන් අහිමි කිරීම ගැන ප්‍රශ්නයකට මන්ත්‍රීවරයා පැවසුවේ \"මන්ත්‍රී පර්මිට් එකෙන් අපිට ශත 5ක වැඩක් නෑ\" යනුවෙනි.එසේ නම් හොඳ මෝටර් රථයක් ලැබුණොත් ගන්නවාදැයි මාධ්‍යවේදීන් අසද්දී මන්ත්‍රීවරයා පැවසුවේ \" හොඳ මෝටර් රථයක් හම්බුණොත් ගන්නවා\" ලෙසය.", "URL": "https://sinhala.adaderana.lk/news.php?nid=55417", "Category": null, "Parent URL": null}