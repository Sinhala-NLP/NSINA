{"Source": "Adaderana", "Timestamp": "May 27, 2013 08:52 am", "Headline": "සුව ඇමතිට ජාත්‍යන්තර සම්මානයක්?", "News Content": "මහාමාර්ගවල දුම් පානය තහනම් කිරීමට අදාළ නීතිරීති සංශෝධනය කිරීමට සෞඛ්‍ය අමාත්‍යංශයේ අවධානය යොමුවී තිබේ. දුම්කොළ සහ මද්‍යසාර පාලන පනත යටතේ අදාළ නීති සංශෝධනය කිරීමට සැළසුම් කර ඇති බව සෞඛ්‍ය අමාත්‍යංශය සඳහන් කළේය. මහජනතාව ගැවසෙන ස්ථානවල දුම් පානය තහනම් කිරීමට නීති සකස් වී ඇතත් එයට මහාමාර්ග ඇතුළත්වී නොමැති බව වාර්තා වේ. ඒ හේතුවෙන් මහාමාර්ගවල දුම් පානය කරන පුද්ගලයින්ට එරෙහිව නීතිය ක්‍රියාත්මක කිරීමට නොහැකි වී ඇත. ඒ අනුව කඩිනමින් අදාළ නීති සංශෝධනය කර මහාමාර්ගවල දුම් පානය කිරීම ද තහනම් කරන බව සෞඛ්‍ය අමාත්‍යංශය සඳහන් කළේය. මේ අතර දුම්වැටි දවටනවලින් සියයට 80 ක් ආවරණය වන පරිදි මුඛ පිළිකා ඇතුළත් රූපමය අවවාද ප්‍රදර්ශනය කිරීමේ නීතිය ක්‍රියාත්මක කිරීම සඳහා සෞඛ්‍ය අමාත්‍ය මෛත්‍රීපාල සිරිසේන මහතාගේ වැඩපිළිවෙළ ලෝක සෞඛ්‍ය සංවිධානයේ ඇගයීමට පාත්‍ර වී තිබේ. ඒ සදහා සෞඛ්‍ය අමාත්‍යවරයා වෙත විශේෂ සම්මානයක් ද පිරිනැමීමට යෝජනා වී ඇති බව වාර්තා වේ. විවිධ තර්ජන හා බාධක මැද අදාළ වැඩපිළිවෙළ ක්‍රියාත්මක කිරීමට මෛත්‍රීපාල සිරිසේන අමාත්‍යවරයා ගනු ලබන උත්සාහය අගය කරමින් මෙම සම්මානය පිරිනැමීට නියමිත බව පැවසෙයි.", "URL": "https://sinhala.adaderana.lk/news.php?nid=34419", "Category": null, "Parent URL": null}