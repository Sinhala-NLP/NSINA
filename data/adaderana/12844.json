{"Source": "Adaderana", "Timestamp": "December 14, 2010 01:05 pm", "Headline": "එක්නැලිගොඩ අතුරුදන්වීම ගැන පරීක්ෂණයක් අරඹා ඇතැයි දැනුම්දෙයි", "News Content": "මාධ්‍යවේදී ප්‍රගීත් එක්නැලිගොඩ අතුරුදන් වීමේ සිද්ධිය පිළිබඳව පොලිසිය මගින් පරීක්ෂණයක් ආරම්භ කර ඇතැයි නීතිපතිවරයා අභියාචනාධිකරණයට දැනුම් දී තිබේ. අතුරුදන් වී සිටින එක්නැලිගොඩ මාධ්‍යවේදියා අධිකරණය හමුවට පමුණුවන්නැයි ඉල්ලා ඔහුගේ බිරිඳ විසින් ඉදිරිපත් කර තිබූ පෙත්සම කැඳවූ අවස්ථාවේදී නීතිපතිවරයා වෙනුවෙන් රජයේ නීතිඥවරයා මේ බව දැනුම් දී සිටියේය. මෙම අතුරුදන්වීම පිළිබඳව කොළඹ අපරාධ කොට්ඨාශය මාර්ගයෙන් පරීක්ෂණයක් ආරම්භ කර ඇති බව රජයේ නීතිඥවරයා මෙහිදී සඳහන් කළේය. මෙම පෙත්සමට අදාළ විරෝධතා ඉදිරිපත් කිරීම සඳහා අද(14) දින නඩුව කැඳවනු ලැබීය. එහෙත් විරෝධතා ඉදිරිපත් කිරීම සඳහා තවත් දිනයක් ලබාදෙන මෙන් රජයේ නීතිඥවරයා අධිකරණයෙන් ඉල්ලා තිබේ. රජයේ නීතිඥවරයාගේ ඉල්ලීමට දැඩි දෝෂාරෝපණ එල්ල කළ අභියාචනාධිකරණ විනිසුරුවරු මෙය ඉතා වැදගත් නඩුවක් බැවින් ඒ පිළිබඳව සැලකිල්ලට ගෙන මීළඟ දිනයේ විරෝධතා ඉදිරිපත් කරන ලෙස රජයේ නීතිඥවරයාට අවවාද කර තිබේ. ඒ අනුව පැමිණිල්ල ජනවාරි මස 18 වන දින කැඳවීමට නියම කළ අධිකරණය එදිනට විරෝධතා ඉදිරිපත් කරන ලෙස රජයේ නීතිඥවරයාට නියෝග කරනු ලැබීය.", "URL": "https://sinhala.adaderana.lk/news.php?nid=12844", "Category": null, "Parent URL": null}