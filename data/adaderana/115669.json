{"Source": "Adaderana", "Timestamp": "August 3, 2019 10:31 pm", "Headline": "දහමෙන් දරුවන් පෝෂණය කළ යුතුයි", "News Content": "ගුණවත් සහ විනයවත් සමාජයක් ගොඩනැගීමට දහම් අධ්‍යාපනය ඉතා වැදගත්වන අතර දහම් අධ්‍යාපනය වැඩිදියුණු කිරීම වෙනුවෙන් රජයක් ලෙස ගතහැකි සෑම පියවරක්ම ගන්නා බව ජනාධිපතිවරයා පවසයි. ජනාධිපති මෛත්‍රීපාල සිරිසේන මහතා මේ බව සඳහන් කළේ කදුරුවෙල ජයන්ති විහාරයේ පැවති 124වන සමස්ත ලංකා දහම් පාසල් දින සැමරුම් ජාතික වැඩසටහනට අද (03) පස්වරුවේ එක් වෙමිනි. මෙහිදි අදහස් දැක්වූ ජනාධිපති මෛත්‍රීපාල සිරිසේන මහතා වැඩිදුරටත් සඳහන් කළේ යහපත් අනාගත පරපුරක් ගොඩනැගීම වෙනුවෙන් විෂය දැනුමෙන් මෙන්ම ගුණ දහමෙන් ද දරුවන් පෝෂණය කළ යුතු බවයි. 124 වන සමස්ත ලංකා දහම් පාසල් දින සමරු කලාපය සහ දහම් පාසල් කොඩිය මෙහිදී ජනාධිපතිවරයා වෙත පිළිගැන්විණි. වසර 40ක සේවය සම්පූර්ණ කළ දහම් පාසල් ගුරුවරුන්ට උපහාර තිළිණ පිළිගැන්වීම, සාම විනිසුරු පදවි පිළිගැන්වීම සහ ගුරු දිමනා සහ නිල ඇඳුම් ප්‍රදානය කිරීම ද ජනාධිපතිවරයා අතින් සංකේතවත්ව සිදු විය. දහම් පාසල් දින තරගාවලියේ ජයග්‍රාහකයන්ට තිළිණ පිළිගැන්වුණේ ද ජනාධිපතිවරයා අතිනි. ,දහම් සිසු සවිය, ශිෂ්‍යත්ව ප්‍රදානය ද ජනාධිපතිතුමා අතින් සිදු කෙරිණි. දහම් පාසල් අරමුදල ශක්තිමත් කිරීම වෙනුවෙන් රුපියල් ලක්ෂ 100ක ප්‍රදානයක් සිදු කිරීමට කටයුතු කරන බව ද ජනාධිපතිතුමා මෙහිදී ප්‍රකාශ කළේය. මේ අතර ,පිබිදෙමු පොළොන්නරුව, දිස්ත්‍රික් සංවර්ධන වැඩසටහන යටතේ රුපියල් මිලියන 16ක වියදමින් කදුරුවෙල ජයන්ති විහාරයේ ඉදිකෙරුණු දෙමහල් නව ධර්ම ශාලාව සහිත සංඝාවාස ගොඩනැඟිල්ල විවෘත කෙරුණේ ද ජනාධිපතිවරයා අතිනි.", "URL": "https://sinhala.adaderana.lk/news.php?nid=115669", "Category": null, "Parent URL": null}