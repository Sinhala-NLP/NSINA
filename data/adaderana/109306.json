{"Source": "Adaderana", "Timestamp": "May 5, 2019 06:37 pm", "Headline": "පාස්කු දින ප්‍රහාරයට පෙර සෞදියෙන් ආ රහසිගත ලිපිය", "News Content": "පාස්කු ඉරු දින ප්‍රහාර මාලාවට දින පහකට පෙර සෞදි අරාබි විදේශ ඇමතිවරයා විසින් මෙරට සෞදි තානාපති කාර්යාලය වෙත එවූ ඉතා රහසිගත ලිපියක් ලෙබනන් මාධ්‍ය අනාවරණ කර තිබේ. පාස්කු ඉරිදා හා ඒ ආසන්න දිනවලදී මෙරට අරාබි තානාපති කාර්යාල නිලධාරීන්ට ජනාකීර්ණ ස්ථාන සහ දේවස්ථාන ආදී පොදු ස්ථානවල ගැවසීමෙන් වැළකී සිටින ලෙස කළ අනතුරු ඇඟවීමක් එහි සඳහන් වෙයි. ලෙබනනයේ අල්-අහ්ඩ් වෙබ් අඩවිය වාර්තා කරන පරිදි සෞදි අරාබි විදේශ ඇමතිවරයාගේ අත්සනින් යුතුව ඉකුත් අප්‍රේල් 16 වැනිදා ශ්‍රි ලංකාවේ සවුදි තානාපතිවරයා වෙත ඒවා ඇති ලිපියකින් සෘජු නියෝග 3 ක් නිකුත් කර තිබේ. සෞදි අරාබියේ මෙරට තානාපතිවරයා විසින් ගත යුතු පියවර කිහිපයක් එහි සඳහන් වෙයි. පළමු පියවර ලෙස දේශීය හා විදේශීය කණ්ඩායම් හා සාමාජිකයින් පිළිබඳව මෑතදී හුවමාරු කරගන්නා ලද සියලු ලිපි ලේඛන, පරිගණක දත්ත මකා දැමිය යුතු බවත් අවශ්‍ය නම් තානාපති කාර්යාල කාර්යමණ්ඩලයට ඇඳිරි නීතිය පැනවීමට පියවර ගන්නා ලෙසත් උපදෙස් දී තිබේ. එසේම සෞදි අරාබියේ උපදේශකයන්, ආරක්ෂක නිලධාරීන් සහ බුද්ධි අංශ නිලධාරීන් ඇතුලුව සියලු දෙනා විශේෂයෙන් පාස්කු ඉරුදින මහජනතාව රැස්ව සිටින ස්ථානවලට යෑමෙන් වැළැකීම සඳහා පියවර ගත යුතු බව දෙවැනි උපදේශයේ දැක්වෙයි. ශ්‍රී ලංකා බලධාරීන්ගේ තීරණ පිළිබඳ සෞදි ආරාබි විදේශ කටයුතු අමාත්‍යාංශය වෙත නිරන්තරයෙන් ලිඛිතව දැන්විය යුතු බව තුන් වැනි උපදේශයේ සඳහන්. කෙසේවෙතත් මෙවන් පසුබිමක පසුගිය අප්‍රේල් 30 වැනිදා මෙරට සෞදි අරාබි තානාපති කාර්යාලය විසින් ටිව්ටර් පණිවිඩයක් නිකුත් කරමින් පවසා සිටියේ ශ්‍රී ලංකාවේ ආරක්ෂිත තත්ත්වය සැලකිල්ලට ගනිමින් මෙරට රැදි සිටින සෞදි වැසියන්ට, ශ්‍රී ලංකාවෙන් පිටවන ලෙසයි. ඒ අනුව සෞදි අරාබිය වෙත අදාල ප්‍රහාරය පිළිබඳ තොරතුරු ඊට පෙර ලැබී තිබුනේදැයි ලෙබනන් පුවත්පත සැක පළ කරයි.", "URL": "https://sinhala.adaderana.lk/news.php?nid=109306", "Category": null, "Parent URL": null}