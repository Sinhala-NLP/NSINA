{"Source": "Adaderana", "Timestamp": "September 27, 2018 04:39 pm", "Headline": "නාලක ද සිල්වා හෙට රජයේ රස පරීක්ෂක හමුවට", "News Content": "ත්‍රස්ත විමර්ශන කොට්ඨාසය භාර හිටපු නියෝජ්‍ය පොලිස්පති නාලක ද සිල්වා මහතාට හෙට (28) දිනයේ රජයේ රස පරික්ෂකවරයා හමුවේ පෙනී සිටින ලෙස අධිකරණය දැනුම් දී තිබේ. කොළඹ කොටුව මහේස්ත්‍රාත් ලංකා ජයරත්න මෙනවිය විසින් මෙම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. ඒ අනුව හිටපු නියෝජ්‍ය පොලිස්පති නාලක ද සිල්වා මහතා හෙට උදෑසන 10.00ට රජයේ රස පරික්ෂකවරයා වෙත යොමු කිරීමට පියවර ගන්නා ලෙස අධිකරණය විසින් අපරාධ පරීක්ෂණ දෙපාර්තමේන්තුවට නියෝග කර ඇත. එමෙන්ම මෙම ඝාතන කුමන්ත්‍රණය හෙලිදරව් කළ නාමල් කුමාර නැමැත්තාගේ නිවසේ සිටියදී අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් ඉන්දියානු ජාතිකයා ද අද පස්වරුවේ කොළඹ කොටුව මහේස්ත්‍රාත් ලංකා ජයරත්න මෙනවිය හමුවට ඉදිරිපත් කර තිබේ. එම ඉන්දීය ජාතිකයා සතුව තිබී සොයාගත් ජංගම දුරකථනයක්, මෙමරි කාඩ් පතක් ඇතුළු භාණ්ඩ කිහිපයක් රජයේ රස පරීක්ෂකවරයා වෙත යොමු කර වාර්තාවක් කැඳවීමට සහ ඔහු මානසික විකලාංග හා කායික රෝග වෛද්‍යවරයෙකු හමුවට ඉදිරිපත් කර වාර්තාවක් කැඳවන ලෙස ද එහිදී මහේස්ත්‍රාත්වරිය නියෝග කළ බව අද දෙරණ අධිකරණ වාර්තාකරු සඳහන් කළේය. එමෙන්ම මෙම ඉන්දීය ජාතිකයා රැඳවුම් නියෝග මත මාස තුනක කාලයක් රඳවාගෙන ප්‍රශ්න කිරීම සඳහා ආරක්ෂක ලේකම්වරයා විසින් තම දෙපාර්තමේන්තුව වෙත අවසර ලබාදී ඇති බව ද අපරාධ පරීක්ෂණ දෙපාර්තමේන්තුව මෙහිදී අධිකරණයට දැනුම් දී තිබෙනවා. ත්‍රස්ත විමර්ශන කොට්ඨාසය භාර හිටපු නියෝජ්‍ය පොලිස්පති නාලක ද සිල්වා මහතා විසින් සැලසුම් කළ බව කියන ඝාතන කුමන්ත්‍රණයක් සම්බන්ධයෙන් පසුගියදා දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර මහතා විසින් තොරතුරු අනාවරණය කර තිබිණි.", "URL": "https://sinhala.adaderana.lk/news.php?nid=96818", "Category": null, "Parent URL": null}