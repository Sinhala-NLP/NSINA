{"Source": "Adaderana", "Timestamp": "May 27, 2011 09:43 am", "Headline": "මහ වැසි නිසා පහත් බිම් කිහිපයක් ජලයෙන් යටවෙයි", "News Content": "දිවයිනේ ප්‍රදේශ රැසකට බලපා ඇති දැඩි වර්ෂාව හේතුවෙන් පහත් බිම් කිහිපයක් ජලයෙන් යටවී තිබේ. කළු ගඟ, කැලණි ගඟ, නිල්වලා ගඟ සහ ගිං ග‍ඟෙහි ජල මට්ටම සුළු වශයෙන් ඉහළ යමින් පවතින බව ආපදා කළමනාකරණ මධ්‍යස්ථානය පවසයි. මීට අමතරව කෑගල්ල කොටියාකුඹුර, බටගල්දෙනිය මාර්ගය ජලයෙන් යටවී ඇත. එම ප්‍රදේශයේ නිවාස 20 ට වැඩි සංඛ්‍යාවකට ද ජල ගැල්මෙන් හානි සිදුව ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. ගාල්ල දිස්ත්‍රික්කයේ හිනිදුම සහ තවලම ප්‍රදේශවලින් ද ජල ගැලීම් පිළිබඳ වාර්තා වන බව ආපදා කළමනාකරණ මධ්‍යස්ථානයේ ගාල්ල දිස්ත්‍රික් සම්බන්ධීකාරක ලුතිනන් කර්නල් හසිත රණසිංහ මහතා පවසයි.", "URL": "https://sinhala.adaderana.lk/news.php?nid=16361", "Category": null, "Parent URL": null}