{"Source": "Adaderana", "Timestamp": "June 10, 2018 05:56 pm", "Headline": "පොලිස් විශේෂ මෙහෙයුමකින් පුද්ගලයින් 3666 ක් අත්අඩංගුවට", "News Content": "දිවයින පුරා සිදුකළ විශේෂ මෙහෙයුමකදී බීමත් රියදුරන්, වරෙන්තුකරුවන් සහ විවිධ අපරාධවලට සම්බන්ධ සැකකරුවන් ඇතුළු පුද්ගලයින් 3666 දෙනෙකු අත්අඩංගුවට ගෙන ඇති බව පොලීසිය පවසයි. පොලිස්පතිවරයාගේ නියෝග මත ඊයේ (09) රාත්‍රී 9.00 සිට අද (10) උදෑසන 8.00 දක්වා වූ කාලය තුළ සිදුකළ මෙම විශේෂ මෙහෙයුම සඳහා පොලිස් නිලධාරින් 17687 දෙනෙකු යොදවා තිබූ බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. අත්අඩංගුවට ගත් පිරිස අතර බීමත් රියදුරන් 648 දෙනෙකු, වරෙන්තුකරුවන් 998 දෙනෙකු, විවිධ අපරාධවලට සම්බන්ධ පුද්ගලයින් 1090 දෙනෙකු, හෙරොයින් ඇතුළු මත්ද්‍රව්‍ය සහ නීති විරෝධී මත්පැන් ළඟ තබාගත් පුද්ගලයින් 843 දෙනෙකු වන බව සඳහන්ය. මීට අමතරව බීමත්ව අශෝභන ලෙස හැසිරීම හා නීති විරෝධී ක්‍රියාවල නිරත වීමේ චෝදනා මත පුද්ගලයින් 77 දෙනෙකු අත්අඩංගුවට ගෙන ඇති අතර ගිනි අවි ළඟ තබාගැනීම් සම්බන්ධයෙන් පුද්ගලයින් 9 දෙනෙකු සහ ජීව අත්බෝම්බයක් සමඟ එක් පුද්ගලයෙකු අත්අඩංගුවට ගත් බව පොලිස් මාධ්‍ය ප්‍රකාශකවරයා පැවසීය. මෙම මෙහෙයුමේ දී රථ වාහන නඩු 6012ක් ලබාගෙන ඇති බව ද පොලිස් මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=90675", "Category": null, "Parent URL": null}