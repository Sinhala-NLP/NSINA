{"Source": "Adaderana", "Timestamp": "May 3, 2013 09:34 am", "Headline": "උතුරේ ඉඩම් හමුදා කඳවුරුවලට නෙවෙයි", "News Content": "උතුරු පළාතේ ඉඩම් අත්පත් කර ගැනීම හමුදා කඳවුරු ඉදිකිරීම සඳහා නොව එම පළාතේ සිවිල් ජනතාවගේ සුබසිද්ධිය සඳහා බව යාපනය ආඥාපති මේජර් ජෙනරාල් මහින්ද හතුරුසිංහ මහතා පවසයි. ඇතැම් දේශපාලන කණ්ඩායම් මේ සම්බන්ධයෙන් අසත්‍ය ප්‍රචාර ගෙනයන බව ඔහු පෙන්වාදෙයි. වලිකාමම් උතුරු ප්‍රදේශයේ ඉඩම් අත්පත්කර ගැනීමට සැලසුම් කර ඇත්තේ පලාලි ගුවන්තොටුපළ සහ කන්කසන්තුරේ වරාය පුළුල් කිරීම සඳහා බව හෙතෙම කියයි. උතුරු පළාත සංවර්ධනය විය යුතු බව පෙන්වා දෙන මහින්ද හතුරුසිංහ මහතා වසර 30 කට පෙර පැවති තත්ත්වයෙන් උතුරු පළාත වෙනස් කළ යුතු බව පවසයි. මුලතිව් දිස්ත්‍රික්කයේ ඉඩම් අත්පත් කරගන්නා බවට පළවන වාර්තා ප්‍රතික්ෂේප කරන බව ඉන්දීය පුවත්පතක් සමඟ පැවති සාකච්ඡාවකදී ඔහු ප්‍රකාශ කර ඇත. වඩමාරච්චි උතුරු ප්‍රදේශයේ ඉඩම්, ජනතාව යළි පදිංචිකරවීම සඳහා යොදා ගන්නා බව මහින්ද හතුරුසිංහ මහතා පවසයි. අදාළ ව්‍යාපෘති සඳහා ඉඩම් අත්පත්කර ගන්නා ජනතාවට වෙළඳපළ වටිනාකමට අනුව වන්දි ලබාදීම සහ විකල්ප ඉඩම් ලබාදීමට සැලසුම් කර තිබේ. කෙසේ වුව ද දෙමළ ජාතික සන්ධානය සහ ගජේන්ද්‍ර කුමාර් පොන්නම්බලම් මහතාගේ නායකත්වයෙන් යුත් ජාතික ජනතා පෙරමුණ මේ සම්බන්ධයෙන් විවිධ ප්‍රචාර ගෙන යමින් සිටින බව සඳහන්ය. ඉඩම් අත්පත්කර ගැනීම සම්බන්ධයෙන් දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ සුමන්තිරන් මහතා කොළඹදී නඩු පැවරීමට සූදානම් වන බව ඉන්දියන් එක්ස්ප්‍රස් පුවත් පත වාර්තා කර තිබුණි. විවිධ අධිකරණවල මේ සම්බන්ධයෙන් නඩු 5000 ක් පමණ ගොනු කරන ලෙස ඔහු ජනතාවගෙන් ඉල්ලා ඇති බව වාර්තා වේ.", "URL": "https://sinhala.adaderana.lk/news.php?nid=33764", "Category": null, "Parent URL": null}