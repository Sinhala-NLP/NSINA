{"Source": "Adaderana", "Timestamp": "December 29, 2013 02:11 pm", "Headline": "ඔස්ට්‍රේලියාවට පාර කපාගන්න පොලීසියට කොකා පෙන්වන්න හදලා", "News Content": "පැහැර ගැනීමක් සිදුවු බව කියා පොලීසිය නොමඟ යැවු තරුණයෙකු මුලතිව් ප්‍රදේශයේ දී අත්අඩංගුවට ගෙන තිබේ. පේදුරුතුඩුව ප්‍රදේශයේ පදිංචි 22 හැවිරිදි තරුණයෙකු පසුගිය 26 වන දින කිසියම් පිරිසක් විසින් පැහැරගත් බවට ඔහුගේ පියා පේදුරුතුඩුව පොලීසියට පැමිණිල්ලක් කර තිබුණි. අදාළ පැමිණිල්ල සම්බන්ධයෙන් පරික්ෂණ පැවැත්වු පොලිසිය අදාළ තරුණයා මුලතිව් ප්‍රදේශයේ සිය මිතුරෙකුගේ නිවසක සැඟව සිටිය දී සොයාගෙන ඇත. අත්අඩංගුවට ගත් තරුණයාගෙන් සිදුකළ ප්‍රශ්න කිරීම් වල දී හෙළිවී ඇත්තේ ඔහු 26 වන දින බස් රථයක නැගී අදාළ මිතුරාගේ නිවසට ගොස් ඇති බවයි. ඔස්ට්‍රේලියාවේ පුරවැසි භාවය ලබා ගැනීමේ අරමුණින් ශ්‍රී ලංකාවේ ජීවිත තර්ජනයක් ඇති බවට ඒත්තු ගැන්වීම සඳහා තම පියා මාර්ගයෙන් මෙලෙස බොරු පැමිණිල්ලක් කළ බව අදාළ තරුණයා පොලීසියට පවසා ඇත. පේදුරුතුඩුව පොලීසිය මේ සම්බන්ධයෙන් වැඩිදුර පරීක්ෂණ ආරම්භ කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=39936", "Category": null, "Parent URL": null}