{"Source": "Adaderana", "Timestamp": "August 14, 2019 10:40 am", "Headline": " මියන්මාරයේ නායයාමකින් 60කට අධික පිරිසක් මරුට", "News Content": "මියන්මාරයේ ගිනිකොනදිග ප්‍රදේශයේ සිදුවූ නායයෑමෙන් මේ වන විට පුද්ගලයන් හැටකට අධික පිරිසක් මියගොස් තිබේ. තවත් බොහෝ පිරිසක් සුන්බුන් තුළ සිරවී සිටිනු ඇති බවට බලධාරීන් සැක පල කරයි. මියන්මාරයේ පළාත් රැසකටම වර්ෂාව සහිත අයහපත් කාලගුණයෙන් බලපෑම් එල්ලවී තිබේ. මේ හේතුවෙන් පුද්ගලයන් අසූදහසකට අධික පිරිසක් අවතැන්වී සිටින බව විදෙස් වාර්තා සඳහන් කළේය. මේ අතර මොන් ප්‍රාන්තයේ සිදුවූ නායයෑමකින් නිවාස 27ක් පමණ මුළුමණින් විනාශවී තිබේ. නායයෑමට හසුවූ පුද්ගලයන් රැසකගේ මළ සිරුරු මේ වන විට සොයාගෙන ඇති අතර සුන්බුන් තුළ සිරවී සිටින පුද්ගලයන් සොයා තවදුරටත් සෝදිසි මෙහෙයුම් ක්‍රියාත්මකයි. සිදුවීමෙන් තුවාල ලැබූ කිහිපදෙනෙක් ප්‍රතිකාර සඳහා රෝහල්ගත කිරීමටත් පියවර ගෙන ඇති බව සඳහන් වෙයි. අයහපත් කාලගුණයෙන් වැඩිම බලපෑම් එල්ලවී තිබෙන්නේ මොන් ප්‍රාන්තයටයි. මේ අතර මියන්මාර උප ජනාධිපතිවරයා එම ප්‍රාන්තයේ නිරීක්ෂණ චාරිකාවකට එක්ව තිබේ. විපතට පත් ජනතාව වෙනුවෙන් සහන සේවා ක්‍රියාත්මක කිරීම සම්බන්ධයෙන් ඔහු එහිදී බලධාරීන් දැනුවත් කර තිබුණි.", "URL": "https://sinhala.adaderana.lk/news.php?nid=116494", "Category": null, "Parent URL": null}