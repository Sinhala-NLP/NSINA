{"Source": "Adaderana", "Timestamp": "September 23, 2010 03:27 pm", "Headline": "ජනපති මහින්ද, තුර්කි ජනපති සහ ජැමෙයිකානු අගමැති හමුවෙයි", "News Content": "ජනාධිපති මහින්ද රාජපක්ෂ මහතා තුර්කි ජනාධිපති අබ්දුල්ලා ගුල් සහ ජැමෙයිකානු අග්‍රාමාත්‍ය බෲස් ගෝල්ඩින් යන මහත්වරුන් හමුවී තිබේ. තුර්කි ජනාධිපතිවරයා සමග පැවති හමුවේදී දෙරට අතර සෘජු ගුවන් සේවා ආරම්භ කිරීමට අදාළ ගිවිසුම් ක්‍රියාත්මක වන ආකාරය පිළිබඳව විශේෂ අවධානය යොමු වු බව ජනාධිපති මාධ්‍ය අංශය පවසයි. තුර්කි රාජ්‍යයේ ඉදිකිරීම් සමාගම් ශ්‍රි ලංකාවේ ඉදිකිරීම් ක්ෂේත්‍රයට දායක කර ගැනීම පිළිබඳව ද මෙහිදී අවධානය යොමුව ඇති බව සඳහන් වේ. මෙම හමුවට විදේශ අමාත්‍ය මහාචාර්ය ජී.එල්.පීරිස් පාර්ලිමේන්තු මන්ත්‍රීවරුන් වන නාමල් රාජපක්ෂ , ජේ.ශ්‍රී රංගා ඇතුළු මහත්වරු සහභාගී වුහ. මේ අතර ජනාධිපති මහින්ද රාජපක්ෂ මහතා අද පස්වරුවේ එක්සත් ජාතීන්ගේ සංවිධානයේ රාජ්‍ය සමුළුව ඇමතීමට නියමිතව ඇත.", "URL": "https://sinhala.adaderana.lk/news.php?nid=11047", "Category": null, "Parent URL": null}