{"Source": "Adaderana", "Timestamp": "November 26, 2015 02:39 pm", "Headline": "ලාංකික ධීවරයා ජාත්‍යන්තර තලයට ඔසවා තබනවා", "News Content": "ධීවර ක්ෂේත්‍රයේ විප්ලවීය වෙනසකට 2016 වසර වෙනුවෙන් යහපාලන ආණ්ඩුව ඉදිරිපත් කළ සිය මංගල අයවැයෙන්ම මුල් පියවර තබා ඇතැයි ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි.අමාත්‍යවරයා කියා සිටියේ ධීවර ක්ෂේත්‍රයේ එම හැරවුම් ලක්ෂයත් සමඟ ලාංකික ධීවරයින්ට මහත් අභිමානයෙන් යුක්තව ජීවත්විය හැකි ආර්ථික හා සමාජයීය පසුබිමක් නිර්මාණය වනු ඇති බවයි.තංගල්ලේදී ධීවර කාර්මිකයින් පිරිසකගේ සහභාගිත්වයෙන් පැවති රැස්වීමකට සහභාගී වෙමින් අමාත්‍ය දිලිප් වෙදආරච්චි මහතා සඳහන් කළේ විශාල ප්‍රමාණයේ යාත්‍රා ධීවර කර්මාන්තයට යොදවා ගැනීමට අයවැය මඟින් යෝජනා කිරීමම ලාංකික ධීවරයා ජාත්‍යන්තර තලයට ඔසවා තැබීමක් බවය.නවීන ලෝකය හා බද්ධ වී යන ගමනට තරුණ ප්‍රජාවගේ දායකත්වය ඉතා වැදගත් බව පෙන්වා දුන් අමාත්‍යවරයා හැකියාවට රැකියාවක් මුල් කර ගනිමින් තරුණ කොටස් ධීවර කර්මාන්තය කෙරෙහි නැඹුරු කර ගැනීම සඳහා ඔවුන් දැනුමින් සන්නද්ධ කර කර්මාන්තය පිළිබඳ නිසි පුහුණුවක් ලබා දීමට පියවර ගන්නා බව සඳහන් කළේය.අමාත්‍යවරයා මෙම ධීවර නියෝජිත හමුවේදී කියා සිටියේ ධීවර කර්මාන්තය ගෞරවාන්විත ආදායම් උත්පාදනය කළ හැකි ක්ෂේත්‍රයක් බවට පත් කරන බවයි.ඒ සඳහා මනා කළමනාකරණයක් යටතේ ධීවර ක්ෂේත්‍ර මෙහෙය වන බවද අමාත්‍ය දිලිප් වෙදආරච්චි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=55335", "Category": null, "Parent URL": null}