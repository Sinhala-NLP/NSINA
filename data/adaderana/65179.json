{"Source": "Adaderana", "Timestamp": "October 19, 2016 12:48 pm", "Headline": " තිස්ස දෙසැ. 05 දක්වා රිමාන්ඩ් කරයි", "News Content": "ඉකුත් ජනාධිපතිවරණ සමයේදී එවකට විපක්ෂයේ පොදු අපේක්ෂක මෛත්‍රීපාල සිරිසේන සහ විපක්ෂ නායක රනිල් වික්‍රමසිංහ රහසිගත ගිවිසුමක් අත්සන් කර ඇතැයි කියමින් කූඨ ලේඛනයක් ප්‍රසිද්ධියට පත්කළ චෝදනාවට හිටපු පා.ම තිස්ස අත්තනායක මහතා ලබන දෙසැම්බර් මස 5 දක්වා රිමාන්ඩ් කිරීමට අධිකරණය විසින් නියෝග කර තිබේ.ඔහු ඉකුත් ජනාධිපතිවරණය ආසන්නයේ එජාපයේ මහලේකම් ධූරයෙන් ඉවත්වී දින කිහිපයකට පමණක් මහින්ද රාජපක්ෂ ආණ්ඩුවේ සෞඛ්‍ය අමාත්‍ය ධූරය ද ලබාගත්තේය.මෛත්‍රිපාල සිරිසේන මහතා විපක්ෂයේ පොදු අපේක්ෂකයා ලෙස ජනාධිපතිවරණයට ඉදිරිපත්වීම තුළ රනිල් වික්‍රමසිංහ හා මෛත්‍රීපාල සිරිසේන යන මහත්වරුන් අතර රහසිගත ගිවිසුමක් ඇතැයි ඔවුන්ගේ ව්‍යාජ අත්සන් යොදා සකස් කරන ලද ලේඛනයක් ප්‍රසිද්ධියට පත්කර තිබුණි.කෙසේ වුවද ජනාධිපතිවරණයෙන් මෛත්‍රිපාල සිරිසේන මහතා ජය ගැනීමෙන් පසු මේ ගැන පරීක්ෂණ සිදුකළ අතර ඒ අනූව මෙම සිද්ධියට අදාළව තිස්ස අත්තනායක මහතා රක්ෂිත බන්ධනාගාර ගත කොට පසුව ඇප මත නිදහස් කරන ලදී.ඒ අනූව නීතිපතිවරයා විසින් මේ ගැන නඩු පැවරීමෙන් පසු අදාළ නඩුව කොළඹ මහාධිකරණයේදී අද කැඳවීමෙන් අනතුරුව ලබන දෙසැම්බර් මස 05 තෙක් ඔහු රිමාන්ඩ් කිරීමට විනිසුරු කුසලා සරෝජනි වීරවර්ධන මහත්මිය නියෝග කළ බව අප වාර්තාකරු පැවසීය.අදාළ නඩුව අද කැඳවු අවස්ථාවේ තිස්ස අත්තනායක මහතා වෙනුවෙන් පෙනී සිටි නීතීඥයින් ඔහුට ඇප ලබාදෙන ලෙස ඉල්ලීම් කළ ද අදාළ ඉල්ලීම ප්‍රතික්ෂේප කළ මහාධිකරණ විනිසුරුවරිය දෙසැම්බර් මස 05 වන දින යළි නඩුව කැදවීමට නියෝග කළාය.කෙසේවෙතත් මෙම කාලසීමාව තුළ කිසියම් සුවිශේෂී කරුණු තිබේ නම් ඒවා ඇප ඉල්ලීම් වශයෙන් ඉදිරිපත් කිරීමට හැකියාව පවතින බව විනිසුරුවරිය විත්තිකාර පාර්ශවයට දැනුම් දී ඇත.", "URL": "https://sinhala.adaderana.lk/news.php?nid=65179", "Category": null, "Parent URL": null}