{"Source": "Adaderana", "Timestamp": "October 3, 2016 08:55 am", "Headline": " ඉන්දීය ධීවරයින්ගේ ප්‍රකාශ තරයේ ප්‍රතික්ෂේප කරනවා", "News Content": "කච්චතිව් දූපත ආසන්නයේදී ඉන්දීය ධීවරයින් පිරිසකට පහරදුන් බවට ඔවුන් සිදු කරන ප්‍රකාශ තරයේ ප්‍රතික්ෂේප කරන බව ශ්‍රී ලංකා නාවික හමුදාව පවසයි.ඊයේ(02) දිනයේ ශ්‍රී ලංකා නාවික හමුදාව විසින් ධීවර කටයුතුවල නිරතව සිටි ඉන්දීය ධීවරයින් පිරිසකට ප්‍රහාර එල්ල කළ බවට ඉන්දීය මාධ්‍ය වාර්තා කර තිබුණි.මෙම ප්‍රහාරවලින් කිසිඳු පුද්ගලයෙකුට අනතුරක් සිදුව නැතත් ධීවර යාත්‍රා 500කට පමණ හානි සිදුව ඇති බවට ඉන්දීය මාධ්‍ය වාර්තා කර තිබුණේය.කෙසේ වෙතත් මෙම ප්‍රහාරයට ඉන්දීය ධීවරයින් දැඩි විරෝධය පළ කළ බවද ඉන්දීය මාධ්‍ය වාර්තා කළේය.මේ අතර මෙම සිද්ධිය සම්බන්ධයෙන් අද දෙරණ නාවික හමුදාවෙන් විමසීමක් කළ අතර එහිදී ඔවුන් පවසා සිටියේ ඉන්දියාවට අයත් ධීවර කලාපයේ ධීවර කටයුතු සිදු කිරීමට තමන් කිසිඳු අවස්ථාවක බාධාවක් සිදු කර නොමැති බවයි.එහෙත් මෙරට මුහුදු සීමාව උල්ලංඝණය කරන ඕනෑම පුද්ගලයෙකු අත්අඩංගුවට ගැනීමට හැකියාව පවතිවන බවද නාවික හමුදාව ප්‍රකාශ කළේය.එහෙත් කච්චතිව් දූපත ආසන්නයේදී ඉන්දීය ධීවරයින්ට පහරදුන් බවට සිදුකරන ප්‍රකාශ සම්පූර්ණයෙන් අසත්‍ය බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=64669", "Category": null, "Parent URL": null}