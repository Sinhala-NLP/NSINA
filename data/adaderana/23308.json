{"Source": "Adaderana", "Timestamp": "April 5, 2012 12:22 pm", "Headline": "උසස් පෙළ විභාගයේ නැවත සමීක්ෂණ ප්‍රතිඵල තවමත් නෑ", "News Content": "පසුගිය අගෝස්තු මස පැවති උසස් පෙළ විභාගයේ නැවත සමීක්ෂණ ප්‍රතිඵල මෙතෙක් ලබානොදීම පිළිබඳව ලංකා ගු‍රු සේවා සංගමය විරෝධය පළ කර සිටියි. මේ හේතුවෙන් විභාගයට පෙනී සිට නැවත ප්‍රතිඵල සමීක්ෂණය සඳහා ඉල්ලුම් කළ සිසුන් රැසක් මානසික පීඩාවට හා කම්පනයට ලක්ව සිටින බව එම සංගමයේ ප්‍රධාන ලේකම් මහින්ද ජයසිංහ මහතා ප්‍රකාශ ක‍ළේය. පසුගිය උසස් පෙළ විභාගයේ ප්‍රතිඵල බරපතල ලෙස ගැටලු සහගත වීම හේතුවෙන් සමාජය තුළ මහත් ආන්දෝලනයක් ඇතිවිය. එමනිසාම මෙවර උසස් පෙළ විභාගයේ නැවත සමීක්ෂණය සඳහා සිසුන් 140,000 ට අධික පිරිසක් ඉල්ලුම් කර ඇති බව සඳහන්ය. එහෙත් අදාළ සමීක්ෂණ ප්‍රතිඵල නිකුත් කිරීමට විභාග දෙපාර්තමේන්තුව මෙතෙක් කටයුතු නොකිරීම බරපතල ගැටලුවක් බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23308", "Category": null, "Parent URL": null}