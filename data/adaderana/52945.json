{"Source": "Adaderana", "Timestamp": "July 30, 2015 12:52 pm", "Headline": "සා/පෙ නැවත සමීක්ෂණ ප්‍රතිඵල පිටවෙයි", "News Content": "2014 අ.පො.ස (සා/පෙ) විභාගයේ නැවත සමීක්ෂණ ප්‍රතිඵල අද (30) දින නිකුත් කළ බව විභාග ‍දෙපාර්තමේන්තුව නිවේදනය කරයි.ඒ අනුව විභාග දෙපාර්තමේන්තුවේ නිල වෙබ් අඩවිය වන www.doenets.lk සහ results.exam.gov.lk යන රජයේ වෙබ් අඩවි මගින් එම ප්‍රතිඵල ලබාගත හැකි බව විභාග කොමසාරිස් ජනරාල් ඩබ්.එම්.එන්.ජේ පුෂ්පකුමාර මහතාගේ අත්සනින් යුතුව නිකුත් කළ නිවේදනයේ දැක්වෙයි.එසේම නැවත සමීක්ෂණය සඳහා අයදුම් කරන ලද පාසැල් අපේක්ෂකයින්ගේ ප්‍රතිඵල අදාළ පාසල් වෙතද, පෞද්ගලික අයදුම්කරුවන්ගේ ප්‍රතිඵල ඔවුන්ගේ පෞද්ගලික ලිපිනයටද තැපැල් කර එවීමට කටයුතු කරන බව විභාග කොමසාරිස්වරයා සඳහන් කරයි.කෙසේ වෙතත් මේ සම්බන්ධයෙන් කිසියම් ගැටළුවක් සම්බන්ධයෙන් විමසීමක් අවශ්‍ය වන්නේනම් 0112 784208,0112 784537,0113 188350,0113 140314 යන දුරකථන අංකවලින් විමසා දැනගත හැකි බවද කොමසාරිස්වරයා විසින් නිකුත් කළ නිවේදන‍යේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=52945", "Category": null, "Parent URL": null}