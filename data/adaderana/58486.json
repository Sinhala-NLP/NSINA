{"Source": "Adaderana", "Timestamp": "March 22, 2016 08:25 am", "Headline": "ලෝක ජල දිනය අදයි-ජල කප්පාදුවට අදහසක් නෑ", "News Content": "ලෝක ජල දිනය අදට යෙදී තිබේ.ජාතික ජල සම්පාදන හා ජලාපවහන මණ්ඩලය නගර සැලසුම් හා ජල සම්පාදන අමාත්‍යංශය සමග එක්ව මේ සඳහා වැඩසටහනක් රැසක් සංවිධානය කොට ඇති බව වාර්තා වේ. ලෝක ජල දිනයේ ප්‍රධාන සැමරුම් උළෙල බණ්ඩාරනායක සම්මන්ත්‍රණශාලා පරිශ්‍රයේ දී අද පෙරවරුවේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වීමට නියමිතය.ජලය සහ සේවා නියුක්තිය මෙවර ජල දිනයේ තේමාව වන බව නගර සැලසුම් හා ජල සම්පාදන අමාත්‍ය රවුෆ් හකීම් මහතා සඳහන් කළේය. ලෝක ජල දිනය නිමිත්තෙන් මාධ්‍ය හමුවක් පවත්වමින් අමාත්‍ය රවුෆ් හකීම් මහතා මෙම අදහස් පළ කළ අතර එහිදී ඉදිරියේ දී ජල කප්පාදුවක් සිදුවන්නේ ද යන්න පිළිබඳව මාධ්‍යවේදීන් විමසීමක් කරන ලදී.ජාතික ජල සම්පාදන හා ජලාපවහන මණ්ඩලයේ සමාන්‍යාධිකාරී බි.ඩබ්ලිව්.ආර්.බාලසූරිය මහතා ඊට පිළිතුරු ලබාදෙමින් කියා සිටියේ ජල කප්පාදුවක් කිරීමට අපේක්ෂාවක් නොමැති බවයි.එසේ වුවද මේ දිනවල වඩදිය බාදිය තත්ත්වයන්හි බලපෑම් හේතුවෙන් උස් ප්‍රදේශවලට ජලය ලබාදීමේ දුෂ්කරතා පවතින බවත්,එහිදී බවුසර් මගින් ජලය සැපයීමට කටයුතු කරන බවත් ඔහු සඳහන් කළේය.", "URL": "https://sinhala.adaderana.lk/news.php?nid=58486", "Category": null, "Parent URL": null}