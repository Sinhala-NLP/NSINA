{"Source": "Adaderana", "Timestamp": "February 23, 2012 10:36 am", "Headline": "ෆොන්සේකා සම්බන්ධ නීතිමය ක්‍රියා මාර්ග ගැන අමෙරිකානු අවධානය", "News Content": "හිටපු හමුදාපති සරත් ෆොන්සේකා මහතා අත්අඩංගුවට ගැනීම හා ඔහු සම්බන්ධව අනුගමනය කළ නීතිමය ක්‍රියා මාර්ගය තුළින් ශ්‍රී ලංකාවේ අදහස් ප්‍රකාශන අයිතියට හා නීතිමය පද්ධතියට පුළුල් බලපෑමක් එල්ල කෙරෙන බව අමෙරිකාවේ ප්‍රජාතන්ත්‍රවාදය පිළිබඳ කාර්යාංශයේ සහකාර ලේකම් මයිකල් එච්. පොස්නර් මහතා පවසයි. එමෙන්ම අමෙරිකා එක්සත් ජනපදය සරත් ෆොන්සේකා මහතා සම්බන්ධව අනුගමනය කෙරෙන නීතිමය ක්‍රියා මාර්ගය පිළිබඳව අවධානයෙන් සිටින බව ද ඒ මහතා පෙන්වා දී තිබේ. සරත් ෆොන්සේකා නිදහස් කරන ලෙසට බලකරමින් අමෙරිකාවේ ධවල මන්දිර වෙබ් අඩවියේ පළකර තිබූ පෙත්සමක් සම්බන්ධව ප්‍රතිචාර දක්වමින් පොස්නර් මහතා අවධාරණය කර ඇත.‍ අමෙරිකානු රාජ්‍ය දෙපාර්තමේන්තුව මගින් 2010 වසරේ දී ශ්‍රී ලංකාව පිළිබඳව නිකුත් කරන ලද වාර්තාව මගින් සරත් ෆොන්සේකා මහතා දේශපාලන සිරකරුවෙකු ලෙස නම්කරන ලද බව ද සහකාර ලේකම්වරයා පෙන්වා දී තිබේ‍. එමෙන්ම මානව හිමිකම් හා රටේ ජනතාවගේ ප්‍රකාශන අයිතිය තහවුරු කරන ලෙස අමෙරිකාව දිගින් දිගටම ශ්‍රී ලංකා රජයෙන් ඉල්ලා සිටින බව ද මයිකල් එච්. පොස්නර් මහතා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=22332", "Category": null, "Parent URL": null}