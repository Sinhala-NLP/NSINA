{"Source": "Adaderana", "Timestamp": "February 26, 2012 02:01 pm", "Headline": "සරසවි ඇදුරන් යළි සටනට අරඅඳියි", "News Content": "පොරොන්දු වු පරිදි වැටුප් වැඩිවීම් ඇතුළු ඉල්ලීම් කිහිපයක් මුල්කරගනිමින් විශ්ව විද්‍යාල ආචාර්යවරුන්ගේ සංගමය යළිත් වෘත්තීය සමිති ක්‍රියාමාර්ග වලට එළඹීමට තීරණය කර තිබේ. මාර්තු 15 වැනිදා දිනට පෙර අදාළ ඉල්ලීම් ලබාදීමට බලධාරීන් කටයුතු කළ යුතු බව විශ්ව විද්‍යාල ආචාර්යවරුන්ගේ සංගමයේ සභාපති ආචාර්ය නිර්මාල් රංජිත් දේවසිරි මහතා පවසයි. පසුගිය වසරේ වෘත්තීය සමිති ක්‍රියා මාර්ගය අත්හරිනු ලැබුවේ ඉදිරිපත් කරන ලද ගැටලු විසඳන බවට ලබාදුන් පොරොන්දුව නිසා වුවත් මේවන විට එකී කිසිදු පොරොන්දුවක් ඉටු කරන්නට ආණ්ඩුවට හැකිවී නොමැති බව හෙතෙම කියා සිටියි. එකී ඉල්ලීම් පිළිබඳ ජනවාරි මස 30 වන දින යළි සිහිකැඳවීමක් කරමින් උසස් අධ්‍යාපන අමාත්‍යවරයාට ලිපියක් යොමු කළ බවත්,අවම වශයෙන් එකී පොරොන්දු ඉටු නොකරන්නේ නම් ඒ මන්ද යන්න පිළිබඳ හෝ ප්‍රමාණවත් පැහැදිලි කිරීමක් මෙතෙක් සිදුකර නොමැති බව ආචාර්යවරයා පෙන්වාදෙයි. එබැවින් මාර්තු මස 15 වන දිනට පෙර ආණ්ඩුවෙන් නිල වශයෙන් සුබවාදී ප්‍රතිචාරයක් ලැබිය යුතු බවත් එසේ නොමැති නම් දැඩි වෘත්තීය සමිති ක්‍රියාමාර්ගයක නිරත වන බව නිර්මාල් රංජිත් දේවසිරි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22404", "Category": null, "Parent URL": null}