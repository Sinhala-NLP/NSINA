{"Source": "Adaderana", "Timestamp": "December 17, 2013 10:42 pm", "Headline": "පැකර් ඇතුළු පිරිසට හෝටල් අරඹන්න අවසර ලැබෙයි.", "News Content": "නව හෝටල් ව්‍යාපෘති 03ක් සඳහා අනුමැතිය ලබා දෙමින් ගැසට් නිවේදයන් නිකුත් කර තිබේ. ආයෝජන ප්‍රවර්ධන නියෝජ්‍ය අමාත්‍ය ෆයිසර් මුස්තාපා මහතා පැවසුවේ මිශ්‍ර ව්‍යාපෘති යටතේ ඉදිරිපත් වු යෝජනා 03ක් සඳහා මෙම ගැසට් නිවේදය මගින් අනුමැතිය ලබා දි ඇති බවයි. ආන්දෝලනයට තුඩුදුන් ඔස්ට්‍රේලියානු කැසිනෝ ව්‍යපාරික ජේම්ස් පැකර් මහතාගේ හෝටල් ව්‍යාපෘතිය ද මේ යටතේ වන බව නියෝජ්‍ය අමාත්‍යවරයා කියා සිටියේය. කෙසේ වෙතත් මෙම ගැසට් නිවේදය මගින් අනුමැතිය ලබා දෙන හෝටල් ව්‍යාපෘති සඳහා සුදු හෝ කැසිනෝ ඇතුළත්ව නොමැති බව ෆයිසර් මුස්තාපා නියෝජ්‍ය අමාත්‍යවරයා සඳහන් කළේය. අදාළ ගැසට් නිවේදනයට අනුව ලේක් ලෙෂර් හෝල්ඩින්ග් පුද්ගලික සමාගම මගින් කොළඹ ඩී.ආර් විජේවර්ධ මාවතේ කාමර 400 කින් යුතු අධි සුඛෝපොබෝගී සංචාරක නිකේතනයක් ද, නවීන සාප්පු සංකීර්ණයක් ද උසස්තරයේ නිවාස සංකීර්ණයක් ද ඇතුළත් වන බව වාර්තා වෙයි. 2008 අංක 14 දරණ ක්‍රමෝපාය සංවර්ධන ව්‍යාපෘති පනතේ තුන්වන වගන්තියේ දෙවැනි උප වගන්තිය යටතේ තමාට පැවරී ඇති බලතල අනුව අදාළ ගැසට් නිවේදනය නිකුත් කරන බව ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා සඳහන් කර තිබේ. ලේක් ලෙෂර් හෝල්ඩින්ග් පුද්ගලික සමාගම මෙම ව්‍යාපෘතිය සඳහා ආයෝජනය කෙරෙන මුදල ඇමෙරිකානු ඩොලර් මිලියන 350කි. කුයින්බරි ලෙෂර් සමාගම ද කොළඹ ඩී.ආර් විජේවර්ධ මාවතේ කාමර 500කින් යුත් අධි සුඛෝපොබෝගී සංචාරක නිකේතනයක් මේ යටතේ ස්ථාපත කිරීමට නියමිතය. එමෙන්ම වෝටර් ෆ්‍රන්ට් ප්‍රොපටීස් පුද්ගලික සමාගම මගින් කොළඹ විනිසුරු අග්බාර් මාවතේ අමෙරිකානු ඩොලර් මිලියන 650 කින් සහ දෙවන අදියර යටතේ අමෙරිකානු ඩොලර් මිලියන 100 ක ආයෝජනයකින් අධි සුඛෝපොබෝගී සංචාරක නිකේතනයක්, උසස්තරයේ නිවාස සංකීර්ණයක් ඉදිකිරීමට ද ගැසට් නිවේදනය මගින් අනුමැතිය ලබා දී තිබේ. මෙම ව්‍යාපෘති 03 සඳහාම මුල් වසර 10 ක කාලය සඳහා අදාළ ව්‍යාපෘයෙන් ලැබෙන ආදායම ආදයම් බද්දෙන් නිදහස් කෙරෙන බව සඳහන් වෙයි. එමෙන්ම මුල් වසර 10 න් අනතුරුව එළෙබෙන ඉදිරි වසර 12 ක කාලය සඳහා සමාගමේ ලාභය සහ ආදායමට අර්ධ බදු නිදහස් කිරීමක් ලැබෙන බව ද ගැසට් නිවේදනයේ ඇත. තවද මෙම ව්‍යාපෘතිවලට අදාළ භාණ්ඩ ආනායනය කිරීම වරාය හා ගුවන් තොටුපොළ බද්දෙන් නිදහස් කෙරෙන බව සඳහන් වෙයි.", "URL": "https://sinhala.adaderana.lk/news.php?nid=39665", "Category": null, "Parent URL": null}