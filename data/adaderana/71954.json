{"Source": "Adaderana", "Timestamp": "April 11, 2017 07:51 am", "Headline": "අවුරුද්දට ගෙදර යන්න විශේෂ ප්‍රවාහන සේවාවක්", "News Content": "සිංහල, දෙමළ අලුත් අවුරුදු උත්සවය නිමිත්තෙන් ගම්බිම් බලා යන ජනතාව වෙනුවෙන් විශේෂ බස් රථ සහ දුම්රිය සේවාව අද(11) දිනයේ ද ක්‍රියාත්මකවේ. ලංකා ගමනාගමන මණ්ඩලය සඳහන් කළේ උත්සවය නිමිත්තෙන් අමතර ලංගම බස් රථ 4,600ක් විශේෂ ධාවනයට එක්කර ඇති බවය.දුරගමන් සේවා සඳහා ඉන් බස් රථ 1200ක් යොදවා තිබේ. ලබන 25 වැනිදා දින තෙක් එම විශේෂ ප්‍රවාහන වැඩසටහන ක්‍රියාත්මක වන අතර අදාළ කාලය තුළ රියදුරන්ගේ සහ කොන්දොස්තරවරුන්ගේ නිවාඩු අවලංගු කර ඇති බව ගමනාගමන මණ්ඩලය ප්‍රකාශ කළේය. මේ අතර අවුරුදු සමය නිමිත්තෙන් විශේෂ දුම්රිය සේවාවන් ද මේ වන විට ක්‍රියාත්මක වේ. අධිවේගී මාර්ගයේ තදබදය අඩු කිරීම සඳහා අවශ්‍ය ක්‍රියාමාර්ග ගෙන ඇති බව අධිවේගී මාර්ග මෙහෙයුම් කාර්යාලය සඳහන් කළේය. මගීන්ගේ ආරක්ෂාව සඳහා ද විශේෂ වැඩපිළිවෙලක් පොලීසිය මගින් ක්‍රියාත්මක කර තිබේ. මේ අතර උත්සව සමයේදී බීමත්ව රිය පැදවීම පිළිබද වැඩි අවධානය යොමුකර ඇති බව පොලීසිය පැවසුවේය. ගිනිකෙළි භාවිතය පිළිබඳව ද වැඩි අවධානයක් යොමුකළ යුතු බව සෞඛ්‍ය අංශ පවසයි.සෑම වසරකම උත්සව සමයේ දී ගිනිකෙළි අනතුරු හේතුවෙන් විශාල පිරිසක් තුවාල ලබන බව සෞඛ්‍ය අංශ පෙන්වා දෙයි.මේ අතර උත්සව සමයේ සිදුවිය හැකි හදිසි අනතුරු සම්බන්ධයෙන් ක්‍රියාත්මක වීමට කොළඹ ජාතික රෝහල ඇතුළු රෝහල් සූදානම් කර තිබේ.", "URL": "https://sinhala.adaderana.lk/news.php?nid=71954", "Category": null, "Parent URL": null}