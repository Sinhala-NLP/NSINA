{"Source": "Adaderana", "Timestamp": "July 9, 2017 05:11 pm", "Headline": " ශ්‍රී ලංකාවේ ප්‍රථම හදවත් බද්ධ සැත්කම සාර්ථකයි", "News Content": "ශ්‍රී ලංකාවේ ප්‍රථම හදවත් බද්ධ සැත්කම මහනුවර මහ රෝහලේ දී සාර්ථකව සිදුකර තිබේ.මොළය මියගිය 24 හැවිරිදි තරුණයෙකුගේ හදවතක් අනුරාධපුර ප්‍රදේශයේ පදිංචි 34 හැවිරිදි කාන්තාවකට බද්ධ කිරීම එහිදී සිදුකළ බව මහනුවර මහ රෝහලේ අධ්‍යක්ෂ වෛද්‍ය සමන් රත්නායක මහතා පවසයි. එම කාන්තාවගේ හදවත සියයට 12ක් පමණ අකර්මණ්‍ය තිබු බව සඳහන්ය. මීට අමතරව 24 හැවිරිදි තරුණයාගේ වකුගඩු තවත් වකුගඩු රෝගීන් දෙදෙනෙකුට බද්ධ කිරීම ද සිදුකළ බව වෛද්‍ය සමන් රත්නායක මහතා සඳහන් කළේය. හදවත් බද්ධ සැත්කමට ලක්වු කාන්තාව සහ වකුගඩු බද්ධ සැත්කමට භාජනය වූ රෝගීන් දෙදෙනා මේ වන විට මහනුවර මහ රෝහලේ දැඩි සත්කාර ඒකකයේ ප්‍රතිකාර ලබන අතර ඔවුන්ගේ සෞඛ්‍ය තත්ත්වය යහපත් බව රෝහල් අධ්‍යක්ෂවරයා සඳහන් කළේය.මෙම ශෛල්‍ය කර්මය සඳහා මහනුවර මහ රෝහල, පේරාදෙණිය ශික්ෂණ රෝහල, අනුරාධපුර මහ රෝහල, වැලිසර ළය රෝහල, බොරැල්ල ළමා රෝහල යන රෝහල්වල විශේෂඥ වෛද්‍යවරුන් එක්ව සිටි බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=75052", "Category": null, "Parent URL": null}