{"Source": "Adaderana", "Timestamp": "January 16, 2011 02:23 pm", "Headline": "නොහැකියාව වහගන්නට ආණ්ඩුව කෙන්ද කන්ද කරනවා", "News Content": "පැවති අයහපත් කාලගුණික තත්ත්වය හේතුවෙන් සිදුව ඇති ආපදාවන් රජය අතිශෝක්තියෙන් යුතුව ප්‍රකාශ කරන බවට ජනතා විමුක්ති පෙරමුණ චෝදනා කරයි. රජයේ නොහැකියාව වසා ගැනීමේ අරමුණින් විශාල ආපදා තත්ත්වයක් මවා පෑමට රජය උත්සාහ දරමින් සිටින බව පාර්ලිමේන්තු මන්ත්‍රී අනුර කුමාර දිසානායක මහතා සඳහන් කරයි. අද(16) කොළඹ පැවති මාධ්‍ය හමුවකට එක්වෙමින් හෙතෙම මේ බව සඳහන් කළේය. පැවති ආපදා තත්ත්වය හේතුවෙන් වැව් 200ක් විනාශ වී ඇති බවට ඇතැම් රජයේ අමාත්‍යවරුන් සිදුකර ඇති ප්‍රකාශයන් තරයේ ප්‍රතික්ෂේප කරන බව ද අනුර කුමාර දිසානායක මන්ත්‍රීවරයා එහිදී අවධාරණය කර සිටියේය.", "URL": "https://sinhala.adaderana.lk/news.php?nid=13540", "Category": null, "Parent URL": null}