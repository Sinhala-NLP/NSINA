{"Source": "Adaderana", "Timestamp": "July 17, 2013 02:11 pm", "Headline": "තවත් 3025ක් හෙද සේවාවට බඳවාගනියි ", "News Content": "තවත් සිසුන් 3025 දෙනෙකු හෙද සේවාවට බඳවාගැනීමට සෞඛ්‍ය අමාත්‍යංශය පියවර ගෙන තිබේ. තෝරාගත් එම සිසුන්ගේ නාම ලේඛනය සෞඛ්‍ය අමාත්‍යංශයේ www.health.gov.lk යන වෙබ් අඩවියෙන් ලබා ගත හැකි බව එම අමාත්‍යංශය පවසයි. ශ්‍රී ලංකාවේ ප්‍රථමවරට හෙද සේවාව සඳහා සිසුන් 6025 දෙනෙකු බඳවා ගැනීමේ වැඩපිළිවෙල යටතේ මීට පෙර සිසුන් 3000ක් ඒ සඳහා තෝරාගෙන තිබුණි. එම නාම ලේඛනය පසුගිය සතියේ වෙබ් අඩවියට ඇතුළත් කළ බව අමාත්‍යංශය පවසයි. දැනට දිවයිනේ රෝහල්වල හෙද හෙදියන් 28,000ක් සේවය කරන අතර එම සංඛ්‍යාව 46,000ක් දක්වා ඉහළ නැංවීම තම අපේක්ෂාව බව සෞඛ්‍ය අමාත්‍ය මෛත්‍රීපාල සිරිසේන මහතා ප්‍රකාශ කරයි. රෝහල් පද්ධතිය තුළ කැපීපෙනෙන සේවාවක් සිදුකර හෙද හෙදියන්ට අවශ්‍ය පහසුකම් ලබාදීමට රජය කටයුතු කරන බව අමාත්‍යවරයා සඳහන් කරයි.", "URL": "https://sinhala.adaderana.lk/news.php?nid=35864", "Category": null, "Parent URL": null}