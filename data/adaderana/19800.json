{"Source": "Adaderana", "Timestamp": "November 5, 2011 11:42 am", "Headline": "කැනඩා ආධාර නැතිවීම පාඩුවක්, නමුත් දරාගන්න පුළුවන්", "News Content": "ශ්‍රී ලංකාවේ පැවැත්වෙන මීළඟ පොදු රාජ්‍ය මණ්ඩලයීය රාජ්‍ය නායක සමුළුව කැනඩාව වර්ජනය නොකරනු ඇති බවට විශ්වාස කරන බව ජ්‍යොෂ්ඨ අමාත්‍යවරයෙකු වන වාසුදේව නානායක්කාර මහතා පවසයි. එමෙන්ම ශ්‍රී ලංකාවට එරෙහිව එල්ල වී තිබෙන යුද අපරාධ චෝදනා මත පදනම්ව මෙරටට ලබාදෙන සහනාධාර කපානොහරිනු ඇතැයි බලපොරොත්තු වන බව ද ඒ මහතා සඳහන් කරයි. කැනඩාවේ ඔටාවාහි ශ්‍රී ලංකා මහ කොමසාරිස් කාර්යාලයේ පැවති සම්මුඛ සාකච්ඡාවකදී එරට මාධ්‍ය වෙත අදහස් දක්වමින් අමාත්‍යවරයා මේ බව ප්‍රකාශ කර ඇත. කැනේඩියානු ආධාර නැතිවීම ශ්‍රී ලංකාවට විශාල පාඩුවක් විය හැකි නමුත් එය දරාගැනීමේ හැකියාව ශ්‍රී ලංකාවට පවතින බව ද විදෙස් මාධ්‍ය වෙත අදහස් දක්වමින් නානායක්කාර මහතා පෙන්වාදුන්නේය. සියලු ජාත්‍යන්තර රටවල විශේෂයෙන් කැනඩාවේ සහය ශ්‍රී ලංකාව අපේක්ෂා කරන බව ජාතික භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතා සඳහන් කර ඇත. එමෙන්ම ශ්‍රී ලංකාවට ජාත්‍යන්තර ප්‍රජාවගේ සහයෝගය තවදුරටත් අවශ්‍ය වන බව පෙන්වාදුන් අමාත්‍යවරයා මෙවර ශ්‍රී ලංකාව ප්‍රතික්ෂේප නොකළ යුතු බවට කැනඩාව වෙත අනුබල ලබා දී ඇති බව විදෙස් මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=19800", "Category": null, "Parent URL": null}