{"Source": "Adaderana", "Timestamp": "August 17, 2019 01:28 pm", "Headline": "සිංහයින්ට 268ක ඉලක්කයක්", "News Content": "සංචාරක නවසිලන්ත කණ්ඩායම සහ ශ්‍රී ලංකා කණ්ඩායම අතර පැවැත්වෙන පළමු ටෙස්ට් ක්‍රිකට් තරගයේ සිව්වන දිනය අදයි. සිය දෙවන ඉනිම ක්‍රීඩා කරන නවසීලන්ත කණ්ඩායම මීට මොහොතකට පෙර සියලු දෙනා දැවී ලකුණු 285ක් රැස් කර ගත්තේය. ඒ අනුව ශ්‍රී ලංකා කණ්ඩායම මෙම තරගය ජය ගැනීම සඳහා ලකුණු 268ක් ලබා ගත යුතුය. ද තරගය උදෑසන 10ට ආරම්භ වීමට තිබුණත් ගාල්ල ජාත්‍යන්තර ක්‍රීඩාංගණය සහ ඒ අවට ප්‍රෙද්ශයට ඊයේ රාත්‍රීයේදී සිට පැවැති වර්ෂාව හේතුවෙන් තරගය ආරම්භ කෙරුණේ උදෑසන 10.30ටයි. ඒ අනුව අද දිනය ආරම්භ කරන විට සිය දෙවන ඉනිම ක්‍රීඩා කරමින් සිටින නවසීලන්ත කණ්ඩායම කඩුලු 7ක් දැවී රැස් කර ගෙන සිටි ලකුණු සංඛ්‍යාව 195කි. බී.ජේ වොට්ලින් සහ විලියම් සමර්විල් 8 වන කඩුල්ල වෙනුවෙන් ගොඩනැගූ ලකුණු 46ක සබඳතාවය බිඳ දැමීමට ලහිරු කුමාර අද උදෑසන සමත් වුණි. ලහිරු කුමාරගේ පන්දුවක් හමුවේ නවසීලන්ත ඉනිමේ 8 වන කඩුල්ල ලෙස බී.ජේ වොට්ලින් දැවී ගියේ ලකුණු 77කටයි. 9 වන කඩුල්ලට ට්‍රෙන්ට් බෝල්ට් සහ විලියම් සමර්විල් එක්ව ලකුණු 36ක සබඳතාවයක් ගොඩනැගීමට සමත් වුවත් ලහිරු කුමාරගේ පන්දුවක් හමුවේ ට්‍රෙන්ට් බෝල් ලකුණු 26කට දැවී ගියේය. ඒ අනුව නවසීලන්ත කණ්ඩායම සිය දෙවන ඉනිමට සියලු දෙනා දැවී රැස් කර ගත් ලකුණු සංඛ්‍යාව 285කි", "URL": "https://sinhala.adaderana.lk/news.php?nid=116765", "Category": null, "Parent URL": null}