{"Source": "Adaderana", "Timestamp": "December 4, 2011 10:12 am", "Headline": " කවුරු විරුද්ධ වුණත් මිල පාලනය අනිවාර්යයි", "News Content": "ඖෂධ සඳහා මිල පාලනය ලබන ජනවාරි මාසයේ සිට අනිවාර්යයෙන් ක්‍රියාත්මක කරන බව සෞඛ්‍ය අමාත්‍යාංශය පවසයි. ඇතැම් පිරිස් ඖෂධ මිල පාලනයට විරුද්ධ වුව ද එය ක්‍රියාත්මක කරන බව සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කරයි. ඖෂධ අලෙවියේ දී මිල පාලනයක් නොමැති බැවින් එකම ඖෂධය විවිධ මිල ගණන් යටතේ පුද්ගලික ඔසුසැල් හිමියන් විසින් අලෙවි කිරීම සිදුකරන බව සෞඛ්‍ය අමාත්‍යාංශය පෙන්වාදෙයි. එමගින් රෝගීන් දැඩි අපහසුතාවයකට පත්වන බව සෞඛ්‍ය අමාත්‍යාංශය සඳහන් කරයි. 2002 වසර වන තෙක් ඖෂධ මිල පාලනය ක්‍රියාත්මක වුව ද එවකට පැවති රජය එය ඉවත් කිරීමට කටයුතු කරනු ලැබිණි. ජාතික ඖෂධ ප්‍රතිපත්තියට අනුව ඖෂධ මිල පාලනය ක්‍රියාත්මක කරන බව සෞඛ්‍ය අමාත්‍ය මෛත්‍රීපාල සිරිසේන මහතා ප්‍රකාශ කළේය. මේ වන විටත් ජාතික ඖෂධ ප්‍රතිපත්තිය සකස් කර අවසන් බවත් එය ලබන වසරේ පළමු මාස දෙක ඇතුළත පාර්ලිමේන්තුවට ඉදිරිපත් කිරීමට නියමිත බවත් අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20449", "Category": null, "Parent URL": null}