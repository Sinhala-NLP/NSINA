{"Source": "Adaderana", "Timestamp": "August 31, 2017 04:04 pm", "Headline": "ගේල් නැවත ටෙස්ට් පිටියට ?", "News Content": "ජාත්‍යනන්තර ක්‍රිකට් ක්‍රිඩාවෙන් සමුගැනීමට පෙර යළි ටෙස්ට් පිටියට පිවිසීමේ බලාපොරොත්තුවක් තමාට පවතින බව බටහිර ඉන්දීය කොදෙව් ක්‍රීඩක ක්‍රිස් ගේල් පවසයි. විදෙස් මාධ්‍යයක් වෙත සම්මුඛ සාකච්ඡාවක් ලබාදෙමින් ඔහු මේ බව ප්‍රකාශ කළේය. 37 හැවිරිදි ක්‍රිස් ගේල් 2014 වසරේ සැප්තැම්බර් මාසයේ බංග්ලාදේශ කණ්ඩායම සමඟ පැවති තරගාවලියෙන් අනතුරුව ටෙස්ට් තරග සඳහා සහභාගී වී නොමැත. 2000 වසරේ දී කොදෙව් කණ්ඩායම නියෝජනය කරමින් ටෙස්ට් වරම් හිමිකරගත් ගේල් තරග 103කට සහභාගී වී ලකුණු 7214ක් රැස්කරගෙන තිබේ. ටෙස්ට් තරගයකදී ඔහු ලැබූ ඉහළම ලකුණු සංඛ්‍යාව 333ක්. කෙසේවෙතත් මේ දිනවල පැවැත්වෙන බටහිර ඉන්දීය කොදෙව් කණ්ඩායමේ එංගලන්ත තරග සංචාරයේ එක්දින තරගාවලිය සඳහා ක්‍රිස් ගේල් සංචිතයට ඇතුළත් කිරීමට කොදෙව් ක්‍රිකට් බලධාරීන් පියවර ගෙන තිබේ. ගේල් අවසන් වරට එක්දින තරගාවලියක් සඳහා සහභාගී වී ඇත්තේ 2015 වසරේ මාර්තු මාසයේ දීයි.", "URL": "https://sinhala.adaderana.lk/news.php?nid=76947", "Category": null, "Parent URL": null}