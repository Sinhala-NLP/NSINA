{"Source": "Adaderana", "Timestamp": "March 31, 2019 06:33 pm", "Headline": "ජනතාවගේ දුක-පීඩනය ආණ්ඩුවේ නායකයින්ට දැනෙන්නෙ නෑ-මහින්ද", "News Content": "වත්මන් රජය කිසිදු කළමණාකාරිත්වයකින් තොර පාලනයක් ගෙනයාම හේතුවෙන් රටේ ජනතාව පීඩනයට පත්ව ඇති බව විපක්ෂ නායක මහින්ද රාජපක්ෂ මහතා ප්‍රකාශ කර සිටියි. බලංගොඩ, නළුවෙල ශ්‍රී සුදර්ශනාරාම විහාරස්ථානයේ අභිනවයෙන් ඉදිකරන ලද චෛත්‍යය රාජයාණන් වහන්සේගේ කොත නිරාවරණය කිරීමෙන් අනතුරුව පැවති උත්සවයේදී ඒ මහතා මේ බව ප්‍රකාශ කර සිටියේය. \"අද වන විට විදුලිය කපනවා. ජලයත් කපලා මෙම ආණ්ඩුව කිසිම කළමණාකරනයක් නැතුව කොමිස් ගැහිල්ල අරමුණු කරගෙන ආණ්ඩුව කරගෙන යනවා. රටේ ජනතාව විදින දුක පීඩනය පිළිබඳව කිසිම අවබෝධයක් මෙම ආණ්ඩුවේ දේශපාලන නායකයින්ට නෑ. මේ ආණ්ඩුව ටී.එන්.ඒ එකේ සහයෙන් තමයි ආණ්ඩුව කරගෙන යන්නේ. තුනෙන් දෙකේ බලය තියෙනවා කියලා කයිවාරු ගැහුවා. නමුත් අයවැයෙන් තුනෙන් එකක් පරාජයට පත්වුණා. අද මෙම ආණ්ඩුව පරාජිත ආණ්ඩුවක් බවට පත්වෙලා. රට අගාධයට යන එක දේශපාලඥයින් වශයෙන් අපට මෙන්ම ජනතාවටද බලාගෙන ඉන්න බැහැ. බුදු දහමට තිබුණු තැන අළුත් ව්‍යවස්ථාවේ නැහැ. අළුත් ව්‍යවස්ථාවේ සඳහන් වන්නේ බුදු දහම ලෙස නොව ආගම ලෙසයි. මේ දවස්වල පුරාවස්තු ඩෝසර් කරනවා. විජිතපුර නටබුන් ඩෝසර් කරලා නිවාස හදන්නයි මේ අය හැදුවේ. කැලෑ ටිකත් කපාගෙන යනවා. ජනතාව මේවා බලාගෙන හිටියොත් රට කාන්තාරයක් බවට පත්වෙනවා\" යනුවෙන් වැඩිදුරටත් අදහස් දක්වමින් මහින්ද රාජපක්‍ෂ මහතා ප්‍රකාශ කර සිටියේය. මෙම අවස්ථාවට බස්නාහිර පළාත් ප්‍රධාන සංඝනායක ගරුතර පූජ්‍ය මහාචාර්ය මැදගම නන්දවංශ නාහිමියන්, සබරගමු පලාත් ප්‍රධාන සංඝනායකගරුතර පූජ්‍ය කෝන්ගස්තැන්නේ ආනන්ද නාහිමියන්, විහාරාධිපති ගරුතර පූජ්‍ය මුල්ලේගම විමලානන්ද නාහිමියන් ප්‍රමුඛ මහා සංඝරත්නයද, පාර්ලිමේන්තු මන්ත්‍රී ඩබ් ඩී ජේ සෙනෙවිරත්න, සබරගමුව පලාත් සභාවේ සභාපති කංචන ජයරත්න, හිටපු පලාත් සභා මන්ත්‍රී අකිල එල්ලාවල යන මහත්වරුන් ඇතුළු ප්‍රාදේශීය දේශපාලඥයන් රැසක් එක්ව සිටියේය.", "URL": "https://sinhala.adaderana.lk/news.php?nid=107095", "Category": null, "Parent URL": null}