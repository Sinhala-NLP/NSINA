{"Source": "Adaderana", "Timestamp": "February 27, 2014 08:18 am", "Headline": "\"ද ලාස්ට් පේස් \" බ්‍රිතාන්‍ය පාර්ලිමේන්තුවේ තිරගත කරයි", "News Content": "ශ්‍රි ලංකාවේ ස්වාධීන චිත්‍රපට කණ්ඩායමක් විසින් නිෂ්පාදනය කරන ලද ‘‘ද ලාස්ට් පේස් ‘‘ නම් වූ වාර්තාමය චිත්‍රපටය බ්‍රිතාන්‍ය පාර්ලිමේන්තුවේ දී තිරගත කර තිබේ. හිටපු එල්.ටි.ටි.ඊ සටන්කාමීයකගේ හා ඇගේ පවුලේ සාමාජිකයින් යුද්ධය පැවති අවසන් මාස කිහිපය තුළ ත්‍රස්තවාදින් විසින් මිනිස් පළිහක් ලෙස භාවිතා කිරිමේ සත්‍ය සිදුවීම මෙම චිත්‍රපටයේ අන්තර්ගතය. පසුගිය 24වන දින බ්‍රිතාන්‍ය පාර්ලිමේන්තුවේ මෙම වාර්තාමය චිත්‍රපටය තිරගත කර තිබේ. මෙම වාර්තාමය චිත්‍රපටය තිරගත වන අවස්ථාවේ ඊට කතනයෙන් දායක වු බ්‍රිතාන්‍ය ජාතික රිචඩ් මන්ඩි මහතා ද සහභාගි වු අතර ඔහු ඊයේ(26) දිවයිනට පැමිණියේය. චිත්‍රපටය බ්‍රිතාන්‍ය පාර්ලිමේන්තුවේ ප්‍රදර්ශනය කිරිම තුළින් ශ්‍රි ලංකාව සම්බන්ධයෙන් ගෙන ගිය අසත්‍ය ප්‍රචාරයන් වලට පිළිතුරු ලබාදීමට හැකි වු බව රිචඩ් මන්ඩි මහතා සඳහන් කළේය. මේ අතර ශ්‍රි ලංකා රජයේ වගවීමේ ක්‍රියාවලිය පිළිබඳ අභ්‍යන්තර යාන්ත්‍රණය සම්බන්ධයෙන් විශ්වාස කළ නොහැකි බව බ්‍රිතාන්‍ය පවසයි. බ්‍රිතාන්‍ය අමාත්‍ය හියුගෝ ස්වයර් පෙන්වා දෙන්නේ එක්සත් ජාතින්ගේ සංවිධානයේ මානව හිමිකම් පිළිබඳ මහකොමසාරිස්වරිය ශ්‍රි ලංකාව සම්බන්ධයෙන් ගෙන ඒමට නියමිත යෝජනාවට සහය පළ කරන බවයි. බ්‍රිතාන්‍ය පාර්ලිමේන්තුව අමතමින් අමාත්‍යවරයා මෙම අදහස් පළ කර තිබේ. මේ අතර ජිනිවා සමුළුව මගින් අප රටට ඇති බලපෑම යන මැයෙන් ජේ.ආර් ජයවර්ධන මධ්‍යස්ථානයේ දි විද්වත් කථිකාවක් පැවැත්වුණි. මෙම නව ජාත්‍යන්තර බලපෑම් වලට හේතුව 2009 වසරේ ශ්‍රි ලංකා රජය ජිනිවා මානව හිමිකම් සමුළුවට ඉදිරිපත් කළ වාර්තාවක් බව ඊට සහභාගි වු නිතීඥ ගෝමින් දයාසිරි මහතා සඳහන් කළේය‍. 13 වන ව්‍යවස්ථා සංශෝධනය ක්‍රියාත්මක කරන බවට ශ්‍රි ලංකා රජය එහිදි පොරොන්දු වු බවත්, එය ඉතා අදූරදර්ශි ක්‍රියාමාර්ගයක් බවත් ඒ මහතා එහිදී පෙන්වා දුන්නේය. පක්ෂ පාට භේද වලින් තොරව වර්තමානයේදි සියලු දෙනා එක් මතයක සිටිය යුතු බව නිතීඥ ගොමින් දයාසිරි මහතා මෙහිදි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=41405", "Category": null, "Parent URL": null}