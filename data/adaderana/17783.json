{"Source": "Adaderana", "Timestamp": "August 1, 2011 01:55 pm", "Headline": "පාසල් බස් ලියාපදිංචිය නැවතී නෑ", "News Content": "පාසල් ළමුන් ප්‍රවාහනය කෙරෙන වාහන ලියාපදිංචි කිරීමේ කටයුතු අඛණ්ඩව සිදුකරන බව ජාතික ළමා රක්ෂණ අධිකාරිය පවසයි. මෙම වැඩසටහන ‍නැවතී ඇති බවට පසුගිය කාලය තුළ අසත්‍ය ප්‍රචාර ඇතැම් පිරිස් ගෙන ගිය බව එම අධිකාරියේ සභාපති නීතීඥ අනෝමා දිසානායක මහත්මිය සඳහන් ‍කළාය. එමෙන්ම එම වැඩසටහන ක්‍රියාත්මක කරනු ලබන්නේ දරුවන්ගේ ආරක්ෂාව සඳහාම පමණක් බව ඒ පිළිබඳව වැඩිදුරටත් පැහැදිලි කළ නීතීඥ අනෝමා දිසානායක මහත්මිය පෙන්වා දුන්නාය. රියදුරන් අතින් අපයෝජනයට පත්වූ දරුවන් බොහෝදෙනෙකු පිළිබඳව දුරකථන පණිවිඩ ලැබුණු බවත්, ප්‍රමිතියකින් තොර රථ වාහනවල ගමන් කිරීම නිසා දරුවන් බොහො අනතුරුවලට ලක්වී ඇති බවත් එමනිසා මෙම වැඩසටහන ආරම්භ කිරීමට පියවර ගත් බවත් ඇය ප්‍රකාශ කළාය. ඉදිරියේ දී පාසල් වෑන් රථ ලියාපදිංචි කිරීමේ කටයුතු ප්‍රවාහන අධිකාරියට හෝ පළාත් සභා වෙත පැවරීමට කටයුතු කරන බව නීතීඥ අනෝමා දිසානායක මහත්මිය වැඩිදුරටත් අවධාරණය කළාය.", "URL": "https://sinhala.adaderana.lk/news.php?nid=17783", "Category": null, "Parent URL": null}