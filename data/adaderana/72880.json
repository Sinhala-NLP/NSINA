{"Source": "Adaderana", "Timestamp": "May 6, 2017 11:17 am", "Headline": "එමැනුවල් මැක්‍රන්ගේ රහස් ලිපිගොණු ප්‍රසිද්ධ කරලා", "News Content": "හෙට(7) පැවැත්වෙන ප්‍රංශ ජනාධිපතිවරණයේ දෙවන වටය සඳහා මුහුණදෙන එමැනුවල් මැක්‍රන්ගේ රහස් ලිපිගොණු රැසක් අන්තර්ජාලය ඔස්සේ ප්‍රසිද්ධ කර තිබේ.පරිඝණක දත්තවලට අනවසරයෙන් ඇතුළු වූ කණ්ඩායමක් විසින් අදාළ ලිපි ගොණු ප්‍රසිද්ධ කර ඇති බව වාර්තාවේ.ඊයේ(5) රාත්‍රි අන්තර්ජාලයට මුදාහැර ඇති එම ලිපිගොණු අතර මැක්‍රන්ගේ අභ්‍යන්තර ප්‍රචාරක ලිපිගොණු, විද්‍යුත් පණිවුඩ, මූල්‍ය තොරතුරු යනාදිය වන බව විදෙස් වාර්තා පවසයි.මැක්‍රන්ගේ ප්‍රචාරක කමිටුව පවසන්නේ සත්‍ය ලිපිගොණු අතර ව්‍යාජ ලෙස සකස් කළ ලිපිගොණු ද ප්‍රසිද්ධ කර ඇති බවය.අදාළ ලිපිගොණුවල පිවිසිමේ ලිපිනයන් විකිලික්ස් වෙබ් අඩවිය හරහා අනාවරණය කර ඇති අතර ලිපිගොණුවල අන්තර්ගතයන් පිළිබඳ වාර්තා කිරීම ප්‍රංශ මාධ්‍ය වලට තහනම් කර තිබේ.කෙසේ වුවද හෙට(7) පස්වරුව වන තෙක් අපේක්ෂකයින් ද මාධ්‍ය වෙත ප්‍රකාශ නිකුත් කිරීම තහනම් වන බැවින් මැක්‍රන්ට එම සිදු වීම පිළිබඳ ප්‍රකාශයක් නිකුත් කිරිමට අවස්ථාව නැත.අදාළ ලිපිගොණු පිළිබඳ තොරතුරු අනාවරණය කිරීම සම්බන්ධයෙන් සෘජුව කිසිදු පාර්ශවයකට චෝදනා එල්ල නොවුන ද රුසියානු සයිබර් ප්‍රහාරකයින් පිළිබඳ සැක පළ වී තිබේ.කෙසේ වුවද රුසියාව ප්‍රකාශ කර ඇත්තේ ඊට තම රටේ සම්බන්ධයක් නොමැති බවය.", "URL": "https://sinhala.adaderana.lk/news.php?nid=72880", "Category": null, "Parent URL": null}