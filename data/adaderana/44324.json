{"Source": "Adaderana", "Timestamp": "June 30, 2014 05:01 pm", "Headline": "ඔස්ට්‍රේලියාවෙන් රුපියල් මිලියන 28ක මුල්‍යාධාරයක්", "News Content": "මෙරට තුළ සිදුකරන ප්‍රජා පාදක ව්‍යාපෘති සඳහා ඔස්ට්‍රේලියානු රජය විසින් රුපියල් මිලියන 28ක ආධාර මුදලක් ලබාදී තිබේ. මෙරට සංවිධාන 12ක් විසින් ක්‍රියාවට නංවනු ලබන ප්‍රජා පාදක ව්‍යාපෘති 13ක් සඳහා මෙලෙස ආධාර මුදලක් ලබාදුන් බව ශ්‍රී ලංකාවේ ඔස්ට්‍රේලියානු මහකොමසාරිස් කාර්යාලය පවසයි. එම ව්‍යාපෘති ක්‍රියාවට නංවනු ලබන සංවිධාන සඳහා මූල්‍ය චෙක්පත් ප්‍රදානය කිරීම මෙරට වැඩබලන ඔස්ට්‍රේලියානු මහකොමසාරිස් සොන්යා කෝපර් මහත්මිය විසින් අද සිදුකර ඇත. ලාභ නොලබන පදනමින් ක්‍රියාත්මක වන ප්‍රජාපාදක සංවිධාන සඳහා මෙම ආධාර වැඩසටහන යටතේ අරමුදල් සැපයෙන අතර අව වරප්‍රසාදිත ප්‍රජාවන් සඳහා සහන සැලසීම මෙහි අරමුණ බව ශ්‍රී ලංකාවේ ඔස්ට්‍රේලියානු මහකොමසාරිස් කාර්යාලය සඳහන් කරයි. වතුකරයේ අධ්‍යාපන පහසුකම් ඉහළ නැංවීම කාන්තාවන් සඳහා වෘත්තීය පුහුණුව සැපයීම, පශ්චාත් යුධ පුනරුත්තාපන කටයුතු, ජීවනෝපාය සංවර්ධනය මෙන්ම සෞඛ්‍ය තත්ත්වය සහ සනීපාරක්ෂක පහසුකම් වර්ධනය කිරීම යන අංශ සඳහා මෙම ආධාර මුදල් යෙදවීමට නියමිත බව වාර්තා වේ.", "URL": "https://sinhala.adaderana.lk/news.php?nid=44324", "Category": null, "Parent URL": null}