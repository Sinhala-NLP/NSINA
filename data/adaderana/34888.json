{"Source": "Adaderana", "Timestamp": "June 13, 2013 01:51 pm", "Headline": "වාස් 25 තෙක් රිමාන්ඩ් - හදිසි අසනීපයකින් ජාතික රෝහලට", "News Content": "(වීඩියෝ) අපරාධ පරීක්ෂණ දෙපාර්තමේන්තුව භාරයේ සිටින උතුර කොළඹ භාර නියෝජ්‍ය පොලිස්පති වාස් ගුණවර්ධන මහතා හදිසි අසනීප තත්ත්වයක් හේතුවෙන් කොළඹ ජාතික රෝහලට ඇතුළත් කර තිබේ. මේවන විට ඔහු ජාතික රෝහලේ 42 වන වාට්ටුවේ ප්‍රතිකාර ලබන බව රෝහල් ප්‍රකාශකයෙක් සඳහන් කළේය. බම්බලපිටියේ කෝටිපති ව්‍යාපාරිකයෙකු ඝාතනය කිරීමේ සිදුවීමේ සැකකරුවෙකු වන වාස් ගුණවර්ධන මහතා අද (13) අලුත්කඩේ උසාවි සංකීර්ණයේ කොටුව මහේස්ත්‍රාත් අධිකරණයට ඉදිරිපත් කර තිබේ. එහිදී අතිරේක මහේස්ත්‍රාත් ඒ. එම් ෂාබ්දීන් මහතා සැකකාර නියෝජ්‍ය පොලිස්පතිවරයා ජූනි මස 25 වන දින දක්වා යළි රක්ෂිත බන්ධනාගාර ගත කරන ලෙස නියෝග කළ බව ඔහු වෙනුවෙන් පෙනී සිටින නීතිඥ අජිත් පතිරණ මහතා කියා සිටියි. බම්බලපිටිය ප්‍රදේශයේ මුස්ලිම් ව්‍යාපාරිකයෙකු වූ මොහොමඩ් සියාම් නමැති අය පැහැරගෙන ගොස් ඝාතනය කිරීමට අදාළව සැක පිට නියෝජ්‍ය පොලිස්පතිවරයා අත්අඩංගුවට ගනු ලැබූවේ ඉකුත් 11 වනදාය.", "URL": "https://sinhala.adaderana.lk/news.php?nid=34888", "Category": null, "Parent URL": null}