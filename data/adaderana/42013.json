{"Source": "Adaderana", "Timestamp": "March 24, 2014 07:14 am", "Headline": " බ්‍රිතාන්‍ය චෝදනා ශ්‍රී ලංකා හමුදා ප්‍රතික්ෂේප කරයි", "News Content": "බ්‍රිතාන්‍යයේ ප්‍රකාශයට පත්කෙරුණු වාර්තාවක් මගින් ශ්‍රී ලංකා ආරක්ෂක හමුදාවන්ට එල්ල වල චෝදනා යුධ හමුදාව ප්‍රතික්ෂේප කරයි. ශ්‍රී ලංකා ආරක්ෂක හමුදාව විසින් දෙමළ රැඳවියන්ට දිගින් දිගටම වධහිංසා සිදුකරන බවට බ්‍රිතාන්‍ය යේ ප්‍රකාශයට පත්කෙරුණු අලුත්ම වාර්තාවක් මගින් පෙන්වා දී තිබේ. එල්.ටි.ටි.ඊයට සහයදීම වෙනුවෙන් ඔවුන්ගෙන් පළිගැනීමේ අරමුණින් ශ්‍රී ලංකා හමුදාව මෙලෙස ක්‍රියාකරමින් සිටින බව අදාළ වාර්තා මගින් පෙන්වා දී ඇත. කෙසේ වෙතත් ශ්‍රී ලංකා ආරක්ෂක හමුදාව සම්බන්ධයෙන් එල්ල වන මෙම චෝදනාව හමුදාව ප්‍රතික්ෂේප කරයි. බි.බි.සි සිංහල සංදේශය සමග සම්මුඛ සාකච්ඡාවකට එක්වෙමින් යුධ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා මෙම අදහස් පල කර තිබේ. රුවන් වනිගසූරිය මහතා මෙහිදි පවසා ඇත්තේ අදාළ චෝදනා ආරක්ෂක අංශ අවමානයට පත් කිරිමේ අරමුණින් සිදුකළ ඒවා බවයි. රැඳවියන් වධහිංසාවට ලක් කිරිම ඇතුළු කිසිදු ආකාරයේ ක්‍රියාවක් ආරක්ෂක අංශ විසින් සිදු නොකරන බව ද ඔහු පවසා තිබේ. අදාළ රැඳවියන් සම්බන්ධයෙන් පැහැදිලි නීති රාමුවක් ඔස්සේ ශ්‍රී ලංකා රජය කටයුතු කරමින් සිටින බව යුධ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසා ඇත.", "URL": "https://sinhala.adaderana.lk/news.php?nid=42013", "Category": null, "Parent URL": null}