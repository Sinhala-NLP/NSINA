{"Source": "Adaderana", "Timestamp": "January 5, 2013 09:00 am", "Headline": "ජලාශ කිහිපයක වාන් දොරටු විවෘතයි", "News Content": "දිවයිනේ ප්‍රදේශ කිහිපයකට බලපා ඇති අයහපත් කාලගුණික තත්ත්වය හේතුවෙන් වැව් රැසක් තවදුරටත් වාන් දමමින් පවතින බව වාරිමාර්ග දෙපාර්තමේන්තුවේ අධ්‍යක්ෂ ජනරාල් භද්‍රා කමලදාස මහත්මිය පවසයි. පරාක්‍රම සමුද්‍රය, මින්නේරිය, හා කවුඩුල්ල යන වැව්වල වාන් දොරටු විවෘත කර ඇති බව ඇය කියයි. පරාක්‍රම සමුද්‍රයේ වාන් දොරටු 10 අඟල් 06 බැගින් විවෘත කර ඇති බව භද්‍රා කමලදාස මහත්මිය පවසයි. අනුරාධපුර නාච්චාදූව වැවේ වාන් දොරටු 06 න් 03 ක් ද රාජාංගනය ජලාශයේ වාන්දොරටු 05ක් ද විවෘත කර ඇති බව ඇය කියයි. කලාවැවේ වාන් දොරටු 02 ම ඊයේ දිනයේ විවෘත කර ඇති බව සඳහන්ය. මේ අතර ආපදා තත්ත්වය හේතුවෙන් තවදුරටත් පවුල් 91,676ට අයත් පුද්ගලයින් තුන්ලක්ෂ තිස් නවදහස් හැත්තෑහත් දෙනෙකු පීඩවට පත්ව සිටින බව ආපදා කළමනාකරණ මධ්‍යස්ථානය පවසයි. පවුල් 673 කට අයත් පුද්ගලයින් 2,935 දෙනෙකු අවතැන් කඳවුරු 23 ක රැදී සිටින බව එම මධ්‍යස්ථානය කියයි. මේ අතර අද දිනය තුළත් වැසි සහිත කාලගුණික තත්ත්වයක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි. වැසි සහිත තරමක තද සුළං තත්ත්වයක් ද ඇති විය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ චන්න රොද්‍රිගු මහතා කියයි.", "URL": "https://sinhala.adaderana.lk/news.php?nid=30500", "Category": null, "Parent URL": null}