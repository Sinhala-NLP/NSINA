{"Source": "Adaderana", "Timestamp": "July 18, 2017 11:53 am", "Headline": "  වෛද්‍ය නිලධාරීන්ගේ සංගමයෙන් චෝදනා ", "News Content": "සයිටම් ගැටළුව විසඳා ගැනීම සඳහා ගෙනයන වැඩපිළිවෙළට සෞඛ්‍ය අමාත්‍ය රාජිත සේනාරත්න මහතා විසින් සිදුකරන බාධාවන් සම්බන්ධයෙන් අග්‍රමාත්‍යවරයා දැනුවත් කිරීමට පියවර ගන්නා බව රජයේ වෛද්‍ය නිලධාරීන්ගේ සංගමය පවසයි.එම සංගමයේ මාධ්‍ය ප්‍රකාශක වෛද්‍ය සමන්ත ආනන්ද මහතා සඳහන් කළේ සයිටම් ගැටළුව විසඳා ගැනීම සඳහා නම්‍යශීලීව කටයුතු කරමින් සිටින අවස්ථාවක විවිධ උපක්‍රම මඟින් රජයේ වෛද්‍ය නිලධාරීන්ගේ සංගමය හෝ ශිෂ්‍ය ව්‍යාපාර හෝ මර්දනය කිරීමට උත්සාහ දැරීම අනුවණ ක්‍රියාවක් බවයි.මේ අතර වෛද්‍ය පිරිසක් එක් කර ගනිමින් නව වෘත්තීය සමිති ව්‍යාපාරයක් ආරම්භ කිරීමට සෞඛ්‍ය අමාත්‍යවරයා කටයුතු කරන බවට රජයේ වෛද්‍ය නිලධාරීන්ගේ සංගමය සිදුකළ ප්‍රකාශය ප්‍රතික්ෂේප කරන බව සෞඛ්‍ය අමාත්‍ය රාජිත සේනාරත්න මහතා පවසයි.නිවේදනයක් නිකුත් කරමින් අමාත්‍යවරයා පෙන්වා දෙන්නේ නව වෘත්තීය සමිති ව්‍යාපාරයක් ආරම්භ වුවද ඊට තමන්ගේ සම්බන්ධයක් නොමැති අතර වෘත්තීය සමිති ව්‍යාපාර නිර්මාණය කරනු ලබන්නේ වෛද්‍යවරුන් මිස අමාත්‍යවරයා නොවන බවයි.වෛද්‍ය සංගම්වල ගැටළු විසඳා ගැනීම ඔවුන්ගේ ක්‍රියාදාමයක් බව පවසන රාජිත සේනාරත්න අමාත්‍යවරයා වෛද්‍ය සංගම්වල මතුව ඇති භේද තත්ත්වය හේතුවෙන් නව වෘත්තීය සමිති ව්‍යාපාර බිහිවිය හැකි බව සිය නිවේදනයෙන් වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=75373", "Category": null, "Parent URL": null}