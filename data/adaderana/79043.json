{"Source": "Adaderana", "Timestamp": "October 23, 2017 02:42 pm", "Headline": " දිවුලපිටියේ වෙඩි හුවමාරුවක්-අලුතපොළ කුරේ මරුට", "News Content": "දිවුලපිටිය, දූනගහ, හේන්පිටගෙදර පාසල අසළදී පොලිස් විශේෂ කාර්යය බලකාය සහ අපරාධකරුවන් පිරිසක් අතර සිදු වූ වෙඩි හුවමාරුවකින් පුද්ගලයෙකු මියගොස් තිබේ. අදාළ ප්‍රදේශයේ අපරාධකරුවන් පිරිසක් සැරිසරන බවට පොලිස් විශේෂ කාර්යය බලකා නිලධාරීන්ට ලද තොරතුරක් මත නිලධාරීන් කණ්ඩායමක් එම ප්‍රදේශයට පිටත්ව ගොස් තිබූ බව පොලීසිය පැවසුවේය. හේන්පිටගෙදර පාසල අසළ මාර්ගයේ සැකකටයුතු පුද්ගලයින් දෙදෙනෙකු රැදී සිට ඇති අතර වෑන් රථයකින් ද තවත් පිරිසක් එම ස්ථානයට පැමිණ තිබේ. පොලිස් විශේෂ කාර්යය බලකා නිලධාරීන් අදාළ ස්ථානය වෙත පැමිණෙන විට සැකකරුවෙකු විසින් නිලධාරීන් වෙත වෙඩි තබා ඇති බව පොලිස් මූලස්ථානය සඳහන් කළේය. අනතුරුව විශේෂ කාර්යය බලකා නිලධාරීන් සැකකරුවන් වෙත වෙඩි තබා ඇති අතර ඉන් තුවාල ලැබූ එක් අයෙකු දිවුලපිටිය රෝහලට ඇතුළත් කිරීමෙන් පසු මියගොස් තිබේ. මියගිය පුද්ගලයා හිටපු නාවික හමුදා සෙබලෙකු බවට අනාවරණය වී ඇති අතර ඔහු අලුතපොළ කුරේ නමැති අයෙකි. පොලීසිය පැවසුවේ වෑන් රථයෙන් පැමිණි සෙසු සැකකරුවන් 06 දෙනා ඇතුළු සැකකරුවන් 07 දෙනෙකු අත්අඩංගුවට ගත් බවයි. ඔවුන් සතුව තිබූ ගිනි අවි 03ක්, වෑන් රථය හා අත්බෝම්බයක් පොලිස් බාරයට ගෙන තිබේ. ඒ අතර තිබූ එක් පිස්තෝලයක් ප්ලාස්ටික් පිස්තෝලයක් බවද සිද්ධිය සම්බන්ධයෙන් දිවුලපිටිය පොලීසිය වැඩිදුර විමර්ශන සිදු කරන බවද පොලිස් මාධ්‍ය ප්‍රකාශක කාර්යාලය පවසයි. මේ අතර අත්අඩංගුවට ගත් පිරිස අතර බස්නාහිර පළාත් එජාප මන්ත්‍රීවරයෙකුද ඇති බවද ආරංචි මාර්ග පවසයි.", "URL": "https://sinhala.adaderana.lk/news.php?nid=79043", "Category": null, "Parent URL": null}