{"Source": "Adaderana", "Timestamp": "June 25, 2012 09:45 am", "Headline": "පවුල් ආරාවුල දුරදිග යයි-සැමියාගේ පිහි පහරින් බිරිඳ මරුදකියි", "News Content": "පිහියෙන් ඇන සිය බිරිඳ ඝාතනය කළ සැමියෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව පොලීසිය පවසයි. වීරකැටිය පොලිස් බලප්‍රදේශයට අයත් මීගස්ආර ඇළ බන්ට් එකේ දෙවන පාලම අසළ තුවාල ලබා වැටී සිටි කාන්තාවක් පොලීසිය විසින් වීරකැටිය රෝහලට ඇතුළත් කිරීමේදී මෙසේ මියගොස් ඇති බව සඳහන් වේ. මෙසේ මරණයට පත්වඇත්තේ වයස අවුරු 33 ක් වූ අතුහේන,මැදගම- මැදමුලන ලිපිනයේ පදිංචි කංකානම් ගමගේ නිරෝෂා මල්කාන්ති නැමැත්තියක් බව හඳුනාගෙන ඇතැයි පොලීසිය කියා සිටියි. මරණකාරිය ඇයගේ දියණියන් දෙදෙනා සමග දිය නෑමට පැමිණි අවස්ථාවේ පවුලේ ආරවුලක් හේතුකොට ගෙන ඇගේ පුරුෂයා විසින් පිහියෙන් කපා මෙම අපරාධය සිදු කර ඇති බව මූලික විමර්ශනයේදී අනාවරණය කර ගෙන ඇතැයි කියැවෙයි. පශ්චාත් මරණ පරීක්ෂණය අද දින(25) සිදුකිරීමට නියමිත අතර සැකකරු මෙතෙක් අත් අඩංගුවට ගෙන නැත. වීරකැටිය පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=25296", "Category": null, "Parent URL": null}