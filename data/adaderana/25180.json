{"Source": "Adaderana", "Timestamp": "June 20, 2012 12:58 pm", "Headline": " ධීවරයින් පැහැරගත්තැයි තමිල්නාඩුවේ විරෝධතා-9 ක් නාවික හමුදා අත්අඩංගුවේ", "News Content": "සිය ධීවරයින් නව දෙනකු ශ්‍රී ලංකා නාවික හමුදාව විසින් පැහැරගෙන ඇතැයි චෝදනා කරමින් ඊට විරෝධය පා තමිල්නාඩු ප්‍රාන්තයේ නාගපට්ටිනම් ප්‍රදේශයේ ධීවරයින් මුහුදුයෑමෙන් වැළකී සිටින බව ඉන්දීය මාධ්‍ය උපුටා දක්වයි. මේවන විටත් මෙම විරෝධතාවයට සහය පළකරමින් ධීවර බෝට්ටු 500 ක් පමණ අද දිනයේ මුහුදු ගොස් නැති බව \"දිනමලර් \"වෙබ් අඩවිය වාර්තා කරයි. පසු ගිය දිනෙක නාගපට්ටිනම්හි අක්කරපේට්ටෛයි ප්‍රදේශයේ ධීවරයින් 9 දෙනකු අතුරුදහන් වූ බවත්,එම පිරිස ශ්‍රී ලංකා නාවික හමුදා භාරයේ සිටින බවට ශ්‍රී ලංකා ධීවරයින් පිරිසක් විසින් තමන්ට දැනුම්දුන් බවත් මෙම ධීවරයින් මාධ්‍යයට පවසා තිබේ. අද දෙරණ කළ විමසීමකදී නාවික හමුදා මාධ්‍ය ප්‍රකාශක,කමාන්ඩර් කෝසල වර්ණකුලසූරිය මහතා කියා සිටියේ කන්කසන්තුරෙයි ප්‍රදේශයට මුහුදු සැතපුම් 4 ක් පමණ දුරින් ශ්‍රී ලංකාවට අයත් මුහුදු සීමාවේදී සැකකටයුතු යාත්‍රාවක් දැක එය ලුහුබැඳ ගොස් පරීක්ෂා කළ බවයි. එහිදී එහි සිටි ඉන්දීය ධීවරයින් 9 දෙනකු අත්අඩංගුවට ගත් බවත්,ඔවුන් පිළිබඳ මේවන විට මූලික විමර්ශන කටයුතු සිදුකෙරෙන බවත් හෙතෙම සඳහන් කළේය. මූලික විමර්ශන වලින් අනතුරුව මෙම ධීවරයින් පිරිස වැඩිදුර නීතිමය කටයුතු සඳහා කන්කසන්තුරෙයි පොලීසියට භාරදීමට නියමිත බවද නාවික හමුදා මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25180", "Category": null, "Parent URL": null}