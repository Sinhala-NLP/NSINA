{"Source": "Adaderana", "Timestamp": "November 8, 2018 07:50 am", "Headline": "සැප වාහන 4ක් එක්ක සනා පොලිස් අත්අඩංගුවට", "News Content": "ලක්ෂ 10 කට ආසන්න වටිනාකමකින් යුත් හෙරොයින් සමඟ සැකකරුවෙකු අත්අඩංගුවට ගැනීමට වලාන දූෂණ මර්දන ඒකකය සමත්ව තිබේ. ඊයේ(07) සවස අඟුලාන පොලිස් වසමේ පොදුජන මාවත, අඟුලාන ප්‍රදේශයේ නිවසක දී පානදුර වලාන දූෂණ මර්දන ඒකකයේ නිලධාරීන් විසින් ලද තොරතුරක් මත මෙම වැටලීම සිදුකර තිබේ. එහිදී හෙරොයින් ග්‍රෑම් 75 ක් මිලිග්‍රෑම් 130 ක් අත්අඩංගුවට ගෙන අඟුලාන පොලිස් ස්ථානයට ඉදිරිපත් කර ඇත. අත්අඩංගුවට ගත් සැකකරු වයස අවුරුදු 32 ක් වු පොදුජන මාවත, අඟුලාන මොරටුව ප්‍රදේශයේ පදිංචි වන්නිආරච්චිගේ දිනේෂ් පෙරේරා නොහොත් සනා යන අය බව තහවුරු වී තිබේ. සැකකරුගේ නිවසේ තිබී සුඛෝපබෝගී කාර් රථ 4 ක් ද පොලීසිය විසින් සොයා ගෙන ඇත. අත්අඩංගුවට ගත් සැකකරු අද(08) දින මොරටුව මහේස්ත්‍රාත් අධිකරණයට ඉදිරිපත් කිරීමට නියමිතයි. අඟුලාන පොලීසිය වැඩිදුර විමර්ශන පවත්වා ගෙන යනු ලබයි.", "URL": "https://sinhala.adaderana.lk/news.php?nid=98867", "Category": null, "Parent URL": null}