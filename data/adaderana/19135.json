{"Source": "Adaderana", "Timestamp": "October 4, 2011 02:06 pm", "Headline": "කොටස් වෙළඳපොළ මිල දර්ශකයේ ධනාත්මක වර්ධනීය අගයක්", "News Content": "කලාපයේ අනෙකුත් කොටස් වෙළඳපොළවල් අභිබවමින් මෙරට කොටස් වෙළඳපොළ මිල දර්ශකය ධනාත්මක වර්ධනීය අගයක පවත්වාගෙන යාමට සමත්ව තිබේ. ලෝකයේ බොහෝ කොටස් වෙළඳපොළවල්හි දර්ශකවල හැසිරීම් විශ්ලේෂණය කිරීමේ දී ඒවායේ වර්ධන අගයන් සෘණ මට්ටමක පවතින බව වාර්තා වේ. කෙසේවුවත් 2011 වර්ෂය ආරම්භයේ සිට සැප්තැම්බර් මස අවසානය දක්වා කොළඹ කොටස් වෙළඳපොළ තම ස්ථාවරය තවදුරටත් තහවුරු කර ගෙන ඇත. ඒ අනුව කොළඹ කොටස් වෙළඳපොළ මිල දර්ශකය + 2 .23ක ප්‍රතිශත අගයක පවත්වාගෙන ඇති අතර ඉන්දියාව, පාකිස්ථානය, ඉන්දුනීසියාව, පිලිපීනය, තායිලන්තය, සිංගප්පූරුව, මලයාසියාව ඇතුළු රටවල් රැසකම ප්‍රධාන කොටස් වෙළඳපොළවල මිල දර්ශක අගය සෘණ මට්ටමක පවතින බව වාර්තා වේ.", "URL": "https://sinhala.adaderana.lk/news.php?nid=19135", "Category": null, "Parent URL": null}