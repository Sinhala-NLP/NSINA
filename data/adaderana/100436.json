{"Source": "Adaderana", "Timestamp": "December 8, 2018 09:02 am", "Headline": "වන අලින් පලවා හැරීමට අලුත් විසඳුමක්", "News Content": "ගම් වැදි සිටින වන අලින් පලවා හැරීමේ මෙහෙයුම් සඳහා ගුවන් ඡායාරූප ලබා ගෙන පලවා හැරීමට වන ජීවි දෙපාර්තමේන්තුව ප්‍රථම වරට ඩ්‍රෝන තාක්ෂණය යොදා ගැනීම පුත්තලම කල්අඩිය ගල්වල ප්‍රදේශයේදී ආරම්භ විය. පුත්තලම සහ ආණමඩුව ප්‍රාදේශීය ලේකම් බල ප්‍රදේශ තුල ඇති වන රක්ෂිත තුල හා එළි පෙහෙළි නොකල පුද්ගලික ඉඩම් තුල වන අලි 50 කට ආසන්න සංඛ්‍යාවක් මේ වන විට රැඳී ඇති බවත් එම වන අලි ගම්මාන වෙත කඩා වැදී නිරන්තරයෙන් සිදුකරන වගා හානි සහ ජන ජීවිතයට එල්ල කරන පීඩාවන් වළක්වාලීම සඳහා වන ජීවි දෙපාර්තුමේන්තුව ක්‍රියාත්මක කල දින දහයක මෙහෙයුමට මෙසේ ඩ්‍රෝන කැමරා තාක්ෂණය ලබා ගැනීමට ඊයේ(07) කටයුතු කර තිබේ. පුත්තලම ප්‍රාදේශීය ලේකම් සංජීවනි හේරත් මහත්මිය ශ්‍රී ලංකා ගුවන් හමුදා මූලස්ථානයෙන් කල ඉල්ලීමක් අනුව අනුරාධපුර ගුවන් හමුදා කඳවුරේ නිළධාරින් විසින් මෙම ඩ්‍රෝන කැමරා සහාය ලබා දී ඇති බව කියයි. ඩ්‍රෝන කැමරා යොදා ගෙන වන අලි රැඳී සිටින ස්ථාන නිවැරදිව සොයා ගැනීමෙන් අනතුරුව එම ස්ථාන වෙත ගොස් වන අලි පලවා හැරීම මඟින් අනවශ්‍ය කාලය වැය කිරීම අඩු කිරීමටත් එසේම අලි වෙඩි පුපුරවා හැරීම අඩු කිරීමටත් හැකි වනු ඇතැයි පුත්තලම දිස්ත්‍රික් සහකාර වන ජීවි අධ්‍යක්ෂ ඩබ්ලියු .එම්. කේ.එස් චන්ද්‍රරත්න මහතා පැවසීය. එසේම ඔහු පවසා සිටියේ වන ජීවී දෙපාර්තමේන්තුව ඉතිහාසයේ ප්‍රථම වරට වන අලි පලවා හැරීමේ මෙහෙයුම් සඳහා ඩ්‍රෝන තාක්ෂණය යොදා ගැනීමට හැකිවූ බවයි. ඒ අනුව දින 10 ක මෙහෙයුම තුලදි වන අලි පුත්තලම සෙල්ලන්කන්ද රක්ෂීතයට පලවා හැර විදුලි අලි වැට ශක්තිමත් කිරීමටද කටයුතු කිරීමට වන ජීවි දෙපාර්තමේන්තුව කටයුතු යොදවා තිබේ. මේ මෙහෙයුම් සඳහා පුත්තලම මුලස්ථාන පොලීසිය සහ පුත්තලම ප්‍රාදේශීය ලේකම් කාර්යාලය සහ ප්‍රදේශයේ පුද්ගලික ආයතන දායකත්වය දක්වා තිබේ.", "URL": "https://sinhala.adaderana.lk/news.php?nid=100436", "Category": null, "Parent URL": null}