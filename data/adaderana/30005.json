{"Source": "Adaderana", "Timestamp": "December 16, 2012 03:20 pm", "Headline": "2012 ඡන්ද නාමලේඛනය දෙසැ. 31ට පෙර අවසන්", "News Content": "2012 වසරේ ඡන්ද හිමි නාමලේඛනයට අදාළ අභියාචනා විමර්ශන කටයුතු අවසන් කර ඇති බව මැතිවරණ මහලේකම් කාර්යාලය පවසයි. අභියාචනා විමර්ශන කටයුතු පසුගිය 15 වන දින අවසන් කළ බව අතිරේක මැතිවරණ කොමසාරිස් ආර්.එම්.ඒ.එල්. රත්නායක මහතා සඳහන් කළේය. මෙවර ඡන්ද හිමි නාම‍ලේඛනයට අදාළ අභියාචනා 80,000ක් පමණ ලැබී තිබු අතර ඒ සියලු අභියාචනා විමර්ශනය කර ඇති බව රත්නායක මහතා පැවසුවේය. ඒ අනුව 2012 ඡන්ද හිමි නාමලේඛනය සකස් කිරීමේ කටයුතු මේවන විට ආරම්භ කර තිබේ. දෙසැම්බර් 31 වන දිනට පෙර ඡන්ද හිමි නාමලේඛනය සකස් කර නිකුත් කිරීමට බලාපොරොත්තු වන බව රත්නායක මහතා සඳහන් කළේය. මීට පෙර ඡන්ද හිමි නාමලේඛන නිකුත් කරනු ලැබුවේ අදාළ වසරට පසු වසරේ මැයි මාසයේ බැවින් මේ වසරේ සිට එම වසර තුළම ඡන්ද හිමි නාමලේඛන නිකුත් කිරීමට පියවර ගන්නා බව මැතිවරණ මහලේකම් කාර්යලය වැඩිදුරටත් පැවසුවේය.", "URL": "https://sinhala.adaderana.lk/news.php?nid=30005", "Category": null, "Parent URL": null}