{"Source": "Adaderana", "Timestamp": "February 12, 2011 10:32 am", "Headline": "ඉරිදා ටියුෂන් තහනම් කිරීමේ යෝජනාවක් සම්මත වෙයි", "News Content": "ඉරිදා දින වල උපකාරක පන්ති පැවැත්වීම තහනම් කිරීමේ යෝජනාවක් මාතලේ දිසා ශාසනාරක්ෂක බල මණ්ඩලය සම්මත කර තිබේ. ඉරිදා දිනවල දහම් පාසල් පැවැත්වෙන බැවින් එදින උපකාරක පන්ති පැවැත්වීම තහනම් කිරීමේ යෝජනාවක් සම්මත කෙරුණු බව එම ශාසනාරක්ෂක බල මණ්ඩලයේ සභාපති පූජ්‍ය ලෙනදොර සෝරත හිමි පැවසුවේය. එදින උපකාරක පන්ති පැවැත්වීම මගින් සිසුන් දහම් අධ්‍යාපනයෙන් බැහැර වීමේ ප‍්‍රවනතාවක් දක්නට ලැබෙන බව උන්වහන්සේ සඳහන් කළේය. ඒ අනුව ඉරිදා දින වල පස්වරු 2.00 දක්වා උපකාරක පන්ති පැවැත්වීම නොසුදුසු බව උන්වහන්සේ පෙන්වා දෙයි. ඉරිදා දින වල උපකාරක පන්ති නොපැවැත්වීම සම්බන්ධයෙන් අදාළ ගුරුවරුන් ගෙන්වා එකඟතාවකට පැමිණීමට කටයුතු කරන බව මාතලේ කොට්ඨාශය භාර ජ්‍යෙෂ්ඨ පොලිස් අධිකාරී තිලක් අබේසිරිවර්ධන මහතා පැවසුවේය.", "URL": "https://sinhala.adaderana.lk/news.php?nid=14160", "Category": null, "Parent URL": null}