{"Source": "Adaderana", "Timestamp": "January 20, 2017 07:53 am", "Headline": " ඝාතන සැකකරුවන් 6ක් අල්ලයි ", "News Content": "මනුෂ්‍ය ඝාතන සම්බන්ධයෙන් අවශ්‍යව සිටි සැකකරුවන් 06 දෙනෙකු අම්බලන්ගොඩ පොලීසිය විසින් අත්අඩංගුවට ගෙන තිබේ.පොලීසිය පැවසුවේ මනුෂ්‍ය ඝාතනයන්ට සම්බන්ධ සංවිධානාත්මක කල්ලියක් ඝාතනයන් සඳහා යොදාගත් උපකරණ සමගින් අත්අඩංගුවට ගෙන ඇති බවයි.අම්බලන්ගොඩ, ඉඩම්තොට ප්‍රදේශයේ එකම පවුලේ මව, පියා, සහ දරුවා ඝාතනය කිරීම සහ මීටියාගොඩ නගරයේ පළතුරු ව්‍යාපාරිකයෙකු ඝාතනය කිරීමේ සිද්ධියට සම්බන්ධයෙන් මෙම සැකකරුවන් අවශ්‍ය සිට ඇති බව පොලීසිය සඳහන් කළේය.එහිදී ඔවුන් සතුව තිබී ටී. 56 ගිනි අවියක්, එම උණ්ඩ 06ක්, පිස්තෝලයක්, පිස්තෝල උණ්ඩයක්, රිවෝල්වර අවියක්, එම අණ්ඩ 05ක් සහ අපරාධ සඳහා යොදාගත් මෝටර් රථයක් පොලීසිය විසින් සොයාගෙන තිබේ.සැකකරුවන් මීටියාගොඩ, හික්කඩුව සහ කැලණිය යන ප්‍රදේශවල පදිංචිකරුවන් බව පොලීසිය පැවසුවේය.අත්අඩංගුවට ගත් සැකකරුවන් බලපිටිය මහේස්ත්‍රාත් අධිකරණයට ඉදිරිපත් කිරීමෙන් පසු ලබන 30 වනදා දක්වා සැකකරුවන් 05 දෙනෙකු රක්ෂිත බන්ධනාගාර ගත කර ඇති අතර එක් අයෙකු අද දිනය දක්වා රැදවුම් නියෝග මත තබා ගැනීමට බලපිටිය මහේස්ත්‍රාත් අධිකරණය නියෝග කර තිබේ.සිද්ධිය සම්බන්ධයෙන් අම්බලන්ගොඩ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=68315", "Category": null, "Parent URL": null}