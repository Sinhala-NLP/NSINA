{"Source": "Adaderana", "Timestamp": "December 21, 2015 03:54 pm", "Headline": "පුළුවන් නම් මන්ත්‍රී විශ්‍රාම වැටුප් - දීමනා කප්පාදු කර පෙන්වන්නැයි ඉල්ලීමක්", "News Content": "පාර්ලිමේන්තු මන්ත්‍රීවරයෙකුට හිමි මන්ත්‍රී විශ්‍රාම වැටුප් සහ දීමනා කප්පාදු කර රටට ආදර්ශයක් ලබා දෙන ලෙස සමස්ත ලංකා දුම්රිය සේවකයින්ගේ පොදු සේවක සංගමය ආණ්ඩුවෙන් ඉල්ලීමක් කරයි.රජයේ සේවකයෙකු විශ්‍රාම වැටුපකට හිමිකම් කියන්නේ වසර 10 ක ස්ථිර සේවා කාලයකින් අනතුරුව බව පෙන්වා දෙන එම සංගමය පවසන්නේ පාර්ලිමේන්තුව නියෝජනය කරන මන්ත්‍රීවරුන්ට විශ්‍රාම වැටුප සඳහා හිමිකම් ලැබෙන්නේ වසර 05 ක සේවා කාලයකින් අනතුරුව බවයි.වැටුපට අමතරව නිවාස, ඉන්ධන, දුරකථන, කාර්ය මණ්ඩල ආදි දීමනා රැසක් මන්ත්‍රීවරුන්ට හිමිවන බවද සමස්ත ලංකා දුම්රිය සේවකයින්ගේ පොදු සේවක සංගමය පවසයි.එම සංගමයේ ප්‍රධාන ලේකම් එස්.පී විතානගේ මහතා පෙන්වාදෙන්නේ එවැනි තත්ත්වයත් තුළ රාජ්‍ය සේවකයින්ගේ විශ්‍රාම වැටුප කප්පාදු කිරීමට කටයුතු කිරීම තුළින් රාජ්‍ය සේවය බිඳවැටීමක් සිදු වන බවයි.රාජ්‍ය සේවකයාගේ අනාගත සුරක්ෂිතභාවය විනාශ කිරීමේ මෙම වැඩපිළිවෙළ වහා නතර කර වත්මන් ආණ්ඩුව කළ යුතුව ඇත්තේ පාර්ලිමේන්තු මන්ත්‍රීවරුන්ගේ විවිධ දීමනා අඩු කර ඔවුන්ගේ විශ්‍රාම වැටුප ද අත්හිටුවා රටට ආදර්ශයක් පෙන්වීම බව එස්.පී විතානගේ මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=55859", "Category": null, "Parent URL": null}