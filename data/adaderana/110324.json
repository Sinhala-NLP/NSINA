{"Source": "Adaderana", "Timestamp": "May 20, 2019 09:36 pm", "Headline": "මාතෘ භූමියේ එක් බිම් අඟලක්වත් යළි ත්‍රස්තවාදයකට ගොදුරු වන්නට ඉඩ තබන්නේ නෑ", "News Content": "මාතෘ භූමියේ එකබිම් අඟලක්වත්, කවර අන්දමේ හෝ ත්‍රස්තවාදයකට ගොදුරු වන්නට යළි ඉඩ නොතබන බවත්, එවැනි අභියෝගයකට විරුද්ධව මිලියන 21ක ජනතාව පෙළ ගැස්සවීමට තමන් සුදානම් බවත්, උතුරු පළාත් ආණ්ඩුකාර ආචාර්ය සුරේන් රාඝවන් මහතා අවධාරණය කරයි. ඒ මහතා මේ බව පැවසුවේ පලාලි ආරක්ෂක සේනා මූලස්ථානයේදී අද (20) පැවති උතුරු පළාත් රණවිරු සැමරුම් උත්සවයට එක්වෙමින්. ජාතික රණවිරු සැමරුම් උත්සවයට සමගාමීව උතුරු පළාත් සැමරුම අද පෙරවරුවේ පැවැත්වුණේ, පළාත් ආණ්ඩුකාර ආචාර්ය සුරේන් රාඝවන් මහතාගේ ප්‍රධානත්වයෙනි. ශ්‍රී ලංකාවේ ඉන්දීය කොන්සල් ජනරාල් එස්.බාලචන්ද්‍රන්, යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි කිලිනොච්චිය ආරක්ෂක සේනා ආඥාපති මේජර් ජෙනරල් ජී.වී. රවිප්‍රිය, මුලතිව් ආරක්ෂක සේනා ආඥාපති නියෝජනය කරමින් 64 වැනි සේනාංකාධිපති බ්‍රිගේඩියර් ඩබ්ලිව්.ඩී.සී.කේ. කොස්තා, උතුරු නාවික විධානයේ නියෝජ්‍ය විධායක කොමාදෝරු එස්.ඩී. සේනාරත්න, පලාලි ගුවන්හමුදා කඳවුරේ අණදෙන නිලධාරී ගෘෘප් කැප්ටන් එස්.ඩී.ජයවීර සහ යාපනය දිසාව භාර නියෝජ්‍ය පොලිස්පති රාජිත ශ්‍රී දමින්ද යන මහත්වරුන් සහ උතුරු පළාතේ දිස්ත්‍රික් ලේකම්වරුන් ඇතුළු රාජ්‍ය නිලධාරීන් පිරිසක් මෙම අවස්ථාවට එක්ව සිටියේය. මෙහිදී අදහස් පල කරමින් උතුරු පළාත් ආණ්ඩුකාරවරයා පැවසුවේ, රටට එරෙහිව පැමිණෙන අභියෝග ජය ගැනීමටනම්,සියලූ දෙනා කිසිදු භේදයකින් තොරව එක්වියයුතු බවයි.", "URL": "https://sinhala.adaderana.lk/news.php?nid=110324", "Category": null, "Parent URL": null}