{"Source": "Adaderana", "Timestamp": "October 24, 2016 09:07 am", "Headline": "  චුන්නාකම් ප්‍රදේශයේ ආරක්ෂාව තර කරයි", "News Content": "යාපනය චුන්නාකම් ප්‍රදේශයේදී පොලිස් නිලධාරීන් දෙදෙනෙකුට පහරදීමේ සිද්ධියෙන් අනතුරුව ප්‍රදේශයේ ආරක්ෂාව තර කිරීමට පියවර ගෙන තිබේ.ඒ අනුව අදාළ ප්‍රදේශයට පොලිස් විශේෂ කාර්යය බලකායේ ආරක්ෂාව ද යොදවා ඇති බව වාර්තා වෙයි.චුන්නාකම් නගරයේ ව්‍යාපාරික ස්ථානයකින් කප්පම් ගැනීමට පැමිණි පුද්ගලයින් කණ්ඩායමක් සහ නිරායුධ පොලිස් නිලධාරීන් තිදෙනෙකු අතර අදාළ ගැටුම සිදුව තිබේ.මෙහිදී පහරකෑමෙන් තුවාල ලැබූ පොලිස් නිලධාරීන් තිදෙනෙකු ප්‍රතිකාර සඳහා රෝහල් ගත කෙරෙනු අතර ඔවුගේ තත්ත්වය බරපතළ නොවන බව රෝහල් ආරංචි මාර්ග උපුටා දක්වමින් රජයේ ප්‍රවෘත්ති දෙපාර්තමේන්තුව සඳහන් කළේය.කෙසේ වෙතත් තුවාල ලැබූ පොලිස් නිලධාරීන් දෙදෙනා මේ වන විටත් යාපනය රෝහලේ ප්‍රතිකාර ලබමින් සිටියි.මේ අතර සිද්ධිය සම්බන්ධයෙන් පරීක්ෂණ සිදු කිරීම සඳහා විශේෂ පොලිස් කණ්ඩායම් කිහිපයක් ද යොදවා ඇති බව වාර්තා වෙයි.මේ වන විටත් සිද්ධිය සම්බන්ධයෙන් පුද්ගලයින් කිහිප දෙනෙකුගෙන් ප්‍රකාශ සටහන් කර ගෙන ඇති බව ද පොලීසිය සඳහන් කරයි.මේ අතර මෙම සිද්ධිය සම්බන්ධයෙන් නීතිය තදින් ක්‍රියාත්මක කර සැකකරුවන් අත්අඩංගුවට ගෙන අධිකරණය හමුවට ඉදිරිපත් කරන ලෙස දෙමළ ජාතික සන්ධානය ඉල්ලීමක් කරයි.විශ්වවිද්‍යාල සිසුන් දෙදෙනාගේ මරණය සහ මෙම සිදුවීම අතර කිසිඳු සම්බන්ධයක් නොමැති බව ඔවුන් සඳහන් කළේය.", "URL": "https://sinhala.adaderana.lk/news.php?nid=65343", "Category": null, "Parent URL": null}