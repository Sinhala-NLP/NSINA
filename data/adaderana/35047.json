{"Source": "Adaderana", "Timestamp": "June 18, 2013 05:22 pm", "Headline": "යුනිලීවර් ශී‍්‍ර ලංකා මුතු පලසේ  සාමාජිකයින්ගේ දූදරුවන්ට ශිෂ්‍යත්ව ", "News Content": "සිය ව්‍යාපාර හවුල්කරුවන් හට ගෞරව ප‍්‍රණාමය පුද කිරීමේ අරමුණින් යුනිලීවර් ශී‍්‍ර ලංකා සමාගම විසින් මුතු පලස වැඩසටහනේ සාමාජිකයින්ගේ දුදරුවන්ට වටිනා ශිෂ්‍යත්ව පිරිනමන ලදී. පසුගිය වසරේ පැවති 5 ශ්‍රේණිය ශිෂ්‍යත්ව විභාගයෙන් උපරිම දක්ෂතා පෙන්වුම් කල සිසු සිසුවියන් වෙනුවෙන් රුපියල් ලක්ෂයක් බැගින් වටිනා ශිෂ්‍යත්ව පිරිනැමීමට යුනිලීවර් ශී‍්‍ර ලංකා සමාගම කටයුතු කරන ලදී. සිය නිෂ්පාදන අලෙවියේ දී අනගි මෙහෙවරක් ඉටු කරන තොග හා සිල්ලර වෙළඳ මහත්ම මහත්මීන්ගේ සාමාජිකත්වයෙන් යුනිලීවර් සමාගම “මුතු පලස“ ව්‍යාපෘතිය ආරම්භ කරන ලද්දේ 2003 වසරේ දීය. මේ වන විට 1000ට අධික පිරිසක් එහි සාමාජිකයින් ලෙස කටයුතු කරන අතර ඔවුන්ගේ දුදරුවන් වෙනුවෙන් ඉටු කළ යුතු වගකීම් මැනවින් අවබෝධ කර ගනිමින් යුනිලීවර් සමාගම මෙම ශිෂ්‍යත්ව පිරිනැමීම සිදුකරන ලදී. 2011 වසරේ දී ආරම්භ කෙරුණු මෙම ශිෂ්‍යත්ව වැඩසටහන පිළිබඳ අදහස් දක්වමින් “මුතු පලස“ ව්‍යාපෘති කලමණාකරු ශාලික අලහකෝන් මහතා සඳහන් කළේ “අපගේ ගනුදෙනුකරුවන් ලෙස කටයුතු කරන තොග හා සිල්ලර වෙළඳ මහත්ම මහත්මීන් වෙනුවෙන් කි‍්‍රයාත්මක මෙම මුතු පලස වැඩසටහන ඔවුන්ගේ ව්‍යාපාරික කටයුතු වලට සහයෝගය ලබා දෙන අතරම පවුලේ සාමාජිකයින්ගේ සුභසාධනය පිළිබඳවද අවධානය යොමු කර තිබෙනවා. තමන් වෙහෙස මහන්සි වී උපයන මුදලින් දරුවන්ට හොඳ අධ්‍යාපනයක් ලබා දීම සෑම මවකගේම පියෙකුගේම අභිප‍්‍රායයි. එම අරමුණ සපුරා ගැනීමට සහ දැනුමින් හා අධ්‍යාපනයෙන් පෝෂණය වූ යහපත් පරපුරක් බිහි කිරීමට අඩිතාලම යෙදීම අපගේ මෙම සමාජ මෙහෙවර තුළින් බලාපොරොත්තු වෙනවා.“ යනුවෙනි. යුනිලීවර් සමාගම විසින් කි‍්‍රයාත්මක කරනු ලබන මෙම වැඩසටහන මගින් සිය දරුවන්ගේ අනාගතය ඉසුරුමත් කිරීමට විශාල දායකත්වයක් ලැබෙන බව, ශිෂ්‍යත්ව සිසු සිසුවියන් අතුරින් වැඩිම ලකුණු ලාභී බෙලිඅත්ත පදිංචි අසිර නිමේෂ සිසුවාගේ මව වන කේ.ජී. පද්මලතා මහත්මිය සඳහන් කළාය. වැඩිදුරටත් අදහස් දැක්වූ පද්මලතා මහත්මිය කියා සිටියේ “මුතු පලස වැඩසටහන අපගේ ජීවිත වලට විශාල ශක්තියක් ලබාදෙන වැඩසටහනක්. මගේ දරුවාගේ අධ්‍යාපනය වෙනුවෙන් එම වැඩසටහන මගින් ලබාදෙන දායකත්වය සැබවින්ම මා අගය කරන අතර මෙවැනි සමාජ සත්කාරක සේවාවන් හරහා ඔවුන් අපගේ විශ්වාසය තවදුරටත් තහවුරු කර ගැනීමට සමත් වුනා.“ යනුවෙනි. මුතු පලස වැඩසටහන දරුවන්ගේ අධ්‍යාපනය සඳහා පමණක් නොව කලා හැකියාවන් වර්ධනය කිරීම කෙරෙහිද සුවිශාල දායකත්වයක් ලබා දී ඇත. චිත‍්‍ර කළාව කෙරෙහි වැඩි නැඹුරුවක් දක්වන දරුවන් වෙනුවෙන් චිත‍්‍ර ප‍්‍රදර්ශන හා තරඟ සංවිධානය කිරීමට යුනිලීවර් සමාගම මෙම මුතුපලස වැඩසටහන හරහා කටයුතු කර තිබේ.", "URL": "https://sinhala.adaderana.lk/news.php?nid=35047", "Category": null, "Parent URL": null}