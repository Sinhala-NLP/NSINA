{"Source": "Adaderana", "Timestamp": "February 15, 2019 01:49 pm", "Headline": "නොසැලකිලිමත්කම නිසා අසරණ වූ අහිංසක දරු පවුලක්", "News Content": "මරදාන ආනන්ද විදුහල අසල පදික මාරුව මතදී පසුගියදා සිදුවූ යතුරුපැදි අනතුරකින් තිදරු පියෙකු මියගියේය. එම මරණයත් සමඟ මියගිය පුද්ගලයාගේ පවුලේ සාමාජිකයින් මේ වනවිට දැඩි අසීරුතාවකට පත්ව සිටින්නේ විශේෂ අවශ්‍යතා සහිත දරුවන් දෙදෙනෙකුම එම පවුලේ සිටින නිසාවෙනි. වයස අවුරුදු 44ක් වූ ලොකු නාරන්ගොඩගේ ප්‍රියන්ක දමින්ද මහතා සිය දරු පවුලට රාත්‍රී ආහාරය රැගෙන මරදාන ආනන්ද විදුහල අසල පදික මාරුව මතින් මාර්ගය හරහා ගමන් කරමින් සිටින අතරතුරට ලක්වෙයි. එහිදී යතුරුපැදිකරුවෙකු අතින් අවාසනාවන්ත ලෙස දමින්ද මහතා අනතුරට ලක්වන අතර එහි අවසන් ප්‍රථිඵලය වන්නේ දරු තිදෙනෙකු හා බිරිඳ මෙලොව තනිවීමයි. ප්‍රියන්ක දමින්ද මහතා වෘත්තියෙන් ත්‍රිරෝද රථ රිදුරෙකු වන අතර තම දරු තිදෙනාට අමතරව, මියගිය සිය වැඩිමහල් සහෝදරයාගේ දරුවා මෙන්ම දෑස් නොපෙනෙන සිය මව රැක බලා ගැනුණේ ද ඔහු විසින්ය. වඩාත් කනගාටුවට කරුණ නම් සිය දරුවන් තිදෙනාගෙන් දෙදෙනෙකුම විශේෂ අවශ්‍යතා ඇති දරුවන් වීමයි. කෙසේ වෙතත් මේ වනවිට නොසැලකිලිමත් රිය ධාවනයක් අහිංසක දරු පවුලක් අසරණකර අවසන්ය.", "URL": "https://sinhala.adaderana.lk/news.php?nid=104389", "Category": null, "Parent URL": null}