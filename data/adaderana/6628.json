{"Source": "Adaderana", "Timestamp": "February 11, 2010 05:28 pm", "Headline": "CEMS මගින් අන්තර්ජාතික ප්‍රදර්ශන ත්‍රිත්වයක්", "News Content": "සමස්ත වශයෙන් රෙදිපිළි සහ ඇඟළුම් ඇතුළුව ඒ හා සම්බන්ධ ක්ෂේත්‍රයන් කෙරෙහි යොමුවූ ප්‍රදර්ශන ත්‍රිත්වයක් පිළිබඳව CEMS- USA(සමුළු හා ප්‍රදර්ශන කළමනාකරන සේවා ආයතනය) සහ CEMS- India විසින් දැනුම් දී තිබේ. මෙම ප්‍රදර්ශන ත්‍රිත්වයට අයත් \"ටෙක්ස්ටෙක් ශ්‍රී ලංකා 2010 ඉන්ටර්නැෂනල් එක්ස්පෝ\" නැමති ප්‍රදර්ශනය ශ්‍රී ලංකාවේ රෙදිපිළි කර්මාන්ත තාක්ෂණය සහ යන්ත්‍රෝපකරණ වෙනුවෙන්ම සංවිධානය වේ. \"4වන ඩයිකෙම් ශ්‍රී ලංකා 2010 ඉන්ටර්නැෂනල් එක්ස්පෝ\" ප්‍රදර්ශනය සුවිශේෂයෙන්ම ඩයි වර්ග සහ විශේෂ රසායනික ද්‍රව්‍ය වෙනුවෙන්ම සංවිධානය වන අතර \"කලම්බු ඉන්ටර්නැෂනල් යාන් ඇන්ඩ් ෆැබ්රික් ඇන්ඩ් ෂෝ 2010\" රෙදිපිළි සහ ඇඟළුම් ක්ෂේත්‍රය පමණක් නොව ශ්‍රී ලංකාවේ සමස්ත අපනයන ක්ෂේත්‍රයද ඉලක්ක කොටගෙන සංවිධානය වේ. මෙම ප්‍රදර්ශන ත්‍රිත්වය මාර්තු මස 04 වන දින සිට 06 වන දින දක්වා කොළඹ ශ්‍රී ලංකා ප්‍රදර්ශන හා සමුළු මධ්‍යස්ථානයේදී පැවැත්වේ. එය දිනපතා පෙ.ව 10.00 සිට ප.ව 6.00 දක්වා එම ස්ථානයේදී ලියාපදිංචි වීම මත අලෙවි හා ව්‍යාපාරික අමුත්තන් වෙනුවෙන් විවෘතව පවතී. මෙම දැවැන්ත ප්‍රදර්ශනය සඳහා ශ්‍රී ලංකා ඇඟළුම් අපනයනකරුවන්ගේ සංගමයේ සහ ඇඟළුම් උපාංග නිපදවන්නන්ගේ සංගමයේ අනුමැතිය ද ලැබී තිබේ. ශ්‍රී ලාංකීය ව්‍යාපාරික ප්‍රජාවේ සමස්තය ඉලක්ක කොට ගත් මෙම ප්‍රදර්ශන ත්‍රිත්වය සඳහා රටවල් 10කින් පමණ ප්‍රදර්ශකයින් සහභාගි වන බව මේ වනවිට දන්වා තිබේ. ඔවුන් දේශීය කර්මාන්ත තුළින් ලබාගත හැකි නවීනතම සංවර්ධනයන් හා තාක්ෂණයන් ඇඟයීම සඳහා ජාත්‍යන්තර තාක්ෂණය, යන්ත්‍ර සූත්‍ර හා අමුද්‍රව්‍ය කොළඹදී එක් වහලක් යටට එක් කිරීමේ වෑයම වෙනුවෙන් ප්‍රමුඛ භූමිකාවක නිරත වනු ඇත.", "URL": "https://sinhala.adaderana.lk/news.php?nid=6628", "Category": null, "Parent URL": null}