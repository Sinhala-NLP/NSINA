{"Source": "Adaderana", "Timestamp": "April 1, 2017 02:00 pm", "Headline": "රාමනාදන් කන්නන් ගැන ඉදිරි ක්‍රියාමාර්ග ගන්න සාකච්ඡාවක්", "News Content": "රාමනාදන් කන්නන් මහතා තවදුරටත් මහාධිකරණ විනිසුරුවරයෙකු ලෙස සේවය කිරීම සම්බන්ධයෙන් ගත යුතු ඉදිරි ක්‍රියාමාර්ග පිළිබඳ සාකච්ඡා කිරීම සඳහා අධිකරණ සේවා සංගමයේ විශේෂ මහා සභා රැස්වීමක් අද(1) පස්වරුවේ පැවැත්වේ.පස්වරු 2.00ට කොළඹ දිසා අධිකරණයේ දී එම මහා සභා රැස්වීම පැවැත්වීමට අධිකරණ සේවා සංගමය කටයුතු යොදා ඇති බව සඳහන්වේ.රාමනාදන්කන්නන් මහතා මහාධිකරණ විනිසුරුවරයෙකු ලෙස පත් කිරීමේ දී අනුගමනය කරනු ලැබු වැරදි ක්‍රමවේදය, නීතීඥ සංගමයේ නිල නාමය පුද්ගලයින් කිහිපදෙනෙකුගේ අවශ්‍යතාවන් සඳහා ව්‍යාජ ලෙස යොදා ගැනීම යන කරුණු සම්බන්ධයෙන් අධිකරණ සේවා සංගමය අධිකරණ සේවා කොමිෂන් සභාව වෙත මීට පෙර පෙන්වා දී තිබු බව සඳහන්වේ.ඒ අනුව පසුගිය පෙබරවාරි මස 23 වැනිදා රැස්වු අධිකරණ සේවා කොමිෂන් සභාව විසින් රාමනාදන්කන්නන් මහතා මහාධිකරණ විනිසුරුවරයෙකු ලෙස පත් කිරීම පිණිස ලබා දී තිබු නිර්දේශය තවදුරටත් නීතිය හමුවේ වලංගු සහ බල සහිත නිර්දේශයක් නොවන බවට තීරණය කර ඇති බව වාර්තාවෙයි.එම තීරණය එදිනම ජනාධිපතිවරයා වෙත යොමුකිරීමට ද අධිකරණ සේවා කොමිෂන් සභාව පියවර ගෙන තිබේ. එසේ තිබියදීත් රාමනාදන් කන්නන් මහතා ධුරයෙන් ඉවත් නොකර තවදුරටත් මහාධිකරණ විනිසුරුවරයෙකු ලෙස සේවය කිරීමට අවස්ථාව ලබාදීම නීත්‍යානුකූල නොවන බව අධිකරණ සේවා සංගමය පෙන්වා දෙයි. එය ආණ්ඩුක්‍රම ව්‍යවස්ථාවට පටහැනි වන අතර අධිකරණයේ ස්වාධීනත්වයට ද දැඩි බලපෑමක් ඇති කරවන බව අධිකරණ සේවා සංගමය පවසයි.ඒ අනුව මේ සම්බන්ධයෙන් ඉදිරියේ දී ගත යුතු ක්‍රියාමාර්ග පිළිබද තීරණය කිරීම සඳහා දිවයිනේ සියලුම පහළ අධිකරණ විනිශ්චයකාරවරුන් රැස්කර අධිකරණ සේවා සංගමයේ විශේෂ මහා සභා රැස්වීමක් පැවැත්වීමට පසුගියදා රැස්වු එම සංගමයේ විධායක සභාව තීරණය කර ඇති බව වාර්තා වේ.", "URL": "https://sinhala.adaderana.lk/news.php?nid=71602", "Category": null, "Parent URL": null}