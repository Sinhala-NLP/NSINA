{"Source": "Adaderana", "Timestamp": "May 7, 2019 07:10 pm", "Headline": "සැකසහිත සාකච්ඡාවකින් පසුව පැල්වත්තේ සීනි කර්මාන්ත සේවකයින් නොසන්සුන්", "News Content": "පැලවත්ත සීනි කර්මාන්ත ශාලාවේ අද(07) පැවැත්වූ බව කියන රහස් සාකච්ඡාවක් හේතුවෙන් එහි නොසන්සුන් තත්ත්වයක් උද්ගත වූ අතර තත්ත්වය පාලනය කිරීම සඳහා පොලිස් විශේෂ කාර්ය බලකායද මැදිහත් විය. බුත්තල පැලවත්ත සීනි කර්මාන්ත ශාලාවේ පැවැති රහස් සාකච්ඡාවකින් පසුව එහි සේවකයින් අද නොසන්සුන් ලෙස හැසිරුණි. අප වාර්තාකරු සඳහන් කළේ, පැල්වත්ත සීනි කර්මාන්ත ශාලාවේ ප්‍රධාන මෙහෙයුම් නිලධාරී සුරද් ආමඩීන් එහි සේවයේ නිරත මුස්ලිම් ජාතිකයින් 13 දෙනෙකු සමඟ අද පෙරවරුවේ පැය දෙකකට අධික කාලයක් සාකච්ඡාවක් පවත්වා ඇති බවයි. එම අවස්ථාවේදී සාකච්ඡාව පැවැත්වෙන කාමරයට ගිය සේවකයින් දෙදෙනකු ප්‍රධාන මෙහෙයුම් නිලධාරී ආමඩීන් විසින් පිටතට යැවීමට කටයුතු කිරීමත් කර්මාන්ත ශාලාව තුළ නොසන්සුන් තත්ත්වයක් හටගෙන තිබේ. තත්ත්වය පාලනය කිරීමට මෙම ස්ථානයට පැමිණි බුත්තල පොලිසීයේ නිලධාරින් ප්‍රධාන මෙහෙයුම් නිලධාරී සුරද් ආමඩීන් රැස්වීම් කාමරයෙන් පිටතට ගැනීමේ උත්සාහය ව්‍යර්ථ විය. පසුව එම ස්ථානයට පැමිණි පොලිස් විශේෂ කාර්ය බලකා නිලධාරීන් සීනි කර්මාන්ත ශාලාවේ ප්‍රධාන මෙහෙයුම් නිලධාරීයා පිටතට රැගෙන යයි. සාකච්ඡාව සම්බ්ධයෙන් සුරද් ආමඩීන්ගෙන් බුත්තල පොලිසිය ප්‍රශ්න කරන අවස්ථාවේදී පොලිස් විශේෂ කාර්ය බලකාය ඔහුගේ නිල නිවස පරීක්ෂා කර තිබේ. අප වාර්තාකරු පැවසුවේ, එහි සිටි පුද්ගලයෙකු ආරක්ෂක අංශ භාරයට ගත් බවයි. ඔහුගෙන් ලද තොරතුරකට අනුව උක් වගාවක් පරීක්ෂා කිරීමේදී එහි තිබී වෝකි ටෝකි යන්ත්‍ර 05ක්, ප්‍රභූ ආරක්ෂක ඇඳුම් කිහිපයක් ඇතුළු භාණ්ඩ කිහිපයක් පොලිස් භාරයට ගෙන තිබේ.", "URL": "https://sinhala.adaderana.lk/news.php?nid=109478", "Category": null, "Parent URL": null}