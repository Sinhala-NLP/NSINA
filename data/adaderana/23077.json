{"Source": "Adaderana", "Timestamp": "March 26, 2012 04:02 pm", "Headline": "කාර්මික දෝෂයක් යයි හිතුවත් වීරවැවට ඇන්ටනෝව් යානය වැටුණේ එල්.ටී.ටී.ඊ ප්‍රහාරයකින්", "News Content": "2000 වර්ෂයේ මාර්තු මාසයේ 30 දින අනුරාධපුරය වීරවැව ප‍්‍රදේශයේ කැලයකට\"ඇන්ටනෝව්\"වර්ගයේ ගුවන් යානයක් කඩා වැටීම සිදුව ඇත්තේ එල්.ටී.ටී.ඊ සාමාජිකයින් පිරිසක් විසින් එල්ල කරන ලද මිසයිල ප්‍රහාරයකින් බව මේවන විට අනාවරණය වී තිබේ. පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ඒ පිළිබඳ නිකුත් කර ඇති නිවේදනය පහත පරිදිය. 2000 වර්ෂයේ මාර්තු මාසයේ 30 දින අනුරාධපුරය වීරවැව ප‍්‍රදේශයේ කැලයකට\"ඇන්ටනෝව්\"වර්ගයේ ගුවන් යානයක් කඩා වැටුණි. එම ගුවන් යානය ඒ වන විට යාපනය සිට කොළඹ බලා ආරක්ෂක හමුදා සාමාජිකයින් සහ පොලිස් නිලධාරීන් ප‍්‍රවාහනය කරමින් තිබුණි. මෙම ගුවන් යානයේ රුසියන් ජාතිකයින් හතර දෙනෙකුගෙන් යුත් නියමුවන් පිරිසක් සිටි අතර මෙම අනතුරින් ගුවන් යානයේ ගමන් ගත් සියලූ දෙනාම මරණයට පත්විය. එම අවස්ථාවේදී මෙම අනතුර ගුවන් යානයේ ඇති වූ කාර්මික දෝෂයක් නිසා සිදුවන්නට ඇති බවට විශ්වාස කර තිබුණි. දැනට ටික දිනකට ඉහත දී ත‍්‍රස්තවාදී විමර්ශන කොට්ඨාසය මගින් කිලිනොච්චිය ප‍්‍රදේශයේ පදිංචි එල්.ටී.ටී.ඊ සංවිධානයට සම්බන්ධව සිටි සැකකරුවන් දෙදෙනෙකු අත් අඩංගුවට ගෙන දීර්ඝ ලෙස ප‍්‍රශ්න කිරීමේදී ඔවුන් විල්පත්තු කැලෑ ප‍්‍රදේශයේ රැඳී සිට මිසයිල ප‍්‍රහාරයක් එල්ල කිරීම නිසා ඉහත කී ගුුවන් යානය කඩා වැටීමට සලස්වා ඇති බව අනාවරණය කර ගෙන ඇත. එම අපරාධය සඳහා උපයෝගී කර ගන්නා ලද මිසයිල වල හිස්කොපු දෙකද සොයා ගෙන ඇත.මෙම අපරාධය සම්බන්ධයෙන් අනුරාධපුරය මහේස්ත‍්‍රාත් අධිකරණයට කරුණු වාර්තා කරන ලද නඩු ගොනුව අද දින නැවත විවෘත කර ඇත. සැකකරුවන් දෙදෙනා යළි එම නඩුව සඳහා 2012-04-23 දින අනුරාධපුරය මහේස්ත‍්‍රාත් අධිකරණයට ඉදිරිපත් කිරීමට නියමිතය. ත‍්‍රස්තවාදී විමර්ශන කොට්ඨාශය මගින් වැඩිදුර විමර්ශන පවත්වාගෙන යනු ලබයි. අපරාධයක් සිදුකොට කොපමණ කාලයක් ගත වුවද අපරාධකරුවන් නීතිය ඉදිරියට ගෙන ඒමට පොලීසියට හැකියාවක් ඇති අතරම කිසි දිනක අපරාධයක් සිදුකොට සැඟවී සිටීමට නොහැකි බව මෙමඟින් පෙනීයයි.", "URL": "https://sinhala.adaderana.lk/news.php?nid=23077", "Category": null, "Parent URL": null}