{"Source": "Adaderana", "Timestamp": "February 20, 2011 04:23 pm", "Headline": "මේ අවුරුදු 7 න් පසු කාටවත් කරන්න වැඩක් ඉතිරි වෙන්නේ නෑ", "News Content": "ඉදිරි අවුරුදු 7 ක කාලය වැඩ කළ පසු තවත් ආණ්ඩුවකට කරන්නට වැඩක් ඉතිරි නොවන බව වාරිමාර්ග හා ජල සම්පත් කළමනාකරණ අමාත්‍ය නිමල් සිරිපාලද සිල්වා මහතා පවසයි. කවුරු මොනවා කීවද තවත් අවුරුදු 7 ක් බලයේ සිටින්නේ වත්මන් ආණ්ඩුවම බව අමාත්‍යවරයා කියා සිටියේ අද (20)බදුල්ල පුස්වැල්ල ප්‍රදේශයේ පැවති මැතිවරණ ප්‍රචාරක රැස්වීමකට සහභාගී වෙමිනි. ජනාධිපතිවරයා ඡන්දය ඉල්ලන මොහොත වන විට හාල් කිලෝවක් රුපියල් එකසිය විසිපහක්ව පැවති බවත්,එසේ වුවද ඡන්ද දායකයින් තම ඡන්දය නොමසුරුව ජනාධිපතිවරයාට ලබා දුන් බවත් අමාත්‍යවරයා සිහිපත් කළේය. එසේ ඡන්දය දුන්නාට ජනතාවට පාඩුවක් නොවූ බවත්,ත්‍රස්තවාදය මුළුමනින්ම තුරන් කර දැමීමෙන් ජනතාවට නිදහසේ සිටින්න‍ට එයින් අවස්ථාව සැලසුනු බවත් හෙතෙම පෙන්වා දුන්නේය. අද වන විට ග්‍රාමීය සංවර්ධනය සිදුවී ඇති බවද,රැකි රක්ෂා අවස්ථාවන් උත්පාදනය වී ඇති බවද,සංවර්ධන කටයුතු සීඝ්‍රගාමීව සිදුකරමින් සිටින බවද අමාත්‍යවරයා කියා සිටියේය. මෙවර පළාත් පාලන මැතිවරණයෙන් එක්සත් ජාතික පක්ෂයට බලය හිමි වුවද එයින් ආණ්ඩු පෙරළීමක් සිදුනොවන බවත්,එක්සත් ජාතික පක්ෂ මන්ත්‍රීවරයෙකු ජයග්‍රහණය කළද,ආණ්ඩු බලයක් නොමැති හෙයින් සංවර්ධනයක් කරන්නට ඔහුට මුදල් වෙන් කළ නොවන බවද සිරිපාලද සිල්වා මහතා අවධාරණය කළේය. එබැවින් මෙම පළාත් පාලන ඡන්දයේදී එක්සත් ජාතික පක්ෂයට ඡන්දය දෙන අයට සිද්ධවෙන්නේ හුළං බොන්නට බවද වාරිමාර්ග හා ජල සම්පත් කළමනාකරණ අමාත්‍ය නිමල් සිරිපාලද සිල්වා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14354", "Category": null, "Parent URL": null}