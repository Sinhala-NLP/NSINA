{"Source": "Adaderana", "Timestamp": "June 13, 2012 08:45 pm", "Headline": " බ්‍රිතාන්‍යයේදී ජනපතිට සිදුවූ  අපහසුතා අනුමත කරන්න බෑ", "News Content": "බ්‍රිතාන්‍ය මහ රැජිනගේ දියමන්ති ජුබිලිය සැමරීමේ උළෙලට සහභාගී වීමට ගිය ජනාධිපතිතුමාට මුහුණ දීම‍ට සිදුවූ අපහසුතාවන් හා විරෝධතා තමා අනුමත නොකරන බව එ.ජා.ප හිටපු නියෝජ්‍ය නායක පාර්ලිමේන්තු මන්ත්‍රී කරූ ජයසූරිය මහතා සදහන් කරයි. කුමන දේශපාලන පක්ෂය නියෝජනය කළත්, කුමන මත දැරුවත්, ශ්‍රී ලංකා ජන නායකයාට අපහාසාත්මක සිදුවීමක් වුවහොත් එය මුළු රටටම ඇතිවූ අපහාසාත්මක සිදුවීමක් ලෙස සැලකිය යුතු බව අද (13) පැවති මධ්‍ය හමුවකට එක් වෙමින් මන්ත්‍රී කරූ ජයසූරිය මහතා කියා සිටියේය. එමෙන්ම මෙවැනි විදේශ සංචාර සැලසුම් කිරීමේදී උපදෙස් ලබාදීම හා අදහස් දැක්වීම විදේශ කටයුතු අමාත්‍යංශයේ වගකීමක් බවද ඔහු පෙන්වා දෙයි. විදේශ කටයුතු අමාත්‍යංශ්‍යය දේශපාලනීකරණයට ලක්වී ඇති අතර නොසුදුස්සන් පත් කිරීම නිසා එම අමාත්‍යංශ්‍ය ගරා වැටීමකට පත්ව ඇති බව කරූ ජයසූරිය මහතා ප්‍රකාශ කරයි. එමෙන්ම ලෝකයේ රටවල් 85 ක පමණ ක්‍රියාත්මක වන නිදහස් තොරතුරු දැන ගැනීමේ පනත ශ්‍රී ලංකාවේ ක්‍රියාත්මක නොවීම තුළින් ශ්‍රී ලංකාව පිළිබඳව ජාත්‍යන්තරය‍ට වැරදි පණිවිඩයක් ලබා දෙන බව ද කරු ජයසූරිය මහතා මෙහිදී පෙන්වා දුන්නේය. පුවත්පත් කතුවරුන් 12 ක් ඝාතනය කිරීමට හා මාධ්‍යවේදීන්ට එල්ල වුණු විවිධ හිරිහැරවලට සම්බන්ධ පුද්ගලයින් තවමත් නිදැල්ලේ සිටින බවත් මන්ත්‍රීවරයා වැඩි දුරටත් සදහන් කළේය.", "URL": "https://sinhala.adaderana.lk/news.php?nid=25003", "Category": null, "Parent URL": null}