{"Source": "Adaderana", "Timestamp": "January 19, 2018 11:58 am", "Headline": "උදයංගගේ දේපලවලට තහනම් නියෝගයක් ", "News Content": "රුසියාවේ හිටපු ශ්‍රී ලංකා තානාපති උදයංග වීරතුංග මහතාට අයත් දේපල විකිණීම හා අන්සතු කිරිම වළක්වාලමින් කොටුව මහේස්ත්‍රාත් අධිකරණය තහනම් නියෝගයක් නිකුත් කර තිබේ. ගම්පහ සහ කොළඹ ඉඩම් කොමසාරිස්වරුන් වෙත එම තහනම් නියෝගය කොටුව ප්‍රධාන මහේස්ත්‍රාත් ලංකා ජයරත්න මෙනවිය විසින් නිකුත් කළ බව අද දෙරණ අධිකරණ වාර්තාකරු සඳහන් කළේය. දොම්පේ ප්‍රදේශයේ රුපියල් ලක්ෂ 70කට අධික වටිනාකමකින් යුත් ඉඩම් දෙකක් සහ බොරැල්ල ප්‍රදේශයේ රුපියල් මිලියන 29ක මහල් නිවසක් විකිණිම හා අන්සතු කිරිම වලක්වාලමින් එම තහනම් නියෝගය නිකුත් කර තිබේ. ශ්‍රී ලංකා ගුවන් හමුදාව සදහා යුක්රේනයෙන් මිග් යානා මිලදී ගැනිමේදී සිදු වූ වංචාවෙන් උපයාගත් මුදලින් එම දේපල මිලදී ගෙන ඇති බවට පොලිස් මූල්‍ය අපරාධ විමර්ශන කොට්ඨාසය මඟින් අධිකරණයට සිදු කළ කරුණු දැක්විමකට අනුව මහේස්ත්‍රාත්වරිය එම නියෝගය ලබාදී ඇති බව සඳහන් වෙයි. නඩුව යළි මාර්තු 16 වනදා කැඳවීමට කොටුව මහේස්ත්‍රාත් අධිකරණය නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=83218", "Category": null, "Parent URL": null}