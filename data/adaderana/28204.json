{"Source": "Adaderana", "Timestamp": "October 11, 2012 01:14 pm", "Headline": "සැප්තැම්බර් මාසයේ විදුලි හොරු 334 ක් ", "News Content": "ලංවිම හදිසි වැටලීම් අංශ නිලධාරීන් විසින් මේ වසරේ සැප්තැම්බර් මස සිදු කළ වැටලීම් තුළින් රු.20,388,058.57 (ලක්ෂ 203) ක ආදායමක් ලබා ඇති බව විදුලිබල හා බලශක්ති අමාත්‍යංශය පවසයි. එම මුදලින් රු.3,864,000.00 (ලක්ෂ 38) ක් උසාවි දඩ වශයෙන්ද, රු.16,524,058.57 (ලක්ෂ 165) විදුලිබල මණ්ඩලයේ අලාභය ලෙසද ගණන් බලා ඇති බව අමාත්‍යංශය විසින් නිකුත් කළ නිවේදනයක දැක්වෙයි. එකී නිවේදනයේ මෙසේද සඳහන්ය. මීටර් වෙනස් කිරීම්, කොකු භාවිතා කර විදුලිය ලබාගැනීම් වැනි අයථා විදුලි පරිහරණයන් පිළිබඳ සිද්ධීන් 334 ක් වාර්තා වී ඇති අතර ඒ අතරින් සිද්ධීන් 177 ක් වංචා සහගත ලෙස මීටර් සැකසීම තුළින් විදුලිය ලබාගැනීම් වේ. ඉතිරි සිද්ධීන් 157 කොකු යොදා අයථා ලෙස විදුලිය ලබාගැනීම් ලෙස හදුනාගෙන තිබේ. ලාභ අපේක්ෂාවෙන් තොරව, මහජන සේවාවක් සපයන ආයතනයක් වශයෙන් ක්‍රියාත්මකවන ලංකා විදුලිබල මණ්ඩලය, සිය පාරිභෝගික ජනතාවගේ සුභසිද්ධිය උදෙසා ගුණාත්මක මෙන්ම අඛණ්ඩ විදුලි සේවාවක් සැපයිමට විශාල කැපවීමකින් කටයුතු කරනු ලබයි. නමුත් මෙලෙස විදුලි මීටර් වංචනික ලෙස සකස් කිරීම්, කොකු භාවිතා කර විදුලිය ලබාගැනීම් වැනි ක්‍රියාවන් හේතුවෙන් ලංකා විදුලිබල මණ්ඩලයට විශාල මූල්‍ය අලාභයක් සිදුවන බව අවධාරණය කරන විදුලිබල අමාත්‍යාංශය, වංචාකාරී පුද්ගලයින් නීතියේ රැහැනට හසුකරදීමට සහයොගය දක්වන ලෙස මහජනතාවගෙන් ඉල්ලා සිටියි. එවැනි යම් වංචාකාරී ක්‍රියාවක් සිදුවන්නේ නම් ඒ පිළිබඳව දුරකතන අංක 2422259 ඔස්සේ ලං.වි.ම. විමර්ශන අංශය දැනුවත් කරන ලෙසද මහජනතාවගෙන් ඉල්ලා සිටියි. මෙසේ නීතිය ඉදිරියේ වරදකරුවන් වන අයට පමුණුවන ලබන මූල්‍යමය සහ අනෙකුත් දඩුවම් වලට අමතරව ඔවුන්ගේ විදුලි සබඳතා නැවත ලබාගත නොහැකි අයුරින් විසන්ධි කිරීමද ක්‍රියාත්මකවන බව විදුලිබල අමාත්‍යාංශය අවධාරණය කර සිටියි.", "URL": "https://sinhala.adaderana.lk/news.php?nid=28204", "Category": null, "Parent URL": null}