{"Source": "Adaderana", "Timestamp": "February 8, 2017 03:04 pm", "Headline": "මිත‍්‍රශීලී ප‍්‍රතිමල්ලවයන්ගේ සියවස මාර්තු මුල ඇරඹෙයි", "News Content": "මහනුවර ති‍්‍රත්ව විද්‍යාලය සහ මහනුවර ශාන්ත අන්තෝනි විද්‍යාලය අතර පැවැත්වෙන අන්තර් පාසැල් කි‍්‍රකට් තරගයේ සියවස් වර්ෂ පූර්ණ කි‍්‍රකට් තරගය ‘මිත‍්‍රශීලී ප‍්‍රතිමල්ලවයන්ගේ සියවස’යන තේමාව යටතේ පල්ලෙකැලේ ජාත්‍යන්තර කි‍්‍රකට් කී‍්‍රඩාංගණයේ දී මාර්තු 10 වන හා 11 වන දින පැවැත්වීමට නියමිතය.පාසල් දෙක අතර පැවැත්වෙන සියවස් මහා කි‍්‍රකට් තරගය පිළිබඳව දැනුම්දීම සඳහා ති‍්‍රත්ව-අන්තෝනියන් ඒකාබද්ධ කමිටුව විසින් පසුගියදා මාධ්‍ය සාකච්චාවක් පවත්වන ලදී. එම අවස්ථාවට සමගාමීව මෙම තරගයේ නිල වෙබ් අඩවිය www.trinityantonian.com දියත් කිරීම ද සිදු විය. ශාන්ත අන්තෝනි හා ති‍්‍රත්ව විදුහල් මහනුවර පැරණිතම විද්‍යාල දෙකක් වන අතර ති‍්‍රත්ව-අන්තෝනියන් කි‍්‍රකට් තරඟය මෙරට 6 වැනි පැරණිතම අන්තර් පාසල් කි‍්‍රකට් තරගාවලිය වේ.ති‍්‍රත්ව විදුහල සහ ශාන්ත අන්තෝනි විද්‍යාලයේ විදුහල්පතිවරුන්ගේ ප‍්‍රධානත්වයෙන් යුත් ඒකාබද්ධ කමිටුව විසින් මෙම සියවස් මහා කි‍්‍රකට් තරගයට අදාළ සියලූ කටයුතු සම්බන්ධයෙන් භාවිතා කළ යුතු නිල උත්සව ලාංඡනය නිකුත් කර තිබේ.මේ වනවිට පාසල් දෙක අතර තරඟ 99 ක් පවත්වා ඇති අතර ති‍්‍රත්ව විදුහල ඉන් තරඟ 23 ක් ද ශාන්ත අන්තෝනි විදුහල තරග 12 ක් ද ජයගෙන තිබේ. තරග 64 ක් ජය පරාජය තීරණයක් නොමැතිව අවසන් කර තිබේ.", "URL": "https://sinhala.adaderana.lk/news.php?nid=69326", "Category": null, "Parent URL": null}