{"Source": "Adaderana", "Timestamp": "February 9, 2012 07:08 pm", "Headline": "බලපත් නැති  ඩීසල් හමුවෙයි-සොරකම් කළාදැයි සැකයක්", "News Content": "බලපත්‍ර නොමැතිව පවත්වාගෙන ගිය ඩීසල් ගබඩාවක් හා අලෙවිසැලක් වැටලීමට අම්බලන්ගොඩ පොලීසිය සමත්වී ඇත. වාර්තා වන අන්දමට සිද්ධිය මෙසේය. කොළඹ -මාතර අධිවේගී දුම්රිය මාර්ගයේ නඩත්තු කටයුතු සිදුකරන ඉන්දියානු සමාගමට අයත් අම්බලන්ගොඩ කහව ප්‍රදේශයේ පවත්වාගෙන යන නඩත්තු වැඩපළෙන් පසුගිය ජනවාරි මස 23 වන දින ඩීසල් ලීටර් 6432 ක් කිසියම් පිරිසක් විසින් සොරකම් කොට තිබේ. ඊ‍ට අදාළව සැක පිට එම නඩත්තු වැඩපොළේ ආරක්ෂක නිලධාරීන් ලෙස කටයුතු කළ පුද්ගලයින් දෙදෙනා අත්අඩංගුවට ගෙන අධිකරණයට ඉදිරිපත් කිරීමෙන් පසු මේවන විට රක්ෂිත බන්ධනාගාර ගතකොට ඇත. එසේ තිබියදී කහව ප්‍රදේශයේම මෙම නඩත්තු වැඩපොළට මීටර් 100 ක් පමණ දුරින් පිහිටි ගෑස් නියෝජිතයකු භාරයේ තිබී අද සවස 4.00 ට පමණ අම්බලන්ගොඩ පොලීසියේ නිලධාරීන් පිරිසකට ඩීසල් ලීටර් 2506.8 ක ප්‍රමාණයක් හමුවී තිබේ. මූලික ප්‍රශ්න කිරීම්වලදී මෙම ගෑස් අලෙවි නියෝජිතයාගේ තෙල් ගබඩා පද්ධතියේ ඩීසල් ලීටර් 3,300 ක් ගබඩා කළ බවට අනාවරණය වී ඇති අතර බලපත්‍ර නැතිව ඩීසල් අලෙවි කළ නොහැකි බැවින් මෙම ඩීසල් තොගය පිළිබඳ සාධාරණ සැකයක් මතුව ඇතැයි පොලීසිය පවසයි. කෙසේ වෙතත් ඉන්දියානු නඩත්තු වැඩපොළෙන් අතුරුදහන් වූ ඩීසල් තොගය මෙහි සඟවා ඇති බවට ලැබුණු තොරතුරක් මත අම්බලන්ගොඩ පොලීසිය විසින් මෙම ගෑස් අලෙවිහල වටලා ඇතත් ඒ පිළිබඳ නිශ්චිත තොරතුරක් මෙතෙක් අනාවරණය වී නොමැත්තේ පොලිස් නිලධාරීන් මේවන විට තවදුරටත් එම ස්ථානයේ පරීක්ෂණ කටයුතු සිදුකරන නිසා යයි අද දෙරණ වාර්තාකරු කියා සිටියි. අම්බලන්ගොඩ පොලීසියේ පො.ප නුවන් විජේතුංග මහතා ප්‍රමුඛ නිලධාරීන් කණ්ඩායමක් පරීක්ෂණ මෙහෙයවයි.", "URL": "https://sinhala.adaderana.lk/news.php?nid=21994", "Category": null, "Parent URL": null}