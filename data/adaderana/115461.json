{"Source": "Adaderana", "Timestamp": "July 31, 2019 07:51 pm", "Headline": "බලධාරීන් නොදුටු පාසලක්", "News Content": "ස්ථිර භූමියක් , ගොඩනැඟිල්ලක් නොමැතිව දැඩි දුෂ්කරතා මැද පවත්වාගෙන යන පාසලක් පිළිබඳ පුවතක් අද දෙරණට වාර්තාවුණි. ඒ මුලතිව් දිස්ත්‍රික්කයෙනි. බැලූ බැල්මට මෙය ටකරන් මඩුවකි. නමුත් ටකරන් මඩුව තුළ මේ ඇත්තේ මුලතිව් දිස්ත්‍රික්කයේ හැලැඹවැව විද්‍යාලය. ගමට පාසලක් නැතිව අසරණව සිටි තම දරුවන් වෙනුවෙන් දෙමාපියන්ගේ දැඩි ඉල්ලීම නිසාම මේ පාසල ඇරඹෙන්නේ 2018 වසරේ දී. ඒ මුලතිව් අධ්‍යාපන කලාප කාර්යාලයේ අවසරය ඇතිවයි. දරුවන් 29 දෙනෙකුට අකුරු කෙරෙන පාසල පවත්වාගෙන යන්නේ ගමේ ප්‍රජා ශාලාවේ සහ ඊට යාබදව තැනූ ටකරන් මඩුවේයි. ගිනිගහන මුලතිව් අව්වට රත් වෙන ටකරන් මඩුව, ඉඳ හිට වැටෙන වැස්සටත් නොඅඩුව තෙමෙනවා. අවම පහසුකම් මැද වුවත් විදුහල්පතිනිය ඇතුලු ගුරුවරුන් තිදෙනාත් ස්වේඡා ගුරුවරියන් දෙදෙනාත් මේ කැපවෙන්නේ නගරයේ දරුවන් වගේම මේ දරුවනුත් නුවණින් සවි ගන්වන්නටයි. රටේ අධ්‍යාපනය වෙනුවෙන් නොයෙක් ව්‍යාපෘති සිදු කරන බලධාරීන්ට මේ පාසල නොපෙනීම පුදුමයක්. ඇතැම් බලධාරීන් මේ පාසල ගැන නොඅසා තිබීමත් කණගාටුවට කරුණක්. වැලිඔය මහවැලි අධිකාරියෙන් මුලතිව් හැලැඹවැව විද්‍යාලයට ඉඩමක් ලබා දී ඇතත් එහි පාසල හදා ගැනීමත්,අඩුපාඩුවක් නැතිව පන්ති කාමරයක අකුරු කිරීමත් මේ දරුවන්ට සිහිනයක්. එය සැබෑ කරන්නට බලධාරීන්ගේ අවධානය යොමුවන්නේ කවදාද? අද දෙරණ ඒ පිළිබද විමසිල්ලෙන්.", "URL": "https://sinhala.adaderana.lk/news.php?nid=115461", "Category": null, "Parent URL": null}