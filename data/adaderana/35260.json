{"Source": "Adaderana", "Timestamp": "June 26, 2013 01:07 pm", "Headline": "ස්ථාවරය කියන්න ආණ්ඩුවට කොන්ද පණ නෑ", "News Content": "13 වන ව්‍යවස්ථා සංශෝධනය පිළිබඳ තම ස්ථාවරය ප්‍රකාශයට පත්කිරීමට තරම් ආණ්ඩුවේ කොන්ද පණ නැති බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. ආණ්ඩුව තුළ මේවන විට සංශෝධනය පිළිබඳ එකිනෙකට ප්‍රතිවිරුද්ධ මත දෙකක් ඇති බවත් , ඒ තුළින් මුට්ටිය එහාටත් මෙහාටත් දමමින් කුමක් කරන්නේදැයි කල්පනා කර කර සිටින බව මන්ත්‍රීවරයා කියා සිටියේ අද (26) කොළඹ පැවති මාධ්‍ය හමුවකදීය. තේරීම් කාරක සභා යනු ප්‍රශ්නය විසඳීම සඳහා ගත් ක්‍රියා මාර්ගයක් නොව කල්මැරීම සඳහා ආණ්ඩුව ගෙන ආ උපාය මාර්ගයක් පමණක් බවත් ඔහු කියා සිටියේය. 13 ට එහා විසඳුමක් දෙන බව රජය විසින් දිගින් දිගටම ජාත්‍යන්තරයට පොරොන්දුවී ඇති බවත්, එකී පොරොන්දු ඉටු කළ යුතුව ඇති බවත් කිරිඇල්ල මහතා සඳහන් කළේය. සුළු ජන කොටස්වලට‍ හා එවැනි පක්ෂ පවා මේ මොහොතේ ගැටලුවක සිටින බවත් , ඔවුන්ට එක පැත්තකින් ඇමතිකම ආරක්ෂා කර ගැනීමටත්, අනෙක් පැත්තෙන් ජාතිය ආරක්ෂා කර ගැනීමටත් සිදුව ඇති බව ඔහු පෙන්වා දුන්නේය. මුස්ලිම් කොංග්‍රසයේ රාවුෆ් හකීම් මහතා 17 වන ව්‍යවස්ථා සංශෝධනය බලාත්මක කිරීම පිළිබඳ කාලයක් තිස්සේ ‍දැඩිව පෙනී සිටි බවත්, මේවන විට ඔහු රජයේ අමාත්‍ය ධූරයක් දරමින් නිහඬ පිළිවෙතක් අනුගමනය කරන බවත් මන්ත්‍රීවරයා සිහිපත් කළේය. යුද්ධයෙන් පසුව රට ආර්ථික පිම්මක් පනිනු ඇතැයි බොහෝ දෙනා බලාපොරොත්තු වුණත් එවැන්නක් සිදු‍නොවුණු බවත්, මේවන විට ප්‍රාග්ධන ඌණතාවක් ඇතිවී ඇති බවත් හෙතෙම කියා සිටියේය. දශකයකට පමණ පෙරතුව ණය හා පොලී ලෙස ගෙවිය යුතුව තිබුණේ 40%ක් පමණ වුවත් මේවන විට ණය හා පොලී ගෙවීමට තරම් ආදායමක් නොලැබෙන බව කිරිඇල්ල මහතා සඳහන් කළේය. සෑම ප්‍රාදේශීය ලේකම් කොට්ඨාසයක් තුළම රැකියා කර්මාන්ත ශාලාවක් ස්ථාපිත කොට රැකියා 500 බැගින් ලබාදෙන බවට මහින්ද චින්තනයෙන් පොරොන්දු වුවද ඒවා ක්‍රියාත්මක වන්නේ කොහේදැයි හෙතෙම විමසා සිටියේය. තරුණ රැකියා වියුක්තිය 30%ක් පමණ වන බවත් , කර්මාන්ත ශාලා විවෘත කරන බව පුන පුනා කියා සිටියද තමන් දකින්නේ කර්මාන්ත ශාලා වැසී යන බවක් යයිද, මධ්‍යම පළාතේ පමණක් මේවන විට කර්මාන්ත ශාලා 20 ක් පමණ වැසී ඇති බවත් ඔහු අවධාරණය කළේය. අද වන විට කම්කරු ප්‍රඥ්ඥප්තිය ගැන කිසිවක් කිව නොහැකි බවත් , එය රැගෙන ආ ඒ වෙනුවෙන් අරගල කළ මහින්ද රාජපක්ෂ මහතාටම තමන් ජනාධිපතිවරයා වූ පසු එය අමතකව ඇති බවත් කිරිඇල්ල මහතා සිහිපත් කළේය. ඒ නිසාම වෘත්තීය සමිතිවල වැඩ වර්ජන , උද්ඝෝෂණ උසාවි නියෝග වලින් නවත්වන තැනට කටයුතු සිද්ධවී ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=35260", "Category": null, "Parent URL": null}