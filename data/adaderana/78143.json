{"Source": "Adaderana", "Timestamp": "September 29, 2017 10:59 am", "Headline": "ගවයින් ප්‍රවාහනය කළ වෑන් රථයක් අත්අඩංගුවට", "News Content": "මොරවක පොලීසිය විසින් අපරාධ නිවාරණ මෙහෙයුමක් ඊයේ (28) අළුයම සිදු කළ අතර එම මෙහෙයුමේදී ගවයින් ප්‍රවාහනය කළ සුඛෝපභෝගී වෑන් රථයක් අත්අඩංගුවට ගෙන තිබේ. මෙම අපරාධ නිවාරණ වැඩසටහන මොරවක පොලිස් බළ ප්‍රදේශයේ ස්ථාන පහක සිට ක්‍රියාත්මක වූ අතර මොරවක මිල්ල ඇළ ප්‍රදේශයේ මෙහෙයුම් කටයුතු කළ කණ්ඩායම විසින් මාර්ග පරීක්ෂාවේ යෙදී සිටියදී සුඛෝපභෝගී වෑන් රථයක් දෙණියාය දෙසින් පැමිණ එක් වරම පොලිස් නිලධාරීන් දැක රථය එක්වරම නැවත දෙණියාය දෙසට හරවා තිබේ. එම අවස්ථාවේ රියදුරුට රිය පාලනය කරගැනීමට නොහැකිව මාර්ගයෙන් ඉවතට පැන අනතුරට ලක් වී තිබේ. පසුව රථයේ පැමිණි පුද්ගලයින් පලා ගොස් ඇති බව පොලිසිය පැවසුවේය. වෑන් රථය පරීක්ෂා කිරීමේදී එහි ගවයින් දෙදෙනෙකු සිට ඇති අතර ඉන් එක් ගවයකු මියගොස් සිටි බව පොලිසිය ප්‍රකාශ කළේය. මෙම වෑන් රථය පරීක්ෂා කිරීමේදී ව්‍යාජ අංක තහඩු කිහිපයක්ද සොයා ගැනුණු අතර මොවුන් කලක පටන් මෙම ජාවාරම සිදු කර ඇති බව පොලීසිය පවසයි.", "URL": "https://sinhala.adaderana.lk/news.php?nid=78143", "Category": null, "Parent URL": null}