{"Source": "Adaderana", "Timestamp": "November 9, 2015 01:33 pm", "Headline": "පාඨලි,  අනුර ගලේ පැහැරූ බළලුන් වෙලා - මාරපන ගියේ අගමැති උපදෙසින් ", "News Content": "තමන් ප්‍රකාශ කළ මෙගාඩීල් සිදු නොවුණු බව හෙළිවීමෙන් ගලේ පැහැරු බළලුන්ගේ තත්ත්වයට පාඨලි චම්පික රණවක හා අනුර දිසානායක පත්ව ඇති බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා කියයි.එ‍සේම ආණ්ඩුවේ සමගිය රැක ගැනීම සඳහා තිලක් මාරපන මහතා සිය තනතුරින් ඉල්ලා අස්වී ඇති බවත්, ඊට අගමැතිවරයා උපදෙස් දෙන්නට ඇති බවත්. ඒ මහතා පවසයි.ඇවන්ට්ගාඩ් සිද්ධිය සම්බන්ධයෙන් කවරෙකු හෝ අත්අඩංගුවට ගත යුතුය යන ස්ථාවරයේ ඇමතිවරුන් කිහිපදෙනෙකු සිටින බවත්, අත්අඩංගුවට ගැනීමක් සිදුනොවන්නේ නම් ඔවුන් ඉවත්වන බවට හඬ නඟමින් සිටින බව දැනගන්නට ඇති බවත්, ගම්මන්පිල මහතා කියයි.කොළඹදී අද පෙරවරුවේ පැවැති මාධ්‍ය හමුවකදී හෙතෙම මේ බව පැවසීය.දෙමළ සිරකරුවන් 217 දෙනෙකු නිදහස් කිරීමට රජය පියවරගෙන ඇති බවත්, චෝදනා නැතිනම් මොවුන් මෙච්චර කාලයක් රඳවා ගැනීමට අවශ්‍යතාවයක් නැති බවත්, ත්‍රස්තවාදී ක්‍රියාවලට දඬුවම් නොකර මෙසේ නිදහස් කිරීම ගැටලුවක් බවත් හෙතෙම පෙන්වාදුන්නේය.ගෝඨාභය රාජපක්ෂ, සරත් ෆොන්සේකා ඉලක්ක කර බෝම්බ පුපුරුවා හැරීම මෙහෙයවූ බුද්ධි අංශ නායකයින් වන මොරිස් හා ගිරි යන මේ අතර සිටින බවද ඔහු කියා සිටියේය.මේ අතර මාදුළුවාවේ සෝභිත හිමියන් වෙනුවෙන් කළ හැකි ලොකුම රාජ්‍ය අනුග්‍රහය නම් උන්වහන්සේට පොරොන්දු වූ හා උන්වහන්සේ ප්‍රාර්ථනා කළ සාධාරණ සමාජය බිහි කිරීමට අවංකව කටයුතු කිරීම යැයිද පැවසූ ගම්මන්පිල මහතා සෝභිත හිමියන් අවසන් කාලයේදී සිටියේ සිත්තැවුලෙන් බවද පැවසීය.මේ අතර තම බිරිඳට ද පොලිස් මූල්‍ය අපරාධ විමර්ශන කොට්ඨාසයට පැමිණෙන ලෙස දන්වා ඇතැයි ද ඒ මහතා කියා සිටියේය.මීට පෙර විමල් වීරවංශ හා ප්‍රසන්න රණතුංග මහත්වරුන්ගේ බිරින්දෑවරුන් ද මෙසේ කැඳවූ බවත්, ඒ අනූව ඔවුන්ගේ කල්බ් එකට සිය බිරිඳ ද එක්වනු ඇති බවත්, හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=54980", "Category": null, "Parent URL": null}