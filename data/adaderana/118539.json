{"Source": "Adaderana", "Timestamp": "September 7, 2019 07:26 pm", "Headline": "විහාරස්ථානවලින් බදු අය කර ගැනීමේ උත්සහයක්?", "News Content": "තිස්සමහාරාම සඳගිරි උභය මහා විහාරයේ සියලු පිං පෙට්ටි මුද්‍රා තබා බෞද්ධ කටයුතු පිළිබඳ දෙපාර්තමේන්තුව අධීක්ෂණයට වහා ලක් කරන ලෙස විහාරාධිපති පූජ්‍ය දේවාලේගම ධම්මසේන හිමියන්ට නියෝග කර ඇත. උන්වහන්සේ චෝදනා කරන්නේ ආණ්ඩුව විහාරස්ථානවලින් බදු අය කර ගැනිමේ උත්සහයක නිරතවන බවට සැකයක් පවතින බවයි. ඉකුත් අගෝස්තු 8 වනදා තිස්සමහාරාම සඳගිරි උභය මහා විහාරයට පැමිණි බෞද්ධ කටයුතු පිළිබඳ දෙපාර්තමේන්තුවේ විගණන නිලධාරීන් එම විහාරයේ විගණනයක් සිදු කර ඇත. එහිදී තහවුරු වී ඇත්තේ පිං පෙට්ටිවලින් ලැබෙන මුදල් සහ අනෙකුත් ආදායම් පිළිබඳව මූල්‍ය වාර්තා විධිමත් පරිදි පවත්වාගෙන නොමැති බවයි. මේ හේතුවෙන් විහාරයේ සියලු පිං පෙට්ටි මුද්‍රා තබා බෞද්ධ කටයුතු පිළිබඳ දෙපාර්තමේන්තුවේ අධීක්ෂණය යටතේ ගණනය කර භාරකාර ගිණුමට ඒවා බැර කළ යුතු බවට විහාරාධිපති පූජ්‍ය දේවාලේගම ධම්මසේන හිමියන්ට නියෝග කර ඇත. තිස්සමහාරාම සඳගිරි උභය මහා විහාරයේ විහාරාධිපති පූජ්‍ය දේවාලේගම ධම්මසේන හිමි සිය අදහස් දක්වමින් මෙසේ කියා සිටියේය. \"පෙරහැර කරන්නේ ජනතා මුදලින් ඊට විශාල මුදලක් වැය වෙනවා. වාර්ශිකව චෛත්‍යයේ හුණු පිරියම් කරන්න ලක්ෂ 50ක පමණ මුදලක් වැය වෙනවා. සේවකයින්ට කන්න බොන්න දෙන්න ඕනේ. පිං පෙට්ටිය අරින්න නිලධාරින් එනකම් මුරකාරයෝ දාන්න මට වත්කමක් නැහැ. ඊට වඩා හොඳයි පිං පෙට්ටිය කැඩුවානම්. පල්ලියට අක්කර හාරසිය ගාණක් තියෙනවා. ඒවායේ මුදල් යන්නේ කොහෙටද? ඒවා ගැන විගණනයක් කරනවාද? මඩකලපුව විශ්ව විද්‍යාලයේ මුදල්වලට මොකද වුණේ? රජය මේවාට විගණන කළාද? බෞද්ධ ජනතාවගෙන් ලැබෙන මුදල්වලට විගණනය කරන්නේ මොන පදනමින්ද? පඬුරු පෙට්ටි විගණනය කරන්න ඇවිත් අපි හොරු කියලා හිතනවාද දන්නේ නැහැ. මේවා සාංඝික දේපළක්. අපිට සැකයක් තියෙනවා පන්සල්වලින් බදු ගන්න උත්සහ කරනවා.\" කෙසේ වෙතත් මීට පෙරද දඹුල්ල රජමහා විහාරයේ සහ අලුත්ගම කන්දේ විහාරයේ පිං පෙට්ටිවලට මුද්‍රා තැබිමට බෞද්ධ කටයුතු පිළිබඳ දෙපාර්තමේන්තුව ගත් තීරණය සාමාජයෙන් ආ විරෝධය මධ්‍යයේ හකුළා ගැනීමට ඔවුන්ට සිදුවුණි.", "URL": "https://sinhala.adaderana.lk/news.php?nid=118539", "Category": null, "Parent URL": null}