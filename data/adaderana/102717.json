{"Source": "Adaderana", "Timestamp": "January 20, 2019 04:14 pm", "Headline": "පොලිස්පති නියමයෙන් දිවයින පුරා විශේෂ මෙහෙයුමක් ", "News Content": "පොලිස්පතිවරයාගේ නියමයෙන් දිවයින පුරා ආවරණය වන පරිදි විශේෂ මෙහෙයුමක් පවත්වා තිබේ. ඊයේ(19) රාත්‍රී 10 සිට අද(20) අළුයම 2 දක්වා දිවයින ආවරණය වන පරිදි පොලිස් නිලධාරීන් 17460 කගේ සහභාගීත්වයෙන් මෙම විශේෂ මෙහෙයුම පවත්වා තිබේ. එහිදී අත්අඩංගුවට ගැනීම් 3808 ක් සිදු කර ඇති අතර, ලබා ගෙන ඇති රථවාහන නඩු සංඛ්‍යාව 5215 කි. ඒ අතර, බීමතින් රිය පදවා අත්අඩංගුවට ගැනීම් 1066 ක්, වරෙන්තුකරුවන් අත්අඩංගුවට ගැනීම් 851ක්, විවිධ අපරාධයන් සම්බන්ධයෙන් අත්අඩංගුවට ගැනීම් 823 ක්, හෙරොයින් වෙනත් මත්ද්‍රව්‍ය නීති විරෝධි මධ්‍යසාර සම්බන්ධයෙන් අත්අඩංගුවට ගැනීම් 967ක්, බලපත්‍ර නොමැති රජයේ අරක්කු මුදලට විකිණීම මත්පැන් පානය හා වෙනත් දූෂණ ක්‍රියා සම්බන්ධයෙන් අත්අඩංගුවට ගැනීම් 99 ක්, බලපත්‍ර නොමැති තුවක්කු සමඟ අත්අඩංගුවට ගැනීම් 1 හා හක්කපටස් අත්අඩංගුවට ගැනීම් 1 පොලීසිය විසින් සිදු කර තිබේ. අපරාධ වැලැක්වීමේ කාර්ය සඳහාත්, රිය අනතුරු අවම කිරීමේ සඳහාත් පොලිස්පති පූජිත් ජයසුන්දර මහතාගේ උපදෙස් මත මෙම මෙහෙයුම දිවයින් පුරා සිදු කර ඇත.", "URL": "https://sinhala.adaderana.lk/news.php?nid=102717", "Category": null, "Parent URL": null}