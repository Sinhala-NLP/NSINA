{"Source": "Adaderana", "Timestamp": "May 9, 2018 03:11 pm", "Headline": " අද අතුරුදන් වෙන් නෑ-සුදු වෑන් නෑ-ඒවා තිබ්බේ අපේ ආණ්ඩුවේ", "News Content": "2015 මහ මැතිවරණයෙන් ලබා ගත් ජයග්‍රහණය භුක්ති විදීමට තරම් දේවල් වත්මන් රජය විසින් සිදු කර ඇති දැයි හිටපු අමාත්‍ය මර්වින් සිල්වා ප්‍රශ්න කරයි. අද(09) කොළඹ පැවති මාධ්‍ය හමුවකට එක් වෙමින් ඔහු මෙම අදහස් පළ කළේය. නමුත් අද වන විට ඕනෑම දෙයක් නිර්භිතව ප්‍රකාශ කිරීමේ නිදහස රට තුළ ඇති බවත් පැවසු මර්වින් සිල්වා මහතා අද කිසිවෙකුටත් මරණ භය නොදැනෙන බව ද පැවසීය. ජනාධිපතිවරයාගේ අගමැතිවරයාගේ සිට ඕනෑම අයෙක් අද වන විට විවේචනය කිරීමේ හැකියාව හිමිව තිබෙන බව ද ඔහු වැඩිදුරටත් පැවසීය. අද වන විට කිසිවෙකුත් අතුරුදන් නොවන බවත්, සුදු වෑන් සංස්කෘතියක් නොමැති බවත්‍ පැවසු මර්වින් සිල්වා මහතා එවැනි ක්‍රියා සිදුවුයේ තමාගේ ආණ්ඩුව කාලයේ දී බව ද කියා සිටියේය. ඒ සඳහා හිටපු ආරක්ෂක ලේකම්වරයා වගකිව යුතු බවත් අද වන විට නීතිය අකුරට ක්‍රියාත්මක වන බවත් මර්වින් සිල්වා මහතා මෙහිදී අවධාරණය කළේය. මේ අතර පසුගිය දා ආන්දෝළනාත්මක සිදුවීමක් බවට පත් වු විජිතපුරය ඩෝසර් කිරීම සම්බන්ධයෙන් ද මෙහිදී හිටපු අමාත්‍යවරයා අදහස් පළ කළේය.", "URL": "https://sinhala.adaderana.lk/news.php?nid=88791", "Category": null, "Parent URL": null}