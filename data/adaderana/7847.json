{"Source": "Adaderana", "Timestamp": "April 17, 2010 09:37 am", "Headline": "වැඩි මිල ගැන පැමිණිලි අඩුයි", "News Content": "පසුගිය වසර වලට සාපේක්ෂව මේ වසරේ උත්සව සමය තුළ භාණ්ඩ වැඩි මිලට අළෙවි කිරීම සම්බන්ධයෙන් ලැබුණු පැමිණිලි වල අඩුවීමක් දක්නට ලැබෙන බව වෙළඳ අමාත්‍යාංශය පවසයි. මේ හේතුවෙන් මෙවර උත්සව සමයේ සිදුකළ වැටලීම් සංඛ්‍යාවද අඩු වී ඇති බව වෙළඳ අමාත්‍යාංශ ලේකම් ලලිත් ආර් ද සිල්වා මහතා ප්‍රකාශ කළේය. මෙවර උත්සව සමය තුළ වැටලීම් 1000 කට ආසන්න සංඛ්‍යාවක් සිදු කර ඇති අතර එය පසුගිය වසර වලට සාපේක්ෂව විශාල අඩුවීමක් බව ලේකම්වරයා පෙන්වා දුන්නේය. මෙම වැටලීම් වලිනුත් වැඩි ප්‍රමාණයක් සහල් මිල සම්බන්ධ වැටලීම් බව වාර්තා වේ. ඉදිරි දින කිහිපය තුළ ද පාරිභෝගික අධිකාරියේ වැටලීම් අංශයේ නිලධාරීන් විසින් දිවයින පුරා වැටලීම් ක්‍රියාත්මක කරන බව ලලිත් ආර් ද සිල්වා මහතා වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=7847", "Category": null, "Parent URL": null}