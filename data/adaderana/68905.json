{"Source": "Adaderana", "Timestamp": "February 1, 2017 06:48 am", "Headline": "වරාය රැකගැනීමේ විරෝධතා පා ගමන අදයි", "News Content": "වරාය විකිණීමට එරෙහි විරෝධතා පා ගමන අද (01) දින දහවල් 12.30 ට කොටුව ඛාන් ඔරලෝසු කණුව අසළින් ආරම්භ කරන බව සමස්ත ලංකා වරාය පොදු සේවක සමිතිය පවසයි.එහි ප්‍රධාන ලේකම් චන්ද්‍රසිරි මහගමගේ මහතාගේ අත්සනින් යුතුව නිකුත් කළ නිවේදනයක දැක්වෙන්නේ කොළඹ වරායේ නැගෙනහිර ජැටිය රහසිගත ලෙස ඉන්දියානු සහ ඇමෙරිකානු එ්කාබද්ධ සමාගමක් වෙත පවරා දීම සඳහා ඊට අදාළ ගිවිසුමට හෙට 02 දින අත්සන් තැබීමට ආණ්ඩුව මේ වන විට කටයුතු සුදානම් කොට ඇති බවයි.තව ද වරාය විකිණීමේ ක්‍රියාවලිය තිව‍්‍ර කරමින් චීනයේ CM Port සමාගමට අවුරුදු 198 කට හම්බන්තොට වරාය පවරා දිම සඳහා මේ වන විට කටයුතු කරමින් සිටින බවත්, ඊට අමතරව ත්‍රීකුණාමල වරාය ද ඉන්දියාවට දීම සඳහා සැලසුම් සකස් කොට ඇති බවත් එම නිවේදනයේ දැක්වෙයි. රටේ ආර්ථිකය ගොඩ නැඟීම සඳහා අප සතුව ඇති වටිනා සම්පත් විකිණීම තුළින් අපේ රටේ ආර්ථිකය මුළුමනින්ම බිඳ වැටීමට ලක් වන බවත් දහදාහක් පමණ වන සමස්ත වරාය සේවකයින්ගේ රැකියා අහිමි වීමට ද ඉඩ ඇති බවත් ඔවුන් පෙන්වාදෙයි.රටක ආර්ථික සංවර්ධනය පිළිබඳව සහ රටේ ආරක්ෂාව ගැන සැලකීමේදී වරාය ඉතාමත් අත්‍යාවශ්‍ය සාධකයක් වන බැවින් ජාතික ආරක්ෂාව සහ රටේ ආර්ථිකය ගැන නොසලකා හරිමින් ආණ්ඩුවේ මූල්‍ය අර්බුදයට විසඳුම් ලෙස වරාය විකුණා දැමීම මහා පාවා දීමක් බවත්, එබැවින් ආණ්ඩුවේ මෙම විකීණීමේ ක්‍රියාවලිය වහා නතර කරන ලෙස බල කරමින් මෙම දැවැන්ත පා ගමන සංවිධානය කර ඇති බවත් නිවේදනයේ සඳහන්ය.එ් සඳහා ජාතික වෘත්තීය සමිති මධ්‍යස්ථානයේ සභාපති කේ. ඞී. ලාල්කාන්ත සමස්ත ලංකා වරාය පොදු සේවක සමිතියේ සභාපති පාර්ලිමේන්තු මන්ත්‍රී සුනිල් හදුන්නෙත්ති යන සහෝදරවරු සමගින් රාජ්‍ය, අර්ධ රාජ්‍ය සහ පෞද්ගලික අංශයේ වෘත්තීය සමිති නායකයින් ඇතුළු සාමාජිකයින් ද වරාය රැකගැනීමේ වෘත්තීය සමිති පෙරමුණ, වරාය සේවකයින් සමග ද එම පා ගමනට සහභාගි වීමට නියමිතව ඇත.", "URL": "https://sinhala.adaderana.lk/news.php?nid=68905", "Category": null, "Parent URL": null}