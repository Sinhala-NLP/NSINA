{"Source": "Adaderana", "Timestamp": "August 10, 2019 07:32 am", "Headline": "ජනපති කාම්බෝජයේ දී බෞද්ධාගමික වැඩසටහන් කිහිපයකට එක්වෙයි", "News Content": "කාම්බෝජයේ සිව්දින නිල සංචාරයක නිරත ජනාධිපති මෛත්‍රීපාල සිරිසේන මහතා වැඩසටහන් කිහිපයකට එක් වුණි. ජනාධිපතිවරයා ඊයේ(09) පළමුවෙන්ම පැමිණියේ කාම්බෝජයේ බෞද්ධාගමික අභිමානය ලෙස සැළකෙන අන්කෝර් පූජනීය නගරයටයි. කාම්බෝජ රජයේ විශේෂ ඇරයුමක් පරිදි සිව්දින නිල සංචාරයකට එක්ව සිටින ජනාධිපති මෛත්‍රීපාල සිරිසේන මහතා තායිලන්ත-කාම්බෝජ දේශසීමාවේ පිහිටි යුනෙස්කෝ ලෝක උරුමයක්ද වන අන්කෝර් පූජනීය නගරයේ සංචාරයකට ඊයේ එක්වුණි. කාම්බෝජ නියෝජ්‍ය අග්‍රාමාත්‍ය සහ රජ මාලිගයේ ඇමති සම්දේශ් චෝෆී සොම් ඔයි මහතාද ඊට එක්ව සිටියේය. එහිදී ජනාධිපතිවරයා ප්‍රථමයෙන් පැමිණියේ පුරාණ කාම්බෝජයේ විශිෂ්ටතම නිර්මාණයක් වන අන්කෝර් වට් විහාරස්ථානය වෙතයි. අනතුරුව ජනාධිපතිවරයා අන්කෝර් නගරයේ පිහිටි බයෝන් ( Bayon ) විහාරස්ථානයට පැමිණි තිබුණි. ථෙරවාදී බුදු දහම රැකගනිමින් එය සුරක්ෂිත කිරීම වෙනුවෙන් ජනාධිපතිවරයා ගෙන යන වැඩපිළිවෙලට මෙහිදී මෙම විහාරස්ථාන ස්වාමින්වහන්සේලාගේ සහය පළවීමද විශේෂත්වයකි. අනතුරුව ජනාධිපතිවරයා අන්කෝර්හි පිහිටි Artisan D Angkor මධ්‍යස්ථානය සහ අත්කම් ප්‍රදර්ශනය හා වෘත්තීය පුහුණු ආයතනය නිරීක්ෂණය කිරීමට එක්වුණි.", "URL": "https://sinhala.adaderana.lk/news.php?nid=116198", "Category": null, "Parent URL": null}