{"Source": "Adaderana", "Timestamp": "August 29, 2010 12:25 pm", "Headline": "ඉන්දියාව කේ. පී ගේ සොයුරාට වීසා ලබාදීම ප්‍රතික්ෂේප කරයි", "News Content": "එල්. ටී. ටී. ඊ සංවිධානයේ ජාත්‍යන්තර මූල්‍ය කටයුතු පිළිබඳ ප්‍රධානියා ලෙස කටයුතු කළ බව සැලකෙන කුමරන් පද්මනාදන් හෙවත් කේ. පී ගේ ඥාති සහෝදරයකු වන සින්නයියා තවරත්නම් නැමති පුද්ගලයා හට වීසා ලබාදීම ඉන්දියාව විසින් ප්‍රතික්ෂේප කර තිබේ. මෑතකදී ධීවර ගැටලු පිළිබඳ දෙරට අතර තමිල්නාඩුවේදී පැවැත්වීමට නියමිත සාකච්ඡා සඳහා සහභාගි වන ශ්‍රී ලංකා කණ්ඩායමට සින්නයියා තවරත්නම් ඇතුළත්ව සිටියි. මෙසේ වීසා ප්‍රත්ක්ෂේප කිරීම පිළිබඳව ඉහළ නිලධාරියෙකුගෙන් කළ විමසීමකදී ඔහු ඒ පිළිබඳව හේතු පැහැදිලි කිරීමක් කර නොමැති බව ද විදෙස් මාධ්‍යයක් වෙත අදහස් දක්වමින් තවරත්නම් ප්‍රකාශ කර තිබේ. සින්නයියා තවරත්නම් යාපනය දිස්ත්‍රික් ධිවර සංගම් එකමුතුවේ සභාපතිවරයා ලෙස ද කටයුතු කරයි. 1980 -1980 කාල සීමාව තුළ තමන් කිසිදු ගැටලුවකින් තොරව 25 වාරයක් පමණ ඉන්දියාවේ සංචාරය කළ බව ද නමුත් 2006 වසරේ ද ඉන්දියාව විසින් මෙසේ තමන් හට වීසා ලබාදීම ප්‍රතික්ෂේප කළ බව ද ඔහු විදෙස් මාධ්‍ය වෙත සඳහන් කර ඇත. කේ. පී ගේ පියා හා තවරත්නම්ගේ පියා සහෝදරයින් වන අතර කේ. පී සමග වන මෙම ඥාතිත්වය සිය වීසා ප්‍රතික්ෂේප කිරීමට හේතු වී නම් එය අසාධාරණබවද තවරත්නම් අවධාරණය කර තිබේ.", "URL": "https://sinhala.adaderana.lk/news.php?nid=10505", "Category": null, "Parent URL": null}