{"Source": "Adaderana", "Timestamp": "May 29, 2011 04:58 pm", "Headline": " මහින්ද-නිමල් ඇමතිලා ජිනීවා යති", "News Content": "එක්සත් ජාතීන්ගේ සංවිධානයේ මානව හිමිකම් සමුළුව ජිනීවා නුවරදී හෙට ආරම්භ වේ. මීට සහභාගී වීම සඳහා ශ්‍රී ලංකාව නියෝජනය කරමින් නිමල් සිරිපාල ද සිල්වා සහ මහින්ද සමරසිංහ යන අමාත්‍යවරුන් ජිනීවා නුවරට ගොස් තිබේ. අමාත්‍ය මහින්ද සමරසිංහ මහතා මෙරට වේලාවෙන් හෙට පස්වරු දෙකට සමාරම්භක සැසිය ඇමතීමට නියමිතය. මීට අමතරව නීතිපති මොහාන් පීරිස් මහතා ඇතුළු නියෝජිත පිරිසක් ද මෙම සංචාරයට එක්ව සිටින බව වාර්තා වේ. එක්සත් ජාතීන්ගේ සංවිධානයේ මහලේකම් බැන්කී මූන් මහතා විසින් පත් කළ ත්‍රිපුද්ගල කමිටුව විසින් ශ්‍රී ලංකාව සම්බන්ධයෙන් ඉදිරිපත් කළ වාර්තාව නිල වශයෙන් ප්‍රකාශයට පත්කිරීමෙන් පසු පැවැත්වෙන පළමු මානව හිමිකම් සමුළුව මෙ‍ය වීම විශේෂත්වයකි. කෙසේ වුව ද අදාළ වාර්තාව සමුළුව වෙත ඉදිරිපත් කර නොමැති බව වාර්තා වේ. මානව හිමිකම් සමුළුව ජුනි මස 17 වන දින දක්වා පැවැත්වීමට නියමිතය.", "URL": "https://sinhala.adaderana.lk/news.php?nid=16401", "Category": null, "Parent URL": null}