{"Source": "Adaderana", "Timestamp": "August 22, 2019 04:33 pm", "Headline": "ඇලස්කා ඉතිහාසයේ වාර්තා වූ දරුණුම විපත", "News Content": "අමෙරිකාවේ ඇලස්කා ප්‍රාන්තයේ පැතිර යන ලැව් ගිනිවලට හසුවීමෙන් අක්කර මිලියන දෙකකට අධික භූමි ප්‍රමාණයක් දැවී විනාශවී තිබේ. එය ඇලස්කා ඉතිහාසයේ වාර්තා වූ දරුණුම ලැව්ගිනි විපත්වලින් එකක් බව විදෙස් වාර්තා සඳහන් කළේය. ග්‍රීෂ්ම ඍතුවේදී ඇලස්කාවේ ලැව් ගිනි හටගැනීම සාමාන්‍ය වුවත් මෙවර එම තත්ත්වය වඩාත් දරුණු අතට පත්වී ඇති බවයි විදෙස් වාර්තා පෙන්වා දෙයි. මේ සතියේ මුල් භාගය වන විට ඇලස්කා ප්‍රාන්තයේ ලැව් ගිනි 659ක් පැතිර යමින් තිබී ඇති අතර අක්කර මිලියන දෙකයි දශම පහක පමණ භූමි ප්‍රදේශයක් ඒවාට බිළි වී තිබුණි. ඇලස්කාවේ වඩාත් ජනාකීර්ණම ප්‍රදේශයද ලැව්ගිනිවලට හසුවී ඇති බව විදෙස් වාර්තා සඳහන් කළේය. ලැව් ගිනිවලට හසුවීමෙන් නිවාස ඇතුළු ගොඩනැඟිලි අසූවක් පමණ විනාශ වී තිබේ. එමෙන්ම රථ වාහන රැසක්ද ගින්නට බිළිවී ඇති අයුරු විදෙස් මාධ්‍ය මෙලෙස වාර්තා කර තිබුණි. ලැව් ගිනි හේතුවෙන් මහාමාර්ග රැසක්ද මේ වන විට වසා දමා ඇති අතර පාසැල් සියල්ලම පාහේ වසා දැමීමටත් බලධාරීන්ට සිදුව ඇති බව සඳහන් වෙයි. ලැව් ගිනි සමඟ පැතිර යන ඝන දුමාරය හේතුවෙන්ද ජනතාව දැඩි ලෙස පීඩාවට පත්වී සිටියි. මේ අතර අවධානම් කලාපයේ වෙසෙන බොහෝ පිරිසක් ආරක්ෂිත ස්ථාන වලට යැවීමටත් බලධාරීන් පියවර ගෙන ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=117228", "Category": null, "Parent URL": null}