{"Source": "Adaderana", "Timestamp": "January 10, 2012 08:30 am", "Headline": "ඇමති මර්වින් ගැන මහලේකම් දැනුවත් කළා", "News Content": "අමාත්‍ය මර්වින් සිල්වා මහතා සම්බන්ධයෙන් ශ්‍රී ලංකා නිදහස් පක්ෂයේ මහලේකම්වරයා ඇතුළු පක්ෂ ප්‍රධානීන් දැනුවත් කිරීමට පියවර ගත් බව කැලණිය ප්‍රාදේශීය සභාවේ සභාපති ප්‍රසන්න රණවීර මහතා පවසයි. ඊයේ(09) පස්වරුවේ ශ්‍රී ලංකා නිදහස් පක්ෂ මූලස්ථානයේ දී කැලණිය ප්‍රාදේශීය සභාවේ මන්ත්‍රීවරුන් විසින් අදාළ දැනුවත් කිරීම සිදුකළ බව ඔහු සඳහන් කරයි. තම ප්‍රාදේශීය සභාවේ මන්ත්‍රීවරුන්ට එල්ල වූ චෝදනා පිළිබඳව සහ අමාත්‍ය මර්වින් සිල්වාට එරෙහිව ඇති චෝදනා පිළිබඳව මෙහිදි පක්ෂ නායකයින් දැනුවත් කිරීමට කටයුතු කළ බව ප්‍රසන්න රණවීර මහතා ප්‍රකාශ කළේය. කැලණීයට සාධාරණ විසඳුමක් ලබාදෙන බවට එම නායකයින් පොරොන්දු වූ බව රණවීර මහතා සඳහන් කළේය. මේ අතර ඊයේ මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා පැවැත්වූ මාධ්‍ය හමුවේ දී මාධ්‍යවේදියෙකු මේ සම්බන්ධයෙන් අමාත්‍යවරයාගෙන් විමසීමක් කළේය. තමාගේ ඉල්ලීමකට අනුව පක්ෂය විසින් අදාළ මන්ත්‍රීවරුන් සම්බන්ධයෙන් පරීක්ෂණයක් පැවැත්වීමට පියවර ගෙන ඇති බව එහිදි අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=21279", "Category": null, "Parent URL": null}