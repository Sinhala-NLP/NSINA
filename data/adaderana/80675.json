{"Source": "Adaderana", "Timestamp": "November 28, 2017 02:06 pm", "Headline": " ලොව සිටින හොඳම දඟ පන්දු යවන්නා අශ්වින්-මුරලි ඉන්දීය ක්‍රීඩක අශ්වින්ට සුබ පතයි", "News Content": "ඉන්දීය ක්‍රීඩක රවීචන්ද්‍රන් අශ්වින් වර්තමානයේ ලොව සිටින හොඳම දඟ පන්දු යවන්නා බව ශ්‍රී ලංකා හිටපු ක්‍රීඩක මුත්තයියා මුරලිදරන් පවසයි. ටෙස්ට් කඩුලු 300 සීමාවට ළඟාවූ අශ්වින්ට සුභ පැතුම් එක් කරමින් මුරලිදරන් මේ බව ප්‍රකාශ කර ඇති බව විදෙස් මාධ්‍ය වාර්තා කළේය. 31 හැවිරිදි රවීචන්ද්‍රන් අශ්වින් ඊයේ නිමා වූ ශ්‍රී ලංකා ඉන්දියා දෙවන ටෙස්ට් තරඟයේදී කඩුලු 300 යේ සීමාවට ළඟා වූයේ අඩුම තරඟ සංඛ්‍යාවකදී එම ඉලක්කයට ළඟාවූ පන්දු යවන්නා බවට පත් වෙමිනි. ඔහු තරඟ 54 කට සහභාගී වී මෙලෙස කඩුලු 300 යේ සීමාව ළඟා වූ අතර මීට පෙර ඔස්ට්‍රේලියානු හිටපු ක්‍රීඩක ඩැනිස් ලිලී තරඟ 56 කදී කඩුලු 300 යේ සීමාවට ළඟා වෙමින් තබා තිබූ වාර්තාව අශ්වින් බිඳ හෙලනු ලැබීය. මෙවැනි ඉලක්කයක් කරා ළඟා වීම පහසු කටයුත්තක් නොවන බව අශ්වින්ට සුභ පැතුම් එක් කරමින් මුත්තයියා මුරලිදරන් ප්‍රකාශ කර ඇත.", "URL": "https://sinhala.adaderana.lk/news.php?nid=80675", "Category": null, "Parent URL": null}