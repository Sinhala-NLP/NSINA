{"Source": "Adaderana", "Timestamp": "February 19, 2012 12:42 pm", "Headline": " දුප්පත්කමේ පින්තූරය කණපිට හරවනවා", "News Content": "නාගරික අඩු පහසුකම් ජනතාවගේ දුප්පත්කමේ පින්තූරය කණපිට හරවා පොහොසත් කමේ පින්තූරය නිර්මාණය කිරීමට රජය සූදානම් බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ඔවුන්ගේ දුප්පත්කමින් විවිධ දේශපාලනඥයින් තමන්ගේ අරමුණු ඉටුකර ගනිමින් මත්ද්‍රව්‍ය, පාතාල මාෆියාවක් නිර්මාණය කළ කාලය අවසන් කිරීමට කාලය එළඹී ඇති බව ද ඔහු කියා සිටියි. කොළඹ නාගරික අඩු පහසුකම් ජනාවාසවල දරුවන්ට ළමා ඉතුරුම් ගිණුම් ආරම්භ කිරීමේ සමාරම්භක වැඩසටහනේ ප‍්‍රධාන ආරාධිතයා වශයෙන් බත්තරමුල්ල ජනකලා කේන්ද්‍රයේදී පැවති උත්සවයකට සහභාගි වෙමින් හෙතෙම මේ බව සඳහන් කළේය. ජනසෙවණ ස්වශක්ති මානව සංවර්ධන වැඩසටහනේ තවත් පියවරක් වශයෙන් පැවති මෙම වැඩසටහන යටතේ කොළඹ නගරයේ අඩු පහසුකම් ජනාවාසවල ජීවත් වන 1200 කට අධික ළමුන් පිරිසකට ඉතිරි කිරීමේ ගිණුම් හා ඉතිරි කිරීමේ කැට ප‍්‍රදානය කිරීම මෙහිදී සිදුවිය. මෙහිදී වැඩිදුරටත් අදහස් දැක්වූ විමල් වීරවංශ අමාත්‍යවරයා මෙසේද පැවසීය. \" තමුන්නාන්සේලා දන්නවා ” මහින්ද චින්තන ඉදිරි දැක්ම ” තුළ අතිගරු ජනාධිපතිතුමන් මේ රටට ලබා දුන්න ප‍්‍රධාන ප‍්‍රතිඥාවක් තමයි සමාජයේ ප‍්‍රාථමික සංවිධානය වන පවුල නැමති සමාජ සංස්ථාව ශක්තිමත් කිරීම සඳහා සෑම සහයෝගයක්ම ලබා දෙනබව. ඒ පරමාර්ථය පෙරදැරි කරගෙන තමයි නාගරික අඩු පහසුකම් ජනාවාසවල ජීවත්වන දරුවන්ට ඉතිරි කිරීමේ පුරුද්ද ඇති කරලා, ඒ දරුවන්ගේ අනාගතය ස`දහා ආයෝජනයක් නිර්මාණය වන වැඩපිළිවෙලක් නාගරික ජනාවාස සංවර්ධන අධිකාරිය අද ඇති කළේ. මේ රටේ වඩාත්ම වැදගත් සම්පත වන්නේ මානව සම්පතයි. රටක විවිධ හැකියාවන්ගෙන් පිරුණූ, විවධ දක්ෂතාවන්ගෙන් පිරුණූ, ඕනෑම අභියෝගයකට මුහුණ දෙන්න පුළුවන් වන්නේ දියුණූ මානව සම්පතක් තිබුණොත් විතරයි. රටකට නැති සවාභාවික සම්පත්වල බලයක් උත්පාදනය කිරීමේ හැකියාව පවතින්නේ ඒ දියුණූ මානව සම්පතට පමණයි. අලූත් දේවල් නිර්මාණය කරන්නේ, ප‍්‍රශ්නවලට අභියෝගවලට පිළිතුරු සොයන්නේ ඒ දියුණූ මානව සම්පත තමයි. දියුණු මානව සම්පතකින් තොරව රටකට ඉදිරියට යන්න බෑ. මේ නාගරික ජනාවාස වල ජීවත් වන මානව සම්පත දේශපාලන ඡුන්ද කාලයේදී ඉතා ප‍්‍රබලව බලපෑම් කරන ප‍්‍රජාවක් හැටියට දේශපාලනඥයෝ යොදා ගන්නේ ඒ නිසා. නමුත් ඉන්පස්සේ ඔවුන් පිළිබඳ අවධානය යොමු කිරීම ඉතාමත්ම සීමිතයි. දුප්පත්කම ලෝකයට පෙන්නන, මානව අසරණභාවය ලෝකයට පෙන්නන පින්තූරයක් බවට ඒ නාගරික අඩුපහසුකම් ජනතාව අද පත්වෙලා. ඒ නිසා ඔවුන් දුප්පත් කමින් පීඩාවට පත්වෙලා. ඒ නිසා ඔවුන් බලාපොරොත්තු අහිමි ජනතාවක් බවට අද පත්වෙලා. එක්සත් ජාතීන්ගේ මානව සංවර්ධන වැඩසටහන මගින් ලෝක ජනාවාස දිනය මහා ඉහළින් සමරනවා. අනාගත නගර යන තේමා පාඨයන් හද හද මේ ජනාවාස දිනය සමරනවා මිසක් ලෝකයේ සිටින දුප්පත් ජනතාව, නාගරික අඩු පහසුකම් ජනතාව ඒ දුප්පත් කමෙන්, දිළිඳු කමෙන් නැගිට්ටවලා අරගෙන සමාජයේ සෙසු ජන කොටස් සමග සමපාත කිරීමේ වැඩ සටහනක් අද ක‍්‍රියාත්මක වන්නේ නෑ. ඔවුන් කරන්නේ කොල එහාට මෙහාට කරන එක විතරයි. අපි විශ්වාස කරනවා දකුණු ආසියානු රටවල නාගරික අඩු පහසුකම් ජනයා පිළිබඳ සාර්ථක වැඩ පිළිවෙලක් තිබෙන ප‍්‍රධානතම රට ශ‍්‍රී ලංකාව කියල. මේ යුගය අපි නම්කරන්නේ නාගරික අඩු පහසුකම් ජනාවාස වල ජීවත් වන ජනයාගේ ජීවිත පරිවර්තනය කරන, වෙනස් කරන යුගයක් හැටියටයි. ලෝකයේ යුද්ධ වලට විශාල මුදලක් අද වැය කරනවා. ලෝකයෙන් නොසලකා හැරපු අඩු පහසුකම් ජනතාව වෙනුවෙන් සත පහක් වත් අද වෙන්වන්නේ නෑ. පාලකයන්ගේ නිසි අවධානය එදා එම ජනතාව කෙරෙහි යොමු වෙලා තිබුණේ නැති නිසා තමයි ඔවුන් දුප්පත්කමෙන් මුදවා ගැනීමේ තියුණු මෙහෙයුමක් අද කරන්න වෙලා තියෙන්නේ. ඒ අඩුව තමයි, එහි වැරුද්ද තමයි අද අපි මේ නිවැරදි කරන්නේ. නාගරික ජනවාස වල ජීවත් වන ජනතාව නොසලකා හැරීමකට ලක් කරන්නේ නැතුව, එක එක වත්තේ නමින් පිටේ ගහපු හංවඩුව මකලා සෙසු සමාජයේ ජීවත්වන ජනතාව තරමටම ඉහළ තලයකට ඔසවා තැබීම තමයි අපේ පරමාර්ථය. ඒ අභියෝගය සමගයි අද අපි පොරබදන්නේ. ජනසෙවණ නිවාස හා ජනාවාස මෙහෙයුමේ අභියෝගය පෙරට යන්නේ ඒ නිසයි. නාගරික නොදියුණු ජනාවාස වල ජීවත්වන පවුල් වලට නොමිලේ මහල් නිවාස ලබා දීම සඳහා නාගරික සංවර්ධන අධිකාරිය වැඩ පිළිවෙලක් ආරම්භ කරලා තිබෙන්නේ ඔවුන් ඒ සමාජයෙන් ඔසවා තැබීම සඳහායි. මහල් නිවාස පද්ධතියක් අලූතින් හදලා, ජනතාව එහි පදිංචි කිරීමෙන් පමණක් මේ අභියෝගය ජය ගන්න බැහැ. අලූතින් මහල් නිවාස ඇති කළා වගේම අලූතින් හිතන වැසියෙක් නිර්මාණය කර ගැනීමේ අභියෝගය අපි ඉස්සරහපිට තිබෙනවා. ඒ අභියෝගය ජය ගන්න නම් නාගරික අඩු පහසුකම් සහිත ජනයාට ඉතිරි කිරීමේ පුරුද්ද ඇතිකරලා දුප්පත්කම නැතිකළ යුතුයි. දුප්පත්කම නැතිවුණු දවසට තමයි අපි අභියෝගය ජයගත්තා වෙන්නේ \"යනුවෙන්ද විමල් වීරවංශ අමාත්‍යවරයා මෙහිදි වැඩිදුරටත් අදහස් දැක්වීය. කොළඹ නාගරික මන්ත‍්‍රී මොහොමඞ් මුසම්මීල්, නාගරික ජනාවාස සංවර්ධන අධිකාරියේ සභාපති නීතීඥ පාලිත ගමගේ, එහි අධ්‍යක්ෂ ජනරාල් වෛද්‍ය සුමිත් වන්නිආරච්චි, ශ‍්‍රී ලංකා ඉතිරි කිරීමේ බැංකුවේ අධ්‍යක්ෂ මණ්ඩල සාමාජික අයි. පාලිත ගමගේ, නාගරික ජනාවාස සංවර්ධන අධිකාරියේ අධ්‍යක්ෂ මණ්ඩලයේ සාමාජික චමින්ද සුදසිංහ, සුරේෂ් ඉන්දික යන මහත්වරු ඇතුළු කොළඹ නගරයේ නාගරික ජානාවාස වල ළමුන් සහ දෙමාපියෝ විශාල පිරිසක් මෙම අවස්ථාවට සහභාගි වූහ.", "URL": "https://sinhala.adaderana.lk/news.php?nid=22227", "Category": null, "Parent URL": null}