{"Source": "Adaderana", "Timestamp": "January 28, 2018 03:51 pm", "Headline": " යාපනයේ ධීවරයින් 3ක් අතුරුදන්", "News Content": "යාපනයේ නාගදීප ධීවර වරායෙන් මුහුදු ගිය ධීවරයින් තුන් දෙනෙකු මේ වන තුරු ආපසු පැමිණ නොමැති බවට එම ධීවරයින්ගේ පවුල් වල සාමාජිකයෝ නාගදීප පොලීසියට 27 දා පැමිණිලි කොට තිබේ. මේ ධීවරයින් තුන් දෙනා බෝට්ටුවකින් මුහුදු ගොස් ඇත්තේ පසුගිය 24 වෙනිදා සවස් කාලයේදීය. ඔවුන්ගේ ධීවර බෝට්ටුවේ එන්ජිම මුහුදේදී ක්‍රියා විරහිත වූ බවට එම බෝට්ටුවේ සිටි එක් ධීවරයෙකු විසින් තවත් ධීවරයින් පිරිසකට පණිවුඩයක් දී ඇතත් එම පණිවිඩයෙන් පසුව ඔවුන් ගැන කිසිඳු තොරතුරක් නොමැති බවද පවුලේ සාමාජිකයෝ පොලීසියට පවසා තිබේ. නාගදීප පොලීසිය මේ පිළිබඳව නාගදීපයේ නාවික හමුදා කඳවුරට දැනුම් දීමෙන් පසුව නාවික හමුදාව අතුරුදහන් වූ ධීවරයින් තුන්දෙනා සෙවීමේ කටයුතු ආරම්භ කොට තිබේ.", "URL": "https://sinhala.adaderana.lk/news.php?nid=83683", "Category": null, "Parent URL": null}