{"Source": "Adaderana", "Timestamp": "September 20, 2010 01:09 pm", "Headline": "විපක්ෂයේ වැඩ කොටස සිදුකරන්නේ ජවිපෙයි", "News Content": "මේ වනවිට විපක්ෂයේ කාර්යය භාරය ඉටුකරනු ලබන්නේ ජනතා විමුක්ති පෙරමුණ බව එම පක්ෂයේ ප්‍රධාන ලේකම් ටිල්වින් සිල්වා මහතා පවසයි. ආණ්ඩුවේ අසාධාරණයන්ට එරෙහිව සත්‍ය ලෙසම විපක්ෂය ලෙසින් ක්‍රියා කරන, මහ පොළවේ සිටින විපක්ෂය ජනතා විමුක්ති පෙරමුණ බව ඔහු පෙන්වාදෙයි. පාර්ලිමේන්තුවේ විපක්ෂයේ බහුතරය එක්සත් ජාතික පක්ෂයට හිමිවුවද ඉන් පිටත ජනතාවගේ බහුතරය එම පක්ෂයට හිමිනොවන බව ද ඒ මහතා සඳහන් කරයි. දැන් එක්සත් ජාතික පක්ෂය ජනතාවගේ විපක්ෂය බවට පත්ව ඇති බවට ඔහු චෝදනා කරයි. එක්සත් ජාතික පක්ෂය විපක්ෂයේ කාර්යයභාරය ඉටුනොකරන බව එම පක්ෂයේ පාක්ෂිකයින් ද පිළිගෙන ඇති බව ටිල්වින් සිල්වා මහතා අවධාරණය කරයි. මේ වනවිට ජනතා විමුක්ති පෙරමුණ සත්‍ය විපක්ෂය නිර්මාණය කිරීමේ කාර්යයෙහි නිරතව සිටින බව ද ඒ මහතා ප්‍රකාශ කළේය. දැන් ආණ්ඩුව ක්‍රම 02 ක් යටතේ විපක්ෂය දුර්වල කිරීමේ ක්‍රියාවලියක නිරතව සිටින බව හෙතෙම පෙන්වා දුන්නේය. මුදලට දුර්වලයින් ආණ්ඩු පක්ෂය වෙත කැඳවාගැනීම හා මුදලට විකිණීමට අකමැති පිරිස් බොරු නඩු වලට පටලමින්, බිය ගැන්වීම තුළින් පක්ෂය වෙත කැඳවාගැනීම එම ක්‍රම 02 වන බව ද ටිල්වින් සිල්වා මහතා අවධාරණය කළේය‍. එක්සත් ජාතික පක්ෂයේ සැබෑ තත්ත්වය හා ප්‍රසිද්ධ වේදිකාවේ එම පක්ෂය ඉදිරිපත් කරන ප්‍රකාශ අතර දැවැන්ත වෙනසක් පවතින බව ද ප්‍රධාන ලේකම්වරයා කියා සිටියේය. එම පක්සය දැන් ආණ්ඩුවේ අවශ්‍යතා මත කටයුතු කරන බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=10981", "Category": null, "Parent URL": null}