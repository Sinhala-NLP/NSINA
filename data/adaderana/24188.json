{"Source": "Adaderana", "Timestamp": "May 12, 2012 10:19 am", "Headline": "රවී ඇතුළු තිදෙනෙකුට එරෙහි නඩු විභාගය 29 දා", "News Content": "අමෙරිකාවේ සිරදඩුවම් විඳින කෝටිපති ව්‍යාපාරික රාජරත්නම් විසින් එවූ බව සඳහන් මුදල් මූල්‍ය රෙගුලාසි උල්ලංඝණය කරමින් පෞද්ගලික බැංකුවක තැන්පත් ක‍ළේ යැයි චෝදනා එල්ල වී ඇති පාර්ලිමේන්තු මන්ත්‍රී රවී කරුණානායක මහතා ඇතුළු තිදෙනෙකුට එරෙහිව පනවා ඇති නඩුව විභාග කිරීමට දින නියම කර තිබේ. අදාළ නඩුව කැඳවූ අවස්ථාවේ දි රවී කරුණානායක මහතා ඇතුළු විත්තිකරුවන් අධිකරණය හමුවේ පෙනී සිටියහ. මෙහිදී විනිමය පාලන කොමිසමේ හිටපු නියෝජ්‍ය අධ්‍යක්ෂවරයා අධිකරණය හමුවේ සාක්ෂි ලබාදීමට පෙනී සිටි අතර ඒ අනුව අදාළ නඩු විභාගය ලබන 29 වැනිදා පැවැත්වීමට කොළඹ මහාධිකරණය නියෝග කර ඇත. එදිනට නඩු විභාගයට අවශ්‍ය ලේඛන ඉදිරිපත් කරන ලෙස විනිමය පාලන කොමිසමේ නිලධාරීන්ට අධිකරණය නියෝග කළ බව අද දෙරණ අධිකරණ වාර්තාකරු සඳහන් කළේය. අමෙරිකාවේ සිට එවනු ලැබූ ‍අමෙරිකානු ඩොලර් දස ලක්ෂයකට ආසන්න මුදලක් ශ්‍රී ලංකා මහබැංකුවට නොදන්වා එහි අවසරයකින් තොරව පුද්ගලික බැංකුවක තැන්පත් කළේ යැයි චෝදනා කරමින් නීතිපතිවරයා මෙම විත්තිකරුවන්ට එරෙහිව නඩු පවරා තිබුණි.", "URL": "https://sinhala.adaderana.lk/news.php?nid=24188", "Category": null, "Parent URL": null}