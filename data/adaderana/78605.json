{"Source": "Adaderana", "Timestamp": "October 11, 2017 01:24 pm", "Headline": "වත්කම ගැන බොරු කිව්වොත් දඩය ලක්ෂය දක්වා ඉහළට ", "News Content": "නියමිත පරිදි වත්කම හා බැරකම් ප්‍රකාශ ලබා දීම පැහැර හැරීම හෝ අසත්‍ය තොරතුරු සඳහන් කිරීම සඳහා පනවා තිබු දඩය රුපියල් ලක්ෂයක් දක්වා වැඩි කිරීමට කැබිනට් අනුමැතිය හිමි වී තිබේ. අද(11) පැවති කැබිනට් තීරණ දැනුම් දීමේ මාධ්‍ය හමුවට එක් වෙමින් අමාත්‍ය ගයන්ත කරුණාතිලක මහතා මෙම අදහස් පළ කළේය. ඒ අනුව මේ සම්බන්ධයෙන් නීතියෙන් වරදකරු කෙරෙන තැනැත්තෙකුට වර්තමානයේ දී නියම කෙරෙන රුපියල් 1000 කට නොවැඩි දඩය රුපියල් ලක්ෂයක් දක්වා වැඩි කිරීමට අවශ්‍ය සංශෝධන ව්‍යවස්ථා කෙටුම්පත් කිරීම සඳහා නීති කෙටුම්පත් සම්පාදකට උපදෙස් ලබා දීමට අධිකරණ අමාත්‍ය තලතා අතුකෝරාල මහත්මිය විසින් ඉදිරිපත් කළ යෝජනාවට මෙලෙස අනුමැතිය හිමිව තිබේ. 1975 අංක 1 දරණ වත්කම් හා බැරකම් ප්‍රකාශ කිරීමේ නීතිය අනුවථ එවැනි තැනැත්තන් විසින් ශ්‍රී ලංකාව තුළ හෝ ඉන් බැහැරව තමන් සතුව පවතින වත්කම් හා බැරකම් කාලීනව ප්‍රකාශයට පත් කළ යුතුයි. එම නීතිය අදාළ වන තැනැත්තෙකුට එරෙහිව ඉදිරිපත් වන පැමිණිලි පිළිබඳව විමර්ශන පැවැත්වීම සඳහා ද එමඟින් විධිවිධාන සලසනු ලබයි.", "URL": "https://sinhala.adaderana.lk/news.php?nid=78605", "Category": null, "Parent URL": null}