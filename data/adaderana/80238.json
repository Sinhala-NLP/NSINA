{"Source": "Adaderana", "Timestamp": "November 20, 2017 01:05 pm", "Headline": " නව යොවුන් වියේදී තමන් මනුෂ්‍ය ඝාතනයක් කළ බව ජනපති කියයි", "News Content": "තමන් නව යොවුන් වියේ තරුණයෙකුව සිටියදී මනුෂ්‍ය ඝාතනයක් සිදුකළ බව ජනාධිපතිවරයා පවසා තිබේ. පිලිපීන ජනපති රොඩ්‍රිගෝ ඩුටාර්ටේ පවසා ඇත්තේ \"අවුරුදු 16 දී මම කෙනෙක්ව මැරුවා\" යනුවෙනි. වියට්නාමයේ ඩා නැන්ග් නගරයේ පැවැති කලාපීය සමුළුවකට සහභාගී වෙමින් සිටියදී පසුගිය දා පිලිපීන නායකයා එම නගරයේ සිටින පිලිපීන ජනතාව අමතමින් මෙම අදහස් දැක්වීම සිදුකර තිබේ. කෙසේ වෙතත් ජනාධිපතිවරයාගේ ප්‍රකාශකයෙකු පසුව පවසා ඇත්තේ ඔහු කවටකමක් සිදුකර ඇති බවකි. පිලිපීන ජනාධිපතිවරයා තමන් අතින් සිදුවූවා යැයි කියන මනුෂ්‍ය ඝාතන සම්බන්ධයෙන් කටමත දෙඩවූ ප්‍රථම අවස්ථාව මෙය නොවන බවද විදෙස් වාර්තා පවසයි. මීට පෙරද ඔහු පවසා තිබුණේ තමන් ඩාවෝ නගරාධිපතිවරයාව සිටියදී අපරාධ සම්බන්ධ සැකකරුවන් ඝාතනය කළ බවකි.", "URL": "https://sinhala.adaderana.lk/news.php?nid=80238", "Category": null, "Parent URL": null}