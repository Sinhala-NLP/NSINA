{"Source": "Adaderana", "Timestamp": "December 27, 2017 04:04 pm", "Headline": "වව්නියාවේ බස් නැවතුමේ කලහකාරීව හැසිරුණු 6 ක් අධිකරණය හමුවට", "News Content": "වව්නියාවේ ලංගම බස්නැවතුම්පල තුල කලහකාරී අන්දමට හැසිරෙමින් පසුගිය 26 දා පොලීසියටද බලපෑම් කල පුද්ගලයින් හය දෙනෙකු පොලීසිය විසින් 27 දා වවුනියාව අධිකරණය වෙත ඉදිරිපත් කොට තිබුණි. වව්නියාව ලංගම බස් නැවතුම් පල 25 දා මධ්‍යම රාත්‍රියේ සිට වසා දමන ලෙස උතුරු පළාත් ප්‍රධාන අමාත්‍ය සී.වී.විග්නේස්වරන් මහතා විසින් ලබා දෙන ලද නියෝගය නොතකා ලංගම සේවකයින් බස් නැවතුම්පල තුල කලහකාරී ලෙස හැසිරෙමින් පෞද්ගලික බස් රථ සේවකයින් සමඟ ආරවුලක් ඇති කර ගනු ලැබුවේ 26 දා දහවල් කාලයේදීය. මේ තත්ත්වය සමථයකට පත් කිරීම පිණිස පැමිණි වව්නියාව පොලීසියේ නිලධාරීන් සමගද ලංගම සේවකයින් බහින්බස් වෙමින් නීතියට හා සාමයට බාධා වන අන්දමට හැසිරීම නිසා පොලීසිය ඒ බව අධිකරණය වෙත වාර්තා කොට තිබුණි. ඒ අනුව වව්නියාව ලංගම ඩිපෝවේ ධාවන කලමනාකාරවරයාට හා වෘත්තීය සමීති නායකයින් දෙදෙනෙකුටද,පෞද්ගලික බස් සේවකයින්ගේ සංගමයේ සභාපතිවරයා ඇතුළු තවත් දෙදෙනෙකුටද 27 දා අධිකරණය හමුවේ පෙනී සිටින මෙන් නියෝග ලැබී තිබුණි. පොලීසිය විසින් ඉදිරිපත් කරණ ලද කරුණු සැලකිල්ලට ගත් වවුනියාව දිසා විනිසුරු ලෙනින් කුමාර් මහතා දෙපිරිසටම දැඩි ලෙස අවවාද කොට මෙම ප්‍රශ්නය සාකච්ඡා මාර්ගයෙන් විසදාගෙන එම විසදුමද සමගින් සියළු දෙනාම ලබන ජනවාරි මස 3 වෙනිදා අධිකරණය හමුවේ පෙනී සිටින මෙන් නියෝග කොට තිබේ. ඒ අතරතුර කාලයේදී දෙපාර්ශ්වයේම සේවකයින් නීතියට හා සාමයට බාධා එල්ලවන අන්දමට හෝ කලහකාරී ලෙස හැසිරීමට තැත් කරන්නේ නම් ඔවුන්ව අත් අඩංගුවට ගෙන අධිකරණය හමුවට ඉදිරිපත් කරන මෙන්ද දිසා විනිසුරුවරයා පොලීසියට නියෝග කළේය. පොදු හා මහජන දේපලවලට හානි වන අන්දමට ක්‍රියා කරන්නේ නම් ඊට එරෙහිවද නීතිය ක්‍රියාත්මක කරන මෙන් විනිසුරුවරයා පොලීසියට නියෝග කොට තිබේ. තත්ත්වය මෙසේ වුවත් වව්නියාව ලංගම සේවකයින් උතුරු පළාත් ප්‍රධාන අමාත්‍යවරයාගේ නියෝගය මත තවමත් නව බස් නැවතුම්පල වෙත ගොස් නොමැත. පෞද්ගලික බස් රථ පමණක් වව්නියාවේ නව බස් නැවතුම්පලේ ගාල් කොට ධාවන කටයුතු ක්‍රියාත්මක කොට ඇත.", "URL": "https://sinhala.adaderana.lk/news.php?nid=82148", "Category": null, "Parent URL": null}