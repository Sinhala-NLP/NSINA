{"Source": "Adaderana", "Timestamp": "August 23, 2018 03:02 pm", "Headline": "චෝදනා ගැන අර්ජුන මහේන්ද්‍රන් රහස් පොලීසියෙන් විමසයි", "News Content": "ප්‍රණශ්නගත මහබැංකු බැදුම්කර ගනුදෙනුව සම්බන්ධයෙන් ගොනු කර ඇති නඩුවට අදාළව හිටපු මහබැංකු අධිපති අර්ජුණ මහේන්ද්‍ර න් සිංගප්පූරු ජාත්‍යන්තර පොලිස් ශාඛාව හරහා අපරාධ පරීක්ෂණ දෙපාර්තමේන්තුව වෙත ඉල්ලීමක් ඉදිරිපත් කර ඇති බව නීතිපතිවරයා කොටුව මහේස්ත්‍රාත් අධිකරණයට දැනුම් දී තිබේ. නඩුවේ පළමු සැකකරු වන අර්ජුණ මහේන්ද්‍රන් විසින් සිදුකර ඇති එම ඉල්ලීම නඩුව අද කැඳවූ අවස්ථාවේ නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් හරිප්රිමයා ජයසුන්දර මහත්මිය අධිකරණය හමුවේ ප්‍රකාශ කළ බව අද දෙරණ අධිකරණ වාර්තාකරු පැවසීය. තමාට එරෙහිව අධිකරණය විසින් නිකුත් කර ඇති වරෙන්තු නියෝගවල පිටපත් සහ අපරාධ පරීක්ෂණ දෙපාර්තමේන්තුව විසින් තමන්ට එරෙහිව අධිකරණයට ගොනු කර ඇති චෝදනා මෙන්ම ඒවා සනාථ කිරීමට ඉදිරිපත්ව ඇති සාක්ෂි සටහන්වල ලේඛන අර්ජුණ මහේන්ද්‍රන් විසින් ඉල්ලා ඇති බවයි. සැකකාර හිටපු මහබැංකු අධිපතිවරයා මේ වන විට කුමන ස්ථානයක රැදී සිටින්නේ දැයි නිරීක්ෂණය කර ඇත්ද යන්න පිළිබඳ මෙහිදී කොටුව මහේස්ත්‍රාත් ලංකා ජයරත්න මෙනෙවිය, නියෝජ්‍ය සොලිසිටර් ජනරාල්වරියගෙන් විමසා තිබේ. ඊට පිළිතුරු දෙමින් නියෝජ්‍ය සොලිසිටර් ජනරාල්වරිය සඳහන් කර ඇත්තේ ඔහු මේ වන විට සිංගප්පූරුවේ ඉතාමත් රහසිගතව රැදී සිටින බවට තොරතුරු අනාවරණය වී ඇති බවයි. සැකකරු ඉල්ලා ඇති ලිපිලේඛන ඔහුට ලබාදීමට ඇති හැකියාව පිලීබඳ නීතිමය කරුණු අධ්‍යයනය කරමින් පවතින අතර ඒ සම්බන්ධයෙන් නීතිපතිවරයාගේ නිගමනය මීළඟ නඩු දිනයේ අධිකරණයට දැනුම්දීමට කටයුතු කරන බව නියෝජ්‍ය සොලිසිටර් ජනරාල් හරිප්‍රියා ජයසුන්දර මහත්මිය අධිකරණයට දැනුම් දී තිබේ. මේ අතර මහබැංකු බැඳුම්කර ගණුදෙනුවට අදාළව මේ වන විට රක්ෂිත බන්ධනාගාරගතව සිටින පර්පෙචුවල් ට්‍රේෂරීස් සමාගමේ හිමිකරු අර්ජුණ් ඇලෝෂියස් සහ එහි ප්‍රධාන විධායක නිළධාරී කසුන් පළිසේන යන අය ලබන 30 වන දින දක්වා තවදුරටත් රක්ෂිත බන්ධනාගාර ගත කිරීමට ද අධිකරණය නියෝග කළ බවයි අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=94893", "Category": null, "Parent URL": null}