{"Source": "Adaderana", "Timestamp": "November 17, 2016 02:12 pm", "Headline": "තනි එජාප ආණ්ඩුවක් හැදුවානම් සලාක ක්‍රමයට තාම ගුටි කනවා", "News Content": "ශ්‍රී ලංකා පොදුජන පෙරමුණ නම් පොහොට්ටුව පිපෙන්නේ හෝ පරවෙන්නේ නැතිව මෝදුවෙමින් තියෙන බව වාරිමාර්ග සහ ජල කළමනාකාර අමාත්‍ය විජිත් විජයමුනි සොයිසා මහතා පවසයි.බැසිල්ට ඒ විදිහට එන්න කීවට බිය විය යුතු නැති බවත්,පරාජය බාරගෙන රට හැර ගියේ ඔහු බවත් සොයිසා මහතා කියා සිටියේ අද(17)කොළඹ පැවති මාධ්‍ය හමුවකදීය.බැසිල් සරමයි කමිසයයි ගලවා දමා කලිසන් කෝට් ඇඳගෙන රටින් ගිය බවත්, මහින්ද රාජපක්ෂ මහතා පක්ෂය රනිල් වික්‍රමසිංහට දී කාල්ටන් ගිය බවත්,තමන් ඇතුළු පිරිස නන්නත්තාරවූ බවත් හෙතෙම සඳහන් කළේය.එම නිසා එජාපය සමග සන්ධානගතව ආණ්ඩුවක් පිහිටුවීමට සිදුවූ බවත්,එවන් ආණ්ඩුවක් පිහිටවූයේ නැතිව තනි එජාප ආණ්ඩුවක් බලයට පැමිණියේනම් සලාක ක්‍රමයට තාම ගුටිකන බවත් ඔහු අවධාරණය කළේය.ජී.එල් පීරිස් මහතා වෙනම පක්ෂයක් පිහිටුවීමට ක්‍රියා කිරීම තුළින් ශ්‍රීලනිප සාමාජිකත්වය අහෝසිවන බව සඳහන් කළ ආකාරයට ඒකාබද්ධ විපක්ෂය විසින් පිහිටුවනු ලැබූ අලුත් පක්ෂයේ සාමාජිකයින්ට එරෙහිව විනය ක්‍රියා මාර්ග ගන්නේදැයි මෙහිදී මාධ්‍යවේදියෙකු ප්‍රශ්න කර සිටියේය.ඊට ප්‍රතිචාර දක්වමින් අමාත්‍යවරයා කියා සිටියේ වළඳේ දැලි තිබ්බට දැලිත් සමග වළඳ වීසි කිරීම ප්‍රයෝජනයක් නැති වැඩක් බවයි.එම නිසාම යම් යම් වරදවල් තිබුණු පමණින් සියලුදෙනා හැරදමා යන ගමනක් සුදුසු නැති බවත්,ඒ ඒ වෙලාව අනුව කළ යුතු වඩා සුදුසු දේ කිරීම යහපත් බවත් සොයිසා මහතා සඳහන් කළේය.මෙම අවස්ථාවට එක්වුණු ශ්‍රීලනිප තරුණ පෙරමුණේ සභාපති,හිටපු පාර්ලිමේන්තු මන්ත්‍රී ශාන්ත බණ්ඩාර මහතා කියා සිටියේ එකට එක්ව මිස අලුත් පක්ෂ පිහිටුවා බෙදීවෙන්වීමෙන් පක්ෂය ජයග්‍රහණය කරා ගෙනයා නොහැකි බවයි.සන්ධානයේ විමල් වීරවංශ තම පක්ෂය හැරදමා නොඑන බවත්,පිවිතුරු හෙළ උරුමයේ ගම්මන්පිල හෝ වාමාංශික පෙරමුණේ වාසු හෝ එලෙස තම පක්ෂය හැරදමා නොඑන තත්ත්වයක් තුළ ශ්‍රීලනිප පිරිස් පමණක් තම පක්ෂය හැරදමා වෙනත් පක්ෂයකට සම්බන්ධවීම විහිළු සහගත බව ඔහු අවධාරණය කළේය.මහින්ද රාජපක්ෂ මහතා සමග මේ පිරිස් ගනුදෙනු කරනු ලබන්නේ මහින්දට පවත්නා ආදරය නිසා නොව ඔහුගේ කර මතින් පාර්ලි‍මේන්තුවට රිංගා ගන්නට බව ශාන්ත බණ්ඩාර මහතා මෙහිදී පෙන්වා දුන්නේය.", "URL": "https://sinhala.adaderana.lk/news.php?nid=66116", "Category": null, "Parent URL": null}