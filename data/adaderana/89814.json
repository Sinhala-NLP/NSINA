{"Source": "Adaderana", "Timestamp": "May 25, 2018 04:34 pm", "Headline": "කඩුවෙලට තාවකාලික පාලමක්", "News Content": "කඩුවෙල පාලම දෙපස ඉවුර ඛාදනය වී පස්බැම්ම කැඩියාමේ අවධානමක් පවතින බැවින් කඩුවෙල පාලම වෙනුවට 8 වන ශ්‍රී ලංකා පාබල හමුදාවේ භට පිරිස් මාර්ග සංවර්ධන අධිකාරියේ නිලධාරින් සමඟ එක්ව තාවකාලික පාලමක් ඉදිකිරීමේ කටයුතු ආරම්භ කර තිබේ. අයහපත් කාලගුණයත් සමඟ ඇඳහැලෙන ධාරාණිපාත වර්ෂාව හේතුවෙන් කැලණි ගඟේ ජල මට්ටම සීඝ්‍රයෙන් වැඩිවෙමින් පවතින අතර කැලණි ගඟ හරහා ඉදිකර ඇති කඩුවෙල පාලම බිඳියාමේ අවධානමක් ඇති බව දැනගැනීමෙන් අනතුරුව 14 වන සේනාංකයේ භට පිරිස් විසින් මෙම ඉදි කිරීම සිදු කර ඇත. ඒ අනුව, යුද්ධ හමුදා භට පිරිස් විශාල ලෝහ ව්‍යුහයන් භාවිතා කරමින් තාවකාලික පාලමක් ඉදිකරමින් පවතින් අතර හදිසි ආපදාවක් ඇති වූවහොත් ඕනෑම වාහනයක් මෙම පාලම මතින් ගමන් කිරීමේ හැකියාව ද පවතියි. යුද්ධ හමුදා සාමාජිකයින් සහ මාර්ග සංවර්ධන අධිකාරියේ නිලධාරීන් කාර්යබහුලව පාලමේ ඉදිකිරීම් කටයුතු තවදුරටත් සිදු කරනු ලබයි.", "URL": "https://sinhala.adaderana.lk/news.php?nid=89814", "Category": null, "Parent URL": null}