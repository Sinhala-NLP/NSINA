{"Source": "Adaderana", "Timestamp": "February 20, 2019 10:33 am", "Headline": "පණ්ඩුක මෙලොව හැරයයි", "News Content": "ගල්ගමුව මීගලෑව වනජීවි කාර්යාලයට අයත් රැස්වෙහෙර පොතානේගම ගම්මානය අසන්නයේ හේන් යායක තිබී පණ්ඩුක නමින් හඳින් වූ හස්තියාගේ මළ සිරුර හමුව තිබේ. මීට දින 5කට පෙර මෙම හස්තියා මියගොස් ඇති අතර ඊයේ(19) අදාළ හස්තියාගේ මළ සිරුර සොයා ගෙන ඇති බව අද දෙරණ වාර්තාකරු පවසයි. මෙලෙස මියගොස් ඇත්තේ ගල්ගමුව ප්‍රදේශයේ නිතර සැරිසරු පණ්ඩුක නමින් හඳින් වූ උස අඩි 8යි අඟල් 8ක් වූ වයස අවුරුදු 30ක අලංකාර දළ යුඟලක් හිමි සද්ධන්තයෙකි. අදාළ හස්තියා මිය යාම සම්බන්ධයෙන් කුරුණෑගල, පුත්තලම දිස්ත්‍රික් බාර පශු වෛද්‍ය එච්.කේ ඉසුරු හේවාකෝට්ටගේ මහතා විසින් පරික්ෂණ සිදු කර ඇති අතර අදාළ පරීක්ෂණ වලින් අනාවරණය වී ඇත්තේ හස්තියාගේ උගුරු ප්‍රදේශයේ සිදුවූ යම් කිසි ආසාදනයක් හේතුවෙන් ආහාර ගැනීමට නොහැකිව මිය ගොස් ඇති බවයි. මෙම ඇතා මිය යාමේ සිද්ධිය සම්බන්ධයෙන් ගල්ගමුව මීගලෑව වනජීවි නිලධාරීන් වැඩිදුර විමරශන සිදු කරයි.", "URL": "https://sinhala.adaderana.lk/news.php?nid=104659", "Category": null, "Parent URL": null}