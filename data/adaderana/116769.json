{"Source": "Adaderana", "Timestamp": "August 17, 2019 01:57 pm", "Headline": "ට‍්‍රම්ප් හා පාකිස්ථාන අග‍මැති අතර විශේෂ දුරකථන සාකච්ඡාවක්", "News Content": "අමෙරිකානු ජනාධිපති ඩොනල්ඩ් ට‍්‍රම්ප් හා පාකිස්ථාන අග‍්‍රාමාත්‍ය ඉම්රාන් ඛාන් අතර විශේෂ දුරකථන සාකච්ඡාවක් පැවැත්වුණි. එහිදී කාෂ්මීරයේ අර්බුදය සම්බන්ධයෙන් දෙරටේ නායකයින්ගේ අවධානය යොමුව ඇත. මේ අතර රජයට එරෙහිව ඉන්දීය පාලිත කාශ්මීරයේ ශ්‍රීනගර් නගරයේ ආරම්භ වූ විරෝධතා තවදුරටත් ක්‍රියාත්මක බව විදෙස් මාධ්‍ය වාර්තා කළේය. ඉන්දීය පාලිත කාශ්මීරයේ ස්වයං පාලන බලතල ඉවත් කිරීම සඳහා ඉන්දීය රජය ගත් තීන්දුවට එරෙහිව ශ්‍රීනගර් නගරයේ දී මෙම විරෝධතාව පැවැත්වුණි. විරෝධතාවට ළමුන් සහ වැඩිහිටි කාන්තාවන්ද එක්ව සිටියේය. පාකිස්තාන පාලනය යටතේ පවතින කාශ්මීර ප්‍රදේශය සහ පකිස්තානයේ සිට ක්‍රියාත්මක ජයිශ්-ඊ-මොහොමඩ් සටන්කාමී කණ්ඩායම නියෝජනය කරන පුවරු සහ ධජ රැගෙන කාශ්මීර වැසියන් මෙම විරෝධතාවට සහභාගී වී ඇත. විරෝධතාකරුවන් විසුරුවා හැරීම සඳහා පොලීසිය කඳුළු ගෑස් යොදාගෙන ඇති බව වාර්තා වෙයි. මිලියන 7ක පමණ ජනතාවක් වාසය කරන ඉන්දීය පාලනය සහිත ජම්මු-කාශ්මීරයේ ස්වයංපාලන බලතල ඉවත් කිරීමට අගමැති නරේන්ද්‍ර මෝදි ගත් තීරණයෙන් පසුව කාශ්මීර් ප්‍රදේශයේ සන්නිවේදන සබඳතා අවහිර වී ඇත. එමෙන්ම සන්නද්ධ භටපිරිස් යොදවා එහි ආරක්ෂාව තර කිරීමටද ඉන්දීය බලධාරීන් පියවර ගෙන තිබූ අතර මේ හේතුවෙන් ශ්‍රීනගර් හි ඇතැම් ප්‍රදේශ බලකොටුවක ස්වරූපයක් ගෙන තිබුණි. මේ අතර කලාපයේ දැවැන්ත විරෝධතා ක්‍රියාමාර්ග වැළැක්වීමේ පියවරක් ලෙස කාශ්මීරයේ ප්‍රාදේශීය නායකයින් රැඳවුම් භාරයට ගෙන ප්‍රදේශය වසා දැමීමට පියවර ගත් බව ඉන්දීය බලධාරීන් පවසයි. කෙසේ වෙතත් මේ වන පැනවූ සීමා ලිහිල් කිරීමට ඉන්දීය බලධාරීන් පියවර ගෙන ඇති අතර දුරකථන සබඳතා යථා තත්වයට පත් කිරීම ඔවුන්ගේ අපේක්ෂාවයි. කලක සිට ඉන්දියානු කලාපයේ පවතින බෙදුම්වාදී කැරලි හේතුවෙන් දශක තුනක කාලයක් තුළ මරණ දහස් ගණනක් සිදුව ඇත. ඉන්දීය ආණ්ඩුක්‍රම ව්‍යවස්ථාවේ 370 වන වගන්තිය මගින් මුස්ලිම් බහුතරයක් වෙසෙන ජම්මු- කාශ්මීර ප්‍රාන්තයට සුවිශේෂී ස්වයං පාලන බලයක් දී තිබුණි. කෙසේ වෙතත්, වර්තමානයේ ඉන්දීය රජය , ආණ්ඩුක්‍රම ව්‍යවස්ථාවේ 370 වන වගන්තියේ බොහෝමයක් මතභේද මැද අවලංගු කර තිබීම හේතුවෙන් කාශ්මීරය සම්බන්ධයෙන් ඉන්දියාව සහ පාකිස්තානය අතර පවතින උණුසුම තවත් උග්‍ර වී ඇත.", "URL": "https://sinhala.adaderana.lk/news.php?nid=116769", "Category": null, "Parent URL": null}