{"Source": "Adaderana", "Timestamp": "January 13, 2019 10:04 pm", "Headline": "හදිසි ගින්නක් ඇති වුවහොත් එයින් මිදීමට ඔබ දැනුම්වත්ද?", "News Content": "පසුගිය සතියේ මහනුවර යටිනුවර වීදියේ ගොඩනැගිල්ලක හටගත් ගින්නකින් දිවි බේරාගැනීමට එහි පස්වන මහලේ පදිංචි පවුලකට ඉන් බිමට පනින්නට සිදු වූ සිද්ධිය ඔබට මතක ඇති. මහල් ගොඩනැගිලි වල ගින්නක් ඇතිවුණොත් එහි සිටින පුද්ගලයන්ට දිවි බේරාගනීමට ඇති ආරක්ෂක විධිවිධාන ගැන එම සිද්ධියෙන් පසු සමාජයේ කතාබහක් නිර්මාණය විය. අද දෙරණ ඒ ගැන විමර්ශනයක් සිදු කළේය. කොළඹ ඇතුළු ප්‍රධාන නගරවල බොහෝ දෙනා වාසය කරන්නේ , නැතිනම් රැකියාවේ නිරත වන්නේ මහල් ගොඩනැගිලි වල ඇති නිවාස වල නැත්නම් කාර්යාල වල. එවන් ස්ථානයක ගින්නක් ඇතිවී ඒ තුළ සිරවීමට සිදුවුවහොත් අනුගමනය කළ යුතු පියවර පිළිබඳව ඔබ දැනුවත්ද? මෙරට නීති රාමුව අනුව සහාධිපත්‍ය දේපලක් නොහොත් බද්ධ නිවාස සහිත මහල් නිවාස සංකීර්ණයක් සඳහා රජයේ පිළිගත් රක්ෂණ සමාගමකින් ලබාගත් ගිනි රක්ෂණවරණායක් තිබිය යුතු බව සහාධිපතය කළමනාකරණ අධිකාරිය පවසයි. එය පැවතුනත් සැබැවින්ම මහල් ගොඩනැගිල්ලක ගින්නක් ඇතිවූ විට එහි සිටින පිරිස දිවි බේරාගැනීම සඳහා කඩිනමින්ම අනුගමනය කළ යුතු ක්‍රියාමාර්ගය කුමක්ද ? එලෙස ඇති වන ගින්නක් පාලනය කිරීමට ඇතැම් විට සැලකියයුතු කාලයක් ගතවිය හැකියි. එවන් විටක මුදාගැනීමේ මෙහෙයුම සිදුවන තුරු ඔබ අනුගමනය කළ යුතු පියවර කුමක්ද? මසකට වරක් හෝ තාක්ෂණික ඉංජිනේරුවරයෙකු මාර්ගයෙන් මහල් නිවාස සංකීර්ණ පද්ධති වල මෙන්ම නිවාස තුළ ඇති විදුලි පද්ධතියේ තත්ත්වය පරීක්ෂා කරවා ගැනීම ගිනි අනතුරු අවම කරගැනීම සඳහා වන ප්‍රධානම ආරක්ෂිත ක්‍රමවේදයක්.", "URL": "https://sinhala.adaderana.lk/news.php?nid=102283", "Category": null, "Parent URL": null}