{"Source": "Adaderana", "Timestamp": "June 20, 2018 03:44 pm", "Headline": "සේවා ස්ථානවලදී සිදුවන ලිංගික හිංසන ගැන ජාතික මට්ටමේ විමර්ශනයක්", "News Content": "රැකියාවල නිරතවන්නන්ට සිය සේවා ස්ථානවලදී සිදුවන ලිංගික හිංසන සම්බන්ධයෙන් ජාතික මට්ටමේ විමර්ශනයක් සිදු කිරීමට ඔස්ට්‍රේලියානු රජය තීරණය කර තිබේ. ලිංගික හිංසනවලට එරෙහි ලොව පුරා ප්‍රචලිත “මී ටූ” ව්‍යාපාරය අනුව යමින් මෙම විමර්ශනය ආරම්භ කිරීමටයි ඔස්ට්‍රේලියානු රජය සැලසුම් කර ඇත. ඔස්ට්‍රේලියානු මානව හිමිකම් කොමිසමේ දත්තවලට අනුව වයස අවුරුදු 15 ට වැඩි එරට පුද්ගලයින්ගෙන් සියයට 20 ක පමණ පිරිසක් සිය සේවා ස්ථානවලදී ලිංගික හිංසනයන්ට ලක්වන බව සඳහන්ය. අදාළ විමර්ශනය මාස 12 ක කාලයක් සිදු කිරීමට සැලසුම් කර ඇති අතර ඒ සඳහා ඔස්ට්‍රේලියානු ඩොලර් නව ලක්ෂයක පමණ මුදලක් වැය වෙතැයි ඔස්ට්‍රේලියානු රජය අපේක්ෂා කර තිබේ.", "URL": "https://sinhala.adaderana.lk/news.php?nid=91199", "Category": null, "Parent URL": null}