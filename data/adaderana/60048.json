{"Source": "Adaderana", "Timestamp": "May 11, 2016 12:59 pm", "Headline": " ධීවර ඇමති සාකච්ඡාවක් කැඳවයි", "News Content": "මත්ස්‍ය අපනයනකරුවන් සහ මහජන සෞඛ්‍ය පරීක්ෂකවරුන් ධීවර අමාත්‍ය මහින්ද අමරවීර මහතා විසින් විශේෂ සාකච්ඡාවක් සඳහා කැඳවා තිබේ.හෙට(12) දිනයේ ධීවර අමාත්‍යාංශයේ දී අදාළ සාකච්ඡාව පැවැත්වෙන බව වාර්තා වෙයි.රට තුළ පරිභෝජනය කෙරෙන මත්ස්‍යයින් සහ අපනයනය කෙරෙන මත්ස්‍යයින් සම්බන්ධයෙන් ලැබී ඇති පැමිණිලි සැළකිල්ලට ගනිමින් අදාළ සාකච්ඡාව පැවැත්වීමට තීරණය කර තිබේ.විශේෂයෙන් මත්ස්‍යයින්ගේ ප්‍රමිතිය පිළිබඳව පැමිණිලි ලැබී ඇති අතර ඒ පිළිබඳව මෙම සාකච්ඡාවේ දී අවධානය යොමුකිරීමට නියමිතය.යුරෝපා මත්ස්‍ය තහනම ඉවත් කිරීමත් සමග ඉදිරියේ දී විශාල මත්ස්‍ය අස්වැන්නක් යුරෝපා රටවලට යැවීමට බලාපොරොත්තු වන බැවින් ප්‍රමිතිය පිළිබඳ සැලකිළිමත් වීම වඩාත් උචිත බව ධීවර අමාත්‍යාංශය සඳහන් කළේය.මේ අතර යුරෝපා මත්ස්‍ය තහනම ඉවත් කිරීමෙන් අනතුරුව පළමු මත්ස්‍ය අස්වැන්න ඉදිරි දිනවල දී යුරෝපා රටවල් සඳහා යැවීමට නියමිත බව ද ධීවර අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=60048", "Category": null, "Parent URL": null}