{"Source": "Adaderana", "Timestamp": "September 21, 2012 11:00 pm", "Headline": "ඡන්දය දුන් ජනතාවට ආණ්ඩුවට කෘතඥතාවය පළ කළේ ජල බිල 20%කින් වැඩිකරලා", "News Content": "බඩු මිල ඉහළ යාමෙන් පීඩාවට පත්ව සිටි ජනතාව ජල බිල සියයට 20%කින් වැඩි කර තවත් පීඩාවට සහ අන්ත අසරණ තත්ත්වයට පත්කර ඇතැයි එක්සත් ජාතික පක්ෂය චෝදනා කරයි. ආණ්ඩුවේ මෙම කූට දෙබිඩි පිළිවෙත ජනතාව විසින් හොඳින් අවබෝධ කර ගත යුතු බවත් මින් ඉදිරියටත් ආණ්ඩුවේ රැවටිලි හා වංචාවන්ට හසු නොවිය යුතු බවත් එම පක්ෂයේ මහ ලේකම් තිස්ස අත්තනායක මහතා නිවේදනයක් නිකුත් කරමින් පෙන්වාදෙයි. එකී නිවේදනය වැඩිදුරටත් පහත පරිදිය. මැතිවරණ උණුසුම නිවී යාමට මත්තෙන් මහින්ද චින්තනයේ සැබෑ ස්වරූපය නැවතත් කරළියට පැමිණීම සම්බන්ධව අපගේ බලවත් විරෝධතාවය පළ කර සිටිමු. මැතිවරණයට පෙරාතුව තාවකාලිවක බඩු මිල අඩු කර ජනතාවට නොයෙකුත් ආකාරයේ පොරොන්දු ලබාදී ජනතාව මුලාකර බලය ලබාගත් සන්ධාන ආණ්ඩුව මැතිවරණය අවසන්වත්ම ජල බිල 20%කින් වැඩිකර ජනතාවට සිය කෘතඥතාවය පළ කර ඇත. බඩු මිල ඉහළ යාමෙන් පීඩාවට පත්ව සිටින ජනතාව ජල බිල සියයට 20%කින් වැඩි කිරීමෙන් තව තවත් පීඩාවට සහ අන්ත අසරණ තත්ත්වයකට පත්කොට තිබේ. ආණ්ඩුවේ මෙම කූට දෙබිඩි පිළිවෙත මහ ජනතාව විසින් හොඳින් අවබෝධ කර ගත යුතු අතර මින් ඉදිරියටත් ආණ්ඩුවේ රැවටිලි හා වංචාවන්ට හසු නොවිය යුතු බව අවධාරණය කර සිටිමු. ආණ්ඩුවේ දූෂණ වංචා හා නාස්තිය නිසා අද වන්දි ගෙවීමට සිදුව ඇත්තේ මහ ජනතාවටයි. නමුත් ආණ්ඩුවේ මැති ඇමතිවරුන්ට මේ කිසිදු අඩු පාඩුවක් දැනෙන්නේ නැත. මහජනතාව පිට බර පටවා සුඛෝපභෝගි ජීවිතයක් ගත කරමින් සිටින ලෝකයේ ලොකුම ඇමති මණ්ඩලයේ නඩත්තුව සඳහා බඩු මිල ඇතුළු අත්‍යවශ්‍ය ද්‍රව්‍යයන්ගේ මිල ඉහළ දැමීමට ආණ්ඩුවට සිදුව ඇත. එපමණක් නොව ජනාධිපතිවරයාගේ විදේශ සංචාරවලදී මැති ඇමතිවරුන් පිරිවරා යාමේ වියදම ද අද දැරීමට සිදුවි ඇත්තේ කබලෙන් ලිපට වැටුණු ජනතාවටයි. අද මහින්ද චින්තනයේ තේමාව වී තිබෙන්නේ “ආණ්ඩුවේ අපි සැප විඳින්නම් - ඡන්දය දුන් ඔබ දුක් විඳින්න” යන්නය. මහ ජනතාවගේ දුක හඳුනන්නේ නැති ආණ්ඩුවක් බවට අද මෙම ආණ්ඩුවට පත්ව ඇත. මහජන දුක නොතේරෙන මෙම ආණ්ඩුව බලයට ගෙන ඒමට වෙර දැරු ජනතාව මින් ඉදිරියටවත් දුරදිග බලා නිවැරදි තීරණ ගැනීමට කටයුතු කළ යුතු බව අවධාරණය කරමු. පසුගිය දිනයේදී ද භාණ්ඩ වර්ග කිහිපයකම මිල ඉහළ දැමූ ආණ්ඩුව තව තවත් බඩු මිල වැඩි කිරීමේ අරමුණින් සිටින බව පැහැදිළි වන අතර වත්මන් ආණ්ඩුව බලයේ සිටින තුරු බඩු මිලෙහි අඩු කිරීමක් දක්නට නොලැබේ. ආණ්ඩුවේ මේ අත්තනෝමතික ගමන නතර කිරීමට නම් ජනතාව වහාම ඉදිරියට පැමිණිය යුතු බව අවධාරණය කරමු.", "URL": "https://sinhala.adaderana.lk/news.php?nid=27631", "Category": null, "Parent URL": null}