{"Source": "Adaderana", "Timestamp": "May 20, 2018 05:34 pm", "Headline": "අයහපත් කාලගුණය නිසා අධිවේගී මාර්ගයේ රිය අනතුරු  6 ක් වෙලා ", "News Content": "පවතින වැසි සහිත කාලගුණ තත්ත්වය හේතුවෙන් අද (20) දින තුළ අධිවේගී මාර්ගවල රිය අනතුරු 6ක් සිදුව ඇති බව පොලීසිය පවසයි. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේ දක්ෂිණ අධිවේගී මාර්ගයේ රිය අනතුරු 4ක් සහ කටුනායක අධිවේගී මාර්ගයේ රිය අනතුරු 2ක් සිදුව ඇති බවයි. දක්ෂිණ අධිවේගී මාර්ගයේ දොඩංගොඩ සහ ගැලනිගම අතර ප්‍රදේශයේ දී ජීප් රථයක් රියදුරුට පාලනය කරගත නොහැකිව මාර්ගයෙන් සහ ආරක්ෂක වැටෙන් පිටතට පැන සිදුවූ අනතුරකින් සිව්දෙනෙකු තුවාල ලබා තිබේ. තුවාල ලැබූවන් අතර සිටි කාන්තාවක් සහ කුඩා දරුවෙකුගේ තත්ත්වය බරපතල බව පොලිස් මාධ්‍ය ප්‍රකාශකවරයා ප්‍රකාශ කළේය. පවතින වැසි සහිත කාලගුණ තත්ත්වය හේතුවෙන් අධිවේගී මාර්ගයේ රථවාහන ධාවනයේ දී අවම වේගයක් පවත්වා ගෙන යාමට රථවාහන රියදුරන්ගෙන් කටයුතු කළ යුතු බව ද පොලිස් මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=89452", "Category": null, "Parent URL": null}