{"Source": "Adaderana", "Timestamp": "April 15, 2010 02:10 pm", "Headline": "සැකකරු රක්ෂිත බන්ධනාගාරයට", "News Content": "පුත්තලම දිස්‍ත්‍රික් එක්සත් ජනතා නිදහස් සන්ධාන අපේක්ෂිකාවකගේ ආධාරකරුවෙකු ඝාතනය කිරීමේ සිද්ධියට සම්බන්ධ ප්‍රධාන සැකකරු ලබන 27 වන දින දක්වා රක්ෂිත බන්ධනාගාර ගත කර තිබේ. පුත්තලම වැඩ බලන මහේස්ත්‍රාත් මොහොමඩ් ඉක්බාල් මහතා වෙත සැකකරු අද ඉදිරිපත් කිරීමෙන් පසු මෙම නියෝගය කළේය. සමෘද්ධි නියාමකයෙකු වන සැකකරු එක්සත් ජනතා නිදහස් සන්ධානයේම අපේක්ෂකයෙකුගේ ආධාරකරුවෙකු වන බව සඳහන්ය. ඔහු විසින් ඝාතනය කර ඇත්තේ දිවුල්වැව ප්‍රදේශයේ පදිංචි 19 හැවිරිදි තරුණයෙකි. ඝාතනය හේතුවෙන් කුපිත වු ප්‍රදේශවාසීන් සැකකරුගේ නිවසට ගිනි තැබු අතර ඔහු අත්අඩංගුවට ගන්නා ලෙස ආනමඩුව පොලිසිය ඉදිරිපිට උද‍්ඝෝෂණයකද නිරත විය.", "URL": "https://sinhala.adaderana.lk/news.php?nid=7817", "Category": null, "Parent URL": null}