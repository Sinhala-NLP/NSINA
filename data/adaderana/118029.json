{"Source": "Adaderana", "Timestamp": "September 1, 2019 11:10 pm", "Headline": "නවසීලන්තයට ජය", "News Content": "ශ්‍රී ලංකාව සහ නවසීලන්තය අතර පැවති පළමු විස්සයි විස්ස ක්‍රිකට් තරගය කඩුළු 05 ක තියුණු ජයක් ලබා ගැනීමට නවසීලන්ත කණ්ඩායම සමත් වුණි. ඒ අනුව තරග 3 කින් සමන්විත තරගාවලියේ තරග 1 ට 0 ක් ලෙස පෙරමුණ හිමි කරගෙන සිටින්නේ නවසීලන්ත කණ්ඩායමයි. පල්ලේකැලේ ජාත්‍යන්තර ක්‍රීඩාංගණයේ දි තරගයේ කාසියේ වාසිය දිනු ශ්‍රී ලංකා නායක ලසිත් මාලිංග පළමුව පන්දුවට පහර දීමට තීරණය කළ අතර වනිඳු හසරංග අද ශ්‍රී ලංකාව වෙනුවෙන් විස්සයි විස්ස වරම් හිමිකර ගත්තේය. ඒ අනුව ශ්‍රී ලංකා ඉනිම අරඹමින් පිටියට පිවිසි කුසල් ජනිත් සහ කුසල් මෙන්ඩිස් පළමු කඩුල්ලට ලකුණු 41ක සබඳතාවක් ගොඩනගමින් සාර්ථක ආරම්භයක් ශ්‍රී ලංකාවට ලබා දුන්නේය. කුසල් ජනිත් පළමු කඩුල්ල ලෙස දැවි ගියත් ඉන්පසු පිටියට පිවිසි පිතිකරුවන් මනාව ලකුණු රැස් කරමින් ශ්‍රී ලංකා ලකුණු පුවරුව ශක්තිමත් කළේය. කුසල් මෙන්ඩිස් සිය විස්සයි විස්ස දිවියේ 5 වන අර්ධ ශතකය රැස් කළ අතර ඔහු ලකුණු 79කට දැවි ගියේය. නිරෝෂන් දික්වැල්ල ලකුණු 33 යි. ඒ අනුව ශ්‍රී ලංකාව නියමිත පන්දුවාර 20 අවසානයේ කඩුළු 4ක් දැවි ලකුණු 174ක් රැස් කරගත්තේය. ලකණු 175ක ජයග්‍රාහි ඉලක්කයක් හඹා යෑමට පිටියට පිවිසි නවසීලන්ත පිලේ පළමු කඩුළු 3 ලකුණු 39කදී දවා ගැනීමට ශ්‍රී ලංකා පන්දු යවන්න් සමත් වුණි. නමුත් සිව්වන කඩුල්ලට පිටියට පිවිසි රොස් ටේලර්,ග්‍රෑන්ඩ් හෝම් සමඟ එක්ව ශ්‍රී ලංකා පන්දු යවන්නන්ට රිසි සේ පහර එල්ල කළේය. එම අවස්ථාවේ දී ක්‍රියාත්මක වු ශ්‍රී ලංකා නායක ලසිත් මාලිංග කොලින් ඩී ග්‍රෑන්ඩ් හෝම් දවා ගනිමින් එම සබඳතා බිඳ දැමු අතර ඒ සමග ලොව වැඩිම විස්සයි විස්ස කඩුළු ලාභීන් අතර පළමු ස්ථානයට පත් වීමට ලසිත් මාලිංග සමත් වුණි. ඒ අනුව ඔහු අභිබවා ගියේ පාකිස්තානයේ ශහිඩ් අෆ්රිඩි තබා තිබු වාර්තාවයි. කෙසේ වෙතත් නවසීලන්ත කණ්ඩායම පන්දුවාර 19 යි පන්දු 3 ක් අවසානයේ කඩුලු 5 ක් පමණක් දැවී ලකුණු 175 ක් ලබා ගනිමින් ජයග්‍රහණය වාර්තා කළේය. නවසීලන්ත ඉනිම වෙනුවෙන් රෝස් ටේලර් ලකුණු 48 ක් සහ කොලින් ග්‍රෑන්ඩ්හෝම් ලකුණු 44 ක් ලබා ගත්තේය.", "URL": "https://sinhala.adaderana.lk/news.php?nid=118029", "Category": null, "Parent URL": null}