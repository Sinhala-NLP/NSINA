{"Source": "Adaderana", "Timestamp": "April 16, 2011 03:51 pm", "Headline": " ලංකාව ජීවත්වෙන්න බැරි රටක් කළ ලක්ෂ 5 බැගින් වූ ලිපි ජාවාරමක්", "News Content": "විදේශයන්හි ජීවත්වන ශ්‍රී ලාංකික සරණාගතයින්ට සිය වීසා දිගුකරගැනීම සඳහා ශ්‍රී ලංකාව තවදුරටත් සාමාන්‍ය ජීවතයක් ගත කළ නොහැකි ගැටුම්කාරී වාතාවරණයක් සහිත රටක් බවට ඒත්තු ගැන්වීමේ ලිපි විකිණීමේ ජාවාරමක නිරත වූ තිදෙනෙක් අත්අඩංගුවට ගෙන තිබේ. යාපනය සංගානෙයි ප්‍රදේශයේදී අද එවැනි ලිපියක් විකිණීමට තැත් කළ පුද්ගලයාද,එය ලබාගැනීමට පැමිණි පුද්ගලයාද ඇතුළු තිදෙනෙකු යුද හමුදාව විසින් අත්අඩංගුවට ගත් බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. ශ්‍රී ලංකාව තවදුරටත් සාමාන්‍ය ජනජීවිතයක් ගෙන යා නොහැකි ගැටුම්කාරී රටක් බවට ඒත්තුගන්වන එක් ලිපියක් සඳහා රුපියල් ලක්ෂ 5 ක පමණ මුදලක් ලබාගෙන ඇති බවටත් මූලික ප්‍රශ්න කිරීම්වලදී හෙළිවූ බව යුද හමුදා මාධ්‍ය ප්‍රකාශක මේජර් ජෙනරල් උභය මැදවල මහතා අද දෙරණට කියා සිටියේය. කෙසේ වුවද මෙම තිදෙනා වැඩිදුර විමර්ශන කටයුතු සඳහා මනිපායි පොලීසියට බාරදුන් බව ද හමුදා ප්‍රකාශකවරයා සඳහන් කළේය. නැගෙනහිර පළාතේ පිළිගත් දේශපාලන පක්ෂයක් විසින් ලබාදෙන අයුරින් මෙම ලිපි ලබාදී ඇති බව සඳහන් වේ.", "URL": "https://sinhala.adaderana.lk/news.php?nid=15508", "Category": null, "Parent URL": null}