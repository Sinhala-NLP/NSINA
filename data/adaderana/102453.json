{"Source": "Adaderana", "Timestamp": "January 16, 2019 04:20 pm", "Headline": "ගුරු හිඟයට විසඳුම් ඉල්ලා මව්පියෝ වැලිමඩ කලාප අධ්‍යාපන කාර්යාලය වටලයි", "News Content": "වැලිමඩ නැදුන්ගමුව මහ විදුහලේ පවතින ගුරු හිඟයට සුදුසු පිළියමක් ඉල්ලා එම විද්‍යාලයේ සිසු සිසුවියන්ගේ මව්පියන් පිරිසක් අද(16) පස්වරුවේ වැලිමඩ කලාප අධ්‍යාපන කාර්යාලය තුළ විරෝධතාවක නිරත විය. කලක සිට වැලිමඩ මහ විදුහලේ පවතින ගුරු හිඟයට අදාල බලධාරීන් මෙතෙක් විසඳුම් ලබා නොදීම හේතුවෙන් එම විද්‍යාලයේ සිසු සිසුවියන්ගේ මව්පියන් පිරිසක් මෙලෙස විරෝධතාවක නිරත වූ බව අප වාර්තාකරු පැවසුයේය. තවද මෙම විදුහලේ පාසල් සිසු සිසුවියන් 800ක් පමණ අධ්‍යාපනය ලබා ඇති බවත් පවතින ගුරු හිඟය හේතුවෙන් මව්පියන් විසින් තම දරුවන් නගරයේ පාසල්වලට ඇතුළත් කර ඇති බැවින් මේ වන විට මෙම විදුහලේ ළමුන් ප්‍රමාණය 200 දක්වා අඩු වී තිබේ. විරෝධතාවයේ නිරත වූ මව්පියන් පිරිසක් වැලිමඩ කළාප අධ්‍යාපන අධ්‍යක්ෂවරයා සමග සාකච්ඡාවකින් අනතුරුව දින හතරක් ඇතුලත වැලිමඩ මහ විදුහලට ගුරුවරුන් 4 දෙනෙකු ලබා දෙන බවට පොරාන්දු වීමෙන් අනතුරුව පිරිස කාර්‍යාලයෙන් පිටව ගිය බව වාර්තා වෙයි.", "URL": "https://sinhala.adaderana.lk/news.php?nid=102453", "Category": null, "Parent URL": null}