{"Source": "Adaderana", "Timestamp": "June 6, 2012 03:02 pm", "Headline": "උතුරු මැද මහ ඇමතිට පැනවූ වාරණය ඉවතට", "News Content": "උතුරු මැද පළාත් සභාව නියමිත ධුර කාලයට පෙර විසුරුවා හැරීමට පළාත් ආණ්ඩුකාරවරයාට උපදෙස් ලබාදීම වළකාලමින් උතුරු මැද ප්‍රධාන අමාත්‍යවරයාට එරෙහිව අධිකරණය මගින් මීට පෙර පනවා තිබූ වාරණ ආඥාව විසුරුවා හැරීමට නියෝග කළ උතුරු මැද පළාත් සිවිල් අභියාචනාධිකරණය උතුරු මැද පළාත් සභාව නියමිත ධූර කාලයට පෙර විසුරුවා හැරීම අභියෝගයට ලක්කරමින් ඉදිරිපත් කළ පෙත්සම නිෂ්ප්‍රභ කරන ලදි. මෙම සිද්ධියට අදාළ නඩුව නිස්සංක බන්දුල කරුනාරත්න මහතා සහ සරත් ගාමිණී එදිරිසිංහ යන මහත්වරුන්ගෙන් සැදුම් ලත් ද්වි පුද්ගල අභියාචනාධීකරණ විනිසුරු මඩුල්ලක් හමුවේ උතුරු මැද පළාත් බද සිවිල් අභියාචනාධීකරණයෙදී අද (06) යලි කැදවූ අවස්ථාවේදී වාරණ ආඥාව විසුරුවා හැරීමට මෙසේ නියෝග කෙරිණි. උතුරු මැද මහ ඇමතිවරයාට එරෙහිව අධිකරණය පනවා තිබූ වාරණ ආඥාව විසුරැවා හැරීමට නියෝග කරමින් පළාත් බද සිවිල් අභියාචනාධීකරණය ප්‍රකාශ කළේ මෙවැනි නඩුවක් විභාග කිරීමට පළාත් බද සිවිල් අභියාචනාධීකරණයට බලයක් නොමැති බවය. යම් පළාත් සභාවක් නියමිත ධුර කාලයට පෙර විසුරුවා හැරීමට ආණ්ඩුකාරවරයාට උපදෙස් ලබා දිම එකී පළාත් සභාවේ මහ ඇමති වර‍යාට නීතිමය හැකියාවක් ඇති බවද සදහන්කළ සිවිල් අභියාචනාධීකරය අවශ්‍ය විටෙක මහජන මතය විමසා බැලීම සදහා පළාත් සභාව විසුරුවා හැරීමටද ආණ්ඩුකාරවරයාට උපදෙස් ලබාදීමට බලයක් මහ ඇමතිවරයා සතු බවද ප්‍රකාශ කළේය. එලෙස පළාත් සභාවක් නියම්ත ධූර කාලයට පෙර විසුරැවා හැරීමට ආණ්ඩුකාරවරයාට උපදෙස් ලබා දීමට මහ ඇමතිවරයාට ඇති ව්‍යවස්ථාමය නීතිමය අයිතිය වලක්වාලීමේ නියෝග නිකුත් කිරීමට අධිකරණයට බලයක් නොමැති බවද සදහන් කළ අභියාචනාධීකරණය ආණ්ඩුක්‍රම ව්‍යවස්ථාවේ 03 වන ව්‍යවස්ථාව මගින් පෙන්වා දී ඇති පරිදි අවශ්‍ය ඕනෑම විටක මැතිවරණ පැවැත්වීම මගින් ජනතාවගේ පරමාධිපත්‍ය තහවුරු වන බැවින් මෙම නඩුවේ පෙත්සම්කරු ඉල්ලා ඇති සහනයන් ලබාදීමට අධිකරණයට ඉඩක් මෙන්ම බලයක් නැති බවද සදහන් කළේය. එක්සත් ජාතික පක්ෂයේ උතුරු මැද පළාත් සභා මන්ත්‍රී අනිල් රත්නායක මහතා අධිකරණයට ඉදිරිපත් කර තිබූ මෙම පෙත්සමේ වගඋත්තරකරුවන් ලෙස නම්කර ඇත්තේ උතුරු මැද පළාත් මහ ඇමති බර්ටි ප්‍රේමලාල් දිසානායක, සහ පළාත් සභා ආණ්ඩුකාර කරුණාරත්න දිවුල්ගනේ යන මහත්වරුන් සමඟ පළාත් සභාවේ අමාත්‍ය මණ්ඩලය හා පළාත් සභාවේ ලේකම් වරයායි.", "URL": "https://sinhala.adaderana.lk/news.php?nid=24810", "Category": null, "Parent URL": null}