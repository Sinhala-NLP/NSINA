{"Source": "Adaderana", "Timestamp": "October 1, 2010 08:58 am", "Headline": "සංවර්ධනය වන රටවල් අතර ශ්‍රී ලංකාව ඉදිරියෙන්", "News Content": "සංවර්ධනය වන රටවල් අතර විදේශ ආයෝජන ලබාගැනීමේ හැකියාව අතින් ශ්‍රී ලංකාව ඉදිරියෙන් සිටින බව ජපානය පවසයි. මෙරටට පැමිණ සිටින ජපාන පාර්ලිමේන්තු නියෝජිත පිරිසක් අග්‍රාමාත්‍ය දි.මු.ජයරත්න මහතා ඊයේ(30) හමුවූ අවස්ථාවේ දී මේ බව ප්‍රකාශ කර තිබේ. ශ්‍රී ලංකා රජය යටිතල පහසුකම් කඩිනමින් සංවර්ධනය කිරීම සඳහා කටයුතු කරයි නම් සෘජු විදේශ ආයෝජනයන් ආකර්ෂණය කරගන්නා, සංවර්ධනය වෙමින් පවතින රටවල් අතර ප්‍රමුඛස්ථානය හිමිකර ගැනීමට ශ්‍රී ලංකාවට හැකියාව ලැබෙනු ඇති බව ද මෙම නියෝජිත පිරිස පෙන්වා දී ඇත. ජපාන -ශ්‍රි ලංකා පාර්ලිමේන්තු මිත්‍රත්ව සංගමයේ සභාපති හිරෝෆෝමි හිරානෝ, එම සංගමයේ ප්‍රධාන අධ්‍යක්ෂවරුන් වන තොෂිරෝ ඉෂී සහ හිතෝෂි හසගාවා යන ජපාන නියෝජිතයින් පිරිස අග්‍රාමාත්‍යවරයා හමුවී ඇත. එහිදී දෙරට අතර ද්වීපාර්ශ්වික සහයෝගීතාව වර්ධනය කර ගැනීම පිළිබඳ සාකච්ඡා කළ බව වාර්තා වේ.", "URL": "https://sinhala.adaderana.lk/news.php?nid=11215", "Category": null, "Parent URL": null}