{"Source": "Adaderana", "Timestamp": "January 26, 2019 03:15 pm", "Headline": "සාමසාධක ලාංකික හමුදා සාමාජිකයින්ට එල්ල වූ ප්‍රහාරය එක්සත් ජාතීන් හෙළා දකියි", "News Content": "මාලි රාජ්‍යයේ එක්සත් ජාතින්ගේ සාමසාධක රාජකාරිවල නිරතව සිටි ශ්‍රී ලංකා යුද හමුදා භට පිරිසකට එල්ල වූ ප්‍රහාරයකින් මෙරට හමුදා සාමාජිකයින් දෙදෙනෙකු ජීවිතක්ෂයට පත් වීම, එක්සත් ජාතීන්ගේ මහලේකම් අන්තෝනියෝ ගුටෙරස් හෙළා දැක තිබේ. ප්‍රකාශයක් සිදු කරමින් එක්සත් ජාතීන්ගේ මහලේකම් පවසන්නේ මාලි රාජ්‍යයේ එක්සත් ජාතින්ගේ සාමසාධක රාජකාරිවල නිරතව සිටිමින් ජීවිතක්ෂයට පත්වූ හමුදා සාමාජිකයින් දෙදෙනාගේ පවුල් වල සාමාජිකයින් සම්බන්දයෙන් දැඩි ශෝකය පල කරන බවත් තුවාල ලැබූවන්ට ඉක්මන් සුවය ප්‍රාර්ථනා කරන බවත්ය. මෙවැනි ප්‍රහාර අන්තර් ජාතික නීතිය යටතේ යුධ අපරාධ ලෙස සැලකිය හැකි බවත් ප්‍රහාරයේ වගකිවයුත්තන් හදුනා ගැනීමට ප්‍රයත්නයක යෙදෙන ලෙස මාලි රාජ්‍යයේ බලධාරින්ගෙන් ඉල්ලා සිටින බවත්ය. හැකි ඉක්මණින් යුක්තිය ඉදිරියට ගෙන ඒම සඳහා කටයුතු කරන ලෙසත් ප්‍රකාශයේ සඳහන්ය. බටහිර අප්‍රිකාවේ, මාලි රාජ්‍යයේ එක්සත් ජාතින්ගේ සාමසාධක රාජකාරිවල නිරත ශ්‍රී ලංකා යුද්ධ හමුදා සන්නද්ධ රථයක් ඉලක්ක කර මෙම ප්‍රහාරය එල්ල වී තිබුණේ ඩුඑන්සා ප්‍රදේශයේදීය. එරට වේලාවෙන් ඊයේ උදෑසන 6.30 ට පමණ එම හමුදා සාමාජිකයින් WMZ වර්ගයේ සන්නද්ධ රථයකින් මුර සංචාරයේ යෙදී සිටියදී මෙම ප්‍රහාරයට ලක්වුණි. ප්‍රහාරය සඳහා වැඩිදියුණු කරන ලද අධිබලැති පුපුරණ ද්‍රව්‍ය යොදාගෙන ඇති අතර දුරස්ථ පාලකයක් මගින් ප්‍රහාරය සිදු කොට ඇති බවයි ශ්‍රී ලංකා යුද හමුදාව සඳහන් කළේ. දෛනික මෙහෙයුම අවසන් කර පැමිණෙමින් සිටියදී එල්ල වූ මෙම ප්‍රහාරයෙන් ශ්‍රී ලංකා යුද හමුදා කපිතාන්වරයෙකු සහ යුද හමුදා සාමාජිකයෙකු ජිවිතක්‍ෂයකට පත්වූ අතර තවත් තිදෙනෙකු තුවාල ලබා රෝහල් ගත කර තිබේ. සිද්ධිය සම්බන්ධයෙන් සෝදිසි මෙහෙයුම් ක්‍රියාත්මක වන අතර ප්‍රහාරයට ලක් වූ රථය පිටුපසින් පැමිණි තවත් සංග්‍රාමික රථයකට ද ප්‍රහාරයෙන් හානි සිදුවී ඇති බවයි ශ්‍රී ලංකා යුද හමුදාව සඳහන් කළේය. මාලි රාජ්‍යයේ එක්සත් ජාතින්ගේ සාම සාධක මෙහෙයුම් මුලස්ථානය විසින් මෙම ප්‍රහාරය පිළිබඳ වැඩිදුර විමර්ශන සිදු කරයි. මෙම ප්‍රහාරයෙන් ජීවිතක්ෂයට පත්වුණේ පොළොන්න්නරුව ප්‍රදේශයේ පදිංචිව සිටි ශ්‍රී ලංකා යුද හමුදාවේ 11 වන පාබල හමුදාවේ කපිතාන් එච්.ඩබ්.ඩී.ජයවික්‍රම සහ පොල්පිතිගම පදිංචිව සිටි 01 වැනි යාන්ත්‍රික පාබල රෙජිමේන්තුවේ කෝප්‍රල් එස්..එස්.විජේකුමාරයි. ප්‍රහාරයෙන් තුවාල ලැබූ තිදෙනාම යුධ හමුදා ඉංජිනේරු රෙජිමේන්තුවේ සාමාජිකයින් වෙයි. පන්විලතැන්න ප්‍රදේශයේ පදිංචි කෝප්‍රල් එම්.ජී.එස්. කුමාරසිංහ,කනන්තොට ප්‍රදේශයේ පදිංචි ලාන්ස් කෝප්‍රල් කේ.සී.පුෂ්පකුමාර සහ ලාන්ස් කෝප්‍රල් සී.එච්.එම්.එස්.චන්ද්‍රසේකර යන හමුදා නිලධාරීන් ඒ අතරට අයත්ය.", "URL": "https://sinhala.adaderana.lk/news.php?nid=103117", "Category": null, "Parent URL": null}