{"Source": "Adaderana", "Timestamp": "August 21, 2010 11:27 am", "Headline": "ඕස්ට්‍රේලියානු මහ මැතිවරණය උණුසුම්", "News Content": "ඉතා උණුසුම් මුහුණුවරක් ගෙන තිබෙන ඔස්ට්‍රේලියානු මහ මැතිවරණයේ ඡන්ද විමසීමේ කටයුතු මේ වන විට ආරම්භ වී තිබේ. ප්‍රධාන අපේක්ෂකයින් දෙදෙ‍නා අතර කරට කර තරගයක් නිර්මාණය වී තිබීම හේතුවෙන් ඔස්ට්‍රේලියානු මහ මැතිවරණය පිළිබඳ වැඩි දෙනාගේ අවධානය යොමුව තිබීම විශේෂත්වයකි. ලේබර් පක්ෂය වෙනුවෙන් අගමැතිනි ජුලියා ගිලාඩ් සහ කොන්සවේටිව් සන්ධානය වෙනුවෙන් ටෝනි ඇබොට් යන අපේක්ෂකයින් අතර අගමැති ධුරය සඳහා තියුණු තරගයක් නිර්මාණය වී තිබේ. එරට ‍වේලාවෙන් අද පෙරවරු 8 ට ආරම්භ වූ මහ මැතිවරණයේ දී ඡන්දදායකයින් මිලියන 14 කට ආසන්න පිරිසක් ඡන්දය ප්‍රකාශ කිරීමට නියමිතව ඇත. හිටපු අගමැති කෙවින් රඩ් ලේබර් පක්ෂ නායකත්වයෙන් ඉවත් වීමත් සමග එම පක්ෂයේ නායකත්වයට පත්වූ ජූලියා ගිලාඩ් මෙම මැතිවරණයේ දී ජය ලැබුවහොත් මැතිවරණයකින් තේරී පත්වන ප්‍රථම අගමැතිවරිය ලෙස ඇය ඔස්ට්‍රේලියානු ඉතිහාසයට එක්වනු ඇත.", "URL": "https://sinhala.adaderana.lk/news.php?nid=10356", "Category": null, "Parent URL": null}