{"Source": "Adaderana", "Timestamp": "August 29, 2017 09:23 am", "Headline": "GMOA  විධායක කමිටුව අද රැස්වෙයි!", "News Content": "පොරොන්දු වූ පරිදි සයිටම් ආයතනය අහෝසි කිරීමට අදාළ තීන්දුව ප්‍රකාශයට පත් නොකළහොත් ඉදිරි ක්‍රියාමාර්ග තීරණය කිරීමට තම සංගමයේ විධායක කමිටුව අද(29) රැස් වන බව රජයේ වෛද්‍ය නිලධාරීන්ගේ සංගමය පවසයි.එම සංගමයේ විධායක කමිටු සාමාජික වෛද්‍ය ප්‍රසාද් කොළඹගේ මහතා සඳහන් කළේ පසුගිය 25 වන දින ජනාධිපතිවරයා සමඟ පැවති සාකච්ඡාවේ දී සයිටම් ආයතනය අහෝසි කිරීමට අදාළ ප්‍රකාශය නිකුත් කරන බවට පොරොන්දු වු බවයි.එහෙත් මෙතෙක් ඒ සම්බන්ධයෙන් කිසිඳු පිළිගත හැකි ප්‍රකාශයක් සිදුකර නොමැති බව වෛද්‍ය ප්‍රසාද් කොළඹගේ මහතා පවසයි.එම නිසා ගත යුතු ඉදිරි ක්‍රියාමාර්ග පිළිබදව අද දිනයේ විධායක කමිටුව රැස්වී සාකච්ඡා කරන බව වෛද්‍ය ප්‍රසාද් කොළඹගේ මහතා සඳහන් කළේය.මේ අතර ඉල්ලීම් කිහිපයක් මුල් කරගනිමින් උතුරු මැද පළාතේ ක්‍රියාත්මක වැඩ වර්ජනය අද දිනයේත් ක්‍රියාත්මක කරන බව රජයේ වෛද්‍ය නිලධාරීන්ගේ සංගමය පවසයි.අදාළ ගැටළුවට අද දිනය තුළ නිසි විසඳුම් නොලැබුණහොත් හෙට දිනය තුළ මෙම වැඩ වර්ජනය උතුරු මැද පළාතේ සියලු රෝහල්වල ක්‍රියාත්මක කරන බව වෛද්‍ය ප්‍රසාද් කොළඹගේ මහතා සඳහන් කළේය.", "URL": "https://sinhala.adaderana.lk/news.php?nid=76833", "Category": null, "Parent URL": null}