{"Source": "Adaderana", "Timestamp": "June 11, 2012 03:27 pm", "Headline": "ජෝර්දානයෙදී අසරණ කතුන් වෙනුවෙන් සරණ පතන රංජන්   ", "News Content": "ජෝර්දානයේ රැකියාවලට ගොස් ගැටලුවලට මුහුණ දී සිටින ශ්‍රී ලාංකික කාන්තාවන් ගෙන්වා ගැනීමට පියවර ගන්නා ලෙස එක්සත් ජාතික පක්ෂ පාර්ලිමේන්තු මන්ත්‍රී රංජන් රාමනායක මහතා රජයෙන් ඉල්ලීමක් කර තිබේ. ශ්‍රී ලාංකික කාන්තාවන් 300 ක් පමණ ජෝර්දානයේ ශ්‍රී ලංකා තානාපති කාර්යාලය ආශ්‍රිතව රැඳී සිටින බව ද මන්ත්‍රීවරයා පෙන්වා දෙයි. මෙම පිරිස යළි මෙරටට එවීම සඳහා අදාළ නිලධාරීන් කිසිඳු වැඩපිළිවෙලක් ක්‍රියාත්මක නොකරන බවට මන්ත්‍රීවරයා චෝදනා කරයි. ඇතැම් නිලධාරීන් ශ්‍රමිකයින්ගෙන් ලිංගික අල්ලස් ලබා ගෙන ඇති බවටද තොරතුරු ලැබී ඇති බව රංජන් රාමනායක මහතා පවසයි. ගෘහ සේවිකාවන් තානාපති කාර්යාලයේ රැඳී සිටිම සාමාන්‍ය තත්ත්වයක් බව ශ්‍රී ලංකා විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතාගෙන් මේ පිළිබඳ කළ විමසීමක දී සඳහන් කළේය. එමෙන්ම ඔවුන් ගෙන්වා ගැනීම සඳහා ක්‍රියා කරන බව ද සභාපතිවරයා මෙහිදී වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=24940", "Category": null, "Parent URL": null}