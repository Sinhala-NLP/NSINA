{"Source": "Adaderana", "Timestamp": "November 19, 2012 09:32 am", "Headline": "වැසුණු පාසල් යළි විවෘතයි", "News Content": "සබරගමුව සහ මධ්‍යම පළාත්වල පාසල්වලින් වාර්තා වු ආසාත්මික තත්ත්වය හේතුවෙන් වසා දැමුණු පාසල් අද (19) දිනයේ දී යළි විවෘත කෙරිණි. මෙලෙස ඇතිවූ අසාත්මිකතාව පිළිබඳව මේ වන විට විවිධ අදහස් මතුවෙමින් තිබේ. ගම්පොල ජිනරාජ බාලිකා විද්‍යාලයෙන් පසුගිය අඟහරුවාදා දිනයේ දී මෙම ආසාත්මික තත්ත්වය පිළිබඳව ප්‍රථමයෙන්ම වාර්තා විණි. එහිදී එම විද්‍යාලයේ සිසුන් 1000 ක් පමණ හදිසියේ රෝගාතුර වී ගම්පොල මූලික රෝහලට ඇතුළත් කෙරිණි. ඇඟ දැවිල්ල, කැසීම, වමනය සහ ක්ලාන්තය මෙම සිසුවියන්ගේ රෝග ලක්ෂණ බව ගම්පොල රෝහලේ අධ්‍යක්ෂවරයා සඳහන් කළේය. කෙසේ වෙතත් ඊට පසු දිනක දී බලංගොඩ, වැලිගෙපොල ප්‍රදේශයේ පාසලකින් ද මෙම අසාත්මික තත්ත්වය වාර්තා වු අතර ඉන් අනතුරුව මහනුවර දිස්ත්‍රික්‍කයේ පන්විලතැන්න විද්‍යාලයෙන් ද මෙලෙස අසාත්මිකතාවයට පත්වූ සිසුන් පිළිබඳව තොරතුරු වාර්තා විය. මේ පිළිබඳව සෞඛ්‍ය අමාතංශයෙන් විශේෂ කණ්ඩායමක් පරීක්ෂණ සිදුකළ අතර අදාළ ප්‍රදේශවල ප්‍රාදේශීය වෛද්‍ය නිලධාරී කාර්යාල මගින් ද පරීක්ෂණ කටයුතු සිදු කෙරිණි. කෙසේ වෙතත් මෙම රෝගී තත්ත්වයට නිශ්චිත හේතුවක් සොයාගැනීමට නොහැකි වූ අතර මෙලෙස ළමුන් රෝගීවීමට නිර්නායක කිහිපයක් පමණක් ඉදිරිපත් කිරීමට සෞඛ්‍ය අංශ පියවර ගෙන තිබිණි. ළමුන් අතර ඇතිවන මානසික තත්ත්වයක් හේතුවෙන් මෙලෙස විශාල පිරිසක් ප්‍රතිකාර ලබා ගැනීම සඳහා රෝහල්වලට පැමිණ ඇති බව මේ පිළිබඳව දීර්ඝව විමර්ශන කළ වෛද්‍යවරුන්ගේ මතය විය. ප්‍රතිකාර ලබා ගැනීමට පැමිණි ළමුන්ගෙන් 90% ක්ම එවැනි රෝගී තත්ත්වයක් වැළඳී නොතිබුණු බව ද එම වෛද්‍යවරුන්ගේ මතය වී ඇති බව සඳහන්ය. එහෙයින් අදාළ රෝග තත්ත්වය පිළිබඳව කිසිදු බියක් ඇති නොකර ගත යුතු බව සෞඛ්‍ය අංශ සඳහන් කළේය. සෞඛ්‍ය අංශ මගින් අදාළ පරීක්ෂණ කටයුතු නිසි පරිදි සිදු කර ඇති බවත් පාසල් ‍පරිශ්‍ර පිරිසිදු කිරීමේ කටයුතු නිසි ආකාරයෙන් ක්‍රියාත්මක කර ඇති බවත් සෞඛ්‍ය අංශ සඳහන් කරයි.", "URL": "https://sinhala.adaderana.lk/news.php?nid=29306", "Category": null, "Parent URL": null}