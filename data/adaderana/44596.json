{"Source": "Adaderana", "Timestamp": "July 11, 2014 11:40 am", "Headline": "සරණාගත කඳවුරක සිටියත් වැඩ සුපිරි!", "News Content": "ඉන්දියාවේ, ට්‍රිච් හි සරණාගත කඳවුරක වාසය කරන බව කියන ශ්‍රී ලාංකික තරුණයින් සිව්දෙනෙකු ව්‍යාජ ඒ.ටී.එම් කාඩ්පත් යොදාගනිමින් ගනුදෙනුකරුවන්ගේ ගිණුම්වලින් මිලියන ගණනක මුදලක් සොරාගැනීම සම්බන්ධයෙන් අත්අඩංගුවට ගෙන තිබේ. 31 හැවිරිදි වියේ පසුවන මෙම ලාංකිකයින් සිව්දෙනා සමග ව්‍යාජ ඒ.ටී.එම්. කාඩ්පත් 372ක්, ලැප්ටොප් වර්ගයේ පරිගණකයක් ඇතුළු උපකරණ කිහිපයක්ද ඉන්දීය මුදලින් මිලියන එකයි දශම 4ක්ද පොලිස් බාරයට ගෙන ඇත. මෙම වැටලීම ඊ‍ෙය් අළුයම් කාලයේ සිදුකර ඇත්තේ ඉන්දියාවේ, පල්ලුරුති ප්‍රදේශයේදීය. ඒ.ටී‍.එම් යන්ත්‍රයක් පිහිටි ස්ථානයකදී සැකකටයුතු ලෙස හැසිරුණු මොවුන් එම අවස්ථාවේ පොලිස් අත්අඩංගුවට ගෙන ඇත. සැකකරුවන්ගෙන් ප්‍රශ්න කිරීමේදී හෙළිව ඇත්තේ මොවුන් විසින් ලබාගන්නා මුදල්වලින් කොටසක් යුරෝපාකරයේ වෙසෙන පුද්ගලයින් අතට යැවෙන බවය. විශේෂයෙන් ලන්ඩනයේ හා ජර්මනියේ හෝටල්වල රැකියා කරන පුද්ගලයින් සමග මොවුන්ගේ සම්බන්ධතාවයක් ඇති බව ඒ අනූව හඳුනාගෙන තිබේ. ඒ.ටී.එම් යන්ත්‍රවලින් ගන්නා මුදලින් සියයට 20ක් මොවුන්ට ලැබෙන බවත් ඉතිරි ‍මුදල මෙම ජාවාරමට සම්බන්ධ‍ යුරෝපාකරයේ වෙසෙන අයට ය‍ැවෙන බවත් ඒ අනූව හෙළි වී ඇත. මෙම ජාවාරම ජාලයක් ලෙස ක්‍රියාත්මක බව ඒ අනූව හඳුනාගෙන තිබේ. මෙම සැකකරුවන් 1996 වසරේ සිට ට්‍රිචි සරණාගත කඳවුරේ වාසය කරන බවත් උසාවියට ඉදිරිපත් කිරීමෙන් පසු දෙසතියකට රිමාන්ඩ් කර ඇති බවත් විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=44596", "Category": null, "Parent URL": null}