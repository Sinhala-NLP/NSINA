{"Source": "Adaderana", "Timestamp": "August 16, 2016 06:26 pm", "Headline": "මූල්‍ය නගරයේ වැඩ ඔක්තෝම්බරයේ ඇරඹෙයි ", "News Content": "තාවකාලිකව නවතා දැමුණු කොළඹ ජාත්‍යන්තර මූල්‍ය නගර ව්‍යාපෘතියේ ඉදි කිරීම් කටයුතු එළඹෙන ඔක්තෝබර් මාසයේ යළි ආරම්භ කරන බව අදාළ ව්‍යාපෘතියේ අලෙවි ප්‍රධානී ලියෑන් තොව් මින් මහතා පවසයි.නව ආණ්ඩුව සමඟ එළඹුනු නව ගිවිසුමක් යටතේ මෙම ව්‍යාපෘතිය යළි ආරම්භ කරන බව ඔහු පෙන්වා දෙයි.මූලික අදියරේ කටයුතු සඳහා ඇමරිකානු ඩොලර් බිලියන 1.4ක මුදලක් වැය වනු ඇති බවට ඇස්තමේන්තු කර ඇති බව ලියෑන් තොව් මින් මහතා පවසයි.යටිතල පහසුකම් ඇතුළු මූලික කටයුතු වලින් අනතුරුව සම්පූර්ණ මුල්‍ය නගර ව්‍යාපෘතිය අවසන් කිරීම සඳහා තවත් ඇමරිකානු ඩොලර් බිලියන 13ක මුදලක් වැය වනු ඇති බවට ඇස්තමේන්තු කර ඇති බව හෙතෙම පවසයි.සුපිරිසිදු හරිත කලාපයක් ලෙස මෙම මූල්‍ය නගරය ස්ථාපිත කෙරෙන අතර මෙමගින් රැකියා අවස්ථා 83,000කට අධික ප්‍රමාණයක් උත්පාදනය කිරීම අපේක්ෂා කරන බව ලියෑන් තොව් මින් මහතා පෙන්වා දෙයි.අද දෙරණ සමග විශේෂ සම්මුඛ සාක්චඡාවකට එක්වෙමින් ඔහු පැවසුවේ මෙම මූල්‍ය නගරය සඳහා ඉන්දියානු ආයෝජන පිළිබඳ දැඩි විශ්වාසයක් තබා ඇති බවයි.", "URL": "https://sinhala.adaderana.lk/news.php?nid=63122", "Category": null, "Parent URL": null}