{"Source": "Adaderana", "Timestamp": "November 19, 2016 12:50 pm", "Headline": " විදුලි බලාගාර ස්ථාපිත නොකරන්නේ නම් විකල්පයන් ගැන වාර්තාවක් ඉල්ලයි    ", "News Content": "2018 වසරේ විදුලි අර්බුදයට මුහුණදීම සඳහා අවශ්‍ය විදුලි බලාගාර ස්ථාපිත නොකරන්නේ නම් ඒ වෙනුවෙන් කළ හැකි විකල්ප ක්‍රමවේදයන් පිළිබඳ වාර්තාවක් ඉදිරිපත් කරන ලෙස මහජන උපයෝගීතා කොමිසම විදුලිබල අමාත්‍යාංශයට දැනුම් දී තිබේ. ඉදිරියේ දී ඇති විය හැකි විදුලි අර්බුදයට මුහුණදීම සඳහා විදුලිබල අමාත්‍යාංශය විසින් ඉදිරිපත් කරන ලද දිගුකාලීන සැලැස්මට මහජන උපයෝගීතා කොමිසම අවසරය ලබා දී තිබුණි. ඒ අනුව නව විදුලිබලාගාර 4ක් ඉදිකිරීමට අවශ්‍ය පියවර ගන්නා ලෙස මහජන උපයෝගීතා කොමිසම මීට පෙර දැනුම් දී තිබුණි. කෙසේවෙතත් මේ සම්බන්ධයෙන් විදුලිබල අමාත්‍යාංශය ඊට අවශ්‍ය පියවර ගෙන නොමැති බව සඳහන්ය. ඒ අනුව මේ සම්බන්ධයෙන් කරුණු දක්වන ලෙස මහජන උපයෝගීතා කොමිසම දැනුම් දී තිබු අතර නව යෝජනාව අනුව විදුලිබලාගාර ඉදිකිරීම වසර දෙකකින් පමණ කල් දමා ඇති බව මහජන උපයෝගීතා කොමිසම සඳහන් කළේය. එලෙස බලාගාරය ඉදිකිරීම කල්දැමුවහොත් 2018 වසරේ දී ඇති විය හැකි විදුලි අර්බුදයට මුහුණදිය නොහැකි බව ද මහජන උපයෝගීතා කොමිසම පවසයි. ඒ සම්බන්ධයෙන් කරුණු ඉදිරිපත් කරන ලෙස තමන් විදුලිබල අමාත්‍යාංශයට දැනුම්දුන් බව මහජන උපයෝගීතා කොමිසමේ අධ්‍යක්ෂ ජනරාල් ධමිත කුමාරසිංහ මහතා සඳහන් කළේය.", "URL": "https://sinhala.adaderana.lk/news.php?nid=66182", "Category": null, "Parent URL": null}