{"Source": "Adaderana", "Timestamp": "May 6, 2012 10:48 am", "Headline": "කින්නියා පො‍ළොවෙන් දුම් මතුවීම ගැන පරීක්ෂණයක්", "News Content": "ත්‍රිකුණාමලය -කින්නියා ප්‍රදේශයේ පොළවෙන් දුමක් මතුවීම සම්බන්ධයෙන් පරීක්ෂණ ආරම්භ කරන බව භූවිද්‍යා හා පතල් කැණීම් කාර්යාංශය පවසයි. එම කාර්යාංශයේ සභාපති එන්.පී. විජයානන්ද මහතා කියා සිටියේ කින්නියා ප්‍ර‍දේශයේ පොළවෙන් දුමක් පිටවීම සම්බන්ධයෙන් සිය කාර්යාංශයට තොරතුරු ලැබී ඇති බවයි. එම ප්‍රදේශය උණුවතුර ළිං තිබෙන ප්‍රදේශයක් බැවින් මෙම ‍තත්ත්වය උද්ගත වන්න‍ට ඇති බවට විජයානන්ද මහතා සඳහන් කළේය. කෙසේවෙතත් මේ සම්බන්ධයෙන් පරීක්ෂණයක් පැවැත්වීමට විශේෂ කණ්ඩායමක් ලබන අඟහරුවාදා දිනයේ අදාළ ප්‍රදේශයට පිටත් කර හරින බව භූවිද්‍යා හා පතල් කැණීම් කාර්යාංශයේ සභාපති එන්.පී. විජයානන්ද මහතා කියා සිටියේය. කින්නියා,තුරෙයිඅඩි ප්‍රදේශයේ පුද්ගලයෙකු කුණු කසළ වළදැමීම සඳහා සිය ඉඩමේ පසුගිය 04 වන දින දහවල් වළක් හාරා ඇතත් අහම්බයෙන් එකී වළෙන් ගින්දර මතුවීමත් සමග ප්‍රදේශය තරමක නොසන්සුන්කාරී වී තිබේ. මේ හේතුවෙන් කින්නියා පාලම අසල,තුරෙයිඅඩි ප්‍රදේශයේ අබ්දුල් කාදර් ෆාරුක් මහතාගේ කුණු වළේ ගින්දර බලන්නට බොහෝ පිරිසක් ඒක රාශීවීම හේතුවෙන් පිරිස් පාලනය කිරීම සඳහා පොලීසිය හා හමුදාව පවා මැදිහත්වී ඇතැයි අද දෙරණ වාර්තාකරු එදින වාර්තා කළේය.", "URL": "https://sinhala.adaderana.lk/news.php?nid=24051", "Category": null, "Parent URL": null}