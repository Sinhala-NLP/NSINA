{"Source": "Adaderana", "Timestamp": "October 8, 2013 02:16 pm", "Headline": "කොළඹ රිය අනතුරු වළක්වා ගැනීම ගැන පාසල් සිසුන්ට පුහුණුවක්  ", "News Content": "කොළඹ නගරය ආශ්‍රිත පාසල්වල සිසුන්ට රිය අනතුරු වළක්වා ගැනීම පිළිබඳ පුහුණුවක් ලබාදීමට ජාතික ගමනාගමන කොමිෂන් සභාව තීරණය කර තිබේ. ඒ අනුව කොළඹ නගරය ආශ්‍රිත පාසල්වල රථ වාහන නියාමනයේ යෙදෙන සිසු සිසුවියන් 500 දෙනෙකුට මාර්ග අනතුරු වළක්වා ගැනීම පිළිබඳ විශේෂ පුහුණුවක් හෙට(09) දිනයේ දී පැවැත්වීමට නියමිතයි. ජාතික ගමනාගමන කොමිෂන් සභාව සහ රථ වාහන පොලීසිය එක්ව මෙම වැඩමුළුව සංවිධානය කරන අතර ඒ සඳහා කොළඹ නගරය අවට පාසල් 35ක් තෝරාගනු ඇත. මාර්ග අනතුරු හා මාර්ග ආරක්ෂාව, අනතුරුවල ස්වභාවය, රිය අනතුරු වළක්වා ගැනීමට සිසුන්ගේ කාර්යයභාරය හා සී.සී.ටී.වී. කැමරා පද්ධතිය ඇතුළු කරුණු පිළිබඳව සිසු සිසුවියන් මෙහිදි දැනුවත් කිරීමට නියමිතයි.", "URL": "https://sinhala.adaderana.lk/news.php?nid=37998", "Category": null, "Parent URL": null}