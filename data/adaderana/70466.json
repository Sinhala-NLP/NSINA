{"Source": "Adaderana", "Timestamp": "March 5, 2017 03:53 pm", "Headline": "නීති විරෝධීව මුහුදු සීමාවට ඇතුළු වූ ඉන්දීය ධීවරයින් 24ක් අල්ලයි", "News Content": "නීති විරෝධී ලෙස මෙරට මුහුදු සීමාවට ඇතුළු වූ ඉන්දීය ධීවරයින් විසි හතර දෙනෙකු නාවික හමුදාව විසින් අත්අඩංගුවට ගෙන තිබේ. නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වළාකුළුගේ මහතා සඳහන් කළේ ඩෙල්ෆ් සහ තලෙයිමන්නාරම මුහුදු ප්‍රදේශවල දී මොවුන් අත්අඩංගුවට ගෙන ඇති බවය. ඩෙල්ෆ් මුහුදු ප්‍රදේශයේ දී ටෝලර් යාත්‍රා දෙකක සිටි ඉන්දීය ධීවරයින් නව දෙනෙකු අත්අඩංගුවට ගෙන ඇති අතර තලෙයිමන්නාරම මුහුදු සීමාවේ දී තවත් යාත්‍රා දෙකක සිටි ඉන්දීය ධීවයින් 15 දෙනෙකු අත්අඩංගුවට ගෙන තිබේ. ඔවුන් කරෙයිනගර් සහ මන්නාරම ධීවර පරීක්ෂක කාර්යාල වෙත බාරදී ඇති බව නාවික හමුදාව සඳහන් කළේය.ඒ අනුව මේ වන විට මේ වසර තුළ නීති විරෝධී ලෙස මෙරට මුහුදු සීමාවට ඇතුළු වූ ඉන්දීය ධීවරයින් 85 දෙනෙකු නාවික හමුදාව විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=70466", "Category": null, "Parent URL": null}