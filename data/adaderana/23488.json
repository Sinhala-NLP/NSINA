{"Source": "Adaderana", "Timestamp": "April 13, 2012 02:36 pm", "Headline": " බෙන්තර රෝහලේ වර්ජනය අවසන්", "News Content": "බෙන්තර රජයේ රෝහලේ සේවකයෙකුට පිටස්තර පුද්ගලයෙකු විසින් පහරදීමට විරෝධය පළ කරමින් එම රෝහලේ වෛද්‍යවරුන් ඇතුළු කාර්යය මණ්ඩලය ආරම්භ කර තිබු වර්ජනය අත්හිටුවා තිබේ. රෝහල් අධ්‍යක්ෂ වෛද්‍ය කේ.ඒ.පි.කිරිඇල්ල මහතා කියා සිටියේ පහරදීමට සම්බන්ධ සැකකරුවන් දෙදෙනෙකු බෙන්තර පොලිසිය මගින් අත්අඩංගුවට ගැනීමෙන් පසු වර්ජන ක්‍රියාමාර්ගයෙන් ඉවත්වීමට තීරණය කළ බවයි. ඊයේ පස්වරුවේ කාන්තාවකට ප්‍රතිකාර ලබාගැනීම සඳහා රෝහලට පැමිණි පිරිසක් සහ රෝහල් කාර්යය මණ්ඩලයේ පුද්ගලයෙකු අතර ඇතිවු ආරවුලක් දුරදිග යාමෙන් පහරදීම සිදුව තිබේ. පහරකෑමට ලක්වු සේවකයා බලපිටිය රෝහලට ඇතුළත් කිරීමෙන් පසු කරාපිටිය රෝහලට මාරු කර යවා ඇති බව බෙන්තර රෝහල් අධ්‍යක්ෂවරයා සඳහන් කළේය. රෝහල් කාර්යය මණ්ඩලය සේවා වලින් ඉවත්ව සිටීම හේතුවෙන් අද පෙරවරුවේ සිට රෝහලේ කටයුතු අඩාලව පැවතුණි.", "URL": "https://sinhala.adaderana.lk/news.php?nid=23488", "Category": null, "Parent URL": null}