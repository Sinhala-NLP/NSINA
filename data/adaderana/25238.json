{"Source": "Adaderana", "Timestamp": "June 22, 2012 12:56 pm", "Headline": "අනතුරට පත් නැවේ වැඩි පිරිසක් ඇෆ්ගනිස්ථානු ජාතිකයින් ", "News Content": "ඕස්ට්‍රේලියාවේ ක්‍රිස්මස් දූපත ආසන්නයේදී අනතුරට පත් වූ යාත්‍රාවේ සිටි ශ්‍රී ලාංකිකයින් යැයි සැක කළ පුද්ගලයින් ශ්‍රී ලාංකිකයින් නොවන බවත්, ඔවුන් සියලුදෙනාම ඇෆ්ගනිස්ථානු ජාතිකයින් බවත්, ඕස්ට්‍රේලියානු ස්වදේශීය කටයුතු පිළිබඳ අමාත්‍යවරයා පවසයි. මේ වන විට සිදුකළ බේරාගැනීම් කටයුතුවලදී පුද්ගලයින් 109 දෙනෙකු පමණ බේරාගැනීමට හැකිවූ බවත්, මළ සිරුරු 03 ක් පමණ හමුවී ඇති බවත් විදෙස් මාධ්‍ය වෙත අදහස් දක්වමින් අමාත්‍යවරයා පවසා ඇත. කෙසේ වෙතත් පුද්ගලයන් 80 දෙනෙකු පමණ තවමත් අතුරුදහන් වී ඇති බවද ඒ මහතා සදහන් කරයි. බේරාගත් අය අතර 13 හැවිරිදි පිරිමි දරුවෙකු හැරෙන්නට අනෙක් සියලුදෙනාම වැඩිහිටි පිරිමි පුද්ගලයන් බවද ඒ මහතා විදෙස් මාධ්‍ය වෙත පවසා ඇත. මෙම බේරාගත් පුද්ගලයින් නැව් මගින් ක්‍රිස්මස් දූපතට ගෙන ගොස් වෛද්‍ය ප්‍රතිකාර සඳහා යොමුකර ඇති අතර එක් පුද්ගලයෙකුගේ තත්ත්වය ඉතා අසාධ්‍ය බව විදෙස් මාධ්‍ය වාර්තා කරයි. ගුවන් යානා මගින් සිදු කළ විමර්ශන කටයුතුවලදී යාත්‍රාවේ සුන්බුන් සහ ආරක්ෂිත කබා දක්නට තිබූ බවත්, එම ආරක්ෂිත කබා සමඟ මළකඳන්ද පාවෙමින් තිබෙනු නිරීක්ෂණය කළ හැකිවූ බවත්, එම මහතා සදහන් කරයි. මේ වන විට බේරා ගැනීමේ කටයුතු පිළිබඳව විශ්වාස තැබීමට නොහැකි බවත්, ඒ මහතා වැඩිදුරටත් පෙන්වා දී ඇත. ඉන්දීය මුහුදු සීමාවේ සිට නාවික සැතපුම් 1200 ක් පමණ උතුරට වෙන්නට හා ප්‍රධාන ඕස්ට්‍රේලියානු දූපතට කිලෝමීටර් 2600 ට දුරින් මෙම යාත්‍රාව ඊයේ (21) අනතුරට ලක්වූ අතර එහි සරණාගතයන් 200 අධික පිරිසක් රැදී සිටි බවද වාර්තා වේ. පසුගිය දශකයක කාලයක් තුළ ඕස්ට්‍රේලියාවට අයත් මුහුදේ යාත්‍රාවක් පෙරළීමෙන් සිදුවූ දරුණුතම මුහුදු අනතුර මෙය බව සඳහන්ය.", "URL": "https://sinhala.adaderana.lk/news.php?nid=25238", "Category": null, "Parent URL": null}