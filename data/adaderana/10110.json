{"Source": "Adaderana", "Timestamp": "August 9, 2010 09:49 am", "Headline": "එටිසලාට් සභාපති මාධ්‍ය හා විදුලි සංදේශ සම්මන්ත්‍රණය අමතයි  ", "News Content": "එටිසලාට් සභාපති මොහොමඩ් ඔම්රාන් මහතා පසුගියදා ජෝර්දානයේ පැවති 07 වන මාධ්‍ය හා විදුලි සංදේශ සම්මන්ත්‍රණයේදී මෘදුකාංග නිර්මාණකරණ ආයතනය හා දුරකථන සමාගම් අතර සහයෝගීතාවයේ වැදගත්කම පිළිබඳ අවධානය යොමුකරමින් සභාව ඇමතීය. එහිදී ජංගම දුරකථන සම්බන්ධතා සැපයුම් සමාගම් හුදෙක් දුරකථන සම්බන්ධතා සැපයුම්කරුවන් ලෙස ක්‍රියා කිරීමෙන් ඔබ්බට ගොස් නවීන තාක්ෂණයෙන් දුරකථන බිල්පත් ගෙවීම, IPTV, මොබයිල් TV වැනි සේවාවන් සපයමින් හුරුබුහුටි මෙහෙයුම්කරුවෙක් බවට පත්වීම පිළිබඳව ඒ මහතා අවධානය යොමුකළේය. දේශීය වෙළඳපොළවල් වල තරගකාරීත්වය ඉහළ යන විට සමාගම් අත්පත් කරගැනීම සහ ඒකාබද්ධ කරගැනීම අනිවාර්යයෙන්ම සිදුවන දෙයක් ලෙස හැඳින්වූ ඒ මහතා සිය කතාවේදී එටිසලාට් සමාගම මෑතකදී ආරම්භ කළ කලාපයේ ප්‍රථම ත්‍රිමාණ රූපවාහිනී සේවය පිළිබඳවද අදහස් දැක්වීය. මෙම ත්‍රිමාණ රූපවාහිනී සේවය ඇරඹීමත් සමග ත්‍රිමාණ රූපවාහිනී සේවය ආරම්භ කළ ලොව සිව්වැන්නා බවට එටිසලාට් සමාගම පත්විය. එටිසලාට් සමාගම සිය ජාලය නවීන තාක්ෂණය හා මෘදුකාංගයන් සැපයීමට සූදානම් බව ද මෙහිදී නිවේදනය කළ අතර ෆයිබර් ඔප්ටික් ජාලය ඔස්සේ සැපයෙන සේවාවන් වල අන්තර්ගත නව අධිවේගී මෘදුකාංග කිහිපයක් හඳුන්වා දීම ද සිදුවිය.", "URL": "https://sinhala.adaderana.lk/news.php?nid=10110", "Category": null, "Parent URL": null}