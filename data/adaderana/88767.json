{"Source": "Adaderana", "Timestamp": "May 9, 2018 09:37 am", "Headline": "රුපියල් ලක්ෂ 50 ක රන් බඩු එක්ක ඩුබායිවලින් ආපු කතක් රේගු බාරයට", "News Content": "රුපියල් ලක්ෂ 50 ක් පමණ වටිනා ස්වර්ණාභරණ තොගයක් ඩුබායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගී කාන්තාවක් අද(09) දින අලුයම කටුනායක ගුවන් තොටුපොළේ දී පොලිස් මත්ද්‍රව්‍ය නාශක අංශයේ නිලධාරීන් විසින් අත් අඩංගුවට ගෙන තිබේ. ඇය මීගමුව , කොච්චිකඩේ,පෝරුතොට ප්‍රදේශයේ පදිංචි 45 හැවිරිදි කාන්තාවකි. ඇය අද අලුයම 12.15 ට පමණ ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්.- 222 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබේ. ඇය විසින් රැගෙන ආ ගමන් බෑගයේ මාල, වළලු ,කරාබු , මුදු , අත් පළදනා ඇතුළු ග්‍රෑම් 432 ක් බර , මෙම ස්වර්ණාභරණ තොගය සගවා ගෙන තිබී පොලිස් මත්ද්‍රව්‍ය නාශක අංශයේ නිලධාරීන් විසින් අත් අඩංගුවට ගෙන තිබුණි. මේ පිළිබඳව වැඩිදුර පරීක්ෂණ සඳහා මෙම කාන්තාව සහ ඇය විසින් රැගෙන ආ ස්වර්ණාභරණ තොගය ගුවන් තොටුපොළ රේගු නිලධාරීන් වෙත යොමු කිරීමට පොලිස් මත්ද්‍රව්‍ය නාශක අංශයේ නිලධාරීන් පියවර ගෙන තිබේ.", "URL": "https://sinhala.adaderana.lk/news.php?nid=88767", "Category": null, "Parent URL": null}