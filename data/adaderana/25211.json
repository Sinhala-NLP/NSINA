{"Source": "Adaderana", "Timestamp": "June 21, 2012 04:32 pm", "Headline": "චමිපික රණවකට විරෝධය පළකළ 15 ක් අත්අඩංගුවට", "News Content": "විදුලිබල හා බලශක්ති අමාත්‍ය පාඨලී චමිපික රණවක මහතාට විරෝධය පළ කරමින් තමිල්නාඩුවේ විරෝධතාවයක නිරත වූ පුද්ගලයන් 15 දෙනෙකු පමණ තමිල්නාඩු පොලීසිය විසින් අත්අඩංගුවට ගෙන තිබේ. තමිල්නාඩුවේ ඇති ශ්‍රී ලංකා මහ කොමසාරිස් කාර්යාලය ඉදිරිපිටදී මෙම විරෝධතාව සිදුකර ඇති බව වාර්තාවේ. විරෝධතාකරුවන් රණවක මහතාගේ පඹයෙක් සාදා එය‍ට ගිනි තබා ඇති අතර මෙහිදී ඔවුන් ශ්‍රී ලංකා කොඩියටද ගිනි තබා ඇත. පාඨලී චම්පික රණවක මහතා වහාම අත්අඩංගුවට ගත යුතු බවත්, ඉන්දීය රජය ශ්‍රී ලංකා රජය සමග ඇති සියලුම සබඳතා අත් හැරිය යුතු බවත්, මෙහිදි විරෝධතාකරුවන් පවසා තිබේ. එම අවස්ථාවේදී විරෝධතාව පැවති ස්ථානයට පැමිණි පොලිස් නිලධාරීන් මෙම පිරිස අත්අඩංගුවට ගෙන ඇත. මඩකළපුවේ පැවති රැස්වීමකදී දෙමළ ජාතික සන්ධානයේ නායක ආර්. සම්බන්ධන් මහතා කළ ප්‍රකාශයක් සම්බන්ධයෙන් පාඨලී චම්පික රණවක මහතා කළ අදහස් දැක්වීමකදී සිදුකළ ප්‍රකාශයකට එරෙහිව මෙම විරෝධතාවයට පැවැත්විණි. පසුගිය දා පැවති ප්‍රසිද්ද රැස්වීමකදී සම්බන්ධන් මහතාගේ ප්‍රකාශයක් උපුටා දක්වමින් අමාත්‍ය පාඨලී චමිපික රණවක මහතා කියා සිටියේ සිංහලයන් නිවටයින් නොවන බවයි. එසේම සිංහලයන් බොහෝ ඉවසන නමුත් ඉවසන්නට බැරිම තැනේදී ඊට එරෙහිව ප්‍රතිචාර දක්වන බවත් සම්බන්ධන් මන්ත්‍රීවරයා දිගින් දිගටම මෙසේ ක්‍රියා කරන්නේනම් යළි වෙල්ලමුල්ලවෛයික්කාල්හි සිදුවූ ආකාරයේ සිදුවීම් සිදුවිය හැකි බවට අමාත්‍යවරයා විසින් එහිදී අවධාරණය කර තිබිණි.", "URL": "https://sinhala.adaderana.lk/news.php?nid=25211", "Category": null, "Parent URL": null}