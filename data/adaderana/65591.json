{"Source": "Adaderana", "Timestamp": "October 31, 2016 02:56 pm", "Headline": "  ඕල්කට් මාවතේ මංතීරුවක් අවහිරයි", "News Content": "විරෝධතා ව්‍යාපාරයක් හේතුවෙන් කොළඹ ‍කොටුව, ඕල්කට් මාවතේ දැඩි රථවාහන තදබදයක් ඇති බව වාර්තා වෙයි.මේ හේතුවෙන් එක් මංතීරුවක් අවහිර වී ඇති අතර රථවාහන ගමනා ගමනයටද බාධා එල්ල වී ඇති බව අද දෙරණ වාර්තාකරු පවසයි.තම විශ්‍රාම වැටුප කපා හැරීමට විරෝධය පළ කරමින් ත්‍රිවිද හමුදාව හා පොලීසිය නියෝජනය කළ විශ්‍රාමික ආබාධිත රණවිරුවන් පිරිසක් අද උදෑසන සිට විරෝධතා ව්‍යාපාරයක නිරත වෙයි.අද දෙරණ වාර්තාකරු පැවසුවේ විරෝධතාකරුවන්ගේ නියෝජිතයින් පිරිසක් සිය ඉල්ලීම් සම්බන්ධයෙන් සාකච්ඡාවක් සඳහා ජනාධිපති ලේකම් කාර්යාලයට ගිය බවයි.කෙසේ වුවුත් එහිදී පිළිගත හැකි විසඳුමක් මෙම පිරිසට නොලැබුණු හෙයින් නැවත වරක් කොළඹ ‍කොටුව දුම්රියපොළ ඉදිරිපිටට පැමිණ ඔවුන් විරෝධතාවයේ නිරතවීම හේතුවෙන් මෙම රථවාහන තදබදය ඇති වී තිබේ.මේ අතර අද දෙරණ වාර්තාකරු පැවසුවේ විරෝධතාකරුවන් සිය ඉල්ලීම් සම්බන්ධයෙන් ජනාධිපති ලේකම් කාර්යාලයට ලිපියක් භාරදීම සඳහා යාමට උත්සහ කිරීම හේතුවෙන් උදෑසනද රථවාහන තඳබදයක් හට ගත් බවයි.මේ හේතුවෙන් කොළඹ-ගාලු මුවදොර මාර්ගයේ වාහන ගමනා ගමනයටද බාධා එල්ලවී තිබූ අතර කොළඹ කොටුව ලෝටස් වටරවුමෙන් ගාලු මුවදොර දෙසට වන මාර්ගයද වසා දමා තිබුණි.", "URL": "https://sinhala.adaderana.lk/news.php?nid=65591", "Category": null, "Parent URL": null}