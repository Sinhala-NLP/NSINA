{"Source": "Adaderana", "Timestamp": "February 2, 2014 10:29 pm", "Headline": "නොපියවූ ණය රු.කෝටි 649,000යි -ආණ්ඩුව සුභ අනාගතයක් පිළිබඳ පම්පෝරි ගහනවා", "News Content": "දරුවන්ගේ කිරිපිටි මිල වැඩිකරන ජනාධිපතිවරයා, තමන්ගේ පුතුට නොමිලේ රේස් පැදීමට අවස්ථාව සලසා දෙන බවත් ජාතික නිෂ්පාදනයෙන් සියයට 54ක් අත්කරගන්නේ, ජනගහණයෙන් 20%ක් බවත් දුප්පත්ම 20%ට ලැබෙන්නේ, ජාතික ආදායමෙන් 04%ක් පමණක් බවත් ජවිපෙ ප්‍රධාන ලේකම් ටිල්වින් සිල්වා මහතා පවසයි. අද (02) කොළඹ, සුගතදාස ගෘහස්ථ ක්‍රීඩාංගණයේදී පැවති එම පක්ෂයේ 7වන ජාතික මහ සමුළුව අමතමින් හෙතෙම මේ බව පැවසීය. එහිදී ඔහු වැඩිදුරටත් මෙසේ ද අදහස් පළ කළේය. ජනතා විමුක්ති පෙරමුණේ මෙම 07වන සමුළුව අපේ රටට තීරණාත්මක ජයග‍්‍රහණ අත්කර දෙන සමුළුවක්. ඒ සඳහා දහස් ගණනින් ඔබ සැම එක්වී සිටින මෙහොතක රට පවතින්නේ, බරපතළ සමාජ, දේශපාලන, ආර්ථික අර්බුදයකයි. එසේම මේ රටේ බංකොලොත් පාලකයින් 66වැනි ඊනියා නිදහස සමරමින්, රට විනාශය කරා ගෙනයමින් ඇති මොහොතයි. නිතිපතා සිදුවන සිදුවීම් සියලූ ක්ෂේත‍්‍රයන් හි ගැඹුරු පරිවර්තනයක් අවශ්‍යයැයි දේශපාලන වශයෙන් සවිඥ්ඥානක මිනිසුන්ට බලකර සිටිනවා. 1948 සිට පාලනය කළ සියලූ ධනපති ආණ්ඩු රට නැවත ගොඩනැගිය නොහැකි තරමේ අගාදයකට ඇදදමමින් සිටිනවා. ආණ්ඩුව බහුජාතික සමාගම්වල අවශ්‍යතාව අනුව ඊයේ කිරිපිටි මිල ඉහළ දැමුවා. අපි පසුගියදා මාධ්‍යවලින් ඇසුවා, දවස් 05ක් පුරා කරවිල කන්නටදී දරුවන්ගේ දිවි රැකගත් අම්මා කෙනෙක් පිළිබඳව. ආණ්ඩුව සුභ අනාගතයක් පිළිබඳ පම්පෝරි ගහනවා. බොරු සංඛ්‍යා ලේඛන ඉදිරිපත් කරනවා. ඒ, රට අතිවිශාල ණය කන්දකට යටකරමින් සිටින අතරතුරයි. නොපියවූ රාජ්‍ය ණය ප‍්‍රමාණය රුපියල් කෝටි 649,000ක්. ණය හා පොලී ගෙවීම සඳහා ණය ගනිමින් ඉන්නවා. ඒ සඳහා රුපියල් බිලියන 1000කට වැඩි මුදලක් වෙන් කළ යුතුව තිබෙනවා. මෙය රාජ්‍ය ආදායමට සමාන මුදලක්. මෙසේ ණයට ගන්නා මුදල් ආණ්ඩුව නිෂ්පාදනයට නොව නාස්තිකාරී ලෙස වියදම් කරමින් සිටිනවා. එසේම ජනතා සහන කපනවා, බදු ඉහළ දමනවා. දරුවන්ගේ කිරිපිටි මිල වැඩිකරන ජනාධිපතිවරයා, තමන්ගේ පුතුට නොමිලේ රේස් පැදීමට අවස්ථාව සලසා දෙනවා. ආර්ථිකයේ ප‍්‍රතිලාභ බෙදීයන්නේ, ඉතාම අසාධාරණ ලෙසයි. ජාතික නිෂ්පාදනයෙන් සියයට 54ක් අත්කරගන්නේ, ජනගහණයෙන් 20%ක් පමණයි. දුප්පත්ම 20%ට ලැබෙන්නේ, ජාතික ආදායමෙන් 04%ක් පමණයි. ආණ්ඩුව නිර්මාණය කරමින් සිටින්නේ, දුරාචාර ආර්ථිකයක්. එය කැසිනෝ, එතනෝල්, මත්කුඩු ආර්ථිකයක්. රට මුහුණදී ඇති ආර්ථික අර්බුදයෙන් ගොඩගැනීම සඳහා විකල්ප ආර්ථිකයක් අවශ්‍යයි. නිෂ්පාදන ආර්ථිකයක් අවශ්‍යයි. පසුගියදා අපි මාධ්‍යවලින් දුටුවා, ආණ්ඩුව ඉන්දියාවේ සිද්ධස්ථානවල ඇති ලංකාවේ ඇති මුදල් එකතු කිරීමට යන බව. දැන් තිබෙන්නේ පිංකැට කඩා ජීවත්වන ආණ්ඩුවක්. මේ විනාශ කරන ලද සමාජය කුඩා කුඩා වෙනස්කම්වලින් වෙනස් කළ නොහැකියි. ඒ සඳහා ජාතික මට්මේ විකල්ප ආර්ථිකයක්, දේශපාලනයක්, සමාජයක් ගොඩනගන ප‍්‍රතිපත්ති අවශ්‍යයි. ඒ සඳහා වන ජාතික ප‍්‍රතිපත්ති මාලාවක් සම්මත කර ගැනීම මෙම සමුළුවට පැවරෙනවා. මේ සමාජ ඛේදවාචකයෙන් කිසිවෙකුට තනි තනිව ගැලවීමේ හැකියාවක් නැහැ. මුළු මහත් සමාජය අතෘප්තියක ගිලී සිටිනවා. මෙම තත්ත්වය උග‍්‍රවීමට පෙර, දේශපාලන බලයක් බවට පත්වීමට පෙර ඉක්මන් ජනාධිපතිවරණයකට ගොස් තවත් වටයකින් බලය තහවුරු කරගැනීමට රාජපක්ෂ ජනාධිපතිවරයා අපේක්ෂා කරනවා. ඒ ඒකාධිපති පවුල්වාදී ගමන පරාජය කළ යුතුයි. ඒ වගකීම පැවරී තිබෙන්නේ, ඔබ අප සැමටයි. ඒ සඳහා නායකත්වය දිය හැකි දේශපාලන බලවේගය ජනතා විමුක්ති පෙරමුණ පමණයි. මාර්තු මාසයේ අග පැවැත්වෙන එක්සත් ජාතීන්ගේ මානව හිමිකම් කවුන්සිල සැසිවාරයේදී එක්සත් ජනපදය තුන්වැනි යෝජනාවක් ගෙනඒමට සැරසෙනවා. ඒ හා සමගාමීව ආණ්ඩුව බස්නාහිර, දකුණ පළාත් සභා මැතිවරණය කැඳවීමට අපේක්ෂා කරන්නේ, මාර්තු 29වැනිදායි. ආණ්ඩුව නැකත් බලා ඒවා විසුරුවා හැරියේ ඒ වෙනුවෙනුයි. එය හොඳින් හෝ නරකින් දිනාගැනීමට ආණ්ඩුවට අවශ්‍යයි. එය ජනාධිපතිවරණය දක්වා යන පඩිපෙළේ පළමු පඩිය ලෙස ආණ්ඩුව සලකනවා. ඒ නිසා ඡන්ද ගැනීමට ආණ්ඩුව “තරු“ පෙන්වනවා. එසේ කළ නොහැකි වුවහොත් කඳුළු පෙන්වා ඡන්දය ගැනීමට සූදානමින් සිටිනවා. ආණ්ඩුව සැබෑවටම දේශපේ‍්‍රමී නම් මෙවැනි අවදානම් මොහොතක මැතිවරණ කැඳවන්නේ නැහැ. ආණ්ඩුවේ මැති ඇමතිවරු තමන්ගේ දරුවන්ට, සහෝදරයින්ට ඡන්ද සොයමින් සිටිනවා. දැන් ආණ්ඩුව හදන්නේ, මැතිවරණයේදී ආණ්ඩුව සවිමත් කළ යුතු බව කියමින් ඡන්ද ව්‍යාපාරය කරගෙන යන්නයි. ආණ්ඩුවේ චේතනාව ඉතාමත්ම දුෂ්ඨයි. උතුරේ අර්ධ මිලිටරි පාලනයක් ගෙනයමින් සිටිනවා. අධිරාජ්‍යවාදී මැදිහත්වීම්වලට පාර කපාගනිමින් සිටිනවා. අයිතීන් ඉල්ලා පාරට බැසි ජනතාවට ආණ්ඩුව වෙඩි තබනවා. කටුනායකදී, හලාවතදී, රතුපස්වලදී අප දුටුවේ එයයි. කම්කරු ඇමති වී සිටි රාජපක්ෂ, ජනාධිපතිවරයා වී, කම්කරුවන්ට වෙඩි තැබුවා. ධීවර ඇමති වී සිටි රාජපක්ෂ, ජනාධිපතිවරයා වී, ධීවරයන්ට වෙඩිතැබුවා. ප‍්‍රජාතන්ත‍්‍ර විරෝධී මේ සියල්ල අතවනන්නේ අධිරාජ්‍යවාදයටයි. අද මුළු රටම වෙනසක් ඉල්ලා සිටිනවා. ආණ්ඩුවට ජාතික සමගිය ගොඩනැගීමට නොහැකියි. ආර්ථිකය ගොඩනැගිය නොහැකියි. සියලූ ක්ෂේත‍්‍රයන්හි අසාර්ථකයි. ආණ්ඩුව ගෙදර යා යුතු කාලය පැමිණ තිබෙනවා. දැන් විකල්ප ප‍්‍රතිපත්ති සහිත විපක්ෂයක් අවශ්‍යයි. එ.ජා.ප.ය මේ ආණ්ඩුවට විකල්පයක් නෙමෙයි, ආදේශකයක් පමණයි. ජනතා විමුක්ති පෙරමුණ ජනතාවගේ ඇත්ත විපක්ෂය බවට පත්විය යුතුයි. හෙට දවසේ ආණ්ඩුව බවට පත්වන්නේ, ඒ විපක්ෂයයි, ඒ ජනතා විමුක්ති පෙරමුණයි. මේ සඳහා කැපවිය හැකි, අලූත් සමාජයක් ගොඩනැගිය හැකි ප‍්‍රතිපත්ති සහිත පක්ෂය ජනතා විමුක්ති පෙරමුණ පමණයි. විනයගරුක රටක්, සමාජයක් හදනවානම් එය කළ හැක්කේ, ජ.වි.පෙ.ට පමණක් බව මෙම 07වන ජාතික සමුළුව ඔප්පු කර සිටිනවා. මේ සමුළුව සවස් වරුවේ නව ප‍්‍රතිපත්ති මාලාවක් සම්මත කරගැනීමටත්, නව නායකත්ව මණ්ඩලයක් පත්කරගැනීමටත් නියමිතව තිබෙනවා. මෙම නායකත්ව මණ්ඩලය කවුරුන්දැයි කිසිවෙක් දන්නේ නැහැ. කිසිදු මාධ්‍යයක් දන්නේ නැහැ. එවැනි ප‍්‍රතිපත්තියක්, විනය ගරුක බවක් අප ආරක්ෂා කර ගත්තා. රටට නව ආදර්ශයන් ලබාදිය හැක්කේ ජ.වි.පෙ.ට පමණයි. අපට මේ සියලූ ශක්තිය ලබාදුන්නේ, අපේ සදාදරණීය නායක රෝහණ විජේවීර සහෝදරයායි. මේ සමාජයේ ඛේදවාචකයන් අපට කියා සිටින්නේ, තවදුරටත් මේ සමාජයට මෙලෙස ඉදිරියට ගමන්කිරීමට නොහැකි බවයි. මේ සමාජය වෙනස් කර, ඒ, වෙනුවට සූරාකෑමෙන් තොර, ප‍්‍රජාතන්ත‍්‍රවාදය ඇති, නිෂ්පාදනයේ ප‍්‍රතිලාභ සියලූ දෙනා අතර බෙදීයන, සිංහල, දෙමළ, මුස්ලිම් සියලූ දෙනාට අත්වැල් බැඳගෙන සිනාවිය හැකි සමාජයක් බිහිකළ යුතු බවයි. සියලූ පීඩිත බලවේග එක් නායකත්වයක් තුළ ඒකරාශී කරගෙන, ඒ සඳහා නායකත්වය දීමට ජනතා විමුක්ති පෙරමුණේ මෙම 07වන සමුළුවට ශක්තිය, ධෛර්ය ප‍්‍රාර්ථනා කරනවා. ජනතා විමුක්ති පෙරමුණ 2012.02.02", "URL": "https://sinhala.adaderana.lk/news.php?nid=40843", "Category": null, "Parent URL": null}