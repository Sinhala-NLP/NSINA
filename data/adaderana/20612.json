{"Source": "Adaderana", "Timestamp": "December 11, 2011 05:33 pm", "Headline": " ජයග්‍රහණය මන්ත්‍රීවරුන්ටයි", "News Content": "අද පවත්වන ලද කතානායක අභියෝග කුසලාන තරගාවලියේ ජයග්‍රහණය හිමිවූයේ පාර්ලිමේන්තු මන්ත්‍රීවරුන්ගේ කණ්ඩායමටයි. කොළඹ,ක්‍රීඩා අමාත්‍යාංශ ක්‍රීඩා පිටියේ පැවති මෙම තරගයේ ප්‍රථමයෙන් පන්දුවට පහරදුන් මන්ත්‍රීවරුන්ගේ කණ්ඩායම කඩුලු 8 ට ලකුණු 176 ක් ලබාගැනීමට සමත්විය. ප්‍රථමයෙන් පන්දුවට පහරදුන් රවී කරුණානායක හා ජානක වක්කුඹුර යන යන මන්ත්‍රීවරුන්ගෙන් රවී ලකුණු නොලබා දැවී ගිය අතර වක්කුඹුර ලකුණු 10 ක් ලබාගත්තේය. දයාසිරි ජයසේකර ලකුණු 14 ක්ද,නාමල් රාජපක්ෂ ලකුණු 8 ක්ද,තිලංග සුමතිපාල ලකුණු 16 ක්ද,ජයසූරිය ලකුණු 42 ක්ද,අකිල විරාජ් නොදැවී ලකුණු 28 ක්ද ලබාගැනීමට සමත්වීම කැපී පෙනුණු විශේෂත්වයක් විය. එසේ වුවද පිළිතුරු ඉනිම ක්‍රීඩා කළ අමාත්‍යවරුන්ගේ කණ්ඩායමට කඩුලු 7 ට ලබාගත හැකිවූයේ ලකුණු 105 ක් පමණි. ඒ අනුව වැඩි ලකුණු 71 න් තරගය ජයග්‍රහණය කිරීමට පාර්ලිමේන්තු මන්ත්‍රීවරුන් ගේ කණ්ඩායමට හැකිවිය. අමාත්‍ය කණ්ඩායම වෙනුවෙන් සුසිල් ප්‍රේම්ජයන්ත අමාත්‍යවරයා නායකත්වය ලබා දෙන අතර එම කණ්ඩායමට අමාත්‍ය විමල් වීරවංශ, ඩිලාන් පෙරේරා, ලසන්ත අලගියවන්න, ජොන්ස්ටන් ප‍්‍රනාන්දු, මහින්දානන්ද අලූත්ගමගේ, රෝහණ දිසානායක, ඉන්දික බණ්ඩාරනායක, ,මහින්දානන්ද අලුත්ගමගේ,ඩලස් අලහප්පෙරුම යන අමාත්‍යවරුන් එක්වී සිටියේය. මේ අතර මන්තී‍්‍ර කණ්ඩායමට සනත් ජයසූරිය මන්තී‍්‍රවරයා නායකත්වය ලබා දෙන අතර පාර්ලිමේන්තු මන්තී‍්‍ර නාමල් රාජපක්ෂ, ජානක වක්කුඹුර, නෙරංජන් වික්‍රමසිංහ,රවී කරුණානායක , තිලංග සුමතිපාල,ගයන්ත කරුණාතිලක,අකිල විරාජ් කාරියවසම්,හර්ෂද සිල්වා ,දයාසිරි ජයසේකර, සාරනාත් බස්නායක සහ යන අය ඇතුළත්විය. මෙම තරගයේ හොඳම පිතිකරු ලෙස අකිල විරාජ් ද,හොඳම පන්දු යවන්නා ලෙස හර්ෂ ද සිල්වාද,තරගයේ වීරයා ලෙස ඩලස් අලහප්පෙරුමද සම්මානයට පාත්‍රවිය.", "URL": "https://sinhala.adaderana.lk/news.php?nid=20612", "Category": null, "Parent URL": null}