{"Source": "Adaderana", "Timestamp": "March 8, 2016 04:16 pm", "Headline": "බඩට යන අජිනමොටෝ වෙළඳපළෙන් ඉවතට", "News Content": "එම්.එස්.ජි. නම් වු රස කාරකයක් ඉදිරි සති දෙක තුළ දී වෙළෙඳපළෙන් ඉවත් කිරීමට පියවර ගන්නා බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා පවසයි.ඔහු සඳහන් කළේ ජනාධිපති මෛත්‍රීපාල සිරිසේන මහතා සහ සෞඛ්‍ය අමාත්‍ය රාජිත සේනාරත්න මහතාගේ උපදෙස් පරිදි එම රසකාරකය වෙළෙඳපළෙන් ඉවත් කිරීමට පියවර ගන්නා බවයි.සෞඛ්‍ය අධ්‍යාපන කාර්යාංශයේ අද පෙරවරුවේ පැවති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා මේ බව සඳහන් කළේය. එම රසකාරකය වල් නාශක සඳහා භාවිත කරන බවට අනාවරණය වී ඇති බව වෛද්‍ය පාලිත මහීපාල මහතා පැවසුවේය.මේ හේතුවෙන් ආහාර උපදේශන කමිටුවේ නිර්දේශ මත සෝඩියම් ග්ලුමේට් හෙවත් එම්.එස්.ජි. නම් වු රසකාරකය වෙළෙඳපළෙන් ඉවත් කිරීමට තීරණය කර ඇති බව වෛද්‍ය පාලිත මහීපාල මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=57997", "Category": null, "Parent URL": null}