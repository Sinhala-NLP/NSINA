{"Source": "Adaderana", "Timestamp": "November 3, 2013 03:09 pm", "Headline": "ඉගෙනුම වහා අත්හිටුවනු!", "News Content": "උතුරු මැද පළාත් අධ්‍යාපන අමාත්‍යාංශය මගින් පළාතේ පාසල් සිසුන් යොදවා ගනිමින් අලෙවි කිරීම සඳහා නිකුත් කළ “ඉගෙනුම“ ලොතරැයිය වහාම අත්හිටුවන ලෙස උතුරු මැද පළාත් ප්‍රධාන අමාත්‍ය එස්.එම්.රංජිත් මහතා නියෝග කර තිබේ. උතුරු මැද පළාත් සභාවේ ප්‍රධාන ලේකම්වරයා සහ පළාත් අධ්‍යාපන අමාත්‍යාංශයේ ලේකම්වරයා වෙත අදාළ නියෝගය ලබාදී ඇති බව සඳහන්ය. එමෙන්ම එම ලොතරැයිය පාසල් සිසුන් යොදා ගනිමින් අලෙවි කරවීම සහ ඉන් මුදල් ඉපයීම සම්බන්ධයෙන් සවිස්තර වාර්තාවක් කඩිනමින් තමා වෙත ලබාදෙන ලෙස ද පළාත් ප්‍රධාන අමාත්‍යවරයා දැනුම් දී ඇත. අධ්‍යාපන සංවර්ධන අරමුදල සඳහා යැයි පවසමින් උතුරු මැද පළාත් අධ්‍යාපන අමාත්‍යාංශය විසින් අදාළ ලොතරැයිය නිකුත් කර තිබුණි. ඒ සම්බන්ධයෙන් ගුරුවරුන්, දෙමාපියන් සහ සිසුන් සිදුකරන ලද පැමිණිලි වලට අනුව පළාත් ප්‍රධාන අමාත්‍යවරයා මෙම තීරණය ගෙන ඇත.", "URL": "https://sinhala.adaderana.lk/news.php?nid=38583", "Category": null, "Parent URL": null}