{"Source": "Adaderana", "Timestamp": "October 18, 2016 09:07 am", "Headline": "නොරොච්චෝලේ ගැන විශේෂ පරීක්ෂණයක්", "News Content": "නොරොච්චෝලේ ගල් අඟුරු බලාගාරය හදිසියේ ක්‍රියාවිරහිතවීම සම්බන්ධයෙන් පරීක්ෂණයක් පැවැත්වීමට ශ්‍රී ලංකා මහජන උපයෝගීතා කොමිෂන් සභාව තීරණය කර තිබේ.එහි අධ්‍යක්ෂ ජනරාල් ධමිත කුමාරසිංහ මහතා කියා සිටියේ නොරොච්චෝලේ බලාගාරයේ ක්‍රියාවිරහිත වීමට හේතුව සහ එවැනි තත්ත්වයක් යළි ඇති වීම වළක්වා ගැනීමේ අරමුණින් මෙම පරීක්ෂණය සිදුකරන බවයි.සම්ප්‍රේක්ෂණ පද්ධතියේ ඇති වූ තාක්ෂණික දෝෂයක් හේතුවෙන් පසුගිය සෙනසුරාදා උදෑසන නොරොච්චෝලේ බලාගාරයේ කටයුතු ඇණ හිටි අතර ඒ හේතුවෙන් මෙගා වොට් 900ක විදුලි ධාරිතාවක් සමස්ත විදුලිබල නිෂ්පාදනයට අහිමිවිය. ඒ අනුව මේ වන විට දිනකට පැය එකහමාරක කාලයක් විදුලි සැපයුම දෛනිකව අත්හිටුවීමට විදුලිබල මණ්ඩලය පියවර ගෙන තිබේ.දහවල් කාලයේ පැයක විදුලි කප්පාදුවක් සිදුවන අතර රාත්‍රී කාලයේ පැය භාගයක පමණ විදුලි කප්පාදුවක් සිදුකිරීමට නියමිතය. මෙම තත්ත්වයන් පිළිබඳව අවධානය යොමුකර ඇති බව මහජන උපයෝගීතා කොමිෂන් සභාවේ අධ්‍යක්ෂ ජනරාල් ධමිත කුමාරසිංහ මහතා සඳහන් කළේය.", "URL": "https://sinhala.adaderana.lk/news.php?nid=65137", "Category": null, "Parent URL": null}