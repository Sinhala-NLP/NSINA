{"Source": "Adaderana", "Timestamp": "January 27, 2014 03:10 pm", "Headline": "පොලිස් බලතල හමුදාවට දී මර්දනයට ජල ප්‍රහාරක යන්ත්‍ර හා කදුළු ගෑස් ගේනවා", "News Content": "ආණ්ඩුව පොලීසිය සතු බලතල හමුදාවට ලබාදෙමින් ඉදිරියේදී සිදුවිය හැකි ජනතා නැගීටීම් පාලනය කිරීමට අලුතින් ජල ප්‍රහාරක යන්ත්‍ර හා කඳුළු ගෑස් උණ්ඩ ගෙනඒමට පියවර ගෙන ඇති බව එක්සත් ජාතික පක්ෂයේ මහලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. ජල ප්‍රහාරක යන්ත්‍ර ගෙනෙන්නේ පානීය ජලය දීමටවත්, ගොවීන්ට වතුර දීමටවත් නොව ජනතා උද්ඝෝෂණ මැඩීමට යැයි ඔහු කියයි. ජීවන බරින් මිරිකී සිටින ජනතාව ආණ්ඩුවට එරෙහිව නැඟී සිටීම පාලනය කිරීම සඳහා ආණ්ඩුව කල්තියාම ඊට සුදානම් වන බව ඉන් පැහැදිලි වන්නේ යැයි මන්ත්‍රීවරයා පෙන්වාදෙයි. රුපියල් කෝටි 5000ට වඩා වියදම් කරමින් ඉදිකළ නොරොච්චෝලේ විදුලිබලාගාරය 28 වැනි වතාවටත් කඩා වැටී ඇති බවත් එසේ කඩා වැටෙන වාරයක් පාසා එය යළි සක්‍රීය කිරීමට රුපියල් කෝටියකට වඩා වැය වන බවත් ඔහු පවසයි. විදුලිබල මණ්ඩලයේ අභ්‍යන්තර වාර්තාවලට අනූව නොරොච්චෝල විදුලිබලාගාරය සැදීමට යොදාගෙන ඇත්තේ යල් පැන ගිය යන්ත්‍ර සූත්‍ර බවත් මේ නිසා එය කැඩෙන වාරයක් පාසා මෙරට අහිංසක ජනතාවගේ මුදල් වැය කිරීමට සිදුව ඇති බවත් හෙතෙම කියයි. එසේම කැලණි තිස්ස, කෙරවළපිටිය, රන්දෙනිගල විදුලිබලාගාරවලින් සැපයෙන විදුලිය අඩුවීම හේතුවෙන් පෞද්ගලික අංශයට වැඩි මුදලක් ලබාදී විදුලිය ගැනීමට සිදුව ඇති බවත් තිස්ස අත්තනායක මන්ත්‍රීවරයා පෙන්වාදෙයි. එසේ වැය වන මුදල ජනතාවගෙන් අය කිරීමේ සුදානමක් ඒ අනූව පෙනී යන බව හෙතෙම කියයි. මෙම වාතාවරණය යටතේ පසුගිය කාලයේදී රුපියල් කෝටි 19,000ක් පමණ ලාබ ලැබූ විදුලිබල මණ්ඩලය, විදුලිබිල වැඩි කිරීමේ ඉඟිය මේවන විට ජනතාවට ලබාදෙමින් ඇති බව මන්ත්‍රීවරයා සඳහන් කරයි. මෙම සියල්ලටම හේතුව ආණ්ඩුවේ වංචාව හා දූෂණය බවද පෙන්වාදෙන තිස්ස අත්තනායක මහතා, අධික පාඩු ලබමින් ඇති ශ්‍රී ලංකන් ගුවන් සේවා සමාගම ගැනද කොළඹදී අද (27) පෙරවරුවේ පැවැති මාධ්‍ය හමුවකදී අදහස් දක්වා සිටියේය. ශ්‍රී ලංකන් ගුවන් සේවා සමාගමේ සභාපතිවරයා සිංගප්පූරුවේ සංචාරයකට ගොස් නැවත ඒමට සුදානම් වන අවස්ථාවේදී ලංකාවට පැමිණීමට ගුවන් යානයක් බලාපොරොත්තුවෙන් පැය 2ක් සිටීමට සිදුවන නිසා මලයාසියාවේ සිට පැමිණෙන ගුවන් යානයක් සිංගප්පූරුවට ගෙන්වාගෙන ශ්‍රී ලංකාවට පැමිණ ඇතැයි තිස්ස අත්තනායක මහතා පැවසීය. ඔහු රාජකාරී ගමනක් ගියා නම් එය ගැටලුවක් නැතැයි කීමට තිබූ නමුත් ඔහු ගොස් ඇත්තේ පෞද්ගලික සංචාරයක් යැයිද කියා සිටියේය. කිසි දිනෙක ගුවන් යානයකට ගොඩ වී නැති මෙරට අහිංසක ජනතාවගේ බදු මුදලින් යැපෙන ශ්‍රී ලංකන් ගුවන් සේවා සමාගමේ බලධාරීන් විසින් සිදුකරන මෙවැනි ක්‍රියා ගැන ජනතාව අවධියෙන් සිටිය යුතු බවද හෙතෙම පෙන්වාදුන්නේය. කළු සල්ලි මාෆියාව මෙරට දේශපාලන තීන්දු ගන්නා බවත් ග්‍රීසිය විනාශ වූයේ කළු සල්ලි මාෆියාව නිසා බවත් ආණ්ඩුවේ කැබිනට් ඇමතිවරයෙකු වන පාඨලි චම්පික රණවක මහතා ඉකුත්දා පුවත්පතකට ප්‍රකාශයක් කර ඇති බව පෙන්වාදුන් අත්තනායක මහතා මෙය බරපතළ ප්‍රකාශයක් බවත් ආණ්ඩුවේ ඇමතිවරයෙකුම එවැනි ප්‍රකාශයක් කිරීම ආණ්ඩුවේ අභ්‍යන්තර ක්‍රියාකලාපය පෙන්වාදීමක් හා සමාන බවත් පැවසීය. එසේම අල්ලස් හෝ දුෂණ විමර්ශන කොමිසමේ සභාපතිවරයාට, පමණක් නොව රජයේ බොහෝමයක් නිලධාරීන්ට චෝදනා එල්ල වී තිබියදී ආණ්ඩුව ඒ කිසිවක් විභාග නොකරන්නේ මන්දැයි ජනතාව කල්පනා කළ යුතු බවද පැවසූ තිස්ස අත්තනායක මහතා මෙරට සිදුවන වංචාව, දූෂණයට විරුද්ධව විශාල පිරිසක් හෙට (28) කොළඹට කැඳවා විරෝධතා පවත්වන බව කීවේය. ඒ අනූව, මත්කුඩු, සමාජ පාදඩකරණය හා විධායක ජනාධිපති ක්‍රමය අහෝසි කරන ලෙස ඉල්ලමින් ලිප්ටන් වටරවුම, කොම්පඤ්ඤවීදිය හා මරදාන ගාමිණි සිනමා ශාලාව ඉදිරිපිට සිට ස්ථාන 3කින් කොළඹ හයිඩ් පිටියට විරෝධතා පා ගමන් අරඹන බව පැවසීය. ආණ්ඩු විසින් සිදුකරන වංචා හා දූෂණවලට එරෙහිව නැඟී සිටීම සඳහා එය අවස්ථාවක් කර ගන්නා ලෙස ජනතාවගෙන් ඉල්ලීමක් කරන බවද පැවසූ තිස්ස අත්තනායක මහතා ජනතා මර්දනයට එරෙහිව නැඟී සිටින ලෙස ද ඉල්ලා සිටියේය.", "URL": "https://sinhala.adaderana.lk/news.php?nid=40685", "Category": null, "Parent URL": null}