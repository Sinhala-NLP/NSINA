{"Source": "Adaderana", "Timestamp": "February 8, 2014 01:44 pm", "Headline": "බලය දෙවියන් දුන් තෑග්ගක් ලෙස සිතන නායකයා කරන්නේ එහෙමයි!", "News Content": "එල්.ටී.ටී.ඊය සමග සාකච්ඡා කර සාම ක්‍රියාවලියකට අවතීර්ණ වීමට තමා අවස්ථා කිහිපයකදීම උත්සාහ දැරූ නමුත් ඔවුන් සාකච්ඡාවලට එකඟ නොවූයේ යැයි හිටපු ජනපතිනී චන්ද්‍රිකා බණ්ඩාරනායක කුමාරතුංග මහත්මිය පවසයි. එසේම ඔවුන් තමන් දෙවරක්ම ඝාතනය කිරීමට උත්සාහ කළ බවද ඇය කියයි. ඉන්දියාවේ, බැංගලෝර් හි පැවති 6 වන ජාත්‍යන්තර කාන්තා සමුළුව අමතමින් ඇය මේ බව පැවසුවාය. ඔවුන් ඉල්ලා සිටි පරිදි ජාත්‍යන්තර නිරීක්ෂකයන්ගේ මැදිහත්වීමකට පවා තමා එකඟ වූ නමුත් එල්.ටී.ටී.ඊ. සංවිධානය සාකච්ඡා වෙනුවෙන් කැපවීමක් නොකළ බව ඇය එහිදී කියා සිටියාය. කෙසේ නමුත් එල්.ටී.ටී.ඊ සංවිධානය සමග පැවැති යුද්ධයේදී ශ්‍රී ලංකා රජය සාධාරණ සැලකිල්ලක් දැක්වූ අතරම යුද්ධයේදී තුවාල ලැබූ ත‍්‍රස්තවාදී සැකකරුවන්ට ප‍්‍රතිකාර කිරීමට රෝහල් පවා ඉදිකළ බව හිටපු ජනපතිනිය පෙන්වාදුන්නාය. බලයේ සිටින නායකයෙක් තමන් ගැන පමණක් සිතන විට දූෂණ වංචා වර්ධනය විය හැකි බවද ඇය අවධාරණය කළාය. තවද බලය ලැබුණ කල එය දෙවියන් දුන් තෑග්ගක් ලෙස සිතන නායකයෙක් ඔහු වටා සිටින පවුල ගොඩනඟන බවද එමඟින් සතුරන් ඇති වන විට ඔවුන් නැසීමට බලය පාවිච්චි කරන බවද ඇය වැඩිදුරටත් පැවසුවාය. මෙම කාන්තා සමුළුව සඳහා රටවල් 46කින් කාන්තා නියෝජිතයින් පැමිණ සිටි අතර ජනාධිපති ආර්යා ශිරන්ති රාජපක්ෂ මහත්මියද ඊට සහභාගි වී සිටියාය.", "URL": "https://sinhala.adaderana.lk/news.php?nid=40965", "Category": null, "Parent URL": null}