{"Source": "Adaderana", "Timestamp": "March 10, 2014 10:11 am", "Headline": " මොරගහකන්ද ව්‍යාපෘතියට ඛණිජ නිධි යටකරනවාද?", "News Content": "මොරගහකන්ද ව්‍යාපෘතිය යටතේ ජලයෙන් යට වන ප්‍රදේශ වල ඛණිජ නිධි පිළිබඳව ගවේෂණයක් සිදු කිරිමට භූ විද්‍යා හා පතල් කැණීම් කාර්යංශය පියවර ගෙන තිබේ. ඒ අනුව එම ප්‍රදේශ වල පවතින ඛණිජ නිධි වල ප්‍රමාණාත්මභාවය සහ ගුණාත්මකභාවය පිළිබඳ අවධානය යොමු කිරිමට නියමිතය. මොරගහකන්ද ව්‍යාපෘතිය යටතේ විශල භූමි ප්‍රමාණයක් ජලයෙන් යට වන අතර එම ප්‍රදේශයේ විශාල වශයෙන් ඛණිජ නිධි පවතින ප්‍රදේශ බවට හඳුනාගෙන තිබේ. විශේෂයෙන්ම එම ප්‍රදේශ ආශ්‍රිතව මැණික් සහ මිනිරන් පවතින බවට මේ වන විටත් තොරතුරු අනාවරණය වී ඇති බව වාර්තා වේ. ඒ අනුව ව්‍යාපෘතියට හානියක් සිදු නොවන ලෙස මෙම ඛණිජ නිධි ලබා ගැනීමට ඇති හැකියාව පිළිබඳ මෙහිදි සොයා බැලෙනු ඇත. පරිසර හා පුනර්ජනනීය බලශක්ති අමාත්‍යංශය, භූ විද්‍යා හා පතල් කැණීම් කාර්යංශය එක්ව මෙම ගවේෂණ කටයුතු සිදු කරනු ලබයි. මේ වන විටත් අදාළ ගවේෂණ කටයුතු ආරම්භ කර ඇති අතර ඉන් අනතුරුව අදාළ මැණික් සහ මිනිරන් ගොඩගැනීමට නියමිතය.", "URL": "https://sinhala.adaderana.lk/news.php?nid=41675", "Category": null, "Parent URL": null}