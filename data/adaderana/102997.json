{"Source": "Adaderana", "Timestamp": "January 24, 2019 04:17 pm", "Headline": "මැලේසියාවට අලුත් රජෙක්", "News Content": "මැලේසියාව සඳහා නව රජෙකු තෝරාපත් කර ගෙන ඇත. නව රජු ලබන 31වැනිදා සිය ධූරයේ දිවුරුම් දීමට නියමිත බව විදෙස් වාර්තා සඳහන් කරයි. මැලේසියාවේ හිටපු රජු වන කෙලන්තාන්හි පස්වැනි මුහමඩ් සුල්තාන්වරයා පසුගියදා විශේෂ නිවේදනයක් නිකුත් කරමින් ධූරයෙන් ඉල්ලා අස්වුණි. ඔහු මේ මාස අවසානයේදී ධූරයෙන් ඉවත්වනු ඇති අතර, ඔහු වෙනුවෙන් නව රජෙකු තෝරා පත්කරගැනීමට මැලේසියාවේ බලධාරීන් මේ වන විට කටයුතු කර තිබේ. ඒ අනුව මැලේසියාවේ නව රජු ලෙසින් තේරීපත්ව ඇත්තේ පීනෑන් කලාපයේ පාලක අබ්දුල්ලා සුල්තාන්වරයාය. පීනෑන් ස්වාධීන කලාපයේ පාලකයා වන අබ්දුල්ලා සුල්තාන්වරයා මේ මාසය අවසානයේ එනම් ජනවාරි මස 31වැනිදා ධුරයේ දිවුරුම්දීමට නියමිතය. මේ මාසය ආරම්භයේදී පීනෑන්හි සුල්තාන් ධූරයේ දිවුරුම් දුන් ඔහු 47වැනි වියේ පසුවෙයි. මෝටර් ධාවනය, ඉලක්කයට වෙඩි තැබීම, වැනි ත්‍රාසජනක ක්‍රීඩා වලට සහභාගීවන්නෙක් ලෙසින් ප්‍රකටව සිටි මුහමඩ් සුල්තාන්වරයා සිය ඉල්ලා අස්වීම සම්බන්ධයෙන් පසුගිය නොවැම්බර් මාසයේදී නිවේදනය කළේය. රුසියානු රෑ රැජිණක් සමඟින් විවාහ වීම හේතුවෙන් ඔහු මෙසේ ඉල්ලා අස්වූ බව ඉන් පසුව විදෙස් මාධ්‍ය වාර්තා කර තිබුණි. සෑම පස්වසරකට වරක් සාමාජිකයන් නවදෙනෙකුගෙන් යුතු එරට සාම්ප්‍රදායික නායක මණ්ඩලයක් විසින් ඡන්දයකින් පසු නව රජතුමෙක් පත්කරගනු ලබන අතර මේ ආකාරයට පස් වසරකට වරක් රාජ්‍යත්වය එරට ප්‍රාන්ත 13 අතර හුවමාරු වන බවට පැවසෙයි.", "URL": "https://sinhala.adaderana.lk/news.php?nid=102997", "Category": null, "Parent URL": null}