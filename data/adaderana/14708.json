{"Source": "Adaderana", "Timestamp": "March 8, 2011 05:35 pm", "Headline": "වෛරය පතුරන්න ඉඩ නෑ", "News Content": "සිව් කොණ විසිරී සිටින ජනතාවට සම ප්‍රතිලාභ ලැබෙන අයුරින් මෙරට සංවර්ධන වැඩපිළිවෙළ ඉදිරියට ගෙන යාම රජයේ අපේක්ෂාව යැයි ජනාධිපති මහින්ද රාජපක්ෂ මහතා පවසයි. එකම රටක් එකම ජනතාවක් සහ එකම නීතියක් යටතේ ජනතාවට පහසුකම් සැලසීමට රජය බැඳී සිටින බව ඔහු සඳහන් කරයි. මන්නාරම නගර සභා ක්‍රිඩාංගණයේ දී අද(08) පැවති එක්සත් ජනතා නිදහස් සන්ධාන සම්මන්ත්‍රණයකට එක්වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. රට තුළ වෛරය පැතිරවීමට අද ඇතැමුන් උත්සාහ කරමින් සිටින බවත් මෙරට ජනතාව හෝ දරුවන් අපහසුතාවට පත්කිරීමට කිසිවෙකුටත් ඉඩ තැබිය නොහැකි බවත් ජනාධිපතිවරයා පෙන්වා දුන්නේය. ජනාධිපති මහින්ද රාජපක්ෂ මහතා එහිදි තවදුරටත් සඳහන් කර සිටියේ වෛරයෙන් තොර සමගියෙන් පිරුණු සමාජයක් බිහිකිරීම සිය අභිප්‍රාය බවයි.", "URL": "https://sinhala.adaderana.lk/news.php?nid=14708", "Category": null, "Parent URL": null}