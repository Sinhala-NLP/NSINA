{"Source": "Adaderana", "Timestamp": "August 28, 2019 01:48 pm", "Headline": "කාලගුණයෙන් අනතුරු ඇඟවීමක්", "News Content": "හම්බන්තොට සිට පොතුවිල් හරහා කල්මුනේ දක්වා වන මුහුදු ප්‍රදේශ හා පුත්තලම සිට මන්නාරම හා කන්කසන්තුරේ හරහා සුළඟේ වේගය වැඩි විය හැකි බවට කාලගුණ අංශ අනතුරු අඟවයි. එය පැයට කිලෝමීටර 55-60 දක්වා ඉහළ යා හැකි බැවින් ධීවර හා නාවික ප්‍රජාව මේ ගැන අවධානයෙන් කටයුතු කරන ලෙසට ද දැනුම් දෙයි. දිවයිනේ ප්‍රදේශ රැසකට බලපා ඇති වැසි සහිත කාලගුණ තත්ත්වයේ වර්ධනයක් අද සිට අපේක්ෂා කරන බව ද කාලගුණ විද්‍යා දෙපාර්තමේන්තුව නිවේදය කරයි. එම දෙපාර්තමේන්තුව සඳහන්කළේ බස්නාහිර,මධ්‍යම හා වයඹ පාලාත්වලත් ,ගාල්ල හා මාතර දිස්ත්‍රික්කවලිනුත් අද දිනයේ මිලිමීටර් 100ය ඉක්මවූ වැසි අපේක්ෂා කරන බවයි. දිවයිනේ නිරිතදිග කොටසේ පවතින වැසි තත්වයේ තරමක වැඩි වීමක් අද සිට අපේක්ෂා කරන බව කාලගුණ විද්‍යා දෙපාර්තමේන්තුව පවසයි. එම දෙපාර්තමේන්තුව නිකුත් කළ කාලගුණ අනාවැකියේ දැක්වෙන් බස්නාහිර, මධ්‍යම,සබරගමුව, දකුණු සහ වයඹ පළාත්වල විටින්විට වැසි හෝ ගිගුරුම් සහිත වැසි ඇතිවිය හැකි බවයි. බස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්කවලත් ඇතැම් ස්ථානවලට මිලි මීටර් 100ක පමණ තද වැසි ඇතිවිය හැකි බවත් දෙපාර්තමේන්තුව සඳහන් කළේය. මේ අතර දින කිහිපයක් පුරා පවතින වැසි තත්ත්වය හමුවේ පුද්ගලයින් සංඛ්‍යාව 1105 දෙනෙකු පීඩාවට පත්ව සිටින බව ආපදා කළමණාකරණ මධ්‍යස්ථානය පවසයි. එමෙන්ම පුද්ගලයින් 494 දෙනෙකු ආරක්ෂිත ස්ථාන කරා යොමු කර තිබේ. මේ අතර පවතින වැසි සහ සුළං තත්ත්වය හමුවේ කලුතර උතුර මුහුදු වෙරළ පාරට සහ ආබෘෘ මාවතට මුහුද රළ පැමිණ තිබුනේ මේ අයුරින්. ඉන් මාර්ගයට වැලි එක්රැස්වීම හේතුවෙන් රථවාහන ගමනා ගමනයටද බාධා එල්ලවිය. මේ අතර කොළඹ - ගාල්ල මාර්ගයේ කහව සහ තෙල්වත්ත ප්‍රදේශවලදී‍ මුහුදු රළ මාර්ගයට පැමිණෙන ආකාරය දක්නට ලැබුණි. මේ අතර මුහුදු රළ ඉහළ යාම හේතු හික්කඩුව සීනිගම දෙවොල් මහා දේවාලයේ වෙරළ තීරය දැඩි ලෙස මුහුදු ඛාදනයට ලක්වී දේවාල භූමියේ විශාල කොටසක් මුහුදට ඇදී ගොස් ඇති අයුරුයි මේ.", "URL": "https://sinhala.adaderana.lk/news.php?nid=117682", "Category": null, "Parent URL": null}