{"Source": "Adaderana", "Timestamp": "August 30, 2015 09:41 am", "Headline": "විපක්ෂ නායක පත්කළ යුත්තේ ජනාධිපති නෙවෙයි ", "News Content": "විපක්ෂ නායක ධූරය පත්කළ යුත්තේ ජනාධිපතිවරයා නොව විපක්ෂයේ අසුන්ගන්නා මන්ත්‍රීවරුන්ගේ බහුතර කැමැත්තෙන් බව ජාතික නිදහස් පෙරමුණේ නායක විමල් වීරවංශ මහතා පවසයි.ඔහු පෙන්වා දෙන්නේ ජනාධිපතිවරයා විසින් අදාළ පත්කිරීම සිදුකිරීමෙන් මෙරට බහු පක්ෂ ප්‍රජාතන්ත්‍රවාදයේ බිඳ වැටීමක් සිදුවන බවයි.විපක්ෂ නායක ධුරය තම පක්ෂයට හිමිවිය යුතු බව දෙමළ ජාතික සන්ධානයද ඊයේ(29) නිල වශයෙන් නිවේදනයක් නිකුත් කර තිබුණි.දෙමළ ජාතික සන්ධානයට විපක්ෂ නායක ධුරය ලබාදිය යුතු බව තර්ක කරන ජනතා විමුක්ති පෙරමුණ සම්බන්ධයෙන්ද විමර්ශනයක් සිදුකළ යුතු බව විමල් වීරවංශ මහතා පෙන්වා දෙයි.මේ අතර නව විපක්ෂ සන්ධානයක් ගොඩනැගීම කෙරෙහි එක්සත් ජනතා නිදහස් සන්ධානයට සම්බන්ධව සිටි දේශපාලන පක්ෂ කිහිපයක් මේ වන විට සාකච්ඡා ආරම්භ කර තිබේ.ලංකා සමසමාජ පක්ෂයේ තිස්ස විතාරණ මහතා ප්‍රකාශ කළේ මේ සම්බන්ධයෙන් පාර්ශව කිහිපයක් සමඟ අදහස් හුවමාරුකරගෙන ඇති බවයි.හිටපු ජනාධිපති මහින්ද රාජපක්ෂ මහතාගේ මූලිකත්වයෙන් විපක්ෂ සන්ධානය ගොඩනැගීම කෙරෙහි අවධානය යොමු වී තිබේ.එක්සත් ජාතික පක්ෂය සහ ශ්‍රී ලංකා නිදහස් පක්ෂය ජාතික ආණ්ඩුවක් පිහිටුවීම සඳහා අවබෝධතා ගිවිසුමකට එළඹුන ද සන්ධාන මන්ත්‍රීවරුන් පිරිසක් විපක්ෂයේ අසුන් ගෙන විපක්ෂ නායක ධුරය ලබාගැනීමටද තීරණය කර ඇති බව වාර්තා වෙයි.ඒ අනුව පසුගියදා පැවති ශ්‍රී ලංකා නිදහස් පක්ෂ මධ්‍යම කාරක සභාව මගින් විපක්ෂ නායක ධුරය සම්බන්ධයෙන් අවසන් තීරණයක් ගැනීමට ජනාධිපතිවරයා වෙත බලය පවරා තිබේ.ඒ අනුව ලබන අඟහරුවාදා පැවැත්වෙන පළමු පාර්ලිමේන්තු සැසිවාරයට සමගාමීව ජනාධිපතිවරයා විසින් විපක්ෂ නායක ධුරය සඳහා මන්ත්‍රීවරයෙකු නම් කිරීම සිදුවනු ඇති බව වාර්තා වෙයි.", "URL": "https://sinhala.adaderana.lk/news.php?nid=53538", "Category": null, "Parent URL": null}