{"Source": "Adaderana", "Timestamp": "June 3, 2016 08:56 am", "Headline": " කාන්තාවන් විදේශ ගතවීම වැළැක්විය නොහැකියි", "News Content": "කාන්තාවන් විදේශ රැකියා සඳහා පිටත්ව යාම නවතා දැමිය නොහැකි බව විදේශ රැකියා අමාත්‍ය තලතා අතුකෝරල මහත්මිය පවසයි.ඇය පෙන්වා දෙන්නේ කෘෂිකර්මාන්තය, ඇඟලුම් කර්මාන්තය ඇතුළු ආදායම් මාර්ග බිඳ වැටී ඇති තත්ත්වයක කාන්තාවන් විදේශ රැකියා සඳහා පිටත්ව යාම නවතා දැමිය නොහැකි බවයි.මෙරටට ලැබෙන ප්‍රධානතම ආදායම් මාර්ගය වන්නේ විගමනික ශ්‍රමිකයින්ගෙන් ලැබෙන ආදායම බව බී.බී.සී. ලෝක සේවය සමග අදහස් දක්වමින් තලතා අතුකෝරල මහත්මිය පෙන්වා දෙයි.විදේශ රැකියා සඳහා පිටත්වන කාන්තාවන්ගේ වයස අවුරුදු 21 දක්වා පහළ දැමීමට ඇය ඉදිරිපත් කළ කැබිනට් පත්‍රිකාවට අනුමැතිය හිමිවුයේ නැත.ඒ සම්බන්ධයෙන් විධිමත් අධ්‍යයනය කිරීමක් සිදුකිරීම සඳහා ජනාධිපතිවරයා විසින් තමන් ඇතුළු කමිටුවක් පත් කළ බව අමාත්‍යවරිය සඳහන් කළේය.සියලු කාන්තාවන්ට රැකියා සඳහා විදේශ ගතවීමට අඩු වයසක් තීරණය කිරීමෙන් අඩු වයසක දී මුදල් උපයා ගැනීමට ඔවුන්ට හැකියාව ලැබෙන බව විදේශ රැකියා අමාත්‍ය තලතා අතුකෝරල මහත්මිය සඳහන් කළේය.", "URL": "https://sinhala.adaderana.lk/news.php?nid=60722", "Category": null, "Parent URL": null}