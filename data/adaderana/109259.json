{"Source": "Adaderana", "Timestamp": "May 4, 2019 10:25 pm", "Headline": "කටුවාපිටිය බෝම්බ ප්‍රහාරයෙන් සැමියා හා දරුවන් අහිමි වූ කුමාරිගේ කතාව", "News Content": "පාස්කු ඉරිදා මෙරට සිදුවූ මරාගෙන මැරෙන බෝම්බ ප්‍රහාර මාලාවත් සමඟ සිත් පෑරුණූ ජනතාව තුළ අදටත් ඉතිරිව ඇත්තේ දැඩි වේදනාවක්. ඒ එම ප්‍රහාරයෙන් මියගිය තම සමීපතයන්ගේ දැඩි වියෝවත් සමඟයි. එළෙස කටුවාපිටිය ශාන්ත සෙබස්තියන් දේවස්ථානයට එල්ල වූ බෝම්බ ප්‍රහාරයෙන් සිය සැමියා සහ දරුවන් දෙදෙනා අහිමි වූ කුමාරිගේ කතාවයි මේ. අද දෙරණට අදහස් දක්වමින් ඇය පවසා සිටියේ මෙවන් අදහසකි. \"අපි මේ ගමේ හරි සංතෝසෙන් හිටියේ.අපි හිතුවා අපිට සෙබස්තියන් උන්වහස්නේ දීපූ වරමක් කියලා මේ ගම..අන්තිමට කොහේවත් යන එකක් ඇවිත් මගෙ පවුලයි නංගිගෙ පවුලයි එහෙම් පිටින්ම අරන් ගියා.\" ඇය සිය සැමියා සහ දරු දෙදෙනා සමඟ අප්‍රේල් 21 වන ඉරු දින කටුවාපිටිය ශාන්ත සෙබස්තියන් දේවස්ථානයට ගියේ පාස්කු දේව මෙහෙය සඳහායි. පවුලේ සියලු දෙනා එක්ව කටුවාපිටිය දේවස්ථානයට ගියත් යළි නිවෙසට පැමිණියමට හැකිවූයේ කුමාරිට පමණයි. \"අපිට ඉතින් කරදරයක් තිබුණෙ නැහැ. මේ අපේ ගම හරි වාසනාවන්තයි. සුනාමියෙන්ද ගංවතුරෙන්ද නියං වලින්ද කිසිම ආපදාවක් නැහැමට දරුවො නැහැ දැන්. මගෙ පවුල නැහැ.\" යනුවෙන් ඇය තවදුරටත් පැවසීය. ප්‍රහාරයෙන් මියගිය ඇයගේ වැඩිමහල් දරුවා වන සජිනි විනෝරා විශ්වවිද්‍යාලය වරම් හිමිකරගත් සිසුවියක්. පවුලේ බාලයා එස්.ඒ.විමුක්ති පාසල් අධ්‍යාපනය හදාරමින් සිටියේය. \"මගෙ දුවගෙ ලොකුම හීනය තිබුණේ ඩිග්රි දෙකක්වත් ගන්න ඕන අම්මෙ කිව්වා. මගෙ දරුවො දෙන්නා ලොකු වුණාට මගෙ අත්දෙකේ නිදාගන්නේ. මගෙ මහත්තයට නින්ද යන්නෙ නැහැ මං මෙතන ඔලුව තියා ගත්තෙ නැත්නම්. එයාගේ අතේ මම මෙතන ඔලුව තියා ගන්න ඕන. එයාට නින්ද යන්න. \" යැයි හැඩු කඳුලින් පැවසු ඇය‍ගේ සුන්දර ඉතිහාසය ඔවුන්ගෙන් උදුරාගෙන ගොස් අවසන්ය. තම සැමියා සහ දරුවන් අහිමිව සිටින කුමාරිගේ එකම අරමුණ රටට සාමය උදාවනු දැකීමයි. \"අපිට කිසිම ජාතිවාදයක් නැහැ.මට ඕන මගේ රටට සාමය.මට දරුවො නැහැ දැන්. පවුලක් නැහැ. මම මොනවා කියලා ඉල්ලන්නද?සාධාරණය මම මොනවායින් ඉල්ලන්ද?අපිට වෙන්වෙන්න පුළුවන් පවුලක් නෙවෙයි තිබුණේ. මගෙ පවුලම ගියානේ.\" යනුවෙන් ඇය කඳුළු අතර සිය අමිහිරි මතකය සිර කර ගත්තේය.", "URL": "https://sinhala.adaderana.lk/news.php?nid=109259", "Category": null, "Parent URL": null}