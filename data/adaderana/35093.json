{"Source": "Adaderana", "Timestamp": "June 20, 2013 02:26 pm", "Headline": "අනියම් බිරිඳ මැරුවාට දඬුවම මරණයයි!", "News Content": "තම අනියම් බිරිඳ පිහියකින් කපා කොටා ඝාතනය කිරීමේ චෝදනාවකට වරදකරුවූ පුද්ගලයෙකුට කෑගල්ල පළාත්බද මහාධිකරණය විසින් මරණ දඬුවම නියම කර තිබේ. 2003 වසරේ ජූනි මස 16 වන දින සිදුකරන ලද මෙම ඝාතනයට වරදකරු වූයේ පරණ දුම්රියපළ පාර, තල්දූව - දෙහිඕවිට ප්‍රදේශයේ පදිංචි ගුණවර්ධන නමැති අයෙකි. තම අනියම් බිරිඳ පිළිබඳ ඇති වූ යම් සැකයක් හේතුවෙන් ඇය කපා කොටා ඝාතනය කළ බවට සැකකරුට එරෙහිව චෝදනා එල්ලවී තිබිණි. අවිස්සාවේල්ල පොලීසිය විසින් චෝදනා ගොනු කරනු ලදුව අවිස්සාවේල්ල මහේස්ත්‍රාත් අධිකරණය විසින් මෙම අපරාධයට අදාළ මූලික විමර්ශන සිදුකොට වැඩිදුර උපදෙස් සඳහා නීතිපතිවරයාට යොමු කරන ලදී. පසුව නීතිපතිවරයා විසින් සැකකරුට එරෙහිව අධි චෝදනා ගොනු කොට එය කෑගල්ල පළාත්බද මහාධිකරණයට යොමු කිරීමෙන් අනතුරුව පුරා දින 4 ක් තිස්සේ එය විභාගයට ලක්කෙරුණු බව අද දෙරණ වාර්තාකරු පවසයි. අනතුරුව කෑගල්ල පළාත්බද මහාධිකරණයේ විනිසුරු මේනකා විජේසුන්දර මෙනවිය විසින් සාක්ෂි විමසීම හමාරයේ සැකකරුට කිව යුතු යමක් ඇත්දැයි විමසා තිබේ. එහිදී සැකකරු පවසා ඇත්තේ තම දරුවන් අසනීප තත්ත්වයේ පසුවන බැවින් ඔවුන් රැකබලා ගැනීමටත් , මින් මතු කිසිදු වැරැද්දක් නොකොට සාමකාමීව දිවි ගෙවීමට අධිකරණයට පොරොන්දු වෙන බැවින් තමා නිදොස් කොට නිදහස් කරන ලෙසයි. එහෙත් සැකකරු අදාළ පුද්ගල ඝාතනයට වැරදිකරු බව සැකයකින් තොරව තහවුරුවී ඇති බැවින් ඔහුට මරණ දඬුවම නියම කරන බවට විනිසුරුවරිය නියෝග කර තිබේ.", "URL": "https://sinhala.adaderana.lk/news.php?nid=35093", "Category": null, "Parent URL": null}