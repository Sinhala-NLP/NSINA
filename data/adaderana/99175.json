{"Source": "Adaderana", "Timestamp": "November 14, 2018 09:51 am", "Headline": "අද පාර්ලිමේන්තුවේ පළමු වෙඩි මුරය - ජවිපෙන් විශ්වාසභංගයක්", "News Content": "වත්මන් ආණ්ඩුවට එරෙහිව විශ්වාසභංග යෝජනාවක් ජනතා විමුක්ති පෙරමුණ විසින් බාර දී තිබේ. නව අග්‍රාමාත්‍ය මහින්ද රාජපක්ෂ මහතාගේ පත්කිරීමත්, කැබිනට් මණ්ඩලය පත් කිරීමත් නීතිවිරෝධී බව පවසමින් මෙම විශ්භාගභංග යෝජනාව කථානායක කරූ ජයසූරිය මහතා වෙත බාර දී ඇත. මීට සුළු වේලාවකට පෙර අද දෙරණ වෙත අදහස් දක්විමන් ජනතා විමුක්ති පෙරමුණේ පාර්ලිමේන්තු මන්ත්‍රී විජිත හේරත් මහතා මේ බව සඳහන් කළේය. අද පෙරවරුවේ පාර්ලිමේන්තුවේ පැවති පක්ෂ නායක රැස්වීමෙන් අනතුරුව ඔහු මෙම අදහස් පළ කර සිටියේය. පාර්ලිමේන්තුව තුළ බහුතර ඡන්ද බලයකින් මෙම විශ්වාභංග යෝජනාව සම්මත කර ගැනීමට බලාපොරොත්තු වන බවත් පාර්ලිමේන්තුව තුළ අද දිනයේ දී ඇති ස්ථාවර නියෝග අත්හිටුවා බහුතර කැමැත්තෙන් මෙය විවාදයට ගැනීමට සුදානම් වන බවත් විජිත හේරත් මහතා වැඩිදුරටත් සඳහන් කළේය. කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තු සංකීර්ණයේ පැවති පක්ෂ නායක රැස්වීම මේ වන විට අවසන් වී තිබේ. ඒ අනුව පාර්ලිමේන්තුවේ අද(14) දින න්‍යාය පත්‍රය සැකසීම සභාවට පැවරීමට තීරණය කර කළ බව කථානායක කාර්යාලය දැනුම් දී තිබේ. කථානායක කරූ ජයසූරිය මහතාගේ ප්‍රධානත්වයෙන් පක්ෂ නායක රැස්වීම පැවැත් වුණේ අද උදෑසන 8.30ට ය. මේ අතර, අද පෙරවරු 10.00ට පාර්ලිමේන්තුව රැස්වන බවට මන්ත්‍රීවරුන් සියලු දෙනාට කථානායක කරූ ජයසූරිය මහතා දැනුම් දී තිබුණි.", "URL": "https://sinhala.adaderana.lk/news.php?nid=99175", "Category": null, "Parent URL": null}