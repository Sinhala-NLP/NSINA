{"Source": "Adaderana", "Timestamp": "April 23, 2010 10:25 am", "Headline": "අමෙරිකාවේ ඉල්ලීම ඊශ්‍රායලය යළි ප්‍රතික්ෂේප කරයි", "News Content": "නැගෙනහිර ජෙරුසලමේ ජනාවාස ඉදිකිරීම අත්හිටුවන ලෙස අමෙරිකාව කළ ඉල්ලීම ඊශ්‍රායලය විසින් යළි ප්‍රතික්ෂේප කර තිබේ. අමෙරිකාවේ මැදපෙරදිග කටයුතු පිළිබඳ නියෝජිත ජෝර්ජ් මිචෙල් හමුවීමෙන් පසු ඊශ්‍රායල් අග්‍රාමාත්‍ය බෙන්ජමින් නෙතන්යාහු මේ බව දන්වා ඇත. අමෙරිකානු නියෝජිතයා ඊශ්‍රායල් පලස්තීන සාම ක්‍රියාවලිය යළි පණගැන්වීමේ අරමුණින් ඊශ්‍රායලයේ සංචාරයක නිරතව සිටියි. මීට පෙර ද අදාළ ඉදිකිරීම් සම්බන්ධයෙන් අමෙරිකාව කළ ඉල්ලීම ඊශ්‍රායලය විසින් ප්‍රතික්ෂේප කළේය. මේ හේතුවෙන් දෙරට අතර මතභේදකාරී තත්ත්වයක් පැන නැගීමෙන් පසු අමෙරිකානු නියෝජිතයෙකු ඊශ්‍රායල් අග්‍රාමාත්‍යවරයා හමු වූ ප්‍රථම අවස්ථාව මෙය වේ. ‍ මේ අතර ගසා තීරයේ සිදු වන ඊශ්‍රායල් බලපෑම් හේතුවෙන් පලස්තීන ජාතික ළමුන් දහස් ගණනකට අධ්‍යාපනය ලැබීමේ අවස්ථාව අහිමි වී ඇති බව එක්සත් ජාතීන්ගේ සංවිධානය පවසයි.", "URL": "https://sinhala.adaderana.lk/news.php?nid=7957", "Category": null, "Parent URL": null}