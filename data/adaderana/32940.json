{"Source": "Adaderana", "Timestamp": "April 2, 2013 11:19 am", "Headline": "13 හැවිරිදි දැරිය ගැබිණියක් කළ තරුණයා මාට්ටු", "News Content": "වයස අවුරුදු 13 ක දැරියක් සමග ප්‍රේම සම්බන්ධතාවයක් පවත්වා ඇය මවක් වන ලකුණු පහල වීමත් සමගම ප්‍රදේශය අතහැර පලා යාමට උත්සහ කළ බව කියන 19 හැවිරිදි තරුණයෙකු කරුවලගස්වැව පොලීසිය විසින් අත්අඩංගුවට ගෙන තිබේ. අතවරයට ලක්ව ඇති බවට සැක කරනුයේ තබ්බෝව, පාවට්ටාමඩුව ප්‍රදේශයේ පදිංචිව සිටින දැරියක් බව අද දෙරණ වාර්තාකරු පවසයි. මෙම දැරියගේ මව ඇය කුඩා කාලයේදීම පියා හැර ගොස් ඇත. එම නිසා දැරිය හැදී වැඩී ඇත්තේ තම පියාගේ සහ මිත්තනියගේ බාරයේය. ඒ අතර අය තම පාසල් ගමනද අතර මග නවතා දමා ඇත. මේ අතර තබ්බෝව ප්‍රදේශයේ පදිංචි 19 හැවිරිදි තරුණයෙකු සමග දැරිය ප්‍රේම සම්බන්ධතාවයක් පවත්වා ගෙන ගොස් තිබේ. හදිසියේම දැරිවියගේ ප්‍රේමවන්තයා ප්‍රදේශය අතහැර ගොස් ඇත. ඒ අතර දැරිවිය තුළින් අසාමාන ලකුණු පහල වීමත් සමගම ඇයගේ මිත්තනිය කරුණු විමසීමක් කර තිබේ. එවිට දැරිවිය සියලූ කරුණු තම මිත්තනිය හා පවසා ඇත. ඒ සමගම කරුවගලස්වැව පොලීසියට පැමිණ ඇති මිත්තනිය, දැරිවිය සහ ඇයගේ පියා මේ සම්බන්ධයෙන් පැමිණිල්ලක් කර තිබේ. මේ අතර තුර කිසියම් අවශ්‍යතාවයක් සදහා දැරිවියගේ ප්‍රේම වන්තයා යැයි කියන තරුණයා තබ්බෝව ප්‍රදේශයේ පිහිටි තම නිවසට පැමිණ ඇති අතර එහිදී ඔහුව අත්අඩංගුවට ගැනීමට පොලීසිය සමත්වී ඇත. පසුගිය කාලය තුළ තමන් කොළඹ ප්‍රදේශයේ විදුලි කාර්මිකයෙකු ලෙස සේවය කළ බව අත්අඩංගුවට ගෙන ඇති තරුණයා පොලීසියට පවසා තිබේ. දැරිවිය වෛද්‍ය පරීක්ෂණයක් සදහා පුත්තලම අධිකරණ වෛද්‍ය නිලධාරීවරයා වෙත ඉදිරිපත් කර ඇත. කරුවලගස්වැව පොලීසිය වැඩිදුර පරීක්ෂණ කරගෙන යන බව අප වාර්තාකරු පවසයි.", "URL": "https://sinhala.adaderana.lk/news.php?nid=32940", "Category": null, "Parent URL": null}