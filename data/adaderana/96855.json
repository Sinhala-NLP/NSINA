{"Source": "Adaderana", "Timestamp": "September 28, 2018 01:06 pm", "Headline": "වෙල්ගමගේ නඩුව ගැන අල්ලස් කොමිසමට නියෝගයක්", "News Content": "හිටපු ප්‍රවාහන අමාත්‍යපාර්ලිමේන්තු මන්ත්‍රී කුමාර වෙල්ගම මහතාට එරෙහිව අල්ලස් කොමිසමේ හිටපු අධ්‍යක්ෂවරිය පවරා ඇති නඩුව සඳහා කොමිසමේ අනුමැතිය ලැබී ඇත්ද යන්න පිළිබඳව තහවුරු කරන ලෙස අධිකරණය කොමිසමට දැනුම් දී තිබේ. 2016 වසරේදී කොළඹ ප්‍රධාන මහේස්ත්‍රාත් අධිකරණයේ නඩු පවරා ඇත්තේ අල්ලස් කොමිසමේ ලිඛිත අනුමැතිය ඇතුව නම් එම ලිඛිත අනුමැතිය ලබන 29 වනදා අධිකරණයට ඉදිරිපත් කරන ලෙසයි කොළඹ ප්‍රධාන මහේස්ත්‍රාත් රංග දිසානායක මහතා එම කොමිසමට නියෝග කර ඇත. ප්‍රවාහන අමාත්‍යවරයා ලෙස කටයුතු කරමින් ලංකා ගමනාගමන මණ්ඩලයේ උප සභාපති තනතුරක් ඇතුලත් කර එම තනතුරට හිතවතෙකු පත් කර වැටුප් වශයෙන් රුපියල් ලක්ෂ 33 කට ආසන්න මුදලක් ගෙවීම සම්බන්ධයෙන් කුමාර වෙල්ගම මහතාට එරෙහිව නඩු පවරා තිබුණි. විත්ති පාර්ශවය වෙනුවෙන් පෙනී සිටි නීතිඥවරයා අධිකරණයෙන් ඉල්ලා සිටියේ අල්ලස් කොමිසම නඩුව පවරා ඇත්තේ ලිඛිත අනුමැතියකින් තොරව නිසා මන්ත්‍රීවරයා එම නඩුවෙන් මුදා හරින ලෙසයි. විත්තියේ එම ඉල්ලීම පිළිබඳ තීරණය ලබන මස 19 වනදා නිකුත් කරන බව අධිකරණය දැනුම් දුන් බවයි අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=96855", "Category": null, "Parent URL": null}