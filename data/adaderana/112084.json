{"Source": "Adaderana", "Timestamp": "June 16, 2019 01:46 pm", "Headline": "පොසොන් පොහොය වෙනුවෙන් රට පුරා දන්සැල් සහ ආගමික වැඩසටහන්", "News Content": "පොසොන් පොහොය නිමිත්තෙන් දිවයින පුරා විවිධ ආගමික වැඩසටහන් සහ දන්සැල් සංවිධානය කර තිබුණි. මහා සංඝරත්නය 500ක් වැඩමවා පවත්වනු ලැබූ ආගමික වතාවත් අමාත්‍ය පාඨලී චම්පික රණවක මහතාගේ ප්‍රධානත්වයෙන් අනුරාධපුර ජය ශ්‍රී මහා බෝධීන් වහන්සේ අභියසදී අද පැවැත්වුණි. වැලිගම්පිටිය කතෝලික ප්‍රජාව හා ව්‍යාපාරිකයින් එක්ව හත්වැනි වරටත් සංවිධාන කළ පොසොන් බත් දන්සල අද දවස පුරා වැලිගම්පිටිය නගරයේ පැවැත්වෙයි. කොස්ගම කනම්පල්ල ප්‍රදේශවාසීන් එක්ව 5වැනි වරටත් සංවිධානය කළ පොසොන් මහා බත් දන්සල අද පැවැත්වුණි. හොරණ පොකුනුවිට ප්‍රදේශවාසීන් හා එක්ව සංවිධාන කළ කිරිබත් දන්සල අද පැවැත්වුණේ පොකුණුවිට මංසන්ධියේදීය. හැටන් දුම්රිය ස්ථානයේ සුභ සාධක සංගමය විසින් දුම්රියේ ගමන් කරන මගීන් සඳහා බිස්කට් සහ රසකැවිලි දන්සලක් අද සංවිධානය කර තිබුණි. මේ අතර මස්කෙළිය පොලීසිය විසින් මස්කෙළිය විහාරයේ සිල් සමාදන් වූ උවැසි උවැසියන්ට හීල් දානය ප්‍රදානය කිරීමේ පුණ්‍යකර්මයක් අද සිදු කෙරණි. සියලු ජාතීන් එක්ව වව්නියාව නියෝජ්‍ය කෘෂිකර්ම අධ්‍යක්ෂ කාර්යාලය අසළ කඩල දන්සලක් සංවිධානය කර තිබුණි. බණ්ඩාරගම වැල්මිල්ල ජයමාවත ප්‍රෙද්ශයේ ජයමාවතේ අපි සමාජ සේවා සුභසාධක සමිතිය විසින් තනා නිම කළ බුද්ධ මන්දිරය සඳහා බුද්ධ ප්‍රතිමා වහන්සේ වැඩමවීම අද සිදු වුණි. අම්බලන්ගොඩ මාදම්පේ නීග්‍රෝධාරාම විහාරස්ථානයේ සර්වඥ ධාතු හා මහරහතන් වහන්සේගේ ධාතූන් අද සහ හෙට දෙදින පුරා විහාරස්තානයේදී ප්‍රදර්ශනය කරනු ලබයි. අම්බලන්තොට එකමුතු ට්‍රැක්ටර් රථ රියදුරන්ගේ සංගමය විසින් දෙවැනි වරට සංවිධානෙය කල පිණ්ඩපාත චාරිකාව අද පැවැත්වුණු අතර නාගරවැව පිරිවෙන් විහාරයේ සෙවිලි තහඩු පිරිනැමීමද අද සිදු කෙරුණි. කුරුණෑගල වැව රවුමේ ශරීර සුවතා සංගමය විසින් කොළකැඳ,ජෑම් පාන් සහ සීනි සම්බල් දන්සලක් අද සංවිධාන කර තිබුණේ කුරුණෑගල නගර මධ්‍යයේදීයි.", "URL": "https://sinhala.adaderana.lk/news.php?nid=112084", "Category": null, "Parent URL": null}