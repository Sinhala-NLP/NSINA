{"Source": "Adaderana", "Timestamp": "September 3, 2010 12:00 pm", "Headline": "රජය පෙරළන බව කියූ මාධ්‍යවේදියා නිදහස් කරන්නැයි නීතිපති ඉල්ලයි", "News Content": "සරත් ෆොන්සේකා මහතා සමග එක්ව රජය පෙරළීමට කුමන්ත්‍රණය කළේ යැයි චෝදනාව යටතේ අත්අඩංගුවට ගෙන සිටි බොටම් ලයින් පුවත්පතේ ආරක්ෂක වාර්තාකරු වන රුවන් වීරකෝන් මහතා එම චෝදනා වලින් මුදාහැරීමට තීරණය කර ඇති බව නීතිපතිවරයා විසින් ශ්‍රේෂ්ඨාධිකරණය වෙත දැනුම් දී තිබේ. තමන්ව එම චෝදනා වලින් නිදහස් කරන ලෙසට නියෝගයක් නිකුත්කරන ලෙස ඉල්ලමින් රුවන් වීරකෝන් මහතා ඉදිරිපත් කළ මූලික අයිතිවාසිකම් පෙත්සම අද කැඳවූ අවස්ථාවේ දී නීතිපතිවරයා වෙනුවෙන් පෙනීසිටි රජයේ නීතිඥවරයා මේ බව දැනුම් දී ඇත. පෙත්සම්කාර රුවන් වීරකෝන් මුදාහැරීමට අදාළ නියෝගය ඉදිරි දෙසතිය තුළ කොළඹ මහේස්ත්‍රාත් අධිකරණය වෙත යොමුකරන බව ද මෙහිදී රජයේ නීතිඥවරයා දැනුම් දී සිටියේය. ඒ අනුව පෙත්සම නැවත ඔක්තොම්බර් මස 06 වනදා කැඳවීමට නියෝග කළ ශිරාණි තිලකවර්ධන මහත්මිය ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල එදිනට මෙම පෙත්සම ඉදිරියටත් පවත්වාගෙන යන්නේ ද නැද්ද යන්න පිළිබඳව තීරණයක් ගන්නා ලෙස පෙත්සම්කාර පාර්ශවයේ නීතිඥවරයා වෙත නියෝග කර කරන ලදී. ජෙනරාල් සරත් ෆොන්සේකා මහතා සමග එක්ව රජය පෙරළීමට කුමන්ත්‍රණය කළේයයි චෝදනා ලැබ අත්අඩංගුවට ගෙන කොළඹ මහේස්ත්‍රාත් අධිකරණයට ඉදිරිපත් කරනු ලැබූ මාධ්‍යවේදී රුවන් වීරකෝන් මහතා මේ වන විට ඇප මත නිදහස ලබා සිටියි.", "URL": "https://sinhala.adaderana.lk/news.php?nid=10616", "Category": null, "Parent URL": null}