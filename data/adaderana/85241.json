{"Source": "Adaderana", "Timestamp": "March 6, 2018 12:30 pm", "Headline": " මුලතිව් මුහුද වෙනස් වෙයි-යළිත් සුනාමියක පෙර නිමිත්තක්ද?", "News Content": "මුලතිව් මුහුදෙන් තමන්ට කිසිඳු විපතක් සිදු නොවේවායි ප්‍රාර්ථනා කිරීමට මුලතිව් පළාතේ අතිවිශාල ජනකායක් අද (06) මුලතිව් මුහුදු වෙරළට රැස්වූහ. මුලතිව් පළාතේ ආගමික නායකයින් කැඳවා මුලතිව් ජනතාව හදිසියේම මෙවැනි කන්නලව්වක් සිදු කරණ ලද්දේ මාර්තු මස 5 වෙනිදා සවස සිට මුලතිව් මුහුද යළිත් වරක් අසාමාන්‍ය ලෙස වෙනස් වීම හේතුවෙනි. මීට පෙර පසුගිය වර්ෂයේ නොවැම්බර් හා දෙසැම්බර් යන මාස වලදී අවස්ථා දෙකකදීම මුලතිව් මුහුද අසාමාන්‍ය ලෙස වෙනස් වූ අතර ඒ සම්බන්ධයෙන් පරීක්ෂණ පැවැත්වීම පිණිස කොළඹ සිටද නිලධාරීන් පිරිසක් පැමිණ සිටියහ. එම නිලධාරීන්ගේ වාර්තාවේ සඳහන් වූයේ මුලතිව් මුහුදේ ජල මට්ටම අසාමාන්‍ය ලෙස ඉහළ ගොස් ඇතත් ඉන් හානියක් සිදු නොවන බවයි. මුලතිව් වැසියන් කියා සිටින්නේ 5 දා සවස හදිසියේම යළිත් වරක් මුලතිව් මුහුද අසාමාන්‍ය ලෙස වෙනස් වී එහි පැහැයද ජල ප්‍රමානයද රළේ උසද වෙනදාට වඩා වෙනස් වී ඇති බවයි. මේ පිළිබඳව මුලතිව් දිසාපතිනියට,පොලීසියට හා නාවික හමුදාවට තොරතුරු දැණුම් දී තමන්ගේ ආරක්ෂාව පතා දෙවියන්ට කන්නලව් කිරීමක් ද සිදු කල බවයි. කෙසේ වෙතත් මුලතිව් ධීවරයෝ මේ මුහුදේ තත්ත්වය වෙනස් අතට හැරී එය සාමාන්‍ය අතට හැරෙන තුරු මුහුදු යාමෑන් වැළකී සිටීමට තීරණය කොට තිබේ.", "URL": "https://sinhala.adaderana.lk/news.php?nid=85241", "Category": null, "Parent URL": null}