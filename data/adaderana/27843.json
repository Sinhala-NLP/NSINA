{"Source": "Adaderana", "Timestamp": "September 29, 2012 09:08 am", "Headline": "උත්තර බලන්න එන්නැයි ඇදුරන්ට යළි ඇරයුම්", "News Content": "උසස් පෙළ විභාගයේ උත්තර පත‍්‍ර ඇගයීම් කටයුතු සඳහා සහභාගී වන ලෙස විශ්ව විද්‍යාල ආචාර්යවරුන්ගෙන් අධ්‍යාපන අමාත්‍යංශය යළිත් වරක් ඉල්ලීමක් කරයි. දරුවන්ගේ අනාගතය ගැන සිතා විශ්ව විද්‍යාල ආචාර්යවරුන්ට මෙම ආයාචනය සිදුකරන බව අධ්‍යාපන අමාත්‍යංශයේ ලේකම් ගෝඨාභය ජයරත්න මහතා සඳහන් කළේය. වෘත්තීය සමිති ක‍්‍රියාමාර්ගයක නිරත වුවද උසස් පෙළ පිළිතුරු පත‍්‍ර ඇගයීම් සඳහා එය බාධාවක් කර නොගන්නා ලෙස අමාත්‍යංශ ලේකම්වරයා විශ්ව විද්‍යාල ආචාර්යවරුන්ට දැනුම් දී සිටියි. දැනටමත් අදාළ උත්තර පත‍්‍ර ඇගයීම් කරන විශ්ව විද්‍යාල ආචාර්යවරුන්ට විභාග කොමසාරිස්වරයා විසින් ලිඛිතව ඒ පිළිබඳ දැනුම් දී ඇති බව අධ්‍යාපන අමාත්‍යංශය සඳහන් කළේය. එම ඉල්ලීම්වලට මේ වන විටත් බොහෝ විශ්ව විද්‍යාල ආචාර්යවරුන් සිය එකඟතාව පළ කර ඇති අතර අනෙක් ආචාර්යවරුන් ද කඩිනමින් ඒ සඳහා සහභාගී වීමට කැමැත්ත පළ කරන ලෙස අමාත්‍යංශ ලේකම්වරයා ඉල්ලීමක් කරයි. උසස් පෙළ සිසුන්ගේ අනාගතය සුරක්ෂිත කිරීම සඳහා අධ්‍යාපන අමාත්‍යංශය කැපවී සිටින බවත් කිසිදු සිසුවෙකුට අසාධාරණයක් නොවන ආකාරයෙන් නිවැරදි ක‍්‍රමවේදයට පමණක් උත්තර පත‍්‍ර ඇගයීම් කටයුතු සිදු කරන බවත් ගෝඨාභය ජයරත්න මහතා සඳහන් කළේය. අදාළ උත්තර පත‍්‍ර ඇගයීම් කටයුතු සඳහා සියලු සැලසුම් සකස් කර ඇති අතර සඳුදා දිනය වන විට විශ්ව විද්‍යාල ආචාර්යවරුන් එකඟතාව පළ කළහොත් දින 10 ක් ඇතුළත ඇගයීම් කටයුතු ආරම්භ කළ හැකි බව ලේකම්වරයා පැවසුවේය. උසස් පෙළ විභාගයේ සියලු උත්තර පත‍්‍ර සුරක්ෂිතව තබා ඇති අතර ඒ පිළිබඳව කිසිදු සැකයක් ඇති කර නොගත යුතු බවද අධ්‍යාපන අමාත්‍යංශයේ ලේකම් ගෝඨාභය ජයරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=27843", "Category": null, "Parent URL": null}