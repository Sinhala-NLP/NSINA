{"Source": "Adaderana", "Timestamp": "September 4, 2015 03:25 pm", "Headline": "මින් පසු අධ්‍යක්ෂවරුන් සභාපතිවරුන් පත්කිරීම හිතවත්කම් මත නෑ ", "News Content": "දේශපාලනඥයින්ට හා රාජ්‍ය නිලධාරීන්ට වංචා දූෂණ කර ජනතාවට සැඟවිය නොහැකි නිසා බුදුන් වහන්සේ රහසින්වත් පව් නොකළ ආකාරයට සියලුදෙනාම වංචා දූෂණ නොකිරීමට වගබලා ගත යුතු යැයි ජනාධිපති මෛත්‍රිපාල සිරිසේන මහතා පවසයි. නව රජයේ ඇමති මණ්ඩලය දිවුරුම්දීම නිමිත්තෙන් ජනපති ලේකම් කාර්යාලයේ අද දහවල් පැවැති උත්සවය අමතමින් ජනාධිපතිවරයා මේ බව පැවසීය.වංචා, දූෂණ, හොරකම් නොකිරීමට දේශපාලනඥයින්ගේ හෘද සාක්කිය බලවත් හා ශක්ති සම්පන්න විය යුතු බවද හෙතෙම කියා සිටියේය.අගමැතිතුමා හා තමන් විසින් සාකච්ඡා කර ගනු ලැබූ තීරණයක් අනූව රාජ්‍ය සංස්ථා, ව්‍යවස්ථාපිත මණ්ඩලවලට අධ්‍යක්ෂවරුන්, සභාපතිවරුන් පත් කිරීම මින් ඉදිරියට සිදුකරන්නේ පොදු ‍කමිටුවක් විසින් බවත්, එවැනි පත්වීම් සම්බන්ධ ඉල්ලීම් එම කමිටුවට ඉදිරිපත් කරන්නැයිද ජනාධිපතිවරයා නව ඇමති මණ්ඩලයෙන් ඉල්ලීමක් කළේය.එසේ සිදුකරනු ලබන්නේ අදාළ පත්වීම් වල ගුණාත්මකභාවය ගැන සලකා යැයිද ජනාධිපතිවරයා පැවසුවේය.නව ඇමති මණ්ඩලයේ ඇමති තනතුරු බෙදාගැනීමේදී ශ්‍රී ලංකා නිදහස් පක්ෂය ඇමතිධූර 18ක් හා නියෝජ්‍ය, රාජ්‍ය ඇමති තනතුරු 18ක් සාකච්ඡා මාර්ගයෙන් ලබාගත් බවද ජනාධිපතිවරයා කියා සිටියේය.එසේ වුවද එජාපය ඇමතිධූර 33න් ලබාගෙන ඇත්තේ 26ක් බවත්, එය සංකීර්ණ අවස්ථාවක් බවත්, ඉතිරි 6 එම පක්ෂය සමග කටයුතු කරන අනෙකුත් සුළු පක්ෂවලට හිමිව ඇති බවත්, ඒ මහතා පෙන්වාදුන්නේය.කෙසේ හෝ ඇමතිධූර ලැබුණු අයට සතුටු විය හැකි බවත්, නොලැබුණු අය අසතුටුවීම ස්වභාවික බවත්, බුදුන් වදාළ පරිදි “සංතුට්ඨි පරමං ධනං” ලෙසද පැවසූ ජනාධිපතිවරයා රටට සේවය කිරීම සඳහා ඇමැතිකම් නොලැබුණු අයට වෙනත් මාර්ග ඇතැයිද කියා සිටියේය.දින 100 තාවකාලික ආණ්ඩුවෙන් පසු ගොඩනැගෙන මෙම සම්මුතිවාදි පාලනය වසර 2ට වුවද එම දෙවසරේ ගමන අනූව ඉතිරි කාලයද තීරණය කරනු ඇතැයි ජනාධිපතිවරයා පැවසීය.එසේම ව්‍යවස්ථාවට අනූව වසර හතර හමාරක් යනතුරු ආණ්ඩුව විසුරුවා හැරීමට නොහැකි බවද හතර හමාර යනු අවුරුදු 5ම බවද මේ නිසා ඒ දක්වා පාර්ලිමේන්තුව විසුරුවීමක් නොවන බවද පෙන්වාදුන්නේය.අපේ අරමුණ විය යුත්තේ යහපාලනය, ප්‍රජාතන්ත්‍රවාදය, නිදහස ප්‍රවර්ධනය කර දූෂණ වංචා නැති රටක් බිහි කිරීම බවද, ඒ සඳහා හෘද සාක්ෂියට එකඟව වැඩ කිරීමට අධිෂ්ඨානශීලිව සියලුදෙනා කැපවෙමු යැයිද ජනාධිපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53656", "Category": null, "Parent URL": null}