{"Source": "Adaderana", "Timestamp": "October 18, 2011 08:34 am", "Headline": "බාල පෙට්‍රල්වලට වන්දි ගෙවීම නොවැම්බර් 15 ට පෙර අවසන්", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානියට පත් වාහන සඳහා වන්දි ලබාදීමේ කටයුතු නොවැම්බර් මස 15 වන දිනට පෙර අවසන් කරන බව ලංකා ඛනිජ තෙල් නීතිගත සංස්ථාව පවසයි. පසුගියදා මෙරටට ආනයනය කරන ලදප්‍රමිතියෙන් තොර පෙට්‍රල් භාවිතය හේතුවෙන් හානියට පත්වූ වාහන සඳහා වන්දි ගෙවීමේ කටයුතු මේ වන විට ආරම්භ වී තිබේ. වාහන 3,300ක් පමණ මෙලෙස හානී වී ඇති බවට පැමිණිලි ලැබී ඇති අතර එම සියලු පැමිණිලිවලට අදාළව ගෙවීම් කටයුතු සිදුකරන බව ලංකා ඛනිජ තෙල් නීතිගත සංස්ථාව ප්‍රකාශ කරයි. ඇතැම් ගෙවීම් කටයුතු ප්‍රමාදවීමට හේතුව නිසි පරිදි ලියකියවිලි සම්පූර්ණව නොතිබීම වන අතර අදාළ ලියකියවිලි සම්පූර්ණ සෑම පුද්ගලයෙකුගේම වන්දි ගෙවීමේ කටයුතු ක්‍රමානුකූලව සිදුවන බව ඔවුන් පෙන්වාදෙයි. මේ දිනවල දිනපතා අදාළ වාහන සඳහා වන්දි ගෙවීමේ කටයුතු සිදුකරන අතර නොවැම්බර් මස 15 වැනි දිනට පෙර වන්දි ගෙවීමේ කටයුතු අවසන් කිරීමට නියමිතය.", "URL": "https://sinhala.adaderana.lk/news.php?nid=19424", "Category": null, "Parent URL": null}