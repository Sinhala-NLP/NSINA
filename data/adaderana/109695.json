{"Source": "Adaderana", "Timestamp": "May 10, 2019 04:31 pm", "Headline": "ත්‍රස්ථවාදීන් සමඟ සබඳතා පැවැත් වු සැකකරුවෙක් කොළඹින් අල්ලයි-දෙහිවල සුපිරි නිවසක්-ලක්ෂ 83ක මුදල් හා රන් භාණ්ඩත් ඒ අතර ", "News Content": "කොම්පඤ්ඤ වීදියේ පොලිස් ස්ථානය මඟින් ත්‍රස්ථ සැකකරුවෙක් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. අද(10) කොළඹ පැවති මාධ්‍ය හමුවක් අතර තුර ඔහු මෙම අදහස් පළ කළේය. ඊයේ(09) දිනයේ දී මෙම සැකකරු අත්අඩංගුවට ගෙන ඇති අතර, පාස්කු ඉරිදා ප්‍රහාරකයින් සමඟ සබඳතා පැවැත්වූ බවට මෙම සැකකරන මොහු බුහාරි මොහොමඩ් රාෆික් නැමැත්තෙකි. ගල්විහාර පාර, දෙහිවල යන ලිපිනයේ පදිංචිකරුවෙක් වන මෙම සැකකරු ත්‍රස්ථවාදී කණ්ඩායම සමඟ සම්බන්ධකම් ඇති බවට ලද තොරතුරු මත මෙම සෝදිසි මෙහෙයුම සිදු කර තිබේ. ටී.බී.ජයා මාවත, කොළඹ 10 යන ලිපිනයේ ඇති පෞද්ගලික ආයතනයේ ඇති මෙම සැකකරුගේ නිල කාමරය පරීක්ෂා කිරීමේ දී එහි තිබී රුපියල් ලක්ෂ 83 කට අධික මුදල් තොගයක් ද සොයා ගෙන ඇත. එමෙන්ම ග්‍රෑම් 776කට අධික එනම් පවුම් 97 ක් පමණ වන රන් ආභරණ තොගයක් ද සොයා ගෙන තිබේ. එමෙන්ම සැකකරුගේ දෙහිවල පිහිටි සුපිරි නිවසක් හා බැංකු ගිණුම් කීපයක් අනාවරණය කර ගෙන ඇති බව ද පොලිස් මාධ්‍ය ප්‍රකාශකවරයා සඳහන් කරයි. මොහු රඳවා තබා ගනිමින් පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=109695", "Category": null, "Parent URL": null}