{"Source": "Adaderana", "Timestamp": "June 20, 2018 05:53 am", "Headline": "සිසුන් පිරිසක් ගුරුවරයාට පහරදෙයි - ගුරුවරයා රෝහලේ", "News Content": "පාසල් සිසුන් පිරිසක් විසින් සිදු කරන ලද පහරදීමක් හේතුවෙන් තුවාල ලබා ඇති ගුරුවරයෙකු ප්‍රතිකාර සඳහා ආණමඩුව දිසා රෝහලට ඇතුළත් කර ඇති බව අද දෙරණ වාර්තාකරු පවසයි. ඊයේ(19) දහවල් පාසල තුළදී මෙම පහර දීම සිදුවී ඇති බව අප වාර්තාකරු වැඩිදුරටත් සඳහන් කළේය. පහර කෑමට ලක්ව ඇත්තේ ආණමඩුව නගරයේ පිහිටි පාසලක සේවය කරන ගුරුවරයෙකි. රෝහල් ගත කර ඇති ගුරුවරයා එම පාසලේ තාක්ෂණවේදය විෂය උගන්වන බව පොලීසිය පවසයි. 13 වන වසර පන්තියට තාක්ෂණ වේදය විෂය උගන්වමින් සිටින විට එක් සිසුවෙකුට කිසියම් හේතුවකට ගුරුවරයා විසින් දඬුවම් කර ඇති අතර ඒ සමඟම ක්‍රියාත්මක වී ඇති පන්තියේ සිටි සෙසු සිසුන් ගුරුවරයාට පහර දීම සිදු කර ඇති බව පොලීසිය සඳහන් කළේය. මේ අතර ගුරුවරයා විසින් දඬුවම් කරන ලද සිසුවාද ප්‍රතිකාර සඳහා ආණමඩුව දිසා රෝහලට ඇතුළත් වී ඇත. සිසුන්ගේ පහර කෑමට ලක්ව ඇති ගුරුවරයාගේ සිරුරේ ස්ථාන කීපයක තැළුම් දක්නට ඇති බව ආණමඩුව දිසා රෝහලේ වෛද්‍යවරුන් සදහන් කරයි. ආණමඩුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=91154", "Category": null, "Parent URL": null}