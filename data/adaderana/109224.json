{"Source": "Adaderana", "Timestamp": "May 4, 2019 01:21 pm", "Headline": "100යට 100ක් දේශීය වු ශ්‍රී ලංකා කණ්ඩායමේ නිල ජර්සිය", "News Content": "මැයි 30 වැනිදා ආරම්භ වීමට නියමිත ලෝක කුසලාන එක්දින ක්‍රිකට් තරගාවලියට සහභාගී වන ශ්‍රී ලංකා කණ්ඩායමේ නිල ජර්සිය ඊයේ (03) එළිදැක් විය. ලෝක කුසලාන එක්දින තරගාවලිය වෙනුවෙන් ශ්‍රී ලංකා කණ්ඩායම ලබන 7 වැනිදා දිවයිනෙන් පිටත්ව යෑමට නියමිතයි. 2019 ලෝක කුසලාන එක්දින තරගාවලිය මැයි 30 වැනිදා එංගලන්තයේ දී ආරම්භ වේ. එළඹෙන ලෝක කුසලාන ක්‍රිකට් තරගාවලිය වෙනුවෙන් නිර්මාණය කළ නිල ජර්සිය නිල් සහ කහ මිශ්‍ර නිල් පාටින් යුක්ත වන අතර පුහුණුවීම් සඳහා වු ජර්සිය කහ පැහැති වැඩි නිල් වර්ණය සමග මිශ්‍ර වූ ජර්සියක් වේ. ඔවුන් මෙම ඇඳුම නිර්මාණය කිරීම සඳහා ඉවතලන ප්ලාස්ටික් ප්‍රතිචක්‍රීකරණය කර ඇති අතර එය 100%ක් දේශීය අමුද්‍රව්‍ය සහ තාක්ෂණය උපයෝගී කරගෙන තිබීම බොහෝ දෙනාගේ අවධානයට ලක් විය. මෙම නිල ජර්සියේ ඉදිරිපස කැස්බෑවෙකුගේ හැඩයක් ද අන්තර්ගත කර තිබීම විශේෂත්වයක් වන අතර සාගර ප්ලාස්ටික් අපද්‍රව්‍ය කැස්බෑවන්ට විශාල තර්ජනයක් වීම හේතුවෙන් මෙලෙස නිල ජර්සියේ කැස්බෑවකු යොදා ගත් බවද ඔවුන් සඳහන් කර සිටියේ. එම අවස්ථාවට ශ්‍රී ලංකා එක්දින නායක දිමුත් කරුණාරත්න එක්ව සිටියේය.", "URL": "https://sinhala.adaderana.lk/news.php?nid=109224", "Category": null, "Parent URL": null}