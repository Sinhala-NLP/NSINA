{"Source": "Adaderana", "Timestamp": "October 12, 2013 12:53 pm", "Headline": "යුද්ධය කාලේ ලංකාවට බලපෑම් කළත් ප්‍රතිඵල ගන්න බැරිවුණා", "News Content": "ශ්‍රී ලංකාවේ යුද්ධය පැවති අවසන් කාලයේ එක්සත් ජාතීන්ගේ සංවිධානය ශ්‍රී ලංකාවට බලපෑම් කළත් ඉන් නිසි ප්‍රතිඵල ලබා ගැනීමට හැකි නොවු බව එක්සත් ජාතීන්ගේ මහලේකම්වරයාගේ සහකාර ප්‍රකාශක ෆර්හාන් හක් මහතා පවසයි. ඊයේ පැවති දෛනික ප්‍රවෘත්ති සාකච්ජාවේ දී මාධ්‍යවේදියෙකු නැඟු ප්‍රශ්නයකට පිළිතුරු දෙමින් සහකාර ප්‍රකාශකවරයා මේ බව සඳහන් කර ඇත. මෙහිදී ෆර්හාන් හක් ප්‍රකාශ කර ඇත්තේ ශ්‍රී ලංකාවේ පැවති යුද්ධයේ අවසන් කාලයේ දී එක්සත් ජාතීන්ගේ සංවිධානය බොහෝ බලපෑම් එල්ල කළ බවයි. ආරක්ෂක කලාප පවා ඇති කිරීමට කටයුතු කළ බව පවසා ඇති ප්‍රකාශකවරයා ඇතැම් දිනවල යුද්ධය තාවකාලිකව නතර කිරීමට පවා එක්සත් ජාතීන්ගේ සංවිධානය කටයුතු කළ බව පවසා ඇත. එහෙත් එය සිතු ආකාරයට සිදු නොවු බව ද ඔහු ප්‍රකාශ කර තිබේ. කෙසේ වෙතත් යුද්ධය පැවති කාලයේ සාමාන්‍ය ජනතාව ආරක්ෂා කර ගැනීම සඳහා එක්සත් ජාතීන්ගේ සංවිධානය හැකි උපරිම ආකාරයෙන් කටයුතු කළ බව ද ඔහු පවසා ඇති බව විදෙස් මාධ්‍ය වාර්තා කළේය. එහෙත් එක්සත් ජාතීන්ගේ සංවිධානයේ ශ්‍රී ලංකා ශාඛාව සිදුකළ ඇතැම් ක්‍රියාකාරකම් සාර්ථක නොවු බව ද එක්සත් ජාතින්ගේ සංවිධානයේ සහකාර ප්‍රකාශක ෆර්හාන් හක් මහතා පවසා තිබේ.", "URL": "https://sinhala.adaderana.lk/news.php?nid=38089", "Category": null, "Parent URL": null}