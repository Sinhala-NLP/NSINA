{"Source": "Adaderana", "Timestamp": "August 25, 2011 06:36 pm", "Headline": "නාම යෝජනා පත්‍ර කිහිපයක් ප්‍රතික්ෂේපයි", "News Content": "පළාත් පාලන ආයතන 23 ට අදාළ ඡන්ද විමසීම ඔක්තෝබර් මස 8 වැනිදා පැවැත්වීමට මැතිවරණ මහලේකම් කාර්යාලය තීරණය කර තිබේ. ඡන්ද විමසීමට අදාළ නාමයෝජනා භාරගැනීම අද මධ්‍යහ්නයෙන් අවසන් වීමෙන් පසුව මැතිවරණ මහලේකම් කාර්යාලය මේ බව නිවේදනය කළේය. ඒ අනුව මහනගර සභා 17 ක් නගර සභා 1 ක් සහ ප්‍රාදේශීය සභා 5කට අදාළ ඡන්ද විමසීම එදිනට පැවැත්වෙනු ඇත. මෙවර ඡන්ද විමසීම සඳහා ප්‍රධාන දේශපාලන පක්ෂවලට අමතරව ස්වාධීන කණ්ඩායම් 143 ක් ඉදිරිපත්ව සිටියි. අද දහවල් 12 ට නාමයෝජනා භාරගැනීම අවසන් වීමෙන් පසුව පැවති ‍විරෝධතා දැක්වීමේ කාලයෙන් අනතුරුව ප්‍රතික්ෂේප වූ නාමයෝජනා සම්බන්ධයෙන් ඒ ඒ දිස්ත්‍රික් තේරීම්භාර නිලධාරිවරුන් නිවේදනය කරන ලදී. ඒ අනුව මහනුවර මහනගර සභාව සඳහා පිළිගත් දේශපාලන පක්ෂ 8 ක් සහ ස්වාධීන කණ්ඩායම් 6 ක් නාමයෝජනා ඉදිරිපත් කර තිබූ බව අද දෙරණ මහනුවර වාර්තාකරු සඳහන් කළේය. එයින් ජනසෙත පෙරමුණේ නාමයෝජනා පත්‍රය සහ ස්වාධීන කණ්ඩායමක නාමයෝජනා පත්‍රය ප්‍රතික්ෂේප වී තිබේ. මේ අතර ගඟවටකෝරළය ප්‍රාදේශීය සභාව සඳහා දේශපාලන පක්ෂ 8 ක් සහ ස්වාධීන කණ්ඩායම් 3 ක් අතරින් රුහුණු ජනතා පක්ෂයේ නාමයෝජනා පත්‍රය ප්‍රතික්ෂේප විය. කුණ්ඩසාලේ ප්‍රාදේශීය සභාව සඳහා පිළිගත් දේශපාලන පක්ෂ 6න් සහ ස්වාධීන කණ්ඩායම් දෙකකින් ඉදිරිපත් කර තිබූ නාමයෝජනා අතරින් ස්වාධීන කණ්ඩායමක නාමයෝජනා ප්‍රතික්ෂේප වූ බව අද දෙරණ වාර්තාකරු සඳහන් කරයි. මාතලේ මහනගර සභාව සඳහා ස්වාධීන කණ්ඩායම් 8න් සහ දේශපාලන පක්ෂ 8 න් ඉදිරිපත් ව තිබූ නාමයෝජනා පත්‍ර අතරින් එක් ස්වාධීන කණ්ඩායමක නාමයෝජනා පත්‍රය ප්‍රතික්ෂේප වී තිබේ. සෙසු පළාත් පාලන ආයතනවලට අදාළවද තවත් නාම යෝජනා පත්‍ර කිහිපයක් ප්‍රතික්ෂේප වී ඇතැයි සඳහන් වේ.", "URL": "https://sinhala.adaderana.lk/news.php?nid=18306", "Category": null, "Parent URL": null}