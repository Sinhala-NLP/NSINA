{"Source": "Adaderana", "Timestamp": "May 3, 2011 04:27 pm", "Headline": "ජෝර්දාන ශ්‍රමික ගැටලුවලට මැදිහත්වන්න - විදේශ ඇමතිගෙන් ඉල්ලයි", "News Content": "වැටුප් ප්‍රශ්නයක් මුල් කරගනිමින් දින ගණනාවක සිට ජෝර්දානයේ වැඩ වර්ජනයක නිරතව සිටින මෙරට ශ්‍රමිකයින්ගේ ගැටලුවලට වහා මැදිහත්වන ලෙස \"එතෙර අපි\" සංවිධානය විදේශ කටයුතු අමාත්‍යවරයාගෙන් ඉල්ලා සිටියි. මේ වන විට වර්ජනයේ නිරත මෙරට ශ්‍රමිකයින් දැඩි අසීරුතාවකට පත්ව සිටින බව විදේශ කටයුතු අමාත්‍ය මහාචාර්ය ජී.එල්. පීරිස් මහතා‍ වෙත ලිපියක් යොමුකරමින් එම සංවිධාන‍යේ කැඳවුම්කරු පාර්ලිමේන්තු මන්ත්‍රී අජිත් කුමාර මහතා පවසයි. ආහාර, පානීය ජලය, සෞඛ්‍ය පහසුකම් නොමැතිව දින ගණනාවක සිට ඔවුන් ඉතා දුෂ්කර ජීවිතයක් ගතකරමින් සිටින බවත්, මෙම ගැටලුව සම්බන්ධයෙන් තානාපති අංශ හරහා මැදිහත් වන ලෙසත් ඔහු සිය ලිපියෙන් ඉල්ලීමක් කරයි. අදාළ ආයතනයේ සේවය කරන ජෝර්දාන සේවකයින්ගේ වැටුප් අවස්ථා කිහිපයක දී වැඩි කර ඇතත් ශ්‍රී ලාංකික ශ්‍රිමිකයින්ගේ ඇතුළු විදේශ ශ්‍රමිකයින්ගේ වැටුප් වැඩි කර නොමැති බව අජිත් කුමාර මහතා‍ පෙන්වාදෙයි.", "URL": "https://sinhala.adaderana.lk/news.php?nid=15866", "Category": null, "Parent URL": null}