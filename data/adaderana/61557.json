{"Source": "Adaderana", "Timestamp": "June 28, 2016 07:04 am", "Headline": "ශ්‍රී ලාංකික සරණාගතයින් 36ක් යළි මව්බිමට", "News Content": "ඉන්දියාවේ තමිල්නාඩු හි රැඳී සිටින ශ්‍රී ලාංකික දෙමළ සරණාගතයින් 36 දෙනෙකු අද දිනයේ දිවයිනට පැමිණීමට නියමිතව තිබේ. සරණාගතයින් සඳහා එක්සත් ජාතීන්ගේ මහකොමසාරිස් කාර්යාලයේ මැදිහත්වීමෙන් මෙම පිරිස ශ්‍රී ලංකාවට රැගෙන එන බව නැවත පදිංචි කිරීම් හා හින්දු ආගමික කටයුතු අමාත්‍යංශය සඳහන් කරයි.අදාළ සරණාගතයින් 36 දෙනා සඳහා ගුවන් ටිකට් පත්වලට අවශ්‍ය මුදල් එක්සත් ජාතීන්ගේ සරණාගතයින් සඳහා වු එක්සත් ජාතීන්ගේ මානව හිමිකම් කාර්යාලය විසින් ලබා දී තිබේ.මෙම පිරිස අතර කාන්තාවන් 16 දෙනෙකු ද වන බව වාර්තා වේ.2011 වසරේ සිට මේ දක්වා සරණාගතයින් 4799 දෙනෙකු ඉන්දියාවේ සිට මෙරටට පැමිණ ඇති බව නැවත පදිංචි කිරීම් හා හින්දු ආගමික කටයුතු අමාත්‍යංශය සඳහන් කරයි. මේ අතර ඉන්දියාව හරහා ඔස්ට්‍රේලියාවට මුහුදු මාර්ගයෙන් යාමට උත්සාහ කළ ශ්‍රී ලාංකිකයින් නව දෙනෙකු තමිල්නාඩු කිව් බ්රාන්ච් පොලීසිය විසින් අත්අඩංගුවට ගෙන තිබේ. සංචාරක වීසා මත ඔවුන් ඉන්දියාවට පැමිණ සිටියදී අත්අඩංගුවට ගෙන ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=61557", "Category": null, "Parent URL": null}