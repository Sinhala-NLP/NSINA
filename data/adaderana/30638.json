{"Source": "Adaderana", "Timestamp": "January 10, 2013 11:00 am", "Headline": "නීතිඥයින්ගෙන් විරෝධය- දෙපැත්ත මුහුවීමෙන් උසාවිය අසළ නොසන්සුන්", "News Content": "අගවිනිසුරුවරියට එරෙහි දෝෂාභියෝගයට විරෝධය දක්වමින් හා දෝෂාභියෝගයට පක්ෂව සහයදෙමින් අලුත්කඩේ අධිකරණ සංකීර්ණය අසළ වි‍රෝධතා දක්වන දෙපිරිස අතර නොසන්සුන්කාරී තත්ත්වයක් උද්ගතව ඇති බව අද දෙරණ වාර්තාකරු පවසයි. කෙසේ වෙතත් මේවන විට තත්ත්වය පාලනය කිරීම සඳහා පොලීසිය විසින් කටයුතු කරමින් සිටින බව අප වාර්තාකරු කියා සිටියි. නීතීඥවරුන්ගේ සහ සංවිධානාත්මක කිසියම් පිරිසකගේ මෙම විරෝධතා හේතුවෙන් කොළඹ-අලුත්කඩේ ‍උසාවි සංකීර්ණයට ඇතුළු වන මිහිඳු මාවත ඇතුළු සියලුම මාර්ග වසා දමා ඇත. මේ හේතුවෙන් පිටකොටුව, කොටුව ප්‍රදේශයේ දැඩි රථවාහන තදබදයක් නිර්මාණය වී ඇති බව අද දෙරණ වාර්තාකරු පවසයි. අධිකරණය සංකීර්ණය ඉදිරිපිට අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග යෝජනාව අද (10) දින පාර්ලිමේන්තුවේදී විවාදයට ලක් කිරීම හේතුවෙන් ඊට එරෙහිව හා ඊට පක්ෂව මෙම විරෝධතා පවත්වන බව සඳහන්ය. එබැවින් විකල්ප මාර්ග භාවිතා කරන ලෙස පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=30638", "Category": null, "Parent URL": null}