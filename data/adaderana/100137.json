{"Source": "Adaderana", "Timestamp": "December 2, 2018 11:12 am", "Headline": "රෝහ‍ලේ ජනෙල්වල වීදුරුවලට පහර දුන් අයෙක් රිමාන්ඩ් කරයි", "News Content": "මස්කෙළිය රජයේ ප්‍රාදේශිය රෝහලේ ගොඩනැඟිලිවල ජනෙල් වීදුරු හතරකට පහරදී කඩා විනාශ කිරීම සම්බන්ධයෙන් මස්කෙළිය පොලීසිය මඟින් සැක පිට අත්අඩංගුවට ගත් පුද්ගලයෙක් හැටන් වැඩබලන මහේස්ත්‍රාත් සංජීව ෆෝන්සේකා මහතා හමුවට ඉදිරිපත් කිරීමෙන් අනතුරුව මෙම මස (12) වෙනි දින දක්වා රක්ෂිත බන්ධනාගාර ගත කරන ලෙස නියෝග කළේය. මෙසේ රක්ෂිත භාරයට පමුණුවනු ලැබුවේ, මස්කෙළිය නගරයේ පදිංචි මනෝහරන් ජැකී රොබින්සන් නැමති වයස28ක අවිවාහක පුද්ගලයෙකි. සැකකරු රැකියාවක් සඳහා කළක් විදේශ ගතව සිට දැනට මාස 08 කට පමණ ප්‍රථම ලංකාවට පැමිණ ඇති බවත්, මොහු මිතුරන් කීහිප දෙනෙක් සමඟ කොළඹ සිට මස්කෙළියට ඉකුත් (30) දා පැමිණ තිබෙන බව වාර්තා වේ. සැකකරු මානසික රෝගී තත්ත්වයෙන් පෙළෙන බව දැනගත් ඔහු සමඟ පැමිණි මිතුරන්, පසුගිය (30) වන දින මස්කෙළිය ප්‍රාදේශිය රෝහලට ප්‍රතිකාර ලබා ගැනීමට කැටුව ගිය අවස්ථාවේ එකවරම මොහු රෝහලේ පහත මාලයේ ජනෙල් වීදුරු කීපයකට පහරදී හානි සිදුකර ඇති බවත්, මොහු සන්සුන් කිරීමට සැරසුන මිතුරන්ටද පහරදී ඇති බවත් පොලීසිය පැවසීය. මස්කෙළිය ප්‍රාදේශිය රෝහලෙන් කරන ලද පැමිණිල්ලක් අනුව මස්කෙළිය පොලීසිය මඟින් සැකකරු අත්අඩංගුවට ගෙන ඔහුගේ රෝගී තත්වය පරීක්ෂා කිරීම සඳහා දික්ඔය මූලික රෝහලේ මානසික වෛද්‍යවරයා වෙත ඉදිරිපත් කර එම වෛද්‍ය වාර්තාවද සමඟ ඊයේ(01) හැටන් මහේස්ත්‍රාත් අධිකරණය හමුවට පැමිණවීමෙන් අනතුරුව මෙසේ රක්ෂිත බන්ධනාගාර ගත කර තිබේ. සිද්ධිය සම්බන්ධයෙන් මස්කෙළිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=100137", "Category": null, "Parent URL": null}