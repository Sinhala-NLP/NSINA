{"Source": "Adaderana", "Timestamp": "March 31, 2011 04:32 pm", "Headline": "කෙහෙළිය රඹුක්වැල්ලට ගෞරව නාමයක්", "News Content": "ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා වෙත ගෞරව නාමයක් ප්‍රදානය කිරීමට අස්ගිරි මහා විහාර පාර්ශවයේ සංඝ සභාව විසින් තීරණය කර තිබේ. \"දේශමාමක ජනප්‍රසාදන ලංකා පුත්‍ර\" යන ගෞරව නාමය මෙසේ කෙහෙළිය රඹුක්වැල්ල මහතා වෙත ප්‍රදානය කිරීමට තීරණය කර ඇති බව රජයේ ප්‍රවෘත්ති දේපාර්තමේන්තුව සඳහන් කරයි. වත්මන් රජය විසින් ත්‍රස්තවාදය මුලිනුපුටා දැමීම සඳහා කටයුතු කල අවධියෙහි මාධ්‍ය ප්‍රකාශකවරයා ලෙස රඹුක්වැල්ල මහතා විසින් ඉටුකළ සේවය අගය කරනු වස් මෙම ගෞරව නාමය ප්‍රදානය කිරීමට නියමිත බව ද සඳහන්ය. අප්‍රේල් 03 වන දින අස්ගිරි මහා විහාරයේදී පැවැත්වීමට නියමිත මෙම ගෞරව නාම ප්‍රදානෝත්සවය සඳහා අග්‍රාමාත්‍ය දි. මු. ජයරත්න මහතා ඇතුළු පාර්ලිමේන්තු මන්ත්‍රීවරුන් රැසක් සහභාගිවීමට නියමිත බව රජයේ ප්‍රවෘත්ති දේපාර්තමේන්තුව පවසයි.", "URL": "https://sinhala.adaderana.lk/news.php?nid=15194", "Category": null, "Parent URL": null}