{"Source": "Adaderana", "Timestamp": "May 20, 2015 12:14 pm", "Headline": "රට පටවන්න ගිය ලක්ෂ 70ක වල්ලපට්ටා කටුනායකදී මාට්ටු", "News Content": "රුපියල් ලක්ෂ 70 ක වටිනාකමකින් යුත් වල්ලපට්ටා තොගයක් නීති විරෝධී අයුරින් මෙරටින් රැගෙන යාමට උත්සාහ කළ තරුණයෙකු බණ්ඩාරනායක ජාත්‍යන්තර ගුවන්තොටුපළේ දී අත්අඩංගුවට ගෙන තිබේ.ගුවන්තොටුපළ රේගුව විසින් අදාළ තරුණයා අද අළුයම අත්අඩංගුවට ගෙන ඇති බව අද දෙරණ වාර්තාකරු පැවසුවේය. ටී.ජී 308 දරණ ගුවන්යානයෙන් වල්ලපට්ටා තොගය සමඟ තායිලන්තයේ බැංකොක් නුවර බලා යාමට සැකකරු පැමිණ ඇති අතර එහිදී ඔහුගේ ගමන් මළු පරීක්ෂා කිරීමේදී අදාළ වල්ලපට්ටා තොගය සොයාගෙන ඇත.එහි තිබී වල්ලපට්ටා කිලෝ 10 ක ප්‍රමාණයක් සොයාගෙන ඇති අතර එම වල්ලපට්ටා තොගය රාජසන්තක කර තිබේ.අත්අඩංගුවට ගත් පුද්ගලයාට රුපියල් ලක්ෂ 2 ක දඩයක්ද නියම කර ඇත.", "URL": "https://sinhala.adaderana.lk/news.php?nid=51453", "Category": null, "Parent URL": null}