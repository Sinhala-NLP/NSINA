{"Source": "Adaderana", "Timestamp": "June 26, 2019 12:21 pm", "Headline": "හොඳම අවන්හල ප්‍රංශයේ", "News Content": "ආහාර සම්බන්ධයෙන් පැවැත්වෙන විශාලතම සම්මාන උළෙලක් සිංගප්පූරුවේදී පැවැත්විය. එහිදී සම්මාන රැසක් ප්‍රදානය කෙරුණු අතර ඉන් හොඳම අවන්හලට හිමි සම්මානය දිනාගත්තේ ප්‍රංශයේ මියාසූර් අවන්හලයි. ලෝකයේ අංක එකේ අවන්හල බවට පත්වීමට ප්‍රංශ රිවෙයිරාවේ පිහිටුවා ඇති මියාසූර් අවන්හල සමත්විය. ඒ පසුගියදා සිංගප්පූරුවේ පැවැති ලොව පළමු පෙළ අවන්හල් 50 තේරීමේ සම්මාන උළෙලේදීයි. මියාසූර් අවන්හලේ හිමිකාරිත්වය ආර්ජන්ටිනාවේ උපන් මවුරෝ කොලාග්‍රීසෝ සතුයි. ආර්ජන්ටිනා, ප්‍රංශ, බ්‍රසීල සහ ඉතාලි ධජ සහිත පොදු ධජයක් රැගෙන වේදිකාවට පැමිණි මවුරෝ සහ ඔහුගේ කණ්ඩායම සම්මාන ලබාගත්තේ මෙලෙසයි. තම ආයතනය ලැබූ මෙම ජයග්‍රහණයෙන් තමන් මහත් සේ ප්‍රීතියට පත්ව සිටින බව ඔහු වැඩිදුරටත් පැවසීය. පසුගිය වසරේදීද මෙවැනිම සම්මාන උළෙලක් පැවැත්වුවද එහිදී මියාසූර් අවන්හල වෙත හිමිවුණේ තෙවැනි ස්ථානයයි. ඔවුන් මෙවර සම්මානයට පාත්‍ර වුණේ පසුගිය වසරේදී පළමු ස්ථානය ලැබූ ඉතාලියේ අවුස්ට්‍රියා ෆ්රෑන්ස්කිනා අවන්හල පරාජය කරමින්. මේ අතර වසරේ හොදම කාන්තා සූපවේදිනියට හිමි සම්මානය මෙක්සිකානු ජාතික ඩැනියෙලා සොටෝ ඉනේස් වෙත හිමිවිය.", "URL": "https://sinhala.adaderana.lk/news.php?nid=112792", "Category": null, "Parent URL": null}