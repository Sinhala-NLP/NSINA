{"Source": "Adaderana", "Timestamp": "April 18, 2014 04:34 pm", "Headline": "සංගක්කාරත් 20-20න් සමුගැනීමේ ලිපිය බාරදෙයි", "News Content": "මීළඟ පන්දුවාර 20-20 ලෝක කුසලානය සඳහා ශක්තිමත් කණ්ඩායමක් ගොඩනැඟීමට ඉඩ ප්‍රස්ථාව ලබාදෙමින් තමන් 20-20 තරඟවලින් සමුගන්නා බව සඳහන් ලිපියක් ශ්‍රී ලංකා ක්‍රිකට් කණ්ඩායමේ හිටපු නායක කුමාර් සංගක්කාර ක්‍රිකට් ආයතනයට බාරදී තිබේ. ශ්‍රී ලංකා ක්‍රිකට් තේරීම් කමිටු සභාපතිවරයා වෙත ලිපියක් යොමුකරමින් සංගක්කාර සඳහන් කර ඇත්තේ ඉදිරි මාසවලදී ටෙස්ට් හා එක්දින තරඟ සඳහා ක්‍රීඩා කිරීමට තමන්ට හැකියාව ඇති බවයි. බංග්ලාදේශයේදී පැවැති ඉකුත් පන්දුවාර 20-20 ලෝක කුසලාන ක්‍රිකට් තරඟාවලියට සහභාගි වූ කුමාර් සංගක්කාර මෙන්ම හිටපු නායක මහේල ජයවර්ධන එම තරඟවලින් සමුගන්නා බවට කරන ලද ප්‍රකාශයක් දෙස් විදෙස් මාධ්‍ය ක්ෂේත්‍රයේ දැඩි කතා බහට ද ලක්විය. බංග්ලාදේශ‍ෙය් මාධ්‍යයක් වෙත කරන ලද ප්‍රකාශයක් ශ්‍රී ලංකා ක්‍රිකට් ආයතනයේ නිලධාරීන් දෙපළක් විසින් මෙරට පුවත්පතකට හෙළි කිරී‍ෙම් සිද්ධියක් පාදක කර ගනිමින් මෙම කතා බහ වර්ධනය විය. කෙසේ හෝ 20-20 ලෝක කුසලානය ජය ගැනීමෙන් පසු මෙරටට පැමිණි අවස්ථාවේදීම සංගක්කාර මෙන්ම මහේල ජයවර්ධන ශ්‍රී ලංකා ක්‍රිකට් ආයතනයේ එකී නිලධාරීන්ගේ ක්‍රියාකලාපය ගැන අප්‍රසාදයෙන් කතා කළ අතර ඊට ප්‍රතිචාර දක්වමින් එම ආයතනය ද සඳහන් කර තිබුණේ අදාළ චෝදනා තරයේ ප්‍රතික‍්ෂේප කරන බවයි. මේ අතර මහේල ජයවර්ධන තරඟාවලිය නිමවා ශ්‍රී ලංකාවට පැමිණි පසුදිනම 20-20 තරඟවලින් සමුගැනීමේ ලිපිය ක්‍රිකට් ආයතනයට බාරදී තිබුණි.", "URL": "https://sinhala.adaderana.lk/news.php?nid=42639", "Category": null, "Parent URL": null}