{"Source": "Adaderana", "Timestamp": "August 18, 2013 04:15 pm", "Headline": "ලොරිය පෙරළී ගවයින් 9ක් මරුට", "News Content": "නීති විරෝධී ලෙස ගවයින් ප්‍රවාහනය කළ ලොරියක් ගිංතොට ප්‍රදේශයේදී අනතුරට ලක්ව තිබේ. අද අලුයම 3.30ට පමණ මාතර සිට කොළඹ දෙසට ධාවනය වු ලොරි රථයක් මාර්ගයෙන් ඉවතට පැන මෙම අනතුර සිදුව ඇති බව ගාල්ල පොලිසිය පැවසුවේය. අනතුරුව ලොරි රථයේ පැමිණි පුද්ගලයින් පළාගොස් ඇති බව වාර්තා වේ. එම ලොරියේ ගවයින් 16 දෙනෙකු සිට ඇති අතර ඉන් නව දෙනෙකු මියගොස් ඇති බව පොලිසිය ප්‍රකාශ කළේය. පලාගිය පුද්ගලයින් අත්අඩංගුවට ගැනීම සඳහා ගාල්ල පොලිසිය පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=36725", "Category": null, "Parent URL": null}