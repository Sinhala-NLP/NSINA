{"Source": "Adaderana", "Timestamp": "December 29, 2018 09:00 am", "Headline": "හැටන් වතු නිවාස පේලියක ගින්නක්-නිවාස 24ක් විනාශයි", "News Content": "හැටන් පොලිස් වසමට අයත් දික්ඔය ෆෝඩයිස් තේ වත්තේ අක්කර 30 කොටස ලැයින් කාමර 4 ප්‍රදේශයේ වතු නිවාසයක ඇතිවු ගිනි ගැනීමක් හේතුවෙන් වතු ලැයින් කාමර 24 ක් ගිනි ගෙන විනාශවු බව හැටන් පොලීසිය පවසයි. මෙම ගිනි ගැනීම නිසා එම නිවාසවල වාසය කළ පවල් 19 ට අයත් පුද්ගලයින් 108 ක් අවතැන් වී ඇති අතර ඔවුන් ෆෝඩයිස් දෙමළ විද්‍යාලයේ තාවකාලික කඳවුරක නවතාලීමට වතු පාලන අධිකාරිය පියවරගෙන තිබේ. අවතැන් වු පිරිස අතර වැඩිහිටි පිරිමි 28 ක් කාන්තාවන් 35 හා ළමයි 45 කි. ඔවුන්ට පිසු ආහාර ලබාදීමට අඹගමුව ප්‍රාදේශිය ලේකම් කාරයාලයේ මෙහෙයවීමෙන් ප්‍රාදේශිය ආපදා කළමණාකරණ මධ්‍යස්ථානය පියවර ගෙන තිබේ. ගිනි ගැනීම අද(28) උදෑසන 6.15 ට පමණ සිදුවී ඇති අතර තුවාල සිදුවීම් හෝ ජිවිත හානි කිසිවක් වී නොමැත. ප්‍රදේශවාසින්,හැටන් පොලිසිය හා හැටන් නගර සභාවේ ගිනි නිවන රථයේ ආධාරයෙන් ගින්න පාලනය කිරීමට කටයුතු කළ අතර වතු කම්කරුවන්ගේ බඩුබාහිරාදිය ගිනි ගෙන විනාශ වි තිබේ. ගින්නට හේතුව මෙතෙක් අනාවරණය වී නොමැති අතර සිද්ධිය සම්බන්ධයෙන් හැටන් පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=101469", "Category": null, "Parent URL": null}