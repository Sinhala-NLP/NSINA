{"Source": "Adaderana", "Timestamp": "January 28, 2016 01:58 pm", "Headline": "තෙල් මිල අඩුවීමේ වාසිය ශ්‍රී ලංකාවට ලබා දෙනවා", "News Content": "ශ්‍රී ලංකාව හා ඉරානය අතර ආර්ථික හා වෙ‍ළෙඳ සම්බන්ධතා ඉහළ නැංවීමටත්, ලෝක වෙළඳපොළේ තෙල් මිල අඩුවීමේ වාසිය ශ්‍රී ලංකාව ලබා දීමටත්, තමන් උපරිමයෙන් ක්‍රියා කරන බව ශ්‍රී ලංකාවේ නව ඉරාන තානාපති මොහොමඩ් සෙයිරි අමිරානි මහතා පවසයි. පසුගිය කාලයේ ඉරානයට පනවා තිබූ වෙළෙඳ හා ආර්ථික සම්බාධක නිසා ශ්‍රී ලංකාව සමඟ පැවති ද්වීපාර්ශික වෙළෙඳාමද සැළකිය යුතු මට්ටමකින් පහත වැටුනු බවත්, ඉතා ඉක්මනින් නැවත දෙරට අතර ද්වීපාර්ශීය වෙළඳාම පෙර පැවති තත්වයටත් වඩා වැඩිදියුණු වනු ඇති බව තමා විශ්වාස කරන බවත් සෙයිරි අමිරානි මහතා පැවසීය.පසුගියදා කර්මාන්ත හා වාණිජ කටයුතු අමාත්‍යාංශයේදී කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා මුණ ගැසුනු අවස්ථාවේදී තානාපතිවරයා මෙසේ ප්‍රකාශකර තිබේ. එහිදී අදහස් දැක්වූ ඉරාන තානාපතිවරයා, ශ්‍රී ලංකාව ඉරානයේ දීර්ඝ කාලීන මිතුරෙක්. ඉරානය මුහුණදුන් අසීරු කාලපරිඡඡේදවලදී පවා ශ්‍රී ලංකාව තම මිත්‍රත්වය වෙනස් කර නොගෙන ඉරානය සමඟ දිගටම සම්බන්ධතා පැවැත්වූවා. ඒ වෙනුවෙන් ඉරාන ජනතාවගේ ස්තූතිය ශ්‍රී ලංකාවට හිමිවනවා.ශ්‍රී ලංකාව හා ඉරානය අතර පැවති ද්වීපාර්ශික වෙළඳාමේ වටිනාකම 2011 දී ඇ.ඩො. බිලියන 1.6 ක්. නමුත් අවාසනාවට 2014 දී පැවති තත්වය මත එය ඇ.ඩො. මිලියන 188 ක් දක්වා අඩුවුනා. දැන් එම තත්වය ක්‍රමයෙන් මඟ හැරෙමින් පවතිවා.නැවතත් ඉතා ඉක්මනින් ඉරානය හා ශ්‍රී ලංකාව අතර ද්වීපාර්ශික වෙළදාම පෙරටත් වඩා දියුණු මට්ටමකට ගෙන ඒමට දෙරටම උපරිම කැපකිරීම හා උත්සාහය ගන්නවා. මෙම අවස්ථාවේදී රිෂාඩ් බදියුදීන් අමාත්‍යවරයා අදහස් දක්වමින් දෙරට අතර ද්වී පාර්ශික සම්බන්ධතා වැඩි දියුණු කර ගැනීමට සුදුසුම කාලය පැමිණ ඇති බවත්, ඉරාන ආයෝජකයන්ට ශ්‍රී ලංකාවේ දොරටු සෑම විටම විවෘත බවත්, විශේෂයෙන්ම ඖෂධ නිෂ්පාදකයන්ට ශ්‍රී ලංකාවේ මහගු ආයෝජන අවස්ථා රැසක් ඇති බවත් පැවසීය.", "URL": "https://sinhala.adaderana.lk/news.php?nid=56722", "Category": null, "Parent URL": null}