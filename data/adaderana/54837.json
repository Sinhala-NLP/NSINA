{"Source": "Adaderana", "Timestamp": "November 3, 2015 08:39 am", "Headline": "පොලිස් කොමිසම HNDA ප්‍රහාරයේ විමර්ශන අරඹයි ", "News Content": "උසස් ජාතික ගණකාධිකරණ ඩිප්ලෝමා පාඨමාලා සිසුන්ට එල්ල වු ප්‍රහාරය සම්බන්ධයෙන් පරීක්ෂණ පැවැත්වීම සඳහා ජාතික පොලිස් කොමිසම විසින් පත් කරන ලද ත්‍රිපුද්ගල කමිටුවේ විමර්ශන කටයුතු අද සිට ආරම්භවීමට නියමිතව තිබේ.බදුල්ල හිටපු දිස්ත්‍රික් ලේකම්වරයෙකු වන සි.වි.ගුණවර්ධන, ජාතික පොලිස් කොමිසමේ බස්නාහිර පළාත් අධ්‍යක්ෂ එම්.මොරගොල්ල සහ ජාතික පොලිස් කොමිසමේ විමර්ශන නිලධාරී කේ.ජි.චූලසේන යන මහත්වරුන් අදාළ කමිටුවේ සාමාජිකයින් වෙයි.ඒ අනුව මෙම කමිටුව අද දිනයේ සාක්ෂි විමසීම් කටයුතු සිදුකරන බව ජාතික පොලිස් කොමිසමේ ලේකම් ආරියදාස කුරේ මහතා සඳහන් කළේය.මේ අතර අදාළ ප්‍රහාරයට ලක් වු සිසුන්ට අවශ්‍ය නීතිමය උපදෙස් සහ ඊට අදාළ කටයුතු සිදුකිරීමට අවශ්‍ය පියවර ගන්නා බව ශ්‍රී ලංකා නීතීඥ සංගමය පවසයි.තම සංගමයෙන් ලිඛිත ඉල්ලීමක් කළහොත් ඒ සඳහා අවශ්‍ය කටයුතු සිදුකරන බව නීතීඥ සංගමයේ ලේකම් නීතීඥ අජිත් පතිරණ මහතා සඳහන් කළේය.", "URL": "https://sinhala.adaderana.lk/news.php?nid=54837", "Category": null, "Parent URL": null}