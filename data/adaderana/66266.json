{"Source": "Adaderana", "Timestamp": "November 21, 2016 04:11 pm", "Headline": "  යන අයට යන්න පුළුවන් ", "News Content": "වක්‍රව සහය නොදී සෘජු ලෙසම නව පක්ෂයට සහය ලබා දෙන ලෙස ඒකාබද්ධ විපක්ෂයේ සිටින ශ්‍රී ලංකා නිදහස් පක්ෂයේ මන්ත්‍රීවරුන්ගෙන් ඉල්ලා සිටින බව නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ මහතා පවසයි.ඒ මහතා මේ බව කියා සිටියේ අද(21) කොළඹදී පැවති මාධ්‍ය හමුවකට එක්වෙමිනි.නව පක්ෂය සමග එක්වීමට අවශ්‍ය අය ඒ සමග එක්වන ලෙස ඉල්ලා සිටින බවත්, එය තම පක්ෂය‍ට ගැටළුවක් නොවන බවත් ඒ මහතා කියා සිටියේය.එමෙන්ම එවැනි පිරිස් පක්ෂයෙන් ඉවත් වුවුද එය තර්ජනයක් නොවන බවත්,එවැනි පිරිස් ඉවත්වීම තුළින් පක්ෂය පිරිසිදු වන බවත් මහින්ද සමරසිංහ මහතා පැවසීය.එමෙන්ම එක් පාර්ලිමේන්තු මන්ත්‍රීවරයෙකු ඉදිරියේදී රට තුළ හමුදා කුමන්ත්‍රණයක් ඇති විය හැකි බවට පාර්ලිමේන්තුවේදී ප්‍රකාශයක් නිකුත්කර ඇති බවත්, එවැනි ප්‍රකාශයන් නිකුත් කිරීම පදනම් විරහිත බවත් ඒ මහතා පෙන්වා දී ඇත.එනම් වගකීමක් ඇති දේශපාලඥයින් විසින් එවැනි ප්‍රකාශයන් සිදු කිරීම සුදුසු නොවන බවද ඒ මහතා පැවසීය.වත්මන් ආණ්ඩුව මගින් රට ස්ථාවරත්වයට රැගෙන යන බවත්, එම ක්‍රියාවලියේදී මෙවැනි ප්‍රකාශයන් සිදු කිරීම ප්‍රතික්ෂේප කරන බවද ඒ මහතා සඳහන් කර සිටියේය.එමෙන්ම රට සමගිය කරා යන ගමන කඩාකප්පල් කිරීමට කිසිවෙකුටත් ඉඩදිය නොහැකි බව මහින්ද සමරසිංහ මහතා පවසයි.අමාත්‍යවරයා පෙන්වා දෙන්නේ නව ආණ්ඩුක්‍රම ව්‍යවස්ථාව සියලු ජනතාවගේ අපේක්ෂාවන් ඉටුවන පරිදි සකස් කිරීමට සියලු පාර්ශවල සහය ලැබී ඇති බවයි.එහිදී අමාත්‍යවරයා වැඩිදුරටත් සඳහන් කළේ ජනාධිපති මෛත්‍රීපාල සිරිසේන මහතා විධායක ජනාධිපති ධුරය සම්පූර්ණයෙන් අහෝසි කිරීම සඳහා අවශ්‍ය ක්‍රියාමාර්ග ගත්ත ද ශ්‍රේෂ්ඨාධිකරණ නියෝග මත ඉන් ඇතැම් බලතල ඉවත් කිරීමට නොහැකි වූ බවයි.", "URL": "https://sinhala.adaderana.lk/news.php?nid=66266", "Category": null, "Parent URL": null}