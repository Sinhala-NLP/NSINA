{"Source": "Adaderana", "Timestamp": "August 14, 2017 03:32 pm", "Headline": "වසර 23කට පසුව ශ්‍රි ලංකාවට අමිහිරි පරාජයක්", "News Content": "ශ්‍රී ලංකාව හා ඉන්දියාව අතර පැවති තෙවන හා අවසන් ටෙස්ට් තරඟයෙන් ඉනිමක හා ලකුණු 171 ක ජයක් හිමිකර ගැනීමට සංචාරක ඉන්දීය පිල සමත් විය. ඒ අනුව ඉන්දීය කණ්ඩායම තරග තුනකින් සමන් විත ටෙස්ට් තරගාවලිය 3ට බින්දුවක් ලෙස ජය ගත්තේය. තෙවන ටෙස්ට් ක්‍රිකට් තරඟයේ පළමුවෙන් පහර දුන් ඉන්දියාව සියලු දෙනා දැවී ලකුණු 487 ක් රැස් කර ගත් අතර ඊට පිළිතුරු ලෙස ශ්‍රී ලංකාව පළමු ඉනිමේ දී රැස් කර ගනු ලැබුවේ ලකුණු 135 ක් පමණි. ඉනිමක පරාජයෙන් ගැලවීම සඳහා ලකුණු 352 ක ඉලක්කයක් හඹා ගිය ශ්‍රි ලංකාව දෙවන ඉනිමේ දී ලකුණු 181 කට සියලු දෙනා දැවී ගියේය. ශ්‍රි ලංකා කණ්ඩායම ඉන්දියාව හමුවේ පූර්ණ ටෙස්ට් තරගාවලි පරාජයක් හිමි කර ගෙන ඇත්තේ වසර 23 කට පසුව වීම ද මෙහි විශේෂත්වයක් වෙයි. එමෙන්ම ශ්‍රී ලංකාව තුළදී ලංකා කණ්ඩායම ඉන්දීය කණ්ඩායම හමුවේ පූර්ණ ටෙස්ට් තරගාවලි පරාජයක් ලැබූ පළමු අවස්ථාව ද මෙය වෙයි. මීට පෙර ශ්‍රී ලංකා කණ්ඩායම 1994 වසරේ දී ඉන්දීය කණ්ඩායම හමුවේ පූර්ණ ටෙස්ට් තරගාවලි පරාජයක් ලැබීය.", "URL": "https://sinhala.adaderana.lk/news.php?nid=76293", "Category": null, "Parent URL": null}