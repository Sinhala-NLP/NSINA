{"Source": "Adaderana", "Timestamp": "July 14, 2016 07:36 pm", "Headline": "  දුම්කොළ බද්ද 90% ක් කරයි", "News Content": "සියලු වැට් බදු ඉවත් කර දුම්කොළ සමාගම් බදු 90% දක්වා ඉහළ නංවන බව සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි.ඒ මහතා මේ බව ප්‍රකාශ කර සිටියේ අද(14) දින රජයේ ප‍්‍රවෘත්ති දෙපාර්තමේන්තුවේ පැවැති මාධ්‍ය හමුවේදීය. දුම්කොළ සමාගම් සඳහා සියයට 90 ක බදු පැනවීමට අදාළ කැබිනට් පත‍්‍රිකාව තමන්ගේ හා ජනාධිපතිගේ ඒකාබද්ධ යෝජනාවක් ලෙස ලබන සතියේදී කැබිනට් මණ්ඩලයට ඉදිරිපත් කිරීමට නියමිතව ඇති බවද ඒ මහතා ප්‍රකාශ කළේය.දැනට දුම්කොළ සමාගම් මගින් ගෙවන බදු ප‍්‍රතිශතය 72ක් වන අතර එය සියයට 90 දක්වා වැඩි කිරීමෙන් වැට් බදු පැනවීමෙන් ලබාගන්නවාට වඩා වැඩි ආදායමක් උපයා ගැනීමට හැකි වන බවද අමාත්‍යවරයා සඳහන් කළේය.දැනට දුම්වැටි දවටනවල සියයට 80ක් රූපමය අවවාද ඇතුළත් කරීමට ගෙන ඇති ක‍්‍රියාමාර්ග තව දුරටත් ඉදිරියට ගෙන යමින් දුම්වැටිවල නාමය හා එම රූපමය අවවාදය පමණක් දුම්වැටි දවටනයට ඇතුළත් කරවීම සඳහා අවශ්‍ය නීති ගෙන එන බව ද අමාත්‍යවරයා කීවේය. එමෙන්ම සියලු පෞද්ගලික රෝහල් හා බාහිර රෝගී අංශ වැට් බද්දෙන් නිදහස් කර ඇතැයි සෞඛ්‍ය, පෝෂණ හා දේශීය වෛද්‍ය අමාත්‍ය වෛද්‍ය රාජිත සේනාරත්න මහතා පවසයි.සෞඛ්‍ය අමාත්‍යාංශය මෙතෙක් සිදු කර තිබෙන ප්‍රගතිය සහ ඉදිරි ක්‍රියාමාර්ග පිළිබඳව ජනතාව දැනුවත් කිරීමේ අරමුණින් මෙම මධ්‍ය හමුව කැඳවා තිබුණි.නිදහස් ඖෂධ ප්‍රතිපත්තිය ජනතාවට දැනෙන්නේ ජනතාව බලාපොරොත්තුවන දේ ඉටු වුනොත් පමණක් බවත්, ඖෂධ මිල පාලනය කරන්න නොහැකි වුවුද එම මිල නියාමනය කිරීමට හැකි බවත් ඒ මහතා පැවසීය.ඊට අදාළව ඉදිරි මාස දෙක තුළ ඖෂධ මිල අඩු කරන වැඩපිළිවෙළ සකස් කරන්නට අදාළ අංශ වෙත උපදෙස් ලබා දුන් බවද ඒ මහතා ප්‍රකාශකර තිබේ.රටේ නිදහස් සෞඛ්‍ය සේවය සම්බන්ධයෙන් ලෝක සෞඛ්‍ය සංවිධානය ඉතාමත් සතුටට පත් වී තිබෙන බවත් නිදහස් සෞඛ්‍ය සේවය ලබාදීමට අමාත්‍යාංශය විශාල වැඩකොටසක් සිදු කරන බවද ඒ මහතා පැවසීය.කිසිදු රජයක් ලබා නොදුන් ආකාරයේ මුදලක් සෞඛ්‍ය සේවය වෙනුවෙන් වෙන්කර තිබෙන බවත්,ඒ නිසාම ලෝක සෞඛ්‍ය සංවිධානය ශ්‍රී ලංකාවට සියයට 45%ක ප්‍රතිශතයකින් මුදල් වෙන් කර තිබෙන බවත් ඒ මහතා පෙන්වා දෙයි.ශ්‍රී ලංකාව බෝ නොවන රෝග මර්දනයේ රෝල් මොඩලයක් යැයි ජාත්‍යන්තර පවසන බවත්, ඔවුන් ශ්‍රී ලංකාව ගැන සතුටට පත් වී සිටින බවත් ඒ මහතා පැවසීය.අද බෝ නොවන රෝග ගෝලීය ප්‍රශ්නයක් වී ඇති අතර මෙම තත්ත්වය පාලනය කිරීම සඳහා ක්‍රියාමාර්ග ගෙන ඇති බවත් ඔහු පෙන්වා දෙන ලදී.දුම් වැටි පැකට්ටුව සඳහා ඉදිරියේ දී බ්ලෑන්ක් පැකට් ක්‍රමය හඳුන්වා දෙන බවද එහි නම පමණක් යෙදිය හැකි බවද වර්ණ හා ආකර්ෂණීය දේවල් යෙදිය නොහැකි බවත් ඒ සඳහා අවශ්‍ය රෙගුලාසි සූදානම් කරගෙන යන බවත් ඒ මහතා පවසයි.දුම්කොළ සමාගම්වලින් සියයට 90%ක් බදු අයකරගැනීමට යෝජනවක් කැබිනට් මණ්ඩලයට ඉදිරිපත් කිරීමට බලාපොරොත්තු වෙන බවද ඔහු පෙන්වා දුන්නේය.ඖෂධ මිල අඩු කිරීමට විශාල වැඩකොටසක් සිදු කළ බවත් සේනක බිබිලේ අනුස්මරණ ප්‍රතිපත්තිය ක්‍රියාත්මක කළ හැක්කේ ඊට සමගාමීව බවත් ඔහු පෙන්වා දෙන ලදී.එමෙන්ම වර්ජනයට බය මිනිසුන්ගේ ජීවිත නැතිවෙන නිසා බවත්, වෙන දෙයක් නිසා නොවන බවත්, වර්ජනයක් නිසා අහිංසක මිනිස්සු මැරෙන්න අවශ්‍ය නැති බවත් ඔහු පෙන්වා දුන්නේය.අද කිසිදු හිඟයකින් තොරව රෝහල්වලට ඖෂධ ලබාදෙන බවත්, රජයේ රෝහල්වල තිබෙන්නේ ඉහළ මෙන් ම ඉතාම අනර්ඝ තත්ත්වයේ ඖෂධ යැයිද ඒ මහතා පැවසීය. ඖෂධ පිළිබඳව පරිගණක මෘදුකාංගයක් නිර්මාණය කර ඇති අතර වර්තමානයේ ඔන් ලයින් ක්‍රමයට ඖෂධ බලාගන්න හැකි බවත් පෙන්වා දී තිබේ.මේ ක්‍රමය යටතේ ඖෂධ හිඟ නම් තිබෙන තැනින් ඉක්මනින් ම ගෙන්වා ගත හැකි බවත් ඉදිරියේ දී කූරියර් ක්‍රමය ක්‍රියාත්මක කරන බවද පැවසීය.මේ යටතේ ප්‍රවාහන වියදම අඩු කිරීමට පෞද්ගලික අංශයට වඩා නවීන උපකරණ සහිත සෞඛ්‍ය සේවයක් රජයේ රෝහල්වලින් ලබාදෙනවා යැයි ද අමාත්‍යවරයා පැවසී ය.", "URL": "https://sinhala.adaderana.lk/news.php?nid=62061", "Category": null, "Parent URL": null}