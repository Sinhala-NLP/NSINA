{"Source": "Adaderana", "Timestamp": "March 4, 2017 12:03 pm", "Headline": "සංවිධානාත්මක අපරාධවල ඉහළයෑමක් නෑ", "News Content": "මෙරට තුළ කිසිඳු ආකාරයකින් සංවිධානාත්මක අපරාධවල ඉහළයාමක් නොමැති බව නීතිය, සාමය හා දක්ෂිණ සංවර්ධන අමාත්‍ය සාගල රත්නායක මහතා පවසයි. මාතර ප්‍රදේශයේ පැවැති උත්සවයකින් අනතුරුව පසුගියදා කළුතරදී සිදු වූ සිද්ධිය පිළිබඳව මාධ්‍යවේදින් නැගූ ප්‍රශ්නයකට පිළිතුරු දෙමින් සාගල රත්නායක අමාත්‍යවරයා මේ බව සඳහන් කළේය. මේ අතර වත්මන් ආණ්ඩුවේ වැරදි කරන ඕනෑම මන්ත්‍රීවරයෙකුට එරෙහිව කටයුතු කිරීමට ජනාධිපතිවරයා පසුබට නොවන බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර මහතා පවසයි. සූරියවැව, මහගල්වැව ප්‍රදේශයේ පැවැති උත්සවයකට එක්වෙමින් අමාත්‍ය මහින්ද අමරවීර මහතා මෙම අදහස් පළ කළේය. මේ අතර පළාත් පාලන මැතිවරණය කල්දැමීමට රජයට කිසිඳු අවශ්‍යතාවයක් නොමැති බව පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා පවසයි. මල්වතු මහ නාහිමියන් බැහැදැකීමෙන් අනතුරුව මාධ්‍ය වෙත අදහස් දකවමින් අමාත්‍යවරයා මෙම අදහස් පළ කර තිබේ.", "URL": "https://sinhala.adaderana.lk/news.php?nid=70409", "Category": null, "Parent URL": null}