{"Source": "Adaderana", "Timestamp": "December 9, 2011 10:02 am", "Headline": "සෙස් බදු වංචා සිද්ධිය -සැකකරුවන්ගෙන් ප්‍රශ්න කිරීමට අවසර ලැබෙයි", "News Content": "දැනට රිමාන්ඩ්භාරයේ පසුවන මහා පරිමාණ සෙස් බදු වංචා කිරීමේ සිද්ධියකට අදාළ සැකකාර ව්‍යාපාරිකයන්ගෙන් ප්‍රශ්න කිරීම සඳහා රේගුවට කොළඹ මහේස්ත්‍රාත් අධිකරණයෙන් අවසර හිමිවී තිබේ. රේගුව විසින් අත්අඩංගුවට ගත් සැකකාර ව්‍යාපාරිකයින් 6 දෙනා අධිකරණය මගින් රිමාන්ඩ් භාරයට පත්කරනු ලැබීය. ඔවුන්ගෙන් එම වංචාව පිළිබඳ ප්‍රශ්න කිරීමට අවශ්‍යව ඇතැයි රේගුව අධිකරණයට දැනුම් දී තිබේ. එම ඉල්ලීම පිළිගත් මහේස්ත්‍රාත්වරයා ලබන 12 සහ 13 යන දිනවල සැකකරුවන්ගෙන් ප්‍රශ්න කිරීමට රේගු නිලධාරීන්ට අවසර දෙන මෙන් බන්ධනාගාර අධිකාරීවරයාට නියෝග කළේය. තේකොළ ටොන් 70 ක් අපනයනය කිරීමේ දී ව්‍යාජ ලේඛන උපයෝගී කරගනිමින් මහා පරිමාණ සෙස් බදු වංචාවක නිරතවීමේ චෝදනාවට අදාළ ව්‍යාපාරිකයින් ‍රේගුව විසින් අත්අඩංගුවට ගෙන අධිකරණය හමුවට ඉදි‍රිපත් කර තිබුණි.", "URL": "https://sinhala.adaderana.lk/news.php?nid=20562", "Category": null, "Parent URL": null}