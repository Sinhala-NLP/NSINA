{"Source": "Adaderana", "Timestamp": "August 12, 2010 02:28 pm", "Headline": "මට සෙනසුරු ලබලා-මර්වින් කියයි", "News Content": "තමන්ට මේ දිනවල ලබා ඇත්තේ සෙනසුරු ඒරාෂ්ඨකය බව ආචාර්ය මර්වින් සිල්වා මහතා පවසයි. විෂ්ණු දෙවියන්ට සෙනසුරු ඒරාෂ්ඨකය ලැබූ පසු බටකොළ කන්නට සිදුවූ බවත්,සිද්ධාර්ථ කුමාරයට සෙනසුරු ලැබූ පසු අවුරුදු 06 ක් දුෂ්කර ක්‍රියා කරන්නට සිදුවූ බවත් හෙතෙම කියා සිටියේය. තමන් වරදක් කර නැති බවත් වරදක් කර ඇත්නම් එය කියන්නට බය නැති බවත් ඔහු කියා සිටියේ අද දහවල් කැලණිය ප්‍රාදේශීය සභා ගොඩනැඟිල්ල ඉදිරිපිට පැවැත්වුණු උද්ඝෝණයට සහභාගී වූ ඔහුගේ ආධාරකරුවන් අමතා විශේෂ ප්‍රකාශයක් කරමිනි. පක්ෂය විසින් තමන්ට එරෙහිව විනය පරීක්ෂණයක් පවත්වන්නට කටයුතු කර ඇති මොහොතක තමන් එයින් වැරදිකරු වුවහොත් තනතුරු නොබලා ජනතාව සමග සිටින බවත්,නිවරදිකරු වුවහොත් තමන් පිළිබඳ තීරණය ජනාධිපතිතුමා විසින් ගනු ඇති බවත් මර්වින් සිල්වා මහතා සඳහන් කළේය. තමන්ට විරුද්ධව පෙළපාලි ගියේ කැලෑ නීතිය රජකරවූ ජ.වි.පෙ සහ බටලන්ද වධකාගාරය පවත්වාගෙන ගිය යු.ඇන්.පීය මිස මේ රටේ ජනතාව නොවන බවද සිල්වා මහතා පැවසීය. තමන්ට ජීවිත තර්ජන තිබෙද්දී තමන්ගේ ආරක්ෂාව අඩු කරන්නට ක්‍රියා නොකරනු ඇතැයි තමන් සිතන නමුත් ඇතැමුන් මේ අවස්ථාවේදී තමන්ගේ ආරක්ෂාව කප්පාදුකිරීමට උඩගෙඩි දෙමින් සිටින බවත්,රජයේ ආරක්ෂාව ඉවත් කරනු ලැබූවහොත් තමන්ට ආරක්ෂාව සැලසීමට පුද්ගලික ආරක්ෂකයින් ඕන තරම් සිටින බවත් ඔහු සඳහන් කළේය. තමන් ඡන්ද එක්ලක්ෂ පනස් දෙදහසක් ලබාගත් කෙනෙකු බව තමන්ගේ ආරක්ෂාව කප්පාදු කරන්නට දඟලන පාහරයින් ඒ බව දැනගත යුතු බවද සිල්වා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10183", "Category": null, "Parent URL": null}