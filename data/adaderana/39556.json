{"Source": "Adaderana", "Timestamp": "December 13, 2013 12:23 pm", "Headline": "අත්අඩංගුවට ගත් ධීවරයින් ගැන ජයලලිතාගේ විරෝධය ", "News Content": "පැය 24ක කාලයක් ඇතුළත ඉන්දීය ධීවරයින් 140 දෙනෙකු ශ්‍රී ලංකා නාවික හමුදාවෙන් අත්අඩංගුවට ගැනීම පිළිබඳ දැඩි විරෝධය පළ කරන බව තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය පවසයි. මේ සම්බන්ධයෙන් සාකච්ඡා කිරීම සඳහා ඉන්දියාවේ ශ්‍රී ලංකා මහ කොමසාරිස්වරයා වහාම කැඳවිය යුතු බව ජයලලිතා ජයරාම් මහත්මිය සඳහන් කරයි. ඉන්දීය අග්‍රාමාත්‍ය ආචාර්ය මන්මෝහන් සිං වෙත ලිපියක් යොමුකරමින් ඇය මේ බව ප්‍රකාශ කර තිබේ. ශ්‍රී ලංකා රජය සමඟ මේ සම්බන්ධයෙන් කඩිනමින් සාකච්ඡා කරන ලෙස තමිල්නාඩු ප්‍රධාන අමාත්‍ය ජයලලිතා ජයරාම් සිය ලිපියෙන් ඉන්දීය අගමැතිවරයාගෙන් ඉල්ලා ඇත. දිගින් දිගටම මෙවැනි අත්අඩංගුවට ගැනීම් සිදුවුවහොත් ඉන්දීය රජය සම්බන්ධයෙන් තමිල්නාඩු ධීවර ප්‍රජාවගේ විශ්වාසය කඩවනු ඇති බවට ද තමිල්නාඩු ප්‍රධාන අමාත්‍යවරිය එහිදී පවසා තිබේ.", "URL": "https://sinhala.adaderana.lk/news.php?nid=39556", "Category": null, "Parent URL": null}