{"Source": "Adaderana", "Timestamp": "January 2, 2019 10:49 am", "Headline": "සසුන රකින්න අවයව දන් දුන් හිමිනමක්", "News Content": "සිය වකුගඩුවක් තවත් අයෙකුට ජීවත්වීම සඳහා ලබාදී තම විහාරස්ථානය ඉදිකරගැනීමේ දැවැන්ත උත්සාහයක නිරතව සිටින හිමිනමක් අනුරාධපුර දිස්ත්‍රික්කයේ පලුගස්වැව ප්‍රාදේශීය ලේකම් කොට්ඨාසයේ වයාඋල්පත පරණ ගමේ වැඩ සිටියි. පලුගස්වැව ප්‍රාදේශීය ලේකම් කොට්ඨාසයට අයත් වයාඋල්පත පහලගම ශ්‍රී බෝධිරුක්ඛාරාම පුරාණ විහාරාධිපති ඇටවීරගොල්ලෑව නන්දරතන හිමියන් මෙසේ දැඩි දුෂ්කරතා මධ්‍යයේ ඉතා දිළිඳු ජනතාවක් වෙසෙන ගම්මානයක අවාස ගෙය දහම් පාසල සකසා ගැනීම සඳහා වෙහෙස දරයි. මෙම විහාරස්ථානයේ තිබුණ පැරණි ගොඩනැගිල්ල කඩා වැටීමත් සමඟ උන්වහන්සේ දැඩි අසරණතාවයකට පත්ව සිටින බව පවසයි. උන්වහන්සේ සමඟ මෙම විහාරස්ථානයේ තවත් කුඩා සාමණේර භික්ෂූන් වහන්සේලා හතර නමක් වැඩ සිටි බවත් ඉන් සාමනේර භික්ෂූන් වහන්සේලා තුන් නමක් උපැවිදි කළ බවත් සඳහන් කරයි. එසේ සිදුකර ඇත්තේ උන්වහන්සේලා පෝෂණය කිරීමට තරම් ප්‍රමාණවත් දාන මාන හා පහසුකම් මෙම පන්සලට නොලැබීම බව උන්වහන්සේ පවසයි. දැනට පන්සලේ වැඩ සිටින කුඩා සාමණේර හිමි උපැවිදි කිරීමට උත්සාහ කළ ද උන්වහන්සේගේ අකමැත්ත නිසා එය සිදු නොකරන බව විහාරාධිපති හිමියෝ පවසයි. උන්වහන්සේ සඳහන් කර සිටින්නේ තම විහාරස්ථානයට අඩුම තරමේ වැසිකිලි-කැසිකිලි පහසුකම හෝ නොමැති බවත් පන්සල ආසන්නයේ නිවසකට අවශ්‍යතාවයන් සපුරා ගැනීමට යන බවත්ය. එමෙන්ම ජල පහසුකම් මෙන්ම ඉදිකරගත් ගොඩනැගිලිවල අඩුපාඩු රැසක් පැවතීම නිසා දැඩි අසීරුතාවකට පත්ව සිටින බවද උන්වහන්සේ පවසයි. එසේම එකම සිව්රක්ද තමන් වහන්සේ අඳින බව පවසයි. තම ගම්මානයේ දිළිඳු ජනතාවක් වෙසෙන නිසා දිනපතා දානය ද නොලැබෙන බව උන්වහන්සේ පවසයි. කෙසේ හෝ කුඩා ස්වාමීන් වහන්සේගේ අධ්‍යාපන කටයුතු සිදුකර ගැනීමට දැඩි වෙහෙසක් දරන බවත් බුදුරජාණන් වහන්සේට ගිලන්පස දිවා දානය පුජා කිරීම සහ සාමණේර හිමි නමට අහල පහල නිවෙස්වලින් දානය ස්වල්පයක් ඉල්ලා දෙන බවද උන්වහන්සේ දැඩි දුක් මුසුව පැවසූහ. තමන් වහන්සේ එක වකුගඩුවක් රුපියල් ලක්ෂ පහකට ලබාදී දැනට වැඩ හිටින ආවාස ගොඩනැගිල්ල අඩක් නිම කරගත් බවද සඳහන් කර සිටියි. විශාල දායකත්වයක් නැතත් දහම් පාසල් ගොඩනැගිල්ල ආවාස ගෙයි පවතින අඩුපාඩු වැසිකිළි පහසුකම ජල පහසුකම සහ කුඩා සාමණේර හිමියන්ගේ අධ්‍යාපන කටයුතු වලට කාගෙන් හෝ උපකාරයක් ලැබෙන්නේ නම් එය මහඟු පිනක් බවද උන්වහන්සේ පවසයි. මෙම විහාරස්ථානයේ වැඩ සිටින විහාරාධිපති ඇටවීරගොල්ලෑවේ නන්දරතන හිමියන් තමන් වහන්සේ සහ කුඩා සාමණේර හිමියන් විඳින දුක පිළිබඳව අදහස්ද දැක්වීය. උපකාර කළ හැකි නම් ඔබටත් ඒ සඳහා දායක විය හැකියි. උන්වහන්සේගෙන් ලිපිනය - විහාරාධිපති ඇටවීරගොල්ලෑවේ නන්දරතන හිමි, ශ්‍රී බෝධිරුක්ඛාරාම පුරාණ විහාරය, වයාඋල්පත, පහලගම පලුගස්වැව. දුරකථන අංකය - 077 970 36 28 වෙයි.", "URL": "https://sinhala.adaderana.lk/news.php?nid=101674", "Category": null, "Parent URL": null}