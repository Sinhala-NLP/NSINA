{"Source": "Adaderana", "Timestamp": "August 29, 2012 06:59 pm", "Headline": "නීතිය දැඩිව ක්‍රියාත්මක කරනවා ", "News Content": "එළඹෙන 8 වැනි දින පැවැත්වීමට නියමිත පළාත් සභා ජන්දවිමසීම් කාල සීමාව තුළදී මැතිවරණ නීති උල්ලංඝණය වන ආකාරයේ කිසිදු ක‍්‍රියාවක් සිදුනොකිරීමට සියලුම පක්ෂ නියෝජිතයින් , අපේක්ෂකයින් සහ ආධාරකරුවන් වගබලා ගත යුතු බවට මැතිවරණ කොමසාරිස් මහින්ද දේශප්‍රිය මහතා දැනුම් දෙයි. ඒ අනුව ජන්ද විමසීම් කාල සීමාව තුළ කිසිදු දේශපාලන පක්ෂයක් හෝ අපේක්ෂකයෙකු ප‍්‍රවර්ධනය කිරිමට හෝ අගතියට පත්කිරීමේ අරමුණින් අනවසර ප‍්‍රචාරක රැළි පැවැත්වීම මැතිවරණ නීතිය උල්ලංඝණය කිරීමක් බව හෙතෙම නිවේදනයක් නිතුත් කරමින් කියා සිටියි. එමෙන්ම ඡන්ද විමසීම පැවැත්වෙන ප‍්‍රදේශ වල සැප්තැම්බර් මස 6, 7 සහ 8 යන දින වල විරෝධතා, උද්ඝෝෂණ , මාර්ග සංදර්ශන , රථ වාහන හා මහජන පෙළපාළි, සංගීත සංදර්ශන , ප‍්‍රචාරක රැළි පැවැත්වීම සහ එසේ පවත්වනු ලබන බවට දැන්වීම් ප‍්‍රචාරය කිරීමද සම්පූර්ණයෙන් තහනම් බව මැතිවරණ කොමසාරිස්වරයා පවසයි. මෙම දැනුම්දීම නොසලකා ඡන්ද විමසීම් නීති උල්ලංඝණය වන ආකාරයට කටයුතු කිරීමේ සිදුවීම් වාර්තා වුවහොත් ඒ සම්බන්ධයෙන් නීතිය දැඩිව ක‍්‍රියාත්මක කරන බව මැතිවරණ කොමසාරිස් මහින්ද දේශප‍්‍රිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26991", "Category": null, "Parent URL": null}