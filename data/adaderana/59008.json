{"Source": "Adaderana", "Timestamp": "April 7, 2016 09:04 am", "Headline": "පැජට් පාර මහගමසේකර මාවත වෙයි", "News Content": "මෙරට අග්‍රගණ්‍ය කලාකරුවෙකු වූ මහගමසේකරයන්ගේ 87 වෙනි ජන්ම දින සැමරුම් උත්සවය අදට යෙදී තිබේ.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මෙම සැමරුම් උත්සවය ශ්‍රී ලංකා පදනම් ආයතනයේදී අද පස්වරුවේ පැවැත්වීමට නියමිතය.ශ්‍රී ලංකාවෙන් බිහිවුණු අග්‍රගන්‍ය කලාකරුවෙකු වශයෙන් සැලකෙන මහගමසේකරයන් කවියෙකු, ගීත රචකයෙකු, නවකතාකරුවෙකු, කෙටිකතාකරුවෙකු, නාට්‍ය රචකයෙකු සහ චිත්‍රපට අධ්‍යක්ෂකවරයෙකු වශයෙන් ද කටයුතු කළේය.සිංහල නිසඳැස් පද්‍ය කලාවේ සුවිශේෂී සලකුණක් තැබූ ඔහු ප්‍රවීණ චිත්‍ර ශිල්පියෙකු ලෙසද ජනප්‍රියත්වයට පත්ව සිටියේය.මහගමසේකරයන්ගේ ජන්ම දින සැමරුම් උත්සවය නිමිත්තෙන් ‘‘මහගමසේකර මාවත‘‘ යනුවෙන් මාර්ගයක් නම් කිරීමටද සැළසුම් කර ඇත.කොළඹ මහනගර සභා සීමාවේ පිහිටි පැජට් පාර හා ස්ටැන්මෝ චන්ද්‍රවංකයේ කොටසක් මෙලෙස මහගමසේකර මාවත ලෙස නම් කිරීමට නියමිතයි.මේ අතර දිවංගත, අග්‍රාමාත්‍ය සිරිමාවෝ බණ්ඩාරනායක මැතිණියගේ ගුණ සැමරුම් උත්සවය අද පස්වරුවේ පැවැත්වීමට නියමිතව තිබේ.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් බණ්ඩාරණායක අනුස්මරණ සම්මන්ත්‍රණ ශාලාවේදී පැවැත්වෙන ගුණ සැමරුම් උත්සවයේදී සිරිමාවෝ බණ්ඩාරනායක වෙබ් අඩවිය එළිදැක්වීමටද නියමිතයි.", "URL": "https://sinhala.adaderana.lk/news.php?nid=59008", "Category": null, "Parent URL": null}