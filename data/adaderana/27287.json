{"Source": "Adaderana", "Timestamp": "September 10, 2012 12:49 pm", "Headline": "නාවික සෙබලාගේ අලුත්ම රැකියාව", "News Content": "ජංගම දුරකතන දෙකක් කොල්ලකෑමට උත්සහා කළ නාවික හමුදා සෙබලෙකු අත්අඩංගුවට ගැනීමට ත්‍රීකුණාමලය වරාය පොලීසිය සමත්ව තිබේ. ජංගම දුරකතන වෙළඳසැල් හිමියකු තම වෙළඳසැල වසා දමා රාත්‍රී නිවසට යමින් සිටියදී ත්‍රීකුණාමලය නෙල්සන් සිනමාහල ඉදිරිපිටදී යතුරු පැදියකින් පැමිණි දෙදෙනකු තමන් රහස් ඔත්තු සේවයේ බව පවසමින් එම වෙළදසැල් හිමියා පරික්ෂාවට ලක්කර ඇත. එම අවස්ථාවේ වෙළඳසැල් හිමියා සතුව රුපියල් 66,000 ක් පමණ වටිනා ජංගම දුරකතන දෙකක් තිබී ඇත. රහස් ඔත්තු සේවයේ බව පැවසු දෙදෙනාගෙන් එක් අයෙකු යතුරු පැදිය ක්‍රියාත්මකව තබා ගෙන ඇති අතර, අනෙක් පුද්ගලයා ජංගම දුරකතන දෙක පැහැර ගැනීමට උත්සහ දරා තිබේ. මෙම අවස්ථාවේ දෙදෙනා අතර පොර බැදීමක් සිදුව ඇති අතර ජංගම සේවයේ යෙදී සිටි වරාය පොලීසියේ ජංගම පොලිස් රථයක් අදාළ ස්ථානයට පැමිණ මාර්ගයේ පොර බදමින් සිටි දෙදෙනා අත්අඩංගුවට ගෙන ඇත. ජංගම පොලිස් රථය ළඟා වන අවස්ථාවේ අදාළ සැකකරු සමග පැමිණි අනෙක් පුද්ගලයා යතුරු පැදියෙන් පලාගොස් තිබේ. අත්අඩංගුවට පත් පුද්ගලයාගෙන් පොලීසිය කරන ලද ප්‍රශ්න කිරීම්වලදී සැකකරු ත්‍රීකුණාමලය නාවික හමුදා කදවුරේ සේවයේ නියුතු නාවික සෙබලෙකු බව හදුනා ගෙන ඇත. පලාගිය සැකකරු සිවිල් පුද්ගලයෙකු බව පොලිස් ප්‍රශ්න කිරීම්වලදී හෙලිවී තිබේ. ඔහු අත්අඩංගුවට ගැනීමට පොලිසිය පරික්ෂණ කටයුතු ආරම්භකර ඇත. සැකකාර නාවික සෙබලා වරාය පොලිසිය විසින් අද (10) ත්‍රීකුණාමලය මහේස්ත්‍රාත්වරයා වෙත ඉදිරිපත් කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=27287", "Category": null, "Parent URL": null}