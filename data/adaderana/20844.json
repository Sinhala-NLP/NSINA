{"Source": "Adaderana", "Timestamp": "December 21, 2011 12:44 pm", "Headline": "මහ වැසි නිසා පුද්ගලයින් 5951 දෙනෙක් අවතැන්", "News Content": "උතුරු ප්‍රදේශයට ඇද හැලෙන අධික වර්ෂාපතනය හේතුවෙන් මේ වන විට පුද්ගලයින් 5951 දෙනෙකු අවතැන්ව සිටින බව ආපදා කළමනාකරණ මධ්‍යස්ථානය පවසයි. මුලතිව් හා මන්නාරම් දිස්ත්‍රික්කවලට අයත් මෙම අවතැන් පිරිස කඳවුරු 38 ක් තුළ රඳවා ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. සියලුම ප්‍රදේශවල 38, 000 ට වැඩි ජන පිරිසක් පීඩාවට පත්ව සිටින බවත්, සහන වැඩපිළිවෙල අඛණ්ඩව ක්‍රියාත්මක වන බවත් ඒ මහතා ප්‍රකාශ කළේය. මේ අතර පොළොන්නරුව දිස්ත්‍රික්කයේ ප්‍රධාන වැව් සියල්ලේම වාන් දොරටු මේ වන විට විවෘත කර තිබේ. මැදිරිගිරිය කවුඩුළු වැවේ වාන් දොරටු 7 ක් මේ වන විට විවෘත කර ඇති බව අද දෙරණ වාර්තාකරු සඳහන් කළේය. කිරිමැටිඔය පිටාර ගැලීම හේතුවෙන් පවුල් 15 ක් පමණ අවතැන් වී ඇති අතර ඔවුන් පැරකුම්පුර ජයමහා විහාරස්ථානයේ රැඳී සිටියි. වර්ෂාව හේතුවෙන් පොළොන්නරුව දිස්ත්‍රික්කයේ කුඹුරු අක්කර දහසක් පමණ ජලයෙන් යට වී ඇති බව ද වාර්තා වේ. මේ අතර රාජාංගණය ජලාශයේ වාන් ‍දොරටු විවෘත කිරීම හේතුවෙන් කලාඔයේ ජල මට්ටම ඉහළ ගොස් ඇති බව පුත්තලම ආපදා කළමනාකරණ ඒකකය පවසයි. රාජංගණය ජලාශයේ වාන් දොරටු 6 ක් මේ වන විට අඩි 4 බැගින් විවෘත කර ඇති බව ආපදා කළමනාකරණ ඒකකය සඳහන් කරයි. කලා ඔයේ ජල මට්ටම ඉහළ යාම හේතුවෙන් පුත්තලම - මන්නාරම මාර්ගය ද තාවකාලිකව වසා දමා ඇති බව එම ඒකකය පවසයි. එම මාර්ගයේ එළුවන්කුලම ප්‍රදේශයේ දී අඩි පහමාරක් පමණ උසට ජලය ගලා යන බැවින් එම මාර්ගය වසා දමා ඇති බව සදහන්ය. මේ හේතුවෙන් විකල්ප මාර්ගවල ගමන් කරන ලෙස පුත්තලම ආපදා කළමනාකරණ ඒකකය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=20844", "Category": null, "Parent URL": null}