{"Source": "Adaderana", "Timestamp": "July 13, 2017 05:13 pm", "Headline": "කලකිරීම් තිබුණත් තීරණයේ වෙනසක් නෑ", "News Content": "ආණ්ඩුව තුළ කලකිරීම් අඩු වැඩි වශයෙන් ඇති නමුත් ආණ්ඩුවේ සිටිනවා නම් පක්ෂයේ සමාජිකයින් 41 දෙනාම සිටින බවත්, ඉවත් වන්නේ නම් සියලු දෙනා ඉවත්ව යන බවත්, ආණ්ඩුවෙන් ඉවත් වීමට තීරණයක් ගෙන නොමැති බවත්, මහාමාර්ග රාජ්‍ය අමාත්‍ය ඩිලාන් පෙරේරා මහතා පවසයි. ඒකාබද්ධ විපක්ෂය විසින් ආණ්ඩු පක්ෂයේ 18 දෙනෙක් ඉදිරියේ දී ඔවුන් සමඟ එක්වන බවට කළ ප්‍රකාශය සම්බන්ධයෙන් මාධ්‍යවේදියෙක් විසින් අසන ලද පැනයකට පිළිතුරු දෙමින් අද(13) පැවති ශ්‍රී ලංකා නිදහස් පක්ෂයේ මාධ්‍ය හමුවකට එක් වෙමින් අමාත්‍යවරයා මෙම අදහස් පළ කළේය. රාජපක්ෂ පාලන කාලය තුළත් තමාට බොහෝ කලකිරීම් තිබු නිසා සන්ධාන ගත වී සිටි බවත්, එහි අවසාන තීරණය වශයෙන් මෛත්‍රීපාල සිරිසේන මහතා පොදු අපේක්ෂකයා වශයෙන් පක්ෂයෙන් ඉදිරිපත් වු බවත්, කියාසිටි අමාත්‍යවරයා එනිසා පක්ෂ කිහිපයක් එකතු වී සිටින විට වර්තමාන සම්මුතිවාදි ආණ්ඩුව තුළ ගැටීම් ඇති වීම සාමාන්‍ය දෙයක් බවද කියා සිටියේය. මේ අතර මහින්ද රාජපක්ෂ මහතාට ශ්‍රීල.නි.ප.යේ නාමයෝජනා නොදෙන බවට දුමින්ද දිසානායක මහතා විසින් කරන ලද ප්‍රකාශය සිදු නොකළ යුත්තක් බවත්, මහින්ද රාජපක්ෂ මහතා සමඟ බලන විට දුමින්ද දිසානායක මහතා ළදරුවෙක් බව ද අමාත්‍ය ඩිලාන් පෙරේරා මහතා කියා සිටියේය. මේ අතර පක්ෂය පිළිබඳ කිසිවක් නොදන්නා ජි.එල්.පීරිස් මහතා විසින් නාමයෝජනා ලබා දීම සම්බන්ධයෙන් සිදුකරනු ලැබු ප්‍රකාශයන් තුළින් ඔහු දුමින්ද දිසානායක මහතාටත් වඩා ළදරුවෙක් බව තහවුරු වන බවද අමාත්‍යවරයා පැවසීය.", "URL": "https://sinhala.adaderana.lk/news.php?nid=75217", "Category": null, "Parent URL": null}