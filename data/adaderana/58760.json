{"Source": "Adaderana", "Timestamp": "March 30, 2016 06:40 pm", "Headline": " ශරීර සුවතා මංතීරුව යළි  හදනවා", "News Content": "මතභේදයකට තුඩුදී ඇති වත්තල මාබෝල නගර සභා සීමාවේ පිහිටි ශරීර සුවතා මංතීරුව යළි ක්‍රමවත්ව සකස් කිරීමට පියවර ගන්නා බව සංචාරක සංවර්ධන සහ ක්‍රිස්තියානි කටයුතු අමාත්‍ය ජොන් අමරතුංග මහතා පවසයි.නිවේදනයක් නිකුත් කරමින් අමාත්‍යවරයා මේ බව පවසා තිබේ.ශරීර සුවතා මංතීරුව කඩිනමින් ඉදිකරන බවට ප්‍රදේශවාසින් ද දැනුවත් කර ඇති බව අමාත්‍යවරයා අදාළ නිවේදනය මගින් පෙන්වා දී ඇත.පසුගිය රජය මෙම මංතීරුව ඉදිකර ඇත්තේ පෞද්ගලික ඉඩම් හිමියන්ගේ අවසරයකින් තොරව බවට මේ වන විට පැමිණිලි ලැබී ඇති බව ද අමාත්‍යවරයා සඳහන් කරයි.ඒ සඳහා වන්දි ලබාදීමට එම බලධාරින් පොරොන්දු වුවද ඊට අවශ්‍ය ක්‍රියාමාර්ග ගෙන නොමැති බව අමාත්‍යවරයා වැඩිදුරටත් පවසා තිබේ.කෙසේ වුවද අද පෙරවරුවේ පැවැති ඒකාබද්ධ විපක්ෂයේ මාධ්‍ය හමුවට එක්වෙමින් පාර්ලිමේන්තු මන්ත්‍රී සිසිර ජයකොඩි මහතා පවසා සිටියේ මහජන දේපළවලට හානි සිදු කරන පුද්ගලයින් වහා අත්අඩංගුවට ගත යුතු බවයි.මේ අතර ශරිර සුවතා මංතීරුව ගලවා ඉවත් කිරීම සම්බන්ධයෙන් ශ්‍රී ලංකා ඉඩම් ගොඩකිරීමේ සහ සංවර්ධනය කිරීමේ සංස්ථාව ද අද මාධ්‍ය හමුවක් කැඳවා තිබුණි.එහිදී ඔවුන් ප්‍රකාශ කර සිටියේ අදාළ මංතීරුව ඉවත් කිරීමට තම සංස්ථාවේ කිසිදු අනුමැතියක් ලබා නොදුන් බවයි.", "URL": "https://sinhala.adaderana.lk/news.php?nid=58760", "Category": null, "Parent URL": null}