{"Source": "Adaderana", "Timestamp": "December 19, 2016 09:48 pm", "Headline": " විශේෂ විධිවිධාන පනත් කෙටුම්පත ගැන හෙට තීරණයක් ගනියි", "News Content": "සංවර්ධන විශේෂ විධිවිධාන පනත් කෙටුම්පත පිළිබඳ තීරණයක් ගැනීම සඳහා හෙට(20) ශ්‍රී ලංකා නිදහස් පක්ෂයට සම්බන්ධ ප්‍රධාන අමාත්‍යවරුන් රැස්වන බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පවසයි.අද දෙරණ කළ විමසීමකදී ඔහු සඳහන් කළේ අදාළ පනත් කෙටුම්පත ඉදිරිපත් කිරීම ප්‍රජාතන්ත්‍රවාදය උල්ලංඝණය කිරීමක් වන බවයි.සංවර්ධන විශේෂ විධිවිධාන පනත් කෙටුම්පත කැබිනට් අනුමැතියෙන් පසු පසුගිය නොවැම්බර් මස 25 වනදා ගැසට් මගින් ප්‍රකාශයට පත් කර තිබුණි.එය පළාත් සභාවල අනුමැතිය සඳහා මේ වන විට ආණ්ඩුකාරවරුන් හරහා ඉදිරිපත් කර ඇති බව වාර්තා වෙයි.මෙරට කඩිනම් ආර්ථික සංවර්ධනය ඇතුළු සියලු විෂයන් පිළිබඳව ජාතික ප්‍රතිපත්තියක් සැකසීම සඳහා අදාළ පනත් කෙටුම්පත ඉදිරිපත් කර තිබේ.ඒ අනුව තීරණ ගැනිමේ ප්‍රතිපත්ති සංවර්ධන කාර්යාලයක් පිහිටුවීමට පනත් කෙටුම්පතෙන් යෝජනා කර ඇත.එම පනත යටතේ මණ්ඩල කිහිපයක් සහ නියෝජිත ආයතන පත් කිරීමට ද නියමිතය.පනත් කෙටුම්පතේ 51 වන වගන්තියෙන් දක්වා ඇත්තේ පනත යටතේ පිහිටුවන ආයතනයක හෝ මණ්ඩලයක සද්භාවී ක්‍රියාවකට එරෙහිව කිසිඳු සිවිල් හෝ අපරාධ නඩුවක් පැවරිය නොහැකි බවයි.මේ අතර සංවර්ධන විශේෂ විධිවිධාන පනත් කෙටුම්පත සම්මත කර ගන්නා බව අමාත්‍ය වජිර අබේවර්ධන මහතා පවසයි.අමාත්‍යවරයා පෙන්වා දෙන්නේ විශේෂ බලතල නොමැතිව සංවර්ධන වැඩපිළිවෙළ ක්‍රියාත්මක කළ නොහැකි බවයි.වැඩිදුරටත් අදහස් දැක්වූ අමාත්‍ය වජිර අබේවර්ධන මහතා ප්‍රකාශ කළේ රජයේ නිලධාරීන් ආරක්ෂා කිරීම ද පනත ඉදිරිපත් කිරීමේ අරමුණක් බවයි.", "URL": "https://sinhala.adaderana.lk/news.php?nid=67185", "Category": null, "Parent URL": null}