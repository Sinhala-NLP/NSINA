{"Source": "Adaderana", "Timestamp": "January 5, 2014 08:14 am", "Headline": "හොරු 3ක් කොටු", "News Content": "මාතර, වෙල්ගොඩ ප්‍රදේශයේ දී කොල්ලකෑම්වලට සම්බන්ධ පුද්ගලයින් තිදෙනෙකු අත්අඩංගුවට ගෙන තිබේ. මාතර පොලීසියේ නිලධාරීන් විසින් වෑන් රථයක් නවතා පරීක්ෂා කිරීමේ දී ඔවුන් අත්අඩංගුවට ගෙන ඇත. එහිදී සැකකරුවන් සතුව තිබි මෙරට නිෂ්පාදිත ගල්කටස් වර්ගයේ ගිනි අවියක්, ටී - 56 ජීව උණ්ඩ 04ක්, කඩු දෙකක්, උල්පිහි 03ක් සහ රුපියල් 5000ක මුදලක් සොයාගත් බව පොලීසිය පැවසුවේය. සැකකරුවන්ගෙන් සිදුකළ ප්‍රශ්න කිරීම් වලදී මාතර, කඩවත, ගනේමුල්ල, ගම්පහ සහ සපුගස්කන්ද යන ප්‍රදේශවල සිදුකළ කොල්ලකෑම් සම්බන්ධයෙන් තොරතුරු අනාවරණය කරගෙන ඇත. සැකකරුවන් වෑබඩ සහ මාතර ප්‍රදේශවල පදිංචිකරුවන් වන අතර ඔවුන් මාතර මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර බෝර 12 ගිනි අවියක් සමඟ පුද්ගලයෙකු මීටියාගොඩ පොලීසිය විසින් අත්අඩංගුවට ගෙන ඇත. අදාළ ගිනි අවිය කොටස් කිහිපයකට වෙන්කර යතුරුපැදියකින් ප්‍රවාහනය කරමින් සිටියදී සැකකරු අත්අඩංගුවට ගෙන තිබේ. සැකකරු බද්දේගම ප්‍රදේශයේ පදිංචිකරුවෙකු වන අතර ඔහු බලපිටිය මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40098", "Category": null, "Parent URL": null}