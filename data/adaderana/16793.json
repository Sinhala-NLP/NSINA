{"Source": "Adaderana", "Timestamp": "June 16, 2011 12:01 pm", "Headline": "උසස් පෙළ විභාගය අ‍ගෝස්තු 8 ඇරඹෙයි", "News Content": "මෙවර අධ්‍යයන පොදු සහතික පත්‍ර උසස් පෙළ විභාගය අ‍ගෝස්තු මස 8 වැනිදා ආරම්භ කිරීමට විභාග දෙපාර්තමේන්තුව තීරණය කර තිබේ. සැප්තැම්බර් මස 3 වැනි දින දක්වා උසස් පෙළ විභාගය පැවැත්වෙන බව විභාග කොමසාරිස් ජනරාල් අනුර එදිරිසිංහ මහතා ප්‍රකාශ කළේය. මෙවර උසස් පෙළ විභාගය සඳහා 270,000 ක පමණ සිසුන් පිරිසක් අයදුම් කර තිබේ. එම අයදුම්කරුවන්ට සඳහා විභාග ප්‍රවේශපත්‍ර විභාගය ආරම්භ වීමට සති තුනකට පෙර තැපැල් කිරීමට කටයුතු කරන බව විභාග කොමසාරිස් අනුර එදිරිසිංහ මහතා ප්‍රකාශ කළේය. අධ්‍යයන පොදු සහතික පත්‍ර උසස් පෙළ විභාගයට පෙනී සිටින සියලුම සිසුන් සඳහා ජාතික හැඳුනුම්පත අනිවාර්යය කර ඇති බව ද විභාග කොමසාරිස්වරයා පවසයි. මේ අතර 5 වසර ශිෂ්‍යත්ව විභාගය අගෝස්තු මස 21 වැනි දින පැවැත්වීමට ද විභාග දෙපාර්තමේන්තුව තීරණය කර ඇත. ඒ සඳහා සිසුන් 530,000 ක් පමණ පෙනී සිටින බව විභාග දෙපාර්තමේන්තුව ප්‍රකාශ කරනු ලැබීය.", "URL": "https://sinhala.adaderana.lk/news.php?nid=16793", "Category": null, "Parent URL": null}