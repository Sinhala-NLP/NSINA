{"Source": "Adaderana", "Timestamp": "November 29, 2018 12:15 pm", "Headline": "බයේ ගැහුණු පුංචි ජීවිතයක් මුදා ගනියි", "News Content": "මිනිස් වාසස්ථානයකට පැමිණ අතරමං වී බියට පත්ව සිටි දිවි පැටවෙක් මුදා ගැනීමට ඉන්දියානු බලධාරීන් සමත්ව තිබේ. ඉන්දියාවේ කඳුකර නගරයක් වන ශිම්ලා වෙත පැමිණි දිවි පැටවෙක් මුදාගැනීමට බලධාරීන් සමත්ව තිබෙනවා. මිනිසුන් වාසය කරන ප්‍ර‍දේශයක් වෙත වැරදීමකින් පැමිණි පැටවා මිනිසුන්ට බියවීම හේතුවෙන් මෝටර් රථයක් යටට රිංගා ගොස් තිබුණි. පැටවා දැකගැනීමේ ආශාවෙන් මිනිසුන් ඒ වටා රොක්වීමත් සමඟින් පැටවා තවතවත් බිය වී ඇති බව බලධාරීන් පවසා ඇත. කෙසේ වෙතත් ලැබුණු දැනුම් දීමකින් පසු කඩිනමින් ඒ වෙත පැමිණි වන සම්පත් අමාත්‍යංශයේ මුදාගැනීමේ නිලධාරීන් දැලක් යොදාගෙන ඌ එම ස්ථානයෙන් ඉවත් කිරීමට කටයුතු කර ඇත. පැටවාගේ සෞඛ්‍ය තත්ත්වය යහපත් වුවත් තවත් කෙටි කලක් ඌ රඳවා තබාගෙන පසුව වනාන්තර කලාපයක් වෙත මුදාහැරීමට කටයුතු කිරීම බලධාරීන්ගේ අපේක්ෂා කරන බව සඳහන්ය. හම් සහ සිරුරේ කොටස් ලබාගැනීම සදහා ඉන්දීය දිවියන් නිරන්තරයෙන් දඩයක්කරුවන්ගේ ගොදුරු බවට පත්වෛන අතර වනාන්තර හෙළි කිරීමෙන් වාසස්ථාන අහිමි වූ දිවියන් නිතර මිනිසුන් වාසය කරන ප්‍රදේශ වෙත පැමිණෙන අවස්ථාද බහුලය. මෙවන් අවස්ථාවලදී මිනිසුන් සහ සුරතල් සතුන් ඉලක්ක කර ප්‍රහාර එල්ල කිරීම හේතුවෙන් දිවියන් ඝාතනයට ලක්වීමේ පුවත්ද නිරන්තරයෙන් ඉන්දියාවෙන් වාර්තා වෙයි.", "URL": "https://sinhala.adaderana.lk/news.php?nid=99994", "Category": null, "Parent URL": null}