{"Source": "Adaderana", "Timestamp": "November 20, 2017 10:35 pm", "Headline": "නීතිපති කොමිසමට ආවෙ ලිඛිත ඇරයුමකින් ", "News Content": "නීතිපතිවරයා බැඳුම්කර ජනාධිපති කොමිෂමට සහභාගී වුණේ කොමිෂමේ සභාපතිවරයාගේ ලිඛිත ආරාධනයකින් බව අධිකරණ හා විදේශ රැකියා ඇමැතිනී තලතා අතුකෝරළ මහත්මිය අද20 පාර්ලිමේන්තුවේ දී පැවසුවාය. පාර්ලිමේන්තු මන්ත්‍රී උදය ගම්මන්පිල මහතා විසින් නීතිපතිවරයා බැඳුම්කර කොමිෂමේ දී අග්‍රාමාත්‍යවරයාගෙන් ප්‍රශ්න ඇසීමට සහභාගීවීම සම්බන්ධයෙන් කළ ප්‍රකාශයට දැඩි විරෝධයක් පළ කරමින් අමාත්‍යවරිය මේ බව පැවසීය. මඩ ප්‍රචාර කළත් ආණ්ඩුව එසේ සිදු නොකරන බවත්, වරප්‍රසාදවලට මුවා වී සිදුකරන ප්‍රකාශ ඉල්ලා අස්කරගන්න යැයි ද අමාත්‍යවරිය සඳහන් කළේය. මේ අවස්ථාවේ සභාවේ දිගින් දිගටම සංවාදයක් ඇතිවිය. එහිදී අඳහස් දැක්වූ සභානායක, අමාත්‍ය ලක්ෂ්මන් කිරිඇල්ල මහතා සඳහන් කළේ, නීතිපතිවරයා විසින් අග්‍රාමත්‍යවරයාගෙන් ප්‍රශ්න ඇසීම සම්ප්‍රදායක් වන බවයි. අගමැතිවරයා ගත්ත පියවර ශ්‍රේෂ්ඨ පියවරක් වන බවත්, එය රටට ආදර්ශයක් බවත් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=80270", "Category": null, "Parent URL": null}