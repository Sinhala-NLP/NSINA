{"Source": "Adaderana", "Timestamp": "May 1, 2016 03:34 pm", "Headline": " මැයි දින පෙළපාලි ඇරඹෙයි", "News Content": "අදට යෙදි ඇති ලෝක කම්කරු දිනය සැමරීම සඳහා ප්‍රධාන දේශපාලන පක්ෂ විසින් සංවිධානය කළ මැයි දින පෙළපාලී මේ වන විට පැවැත්වෙයි.ශ්‍රි ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය විසින් පවත්වනු ලබන පෙළපාලිය පස්වරු 01.00ට දක්ෂිණ අධිවේගී පිවිසුම් මාර්ගයේ සිට සහ ගාල්ල මහ මෝදර රෝහල අසළන් ආරම්භ වුණි.ඒ අනුව මේ වන විට පෙළපාලිය මැයි දින රැළිය පැවැත්වෙන ගාල්ල සමනළ ක්‍රීඩාංගණය දක්වා ගමන් කරමින් සිටින බව එහි රැඳී සිටින අද දෙරණ වාර්තාකරු සඳහන් කළේය.එම මැයි රැළිය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පස්වරු 03.00ට පමණ ආරම්භ වීමට නියමිතය. මෙම පෙළපාලිය හේතුවෙන් දක්ෂිණ අධිවේගී පිවිසුම ආශ්‍රිතව දැඩි රථ වාහන තදබදයක් ද පවතින බව අද දෙරණ වාර්තාකරු සඳහන් කළේය.එක්සත් ජාතික පක්ෂය ප්‍රමුඛ වෘත්තිය සමිති සංවිධානයේ මැයි දින පෙළපාලිය අද පස්වරුවේ මාලිගාවත්ත පී.ඩී සිරිසේන ක්‍රිඩාංගණය අසළින් ආරම්භ වුණි.ආමර්විදිය, පංචිකාවත්ත, මරදාන පුංචි බොරැල්ල බේස්ලයින් පාර ඔස්සේ ගමන්ගත් පෙළපාලිය මේ වන විට මැයි රැළිය පැවැත්වෙන කැම්බල් පිටිය ආසන්නයට පැමිණ ඇති බව අද දෙරණ වාර්තාකරු සඳහන් කළේය. අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් එම රැළිය පැවැත්වීමට නියමිතය.ඒකාබද්ධ විපක්ෂයේ මැයි පෙළපාලිය පස්වරු 01.00ට පමණ නාරාහේන්පිට මංසන්දියෙන් ආරම්භ වුණි.ඒ අනුව එම පෙළපාලිය උද්‍යාන මාවත ඔස්සේ හයිලෙවල් පාර ඔස්සේ රැළිය පැවැත්වෙන කිරුළපන ලලිත් ඇතුලත්මුදලි ක්‍රිඩාංගණය දක්වා මේ වන විට පැමිණෙමින් සිටින බව වාර්තා වෙයි.හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් එම රැළිය පැවැත්වීමට නියමිතය.ජනතා විමුක්ති පෙරමුණේ මැයි පෙළපාලිය අද පස්වරුවේ ආරම්භ වුණේ දෙහිවල එස් ද එස් ජයසිංහ ක්‍රීඩාංගණය අසළිනි.පෙළපාලිය මේ වන විට එම පක්ෂයේ මැයි රැළිය පැවැත්වෙන බී.ආර්.සී ක්‍රිඩාංගණය දක්වා පැමිණෙමින් සිටින බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=59709", "Category": null, "Parent URL": null}