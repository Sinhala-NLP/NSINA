{"Source": "Adaderana", "Timestamp": "August 29, 2011 03:31 pm", "Headline": "ෆොන්සේකාට විරෝධතා ගොනු කරන්න මැ.කොට කල්දෙයි", "News Content": "පාර්ලිමේන්තු මන්ත්‍රී ධුරය අහෝසි කිරීමට එරෙහිව සරත් ෆොන්සේකා මහතා ඉදිරිපත් කර ඇති පෙත්සමට විරෝධතා ඉදිරිපත් කිරීමට මැතිවරණ කොමසාරිස් මහින්ද දේශප්‍රිය මහතාට අභියාචනාධිකරණය කල් ලබා දී තිබේ. ඒ අදාළ පෙත්සම අද කැඳවූ අවස්ථාවේ දීය. එම පෙත්සමේ වගඋත්තරකරුවෙකු ලෙස මහින්ද දේශප්‍රිය මහතා නම් කර තිබුණි. නඩුව අද කැඳවූ මොහොතේ දී අභියාචනාධිකරණය අදාළ නඩුව ඔක්තෝම්බර් මස 3 වැනි දා දක්වා කල් තබනු ලැබූ අතර එදිනට පෙර විරෝධතා ඇත්නම් ගොනු කරන ලෙස මැතිවරණ කොමසාරිස්වරයාට නියෝග කරන ලදී. දෙවන යුධ අධිකරණය මඟින් තමන්ට මාස 30ක සිර දඬුවමක් ලබා දීමෙන් පසුව සිය පාර්ලිමේන්තු ධුරය ‍අ‍හිමි කිරීමට පාර්ලිමේන්තු මහලේකම්වරයා තීරණය කළ බව පෙත්සම්කාර සරත් ෆොන්සේකා මහතා පවසයි. එසේ මන්ත්‍රීධුරය අහිමි කිරීම නීතී විරෝධී යැයි පවසන පෙත්සම්කාර සරත් ෆොන්සේකා මහතා එබැවින් එය අවලංගු කොට තමන්ගේ මන්ත්‍රීධුරය නැවත ලබා දෙන ලෙස නියෝගයක් පනවන ලෙස අභියාචනාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=18385", "Category": null, "Parent URL": null}