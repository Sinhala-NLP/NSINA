{"Source": "Adaderana", "Timestamp": "August 21, 2011 03:20 pm", "Headline": "මිහින්තලා විහාරාධිපති හිමිට ඇප ලැබෙයි", "News Content": "මිහින්තලා රජමහා විහාරාධිපති නාමල්වැවේ රතනසාර හිමියන්ට ඇප නියම කර තිබේ. අනුරාධපුර ‍අතිරේක මහේස්ත්‍රාත්වරයා විසින් ඊයේ රාත්‍රීයේ ඇප නියම කර ඇති බව වාර්තා වේ. රුපියල් විසි පන්දහසක මුදල් සහ රුපියල් ලක්ෂය බැගින් වූ ශරීර ඇප දෙකක් මත අදාළ හිමි නම නිදහස් කළ යුතු බවට මහේස්ත්‍රාත්වරයා නියම කර තිබේ. එහෙත් අද දිනය ඉරිදා නිවාඩු දිනයක් හේතුවෙන් හෙට දිනය වන තෙක් එම හිමි නම‍ට බන්ධනාගාරයේ රැඳී සිටීමට සිදුවේ. බාලවයස්කාර දැරියක අපහරණය කිරීමේ චෝදනාව මත ඊයේ අලුයම කටුනායක ගුවන් තොටුපලේ දී නාමල් වැවේ රතනසාර හිමියන් අත්අඩංගුවට පත්විය. පසුගිය 12 වැනිදා අනුරාධපුර මහේස්ත්‍රාත් අධිකරණය මඟින් එම හිමි නමට එරෙහිව වරෙන්තු නිකුත් කර තිබුණි.", "URL": "https://sinhala.adaderana.lk/news.php?nid=18215", "Category": null, "Parent URL": null}