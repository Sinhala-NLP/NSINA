{"Source": "Adaderana", "Timestamp": "April 5, 2019 11:06 pm", "Headline": "රට වෙනුවෙන් එකට සිටිමු-දෙවෙනි අදියර මඩකලපුවේ දී", "News Content": "\"රට වෙනුවෙන් එකට සිටිමු\" ජාතික සංවර්ධන වැඩසටහනේ දෙවැන්න අප්‍රේල් මස 8 දින සිට 12 දක්වා මඩකලපුව දිස්ත්‍රික්කයේදී ක්‍රියාත්මක කිරීමට නියමිතව ඇත. ජනාධිපති මෛත්‍රීපාල සිරිසේන මහතාගේ සංකල්පයකට අනුව ජනාධිපති ලේකම් කාර්යාලය විසින් මෙහෙයවනු ලබන මෙම සඳහා මඩකලපුව දිස්ත්‍රික්කයේ ප්‍රාදේශීය ලේකම් කොට්ඨාශ 14ක් ඉලක්ක කරගනිමින් පැවැත්වෙයි. එහිදී මෙතෙක් නොවිසිඳුණු මහජන ගැටලුවලට විසඳුම් ලබාදීම මූලික කොටගෙන රජයේ අනෙකුත් අමාත්‍යංශ වලද සහයෝගය ඇතිව මහජන සේවාවන් කාර්යක්ෂමව ඉටු කිරීමට කටයුතු කෙරෙනු ඇත. වැඩසටහන මඩකලපුව දිස්ත්‍රික්කයේ ඒ ඒ ප්‍රාදේශිය ලේකම් කොට්ඨාස මට්ටමින් එකම දින එකම වේලාවක අප්‍රේල් මස 08 වනදා සිට 12 වනදා දක්වා ක්‍රියාත්මක කිරීමට නියමිතය. මෙම වැඩසටහන යටතේ මත්ද්‍රව්‍ය නිවාරණය, රණවිරු සත්කාරක වැඩසටහන්, සුරකිමු දරුවන්, වකුගඩු රෝග නිවාරණය, ඩෙංගු නිවාරණය, පරිසර සංරක්ෂණය හා සමාජ සුබසාධන වැඩසටහන් රැසක් ක්‍රියාත්මක බව සඳහන්ය.", "URL": "https://sinhala.adaderana.lk/news.php?nid=107481", "Category": null, "Parent URL": null}