{"Source": "Adaderana", "Timestamp": "May 29, 2018 07:30 pm", "Headline": "දුම්රිය ධාවනයේ ගැටලුවක් නෑ - දුම්රිය ප්‍රධාන පාලක මැදිරිය කියයි", "News Content": "දුම්රිය වර්ජනය ක්‍රියාත්මක වුවද මේ දක්වාත් කිසිඳු ගැටලුවකින් තොරව දුම්රිය ධාවනය වූ බව දුම්රිය ප්‍රධාන පාලක මැදිරිය පවසයි. අද(29) රාත්‍රියේ ධාවනය වීමට නියමිත රාත්‍රී තැපැල් දුම්රිය සැලසුම් කළ පරිදි ධාවනය කෙරෙන බව ප්‍රධාන පාලක මැදිරිය වැඩිදුරටත් සඳහන් කළේ. මේ අතර ඉල්ලීම් කිහිපයක් මුල් කර ගනිමින් දුම්රිය වෘත්තිය සමිති වර්ජනයක් ආරම්භ කර තිබේ. අද පස්වරු 04.00 සිට පැය 48 ක් මෙම වර්ජනය ක්‍රියාත්මක කරන බව දුම්රිය කාර්මික සේවා වෘත්තිය සමිති කමිටුවේ සභාපති සම්පත් රාජිත මහතා සඳහන් කළේය. මෙම වෘත්තිය සමිති ක්‍රියාමාර්ගය සඳහා වෘත්තිය සමිති 40 කට අයත් සේවකයින් එක්ව සිටියද දුම්රිය රියදුරන්, රිය සහයකයින්, නියාමකවරුන්, උප නියාමකවරුන් හෝ ස්ථානාධිපතිවරුන් මීට එක්ව නොමැති බව සඳහන්ය.", "URL": "https://sinhala.adaderana.lk/news.php?nid=90036", "Category": null, "Parent URL": null}