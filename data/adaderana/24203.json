{"Source": "Adaderana", "Timestamp": "May 13, 2012 08:21 am", "Headline": "රැඳවියන්ගේ සංචාරය අදින් නිමාවෙයි", "News Content": "මානුෂීය මෙහෙයුමෙන් පසු වව්නියාව ප්‍රදේශයේ කඳවුරු තුළ පුනරුත්ථාපනය ලබමින් සිටින හිටපු එල්.ටි.ටි.ඊ. රැඳවියන් පිරිසක් ආරම්භ කළ සුහද සංචාරය අද නිමාවට පත්වෙයි. පසුගිය 11 වැනිදා පුනරුත්ථාපන අභ්‍යාසලාභීන් හයසිය හැත්තෑ දෙදෙනෙකු පමණ දකුණේ සංචාරයකට එක්ව සිටියහ. ඔවුහු ගාලුමුවදොර පිටිය ඇතුළු කොළඹ ප්‍රදේශයේ ස්ථාන කිහිපයක සංචාරය කිරීමෙන් අනතුරුව ඊයේ ගාල්ල හම්බන්තොට හරහා කතරගම ප්‍රදේශයට පැමිණියහ. ඔවුන් අද දිනයේ දී උඩරට ප්‍රදේශය හරහා යළි කඳවුරු වෙත ගමන් කිරීමට නියමිතය. වසරක පමණ පුනරුත්ථාපන කාලයෙන් පසු අදාළ පිරිස යළි සමාජගත කරන අතර ඔවුන්ට අවශ්‍ය යටිතල පහසුකම් ලබාදීමට පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය පියවර ගෙන තිබේ. අදාළ පුහුණු කාලය තුළ පුහුණු වැඩසටහන් 40ක් පමණ තම අභිමතය පරිදි තෝරා ගැනීම සඳහා අවශ්‍ය පහසුකම් සලසා දී ඇති බව අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=24203", "Category": null, "Parent URL": null}