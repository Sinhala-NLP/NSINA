{"Source": "Adaderana", "Timestamp": "March 3, 2016 05:54 pm", "Headline": " දැන් ඉන්න අයටත් ඉදිරියේදී කලකිරෙන්න වෙයි", "News Content": "\"රටට සේවය කරපු අය දුක විඳින්න ලෑස්ති වෙන්න ඕන. එක තමයි ඉතිහාසයේ තියෙන්නේ. කමක් නෑ. ඒ වගේම දැන් ඉන්න අයටත් ඉදිරියේදී කලකිරෙන්න වෙයි. සමහරවිට සිය ගුණයකින්. ඒක තමයි ස්වභාව ධර්මය\" යැයි හිටපු ආරක්ෂක ලේකම් ගෝඨාභය රාජපක්ෂ මහතා සිනාමුසු මුහුණින් අද පැවසීය.රක්නා ලංකා සමාගම සම්බන්ධයෙන් සිදුවන විමර්ශනයට අද පැමිණීමෙන් පසු මාධ්‍යවේදියෙකුගේ ප්‍රශ්නයකට පිළිතුරු ලෙස හෙතෙම මේ බව කියා සිටියේය.බරපතළ වංචා සෙවීමේ කොමිසමට මේ ආකාරයට දිගින් දිගටම පැමිණීම ගැන කලකිරීමක් නැතිදැයි මාධ්‍යවේදියෙකු ඇසූ ප්‍රශ්නයකට හිටපු ආරක්ෂක ලේකම්වරයා ඉහත පිළිතුර දුන්නේය.තමන් හමුදා නිලධාරියෙකුව සිටියදී එජාප ආණ්ඩු සමයේ ක්‍රියාන්විත රැසකට සම්බන්ධ වී ඇති බවත්, එම ක්‍රියාන්විත වලදී තමන් ඇගයීම් රැසකට ලක්ව ඇති බවත්, ගෝඨාභය රාජපක්ෂ මහතා කීවේය.හිටපු ජනපතිවරුන්, හමුදාපතිවරුන්, ආරක්ෂක ඇමතිවරුන් තමන් කළ සේවය ගැන දන්නා බවද ඒ මහතා පැවසීය.මේ අතර අලුතින් හැදෙන නව පක්ෂ‍යේ නායකත්වය සම්බන්ධයෙන් ද මාධ්‍යවේදීන් විමසූ අවස්ථාවේ හෙතෙම කියා සිටියේ නායකත්වය ගැනී‍මට අකමැත්තක් නැති බවයි.එසේම ඒ ගැන කේන්දරයේ නම් සටහන්ව නැති බවත්, අද කේන්දරකාරයින් කියන ඒවා පිළිගත නොහැකි බවත්, තමන් ඔය කියන අයගෙන් කේන්දරේ බලාගෙන නැති බවත්, ඒ මහතා පැවසීය.හිටපු ජනපතිනියගේ රෙදි ගලවනවා කියූ අයත්, සිටින වත්මන් දේශපාලනයේ හැටි මෙය බවද පැවසූ ගෝඨාභය රාජපක්ෂ මහතා ඉදිරියේදී ඔවුන් දැන් ඉන්න කෙ‍නාගේද රෙදි ගලවනු ඇති බවත්, මේ අය සමග තමාට දේශපාලනයක් නැති බවත්, කියා සිටියේය.", "URL": "https://sinhala.adaderana.lk/news.php?nid=57854", "Category": null, "Parent URL": null}