{"Source": "Adaderana", "Timestamp": "June 23, 2011 08:57 am", "Headline": "පුංචි ඡන්දය ගැන මැ.කො විශේෂ රැස්වීමක් කැඳවයි", "News Content": "පළාත් පාලන මැතිවරණයේ දෙවන අදියරේ ඡන්ද විමසීමට අදාළව විශේෂ රැස්වීමක් මැතිවරණ කොමසාරිස්වරයා විසින් අද(23) කැඳවා තිබේ. සහකාර මැතිවරණ කොමසාරිස්වරුන් සමඟ අදාළ සාකච්ඡාව අද පැවැත්වෙන බව අතිරේක මැතිවරණ කොමසාරිස් ඩබ්ලිව්.පි.සුමනසිරි මහතා සඳහන් කළේය. අද පස්වරු තුනට පැවැත්වීමට නියමිත මෙම සාකච්ඡාව සඳහා සියලු සහකාර මැතිවරණ කොමසාරිස්වරුන් සහභාගී වීමට නියමිත බව ඔහු කියා සිටියේය. විශේෂයෙන් ඉදිරි පළාත් පාලන මැතිවරණය පැවැත්වීමට අදාළව එම කටයුතු සැලසුම් කිරීම සම්බන්ධයෙන් මෙහිදි සහකාර මැතිවරණ කොමසාරිස්වරුන් දැනුවත් කිරීමට නියමිතය. මීට අමතරව මැතිවරණය සඳහා ඉදිරිපත්ව සිටින දේශපාලන පක්ෂවල ලේකම්වරුන් සමඟ විශේෂ සාකච්ඡාවක් ජුලි මස පළමු වැනිදා පැවැත්වීමට මැතිවරණ කොමසාරිස් මහින්ද දේශප්‍රිය මහතා තීරණය කර තිබේ. විශේෂයෙන් මැතිවරණයට අදාළව දේශපාලන පක්ෂ කටයුතු කළ යුතු ආකාරය සම්බන්ධයෙන් මෙන්ම ඊට අදාළව ඒ ඒ දේශපාලන පක්ෂවල පවත්නා ගැටලු පිළිබඳව මෙහිදි වැඩි අවධානයක් යොමුකෙරෙනු ඇත.", "URL": "https://sinhala.adaderana.lk/news.php?nid=16945", "Category": null, "Parent URL": null}