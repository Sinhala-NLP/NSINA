{"Source": "Adaderana", "Timestamp": "November 30, 2010 01:23 pm", "Headline": "ක්‍රිෂ්ණා උතුර හා නැගෙනහිර තමිල්නාඩුවේ කොටසක් කිරීමට පදනම දැම්මා ", "News Content": "ජනාධිපති මහින්ද රාජපක්ෂ මහතා ප්‍රධාන කොටගෙන මේ රටේ ජාතික බලවේග කරන ලද මහා ජයග්‍රහණය විනාශ කිරීමේ ප්‍රබල කුමන්ත්‍රණයක් මේ වනවිට දියත් වී ඇති බව දේශහිතෛෂී ජාතික ව්‍යාපාරයේ සභාපති දොස්තර ගුණදාස අමරසේකර මහතා පවසයි. මෙම කුමන්ත්‍රණ පිටුපස විදේශීය ප්‍රබල බලවේග මෙන්ම ඔවුන්ගේ ඒජන්තයින් වන දේශීය බලවේග ද කටයුතු කරන බව විශ්වාස කරන බව ද ඔහු සඳහන් කරයි. අද(30) කොළඹ පැවති මාධ්‍ය හමුවකදී අදහස් දක්වමින් හෙතෙම මෙම අදහස් පළකළේය. විදේශ බලවේග වලින් ප්‍රධාන සතුරු බලවේගය බවට ඉන්දියාව පත්ව ඇති බවත්, ඔවුන්ගේ ගජ මිතුරු බවට පත්ව සිටින අමෙරිකාව සමග හවුල්ව ඉන්දියාව මෙම ක්‍රියාව මෙහෙයවන බවටත් අමරසේකර මහතා චෝදනා කරයි. උතුරේ සහ නැගෙනහිර 13 වන සංශෝධන මගින් පිහිටුවන ෆෙඩරල් රාජ්‍ය, ඉන්දියාවේ තමිල්නාඩුවේ කොටසක් බවට පත්කිරීමේ පදනම දැමීම පසුගියදා ඉන්දීය විදේශ අමාත්‍ය එස් එම් ක්‍රිෂ්ණා මහතා ශ්‍රී ලංකාවට පැමිණීමෙන් සිදුකර ඇති බව ද ඒ මහතා පෙන්වාදෙයි. දේශහිතෛෂී ජාතික ව්‍යාපාරය ක්‍රිෂ්ණා ඇමතිවරයාගේ ප්‍රකාශත්, ඉන්දියාව ගෙනයන කුමන්ත්‍රණ දැඩි ලෙස හෙළා දකින බව අමරසේකර මහතා අවධාරණය කරයි. එමෙන්ම රජය තුළ හිඳිමින් මෙම විජාතික බලවේග වලට සේවය කරන මැති ඇමතිවරුන්ගේ ක්‍රියා කලාපයත් දැඩි ලෙස හෙළා දකින බවත්, කලකට පෙර රට බෙදීමට කටයුතු කළ මෙම ජාති ද්‍රෝහීන් දැන් බැටලු හම පොරවාගෙන එළියට පැමිණ ඇති බව පෙනීයන බවත් ගුණදාස අමරසේකර මහතා අවධාරණය කරයි.", "URL": "https://sinhala.adaderana.lk/news.php?nid=12506", "Category": null, "Parent URL": null}