{"Source": "Adaderana", "Timestamp": "May 20, 2014 06:33 pm", "Headline": "සුමංගල හිමිට අලි ජාවාරම් චෝදනා - සංඝ ශාසනයට කැළැලක්", "News Content": "පූජ්‍ය කොලොන්නාවේ සිරි සුමංගල හිමියන් සම්බන්ධයෙන් හෙළිදරව් වන වාර්තා සංඝ සමාජයටම අපකීර්තියක් බව ජාතික හෙළඋරුමයේ නායක පූජ්‍ය ඕමල්පේ සෝභිත හිමි පවසයි. අලි පැටව් ජාවාරමකට අදාළව උන්වහන්සේගේ නම ගෑවී ඇති බවට වාර්තා පළවීම සම්බන්ධයෙන් අද දෙරණ කළ විමසීමකදී සෝභිත හිමියන් මේ බව සඳහන් කළේය. 2006 වසරේදී සුමංගල හිමියන් පාර්ලිමේන්තු මන්ත්‍රී ධූරයෙන්ද, ජාතික හෙළ උරුමයේ පක්ෂ සාමාජිකත්වයෙන්ද ඉල්ලා අස්වී ඇති බැවින් උන්වහන්සේගේ ක්‍රියාකලාපය සම්බන්ධයෙන් කිසිදු කැළලක් හෙළ උරුමයට සිදුනොවන බවද සෝභිත හිමියන් පෙන්වා දුන්නේය. කෙසේ වෙතත් ජාතික හෙළඋරුමයේ හිටපු පාර්ලිමේන්තු මන්ත්‍රී කොළොන්නාවේ සිරි සුමංගල හිමියන් සහ වන ජීවී සංරක්ෂණ දෙපාර්තමේන්තුවේ සහකාර අධ්‍යක්ෂ ඩබ්.ඒ.ඒ.වී.යු. ඉන්ද්‍රජිත් මහතාට අධිකරණය විසින් නොතීසි නිකුත් කරන ලද්දේ ඉකුත් 16 දාය. මීට පෙරාතුව අලි පැටව් ජාවාරමකට අදාළව අත්තනගල්ල මහේස්ත්‍රාත් අධිකරණය හමුවේ විභාගවූ නඩුවක් පසුව ගම්පහ පළාත්බද අධිකරණයට යොමුකර ඇති අතර ඒ අනුව ගම්පහ අධිකරණය විසින්ද ජූනි මස 06 වන දින අධිකරණය හමුවේ පෙනී සිටින ලෙස මොවුන් දෙදෙනාට නියෝග කර ඇත. කණ්ඩලම වලව්ව,ගිරිඋල්ල පාර-මීරිගම යන ලිපිනයේ සිටියදී සොයාගනු ලැබූ අලි පැටව් දෙදෙනකුට අදාළව වන සත්ව අධ්‍යක්ෂ ජනරාල්වරයාගෙන් ලබාගත් නීත්‍යනුකූල බලපත්‍ර ඉදිරිපත් කිරීමට අපොහොසත්වීම යන චෝදනාව යටතේ මෙම නඩුව ගොනුවී ඇති බව සඳහන්ය. මෙම නඩුවට අදාළව මේවන විට ගම්පහ පළාත්බද අධිකරණයෙන් ප්‍රතිශෝධනයක් ඉල්ලා ඇත. කෙසේ වෙතත් අත්තනගල්ල මහේස්ත්‍රාත් අධිකරණයෙන් දී ඇති නියෝගය පහත පරිදිය. මේ අනුව මෙම නියෝගය නිකුත් කරන ලද අවස්ථාව දක්වා ඉදිරිපත් වී ඇති බලපත්‍ර නීත්‍යනුකූල නොවන බව තහවුරුවීමක් නොමැති බැවින් අදාළ හස්තියා පොදු දේපළ ලෙස සලකා කටයුතු කිරීමට අධිකරණයට හැකියාවක් නොමැති අතර ඉදිරිපත් කර ඇති බලපත්‍රය ව්‍යාජ බලපත්‍ර වන අවස්ථාවකදී වුවද යම් කිසි මිනිස් ක්‍රියාවක් හේතුවෙන් අගතිගාමයට පත්ව ඇති හස්තීන් ගේ අයිතිවාසිකම් ආරක්ෂා කිරීම සඳහා අධිකරණයේ පෙනී සිට ප්‍රමාණවත් පරිදි කරුණු දැක්වීමට වන හැකියාව රජය වෙනුවෙන් සංරක්ෂණ දෙපාර්තමේන්තුවේ නිලධාරීන්ට ඇති බැවින් මෙම නඩුවට මැදිහත්වීමට අපේක්ෂාකරන ලද පාර්ශවයන්ට මෙම අධිකරණයේ ඉදිරිපත්වී ඇති කරුණු දැක්වීමට අවශ්‍ය නීත්‍යනුකූල තත්ත්වය නොමැති බවට තීරණය කරමු. එසේම මෙම නඩුකරය මෙම අධිකරණයේ පවත්වාගෙන යාමට අදාළ විධිවිධාන රීතීන් අපරාධ නඩු විධාන සංග්‍රහයේ ප්‍රකාශිතවම සඳහන්වන බැවින් අපරාධ නඩු විධාන සංග්‍රහයේ 07 වන වගන්තිය අනුව ක්‍රියාකිරීමේ අවශ්‍යතාවයක්ද නොමැත. ඒ අනුව මෙම අධිකරණයේ මැදිහත්වීම අපේක්ෂා කරමින් පාර්ශවයන් විසින් ඉදිරිපත් කරනු ලැබූ ලිඛිත දේශන හා ඊට විරුද්ධව ඉදිරිපත් කරනු ලැබූ කරුණු සලකා බලමින් ඉහත දක්වා ඇති හේතුන් මත මැදිහත්වීමට අපේක්ෂා කරන පාර්ශවකරුවන්ගේ ඉල්ලීම ප්‍රතික්ෂේප කරමු.", "URL": "https://sinhala.adaderana.lk/news.php?nid=43337", "Category": null, "Parent URL": null}