{"Source": "Adaderana", "Timestamp": "November 26, 2018 03:50 pm", "Headline": "එංගලන්තයට ලකුණු 42ක ජයක්", "News Content": "සංචාරක එංගලන්ත කණ්ඩායම සහ ශ්‍රී ලංකා කණ්ඩායම අතර පැවැති ටෙස්ට් ක්‍රිකට් තරගාවලිය 3ට 0ක් ලෙස ජය ගැනීමට එංගලන්ත කණ්ඩායම අද සමත් වුණි. දෙරට අතර පැවති තුන්වන ටෙස්ට් තරගයේ ප්‍රථමයෙන් පන්දුවට පහරදුන් එංගලන්තය සිය පළමු ඉනිමට ලකුණු 336ක් රැස් කර ගත් අතර ඊට පිළිතුරු ලෙස ශ්‍රී ලංකා කණ්ඩායම පළමු ඉනිමට සියලු දෙනා දැවී රැස් කළේ ලකුණු 240ක් පමණයි. අනතුරුව ලකුණු 96ක වාසියක් සමඟින් සිය දෙවන ඉනිම ඇරඹූ එංගලන්ත කණ්ඩායම සියලු දෙනා දැවී ලකුණු 230ක් රැස් කර ගත් අතර ඒ අනුව ශ්‍රී ලංකාවට හිමිවූ ජයග්‍රාහි ඉලක්කය ලකුණු 327කි. එම ඉලක්කය හඹා ගිය ශ්‍රී ලංකා කණ්ඩායම තරගයේ සිව්වන දිනය වූ අද(26) දිනය ආරම්භ කරන විට කඩුළු 4ක් දැවී ලකුණු 52ක් රැස් කරගෙන සිටියේය. අද උදෑසන ශ්‍රී ලංකා ඉනිමේ පස්වන කඩුල්ල ලෙස ලක්ෂාන් සඳකැන් දැවී ගිය අතර හයවන කඩුල්ලට පිටියට එක්වූ කුසල් මෙන්ඩිස් සහ රොෂේන් සිල්වා ශ්‍රී ලංකාවට ජයග්‍රහණය පිලිබඳ බලාපොරොත්තුවක් එක් කලේ ලකුණු 102ක සබඳතාවක් ගොඩ නගමින්ය. නමුත් ලකුණු 86ක් රැස් කරගෙන සිටි කුසල් මෙන්ඩිස් අවාසනාවන්ත ලෙස දුවද්දී දැවී යාමත් සමග ශ්‍රී ලංකා කණ්ඩායමේ බලාපොරොත්තු බිඳ වැටුණි. කෙසේ වෙතත් ශ්‍රී ලංකා ඉනිමේ අවසන් කඩුල්ල සඳහා සුරංග ලක්මාල් සමඟින් එක්වු මලින්ද පුෂ්පකුමාර වේගවත් ලකුණු 58ක් සබඳතාවයක් ගොඩනැගුවත් එය ජයග්‍රහණය සඳහා ප්‍රමාණවත් වූයේ නොමැත. ඒ අනුව ශ්‍රි ලංකාව සිය දෙවන ඉනිමට සියළු දෙනා දැවී රැස් කරගත්තේ ලකුණු 284ක් පමණයි ලකුණු 42කින් මෙම තරගය ජයගත් එංගලන්තය ශ්‍රී ලංකාවට එරෙහිව පලමු පූර්ණ ටෙස්ට් තරගාවලි ජයග්‍රහණය හිමිකර ගත්තේය. මේ අතර එංගලන්තයේ සිට ටෙස්ට් තරගාවලිය නැරඹීම සඳහා මෙරටට පැමිණි ක්‍රීඩාලෝලීන්ට එංගලන්ත ක්‍රීඩකයන් සිය ආචාරය පුද කළේය.", "URL": "https://sinhala.adaderana.lk/news.php?nid=99827", "Category": null, "Parent URL": null}