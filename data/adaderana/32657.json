{"Source": "Adaderana", "Timestamp": "March 23, 2013 09:18 am", "Headline": "දුරකථනයෙන් වංචා කරන මොහු ගැන දන්නවා ද?", "News Content": "දිවයිනේ විවිධ පළාත්වල පුද්ගලයින්ට ජංගම දුරකථනය භාවිතා කරමින් වංචනික ක්‍රියාවන් සිදු කළ පුද්ගලයෙකු පිළිබඳ කොළඹ අපරාධ කොට්ඨාසය විසින් පරීක්ෂණ ආරම්භ කර තිබේ. මෙම පුද්ගලයා ශ්‍රියාවාස, කරවලඅංග, උස්සාපිටිය ප්‍රදේශයේ පදිංචිකරුවෙක් බව පොලීසිය පවසයි. මොහු පසුගිය වසරේ දී කොළඹ අපරාධ කොට්ඨාසය විසින් අත්අඩංගුවට ගෙන කෑගල්ල මහේස්ත්‍රාත් අධිකරණයට ඉදිරිපත් කර ඇති අතර පසුව එහි පෙනී නොසිටීම සම්බන්ධව ඔහුට එරෙහිව වරෙන්තු නිකුත් කර ඇති බවද සඳහන්ය. අරෝෂ් ඉන්දික බණ්ඩාර නැමැති මෙම පුද්ගලයා මේ වන විටත් විවිධ පළාත්වල සැරිසරමින් වංචනික ක්‍රියාවන්වල නිරත වන බවට තොරතුරු ලැබී ඇති බව පොලීසිය පවසයි. මොහු පිළිබඳ තොරතුරක් ඇතොත් වහාම ළඟම ඇති පොලීසියට දන්වන ලෙස පොලිස් මාධ්‍ය ප්‍රකාශක කාර්යාලය ඉල්ලා සිටියි.", "URL": "https://sinhala.adaderana.lk/news.php?nid=32657", "Category": null, "Parent URL": null}