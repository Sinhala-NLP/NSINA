{"Source": "Adaderana", "Timestamp": "April 27, 2015 11:51 am", "Headline": "19ට සහය ඉල්ලන  විරෝධයෙන් පාර්ලිමේන්තු පා‍රෙත් ට්‍රැෆික්", "News Content": "19 වැනි ආණ්ඩුක්‍රම ව්‍යවස්ථා සංශෝධනය පාර්ලිමේන්තුවේදී සම්මත කර ගැනීම සඳහා පාර්ලිමේන්තු මන්ත්‍රීන්ට බලකරමින්, ආරම්භ කර ඇති විරෝධතා පා ගමනක් හේතුවෙන් පාර්ලිමේන්තු මාර්ගය හා එහි වටරවුම ආශ්‍රිතව දැඩි රථවාහන තදබදයක් හටගෙන තිබේ.සාධාරණ සමාජයක් සඳහා වූ ජාතික ව්‍යාපාරයේ සභාපති පූජ්‍ය මාදුළුවාවේ සෝභිත හිමියන් ප්‍රමුඛ පිරිසක් විසින් මෙම විරෝධතා පා ගමන ආරම්භ කර ඇතැයි සඳහන්ය.ඔවුන්ගේ මෙම විරෝධතා පා ගමන බොරැල්ල කොටා ප‍ාරේ එන්.එම් පෙරේරා පිළිරුව අසළින් ආරම්භ විය.සාධාරණ සමාජයක් සඳහා වූ ජාතික ව්‍යාපාරයේ සභාපති පූජ්‍ය මාදුළුවාවේ සෝභිත හිමියන් පැවසුවේ 19 වැනි සංශෝධනය පාර්ලිමේන්තුවේදී සම්මත කර ගන්නා ලෙස ඉල්ලා ගිහි පැවිදි සියලු ආගමික සංවිධානවල සහභාගිත්වයෙන් කොළඹ නිදහස් චතුරස්‍රයේදී සත්‍යග්‍රහයක් ද ආරම්භ කරන බවයි.", "URL": "https://sinhala.adaderana.lk/news.php?nid=50926", "Category": null, "Parent URL": null}