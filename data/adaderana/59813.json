{"Source": "Adaderana", "Timestamp": "May 5, 2016 08:50 am", "Headline": "මාස 4ට පැමිණිලි 750ක්", "News Content": "මේ වසරේ ගතවූ පළමු මාස 04 තුළ පැමිණිලි 750ක් පමණ ලැබී ඇති බව ශ්‍රී ලංකා පරිගණක හදීසි ප්‍රතිචාර සංසදය පවසයි. එහි මාධ්‍ය ප්‍රකාශක ආරක්ෂක ඉංජිනේරු රොෂාන් චන්ද්‍රගුප්ත මහතා සඳහන් කළේ ඉන් වැඩිම පැමිණිලි සංඛ්‍යාවක් ෆේස්බුක් සමාජ ජාල වෙබ් අඩවිය පිළිබඳව ලැබී ඇති බවයි. ව්‍යාජ ෆේස්බුක් ගිණුම් සකස් කිරීම සහ අනවසරයෙන් ෆේස්බුක් ගිණුම් වලට ඇතුළුවීම පිළිබඳව එම පැමිණිලි ලැබී ඇත.බොහෝ ව්‍යාජ ෆේස්බුක් ගිණුම් සකස් කිරීමට හේතු වී ඇත්තේ ෆේස්බුක් ගිණුමක් සකස් කිරීමේදී ආරක්ෂක ක්‍රියාමාර්ග අනුගමය නොකිරීම බව ශ්‍රී ලංකා පරිගණක හදීසි ප්‍රතිචාර සංසදය පෙන්වාදෙයි. ඔවුන් පවසන්නේ ෆේස්බුක් ගිණුමක් භාවිතා කිරීමේ දී ආරක්ෂක ක්‍රියාමාර්ග අනුගමනය කිරීම ඉතා වැදගත් වන අතර නාඳුනන පුද්ගලයින් මිතුරන් ලෙස එක් කරගැනීම සිදු නොකළ යුතු බවයි.මේ අතර ව්‍යාජ විද්‍යුත් තැපැල් පණිවිඩ ලැබීම පිළිබඳවද මේ වසරේ ගතවූ කාලය තුළ පැමිණිලි කිහිපයක් ලැබී ඇති බව රොෂාන් චන්ද්‍රගුප්ත මහතා පවසයි.", "URL": "https://sinhala.adaderana.lk/news.php?nid=59813", "Category": null, "Parent URL": null}