{"Source": "Adaderana", "Timestamp": "March 21, 2017 03:19 pm", "Headline": "රුපියල් 100ක් නිසා වෙච්ච හදියක්", "News Content": "අල්ලස් ලබා ගැනීමේ චෝදනාව මත දංකොටුව සිංගක්කුලිය පොලිස් මාර්ග බාධකයේ රාජකාරියේ නිරත පොලිස් නිලධාරීන් දෙදෙනෙකු අත්අඩංගුවට ගෙන තිබේ. මැටි, පස් හා වැලි ප්‍රවාහනය කරන ලොරිරථ වලින් අල්ලස් ලෙස මුදල් ලබා ගන්නා බවට අල්ලස් හෝ දූෂණ විමර්ශන කොමිසන් සභාව වෙත ලද පැමිණිල්ලක් අනුව සිදුකළ විමර්ශනයකදි සැකකරුවන් අත්අඩංගුවට ගෙන ඇති බව සඳහන්වේ. පොලිස් ආරක්ෂක සහයකවරයෙකු සිංගක්කුලිය පොලිස් මාර්ග බාධකයේදී ලොරි රථයකින් රුපියල් සියයක අල්ලස් මුදලක් ලබා ගන්නා අවස්ථාවේ අත්අඩංගුවටගෛන ඇති අතර ඔහුට ආධාර අනුබල දීමේ චෝදනාව මත පොලිස් සැරයන්වරයෙකු ද අත්අඩංගුවට ගෙන තිබේ. මේ අතර අදාළ අල්ලස් මුදල පොලිස් නිලධාරීන් දෙදෙනාට ලබා දීමේ චෝදනාව මත ලොරි රථයේ රියදුරුද අත්අඩංගුවට ගත් බව අල්ලස් හෝ දූෂණ විමර්ශන කොමිසමේ වැටලීම් අධ්‍යක්ෂ ජ්‍යෙෂ්ඨ පොලිස් අධිකාරි ප්‍රියන්ත චන්ද්‍රසිරි මහතා සඳහන් කළේය. අත්අඩංගුවට ගත් සැකකාර පොලිස් නිලධාරීන් දෙදෙනා සහ ලොරි රථයේ රියදුරු මාරවිල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=71181", "Category": null, "Parent URL": null}