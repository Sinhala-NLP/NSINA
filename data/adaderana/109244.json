{"Source": "Adaderana", "Timestamp": "May 4, 2019 07:20 pm", "Headline": "රජයේ සියලු පාසල් එළබෙන සඳුදා යළි ඇරඹෙයි ", "News Content": "ආරක්ෂක මණ්ඩලය ලබා දුන් උපදෙස්වලට අනුව රජයේ සියලු පාසල් එළබෙන සඳුදා (06) ආරම්භ කරන බව අධ්‍යාපන අමාත්‍ය අකිල විරාජ් කාරියවසම් මහතා පවසයි. කෙසේ වෙතත් රට තුළ ආරක්ෂාව තහවුරු වන තුරු පාසල් ආරම්භ නොකරන්නැයි ජාතික නිදහස් පෙරමුණ අධ්‍යාපන අමාත්‍යවරයාගෙන් ඉල්ලීමක් කර ඇත. පාස්කු ඉරුදින එල්ල වූ පිපිරීම් මාලාවත් සමග දිවයිනේ සියලු පාසල් වසා දැමුණු අතර එළබෙන සදුදා යළි පාසල් විවෘත කිරීමට රජය තීරණය කර තිබේ. ඒ අනුව අදත් පාසල් ගණනාවක් ආරක්ෂක අංශ විසින් විශේෂ පරීක්ෂාවකට ලක් කළේය. කෙසේ වෙතත් ජාතික නිදහස් පෙරමුණ අද මාධ්‍ය හමුවක් කැඳවමින් සඳහන් කළේ පාසල් ආරම්භ කිරීමට පෙර ආරක්ෂාව තහවුරු වී ඇති බවට වගකිවයුතු පුද්ගලයෙක් ප්‍රකාශයක් නිකුත් කළ යුතු බවයි. එවන් පසුබිමක සියලු පාසල්වල ආරක්ෂාව තහවුරු කරන බවට ආරක්ෂක අංශ විසින් සහතික වී ඇති බැවින් අනිද්දා පාසල් ආරම්භ කරන බව අද අධ්‍යාපන අමාත්‍ය අකිල විරාජ් කාරියවසම් මහතා ප්‍රකාශ කළේය. මේ අතර පාසල් වල ආරක්ෂාව සදහා දැනට විශ්‍රාම ලබා සිටින ත්‍රිවිධ හමුදා සහ පොලිස් නිලධාරීන්ගෙන් සහාය ලබා දෙන ලෙස ලංකා විදුහල්පති සංගමය අද ඉල්ලීමක් කළේය. පාසල් ආරම්භ කිරීම සදහා ආරක්ෂාව තහවුරු කර ඇති බව පොලිසිය සඳහන් කරයි. මේ අතර ගම්පොළ ශාන්ත ජෝසෆ් බාලිකා විදුහල් පරිශ්‍රයේ තිබී අද (04) ජීව උණ්ඩ 226ක් සොයා ගත්තේය. අප වාර්තාකරු සදහන් කළේ, අද පාසැල තුළ සිදුකෙරුණු පිරිසිදුකිරීම් අතරතුර කම්කරුවෙකු විසින් මෙම පාර්සලය දැක විදුහලේ ආරක්ෂක අංශය දැනුවත් කර ඇති බවයි. පසුව එම ස්ථානයට පැමිණි පොලිසිය සහ යුද හමුදාව ටී 56 ජීව උණ්ඩ 201 ක් සහ පිස්තෝල සඳහා භාවිත කරන ජීව උණ්ඩ 25ක් එහිදී සොයාගත්තා. මේ අතර අනිද්දා දින පාසල් ආරම්භ කළද පාසල් ළමුන් ප්‍රවාහනය කරන බස්රථ සහ වෑන් රථ ගාල් කිරීමේ ගැටලුවක් උද්ගතවන බව අද පැවති මාධ්‍ය හමුකදී මහජන අයිතීන් සුරැකීමේ පදනමේ මාධ්‍ය අධ්‍යක්ෂ චිරන්ත අමරසිංහ මහතා පෙන්වා දුන්නේය. එමෙන්ම ඒ සම්බන්ධයෙන් අදහස් පොලිස් මාධ්‍ය ප්‍රකාශක පොලිස් අධීකාරි රුවන් ගුණසේකර මහතා පැවසුවේ පාසල් අවට වාහන ගාල් නොකරන ලෙසයි.", "URL": "https://sinhala.adaderana.lk/news.php?nid=109244", "Category": null, "Parent URL": null}