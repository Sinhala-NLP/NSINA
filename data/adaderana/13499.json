{"Source": "Adaderana", "Timestamp": "January 14, 2011 03:40 pm", "Headline": "ජනතාව වෙනුවෙන් එකමුතු වෙන්න බැරිනම් ජීවිතය නැති කරගන්න", "News Content": "ස්වාභාවික ව්‍යවසනයක් ඇතිව තිබෙන අවස්ථාවේ පක්ෂ පාට භේද පසකින් තබා විපතට පත්වූවන්ට සහන සැලසීමට එක්විය යුතු බව අමාත්‍ය මර්වින් සිල්වා මහතා පවසයි. දරුණු ව්‍යවසනයක් මතුව තිබියදී දේශපාලන වාසි ගැනීමට ඇතැම් පිරිස් උත්සාහ දරන බව ඔහු සඳහන් කරයි. ස්වභාවිකව කිසියම් විපතක් සිදුවේ නම් දුෂ්ඨකමින් සිතීම පසෙකලා එකමුතුව ඊට මුහුණ දිය යුතු බව ද අමාත්‍යවරයා පෙන්වාදෙයි. එසේ එකමුතුව ජනතාව වෙනුවෙන් කටයුතු කළ නොහැකි නම් සැඩ පහරට පැන ජීවිතය හානි කරගැනීම රටට යහපත බවට තමන් විශ්වාස කරන බව හෙතෙම අවධාරණය කරයි. විපතට පත් ජනතාවට සහන අවශ්‍ය මොහොතක ඊට එක්වන ලෙස අමාත්‍යවරයා සෑමදෙනාගෙන් ඉල්ලීමක් ද කරයි. කිරිබත්ගොඩ ඩී. ඒ. රාජපක්ෂ විද්‍යාලයේ පැවති උත්සවයකට එක්වෙමින් අමාත්‍ය මර්වින් සිල්වා මහතා මේ අදහස් පළ කළේය. වසර ගණනාවකට පසු සිහිල් සුළං රැල්ලක් හමායාම ආශ්චර්යයක් බවත්, එම ආශ්චර්යය ඇතැමුන්ට දරාගත නොහැකි බවත් ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=13499", "Category": null, "Parent URL": null}