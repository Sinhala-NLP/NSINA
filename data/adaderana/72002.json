{"Source": "Adaderana", "Timestamp": "April 12, 2017 09:38 am", "Headline": "මත් පෙති ළඟ ලබාගත් 3ක් අල්ලයි", "News Content": "මත් පෙති ළඟ තබාගැනීම හා ප්‍රවාහනය කිරීමේ චෝදනාව මත පුද්ගලයින් තිදෙනෙකු මරදාන සුදුවැල්ල ප්‍රදේශයේදී අත්අඩංගුවට ගෙන තිබේ. කොළඹ මරදාන කොට්ඨාස නීති බලගැන්වීමේ ඒකකයට ලද තොරතුරක් මත සිදුකළ වැටලීමකදී සැකකරුවන් අත්අඩංගුවට ගත් බව පොලිස් මූලස්ථානය සඳහන් කළේය. වෑන් රථයකින් මත් පෙති ප්‍රවාහනය කරමින් සිටියදී එක් සැකකරුවෙකු අත්අඩංගුවට ගෙන ඇති අතර ඔහුගෙන් ලද තොරතුරු මත මත් පෙති ජාවාරමේ නිරත වූ තවත් සැකකරුවෙකු යතුරුපැදියක් ද සමඟ අත්අඩංගුවට ගෙන තිබේ. පොලීසිය සිදුකළ වැඩිදුර විමර්ශන වලදී අනාවරණය කරගත් තොරතුරු මත මරදාන ප්‍රදේශයේ බස් නැවතුම්පළක් අසලදී මත් පෙති 20ක් සමඟ තවත් සැකකරුවෙකු අත්අඩංගුවට ගෙන ඇති බව පොලිස් මූලස්ථානය සඳහන් කළේය. සැකකරුවන් කොළඹ 12 සහ මට්ටක්කුලිය ප්‍රදේශ වල පදිංචිකරුවන් බව සඳහන්වේ. අත්අඩංගුවට ගත් සැකකරුවන් දෙදෙනෙකු මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 21 වනදා දක්වා රක්ෂිත බන්ධනාගාර ගත කර ඇති අතර අනෙක් සැකකරු අද(12) අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=72002", "Category": null, "Parent URL": null}