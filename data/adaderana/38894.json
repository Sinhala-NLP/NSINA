{"Source": "Adaderana", "Timestamp": "November 16, 2013 11:31 pm", "Headline": "චොගම් කාර් ගන්න ඇමතිලා පොරේ - කාර් 58යි ඇමතිවරු 106යි", "News Content": "ආණ්ඩුව කෝටි ප්‍රකෝටි ගණනින් වියදම් කරමින් චොගම් චොගම් කියා එම නාඩගම නැටීමට මෙරට අහිංසක ජනතාවගේ සල්ලි නාස්ති කරන්නේ යැයි දකුණු පළාත් සභාවේ එක්සත් ජාතික පක්ෂ මන්ත්‍රී ක්‍රිෂාන්ත පුෂ්පකුමාර මහතා චෝදනා කරයි. ගාල්ල අක්මීමන ප්‍රදේශයේ පැවැති ජනහමුවකදී ඔහු මේ බව පැවසීය. එහිදී හෙතෙම වැඩිදුරටත් මෙසේද කීවේය. “අද චෝගම් චෝගම් කියලා. අද මේ රට මහ සැණකෙළියක් බවට පත් කරලා. අද මේ රටේ හැමතැනක්ම උත්සවශ්‍රීයෙන් සරසලා. හැබැයි තමුන්නාසේලා දන්නවා මේකේ බොහෝම රසට බොහෝම ගුණාත්මකව බොහෝම ඉහළ මට්ටමේ සංග්‍රහ, ආහාර පාන සියලු දේවල් වලින් අපිටත් ආරාධනා කරලා තිබුණා. මස් කටු ලෙව කන්න. මස් කන්න යන්න තිබුණා. හැබැයි මතක තියා ගන්න. අපි තමුන්නාසේලාගේ රීරි මාංසය මිරිකලා. බෙල්ල කරකවලා බොටුව කඩලා ගන්න ඒ කිසිම දෙයක් කන්න බොන්න අපි එක්සත් ජාතික පක්ෂය හැටියට සුදානම් නෑ කියලා මම කියනවා. අද චෝගම් ගැන කතා කරන කුට, අද බලන්නකෝ ලෝකයේ සරුම පස තියෙන්නේ කොහේද? ලෝකයේ සාරවත්ම පස තියෙන්නේ කොළඹ. හැන්දෑවට ගස් සිටෙවුවාම උදේට ගෙඩි හැදිලා. හැන්දෑවට ගස් සිටෙවුවාම උදේට මල් පිපිලා හැන්දෑවට පෝච්චි තියෙනවා. උදේට ගස් හැදිලා. මෙහෙම සාරවත් පසක් ඉතිහාසයේ ලෝකයේ කොහේවත් මම දැකලා නෑ මොන රටකවත්. අද උදේ බලනකුට තිබුණේ නෑ යකෝ රෑ බලනකුට මහා විශාල ගහක් හැදිලා ඉවරයි. මෙහෙම සංවර්ධනයක්. මම කියනවා චෝගම්වලට සම්බන්ධ සියලු රාජ්‍ය නායකයින්ට. ඔබ මේ බාල් නටලා කාලා බීලා යන්නේ මේ රටේ අහිංසක ජනතාවගේ සල්ලි. මේ රටේ වත්තේ වැඩ කරන. පොල් කඩන. බාදාම ටික අනන. තේ දළු ටික කඩන මනුස්සයාගේ සල්ලි ටික තමයි උඹලා ඔය කාලා බීලා යන්නේ. ඒ නිසා අනේ මහත්වරුනේ කරුණාකරලා පුළුවන් නම් තව සති දෙකකින් ලංකාවට ඇවිත් බලන්න. ආපහු මේ ලංකාවද කියලා හිතෙයි මේක.ඒ පාර තිබිච්චි තැන්වල ගස් නෑ. ගස්වල ගෙඩි නෑ. ගස්වල මල් නෑ. තිබිච්ච තැන්වල පෝච්චි නෑ. මේක තමයි යතාර්ථය. අද මේ කෝටි ප්‍රකෝටි ගණනක් වියදම් කරලා මේ චෝගම් නාඩගම නටන්න අද මේ ආණ්ඩුව මහ උත්සාහයක් දරනවා. මහා වෑයමක් දරනවා. දැන් බලන්නකෝ ගෙනාපු කාර් ටික. දැන් බලන්න ගෙනාපු බස් ටික. දැන් බලන්න ගෙනාපු අනිත් වෑන් ටික. දැන් මේ දවස්වල ලොකු පොරයක් තියෙනවා ආණ්ඩුවේ. ලොකු අර්බුදයකුත් තියෙනවා ආණ්ඩුවේ. ඒ මුකුත් නිසා නෙවෙයි. ඒක තමයි දැන් මේ කාර් ටික කාටද දෙන්නේ කියලා. කාර් 58යි තියෙන්නේ. ඇමතිවරු 106යි. කාර් 58යි. දැන් මේ කාර්වලට මේ දවස්වල හරියට පොරේ. දැන් බුදු අම්මේ චෝගම් මේ පැත්තෙන් වර්ණනා කරනවා. මේ පැත්තෙන් වර්ණනා කරනවා. බලන්න එපායැ. හැම පැත්තෙම චෝගම් ගැන කතා කරනවා. මොකට ද මේ. කාර් ටික ගන්න.“යනුවෙන් ක්‍රිෂාන්ත පුෂ්පකුමාර මන්ත්‍රීවරයා පැවසීය.", "URL": "https://sinhala.adaderana.lk/news.php?nid=38894", "Category": null, "Parent URL": null}