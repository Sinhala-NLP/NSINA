{"Source": "Adaderana", "Timestamp": "February 24, 2019 08:37 pm", "Headline": "රත්ගම ව්‍යාපාරිකයන් අතුරුදන් වීම සම්බන්දයෙන් තවත් තොරතුරක් හෙළි වෙයි", "News Content": "රත්ගම ප්‍රදේශයේ තරුණයින් දෙදෙනෙකු පැහැරගෙන ගොස් ඝාතනයට ලක්වීමේ ආන්දෝලනාත්මක සිද්ධිය හා සම්බන්ධ තවත් තොරතුරක් මියගිය මංජුල අසේල තරුණයාගේ මව අද (24) මාධ්‍යය හමුවේ හෙළිදරව් කළේය. ඒ තම දරුවන් අතුරුදන්ව සිටියදී පසුගිය 22 වනදා රත්ගම පොලිසියේ නිලධාරීන් දෙදෙනෙකු පැමිණ සිය ස්වාමිපුරුෂයාගේ දුරකථන අංකය විමසීමක් පිළිබඳවයි. ගාල්ල , බූස්ස රත්නඋදාගම ප්‍රදේශයේ පදිංචි 33 හැවිරිදි මංජුල අසේල හා 31 හැවිරිදි රසේන් චින්තක නම් ව්‍යාපාරිකයින් දෙදෙනා පැහැරගෙන ගොස් ඝාතනය කිරිමට විරෝධය පළ කරමින් ඔවුන්ගේ ඥාතීන් ඊයේ (23) රත්ගම නගරයේදී උද්ඝෝෂණයක නිරත විය. ඒ අතරතුරදී කිසියම් පුද්ගලයෙකු දුරකතන ඇමතුමක් ලබාදෙමින් තරුණයන්ගේ ඥාතින්ට පවසා ඇත්තේ ව්‍යාපාරිකයින් දෙදෙනා තමන් සමග සිටින අතර ඔවුන් නිදහස් කිරීමට අවශ්‍ය නම් ඒ සඳහා ලක්ෂ 5 ක මුදලක් ලබාදෙන ලෙස යි. මෙවැනි පසුබිමක ඉකුත් 22වැනිදා මංජුලගේ නිවසට යතුරු පැදියකින් පැමිණි පොලිස් නිලධාරින් දෙදෙනෙක් මංජුලගේ පියාගෙන් ඔහුගේ දුරකථන අංකය විමසා පිටත්ව යන අයුරු ඒ අසල තිබු ආරක්ෂිත කැමරාවක සටහන්ව ඇත. එමෙන්ම මෙම දුරකථන ඇමතුම සම්බන්ධයෙන් මංජුල අසේලගේ මව්පියන් ගාල්ල සහකාර පොලිස් අධිකාරි අසිත සිල්වා මහතාට දැනුම් දීමක්ද සිදුකර තිබේ. මේ වනවිට සිදුකළ මූලික විමර්ෂන වලට අනුව දකුණු පළාත් විශේෂ විමර්ෂණ ඒකකයේ නිලධාරින් 7දෙනෙකු සම්බන්ධ බවට තොරතුරු වාර්තා වී ඇති අතර ඉන් නිලධාරින් දෙදෙනෙක් අත්අඩංගුවට ගෙන මේ වනවිට රක්ෂිත බන්ධනාගාර ගත කර සිටියි. එම ඒකකයේ සෙසු පොලිස් නිලධාරින් 5දෙනාට හෙට (25) දිනයේ අපරාධ පරික්ෂණ දෙපාර්තමේන්තුව හමුවේ පෙනී සිටින ලෙස දැනුම් දුන් බව එම දෙපාර්තමේන්තුවේ උසස් නිලධාරියෙක් අද දෙරණට සදහන් කළේය. මේ අතර මෙම ව්‍යාපාරිකයින් දෙදෙනාගේ මළ සිරුරු පුළුස්සා විනාශ කළ වලස්මුල්ල උඩදෙණිය රක්ෂිතයේ ඊයේ විමර්ශන නිලධාරින් විසින් අස්ථි හා ශරිර කොටස් සොයා ගත් ස්ථානයට මීටර් 50ක් පමණ දුරින් පිහිටි තවත් ස්ථානයකින් අදාල ව්‍යාපාරිකයින්ගේ බවට සැකකෙරෙන අස්ථි කොටස් කිහිපයක් සොයා ගත් බව අද දෙරණ වාර්තාකරු සදහන් කළේය. ඒ ප්‍රදේශවාසින් අද එම රක්ෂිතයේ සිදුකළ සෝදිසි මෙහෙයුමකදීයි.", "URL": "https://sinhala.adaderana.lk/news.php?nid=104957", "Category": null, "Parent URL": null}