{"Source": "Adaderana", "Timestamp": "December 1, 2016 10:16 pm", "Headline": " සන්ධානයක් යටතේ තරග කරනවා-ශ්‍රීලනිප කඩන්න දෙයක් තිබුණේ නෑ", "News Content": "නව පක්ෂය, නව සන්ධානයක් යටතේ ඉදිරි මැතිවරණයට තරග කිරීමට සූදානම් බව හිටපු ආර්ථික කටයුතු අමාත්‍ය බැසිල් රාජපක්ෂ මහතා පවසයි.ඒ මහතා මේ බව කියා සිටියේ අද(01) කොළඹදී පැවති මාධ්‍ය හමුවකට එක්වෙමිනි.නව පක්ෂය මේ වන විට පක්ෂ 12ක් සමගින් සාකච්ඡා කර ඇති බවත්, තවත් පක්ෂ සමගින් ඉදිරියේදී සාකච්ඡා කිරීමට බලාපොරොත්තුවෙන් සිටින බවත් බැසිල් රාජපක්ෂ මහතා පැවසීය.එමෙන්ම මීට සමාගාමීව විවිධ වෘත්තීය සමිති අනුබද්ධිතව රාජ්‍ය හා පෞද්ගලික මට්ටමින් අයිතිවාසිකම් වෙනුවෙන් පෙනී සිටීමට අවශ්‍ය වෘත්තීය සමිතියක් ආරම්භ කරන බවද ඒ මහතා පෙන්වා දෙන ලදී.මෙහිදී මාධ්‍යවේදීන් යොමු කළ පැනයකට පිළිතුරු ලබා දෙමින් ඒ මහතා කියා සිටියේ නව පක්ෂයේ නායකත්වයට සුදුසුම පුද්ගලයා මහින්ද රාජපක්ෂ මහතා වන බැවින් ඉදිරියේදී මහින්ද රාජපක්ෂ මහතා ජනතා නායකයා ලෙස කටයුතු කරනු ඇති බවයි. සිරිමාවෝ මැතිණියට වූ දෙයම මහින්ද රාජපක්ෂ මහතාට වී ඇති බව, එනම් නව පක්ෂය විසින් මහින්ද රාජපක්ෂ මහතාට බලයට පැමිණීමට අවස්ථාවක් නොදීම සිදු වන බව එස්.බී දිසානායක මහතා විසින් ප්‍රකාශ කර ඇති බවත්, එවැනි ප්‍රකාශයන් පදනම් විරහිත ඒවා බවත් ඒ මහතා පෙන්වා දී ඇත.එමෙන්ම මෙලෙස දිගින් දිගටම එස්.බී දිසානායක මහතා ප්‍රකාශයන් සිදු කරන්නේ, නව පක්ෂයට එතුමාත් ඒමට ළඟ ඇති යයිද බැසිල් රාජපක්ෂ මහතා පැවසීය.එස්.බී දිසානායක මහතා නව පක්ෂයට සම්බන්ධ වුවහොත් සම්බන්ධ කරගන්නවාද? මාධ්‍යවේදියෙකු යොමු කළ පැනයකට පිළිතුරු දුන් බැසිල් රාජපක්ෂ මහතා කියි සිටියේ පවතින ආණ්ඩුව මෙන් උස - මිටිකම් බලා එසේ නොකරන බවයි. එමෙන්ම මෙවර අය වැය මගින් ජනතාවය ඉසිලිය නොහැකි තරම් බදු ප්‍රමාණයක් ජනතා හිස මත පටවා ඇති බවත්, පොදුවේ බලන කල්හි ජනතාවගේ සියලුම අවශ්‍යතාවයන් මත බදු බර පැටවී ඇති බවත් ඒ මහතා පෙන්වා දෙයි. මෙය ආණ්ඩුවේ කූට උපක්‍රමයක් බවත්, ඒ මගින් ජනතාව ගොනාට අන්දා ඇති බවත් ඔහු පෙන්වා දී ඇත.කෙසේ වුවුද මේ වන විට ආර්ථිකය විශාල වශයෙන් කඩා වැටී ඇති බවත්, ඉදිරියේදී මීට වඩා විශාල වශයෙන් ආර්ථිකය අර්බුදයට ලක්වනු ඇති බවත් ඒ මහතා පවසයි.එමෙන්ම පසුගිය දිනෙක ඩිලාන් පෙරේරා මහතා විසින් බැසිල් රාජපක්ෂ මහතාට සිදු කළ අභියෝගය පිළිබඳව මාධ්‍යවේදියෙකු විමසා සිටි අවස්ථාවේදී ඒ මහතා කියා සිටියේ ඔහු කාන්තා පාර්ශවයට හොද මහත්මයෙකු බවයි.එමෙන්ම ශ්‍රීලනිප කැඩීමට තරම් දෙයක් තවත් නැති බවත්, තමාට කුමන චෝදනා එල්ල කළද තමන් කිසිම විටෙක කිසිඳු පුද්ගලයෙකුට චෝදනා නොකරන බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=66626", "Category": null, "Parent URL": null}