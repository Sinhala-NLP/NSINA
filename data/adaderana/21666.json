{"Source": "Adaderana", "Timestamp": "January 26, 2012 02:28 pm", "Headline": "නිධන් හැරූ කොස්තාපල්වරයෙකු හා තවත් අයෙක් අත්අඩංගුවට", "News Content": "මැදවච්චිය සියඹලාගස්වැව ඉස්මත්තේ පිහිටි රජයේ කැලෑවක නිධන් හාරමින් සිටි පොලිස් කොස්තාපල්වරයෙකු සහ තවත් පුද්ගලයෙකු මැදවච්චිය පොලිසිය විසින් අත්අඩංගුවට ගෙන තිබේ. ලැබුණු තොරතුරකට අනුව අද(26) අලුයම සිදුකළ වැටලීමකදී සැකකරුවන් අත්අඩංගුවට ගෙන ඇති අතර අදාළ ස්ථානයේ සිටි තවත් පුද්ගලයින් තිදෙනෙකු පලාගිය බව පොලිසිය පැවසීය. අත්අඩංගුවට පත්වූ පොලිස් කොස්තාපල්වරයා වව්නියාව මඩුකන්ද පොලිස් මුරපොළට අනුයුක්තව සේවය කරන බව සඳහන්ය. පලාගිය පුද්ගලයින් පිළිබඳ තොරතුරු මේ වන විටත් අනාවරණය වී ඇති බැවින් ඔවුන් අත්අඩංගුවට ගැනීම සඳහා පරීක්ෂණ ආරම්භ කර ඇති බව පොලිසිය සඳහන් කරයි.", "URL": "https://sinhala.adaderana.lk/news.php?nid=21666", "Category": null, "Parent URL": null}