{"Source": "Adaderana", "Timestamp": "November 9, 2016 12:29 pm", "Headline": "නව ව්‍යවස්ථාවෙන් උතුරු - නැගෙනහිරට සම අයිතිවාසිකම් ඕනෑ", "News Content": "නව ව්‍යවස්ථාව තුළින් උතුරු නැගෙනහිර ජනතාවට සම අයිතිවාසිකම් ලබාදිය යුතු බව විපක්ෂ නායක ආර්.සම්බන්ධන් මහතා පවසයි. උතුරු පළාතේ රඳවා සිටින ආරක්ෂක හමුදා සාමාජිකයින්ගේ ප්‍රමාණය ද ඉදිරියේදී අඩුකළ යුතු බව විපක්ෂ නායකවරයා පෙන්වාදෙයි.එක්සත් ජාතීන්ගේ සංවිධානය හා පොදුරාජ්‍ය මණ්ඩලයීය කටයුතු පිළිබඳ බ්‍රිතාන්‍යය අමාත්‍ය ජොයිස් ඇනෙල් සාමිවරිය සහ විපක්ෂ නායක ආර්.සම්බන්ධන් මහතා අතර විපක්ෂ නායක කාර්යාලයේ දී සාකච්ඡාවක් පැවැත්වුණි.එහිදී විපක්ෂ නායකවරයා මෙම අදහස් පළ කළ බව විපක්ෂ නායක කාර්යාලය සඳහන් කළේය.ආර්.සම්බන්ධන් මහතා මෙහිදී පවසා ඇත්තේ උතුරේ රඳවා සිටින ආරක්ෂක හමුදා හේතුවෙන් ජනතාවගේ නිදහස සීමා වී ඇති බවයි.පවතින ව්‍යවස්ථාව තුළින් උතුරු නැගෙනහිර ජනතාවගේ අයිතිවාසිකම් සපුරා ගැනීමට අසාධාරණයක් සිදුවන අතර නව ව්‍යවස්ථාව තුළින් උතුරු නැගෙනහිර ජනතාවට සම අයිතිවාසිකම් ලබාදීමට රජයට බලපෑම් කරන ලෙස ද සම්බන්ධන් මහතා බ්‍රිතාන්‍ය අමාත්‍යවරියගෙන් ඉල්ලීමක් කර ඇත.මෙහිදී අදහස් දක්වා ඇති බ්‍රිතාන්‍ය අමාත්‍යවරිය පවසා ඇත්තේ මෙම කරුණු සම්බන්ධයෙන් රජයේ නියෝජිතයන් සමග සාකච්ඡා කිරීමට බලාපොරොත්තු වන බවයි. මෙම සාකච්ඡාව සඳහා බ්‍රිතාන්‍ය නියෝජිතයන් පිරිසක් සහ දෙමළ ජාතික සන්ධාන පාර්ලිමේන්තු මන්ත්‍රීවරුන් ඇතුළු පිරිසක් එක්ව ඇත.", "URL": "https://sinhala.adaderana.lk/news.php?nid=65867", "Category": null, "Parent URL": null}