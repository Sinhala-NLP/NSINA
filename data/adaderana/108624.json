{"Source": "Adaderana", "Timestamp": "April 24, 2019 05:17 pm", "Headline": "දිඹුලාගල ප්‍රාදේශීය ලේකම් කාර්යාලයට පැමිණි සැකකටයුතු පුද්ගලයින් 2ක් අත්අඩංගුවට", "News Content": "දිඹුලාගල ප්‍රාදේශීය ලේකම් කාර්යාලයට අද(24) දහවල් 12 ට පමණ සැක කටයුතු පුද්ගලයින් තිදෙනෙකු ඇතුළු වීම නිසා කාර්යාලයේ සේවයේ නියුතු නිලධාරීන් කාර්යාලයෙන් පිටතට පැමිණ දැඩි නොසන්සුන්තාවයක් මතුවූ බව පොළොන්නරුව පොලීසිය පවසයි. කාර්යාලයට පැමිණි එම පුද්ගලයින් තිදෙනාගෙන් එක් අයෙකුට එහි ග්‍රාම නිලධාරියෙකු කතා කිරීමත් සමඟ පැනගොස් ඇති බව දිඹුලාගල ප්‍රාදේශීය ලේකම් කාර්යාලයේ නිලධාරියකු පැවැසීය. අනිත් සැක කටයුතු පුද්ගලයින් දෙදෙනා සැකපිට අත්අඩංගුවට ගත් බව පොළොන්නරුව පොලීසිය ප්‍රකාශ කරයි. ඔවුන් දෙදෙනා වැලිකන්ද කටුවන්විල ගම්මානයේ සිට ප්‍රාදේශීය ලේකම් කාර්යාලයට පැමිණ ඇති බවත් දෙදෙනාගෙම ප්‍රකාශ පරස්පර බැවින් මනම්පිටිය මඩකලපුව හංදිය පොලිස් මාර්ග බාධකයේ නිලධාරීන් මඟින් අත්අඩංගුවට ගෙන වැඩිදුර ප්‍රශ්න කිරීම සඳහා පොලොන්නරුව මූලස්ථාන පොලීසියට භාරදුන් බව එම බාධකය පොලිස් නිලධාරියෙකු අප කළ විමසීමකදී පැවසීය. මෙම සිද්ධියත් සමඟ දිඹුලාගල ප්‍රාදේශීය ලේකම් කාර්යාලය රාජකාරි කටයුතු පැය දෙකක් පමණ අඩපණ වූ බවත් සේවා ලබා ගැනීමට පැමිණි මහජනතාව දැඩි කලබලයට පත්වූ බවද ප්‍රාදේශී‍ය ලේකම් කාර්යාලයේ නිලධාරියෙකු පවසයි. පොලොන්නරුව ජ්‍යෙෂ්ඨ පොලිස් අධිකාරි ධම්මික වීරසේකර මහතාගේ උපදෙස් මත පොලොන්නරුව මූලස්ථාන පොලිස් පරීක්ෂක එම්.එස්.එම්.ජරූල් මහතා ඇතුළු පොලිස් නිලධාරීන් කණ්ඩායමක් මේ පිළිබඳව වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=108624", "Category": null, "Parent URL": null}