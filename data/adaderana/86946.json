{"Source": "Adaderana", "Timestamp": "April 4, 2018 10:08 pm", "Headline": "  විශ්වාසභංග යෝජනාව පරාජයට පත්වෙයි-රනිල්ට ජය", "News Content": "‍අග්‍රාමාත්‍ය රනිල් වික්‍රමසිංහ මහතාට එරෙහිව පාර්ලිමෙන්තුවට ඉදිරිපත් කර තිබූ විශ්වාසභංග යෝජනාව වැඩි ඡන්ද 46කින් පරාජයට පත්වී තිබේ. විශ්වාසභංග යෝජනාවට පක්ෂව ඡන්ද 76ක් ලැබුණු අතර විරුද්ධව ඡන්ද 122ක් ලැබී තිබිණි. ඡන්දය විමසන අවස්ථාවේ මන්ත්‍රීවරුන් 26 දෙනෙකු සභා ගැබේ නොසිටි රැදී සිටියේ නැහැ. ‍අග්‍රාමාත්‍ය රනිල් වික්‍රමසිංහ මහතාට එරෙහිව පසුගියදා ඒකාබද්ධ විපක්ෂය විසින් මෙම විශ්වාසභංග යෝජනාව ගෙනඑනු ලැබීය. ඊට අදාළ විවාදය අද(04) පෙරවරු 9.30 සිට රාත්‍රී 9.30 දක්වා පැවැත්විණි. පැය 12ක් පුරා පැවති විශ්වාසභංග යෝජනා විවාදයෙන් අනතුරුව ඊයේ රාත්‍රි 9.30ට ඊට අදාළ ඡන්ද විමසීම පවත්වනු ලැබීය. මෙහිදී යෝජනාවට පක්ෂව ඒකාබද්ධ විපක්ෂය සමඟ එක්ව එක්සත් ජනතා නිදහස් සන්ධානයේ මැති ඇමතිවරුන් පිරිසක් සහ ජනතා විමුක්ති පෙරමුණ ද ඡන්දය ප්‍රකාශ කළේය. අමාත්‍යවරුන් වන එස්.බී දිසානායක, ඩබ්ලිව්. ඩී. ජේ සෙනෙවිරත්න, සුසිල් ප්‍රේමජයන්ත, අනුර ප්‍රියදර්ශන යාපා, චන්දිම වීරක්කොඩි, දයාසිරි ජයසේකර මෙහිදී යෝජනාවට පක්ෂව ඡන්දය ප්‍රකාශ කර තිබේ. ඊට අමතරව රාජ්‍ය අමාත්‍යවරුන් වන ලක්ෂ්මන් යාපා අබේවර්ධන, ටී.බී ඒකනායක, ඩිලාන් පෙරේරා යන අයද යෝජනාවට පක්ෂව ඡන්දය ප්‍රකාශ කරනු ලැබීය. අනුරාධ ජයරත්න, සුමේධා ජී ජයසේන, ලක්ෂ්මන් වසන්ත පෙරේරා, තාරානාත් බස්නායක, දුලිප් විජේසේකර යන නියෝජ්‍ය අමාත්‍යවරුන් ද විශ්වාසභංග යෝජනාවට පක්ෂව ඡන්දය ප්‍රකාශ කර තිබේ. කෙසේවෙතත් ශ්‍රි ලංකා නිදහස් පක්ෂය නියෝජනයන කළ මහින්ද අමරවීර, සරත් අමුණුගම, නිමල් සිරිපාලද සිල්වා, දුමින්ද දිසානායක, ෆයිසර් මුස්තාෆා, මහින්ද සමරසිංහ, රංජිත් සියඹලාපිටිය, විජිත් විජයමුණි සොයිසා, පියසේන ගමගේ යන අමාත්‍යවරුන් ඡන්දය ප්‍රකාශ කිරීම සඳහා පැමිණ නොසිටි බව වාර්තා වේ. ඊට අමතරව රාජ්‍ය අමාත්‍යවරුන් වන මොහාන් ලාල් ග්‍රේරු, ලක්ෂ්මන් සෙනෙවිරත්න, ඒ.එච්.එම් ෆවුසි, ඒ.එල්.ඒ.එම් හිස්බුල්ලා, ශ්‍රියාණි විජේවික්‍රම යන රාජ්‍ය අමාත්‍යවරුන් ද ඡන්දය විමසන අවස්ථාවේ සභා ගැබට පැමිණ සිටියේ නැහැ. නියෝජ්‍ය අමාත්‍යවරුන් වන ලසන්ත අලගියවන්න, මනූෂ නානායක්කාර, ඉන්දික බණ්ඩාරනායක යන අයද ඡන්දය ප්‍රකාශ කිරීම සඳහා පාර්ලිමේන්තුවට පැමිණ නොසිටි අතර ලංකා කම්කරු කොංග්‍රසය නියෝජනය කරන මුත්තුසිවලිංගම් සහ ආරුමුගම් තොන්ඩමන් ද ඡන්ද විමසීමට සහභාගී නොවූ බව සඳහන්ය. අග්‍රාමාත්‍යවරයාට එරෙහිව ඉදිරිපත් වූ විශ්වාසභංග යෝජනාවට අත්සන් කරන ලද නියෝජ්‍ය අමාත්‍ය නිශාන්ත මුතූහෙට්ටිගම සහ පාර්ලිමේන්තු මන්ත්‍රී කාදර් මස්තාන් ඡන්දය විමසන අවස්ථාවේ පාර්ලිමේන්තුවට නොපැමිණීම ද විශේෂත්වයකි. එක්සත් ජාතික පෙරමුණ නියෝජනය කරන පූජ්‍ය අතුරලියේ රතන හිමි ද ශ්‍රි ලංකා නිදහස් පක්ෂය නියෝජනය කරන වීරකුමාර දිසානායක සහ මලිත් ජයතිලක අංගජන් රාමනාදන්, සාරතී දුෂ්මන්ත යන මන්ත්‍රීවරුන් ද විශ්වාසභංග ඡන්ද විමසීමට සහභාගි වී නොසිටි බව සඳහන්ය. මේ අතර එක්සත් ජාතික පක්ෂය, දෙමළ ජාතික සන්ධානය, ශ්‍රී ලංකා මුසිල්ම් කොංග්‍රසය, ජාතික හෙළ උරුමය, දෙමළ ප්‍රගතිශීලී පෙරමුණ විශ්වාසභංග යෝජනාවට විරුද්ධව ඡන්දය ප්‍රකාශ කරනු ලැබීය. හිටපු අමාත්‍ය විජේදාස රාජපක්ෂ සහ ඊ.පී.ඩී.පී පක්ෂයේ නායක ඩග්ලස් දේවානන්දා ද විශ්වාසභංග යෝජනාවට විරුද්ධව ඡන්දය ප්‍රකාශ කිරීම විශේෂත්වයකි.", "URL": "https://sinhala.adaderana.lk/news.php?nid=86946", "Category": null, "Parent URL": null}