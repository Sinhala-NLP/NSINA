{"Source": "Adaderana", "Timestamp": "June 3, 2013 08:37 pm", "Headline": " 30,000ට මිනියක් මරලා -  5ක් පොලිස් දැලේ", "News Content": "(ඝාතනය සඳහා යොදාගත් ගිනි අවිය හා සොයාගත් සෙසු උපකරණ - ඡයා රූ- ජූඩ් සමන්ත) පුද්ගලයෙකු වෙඩි තබා ඝාතනය කළ බව කියන සැකකරුවෙකු ඇතුළු 05 දෙනෙකු ගිනි අවි කිහිපයක්ද සමග මාදම්පේ පොලීසිය සහ හලාවත කොට්ඨාසයේ නොවිසඳුණු අපරාධ විමර්ශන ඒකකයේ නිලධාරීන් විසින් අත්අඩංගුවට ගෙන තිබේ. අත්අඩංගුවට ගෙන ඇත්තේ හම්බන්තොට ප්‍රදේශයේ පදිංචිකරුවෙකු සහ මාදම්පේ - මහගම ප්‍රදේශයේ පදිංචිකරුවන් සිව් (04) දෙනෙකු බව අප වාර්තාකරු පවසයි. වෙඩි තැබීමට උපයෝගී කරගත් බව කියන බෝර 16 උණ්ඩ යෙදිය හැකි ගල්කටස් වර්ගයේ ගිනි අවියක්, බෝර 16 බලපත්‍ර රහිත ගිනි අවියක්, ටී.56 වර්ගයේ ජීව උණ්ඩ 44 ක්, බෝර 16 ජීව පතුරම් 03 ක්, බෝර 12 හිස් පතුරම් 29ක්, විදේශීය රටක නිෂ්පාදිත ජීව අත්බෝම්බ 01 ක්ද සැකකරුවන් සතුව තිබී පොලීසිය විසින් සොයාගෙන ඇත. ඉකුත් මැයි මස 22 වැනි දින රාත්‍රියේ මාදම්පේ, මහගම, කීනගොල්ලවත්ත ප්‍රදේශයේදී සිදුවු වෙඩි තැබීමකින් පුද්ගලයෙකු ජීවිතක්ෂයට පත්විය. මෙසේ මරුමුවට පත්වුයේ කීනගොල්ල වත්ත පදිංචි මානික්කුගේ ජීවන් කුමාර (28) නම්වු එක්දරු පියෙකි. මියගොස් ඇති අය තම හිතවතෙකු සමග මහගම, කීනගොල්ල වත්ත පදිංචි රාජු යන අයගේ නිවසට පැමිණ සිටියදී රාත්‍රී 7.50 ට පමණ වෙඩි තැබීම සිදුවී තිබුණි සිද්ධියෙන් තුවාල ලබා සිටි ජීවන් කුමාර යන අයව හලාවත මහා රෝහලට ඇතුළත් කළත් ඒ වන විටත් ඔහු මිය ගොස් සිට ඇත. මෙම මරණය සම්බන්ධයෙන් පරීක්ෂණ සිදු කිරීමට මාදම්පේ පොලීසියට අමතරව හලාවත කොට්ඨාසයේ නොවිසඳුණු අපරාධ විමර්ශන අංශයද හලාවත කොට්ඨාස භාර පොලිස් අධිකාරීවරයා විසින් පත් කර තිබුණි. ඒ අනුව විමර්ශණ කටයුතු සිදුවිය. මෙම ඝාතනය සිදුවු දිනට දින කීපයකට පෙර සිට හම්බන්තොට ප්‍රදේශයේ පදිංචි අයෙකු මෙම ප්‍රදේශයේ සැරිසැරූ බවට පොලීසිය විසින් තොරතුරු අනාවරණය කර ගෙන ඇත. එම පුද්ගලයා ආ ගිය තැන් සම්බන්ධයෙන් සිදු කරන ලද විමර්ශනයකින් පසුව ඝාතනය සිදු කිරීම සදහා ඔත්තු බැලූ බව කියන සැකකරුවෙකු පොලීසිය විසින් අත්අඩංගුවට ගෙන තිබේ. ඔහුගෙන් ලද තොරතුරු මත පොළොන්නරුව ප්‍රදේශයේ සිට හම්බන්තොට ප්‍රදේශයට පලා යමින් සිටි ඝාතනයේ ප්‍රධාන සැකකරුද පොලීසිය විසින් අත්අඩංගවට ගෙන ඇත. ඔවුන් දෙදෙනාගෙන් ලද තොරතුරු මත නිවසක පොහොර ගබඩාවක සඟවා තිබු ගිනි අවි සහ පතුරම් තොගය පොලීසිය විසින් සොයා ගෙන තිබේ. මිනිස් ඝාතනයක් සම්බන්ධයෙන් දැනට රක්ෂිත බන්ධනාගාර ගතව සිටින අයෙකුගේ උපදෙස් මත මෙම ඝතනය තමන් විසින් සිදු කළ බව අත්අඩංගුවට ගෙන ඇති සැකකරු පොලීසියට පවසා ඇති බව අප වාර්තාකරු කියයි. ඝාතනය සම්බන්ධයෙන් ඔත්තු බැලූ අයගේ තොරතුරු මත වෙඩි තැබීම සිදු කළත් වෙඩි වැදී ඇත්තේ වෙනත් අයෙකුට බවද ඔහු පවසා ඇත. වෙඩි තැබීමෙන් පසුව පැය කීපයක් හිතවතෙකුගේ නිවසක ගත කර පසුව පොලොන්නරුව ප්‍රදේශයට පලා ගිය බවද ඔහු පවසා තිබේ. මෙම ඝාතනය සිදු කිරීම සදහා දැනට රක්ෂිත බන්ධනාගාර ගත ව සිටින අය වෙනත් අයෙකු මගින් තමන්ට රුපියල් 30,000 ක මුදලක් ලබාදුන් බවද සැකකරු පවසා ඇත. මහගම ප්‍රදේශයේ ඇගළුම් කර්මාන්ත ශාලාවක් ආසන්නයේ ක්‍රියාත්මක වන බව කියන කප්පම් සිද්ධියක් මෙම ඝාතනයට මුල් වී ඇති බව පරීක්ෂණ සිදු කරන නිලධාරීන් කියයි. අත්අඩංගුවට ගෙන සිටින සැකකරුවන් සහ ගිනි අවි හලාවත දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=34610", "Category": null, "Parent URL": null}