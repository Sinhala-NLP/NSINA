{"Source": "Adaderana", "Timestamp": "January 21, 2018 07:33 am", "Headline": "වියළි කාලගුණයෙන් දිස්ත්‍රික්ක 5 කට බලපෑම්", "News Content": "පවතින වියළි කාලගුණ තත්ත්වය හේතුවෙන් දිස්ත්‍රික් පහක ජනතාවට බලපෑම් එල්ල වී ඇති බව ආපදා කළමනාකරණ මධ්‍යස්ථානය පවසයි. එහි සහකාර අධ්‍යක්ෂ රවී ජයරත්න මහතා සඳහන් කළේ වියළි කාලගුණ තත්ත්වය හේතුවෙන් පුද්ගලයින් දෙලක්ෂ 57,000කට අධික පිරිසක් පීඩාවට පත්ව සිටින බවයි. පුත්තලම, කුරුණෑගල, අනුරාධපුර, මන්නාරම සහ වව්නියාව යන දිස්ත්‍රික්කවලට වියළි කාලගුණයෙන් බලපෑම් එල්ල වී ඇති අතර ඉන් වැඩිම බලපෑමක් පුත්තලම දිස්ත්‍රික්කයෙන් වාර්තා වන බව ආපදා කළමනාකරණ මධ්‍යස්ථානය පවසයි. දිස්ත්‍රික්ක සඳහා පානීය ජලපහසුකම් සැපයීමට මේ වන විටත් පියවර ගෙන ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ රවී ජයරත්න මහතා සඳහන් කළේය. මේ අතර පසුගිය කාලයේ පැවති ආපදා තත්ත්වයන්වල දී ක්‍රියාකාරීව කටයුතු කළ රාජ්‍ය සේවකයින් වෙනුවෙන් විශේෂ දීමනාවක් ලබාදීමට රජය තීරණය කර තිබේ. රාජ්‍ය පරිපාලන අමාත්‍ය වජිර අබේවර්ධන මහතා සඳහන් කළේ ඒ අනුව දිවයින පුරා සිටින සියලු ක්ෂේත්‍ර නිලධාරීන්ට අදාළ දීමනාව ලබාදීමට තීරණය කර ඇති බවයි.", "URL": "https://sinhala.adaderana.lk/news.php?nid=83286", "Category": null, "Parent URL": null}