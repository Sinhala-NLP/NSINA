{"Source": "Adaderana", "Timestamp": "May 9, 2019 11:29 am", "Headline": "රුපියල් 4000 දඩයක් සමඟ රයන් නිදහස්", "News Content": "ගංජා ළඟ තබාගැනීමේ චෝදනාව මත රක්ෂිත බන්ධනාගාර ගතකර සිටි රංගන ශිල්පී රයන් වැන් රෝයන් නිදහස් කිරීමට මාතර මහේස්ත්‍රාත් අධිකරණය අද(09) නියම කළේය. අප වාර්තාකරු පැවසුවේ එම චෝදනාවට අදාල ඔහුට රුපියල් 4000ක දඩ මුදලක් පැනවීමට අධිකරණය නියෝගකර ඇති බවයි. මාකඳුරේ මධූෂ් සමඟ ඩුබායිහී සිටියදී අත්අඩංගුවට පත්ව මෙරටට පිටුවහල් කරනු ලැබූ රංගන ශිල්පී රයන් වැන් රෝයන් කටුණායක ගුවන්තොටුපලේදී වැලිගම පොලීසියට භාරදෙනු ලැබීය. ඒ ගංජා ළඟ තබා ගැනීමේ චෝදනාවක් සම්බන්ධයෙන් සිදුකෙරෙන විමර්ශනයකට අදාලවයි. එහිදී අධිකරණයට ඉදිරිපත් කෙරුණු සු රංගන ශිල්පී රයන් වැන් රෝයන් රක්ෂිත බන්ධනාගාර ගත කරනු ලැබුවා. ඔහු අද යළි මාතර ප්‍රධාන මහේස්ත්‍රාත් ඉසුරු නෙත්තිකුමාර මහතා හමුවට ඉදිරිපත් කෙරුණු අතර අදාල නඩුව සලකා බැලූ මහේස්ත්‍රාත්වරයා එම චෝදනාව සම්බන්ධයෙන් ඔහුට එරෙහිව රුපියල් 4000ක දඩයක් පනවා නිදහස් කිරීමට නියෝග කළේය.", "URL": "https://sinhala.adaderana.lk/news.php?nid=109594", "Category": null, "Parent URL": null}