{"Source": "Adaderana", "Timestamp": "April 6, 2012 09:31 am", "Headline": "රිය අනතුරු කිහිපයකින් මරණ 04 ක් ", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව්දෙනෙකු මියගොස් තිබේ. බදුල්ල - බලංගොඩ ප්‍රධාන මාර්ගයේ රත්මලවින්න ප්‍රදේශයේ දී යතුරුපැදියක් කන්ටේනරයක ගැටීමෙන් 35 හැවිරිදි පුද්ගලයෙකු මියගොස් ඇති බව පොලිසිය පවසයි. ඊයේ(05) රාත්‍රී සිදුවූ මෙම අනතුරින් මියගොස් ඇත්තේ බලංගොඩ, ඇල්ලඅරාව, යහළවෙල ප්‍රදේශයේ පදිංචිව සිටි අයෙකි. මේ අතර ගාලු පාර, රොබොල්ගොඩ ප්‍රදේශයේ දී බස්රථයක් සහ ත්‍රිරෝද රථයක් එකිනෙක ගැටීමෙන් සිදුවූ අනතුරකින් ත්‍රිරෝද රථ රියදුරු මියගොස් ඇත. බෙන්තොට, දූවවත්ත ප්‍රදේශයේ පදිංචිව සිටි 38 හැවිරිදි අයෙකු මෙම අනතුරින් මියගොස් ඇති බව පොලිසිය පැවසීය. හලාවත කොළඹ ප්‍රධාන මාර්ගයේ කිඹුල්ගහ හන්දිය අසල දී ලොරි රථයක ගැටුනු පාපැදිකරුවෙකු තුවාල ලබා මාරවිල රෝහලට ඇතුළත් කිරීමෙන් පසු මියගොස් තිබේ. ඊයේ රාත්‍රී 7.30 ට පමණ සිදුවූ මෙම අනතුරින් මියගිය පුද්ගලයා කලවාන, අයගම ප්‍රදේශයේ පදිංචිව සිටි 23 හැවිරිදි අයෙකු බව වෙන්නප්පුව පොලිසිය පැවසීය. මේ අතර බංගදෙනිය ආ‍නමඩුව මාර්ගයේ සිදුවූ තවත් රිය අනතුරකින් පාපැදිකරුවෙකු මියගොස් ඇත.", "URL": "https://sinhala.adaderana.lk/news.php?nid=23320", "Category": null, "Parent URL": null}