{"Source": "Adaderana", "Timestamp": "September 1, 2011 09:45 pm", "Headline": "තෝරාගත් පිරිසක් පමණක් කථිකාචාර්ය සම්මුඛ පරීක්ෂණවලට කැඳවලා", "News Content": "මන්නාරම ආරම්භ කිරීමට නියමිත නව ගුරු විද්‍යාලය සඳහා අවිධිමත්ව කථිකාචාර්යවරුන් බඳවාගැනීමේ වැඩපිළිවෙළට විරෝධය පළ කරන බව ලංකා ගුරු සංගමය පවසයි. ‍ කථිකාචාර්යවරුන් බඳවාගැනීමේ සම්මුඛ පරීක්ෂණ හෙට(02) මන්නාරම කලාප අධ්‍යාපන කාර්යාලයේ පැවැත්වෙන බවත්, නමුත් ඒ සඳහා තෝරාගත් කිහිපදෙනෙකු පමණක් කැඳවා ඇති බවත් එම සංගමයේ ප්‍රධාන ලේකම් ජෝශප් ස්ටාර්ලිං මහතා පෙන්වාදෙයි. ‍ ඉල්ලුම් කිරීමේ ක්‍රමවේදයක් හෝ නොමැතිව මෙසේ බඳවාගැනීම් සිදුකිරීම සම්පූර්ණයෙන්ම වැරදි සහගත බවට හෙතෙම චෝදනා කරයි. ‍ මේ සම්බන්ධව විරෝධය පළකරමින් ගුරු විද්‍යා පීඨ කොමසාරිස්වරයාට හා උතුරු පළාත් අධ්‍යාපන ලේකම්වරයාට ලිඛිතව දැනුම් දුන් බවත් අද දෙරණ වෙත අදහස් දක්වමින් ඒ මහතා සඳහන් කළේය. ‍ වහාම අදාළ තනතුරු වෙනුවෙන් ඉල්ලුම් කිරීමට අවස්ථාව ලබා දී, විධිමත්ව සම්මුඛ පරීක්ෂණ පවත්වා, විධිමත්ව බඳවාගැනීම් සිදුකරන ලෙස ඉල්ලා සිටි බව ද ස්ටාර්ලිං මහතා ප්‍රකාශ කළේය.", "URL": "https://sinhala.adaderana.lk/news.php?nid=18459", "Category": null, "Parent URL": null}