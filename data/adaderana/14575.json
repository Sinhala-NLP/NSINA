{"Source": "Adaderana", "Timestamp": "March 3, 2011 07:15 am", "Headline": "සබරගමුව හදිසියේ වසාදමයි", "News Content": "සබරගමුව විශ්ව විද්‍යාලය දින නියමයක් නැතිව තාවකාලිකව වසා දැමූ බව එම විශ්ව විද්‍යාලයේ උපකුලපති මහාචාර්ය මහින්ද රූපසිංහ මහතා පවසයි. මෙම තීරණය ඊයේ රාත්‍රීයේ ගත් බවත්,අද(03)පෙ.ව.9.00 ට පෙර විශ්ව විද්‍යාල භූමියේ රැඳී සිටින සියලුම සිසු සිසුවියන් ඉවත් විය යුතු බවත් උප කුලපතිවරයා අද දෙරණට කියා සිටියේය. විශ්ව විද්‍යාලය විවෘතව පැවතියද සිසු සිසුවියන් දේශන වලට සහභාගී නොවන බැවින් දේශකවරුන් පැමිණ නිකරුණේම යළි ආපසු හැරී යන බවත්,මේ තත්ත්වය වහා වෙනස් කළ යුතු බැවින් කඩිනම් ක්‍රියා මාර්ගයක් ලෙස විශ්ව විද්‍යාලය තාවකාලිකව වසා දමන්නට තීරණය කළ බව උප කුලපතිවරයා පෙන්වාදුන්නේය. කෙසේ වුවද සාකච්ඡා කිරීමෙන් අනතුරුව විශ්ව විද්‍යාලය යළි ආරම්භ කරන දිනයක් හා ආරම්භ කරන ආකාරය පිළිබඳ දැනුම්දෙන බවත්,එහෙත් මේ වන තුරු යළි ආරම්භ කරන දිනයක් පිළිබඳ කිව නොහැකි බවත් හෙතෙම සඳහන් කළේය. එසේ වුවද හැකි ඉක්මනින් යළි අධ්‍යාපන කටයුතු ආරම්භ කිරීම තම අපේක්ෂාව බවද සබරගමුව විශ්ව විද්‍යාලයේ උපකුලපති මහාචාර්ය මහින්ද රූපසිංහ මහතා වැඩිදුරටත් කියා සිටියේය. මීට සතියකට පෙර විදුලිසැර වැදීමෙන් මිය ගිය සබරගමුව සරසවි සිසුවාගේ සත් දින දානමය පුණ්‍ය කර්මය අද දින පැවැත්වෙන බවත්,ඊට සමගාමීව සබරගමුව විශ්ව විද්‍යාලය තුළද දානමය පුණ්‍ය කර්මයක් සිසුන් විසින් අද දවසේ පවත්වන්නට නියමිතව තිබූ බවත්,විශ්ව විද්‍යාලය හදිසියේ වසා දැමූයේ එවැනි කටයුත්තක් විශ්ව විද්‍යාලය තුළ සංවිධානය කර තිබියදී බවත් අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=14575", "Category": null, "Parent URL": null}