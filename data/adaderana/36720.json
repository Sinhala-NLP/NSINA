{"Source": "Adaderana", "Timestamp": "August 18, 2013 01:01 pm", "Headline": "අනියම් ඇසුරින් හටගත් බිළිඳු කළලය වළ දමලා", "News Content": "සති 10 ක පමණ වයසැති බිළිදු කළලයක් වළ දැමූ බව කියන කාන්තාවක් ආණමඩුව පොලීසිය විසින් අත්අඩංගුවට ගෙන රෝහල් ගත කර තිබේ. මෙසේ අත්අඩංගුවට ගෙන ඇත්තේ ආණමඩුව, මැරුංගොඩ - 7 වන ගම්මානයේ පදිංචි 35 හැවිරිදි කාන්තාවක් බව අප වාර්තාකරු පැවසීය. ඇයව ආණමඩුව දිසා රෝහලට ඇතුළත් කිරීමෙන් පසුව කුරුණෑගල ශීක්ෂණ රෝහලට මාරුකර යවා ඇත. පොලිස් හදිසි ඇමතුම් අංශයට ලද තොරතුරක් මත සිදුකරන ලද විමර්ශනවලින් පසුව සැකකාරිය පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇති කාන්තාවගේ ස්වාමි පුරුෂයා ඇය හැර ගොස් ඇති බවද අප වාර්තාකරු කීය. පසුව තවත් පුරුෂයින් කීප දෙනෙකු සමගම ඇය අනියම් සම්බන්ධතාවයන් පවත්වා ඇති බවත් පොලීසිය අනාවරණය කරගෙන ඇත. එම සම්බන්ධතාවයක ප්‍රතිඵලයක් ලෙස තමන් ගැබ් ගත් බවත්,දරු ගැබ විනාශ වීම සඳහා කිසියම් ඖෂධයක් පානය කළ බවත් සැකකාරිය පොලීසියට පවසා ඇති බව අප වාර්තාකරු කීය. පසුව තම කුසේ තිබු කළලය ගබ්සා වු බවත්, එම කළලය තමන් විසින් නිවස පිටුපස වළ දැමු බවත් සැකකාරිය පොලීසියට පවසා ඇත. ඒ අනුව සැකකාරියගේ නිවස පිටුපස වළ දමා තිබු බිළිදු කළලයක්ද පොලීසිය විසින් සොයා ගෙන තිබේ. එම කළලයද වැඩිදුර පරීක්ෂණ කටයුතු සඳහා කුරුණෑගල ශීක්ෂණ රෝහලට යවා ඇත. සැකකාරිය පොලිස් ආරක්ෂාව ඇතුව කුරුණෑගල ශීක්ෂණ රෝහලේ ප්‍රතිකාර ලබමින් සිටී. ආණමඩුව පොලිස් ස්ථානාධිපති පොලිස් පරීක්ෂක ජී.එන්.ප්‍රියලාල් මහතා ඇතුළු නිලධාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36720", "Category": null, "Parent URL": null}