{"Source": "Adaderana", "Timestamp": "August 8, 2019 06:27 pm", "Headline": "හැමදාම මට දොස් කියද්දී මම සතුටු වෙනවා-අගමැති", "News Content": "ලංකාවේ මේ වන විට සන්ධාන දේශපාලනයක් බිහි වී ඇති අතර ඉදිරි ජනාධිපතිවරණ අපේක්ෂකයා බිහිවන්නේද එවැනි සන්ධානයකින් බව අග්‍රාමාත්‍ය රනිල් වික්‍රමසිංහ මහතා පවසයි. අද කොළඹ පැවති උත්සවයකදී අග්‍රාමාත්‍යවරයා මේ බව සඳහන් කළේය. එහිදී සිය අදහස් දක්වමින් අග්‍රාමාත්‍යවරයා මෙසේ ප්‍රකාශ කළේය. \"අපිට ඒකාධිපතිවාදයක් අවශ්‍ය නැහැ. අපිට විනයක් ඕනේ. ප්‍රජාතන්ත්‍රවාදයයි විනයයි දෙකම අරගෙන අපි ඉදිරියට යනවා. මට හැමදාම හැම රූපවාහිනි නාලිකාවලින් දොස් කියද්දි මම සතුටුවෙනවා. මේ එක්කෙනෙක්වත් මම සුදු වෑන්වලින් ගෙනිහින් නැහැ. හෙටත් දොස් කියන්න, විවේචනය කරන්න. අපි ඇතිකළ පරිවර්තනය පිළිගන්න ඕනේ ඒ පරිවර්තනයෙන් ජනතාවත් වෙනස් වුණා. ඉන්න හිතෙන රටක් ඕනේනම් දේශපාලනය වෙනස් කරන්න ඕනෙලු. අපි අලුතින් හිතලා අලුතින් යන්න ඕනේ ඒ සඳහා අපි සන්ධානගත වෙනවා. රටේ පරිවර්තනය නිසා දේශපාලනයත් වෙනස්වෙලා. අද අපි දකින්නේ සන්ධාන දේශපාලනය. ප්‍රධාන පක්ෂයක නායකත්වය යටතේ සන්ධාන තුනක් ඇතිවෙනවා. ඒ සන්ධානවලින් ජනපතිවරණයට තරග කරන්න සිදුවෙයි.\" මහානගර හා බස්නාහිර සංවර්ධන අමාත්‍යාංශයේ මෙහෙයවීම මත නාගරික පුනර්ජීවන ව්‍යාපෘතියෙහි ඉදිකිරීම් වැඩබිම්වල සේවය කරන ශ්‍රමිකයින්ගේ සේවය අගය කිරීම වෙනුවෙන් සංවිධාන කරන දෑ අභිමානි උපහාර උළෙල අද කොළඹදී පැවැත්වුණි.", "URL": "https://sinhala.adaderana.lk/news.php?nid=116107", "Category": null, "Parent URL": null}