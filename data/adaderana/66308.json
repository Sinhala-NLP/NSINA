{"Source": "Adaderana", "Timestamp": "November 22, 2016 05:04 pm", "Headline": "විදෙස් ‍ආයෝජන ඩො.මිලියන 222න් අඩුවෙලා-චීනයට වුණත් ගෙඩිපිටින් විකුණන්න එපා", "News Content": "මෙම ආණ්ඩුව බලයට පත්වීමෙන් පසුව එනම් 2014ට වඩා මේවන විට සෘජු විදේශ ආයෝජන අ.ඩො.මිලියන 222න් අඩුවී ඇති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.ආයෝජකයින්ට ආයෝජනය සඳහා ආරාධනා කරනු ලැබුවද,ඔවුන් හේතු සාධක ගණනාවක් හේතුවෙන් ආයෝජනය සඳහා බියක් දක්වන බව මන්ත්‍රීවරයා කියා සිටියේ අද (22) කොළඹ පැවති මාධ්‍ය හමුවකදීය.ලාභ ලබමින් පැවති පුද්ගලික ආයතන හදිසියේ රජයට පවරා ගැනීමට ක්‍රියා කිරීම ආයෝජකයින් බියවීමට එක් හේතුවක් බවත්,මේවන විට ඇවන්ට්ගාඩ් හා සී.එස්.එන් ආයතන පවරාගෙන ඇති බවත් මන්ත්‍රීවරයා සිහිපත් කළේය.ඒ අනුව ලංකාවේ ආයෝජනය කර ස්ථාපිත කරන ඕනෑම සමාගමක් ඕනෑම අවස්ථාවක පවරාගැනීමට හැකියාව පවතින බවත්,එය ඉතා භයානක තත්ත්වයක් බවත් ඔහු සඳහන් කළේය.ප්‍රජාතන්ත්‍රවාදය හා මාධ්‍ය නිදහස සම්බන්ධයෙන් රට පත්ව ඇති අර්බුදකාරී තත්ත්වයද ආයෝජකයින් අධෛර්යමත්වීමට හේතුවක් බව ගුණවර්ධන මහතා පෙන්වා දුන්නේය.අනෙක් අතට ආණ්ඩුක්‍රම ව්‍යවස්ථාවට පටහැණිව පොලිස් ඒකකයක් ස්ථාපිත කර තිබීමත්,ආයෝජකයින් හා ව්‍යාපාරිකයින් ගණනාවක් ඊට කැඳවා තිබීමත් ආයෝජකයින් සඳහා අහිතකර ලෙස බලපා ඇති බව මන්ත්‍රීවරයා අවධාරණය කළේය.එසේම රටේ බදු ප්‍රතිපත්තයද ආයෝජකයින්ට අහිතකර ලෙස බලපා ඇති බව කියා සිටි මන්ත්‍රීවරයා සුපිරි බද්ද අතීතයට බලපැවැත්වෙන පරිදි අය කිරීමට පියවර ගැනීමත්,ප්‍රාග්ධන ලාභ බද්ද තුළින් ලක්ෂ 100ක ලාභයක් ලබන විට ලක්ෂ 10ක් බදු ලෙස ආණ්ඩුවට ගෙවිය යුතුවීමත් ගැටළු සහගත බව සඳහන් කළේය.මේ අයුරින් විදේශ ආයෝජකයින් පමණක් නොව මුළු රටේම ව්‍යාපාරිකයින් තැති ගෙන ඇති බවත්,විරෝධය පෑවොත් ආයතන සීල් තබාවිදැයි දක්වන බිය නිසාම කිසිවෙකු කටක් හොල්ලන්නේ නැති බවත් ගුණවර්ධන මහතා කියා සිටියේය.ඒ දිනවල චීනයට දෙස් දෙවොල් තැබූ රවී කරුණානායක අමාත්‍යවරයාගේ මේ දිනවල දිව පැටලී, මුව ගොළුවී ඇති බවත්,ඒ නිසා චීනය ගැන කිසිවක් නොකියන බවත් මන්ත්‍රීවරයා සිහිපත් කළේය.චීනයට වුවත් වරාය හෝ ගුවන්තොටුපළ ගෙඩි පිටින් විකිණිය යුතු නැති බව හෙතෙම අවධාරණය කළේය.", "URL": "https://sinhala.adaderana.lk/news.php?nid=66308", "Category": null, "Parent URL": null}