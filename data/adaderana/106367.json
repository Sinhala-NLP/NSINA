{"Source": "Adaderana", "Timestamp": "March 19, 2019 04:41 pm", "Headline": "අමෙරිකාවට තවමත් ගංවතුර", "News Content": "අමෙරිකාවේ මධ්‍යම තැනිතලාවට බලපෑ ගංවතුර තත්ත්වය තවමත් පහව ගොස් නැහැ. අයහපත් කාලගුණයෙන් එම කලාපයේ පුද්ගල මරණ දෙකක්ද සිදුව ඇති අතර දේපළ රැසකටම හානි සිදුව තිබෙනවා. අමෙරිකාවේ මධ්‍යම තැනිතලා කලාපයේ ප්‍රාන්ත කිහිපයක්ම ජල ගැලීම්වලට ලක්ව තිබෙනවා. එම ප්‍රාන්ත වල නිවාස සහ කඩ සාප්පු රැසක් ජලයෙන් යටවී ඇති අතර මේ හේතුවෙන් ජනතාවගේ දෛනික කටයුතු අඩාලවී ඇති බවයි විදෙස් වාර්තා සඳහන් කළේ. පවතින තත්ත්වය සැලකිල්ලට ගනිමින් ඇතැම් ප්‍රාන්ත වල හදිසි තත්ත්වයක්ද ප්‍රකාශයට පත්කර ඇති බව සඳහන්. ඉදිරි දිනවලදී ජල මට්ටම තවදුරටත් ඉහළ යනු ඇති බවටයි අමෙරිකානු කාලගුණ බලධාරීන් අනතුරු අඟවා සිටින්නේ. මේ හේතුවෙන් ගංගා සහ ජලාශ ආශ්‍රිතව වෙසෙන පුද්ගලයන්ට ආරක්ෂිත ස්ථාන කරා යන ලෙසත් දැනුම් දී ඇතැයිද සඳහන්. මේ අතර ජලයෙන් යටවූ ප්‍රදේශ වල සිටින සුරතල් සත්ත්වයින් මුදාගැනීමේ මෙහෙයුමක්ද ක්‍රියාත්මක කර තිබුණා. ඉකුත් දිනවලදී මෙම කලාපයට බලපෑ ධාරාණිපාත වර්ෂාව සහ හිම දියවීම ආරම්භවීම මෙම ප්‍රබල ගංවතුරට හේතුවී ඇතැයිද විදෙස් වාර්තාවල වැඩිදුරටත් සඳහන්.", "URL": "https://sinhala.adaderana.lk/news.php?nid=106367", "Category": null, "Parent URL": null}