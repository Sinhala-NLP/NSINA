{"Source": "Adaderana", "Timestamp": "February 12, 2019 04:11 pm", "Headline": "ඉන්ධන මිල ඉහළ දැමීම නිසා දකුණු පළාත් සභාව උණුසුම්", "News Content": "රජය විසින් ඉන්දන මිල ඉහළ දැමීමට විරෝධය පළකරමින් දකුණු පළාත් සභාවේ ශ්‍රී ලංකා පොදුජන පෙරමුණට සහය දක්වන චන්න සාලිය මෙන්ඩිස් සහ සම්පත් අතුකෝරල යන මන්ත්‍රීවරුන් අද(12) ත්‍රීරෝද රථයකින් පළාත් සභාව වෙත පැමිණියේය. එම මන්ත්‍රීවරුන් සභා ගර්භයට ඇතුල්වීමට පැමිණි අවස්ථාවේදී එක්සත් ජාතික පක්ෂ මන්ත්‍රීවරු පිරිසක් ඔවුන්ට සිය විරෝධය පළ කළේය. මේ අතර දකුණු පළාත් පොදු පාසල් ප්‍රවාහන සංගමය සඳහන් කළේ ඉන්ධන මිල ඉහළ දැමීම හේතුවෙන් තමන් අසීරූතාවට ලක්වී ඇති බවයි. දකුණු පළාත් පොදු පාසල් ප්‍රවාහන සංගමයේ, සංවිධායක ආර්.රුවන් කුමාර මහතා කියා සිටියේ, ඩීසල් මිල ඉහළ ගිය නිසා පවතින ගාස්තුවල කිසිදු වෙනසක් සිදු කළ නොහැකි බවයි. කෙසේ නමුත් ඉන්දන මිල ඉහළ යාම පිළිබඳව අදහස් දක්වමින් ජනතාව කියා සිටියේ, නව රජයකින් බලාපොරොත්තු වු කිසිවක් ආණ්ඩුව තුළින් නොලැබුණ බවයි. ඉන්ධන මිල සංශෝධනය කිරීමේ මිල යාන්ත්‍රණයට අනුව ඊයේ(11) මධ්‍යම රාත්‍රීයේ සිට ඉන්ධන මිල ඉහළ දමා තිබේ. මුදල් හා ජනමාධ්‍ය අමාත්‍යංශය සඳහන් කළේ ඊයේ පස්වරුවේ රැස්වූ ඉන්ධන මිල සූත්‍ර කමිටුව විසින් අදාළ සංශෝධනයන් සිදුකර ඇති බවයි. ඒ අනුව ඔක්ටේන් 92 වර්ගෙයේ පෙට්‍රල් ලීටරයක් රුපියල් 6කින් ඉහළ දමා ඇති අතර ඔක්ටේන් 95 වර්ගයේ පෙට්‍රල් ලීටරයක් රුපියල් 5කින් ඉහළ දමා තිබේ. ඔටෝ ඩීසල් ලීටරයක් රුපියල් 4කින් ද සුපිරි ඩීසල් ලීටරයක් රුපියල් 8කින් ද මිල ඉහළ දමා ඇති බවයි මුදල් හා ජනමාධ්‍ය අමාත්‍යංශය සඳහන් කළේය. ඒ අනුව ඔක්ටේන් 92 වර්ගයේ පෙට්‍රල් ලීටරයක නව මිල රුපියල් 129ක් වන අතර ඔක්ටේන් 95 වර්ගයේ පෙට්‍රල් ලීටරයක නව මිල රුපියල් 152ක්. මිල සංශෝධනයට අනුව ඔටෝ ඩීසල් ලීටරයක නව මිල රුපියල් 103ක් වන අතර සුපිරි ඩීසල් ලීටරයක නව මිල රුපියල් 126ක් බවයි මුදල් හා ජනමාධ්‍ය අමාත්‍යංශය සඳහන් කළේය. ඉන්ධන මිල තීරණය කිරීම සඳහා මිල සූත්‍රය පළමු වරට පසුගිය වසරේ මැයි මාසයේ දී හදුන්වා දුන් අතර ජාත්‍යන්තර වෙළෙඳපලේ බොරතෙල් බැරලයක මිල අනුව මෙරට ඉන්ධන මිල ද සංශෝධනය වීම සිදුකරනු ලබයි. ඒ අනුව පසුගිය වසරේ මැයි මාසයේ සිට මේ දක්වා අවස්ථා 4කදී ඉන්ධන මිල ගණන් වැඩි කර ඇති අතර අවස්ථා පහකදී ඉන්ධන මිල ගණන් අඩු කර ඇති බව මුදල් හා ජනමාධ්‍ය අමාත්‍යංශය සඳහන් කළේය. ඩීසල් සහ පෙට්‍රල් මිල ඉහළ ගිය ද පසුගිය වසරේ මැයි මාසයේ ඔක්ටේන් 92 වර්ගයේ පෙට්‍රල් ලීටරයක මිල රුපියල් 137ක් ලෙස පැවති අතර අද වන විට එය රුපියල් 129 දක්වා අඩු වී තිබේ. එසේම ඩීසල් ලිටරයක මිල රුපියල් 109යේ සිට රුපියල් 103දක්වා අඩු වී ඇති අතර 2018 මැයි මාසයේ පැවති මිලට වඩා අඩුවෙන් මේ වන විට ඉන්ධන මිල ගණන් පවතින බැවින් බස්, ත්‍රීරෝද රථ සහ සෙසු සේවා ගාස්තු ඉහළ දැමීමට කිසිදු අවශ්‍යතාවක් නොමැති බව රජය පෙන්වා දෙයි. මේ අතර ඊයේ මධ්‍යම රාත්‍රියේ සිට ක්‍රියාත්මක වන පරිදි ඉන්දියන් ඔයිල් සමාගම ද ඉන්ධන මිල සංශෝධනය කිරීමට පියවර ගෙන තිබේ. ඒ අනුව ඔටෝ ඩීසල් ලීටරයක මිල රුපියල් 4කින් ඉහළ දමා ඇති අතර සුපිරි ඩීසල් ලීටරයක මිල රුපියල් 8කින් ඉහළ දමා තිබේ. ඔක්ටේන් 92 වර්ගයේ පෙට්‍රල් මිල සංශෝධනය කිරීමට ඉන්දියන් ඔයිල් සමාගම මෙවර කටයුතු කර නොමැති අතර ඔක්ටේන් 95 වර්ගයේ පෙට්‍රල් ලීටරයක මිල රුපියල් 5කින් ඉහළ දැමීමට තීරණය කර ඇති බවයි වාර්තා වෙයි.", "URL": "https://sinhala.adaderana.lk/news.php?nid=104170", "Category": null, "Parent URL": null}