{"Source": "Adaderana", "Timestamp": "March 26, 2017 03:29 pm", "Headline": "ලාහෝර් ප්‍රහාරයට සම්බන්ධ ත්‍රස්ත නායකයා මියගොස් ඇති බව තහවුරු කරයි", "News Content": "ශ්‍රී ලංකා ක්‍රිකට් කණ්ඩායම රැගත් බස් රථයකට පාකිස්ථානයේ ලාහෝර් නුවර දී එල්ල වු ප්‍රහාරයට සම්බන්ධ අල්කයිඩා ත්‍රස්ත නායකයා ජීවිතක්ෂයට පත්ව ඇති බව අමෙරිකාව විසින් තහවුරු කර තිබේ.පසුගිය මාර්තු මස 19 වන දින අමෙරිකාව එල්ල කළ ගුවන් ප්‍රහාරය දී ඔහු මියගොස් ඇති බවට මීට පෙර වාර්තා පළ වී තිබු අතර පෙන්ටගනය විසින් නිවේදනයක් නිකුත් කරමින් මේ බව තහවුරු කර ඇති බව විදෙස් මාධ්‍ය වාර්තා කළේය.මියගොස් ඇත්තේ අල්කයිඩා සංවිධානයේ ඇෆ්ගනිස්ථාන නායකයා වන “ක්වාරි යසින්“ නමැත්තා යි.2008 වසරේ පාකිස්ථානයේ ඉස්ලාමාබාද් අගනුවර හෝටලයකට එල්ල කළ බෝම්බ ප්‍රහාරයකින් අමෙරිකානු ආරක්ෂක අංශ සාමාජිකයින් දෙදෙනෙකු ඇතුළු පුද්ගලයින් කිහිපදෙනෙකු මියයාමේ සිද්ධියට මොහු සම්බන්ධ බව පෙන්ටගනය පවසයි.2009 වර්ෂයේ දී පාකිස්ථානයේ ලාහෝර් නුවර දී ශ්‍රී ලංකා ක්‍රිකට් කණ්ඩායම රැගත් බස් රථයට එල්ල වු ත්‍රස්ත ප්‍රහාරයට “ක්වාරි යසින්“ සම්බන්ධ බවට එවකට පාකිස්ථාන ආරක්ෂක අංශ නිවේදනය කර තිබූ අතර ඔහු සම්බන්ධයෙන් තොරතුරක් ලබාදෙන අයෙකුට මුදල් ත්‍යාගයක් පිරිනැමීමට ද ඔවුන් තිරණය කර තිබේ.", "URL": "https://sinhala.adaderana.lk/news.php?nid=71380", "Category": null, "Parent URL": null}