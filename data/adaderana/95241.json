{"Source": "Adaderana", "Timestamp": "August 30, 2018 01:57 pm", "Headline": " හොඳම දේ දුන්න ටීවි දෙරණ සම්මානයෙන් පිදුම් ලබයි", "News Content": "23 වන සුමති සම්මාන උලෙළේදී වසරේ හොඳම රූපවාහිනී කාලීන ප්‍රවෘත්ති වාර්තාකරණය සහ හොඳම රූපවාහිනී ගවේෂණාත්මක ප්‍රවෘත්ති වාර්තාකරණය ද ඇතුළුව තවත් සම්මාන රැසක් ටී.වී.දෙරණ දිනා ගනු ලැබීය. සම්මාන රාත්‍රිය ඊයේ(29) අති උත්කර්ශවත් අයුරින් පැවැත්වුණේ නෙළුම් පොකුණ රඟහලේදී. සම්මාන උළෙල සඳහා ක්ෂේත්‍ර රැසක් නියෝජනය කරමින් සම්මාන ලාභීන් ඇතුළු විශාල පිරිසක් පැමිණ සිටියේය. මෙහිදී හොඳම රූපවාහිනී කාලීන ප්‍රවෘත්ති වාර්තාකරණය සඳහා වන සම්මානය අද දෙරණට හිමි විය. ඒ පසුගිය වැසි සමයත් සමඟ පාහියන්ගල ලෙන නායයාමේ අවධානමකට ලක්වීම සම්බන්ධයෙන් අද දෙරණ ඔස්සේ විකාශය කෙරුණු පාහියන්ගල අනාවරණය වෙනුවෙන්. එමෙන්ම දළ පූට්ටුවාගේ ඝාතනය පිළිබඳ අද දෙරණ උකුස්සා විශේෂාංගය වසරේ හොඳම රූපවාහිනී ගවේෂණාත්මක ප්‍රවෘත්ති වාර්තාකරණය වෙනුවෙන් සම්මානයට පාත්‍ර විය. හොඳම රූපවාහිනී පූරක සම්මානය හිමි වූයේ ටී.වී.දෙරණ ඔස්සේ විකාශය වන \"මා නොවන මම \"වැඩසටහන ඉදිරිපත් කරන කැළුම් ශ්‍රීමාල්ටයි. ඔහු වෙනුවෙන් එහි නිෂ්පාදක චින්තක ගම්ලත් විසින් සම්මානය ලබා ගනු ලැබීය. සම්මාන උළෙලේ ජනප්‍රියම ටෙලිනාට්‍ය නළුවා සම්මානය හිමිවුයේ ටී.වී.දෙරණ ඔස්සේ විකාශය වන දෙවෙනි ඉනිම ටෙලි නාට්‍යය හරහා ජනාදරයට පාත්‍ර වූ රවීන් කනිෂ්කටයි. මෙහිදී හොඳම රූපවාහිනී ළමා වැඩසටහන ලෙස ටී.වී.දෙරණ ඔස්සේ විකාශය වූ ටිං ටිං මාමා වැඩසටහන සම්මාන දිනා ගත්තේය. ජීවිතයේ එක්වරක් පමණක් පිදෙන යූ.ඩබ්ලිව්.සුමතිපාල අනුස්මණ සම්මාන 2ක් මෙවර 23 වැනි සුමති සම්මාන උළලේදී පිරිනමනු ලැබීය. එහි පළමුවැන්න පිරි නැමුනේ 46 වසරක සිනමා දිවි ගමනේ සිනමා පට 65කට වැඩි ප්‍රමාණයකට ප්‍රධාන චරිතය නිරූපණය කරමින් දේශීය සිනමා අඹර බැබලවූ ප්‍රවීන රංගවේදී තිස්ස විජේසුරේන්ද්‍ර මහතාටයි. එසේම පුරා දශක 4කට වැඩි කළක් දේශීය සිනමාවේ විවිධවූ භූමිකාවන් අතික්‍රමනය කළ ජ්‍යෙෂ්ඨ රංගන ශිල්පිනී ගීතා කුමාරසිංහ මහත්මියට ද ජීවිතයේ එක්වරක් පමණක් පිදෙන යූ.ඩබ්ලිව්.සුමතිපාල අනුස්මණ සම්මානය පිරිනැමුණි.", "URL": "https://sinhala.adaderana.lk/news.php?nid=95241", "Category": null, "Parent URL": null}