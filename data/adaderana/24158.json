{"Source": "Adaderana", "Timestamp": "May 10, 2012 06:11 pm", "Headline": " දැන් ආණ්ඩුව කාණුවල සිටින පණුවන්ට කිරි උතුරවමින් ඉන්නවා", "News Content": "ජනතාවට කිරි උතුරවන බවට පොරොන්දු දුන් ආණ්ඩුව කාණුවල සිටින පණුවන්ට කිරි උතුරවමින් සිටින බව පෙරටුගාමී සමාජවාදී පක්ෂය පවසයි. කිරි නිෂ්පාදන මිලදී ගැනීමට හෝ බෙදාහැරීමට ආණ්ඩුවට නිසි වැඩපිළිවෙළක් නොමැති බව එම පක්ෂයේ ප‍්‍රචාරක ලේකම් පුබුදු ජයගොඩ මහතා සඳහන් කරයි. ඔහු මේ බව කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. එහිදී ඔහු මෙසේද කියා සිටියේය. ධනවාදයේ උගන්වන්නේ ධනවතුන්ගෙන් බදු අය කර ගන්නවා කියලා. නමුත් මේ ආණ්ඩුව බදු අය කරන්නේ දුප්පතුන්ගෙන්. වැටුපෙන් කැපෙන්න ගන්නා ණයවලට අය කරන පොලී වැඩි කරලා. ඒ වගේම ක්‍රෙඩිට්කාඞ්වලින් අය කරන පොලී වැඩි කර තිබෙනවා. මේවා බලපාන්නේ අඩු ආදායම් ලාභී ජනතාවට. නමුත් ආණ්ඩුව මෙහෙම කරන අතරේ සාම්පූර්වල විදුලි බලාගාරයක් ඉදිරි කරන ඉන්දියානු සමාගම සියලූම බදු වලින් නිදහස් කර තිබෙනවා. අවුරුදු 25ක බදු සහනයක් දීලා තිබෙනවා. එහි සේවය කරන සේවකයින් උපයන විට ගෙවන බද්දෙන් නිදහස් කර තිබෙනවා. නමුත් ලාංකිකයින්ගෙන් උපයන විට ගෙවන බදු අය කරනවා. ආණ්ඩුව කිරි නිෂ්පාදනය වැඩි කරනවා කියලා මැතිවරණ පොරොන්දුවල කිව්වා. ජනතාවට කිරි උතුරුවනවා කියලා කිව්වා. නමුත් දැන් කිරි උතුරන්නේ නුවරඑළියවගේ දිස්ත‍්‍රික්කවල කානුවල ඉන්න පණුවන්ට. ආණ්ඩුවට කිරි නිෂ්පාදන මිලදී ගන්න, බෙදා හරින්න වැඩපිළිවෙළක් නැහැ. ඒ නිසා කිරි මහ පාරේ හළන්න කිරි ගොවීන්ට සිදු වෙලා. කිරි නිෂ්පාදකයාටත් පාරිභෝගිකයාටත් සාධාරණය ඉටු කරන්න ආණ්ඩුව අසමත්. නමුත් කිරි පිටි සඳහා අය කරන බදු වැඩි කරද්දී ආණ්ඩුව කිව්වේ, කිරි ගොවියාට සහන දෙන්නයි බදු වැඩි කළේ කියලා. එහෙම නම් ගෑස් මිල වැඩි කළේ කාට සහන දෙන්නද? මේ වන විට ලෝක වෙළඳපොළේ ගෑස් මිල සැලකිය යුතු මට්ටමකින් අඩු වෙලා තිබෙනවා. මේ බඩු මිල වැඩිවීම පිටුපස බරපතළ ආර්ථික, දේශපාලන අර්බුදයක් තිබෙනවා. පසුගිය 08 වැනිදා අජිත් කබ්රාල් මහ බැංකු අධිපතිවරයා මාධ්‍ය හමුවක් පවත්වා කිව්වා, රටේ ආර්ථිකය තිබෙන්නේ අර්බුදයට පත් වෙලා, ණය ගන්නවා හැර වෙනත් විකල්පයක් නැහැ, ඒ නිසා නැවත නැවත ජාත්‍යන්තර මූල්‍ය අරමුදලෙන් ණය ගන්න වෙනවා කියලා. දැන් ඩොලරය රුපියල් 130ට ආසන්න වෙලා. රුපියල අවප‍්‍රමාණය වෙද්දී රටේ ණය ප‍්‍රමාණය විශාල ලෙස වැඩි වෙනවා. රුපියල අව ප‍්‍රමාණය කළේ ඇයි? ඊට හේතුව ලෙස ආණ්ඩුව කිව්වේ, රුපියල ස්ථාවරව පවත්වාගෙන යන්න ඩොලර් සංචිත විකුණන්න වෙනවා, ඒ නිසා සංචිත පහත වැටීම නතර කරන්නයි රුපියල පාවෙන්න හරින්නේ කියලා. නමුත් ඇත්ත ඒක නොවෙයි. රුපියල් පාවෙන්න හැරියාට පසුවත් ඩොලර් සංචිත පහත වැටීම නතර වෙලා නැහැ. මූල්‍ය අරමුදල ආණ්ඩුවට ණය වාරිකය දෙන්න නම් රුපියල අවප‍්‍රමාණය කරන්න කිව්වා. අධිරාජ්‍ය විරෝධය ගැන හැම තත්පරයකදීම කෑ ගහන ආණ්ඩුව අධිරාජ්‍යවාදී ආයතන කියන දේ කළා. විදේශ සංචිත හිඟ වෙන්නේ රුපියලේ ප‍්‍රශ්නයක් නිසා නොවෙයි. මේ වන විට වාර්තා ගත අන්දමින් ලංකාවේ වෙළඳ හිඟය වැඩි වෙලා. 67.5%ක් පමණ වෙලා තිබෙනවා. 28%කින් ආනයන ඉහළ ගිහිල්ලා. විදේශ සංචිතවලට ඩොලර් එන්න නම් භාණ්ඩ විකුණන්න ඕන. ඒ සඳහා නිෂ්පාදනය කරන්න ඕන. නමුත් කෘෂිකර්මාන්තය, කර්මාන්ත ක්ෂේත‍්‍ර කඩා වැටිලා. ආණ්ඩුව කියනවා සේවා ආර්ථිකයක් හදනවා කියලා. නමුත් මේ ආණ්ඩුව සේවා ආර්ථිකයක් හදන්නේ නැහැ. මැලේසියාවේ සේවා ආර්ථිකයක් තිබෙනවා. මැලේසියාව ගණිත ගුරුවරුන් වෙනත් රටවලට යවලා විශාල ආදායමක් උපයනවා. ඉන්දියාව වෙනත් රටවලට වෛද්‍යවරුන් යවලා විශාල ආදායමක් උපයනවා. ඉන්දියාව මෘදුකාංග ඉංජිනේරු විද්‍යාව දියුණු කර තිබෙනවා. ඒ හරහා විශාල ආදායමක් උපයනවා. ලංකාව මොනවද කරලා තිබෙන්නේ? කාන්තාවන් මැද පෙරදිග යැවීම විතරයි. දැන් ආණ්ඩුව භාණ්ඩාගාර මිල්පත්වල පොලී ඉහළ දමා තිබෙනවා. මැයි මාසයේදී රුපියල් බිලියන 12.4ක භාණ්ඩාගාර බිල්පත් අලවි කළා. ඒ මුදල් වාණිජ්‍ය බැංකුවල තැන්පත් කළා නම් එම බැංකු එම මුදල් ආයෝජකයින්ට ණයට දෙනවා. නමුත් භාණ්ඩාගාර බිල්පත්වල තැන්පත් කළාම ආණ්ඩුව ඒ මුදල් තමන්ගේ වියදමට ගන්නවා. ඒ නිසා දැන් බැංකුවල මුදල් නැහැ, බැංකුවලින් ණය නිකුත් කිරීම සීමා කරලා. මේ නිසා ආර්ථිකය තවත් පටු වෙලා තිබෙනවා. රට යමින් තිබෙන්නේ දැවැන්ත ආර්ථික ව්‍යසනයක් කරා. විපක්ෂයටත් මේ ගැන දැක්මක් නැහැ. එක්සත් ජාතික පක්ෂය, දෙමළ සන්ධානය, ජනතා විමුක්ති පෙරමුණ වගේ පක්ෂ මොනවාද කියන්නේ. ඔවුන් කියන්නේ එක්කෝ මේක කළමනාකරණයේ ප‍්‍රශ්නයක් කියලා. එහෙමත් නැත්නම් වංචා දූෂණ නිසා කියලා. නමුත් ඇත්ත ප‍්‍රශ්නය ඒක නොවෙයි. මේක කළමනාකරණයේවත් වංචා දූෂණවලවත් ප‍්‍රශ්නයක් නොවෙයි. මේක ආර්ථික ප‍්‍රතිපත්තියේ ප‍්‍රශ්නයක්. එහෙම දකින්නේ නැති කිසිවකුට මේ ප‍්‍රශ්නයට උත්තර සොයන්න බැහැ.මේ ආණ්ඩුව විශාල වශයෙන් වංචා දූෂණ කරනවා. සමෘද්ධිය සඳහා වැය වන්නේ රුපියල් බිලියන 7යි. නමුත් හීනමානයෙන් පෙළෙන පාලකයෙක්ට තමන්ගේ නම ගහපු ප්ලේන් අහසේ යනවා බලන්න තියෙන ආශාව ඉටු කරන්න හදපු මිහින් ලංකා ගුවන් සේවය රුපියල් බිලියන 17ක් පමණ පාඩුයි. පසුගියදා කෝප් කමිටුවේ වාර්තාව නිකුත් කළා. රාජ්‍ය ආයතන 229ක් පරීක්ෂාවට ලක් කර තිබෙනවා. වංචා දූෂණ විශාල ප‍්‍රමාණයක් සොයා ගෙන තිබෙනවා. ඒ ගැන හිටපු කොමියුනිස්ට්කාරයෙක් වෙච්ච ඩිව් ගුණසේකර මහත්තයා ලොකු වාර්තාවක් ඉදිරිපත් කරන්න පුළුවන් වෙච්ච එක ගැන සතුටු වෙනවා. ඒත් එයාම කියනවා, ඒ වාර්තාවලින් වැඩක් නැහැ, ක‍්‍රියාත්මක වුණු එකම වාර්තාවක් වත් නැහැ කියලා. සුනිල් හඳුන්නෙත්ති සහෝදරයා කියන්නේ මොකක්ද? අවුරුදු 12ක් කෝප් කමිටුව නියෝජනය කරන්න ලැබීම ගැන ජනතා විමුක්ති පෙරමුණ සතුටු වෙනවා. විවිධ බාධා හමුවේ දූෂණ වංචා හෙළි කරන්න ලැබීම ගැන සතුටු වෙනවාලූ. මේ හැම දෙනාම කරන්නේ ධනවාදය මේ විදියටම තියෙද්දී එහි තියෙන උමතු බව කළමනාකරණය කරන්න උත්සාහ කරන එක. රෙදි අපුල්ලන එක. මේ ක‍්‍රමයට ඉදිරියට යන්න බැහැ. මේ ආර්ථික උපාය මාර්ගය වැරදියි. ඒ නිසා නිවැරදි ආර්ථික උපාය මාර්ගය මොකක්ද කියලා සංචාදයක් අවශ්‍යයි. ජනතාව මේ ප‍්‍රශ්න ගැන මීට වඩා ගැඹුරින් සිතිය යුතුයි. අද ලොව පුරාම මේ ක‍්‍රමය වැරදියි කියන මතය අවිත් තිබෙනවා. ප‍්‍රංශයේ සාකෝසි පරාජය වෙලා සමාජවාදී පක්ෂයේ අපේක්ෂකයා ජයග‍්‍රහණය කළා. 2%ක් විතර ඡන්ද තිබුණු කොමියුනිස්ට් පක්ෂයට 11%ක් පමණ ඡන්ද ලැබී තිබෙනවා. අපි ඔවුන් සමාජවාදීන් ලෙස පිළිගන්නේ නැහැ. එහෙම නම් ඩිව් ගුණසේකර මහත්තයලාත් සමාජවාදීන් වෙන්න ඕන. නමුත් ජනතාව වම පැත්තට යොමු වෙමින් ඉන්නවා කියන එක එයින් පැහැදිලියි.", "URL": "https://sinhala.adaderana.lk/news.php?nid=24158", "Category": null, "Parent URL": null}