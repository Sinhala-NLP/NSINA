{"Source": "Adaderana", "Timestamp": "March 8, 2013 01:19 pm", "Headline": "එක්දරු පියා ටිපර් රථයට යටවෙයි", "News Content": "ආඩිගම - රස්නායකපුර මාර්ගයේ පෙරියමඩුව ප්‍රදේශයේදී ටිපර් රථයකට යටවීමෙන් අද (08) දහවල් පුද්ගලයෙකු මියගොස් තිබේ. අනතුරින් මියගොස් ඇත්තේ කුරුණෑගල, අළුත් මල්කඩුවාව ප්‍රදේශයේ පදිංචිකරුවෙකු වන ලියනගේ නිමල් ජයසිංහ (58) නම්වු එක්දරු පියෙක් බව අප වාර්තාකරු පවසයි. මියගොස් ඇති අය ස්වයං රැකියාවක් කර ජීවිකාව කරගෙන ගිය අයෙකි. තමන්ටම අයත් කුඩා ප්‍රමාණයේ ලොරියකින් මෙට්ට, ඇතුළු ගෘහ භාණ්ඩ නිවෙස්වලටම ගොස් අලෙවි කිරීම ඔහු විසින් සිදු කර ඇතැයි අප වාර්තාකරු පවසයි. එම පුද්ගලයා තම ලොරියෙන් නිකවැරටිය, රස්නායක පුර හරහා ආඩිගම දක්වා ගමන් කරමින් සිට තිබේ. අදාළ මාර්ගයේ පෙරියමඩුව සොහොහොන් පිටිය ආසන්නයේ පොලිස් මාර්ග බාධකයක් ඇත. එම මාර්ග බාධකයේ සිටි පොලිස් නිලධාරියෙකු ලොරිය නවතවා පරීක්ෂා කර අවසානයේදී අලෙවි කිරීමට ඇති මෙට්ටයක මිල විමසා ඇතැයි අප වාර්තාකරු කියයි. රියදුරු අසුනේ සිටි මියගොස් ඇති අය ඉන් බැස තමන්ගේ ලොරිය පිටුපසට යාමට සුදානම් වන විට වේගයෙන් පැමිණ ඇති ටිපර් රථයක මෙම අය ගැටී තිබේ. පසුව එම ස්ථානයේ සිටි පොලිස් නිලධාරීන් විසින් තුවාලකරුව කඩිනමින් හලාවත මහා රෝහල වෙත ගෙන ආවත් ඒ වන විටත් ඔහු මියගොස් තිබී ඇත. අනතුරට සම්බන්ධ ටිපර් රථය සහ එහි රියදුරු පොලීසිය විසින් අත්අඩංගුවට ගෙන තිබේ. ආණමඩුව පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=32220", "Category": null, "Parent URL": null}