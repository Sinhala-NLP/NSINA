{"Source": "Adaderana", "Timestamp": "October 21, 2013 05:23 pm", "Headline": "ඒ කාලේ හාල් 100යි - පොල් 60යි", "News Content": "යුද්ධය නිමකර රටට සාමය උදාකළ බවත් ඒ කාලේ හාල් කිලෝවක් රුපියල් 100ක් බවත් පොල් ගෙඩියක් රුපියල් 60 ට වැඩි බවත් ජනාධිපති මහින්ද රාජපක්ෂ මහතා පවසයි. හෝමාගම පිටිපන ප්‍රදේශයේ ඉදි වූ ශ්‍රී ලංකාවේ ප්‍රථම නැනෝ තාක්ෂණ විද්‍යා උද්‍යානය අද පෙරවරුවේ විවෘත කිරීමේ උත්සවයට සහභාගි වෙමින් ජනාධිපතිවරයා මේ බව පැවසීය. එදා තිස්ස විතාරණ ඇමතිවරයා “උදේටත් නැනෝ දවල්ටත් නැනෝ හවසටත් නැනෝ” බව පැවසූ ජනාධිපතිවරයා වත්මන් තරුණ පරපුර තාක්ෂණයට උනන්දු බවද මේවන විට පාසල්වල විෂය පද්ධතියට තාක්ෂණ විෂය ඇතුළත් කර ඇති බවද පෙන්වාදුන්නේය. බොහෝ ළමුන් උනන්දු වන්නේ වෛද්‍යවරයෙකු ගුරුවරයෙකු වීමට බවත් විද්‍යාඥයෙකු වීමට උනන්දුව දක්වන පිරිස අවම බවද හෙතෙම පෙන්වාදුන්නේය. වසර 30ක් පැවැති යුද්ධය නිම කළ බවත් මහා මාර්ග, ගුවන් තොටුපළ, වරාය වැනි දැවැන්ත සංවර්ධන ව්‍යාපෘති ඔස්සේ දේශිය ආර්ථිකය ගොඩනඟන බවත් ඔහු එහිදී කීවේය. අද විවෘත කළ නැනෝ තාක්ෂණ විද්‍යා උද්‍යානය පංච මහා කේන්ද්‍රවලින් එකක් බවත් එය මහින්ද චින්තනයෙන් දුන් පොරොන්දුවක් බවත් ආසියාවේ දැනු‍ෙම් කේන්ද්‍රස්ථානය බවට ලංකාව පත් කළ යුතු බවත් ජනාධිපතිවරයා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=38286", "Category": null, "Parent URL": null}