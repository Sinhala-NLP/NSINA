{"Source": "Adaderana", "Timestamp": "April 17, 2011 09:23 am", "Headline": "මූන්ගේ කමිටු වාර්තාව ගැන අපි තාම දන්නේ නෑ", "News Content": "එක්සත් ජාතීන්ගේ කමිටු වාර්තාව සම්බන්ධයෙන් එක්සත් ජාතික පක්ෂය මේ වන විටත් කිසිදු ස්ථාවරයකට එළඹ නොමැති බව එම පක්ෂයේ සභාපති ගාමිණී ජයවික්‍රම පෙ‍රේරා මහතා පවසයි. එක්සත් ජාතීන්ගේ සංවිධානයේ මහලේකම්වරයා විසින් පත්කළ කමිටුවේ වාර්තාවේ කරුණු පිළිබඳ මෙතෙක් දැනුවත්ව නොමැති බව ඔහු පවසයි. මේ අතර පාර්ලිමේන්තු සංගමයේ සැසිවාරයට එක්සත් ජාතික පක්ෂ මහලේකම් තිස්ස අත්තනායක මහතා කිසිදු බාධාවකින් තොරව සහභාගී වී සිටින බව ද ගාමිණී ජයවික්‍රම පෙරේරා මහතා පවසයි. එම සැසිවාරයට සහභාගී වීමට තිස්ස අත්තනායක මන්ත්‍රීවරයාට නොහැකි වී ඇති බවට සිදුකෙරෙන ප්‍රකාශයන් පිළිබඳ අද දෙරණ කළ විමසීමක දී හෙතෙම මේ බව කියා සිටියේය. අන්තර් පාර්ලිමේන්තු සැසිවාරයේ දී ශ්‍රී ලංකාවේ මානව හිමිකම් කඩවීම් පිළිබඳව එක්සත් ජාතික පක්ෂ නියෝජිතයින් විසින් කරුණු ඉදිරිපත් කරන බව ද ගාමිණී ජයවික්‍රම පෙරේරා මහතා පැවසීය.", "URL": "https://sinhala.adaderana.lk/news.php?nid=15515", "Category": null, "Parent URL": null}