{"Source": "Adaderana", "Timestamp": "September 18, 2018 12:47 pm", "Headline": "අනුරාධපුර දිස්ත්‍රික්කයේ ගම්මාන රැසකට උග්‍ර ජල හිඟයක්", "News Content": "පලුගස්වැව ප්‍රාදේශීය ලේකම් කොට්ඨාසයට අයත් නාමල්පුර, මෛත්‍රිගම, මහරඹෑව ,හල්මිල්ලවැව, ආදී ගම්මානවල ජනතාව මේ දිනවල උග්‍ර ජල හිඟයකට හා ආහාර හිඟයකට මුහුණ පා සිටියි. අද දෙරණ වාර්තාකරු පැවසුවේ ඇළ දොළ ගංගා වැව් අමුණු සියල්ල සිඳී ගොස් මෙම ප්‍රදේශවල ගහ කොළ ද වියළී ගොස් ඇති බවයි. එමෙන්ම ඇතැම් වැව්වල පවතින ඉතා කුඩා දිය කඩිතිවලින් ජනතාව දිය තම දෛනික අවශ්‍යතා සිදු කරගන්නා බව ද වාර්තා වෙයි. එමෙන්ම පවුල් සියයකට පමණ පවතින නල ළිඳකින් ඔවුහු සියලු ජල අවශ්‍යතා සපුරාගනු ලබන්නේ අළුයම් කාලයේ සිට රාත්‍රීය කාලය දක්වා දැඩි වෙහෙසක් දරමිනි. මෙම ප්‍රදේශයේ ජනතාව කාලයක සිටම දැඩි ජල අර්බුදයකට මුහුණ පා සිටිය ද මෙතෙක් කිසිදු බලධාරියෙකුගේ නිසි අවධානයක් යොමු වී නොමැති බව ද එම ප්‍රදේශවාසින් පවසයි. පලුගස්වැව ප්‍රාදේශීය ලේකම් කාර්යාලයෙන් ලබා දෙන පානීය ජල ප්‍රමාණය නිසා මේ දිනවල ඔවුන් ජීවිතය ගැට ගසා ගන්නා බවද ඔවුන් සඳහන් කළේය. කෘෂිකර්මාන්තය මෙන්ම කිරි ගව පාලනයෙන් ජීවත්වන මෙම ජනතාවට හරකුන්ට බීමට ජලය බිඳක් නොමැති ව දැඩි අසීරුතාවකට පත්ව සිටින බවද දක්නට ලැබේ. එමෙන්ම සිඳී ගිය වැව්වල වලවල් හාරා මෙම ජනතාව දිය නෑම සහ සතුන්ට බීමට ජලය ලබා දීම සිදු කරනු ලබයි. මෙම ජනතාව පිළිබඳව කඩිනම් අවධානය යොමු කොට වියළි සහනාධාර හෝ පානීය ජල ව්‍යාපෘතිය අඩුම තරමේ දිය නෑම සඳහා හුරුළුවැව ජලාශයට ගමන් කිරීම සඳහා ප්‍රවාහන පහසුකමක් හෝ ලබාදීමට බලධාරීන් කටයුතු කරන්නේ නම් එය ප්‍රමාණවත් වන බව ප්‍රදේශවාසින් පවසයි. වසර ගණනාවක සිට වර්ෂාවක් නොමැතිකම නිසා ගොවිතැන් බත් අහිමිව දැඩි ආහාර අර්බුදයක් පවතින බව ඔවුහු පවසති. එමෙන්ම තම ප්‍රදේශයේ කිසිදු දේශපාලන බලධාරියෙකු මෙම ජන දුක සොයා බැලීම සඳහා නොපැමිණි බවද ජනතාව චෝදනා කරති. සිඳීගිය වැව්වල ඉතිරිවී ඇති ජලය කොළ පැහැ ගැන්වී ඇති බවද දක්නට ලැබේ.", "URL": "https://sinhala.adaderana.lk/news.php?nid=96263", "Category": null, "Parent URL": null}