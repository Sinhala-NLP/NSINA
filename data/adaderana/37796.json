{"Source": "Adaderana", "Timestamp": "September 29, 2013 10:04 pm", "Headline": "විනිසුරු පුතා පැහැරගෙන දමා ගියේ ඇයි? - විශේෂ පරීක්ෂණයක්", "News Content": "අලුත්කඩේ උසාවියේ විනිසුරුවරයෙකුගේ පුත්‍රයෙකු උපකාරක පංතියකට යාමට සුදානමින් මොරටුවේ සිටියදී පැහැරගෙන ගොස් වාද්දුවේ දමා යාමේ සිද්ධියක් සම්බන්ධයෙන් විශේෂ පරීක්ෂණයක් ආරම්භ කර ඇතැයි පොලීසිය පවසයි. වෑන් රථයකින් පැමිණි බව කියන පිරිසක් මොරටුව රාවතාවත්ත ප්‍රදේශයේදී ඊයේ එම පැහැර ගැනීම සිදුකර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි බුද්ධික සිරිවර්ධන මහතා පැවසීය. පසුව ඔවුන් එම ළමයා කිරිබත්ගොඩටද රැගෙන ගොස් අනතුරුව වාද්දුව මොල්ලිගොඩ ප්‍රදේශයට රැගෙන ගොස් අතහැර දමා තිබේ. අවුරුදු 15ක් වන එම ළමයාට කිසිදු හිරිහැරයක් සිදුව නැති බව පොලිස් මාධ්‍ය ප්‍රකාශකවරයා පැවසීය. මේ සම්බන්ධයෙන් මොරටුව පොලීසියට පැමිණිල්ලක් ලැබී ඇති බවත් ඒ ගැන වැඩිදුර විමර්ශන සිදුකරන බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37796", "Category": null, "Parent URL": null}