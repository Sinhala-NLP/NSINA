{"Source": "Adaderana", "Timestamp": "September 5, 2019 01:16 pm", "Headline": "මෝටර් රථය දමා පලා ගිය සැකකරු සොයා මෙහෙයුම්", "News Content": "යාපනයේ සිට දඹුල්ල දක්වා කේරල ගංජා තොග බෙදාහරින පුද්ගලයෙකු සොයා දඹුල්ල පොලීසිය අද (05) දින උදෑසන සිට මෙහෙයුමක් ආරම්භ කොට තිබේ. සුඛෝපභෝගී මෝටර් රථයකින් යාපනයේ සිට දඹුල්ල දක්වා කේරල ගංජා ප්‍රවාහනය කරමින් තොග බෙදාහරිමින් පැමිණෙන බවට ලද තොරතුරක් මත දඹුල්ල කණ්ඩලම හන්දිය ප්‍රදේශයේදී මෝටර් රථය පරීක්ෂාවට ලක් කිරීමට සූදානම් වීමේ දී එහි සිටි පුද්ගලයෙකු මෝටර් රථය දමා පලා ගොස් ඇත. මෝටර් රථය පරීක්ෂා කිරීමේදී කේරල ගංජා කිලෝ 2ක පමණ ප්‍රමාණයක් එහි තිබී ඇති අතර කේරල ගංජා තොගය සහ මෝටර් රථය අත්අඩංගුවට ගෙන ඇත. මෝටර් රථයේ සිට පැන ගිය පුද්ගලයා දඹුල්ල ප්‍රදේශයේ පදිංචිකරුවෙකු බවත් මීට පෙර ඔහු ගංජා කිලෝ 6කට අධික ප්‍රමාණයක් සමඟ අත්අඩංගුවට ගෙන අධිකරණයේ මේ වන විට නඩුවක් ද පවතින බව වාර්තා වෙයි. මේ වන විට ගංජා තොගය සහ මෝටර් රථය පොලිස් බාරයට ගෙන ඇති අතර පොලිස් කණ්ඩායමක් කිහිපයක් සැකකරු සොයා පරීක්ෂණ ආරම්භ කොට ඇත. මෙම ගංජා කිලෝවක් රුපියල් ලක්ෂ දෙකක මුදලකට තොග වශයෙන් අලෙවි කරන බවත් ඒවා සිල්ලරට කිලෝවක් රුපියල් ලක්ෂ දහයකට පමණ අලෙවිය සිදුකෙරෙන බව පොලිස් පරීක්ෂණවලදී හෙළි වී තිබේ. අත්අඩංගුවට ගත් මෝටර් රථය සහ ගංජා තොගය දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතව ඇත. දඹුල්ල පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=118354", "Category": null, "Parent URL": null}