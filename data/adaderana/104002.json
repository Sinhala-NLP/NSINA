{"Source": "Adaderana", "Timestamp": "February 10, 2019 08:01 am", "Headline": "ඕළු මරා ඇතුළුව 12ක් අත්අඩංගුවට", "News Content": "හෙරොයින් අලවි කිරීමේ ජාවාරමේ නිරත සැකකරුවෙකු සහ හෙරොයින් මත් කුඩු මිළදී ගෙන පානය කිරීමට සුදානම් වෙමින් සිටි සැකකරුවන් 11 දෙනෙකුව වෙන්නප්පුව පොලීසිය විසින් අත්අඩංගුවට ගෙන ඇත. ඊයේ (09) වෙන්නප්පුව-සිරිගම්පල ප්‍රදේශයේදී මෙම වැටලීම සිදු කර තිබේ. අත්අඩංගුවට ගෙන ඇති ප්‍රධාන සැකකරු \"ඕළු මරා\" යන අන්වර්ථ නාමයෙන් හදුන්වන ජාවාරම්කරුවෙකු බවට හදුනා ගෙන ඇත. එම සැකකරු සතුව තිබී හෙරෝයින් ග්‍රෑම් 02 යි මිලි ග්‍රෑම් 300 ක් වැටලීම කළ නිලධාරීන් විසින් තම බාරයට ෙගන ඇති බව සඳහන්. මෙම සැකකරු පිටස්තර ප්‍රදේශ වලින් හෙරෝයින් මත් කුඩු ගෙනවිත් වෙන්නප්පුව - සිරිගම්පල කොළණිය තුළ මෙන්ම ඒ අවට ප්‍රදේශවල අලවි කරන ප්‍රධාන ජාවාරම්කරුවෙකු බව පොලීසිය කියයි. එම සැකකරුව මීට පෙර අවස්ථා කීපයකදීම හෙරෝයින් මත් කුඩු ජාවාරම සම්බන්ධයෙන් පොලීසිය විසින් අත්අඩංගුවට ගෙන තිබූ අයෙකි. සෙසු සැකකරුවන් 11 දෙනා ප්‍රධාන ජාවාරම්කරුවාගෙන් හෙරෝයින් මත් කුඩු මිළදී ගැනීමට පැමිණ සිටි අයවළුන් වේ. ඔවුන් සතුවද හෙරෝයින් මත් කුඩු තිබී වැටලීම කළ නිලධාරීන් විසින් සොයා ගෙන තම බාරයට ගෙන ඇත. අත්අඩංගුවට ගෙන ඇති සියළුම සැකකරුවන් තරුණ වියේ පසුවන අය බව අද දෙරණ වාර්තාකරු පවසයි. සැකකරුවන් මාරවිල මහේස්ත්‍රාත් අධිකරණයට ඉදිරිපත් කිරීමට නියමිතයි. වෙන්නප්පුව වැඩ බලන මූලස්ථාන පොලිස් පරීක්ෂක යසන්ත විජේසේකර මහතාගේ උපදෙස් අනුව උප පොලිස් පරීක්ෂක මංචානයක මහතා ඇතුළු කණ්ඩායමක් විසින් වැටලීම සිදු කර තිබේ.", "URL": "https://sinhala.adaderana.lk/news.php?nid=104002", "Category": null, "Parent URL": null}