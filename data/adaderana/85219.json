{"Source": "Adaderana", "Timestamp": "March 5, 2018 09:44 pm", "Headline": "නාගරික කොමසාරිස්වරයා ධූරයෙන් ඉවත් කළේ මුස්තාෆා අමාත්‍යවරයාගේ පුද්ගලික උවමනාවට", "News Content": "ෆයිසර් මුස්තාෆා අමාත්‍යවරයාගේ පුද්ගලික උවමනාව මත බස්නාහිර පළාත් ආණ්ඩුකාරවරයා විසින් කොළඹ නාගරික කොමසාරිස්වරයා ධූරයෙන් ඉවත් කර ඇතැයි කොළඹ මහ නගර සභාවේ හිටපු නාගරික මන්ත්‍රීවරු චෝදනා කරයි. අද (05) පස්වරුවේ මාධ්‍ය හමුවක් කැඳවමින් මන්ත්‍රිවරුන් මේ බව සඳහන් කළේය. බස්නාහිර පළාත් ආණ්ඩුකාර කේ.සී ලෝගේෂ්වරන් මහතා විසින් ඉකුත් සිකුරාදා දිනයේදි කොළඹ නාගරික කොමසාරිස් වී.කේ.ඒ අනුර මහතා එම ධුරයෙන් ඉවත් කිරීමට විරෝධය පළකරමින් නගර සභා සේවකයින් පිරිසක් අද පෙරවරුවේ විරෝධතාවක නිරත විය. මේ විරෝධතාවට පාර්ලිමේන්තු මන්ත්‍රීවරුද එක්ව සිටියේය. ආණ්ඩුකාරවරයා මෙම ඉවත්වීම සිදුකර තිබුනේ මීතොටමුල්ල කුණු කන්ද නායයාමේ සිද්ධිය සම්බන්ධයෙන් ජනාධිපති ලේකම්වරයා විසින් පරික්ෂණයක් පවත්වන ලෙස තමා වෙත දැනුම්දී ඇති බැවින් අදාළ පරික්ෂණ කටයුතු සිදු කිරිම සදහා වී.කේ.ඒ අනුර මහතා කොළඹ නාගරික කොමසාරිස් ධුරයෙන් ඉවත් කරන බව පවසමින්ය.", "URL": "https://sinhala.adaderana.lk/news.php?nid=85219", "Category": null, "Parent URL": null}