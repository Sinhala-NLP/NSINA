{"Source": "Adaderana", "Timestamp": "April 9, 2014 04:36 pm", "Headline": "ආර්ථික දියුණුවේත් සංවර්ධනයේත් රහස රාජ්‍ය ආයතන විකුණා නොදැමීමයි", "News Content": "රාජ්‍ය ආයතන විකුණා දැමීමේ ප්‍රතිපත්තියේ නොසිට කටයුතු කිරීම, වර්තමානයේ මෙරට තුළ ආර්ථික දියුණුවටත් මහා සංවර්ධනයටත් හේතුව බව ජනාධිපති මහින්ද රාජපක්ෂ මහතා පවසයි. අතීතයේ පැවති ආණ්ඩු රජයට ව්‍යාපාර කටයුතු කළ නොහැකි යයි පවසමින් රාජ්‍ය ආයතන විනාශ කළ බව ද ජනාධිපතිවරයා කියයි. එම ආණ්ඩු එලෙස සිදුකළේ දේශපාලන හිතවතුන්ට කුණු කොල්ලයට ඒවා විකුණා දැමීමේ උවමනාමෙන් බව ජනාධිපතිවරයා සඳහන් කරයි. පෞද්ගලික අංශයට විකුණා දමා තිබු සෙවනගල සහ පැල්වත්ත සීනි කර්මාන්ත ශාලා නැවත රජයට පවරා ගැනීමෙන් අනතුරුව පසුගිය වසරේ දී රුපියල් මිලියන 1486ක ලාභයක් උපයා ඇත. ඉන් සියයට 20ක් දිරි දීමනා සහ ප්‍රතිලාභ වශයෙන් සේවකයන්ට සහ ගොවි ජනතාවට බෙදාදීමේ උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් අද (09) පෙරවරුවේ සෙවනගල සීනි කර්මාන්ත ශාලා ක්‍රීඩාංගනයේ දී පැවැත්වුණි. එම උත්සව අවස්ථාවට එක්වෙමින් ජනාධිපති මහින්ද රාජපක්ෂ මහතා මෙම අදහස් පළ කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=42418", "Category": null, "Parent URL": null}