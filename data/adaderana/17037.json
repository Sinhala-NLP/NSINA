{"Source": "Adaderana", "Timestamp": "June 27, 2011 01:39 pm", "Headline": "පුංචි ඡන්දයේ දෙවෙනි අදියරේ පැමිණිලි රැසක්", "News Content": "පළාත් පාලන මැතිවරණයේ දෙවන අදියරේ ප්‍රචාරණ කටයුතු ආරම්භ වීමත් සමඟ මැතිවරණ නීති උල්ලංඝණය කිරීම් සම්බන්ධයෙන් පැමිණිලි රැසක් වාර්තා වන බව කැෆේ සංවිධානය පවසයි. මේවන විට දිස්ත්‍රික්ක ගණනාවක නීති විරෝධී ප්‍රචාරණ කටයුතු සම්බන්ධයෙන් තොරතුරු වාර්තා වන බව එම සංවිධානයේ විධායක අධ්‍යක්ෂ කීර්ති තෙන්නකෝන් මහතා සඳහන් කරයි. ඒ අකාරයට මහනුවර , කොළඹ , ගාල්ල , මාතර,අනුරාධපුර,පොළොන්නරුව සහ පුත්තලම ආදී දිස්ත්‍රික්කවල මැතිවරණ නීති දැඩිව උල්ලංඝණය කෙරෙන බව හෙතෙම අද දෙරණට කියා සිටියේය. එයිනිදු අනුරාධපුර දිස්ත්‍රීක්කයේ රාජාංගණය,ගල්නෑව ප්‍රාදේශීය සභාබල ප්‍රදේශවල යළි යළිත් මැතිවරණ ප්‍රචාරණ කටයුතුවලට අදාළව නීති විරෝධී ක්‍රියා රැසක් සිදුව ඇති බව ද ඔහු පෙන්වා දෙයි. සෑම දේශපාලන පක්ෂයකටම එක හා සමානව ‍අදාළ මැතිවරණ නීතිය ක්‍රියාත්මක කරවීම සිදු කළ යුතු බව කැෆේ සංවිධානයේ විධායක අධ්‍යක්ෂවරයා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=17037", "Category": null, "Parent URL": null}