{"Source": "Adaderana", "Timestamp": "August 11, 2010 11:35 am", "Headline": "මර්වින්ට එරෙහි විනය පරීක්ෂණය සූදානම්", "News Content": "මර්වින් සිල්වා මහතා සම්බන්ධයෙන් විනය පරීක්ෂණ පැවැත්වීම සඳහා කටයුතු සූදානම් කරමින් තිබෙන බව ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රීපාල සිරිසේන මහතා පවසයි. එම විනය පරීක්ෂණයෙන් අනතුරුව ඔහු සම්බන්ධයෙන් ගන්නා ක්‍රියාමාර්ග තීරණය කෙරෙනු ඇති බව අමාත්‍යවරයා පෙන්වා දෙයි. මර්වින් සිල්වා මහතා සමෘද්ධි නිලධාරියෙකු ගස් බැඳීමේ සිද්ධිය සම්බන්ධයෙන් ඊයේ රැස් වූ පක්ෂයේ ජ්‍යෙෂ්ඨ සාමාජිකයින් දීර්ඝ වශයෙන් සාකච්ඡා කළ බව ද අමාත්‍යවරයා සඳහන් කළේය. අදාළ සිද්ධියට විරෝධය පළ කරමින් රට පුරා පැවති උද්ඝෝෂණ පිළිබඳ අවධානය යොමු කළ පක්ෂයේ ජ්‍යෙෂ්ඨයින් මර්වින් සිල්වා මහතාගේ පක්ෂ සාමාජිකත්වය අත්හිටුවීමට තීරණය කළ බව මෛත්‍රීපාල සිරිසේන අමාත්‍යවරයා කියා සිටියේය. මර්වින් සිල්වා මහතා දැරූ නියෝජ්‍ය අමාත්‍යධුරය අත්හිටුවීමට ද ජනාධිපතිවරයා ද එහි දී තීරණයකට එළඹි බව මෛත්‍රීපාල සිරිසේන මහතා වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=10159", "Category": null, "Parent URL": null}