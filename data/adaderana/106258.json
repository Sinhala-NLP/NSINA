{"Source": "Adaderana", "Timestamp": "March 18, 2019 09:26 am", "Headline": "ශාන්ත පැට්‍රික් දිනයට ලොව පුරා සැමරුම්", "News Content": "ශාන්ත පැට්‍රික් දිනය වෙනුවෙන් ලොව පුරා රටවල් රැසක සැමරුම් සංවිධානය කර තිබේ. ඒ වෙනුවෙන් බ්‍රිතාන්‍යයේ ලන්ඩන් නුවර පැවති සැමරුමකට කේම්බ්‍රිජ් ආදිපාද විලියම් කේට් යුවල එක්ව සිටියේය. ශාන්ත පැට්‍රික් දිනය යනු ලොව පුරා අයර්ලන්ත මූලයන් සහිත රෝමානු කතෝලික ඇන්ග්ලිකන් හා නැගෙනහිර ඕතඩොක්ස් ආගමිකයන් සමරන දිනයක්. අයර්ලන්ත සම්ප්‍රදායන් හා සංස්කෘතියට ක්‍රිස්තියානිය ඇතුළත් වූ යුගයේ එරට සිටි පසුව ශාන්තුවරය ලැබූ පැට්‍රික් නම් පූජකවරයා මියගිය දිනය ශාන්ත පැට්‍රික් දිනය ලෙස සැමරෙයි. ඒ වෙනුවෙන් බ්‍රිතාන්‍යයේ ලන්ඩන් නුවර පැවති සැමරුමට කේම්බ්‍රිජ් ආදිපාද විලියම් කේට් යුවලගේ එක්ව සිටියේය. සැමරුම සඳහා එක් වූ අයර්ලන්ත සොල්දාදුවන්ට තිළිණ වශයෙන් ශාන්ත පැට්‍රික් දිනයේ සංකේතය ලෙස යොදාගන්නා ෂම්රොක් නම් පැළෑටියේ පත්‍ර ලබාදීමට කේට් අදිපාදවරිය කටයුතු කළේය. අයර්ලන්ත ජාතික දිනයට සමගාමීව යෙදී ඇති මේ දිනය ලෝකයේ රටවල් රැසක්ම අති උත්කර්ෂවත් ලෙස සමරයි. අතීතයේ සිට පැවත එන පරිදි එදිනට බොහෝ දෙනෙකු කොළ පැහැයෙන් සැරසී සිටින ආකාරය දැකගත හැකියි. දෙවන එලිසබෙත් රැජිනගේ වැඩිමහල් මුණුපුරා වන විලියම් බ්‍රිතාන්‍ය රාජකීය කිරුළට උරුමකම් කියන දෙවැන්නායි. බ්‍රිතාන්‍ය හමුදාවට අයත් අයර්ලන්ත පාබල රෙජිමේන්තුවේ උසස් නිලධාරියෙක්ද වන ඔහු එය සංකේතවත් කරමින් මෙම අවස්ථාවට එක්විය. රෙජිමේන්තුවේ සෙසු සාමාජිකයින් හමු වී ඔවුන්ගේ සුවදුක් විමසා බැලීමට කටයුතු කළ ආදිපාද යුවල අනතුරුව ඔවුන් සමග දිවා භෝජන සංග්‍රහයකට ද එක්විය. මේ දිනය වෙනුවෙන් ලන්ඩන් නුවර තවත් සැමරුම් රැසක් සංවිධානය කර ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=106258", "Category": null, "Parent URL": null}