{"Source": "Adaderana", "Timestamp": "September 23, 2018 06:37 pm", "Headline": "රජයට හා පොලීසියට නාමල්ගෙන් තුති", "News Content": "තමාගේ ආරක්ෂාව වෙනුවෙන් පොලිස් නිලධාරීන් දෙදෙනෙකු පසුගිය සිකුරාදා (21) සවස හතරේ සිට යෙදවීමට ශ්‍රී ලංකා රජය හා ශ්‍රී ලංකා පොලීසිය කටයුතු කිරීම සම්බන්ධයෙන් රජයට හා පොලීසියට ස්තූතිවන්ත වන බව දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර මහතා පවසයි. ත්‍රස්ත විමර්ෂණ කොට්ඨාශයේ නියෝජ්‍ය පොලිස්පති ලෙස කටයුතු කල නාලකද සිල්වා මහතා සම්බන්ධයෙන් විශේෂ හෙලිදරව්වක් සිදුකල නාමල් කුමාර මහතා ගාල්ල ප්‍රදේශයේ සිදුකල පෞද්ගලික සංචාරයක් අතරතුර දී ඊයේ (22) සවස මාධ්‍ය හමුවේ මේ බව පැවසීය. මෙහිදී වැඩිදුරටත් අදහස් පලකල නාමල් කුමාර මහතා මෙසේ කියා සිටියේය. \"පසුගියදා මා සිදුකල විශේෂ හෙළිදරව්ව පිළිබඳව සිදුකරන විමර්ෂණවල ප්‍රගතියක් තියෙනවා. මම ඒ පිළිබඳව අදාල පාර්ශවවලට මගේ ස්තූතිය පුදකර සිටිනවා. මගේ ජීවිත ආරක්ෂාව සම්බන්ධයෙන් මට පෞද්ගලිකව ගන්න පුළුවන් සියලු ක්‍රියාමාර්ග මම මේ වනවිටත් අර ගෙනයි තියෙන්නේ. ඊට අමතරව පසුගිය සිකුරාදා (21) සවස සිට පොලිස් නිලධාරීන් දෙදෙනෙකු මගේ ආරක්ෂාවට මගේ නිවසට එවල තිබෙනවා. මේ පිළිබඳව මම රජයටත් ශ්‍රී ලංකා පොලීසියටත් මගේ ස්තූතිය පුදකරන්න කැමැතියි. ඒ වගේම දැනට දින හතරකට පමණ පෙර ඉන්දියානු ජාතිකයෙක් මාව සොයාගෙන එනවා මේක ටිකක් සැක කටයුතුයි,ඒ නිසා මම මේ සිද්ධිය සම්බන්ධයෙනුත් අපාරාධ පරීක්ෂණ දෙපාර්තමේන්තුව දැනුවත් කලා. ඒ පිළිබඳවත් ඔවුන් දැන් පරීක්ෂණ කටයුතු ආරම්භ කරලයි තියෙන්නේ. ඒ පිළිබඳව ඉදිරියේදී මාධ්‍ය දැනුවත් කිරීමට කටයුතු කරනවා.\"", "URL": "https://sinhala.adaderana.lk/news.php?nid=96600", "Category": null, "Parent URL": null}