{"Source": "Adaderana", "Timestamp": "January 23, 2013 05:45 pm", "Headline": "අගවිනිසුරුට එරෙහි පෙත්සම් විභාගයෙන් විනිසුරුවරයෙක් ඉවත්වෙයි", "News Content": "අගවිනිසුරු මොහාන් පීරිස් මහතාගේ පත්වීම නීත්‍යනුකූල නොවන බව ප්‍රකාශ කරන ලෙස ඉල්ලා විකල්ප ප්‍රතිපත්ති කේන්ද්‍රයේ අධ්‍යක්ෂ, ආචාර්ය පක්‍යසෝති සරවණමුත්තු මහතා විසින් ශ්‍රේෂ්ඨාධිකරණයට ගොනු කළ පෙත්සම විභාග කිරීමෙන් එක් විනිසුරුවරයෙකු ඉවත්වී තිබේ. අදාළ පෙත්සම අද (23) සලීම් මර්සුෆ්, කේ.ශ්‍රී පවන් සහ එස්.අයි ඉමාම් යන ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබූ අද දෙරණ වාර්තාකරු පවසයි. කෙසේ වෙතත් මෙහිදී මෙම පෙත්සමේ ඉදිරි විභාග කටයුතුවලින් තමා ඉවත්වන බව කේ.ශ්‍රී පවන් විනිසුරුවරයා විසින් අධිකරණයට දන්වා තිබේ. හිටපු අගවිනිසුරු, ආචාර්ය ශිරාණි බණ්ඩාරනායක මහත්මියට එරෙහිව දෝෂාභියෝග චෝදනා විමසන ලද පාර්ලිමේන්තු තේරීම් කාරක සභාවේ සාමාජිකයින් හා අගවිනිසුරුවරයා වගඋත්තරකරුවන් බවට උපුටා දක්වමින් මෙම පෙත්සම ගොනු කර තිබිණි. අගවිනිසුරු මොහාන් පීරිස් මහතා නීත්‍යනුකූල ලෙස පත්වී නොමැති බවත්, ශ්‍රේෂ්ඨාධිකරණය හා අභියාචනාධිකරණය විසින් පාර්ලිමේන්තු තේරීම් කාරක සභාව නීත්‍යනුකූල නොවන බව ප්‍රකාශ කර ඇති බවත් මෙම පෙත්සම මගින් පෙන්වා දී ඇත. ඒ අනුව හිටපු අගවිනිසුරුවරියගේ තනතුර එසේම පවතින බවත්, නව අගවිනිසුරුවරයාගේ පත්වීම බල රහිත කරන ලෙසත් ඉල්ලා ගොනු කළ මෙම පෙත්සමේ වැඩිදුර විභාග කටයුතු පෙබරවාරි මස 05 වන දිනට කල් තැබූ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=31009", "Category": null, "Parent URL": null}