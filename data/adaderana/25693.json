{"Source": "Adaderana", "Timestamp": "July 11, 2012 03:09 pm", "Headline": "කැලණියේ සරසවි ඇදුරන්ද අරගලයට එක්වෙයි", "News Content": "ඉල්ලීම් කිහිපයක් මුල්කරගනිමින් විශ්ව විද්‍යාල ආචාර්යවරුන්ගේ සමිති සම්මේලනය විසින් ක්‍රියාවට නංවා ඇති වෘත්තීය ක්‍රියාමාර්ගයට තමන්ද එක්වන බව කැලණිය විශ්ව විද්‍යාලයීය ආචාර්ය සංගමය පවසයි. පසුගිය ජූලි 04 වන දින අඛණ්ඩ වැඩවර්ජනයක නිරතවී සිටින විශ්ව විද්‍යාල ආචාර්යවරුන්ගේ වෘත්තීය ක්‍රියාමාර්ගයට එක්වීමට කැලණිය විශ්ව විද්‍යාලයේ ආචාර්යවරුන් මුලදී කැමැත්ත පළ කර තිබුණේ නැත. කෙසේ වෙතත් අද දහවල් රැස්වූ තම සංගමය පොදු වෘත්තීය ක්‍රියාමාර්ගයට දායකවන්නට ඒකමතිකව තීරණය කළ බව කැලණිය විශ්ව විද්‍යාලයීය ආචාර්ය සංගමයේ ලේකම්,මහාචාර්ය හේමන්ත සිරිසේන මහතා අද දෙරණට කියා සිටියේය. මුලදී කිසියම් හේතු කිහිපයක් නිසා මෙම වෘත්තීය අරගලයට සක්‍රීය දායකත්වයක් දක්වන්නට නොහැකි වූ බව සිහිපත් කළ මහාචාර්ය සිරිසේන මහතා හෙට දිනයේ වෘත්තීය සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා ඇතුළු නියෝජිතයින් සමග විශේෂ රැස්වීමක් පැවැත්වීමට තීරණය කර ඇතැයිද සඳහන් කළේය.", "URL": "https://sinhala.adaderana.lk/news.php?nid=25693", "Category": null, "Parent URL": null}