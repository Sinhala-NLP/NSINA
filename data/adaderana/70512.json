{"Source": "Adaderana", "Timestamp": "March 6, 2017 07:01 pm", "Headline": "එදා වෙඩිතැබීමේ සිද්ධිය- පොලිස් ස්ථානාධිපති නොසැලකිලිමත්- වගකීම සාමූහිකයි", "News Content": "පසුගියදා කළුතර උතුර බන්ධනාගාරය අසළ බන්ධනාගාර බස් රථයකට වෙඩිතැබීමේ සිදුවීම සම්බන්ධයෙන් කාටවත් දොස් පැවරිය නොහැකි බව පොලිස්පති පූජිත් ජයසුන්දර මහතා පවසයි.එම අවාසනාවන්ත සිදුවීමේ වගකීම සාමූහිකව බාරගත යුතු බවත්, බන්ධනාගාර නිලධාරීන්ට හෝ පොලිස් නිලධාරීන්ට ඇඟිල්ල දිගු කිරීම පමණක් ප්‍රමාණවත් නැති බවත් පොලිස්පතිවරයා කියා සිටියේ අද (06) කිලිනොච්චිය ප්‍රදේශයේ පැවති උත්සවයකින් අනතුරුව මාධ්‍යයට අදහස් දක්වමිනි.එදින අංග සම්පූර්ණ ආරක්ෂක වැඩපිළි‍වෙළක් යෙදීමේ අවශ්‍යතාවක් තිබුණු බවත්, අනේකවිධ රාජකාරී නිසා ප්‍රමුඛතාව පිළිබඳ ගැටළුවක් පැනනඟින්නට ඇතැයි තමන් සිතන නමුත් කළුතර උතුර පොලිස් ස්ථානාධිපතිවරයා නොසැලකිලිමත්වී ඇති බවක් පෙනී යන බවත් ජයසුන්දර මහතා සඳහන් කළේය.එම පොලිස් නිලධාරියාට ඒ මට්ටමින් රාජකාරියේ යෙදෙන්න හැකියාවක් නැතිනම් ඔහුගේ සහකාර පොලිස් අධිකාරිට, ජ්‍යෙෂ්ඨ පොලිස් අධිකාරිට හෝ නියෝජ්‍ය පොලිස්පතිට හෝ දැනුම් දී උපදෙස් ලබාගැනීමට හැකියාව තිබුණු බව ඔහු පෙන්වා දුන්නේය.ස්වයංක්‍රීය අවි රැගෙන බන්ධනාගාර නිලධාරින්, පොලීසිය නොව කවුරුන් හෝ නිල ඇඳුම් සමග හෝ අතිරේක වාහනයක් ආවනම් ක්‍රියාත්මක වෙන්න තිබුණු බවත්, යළි එවන් තත්ත්වයක් ඇති නොවීමට වෙනම පියවර අරන් ඇති බවත් පොලිස්පතිවරයා මෙහිදී අවධාරණය කළේය. තමන් මේ සම්බන්ධයෙන් බන්ධනාගාර කොමසාරිවරයාට කතා කළ බවත්, තමන් ඔහු සමග දිගුකාලීන සබඳතාවක් තියෙන බවත්, ඒ අයත් නීතිය පිළිබඳ පොලිස්පති, මාධ්‍ය ප්‍රකාශක එක්ව සාමූහික වැඩපිළිවෙළක් ගැන සාකච්ඡා කර ඇති බවත් ඔහු සිහිපත් කළේය.ඒ අනුව ලබන මාසයේ නඩු වලට ගෙනයන දරුණු ගණයේ අපරාධකරුවන් පිළිබඳ, ඔවුන් කොහේ සිට කොහාට ප්‍රවාහනය කරන්නේද යන්න පිළිබඳ , කොමසාරිස් ජනරාල්වරයා මගින් තමාට 20 වෙනිදා වෙද්දි තොරුතුරු ලැබිය යුතු බවත්, ඒ අනුව තමන් විසින් දිනය 25 වෙද්දි ඒ ගැන ගත හැකි පියවර පිළිබඳ බන්ධනාගාර කොමසාරිස්වරයාට දැන්විය හැකි බවත් පොලිස්පතිවරයා කියා සිටියේය.කෙසේ වෙතත් මාධ්‍යවේදීන් නැඟූ ප්‍රශ්නවලට ප්‍රතිචාර දක්වමින් පොලිස්පතිවරයා කියා සිටියේ අපරාධ රැල්ලක් නොමැති බව හා සංඛ්‍යා ලේඛන සමග සංසන්ධනාත්මකව බැලූ විට අපරාධ අඩුවීමක් දක්නට ලැබෙන බවයි.එහෙත් තිස් අවුරුදු යුද්ධයක් පැවති රටක ආරක්ෂක සේවය හැර ගිය අය, පුනරුත්ථාපනය නොවුණු ත්‍රස්තවාදින් විසින් සඟවා තබන ලද අවි ආයුධ තිබෙන්නට හැකි බවත්, ඒවා අවශ්‍යතා වෙනුවෙන් සංසරණය විය හැකි බවත්, සමහර රටවල් මෙම තත්ත්වයන්ගෙන් ගොඩ ඒමට අවුරුදු 10-15 යන බවත්, ඒ අනුව බැලුවම සාමය සුරකීමට මූලික කටයුතු යොදාගෙන ඇති බැවින් ශ්‍රී ලංකාව යම් පමණකට ඉදිරියෙන් සිටින බවත් පොලිස්පතිවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=70512", "Category": null, "Parent URL": null}