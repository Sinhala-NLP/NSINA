{"Source": "Adaderana", "Timestamp": "October 8, 2011 08:48 am", "Headline": "රෝයල් චැලෙන්ජර්ස් චැම්ප්යන්ස් ලීග් අවසන් තරගයට", "News Content": "චැම්ප්යන්ස් ලීග් කුසලාන 20 / 20 ක්‍රිකට් තරගාවලියේ අවසන් තරගය සඳහා සුදුසුකම් ලැබීමට රෝයල් චැලෙන්ජර්ස් බැංගලෝර් කණ්ඩායම ඊයේ(07) සමත්විය. රෝයල් චැලෙන්ජර්ස් බැංගලෝර් කණ්ඩායම සහ නිව් සවුත්වේල්ස් කණ්ඩායම අතර පැවති පළමු අවසන් පූර්ව තරගයේ කාසියේ වාසිය දිනූ බැංගලෝර් කණ්ඩායම පළමුව පන්දුවට පහරදීමේ අවස්ථාව නිව් සවුත්වේල්ස් කණ්ඩායමට ලබාදෙනු ලැබීය. ඒ අනුව නියමිත පන්දුවාර 20 අවසානයේ දී නිව් සවුත්වේල්ස් ක්‍රීඩකයින් කඩුලු 2ක් දැවී ලකුණු 203 ක් රැස් කළේය. නිව් සවුත්වේල්ස් කණ්ඩායම වෙනුවෙන් ඩේවිඩ් වෝනර් නොදැවී ලකුණු 123 ක් රැස්කිරීමට සමත්විය. පිළිතුරු ඉනිම සඳහා පිටියට පිවිසි රෝයල් චැලෙන්ජර්ස් බැංගලෝර් කණ්ඩායම පන්දුවාර 18 කුත් පන්දු 3ක් තුළ කඩුලු 4 ක් දැවී ජයග්‍රහණය වාර්තා කළේය. බැංගලෝර් කණ්ඩායම වෙනුවෙන් ක්‍රිස් ගේල් ලකුණු 95 ක් ලබාගත් අතර විරාත් කෝලි නොදැවී ලකුණු 84 ක් ලබාගත්තේය. තරගාවලියේ දෙවන අවසන් පූර්ව තරගය අද(08) මුම්බායි ඉන්දියන්ස් කණ්ඩායම සහ සමර්සෙට් කණ්ඩායම අතර පැවැත්වෙයි.", "URL": "https://sinhala.adaderana.lk/news.php?nid=19215", "Category": null, "Parent URL": null}