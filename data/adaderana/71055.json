{"Source": "Adaderana", "Timestamp": "March 18, 2017 05:47 pm", "Headline": " ශ්‍රී ලංකන් සිද්ධියකට අදාළව පකිස්ථාන් ගුවන්සේව විධායක අධ්‍යක්ෂකට රටින් පිටුවීම තහනම්!", "News Content": "පකිස්ථාන ගුවන් සේවයේ වැඩ බලන ප්‍රධාන විධායක අධ්‍යක්ෂක ජර්මන් ජාතික බර්න් හිල්ඩන් මහතාට රටින් පිටුවීම වළක්වාලමින් නියෝගයක් නිකුත් කර තිබේ. පකිස්ථානයේ ෆෙඩරල් විමර්ශන ඒජන්සියේ නියෝජ්‍ය අධ්‍යක්ෂකවරයා විසින් ඔහු රටින් පිටුවහල් කිරීම වළක්වමින් මෙම නියෝගය නිකුත් කර ඇති බව විදෙස් වාර්තා පවසයි. එමෙන්ම ගුවන් සේවයේ ප්‍රධාන විධායක අධ්‍යක්ෂක බර්න් හිල්ඩන් මහතාගේ නම රටින් පිටුවහල් කිරීම වළක්වාලීමේ ලැයිස්තුවට ඇතුළත් කර ඇති බවද සඳහන්ය. ශ්‍රී ලංකන් ගුවන් සේවය හා පකිස්ථාන් ගුවන් සේවය අතර පැවති කුලී පදනම මත ලබා ගත් ගුවන්යාන ගිවිසුමක් අවලංගු කිරීමේ සිද්ධියක් සම්බන්ධයෙන් ෆෙඩරල් විමර්ශන ඒජන්සිය විසින් අදාළ ජර්මන් ජාතික අධ්‍යක්ෂකවරයා හා වෙනත් පකිස්ථාන ගුවන්සේවයේ නිලධාරීන් සම්බන්ධයෙන් විමර්ශන සිදු කරන බවත් වාර්තා වෙයි. එනම් අදාළ සිදුවීම සම්බන්ධයෙන් දූෂණ හා අක්‍රමිකතා සිදුවී ඇත්දැයි විමර්ශනය සිදුකිරීමට කටයුතු මේ වන විට සම්පාදනය කර ඇති බවත් සඳහන්ය.", "URL": "https://sinhala.adaderana.lk/news.php?nid=71055", "Category": null, "Parent URL": null}