{"Source": "Adaderana", "Timestamp": "November 8, 2012 01:55 pm", "Headline": "වගා ණය සඳහා වන පොලී මුළුමණින්ම කපාහරිනවා", "News Content": "මහ කන්නයේ වගා කටයුතු සඳහා ගොවීන් විසින් ලබාගත් ණය සඳහා වන පොලී මුළුමණින්ම කපා හරින බව මුදල් අමාත්‍යවරයා ලෙස ජනාධිපති මහින්ද රාජපක්ෂ මහතා පවසයි. එසේම ගොවීන් විසින් ලබාගත් ණය යළි අයකර නොගන්නා ලෙසට ද ජනාධිපතිවරයා ඉල්ලීමක් කරයි. පස, ජලය හා ජෛව විවිධත්වයට හානි වන බවට කරුණු ඉදිරිපත් වන කෘෂි රසායන ද්‍රව්‍ය සීමා කිරිමට හා ඒවා අලෙවිය සීමා කිරීමට යෝජනා කරන බවද ජනාධිපතිවරයා පවසයි. තවද කිලෝ ග්‍රෑම් 50ක් බර පොහොර මිටියක් රුපියල් 450ක ස්ථාවර මිලකට ගොවියාට ලබාදීමට පොහොර සංස්ථාවට උපදෙස් ලබාදෙන බව ද මහින්ද රාජපක්ෂ මහතා සඳහන් කරයි. මෙහිදි කාබනික පොහොර භාවිතයෙන් වී ගොවිතැන් කරන ජනතාවගේ වී මිලදී ගැනීමේදී වී කි‍ලෝවක් සඳහා රුපියල් 40 ක ස්ථාවර මිලක් නියම කරන බවද ඔහු පවසයි. එසේම ගොවීන්ගෙන් වී කිලෝවක් රුපියල් 32 -35ත් අතර මිලකට ගැනීමට ද පියවර ගන්නා බව ජනාධිපතිවරයා පවසයි. පුරන් කුඹුරු ගොඩ කිරීමට ඉඩ නොදීමේ රජයේ ප්‍රතිපත්තිය වෙනස් කිරීමට රජය ගෙන ඇති තීරණයේ කිසිදු වෙනසක් නැතැයි ද ඔහු පෙන්වාදෙයි. ඒ අනුව පුරන් කුඹුරු පවරාගෙන අඳ ගොවි ක්‍රමය යටතේ ගෙවීන්ට එම ඉඩම්වල වගා කිරීමට අවශ්‍ය පියවර ගන්නා බවද මහින්ද රාජපක්ෂ මහතා පවසයි.", "URL": "https://sinhala.adaderana.lk/news.php?nid=29021", "Category": null, "Parent URL": null}