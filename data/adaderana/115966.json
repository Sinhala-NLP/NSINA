{"Source": "Adaderana", "Timestamp": "August 7, 2019 12:53 pm", "Headline": "ශාන්ත බණ්ඩාර ජාතික ලැයිස්තු මන්ත්‍රී ධුරයෙන් ඉල්ලා අස්වෙයි", "News Content": "පාර්ලිමේන්තු මන්ත්‍රී ශාන්ත බණ්ඩාර මහතා එක්සත් ජනතා නිදහස් සන්ධාන ජාතික ලැයිස්තු මන්ත්‍රී ධුරයෙන් ඉල්ලා අස්වීමට තීරණය කර තිබේ. ජනතා ඡන්දයෙන් පාර්ලිමේන්තුවට තේරී පත්වීමේ අරමුණින් තමා මෙම තීරණය ගත් බව අද දෙරණ කළ විමසීමකදී ඔහු පැවසුවේය. එක්සත් ජනතා නිදහස් සන්ධානයේ යෝජනාව පරිදි මෙම තීරණය ගත් බවද ඒ මහතා වැඩිදුරටත් කියා සිටියේය. විශේෂයෙන් පසුගිය මහ මැතිවරණයේ දී කුරුණෑගල දිස්ත්‍රික් ජනතාව තමා වෙත තබා ඇති විශ්වාසයට ගෞරවයක් වන පරිදි මනාප ලැයිස්තුවෙන් නැවත පාර්ලිමේන්තු පැමිණීමේ අපේක්ෂාවක් ඇති බවත් ශාන්ත බණ්ඩාර මහතා පවසයි. කුරුණෑගල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රී සාලින්ද දිසානායක මහතාගේ අභාවයත් සමඟ හිස්වූ කුරුණෑගල දිස්ත්‍රික් පාර්ලිමේන්තු මන්ත්‍රී ධූරය සඳහා හිටපු මන්ත්‍රී ශාන්ත බණ්ඩාර මහතා දිවුරුම් දීමට නියමිත ඇති බව වාර්තා වෙයි.", "URL": "https://sinhala.adaderana.lk/news.php?nid=115966", "Category": null, "Parent URL": null}