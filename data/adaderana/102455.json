{"Source": "Adaderana", "Timestamp": "January 16, 2019 04:41 pm", "Headline": "වට්ටක්කා ගොවීන්ට නව බලාපොරොත්තුවක්-කිලෝවකට රුපියල් 30ක්", "News Content": "වට්ටක්කා මිල පහල බැසීමත් සම ගොවිජන මධ්‍යස්ථාන හරහා වැඩි මිලට වට්ටක්කා අස්වැන්න මිලදී ගැනීමේ වැඩසටහනක් මෙම සති අන්තයේ සිට ක්‍රියාත්මක කරන බව කෘෂිකර්ම, ග්‍රාමීය ආර්ථික කටයුතු, පශු සම්පත් සංවර්ධන, වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී.හැරිසන් මහතා පවසයි. අද(16) පෙරවරුවේ කෘෂිකර්ම අමාත්‍යංශයේදී මාධ්‍ය හමුවක් කැඳවමින් අමාත්‍යවරයා මේ බව සඳහන් කළේය. වට්ටක්කා මිල පහල බැස ඇති මොහොතක ගොවි ජන සේවා මධ්‍යස්ථාන හරහා රුපියල් 30 ක් වැනි මුදලකට වට්ටක්කා මිලදී ගැනීමට අවශ්‍ය කටයුතු මේ වන විටත් ආරම්භ කර ඇති බව අමාත්‍යවරයා මෙහිදී කියා සිටියේය. දිස්ත්‍රික් දිසාපතිවරුන්ට හා ග්‍රාමනිලධාරීවරුන් හරහා ස්ථීර ගොවීන් කවුරුන්ද යන්න පිළිබඳ විමසීමක් මේ වන විට සිදු කර ඇති බවත්, ඒ අනුව ඔවුන්ගේ වට්ටක්කා අස්වැන්න ඉදිරියේ දී මිලට ගන්නා බවත් අමාත්‍යවරයා පැවසීය. මේ සඳහා දැනට රුපියල් මිලියන 10 ක මුදලක් වෙන් කර ඇති අතර, ඉදිරියේ දී මධ්‍යස්ථානවලට ගොස් වට්ටක්කා මිලට ගැනීමට කටයුතු කරන බවද හැරිසන් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=102455", "Category": null, "Parent URL": null}