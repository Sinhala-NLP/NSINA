{"Source": "Adaderana", "Timestamp": "August 6, 2015 08:49 am", "Headline": "සුන්බුන් එම්.එච්370 බව තහවුරුවෙයි", "News Content": "ඉන්දියන් සාගරයේ රියූනියන් දූපතෙන් සොයාගත් ගුවන් යානා පියාපත් කොටස අතුරුදන් වූ මලයාසියානු එම්.එච්370 යානයේ බව මලයාසියානු අග්‍රාමාත්‍යවරයා තහවුරු කර තිබේ. මලයාසියානු අග්‍රාමාත්‍ය නජිබ් රසාක් මාධ්‍ය ඔස්සේ විශේෂ ප්‍රකාශයක් සිදුකරමින් මේ බව තහුරු කර ඇති බව විදෙස් මාධ්‍ය වාර්තා කළේය.පසුගියදා ඉන්දියන් සාගරයේ පිහිටි රියූනියන් දූපතේ වෙරළේ තිබී ගුවන්යානා පියාපතක කොටසක් හමුවූ අතර එය ප්‍රංශ විශේෂඥයින් පිරිසකගේ නිරීක්ෂණයට ලක්විය.අදාළ විශේෂඥයින් විසින් එම පියාපත් කොටස අතුරුදන් වූ එම්.එච්370 ගුවන් යානයේ කොටසක් බවට තහවුරු කළ බව මලයාසියානු අග්‍රාමාත්‍යවරයා සඳහන් කළේය. ඒ අනුව එම්.එච්370 ගුවන් යානයේ අවසානය දකුණූ ඉන්දීය සාගරය වී ඇති බව ඔහු පවසා ඇත.පසුගිය වසරේ මාර්තු මස මෙම ගුවන් යානය පුද්ගලයින් 239 දෙනෙකු සමඟ මලයාසියාවේ ක්වාලාලම්පූර් සිට චීනයේ බීජිං දක්වා පියාසර කරමින් තිබියදී අතුරුදන්ව තිබුණි.", "URL": "https://sinhala.adaderana.lk/news.php?nid=53071", "Category": null, "Parent URL": null}