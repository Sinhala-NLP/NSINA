{"Source": "Adaderana", "Timestamp": "February 23, 2017 01:19 pm", "Headline": "සම්පත් විකිණීම එදත් UNPයේ ප්‍රතිපත්තියක්", "News Content": "වර්තමානයේ ණය බරින් නිදහස් වීමට යැයි පවසමින් එක්සත් ජාතික පක්ෂය විසින් දේශීය සම්පත් සියල්ල විකුණා දැමීමේ ප්‍රතිපත්තිය අතීතයේ ද ක්‍රියාවට නැංවු බව පාර්ලිමේන්තු මන්ත්‍රී මහින්ද රාජපක්ෂ මහතා පැවසීය. ඒකාබද්ධ විපක්ෂය විසින් අභයාරාමයේ දී අද (23) දින ආරම්භ කරන ලද ජාතික සම්පත් සුරැකීමේ මධ්‍යස්ථානයේ සමාරම්භක උත්සවයට සහභාගී වෙමින් රාජපක්ෂ මහතා මේ බව පැවසීය. අද වන විට එක්සත් ජාතික පක්ෂය විසින් ගෙන යන මෙම පාපකර්මයට ශ්‍රී ලංකා නිදහස් පක්ෂයේ මන්ත්‍රීවරුන් කිහිප දෙනෙක් ද සහභාගී වී සිටීම කණගාටුවට කරුණක් බව ද මන්ත්‍රීවරයා මෙහිදී වැඩි දුරටත් පැවසීය. එමෙන්ම තම පාලන කාලය තුළ රටේ යුද්ධයක් හා නොයෙක් ආර්ථික අර්බුදයන් පැවති බවත් එවැනි පසුබිමක් තුළ වුවද වසර 10 ක් තුළ තමා ලබා ගත් ණය ප්‍රමාණය වත්මන් රජය වසර 2 ක් තුළ ලබා ගෙන ඇති බව ද පැවසා සිටි මහින්ද රාජපක්ෂ මහතා කියා සිටියේ රට වටේ ඇති සංවර්ධනය නිකන් හිමි නොවු බවත් ඒ සඳහා ණය වීමට සිදු වු බවද පැවසීය. කෙසේ වෙතත් නූපන් දරුවන් වෙනුවෙන් රටේ සම්පත් ආරක්‍ෂා කිරීම වගකීමක් ලෙස සළකා මෙම සම්පත් සුරැකීමේ මධ්‍යස්ථානය විවෘත කළ බව ද පැවසීය. මේ අතර මෙම සභාව ඇමතූ පාර්ලිමේන්ත්‍ර මන්ත්‍රි දිනේෂ් ගුණවර්ධන මහතා කියා සිටියේ මේ වන විට රටේ ආර්ථික වර්ධනය සියයට 4.5 ක් දක්වා කඩා වැටී ඇති බවයි.", "URL": "https://sinhala.adaderana.lk/news.php?nid=70002", "Category": null, "Parent URL": null}