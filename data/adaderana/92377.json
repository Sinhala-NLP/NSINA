{"Source": "Adaderana", "Timestamp": "July 11, 2018 05:02 pm", "Headline": "වේලපු ගෝන මස් අරන් යද්දී එජාප සංවිධායක වනජීවි බාරයට", "News Content": "වේලන ලද ගෝනමස් කිලෝග්‍රෑම් 8ක් ප්‍රවාහනය කරමින් සිටිය දී පොලොන්නරුව, බැඳි වැව ප්‍රදේශයේ එක්සත් ජාතික පක්ෂ කොට්ඨාශ සංවිධායක සූධීර ගංකේවල මහතා පොලොන්නරුව අඩවි වනජීවි නිලධාරීන් අත්අඩංගුවට ගෙන තිබේ. අද(11) පෙරවරුවේ පරාක්‍රම සමුද්‍රය අසල දී මෙම පුද්ගලයා වනජීවි නිලධාරීන් බාරයට පත්ව ඇති බව අද දෙරණ වාර්තාකරු පවසයි. කුඩා ප්‍රමාණයේ ලොරියක් යොදා ගනිමින් මෙම මස් ප්‍රවාහනය කරමින් සිට ඇති අතර, වනජීවි නිලධාරීන්ගෙන් බේරී පළා යෑමට සැකකරු උත්සහ දරා තිබේ. එහෙත් අවසානයේ වනජීවි නිලධාරීන්ගේ බාරයට ගත් සැකකරු පොලොන්නරුව මහේස්ත්‍රාත් උසාවියට ඉදිරිපත් කර තිබේ. එහිදී මහේස්ත්‍රාත් අසංක අසේල ද සිල්වා මහතාගේ නියෝග මත රුපියල් 40,000 ක මුදල් ඇපයක් මත සැකකරු මුදා හැර තිබේ. ජේ.ඒ.නලීන් ලක්ෂමන්, ජිවන්ත බණ්ඩාර, එස්.අධිකාරී, ඒ.ආර්.සමරසිංහ, ඉන්ධික ප්‍රියරත්න යන වනජීවි නිලධාරීන් හා සිවිල් ආරක්ෂක නිලධාරීන් කිහිප දෙනෙක් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=92377", "Category": null, "Parent URL": null}