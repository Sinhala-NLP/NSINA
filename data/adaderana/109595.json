{"Source": "Adaderana", "Timestamp": "May 9, 2019 11:38 am", "Headline": "ඉරානයට ට්‍රම්ප්ගෙන් නව සම්බාධක", "News Content": "අමෙරිකාව ඇතුළු ලෝක බලවතුන් හය දෙනෙකු සමඟ එළැඹි න්‍යෂ්ටික ගිවිසුමේ ඇතැම් කොටස් ක්‍රියාවට නැංවීමෙන් වළකින බව ඉරානය ඊයේ (08) නිවේදනය කළේය. ඊට ප්‍රතිචාර දක්වමින් ඔවුන්ට එරෙහිව නව සම්බාධක පැනවීමට අමෙරිකානු ජනාධිපති ඩොනල්ඩ් ට්‍රම්ප් පියවර ගෙන ඇත. ඉරානය 2015 දී ලෝක බලවතුන් සමඟ ඇතිකරගත් න්‍යෂ්ටික එකඟතාවට අදාල කොන්දේසි කිහිපයක් අතහැර දැමීමට තීරණය කර ඇත. ඉරානය මෙසේ න්‍යෂ්ටික එකඟතාවට අදාල කොන්දේසිවලින් ඉවත් වූයේ ඇමෙරිකාව එම න්‍යෂ්ටික ගිවිසුමෙන් ඉවත් කර ගැනීමටත්, ඉරානයට වෙළෙඳ සහ ආර්ථික සබඳතා පැනැවීමටත් අමෙරිකානු ජනාධිපති ඩොනල්ඩ් ට්‍රම්ප් කටයුතු කර තිබීම හේතුවෙනි. කෙසේ වෙතත් ඉරානයේ මෙම පියවර, ගිවිසුමට බැඳී සිටින සෙසු පාර්ශවයන්ගේ දෝෂ දර්ශනයට ලක්වුණි. මේ අතර ඉරානයේ තීරණයට ප්‍රතිචාර දක්වමින් ඔවුන්ට එරෙහිව නව සම්බාධක පැනවීමට අමෙරිකානු ජනාධිපති ඩොනල්ඩ් ට්‍රම්ප් පියවර ගෙන ඇත. ඊට අදාළ නියෝගයකටද ඔහු අත්සන් තබා ඇති බව විදෙස් මාධ්‍ය වාර්තා කළේය. මෙම සම්බාධක ඉරානයේ අපනයනවලින් 10% ක ප්‍රතිශතයක් නියෝජනය කරන ලෝහ අපනයන ක්ෂේත්‍රය පදනම් කරගනිමින් පනවා ඇති බව විදෙස් වාර්තා සඳහන් කර සිටියි. ඒ යටතේ, ඉරානය සමඟ යකඩ, වානේ, ඇලුමිනියම්, තඹ ඇතුළු ලෝහ ආශ්‍රිත නිෂ්පාදන වෙළඳාමේ නිරත සහ ඉරානයට එම ලෝහ අළෙවියට සහය පළකරන පාර්ශවයන් වෙත ද, සම්බාධක පැනවීමට නියමිතය. මෙය, ඉරානයේ ආර්ථිකයට තවදුරටත් බලපෑම් කරනු ඇති බව විචාරකයින් පෙන්වා දෙයි. 2015 වසරට පෙර ඉරානය හිතුවක්කාර අන්දමින් ඔවුන්ගේ න්‍යෂ්ටික වැඩසටහන ක්‍රියාත්මක කළ අතර දිගු දුර මිසයිල අත්හදා බැලුවේය. ඉරානයේ මෙම න්‍යෂ්ටික වැඩසටහන ලොවට තර්ජනයක් වූ අතර ඇමෙරිකාව, ආර්ථික සහ වෙළෙඳ සබඳතා පනවමින් ඉරානය ලොවෙන් හුදෙකලා කිරීමට කටයුතු කළේ ඒ අනුවය. 2015 වසර වෙද්දී අමෙරිකාවේ ජනාධිපති ධුරය හෙබවූ බරක් ඔබාමාගේ උපදෙස් පරිදි ඇමෙරිකා රාජ්‍ය ලේකම් ලෙස කටයුතු කළ ජෝන් කෙරී මැදිහත් වී, මහා බ්‍රිතාන්‍යය , ප්‍රංශය, ජර්මනිය, රුසියාව, චීනය සහ යුරෝපා සංගමය එක් වී ඉරානය සමඟ න්‍යෂ්ටික එකඟතාවක් ඇති කර ගත්තේය. ඒ අනුව, ඉරානය ඔවුන්ගේ න්‍යෂ්ටික කටයුතු අත්හැර දැමුවේය.", "URL": "https://sinhala.adaderana.lk/news.php?nid=109595", "Category": null, "Parent URL": null}