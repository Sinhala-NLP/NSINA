{"Source": "Adaderana", "Timestamp": "March 9, 2017 10:59 am", "Headline": "දැරණියගල ද්විත්ව ඝාතනයේ සැකකරු අල්ලයි ", "News Content": "දැරණියගල ප්‍රදේශයේ සිදුවූ ද්විත්ව ඝාතනයට සම්බන්ධ සැකකරු අත්අඩංගුවට ගෙන තිබේ. දැරණියගල පොලීසියේ නිලධාරීන් කණ්ඩායමක් විසින් සැකකරු අද(09) අළුයම ඔහු අත්අඩංගුවට ගෙන ඇති බව සඳහන්ය. පසුගිය 06 වන දින රාත්‍රියේ දැරණියගල, මාගල ප්‍රදේශයේ නිවසක 07 හැවිරිදි දැරියක සහ 45 හැවිරිදි පුද්ගලයෙකු තියුණු ආයුධයකින් පහරදී ඝාතනය කර තිබු අතර පහරකෑමට ලක්වූ දැරියගේ මව බරපතළ තුවාල ලබා රෝහල් ගත කෙරුණි. ඝාතනයෙන් අනතුරුව පළා ගිය සැකකරු සොයා පොලීසිය සෝදිසි මෙහෙයුම් සිදුකළ අතර දැරණියගල, මාගල, මාලිගොඩ ප්‍රදේශයේ නිවසක සැඟව සිටියදී ඔහු අත්අඩංගුවට ගැනීමට හැකිවී ඇති බව වාර්තා වෙයි. සැකකරු දැරණියගල, මාගල, ඉමේවත්ත ප්‍රදේශයේ පදිංචි 20 හැවිරිදි තරුණයෙකු බව සඳහන්ය. ඉඩම් ආරවුලක් හේතුවෙන් එම ඝාතන සිදුකර ඇති බවට සිදුකළ මූලික විමර්ශන වලදී තොරතුරු අනාවරණය වී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරු අවිස්සාවේල්ල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර දැරණියගල පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=70617", "Category": null, "Parent URL": null}