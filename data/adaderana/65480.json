{"Source": "Adaderana", "Timestamp": "October 28, 2016 02:26 pm", "Headline": "පත්තරේ දැන්වීමට රැවටී ණයක් ගන්න ලක්ෂ 5ක් දීලා", "News Content": "විවිධ ප්‍රදේශවල පුද්ගලයින්ගෙන් මුදල් වංචා කළ සැකකරුවෙකු අත්අඩංගුවට ගැනීම සඳහා අම්පාර කොට්ඨාස විශේෂ අපරාධ අංශය විමර්ශන ආරම්භ කර තිබේ.පදියතලාව ප්‍රදේශයේ කාන්තාවක් විසින් අම්පාර කොට්ඨාස විශේෂ අපරාධ විමර්ශන අංශය වෙත කරන ලද පැමිණිල්ලකට අනුව අදාළ විමර්ශන කටයුතු ආරම්භ කර ඇති බව පොලිස් මූලස්ථානය සඳහන් කළේය.පුවත්පතක පළකර තිබූ ණය ලබාදීමේ දැන්වීමකට අනුව ණය ලබා ගැනීම සඳහා අදාළ කාන්තාව දුරකථනය ඔස්සේ එම පුද්ගලයා සම්බන්ධ කර ගෙන ඇති අතර එහිදී ණය මුදල ලබාදීමට රුපියල් ලක්ෂ 05 මුදලක් සැකකරු එම කාන්තාවගෙන් ලබාගෙන ඇත.ඒ අනුව මේ සම්බන්ධයෙන් අදාළ කාන්තාව පොලිසියට පැමිණිලි කර ඇති බව සඳහන්ය.සිදු කළ මූලික විමර්ශනවලදී අනාවරණය වී ඇත්තේ මෙම පුද්ගලයා මෙවැනි වංචනික ක්‍රියා රැසක් සිදු කර ඇති බවයි.විවිධ පුද්ගලයින් රවටා බැංකු ගිණුම් සහ විද්‍යුත් කාඩ්පත් හරහා මොහු මෙම වංචාවන් සිදු කර ඇති බව පොලිසිය පැවසුවේය.", "URL": "https://sinhala.adaderana.lk/news.php?nid=65480", "Category": null, "Parent URL": null}