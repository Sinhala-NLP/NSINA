{"Source": "Adaderana", "Timestamp": "July 1, 2011 08:09 am", "Headline": "අද සිට බස් ගාස්තු ඉහළ යන්නේ මෙහෙමයි", "News Content": "පෞද්ගලික හා ලංගම බස්රථ ගාස්තු ඉහළ දැමීම අද(01) සිට ක්‍රියාත්මක කෙරේ. 7.6% ක ප්‍රතිශතයකින් ගාස්තු ඉහළ දැමීම හේතුවෙන් අද සිට අවම බස් ගාස්තුව ද රුපියල් 7 ක් දක්වා ඉහළ යනු ඇත. ඒ අනුව රුපියල් 6 සිට 18 දක්වා වන බස්ගාස්තුව රුපියලකින් ද , රුපියල් 20 සිට 34 දක්වා වන ගාස්තුව රුපියල් දෙකකින් ද රුපියල් 35 සිට 47 දක්වා වන ගාස්තුව රුපියල් 3න් ද වැඩි වේ. එසේම රුපියල් 48 සිට 60 දක්වා වන බස්ගාස්තුව රුපියල් 4 න් ද රුපියල් 61 සිට 75 දක්වා ගාස්තුව රුපියල් 5 කින් ද රුපියල් 77 සිට 87 දක්වා ගාස්තුව රුපියල් 6න් ද වැඩි කිරීමට නියමිතය. රුපියල් 88 සිට 99 දක්වා බස්ගාස්තුව රුපියල් 7 න් ද රුපියල් 101 සිට 115 දක්වා ගාස්තුව රුපියල් 8 න් ද රුපියල් 117 සිට 125 දක්වා ගාස්තුව රුපියල් 9න් ද ඉහළ දැමීමට ජාතික ගමනා ගමන කොමිසන් සභාව තීරණය කර තිබේ. රුපියල් 127 සිට 141 දක්වා බස්ගාස්තුව රුපියල් 10න් ඉහළ යන අතර රුපියල් 142 සිට 149 දක්වා ගාස්තුව ඉහළ ගොස් ඇත්තේ රුපියල් 11නි.. මීට අමතරව රුපියල් 150 සිට 162 දක්වා බස්ගාස්තුව රුපියල් 12 න් ඉහළ ගොස් තිබේ. රුපියල් 163 සිට 177 දක්වා ගාස්තුව රුපියල් 13 න් ද රුපියල් 178 ට වැඩි සියලුම බස්ගාස්තු රුපියල් 14 ත් 42 ත් අතර මුදලකින් ද ඉහළ නැංවීමට ජාතික ගමනා ගමන කොමිසන් සභාව අවසර ලබාදී තිබේ. මේ අතර ටිකට් පතේ මුද්‍රණය කර ඇති නියමිත මිලට වැඩිපුර මුදල් අයකළහොත් ඔවුන්ට එරෙහිව නීතිය ක්‍රියාත්මක කරන බව ජාතික ගමනා ගමන‍ කොමිසන් සභාවේ මෙහෙයුම් අධ්‍යක්ෂ එච්.ඩබ්ලිව්.විපුලසේන මහතා පවසයි. අද දිනයේ මගීන්ට අපහසුවක් නොවන අයුරින් කටයුතු කළ යුතු බව සමස්ත ලංකා පෞද්ගලික බස් සමාගම් සම්මේලනයේ ලේකම් අංජන ප්‍රියන්ජිත් මහතා ද බස්රථ සේවකයන්ගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=17108", "Category": null, "Parent URL": null}