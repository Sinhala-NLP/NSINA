{"Source": "Adaderana", "Timestamp": "September 6, 2018 07:23 pm", "Headline": "යෝජිත උක් කර්මාන්ත ශාලාවට ප්‍රදේශවාසීන්ගේ විරෝධය ", "News Content": "මහියංගන රිදීමාලියද්ද ,දෙහිගම ප්‍රදේශයේ ඉදිකිරීමට යෝජිත උක් කර්මාන්ත ශාලාවේ වැඩ අද (06) ආරම්භ කිරීමට උත්සහ කිරීමේදී නොසන්සුන් තත්ත්වයක් ඇතිවිය. ඒ ප්‍රදේශවාසීන් හා රිදීමාලියද්ද මහවැලි අධිකාරියේ නිලධාරින්ගේ මැදිහත්වීමත් සමගයි. මහියංගන රිදීමාලියද්ද ප්‍රාදේශීය ලේකම් කාර්යාලයට අයත් දෙහිගම ප්‍රදේශයේ ඉදිකිරීමට යෝජිත උක් කර්මාන්ත ශාලාවේ වැඩ අද ආරම්භ කිරීමට සියලු කටයුතු සූදානම්කර තිබිණි. එම අවස්ථාවේදී ප්‍රදේශවාසීන් හා රිදීමාලියද්ද මහවැලි අධිකාරියේ නිලධාරින් අතර නොසන්සුන් තත්ත්වයක් ඇතිවිය. යෝජිත භූමිය වෙත යාමට අතුරු මාර්ගයක් කැපීමට JCB යන්ත්‍රයක් ඇතුලත් කිරීමත් සමඟ එම මාර්ගය හරස්කර විරෝධතාකරුවන් විරෝධතාවයක නියැලිණි. උද්ඝෝෂණය අතරතුර මාධ්‍යවේදියෙකු ලෙස පෙනීසිටි පුද්ගලයෙකු සිද්ධිය වීඩියෝගත කිරීමත් සමග ප්‍රදේශවාසීන්ගෙන් ඔවුටද විරෝධයක් එල්ල විය. පොලීසිය මැදිහත්වී ඉදිරි දිනකදී දෙපිරිස සාකච්ජාවක් පවත්වා එකගතාවයකට පැමිණෙන බවට පොරොන්දුවීමෙන් අනතුරුව JCB යන්ත්‍රය මෙන්ම මහවැලි අධිකාරියේ නිලධාරින් හා උක් කර්මාන්තයට සහය පළකරන පිරිස් එම ස්ථානයෙන් පිටව ගියේය.", "URL": "https://sinhala.adaderana.lk/news.php?nid=95671", "Category": null, "Parent URL": null}