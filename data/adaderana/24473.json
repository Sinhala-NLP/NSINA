{"Source": "Adaderana", "Timestamp": "May 23, 2012 06:46 pm", "Headline": "ලොතරැයි තොරතුරු අහන්න-1919 ට ගන්න ", "News Content": "රාජ්‍ය තොරතුරු කේන්ද්‍රය (1919) ඔස්සේ ජනතාවට ලොතරැයි ප්‍රතිඵල දැන ගැනීමේ පහසුකම් ලබා දීමට ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය පියවර ගෙන තිබේ. මෙහි ප්‍රථම පියවර වශයෙන් සංවර්ධන ලොතරැයි මණ්ඩලය මගින් දිනුම් අදින ලොතරැයි ජයග්‍රහණ පිළිබඳව දැන ගත හැකි බව නියෝජිතායතනය කියා සිටියි. ඉදිරියේදී සෙසු ලොතරැයි ප්‍රතිඵලද රාජ්‍ය තොරතුරු කේන්ද්‍රය මගින් ලබා දීමට කටයුතු කරමින් සිටින බවද නියෝජිතායතනය පෙන්වාදෙයි. රාජ්‍ය තොරතුරු කේන්ද්‍රයේ නිල වෙබ් අඩවිය ඔස්සේද මෙම ‍සේවාව ඉදිරියේදී ලබා ගත හැකි බව නියෝජිතායතනය සඳහන් කරයි. රාජ්‍ය තොරතුරු කේන්ද්‍රය(1919) මගින් මේ වන විට රාජ්‍ය ආයතන දෙසීයකට පමණ අයත් සේවාවන් දෙදහසක් පමණ ලබා දීමට පියවර ගෙන තිබෙන බවද නියෝජිතායතනය කියා සිටියි. රාජ්‍ය තොරතුරු කේන්ද්‍රයට මාසයකට ලැබෙන මහජන ඇමතුම් ගණන ‍මේ වන විට එක් ලක්‍ෂ විසිදහස ඉක්මවා ගොස් තිබෙන බවද නියෝජිතායතනය පවසයි.", "URL": "https://sinhala.adaderana.lk/news.php?nid=24473", "Category": null, "Parent URL": null}