{"Source": "Adaderana", "Timestamp": "December 27, 2018 12:55 pm", "Headline": "යාපනය නීල හරිත නගරයක් කිරීමේ තුන්වන අදියර ඇර‍ඹෙයි", "News Content": "යාපනය නගරය හරිත නගරයක් කිරීමේ වැඩසටහන යටතේ තුන්වන වරටත් යාපනය නගරය කේන්ද්‍ර කර ගනිමින් පැල සිටුවීමේ වැඩසටහන අද (27) දින උතුරු පළාත් ආණ්ඩුකාර රෙජිනෝල්ඩ් කුරේ මහතාගේ ප්‍රධානත්වයෙන් පැවැත්විණ. යාපනය නගර සභා ක්‍රීඩාංගණයේ සිට කයිට්ස් දොරේඅප්පා ක්‍රීඩාංගණය දක්වා ඉදිරියට කරඳ පැල 150ක් පමණ මෙම වැඩසටහන යටතේ සිටුවන ලදී. මේ සඳහා කෘෂිකර්ම අමාත්‍යාංශය, දිස්ත්‍රික් ලේකම් කාර්යාලය, යාපනය නගර සභාව මූලිකත්ත්වය ගෙන කටයුතු කළ අතර යාපනය අණ දෙන නිලධාරී ජෙනරල් දර්ශන හෙට්ටිආරච්චි මහතා ප්‍රමුඛ ශ්‍රී ලංකා යුධ හමුදාවේ සම්පූර්ණ ශ්‍රම දායකත්ත්වය මෙම වැඩසටහන සඳහා ලැබිණ. ශ්‍රී ලංකා යුධ හමුදාවේ 51 වන සේනාංකාධිපති මේජර් ජෙනරාල් රොෂාන් සෙනෙවිරත්න එම සේනාංකයේ නිලධාරීන් ඇතුළු සෙබලුන්, 512 සහ 513 බලසේනාංකවල අධිපතිවරුන්, නිලධාරීන් ඇතුළු සෙබලුන් මේ සඳහා ඔවුන්ගේ දායකත්වය සැපයූහ.", "URL": "https://sinhala.adaderana.lk/news.php?nid=101360", "Category": null, "Parent URL": null}