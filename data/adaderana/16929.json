{"Source": "Adaderana", "Timestamp": "June 22, 2011 09:05 am", "Headline": "කොටි අවිවලින් මිනීමැරූ සෙබළුන් දින 90 ක් රඳවයි", "News Content": "කොටි සංවිධානයට අයත් ගිනි අවි යොදා ගෙන අපරාධ සිදු කිරීමේ ‍චෝදනා මත අත්අඩංගුවට ගත් සැකකරුවන් තිදෙනෙකු රඳවා ගෙන ප්‍රශ්න කිරීමට අධිකරණය රහස් පොලිසියට අවසර ලබා දී තිබේ. අදාළ සැකකරුවන් අත්අඩංගුවට ගෙන අධිකරණයට ඉදිරිපත් කර ඇති අතර එහි දී රහස් පොලිසිය කියා සිටියේ මොවුන් යුද හමුදාවට සම්බන්ධව සේවය කළ සෙබළුන් බවට පරීක්ෂණ වල දී අනාවරණය වී ඇති බවයි. මෙම සැකකරුවන් පසුගිය දෙසැම්බර් මාසයේ ආණමඩුව ප්‍රදේශයේ දී පුද්ගල ඝාතනයක් සිදු කර ඇති බවට තොරතුරු අනාවරණය වී ඇති බව රහස් පොලිසිය අධිකරණයට දැනුම් දී තිබේ. ඉදිරිපත් වූ කරුණු සලකා බැලූ කොළඹ මහේස්ත්‍රාත් අධිකරණය අදාළ සැකකරුවන් තිදෙනා දින 90ක කාලයක් රඳවාගෙන ප්‍රශ්න කිරීමට රහස් පොලිසියට අවසර ලබා දී ඇති බව වාර්තා වේ.", "URL": "https://sinhala.adaderana.lk/news.php?nid=16929", "Category": null, "Parent URL": null}