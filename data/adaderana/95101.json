{"Source": "Adaderana", "Timestamp": "August 27, 2018 02:48 pm", "Headline": "ශ්‍රී ලංකා යුද හමුදාවේ හිටපු හමුදාපතිවරයෙක් මිය යයි", "News Content": "හිටපු යුද හමුදාපතිවරයෙකු වූ ජෙනරල් රොහාන් දළුවත්ත මහතා අභාවප්‍රාප්ත වී තිබේ. හදිසි රෝගාබාධයක් හේතුවෙන් කොළඹ යුධ හමුදා රෝහලේ ප්‍රතිකාර ලබමින් සිටියදී අද(27) උදෑසන රොහාන් දළුවත්ත මහතා අභාවප්‍රාප්ත වූ බව වාර්තා වෙයි. මියයන විට 77 වන වියේ පසුවූ ඒ මහතාගේ දේහය පිළිබඳ අවසන් කටයුතු ලබන 29 වනදා බොරැල්ල පොදු සුසාන භූමියේදී සිදු කිරීමට නියමිතයි. වසර 35ක කාලයක් යුධ හමුදා සේවයේ නිරත වූ ජෙනරල් රොහාන් දළුවත්ත මහතා 1995 වසරේ රිවිරැස මෙහෙයුමට නායකත්වය ලබාදුන් අතර 1996 – 1998 කාලයේදී මෙරට 14 වන යුධ හමුදාපතිවරයා ලෙස කටයුතු කර තිබේ. ඔහු ආරක්ෂක මාණ්ඩලික ප්‍රධානියා ලෙස 2002 වසර දක්වා කටයුතු කර ඇති බව යුධ හමුදා මාධ්‍ය ඒකකය සඳහන් කළේය. සිය සේවා කාලය තුළ යුධ හමුදාවේ ඉහළම සම්මාන කිහිපයක් ද ජෙනරල් රොහාන් දළුවත්ත මහතා විසින් දිනාගෙන තිබුණි.", "URL": "https://sinhala.adaderana.lk/news.php?nid=95101", "Category": null, "Parent URL": null}