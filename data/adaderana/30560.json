{"Source": "Adaderana", "Timestamp": "January 7, 2013 01:07 pm", "Headline": "පෙම්වතිය මැරූ සැකකාර පෙම්වතා කොළඹ ආවේ මවට අසනීපයි කියා නිවාඩු දමාලු!", "News Content": "පොලිස් කොස්තාපල් පෙම්වතියගේ ගෙල කපා ඝාතනය කිරීමට සම්බන්ධ බවට සැක කෙරෙන පොලිස් කොස්තාපල්වරයා කොළඹට පැමිණ ඇත්තේ සිය මවට අසනීප බව පවසා මොණරාගල පොලීසියෙන් නීත්‍යානූකූලව නිවාඩු ලබාගෙන බව අනාවරණය වී තිබේ. ඔහු ඉකුත් 03 වැනිදා මොණරාගල පොලීසියෙන් එසේ නිවාඩු අනුමත කර ගෙන ඇත. කොළඹ කොටුව ලෝටස් පාර ගුවන් පාළම මතදී අද පෙරවරු 7.20 ට පමණ පොලිස් කොස්තාපල්වරියක් ඝාතනය කර තිබුණි. ඊට සම්බන්ධ බවට සැක කෙරෙන ඇයගේ පෙම්වතා වන පොලිස් කොස්තාපල්වරයා ඉන් පසු වස පානය කර තිබු අතර ‍ඔහු මේවන විට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබයි. ඝාතනයට ලක්ව ඇත්තේ පොලිස් මූලස්ථානයට අනුයුක්තව ක‍්‍රීඩා කොට්ඨාසයේ සේවය කළ 26 හැවිරිදි නිලධාරිණියකි. ඇය බිබිල නන්නපුරාව ප්‍රදේශයේ පදිංචි හේරත් මුදියන්සේලාගේ නදිෂානි මධුභාෂිනි සමරසිංහ ලෙස හඳුනාගෙන ඇති අතර ඝාතනයට සම්බන්ධ බවට සැක කෙරෙන පොලිස් කොස්තාපල්වරයා වලපනේ ප්‍රදේශයේ පදිංචි නිලන්ත පුෂ්පකුමාර ලෙස හඳුනාගෙන ඇත. සැකකරු මොණරාගල පොලිස් ස්ථානයට අනුයුක්තව සේවයේ නියුතු කොස්තාපල්වරයෙකි. මොවුන් දෙදෙනා පේ‍්‍රම සබඳතාවක් පවත්වාගෙන ගොස් ඇති අතර ඒ පිළිබඳ ඇති වූ ආරවුලක් ඝාතනයට හේතුව යැයි පොලීසිය සැක කරයි.", "URL": "https://sinhala.adaderana.lk/news.php?nid=30560", "Category": null, "Parent URL": null}