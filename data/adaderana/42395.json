{"Source": "Adaderana", "Timestamp": "April 8, 2014 03:52 pm", "Headline": "ලෝක ශූරයෝ පැමිණෙති ", "News Content": "20/20 ලෝක කුසලා‍න දිනාගත් ශ්‍රී ලංකා ක්‍රිකට් කණ්ඩායම රැගත් ගුවන් යානය මීට ස්වල්ප මොහොතකට පෙර කටුනායක ජාත්‍යන්තර ගුවන් තොටුපොළ වෙත පැමිණ තිබේ. විශේෂ අමුත්තන් පිළිගැනීමේ පර්යන්තයෙන් දිවයිනට පැමිණෙන ඔවුන් එම ස්ථානයේදී විශේෂ මාධ්‍ය හමුවකට සහභාගිවීමටද නියමිතය. අනතුරුව ඔවුන් රැගත් විවෘත බස් රථයක් කටුනායක සිට ගාලු මුවදොර දක්වා පැමිණීමට නියමිතය. කොළඹ - කටුනායක පැරණි පාර ඔස්සේ සීදූව, ජා ඇල, කඳාන, මහබාගේ, හැඳල, වත්තල, පෑලියගොඩ, ඔරුගොඩවත්ත, බොරැල්ල, කනත්ත වටරවුම, බෞද්ධාලෝක මාවත, බම්බලපිටිය, ගාලුපාරට පැමිණ රාත්‍රී 7.30 පමණ වන විට එම බස් රථය ගාලු මුවදොරට ළඟා වීමට නියමිතය. විවෘත බස් රථයේ ගමන් කරන ශ්‍රී ලංකා කණ්ඩායමේ ක්‍රීඩකයින්ට සුබපැතීමට මග දෙපසට එක්වන්නැයි ශ්‍රී ලංකා ක්‍රිකට් ආයතනය ජනතාවගෙන් ඉල්ලීමක් කරයි. ශ්‍රී ලංකා කණ්ඩායම ශ්‍රී ලංකාවට පැමිණි අයුරු සහ ඉන් අනතුරුව කටුනායක සිට ගාලු මුවදොර පිටිය දක්වා විශේෂ බස් රථයෙන් පැමිණෙන අයුරු ටී.වී දෙරණ ඔස්සේ මෙන්‍ම ටී.වී. දෙරණ වෙබ් අඩවිය ඔස්සේද නැරඹිය හැක‍. ටී.වී. දෙරණ වෙබ් අඩවිය සඳහා පිවිසෙන්න. http://www.derana.lk/live/", "URL": "https://sinhala.adaderana.lk/news.php?nid=42395", "Category": null, "Parent URL": null}