{"Source": "Adaderana", "Timestamp": "February 16, 2018 11:14 am", "Headline": " මඩුවක අකුරු කළ සිඟිත්තන්ට නොතෙමි ඉන්න තැනක්", "News Content": "දඹුල්ල තිත්තවැල්ගොල්ල ප්‍රාථමික විදුහලේ ජනවාරි 15 වැනිදා 1 වසරට ඇතුළු වූ දරු දැරියන් පිරිසක් තාවකාලික ඉදිකරන ලද මඩුවකට ඇතුළත් කළ දුක්බර පුවතක් මාධ්‍ය මඟින් හෙළිදරව් කෙරිණි. මැති ඇමතිවරුන්ගේ මෙන්ම වගකිවයුතු බලධාරීන්ගේ කිසිදු අවධානයක් ඊට නතු නොවීම නිසා දෙමව්පියන් දැඩි අසරණ තාවයකට පත් වෙද්දී දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි දඹුල්ල පොලිසියේ ප්‍රජා පොලිස් ඒකකය ප්‍රදේශයේ ධානපතියෙකු සමඟ එක්ව සිසු සිසුවියන්ට මාසයක් ගතවීමට මත්තෙන් අලුත් ගොඩනැඟිල්ලක් ඉදිකොට එය බාරදීම සිදු කෙරිණි. මාතලේ පොලිස් අධිකාරි අයි.බී.ටී. සුගතපාල මහතාගේ ප්‍රධානත්වයෙන් සම්පත් දායකත්වය ලබාදුන් ව්‍යාපාරික ටී.ජී.තුෂාර මහතා (ටජ්මහල් ටේලර් අධිපති ) ඇතුළු ආරාධිත අමුත්තන් පැමිණ උත්සවාකාරයෙන් පන්ති කාමරය කුඩා දරු දැරියන්ට ලබාදීම ඊයේ(15) දින සිදු කෙරිණි. තාවකාලිකව තැනූ කුඩා මඩුවක පසුගිය ජනවාරි 15 දින පාසලට පැමිණි පුංචි දුවා දරුවන්ට හරියටම මාසයක් ගත වන පෙබරවාරි 15 වන දින අලුත් ගොඩනැගිල්ලට ඇතුළු වීමට හැකිවන පරිදි දඹුල්ල ප්‍රජා පොලිස් ඒකකය සිදුකළ මෙම සත්ක්‍රියාව දෙමවුපියන්ගේ මෙන්ම බොහෝ දෙනකු ගේ ප්‍රශංසාවට ලක්විය. ගොඩනැගිල්ල බාරදීම සඳහා වූ චාම් උත්සව අවස්ථාවේදී මාසයකට පෙර ජනමාධ්‍ය මඟින් ප්‍රචාරය වූ රූප රාමු සහ ප්‍රවෘත්ති තිරයක නැවත පෙන්වීම මෙහිදී සිදු කෙරිණි. ඒ අවස්ථාවේදී දෙමව්පියන් හඬා වැටුණු අයුරු දැක පොලිස් අධිකාරිවරයා ඇතුළු බොහෝ දෙනෙකුගේ නෙතඟට කඳුළු බින්දු එකතු වන අයුරු දැක ගැනීමට හැකියාව ලැබිණි. සියලු දෙනාටම මෙය සංවේදී අවස්ථාවක් බවට පත්වූයේ ඉතා අසරණව මඩුවක ඉගෙනගත් දරුවන්ට නොතෙමි ඉන්නට මසක් ඇතුළත ගොඩනැගිල්ලක් ලැබීමේ සතුට නිසාවෙනි.", "URL": "https://sinhala.adaderana.lk/news.php?nid=84405", "Category": null, "Parent URL": null}