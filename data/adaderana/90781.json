{"Source": "Adaderana", "Timestamp": "June 12, 2018 04:26 pm", "Headline": "ග‍්‍රාමශක්තියෙන් – ගම හදන ගමන වැඩසටහන හෙට ජනපති ප‍්‍රධානත්වයෙන් පුත්තලමෙන් ඇරඹේ", "News Content": "ග්‍රාම ශක්ති ව්‍යාපාරයට සමගාමීව ක්‍රියාත්මක වන “ ග්‍රාම ශක්තියෙන් - ගම හදන ගමන” වැඩසටහන හෙට ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පුත්තලම දිස්ත්‍රික්කයෙන් ආරම්භ වීමට නියමිතයි. ග්‍රාමීය ජනතාවගේ සංවර්ධන ගැටලුවලට ක්ෂණික විසඳුම් ලබා දීම ගම හදන ගමන වැඩසටහන හරහා සිදු කෙරෙන අතර මෙය පුත්තලම, මහ වැව මැදගොඩ ප්‍රදේශයේදී හෙට පස්වරුවේ ආරම්භ කෙරෙන බවයි ජනාධිපති මාධ්‍ය අංශය සඳහන් කළේය. මෙහිදී දිස්ත්‍රික්කයේ ප්‍රාදේශීය ලේකම් කොට්ඨාශ 16 ම ආවරණය වන පරිදි ජනතා නියෝජිතයින් පිරිසක් එකම ස්ථානයකට ගෙන්වා සංවර්ධන ගැටලු ජනාධිපතිවරයා වෙත ඉදිරිපත් කිරීමට ඔවුන්ට අවස්ථාව හිමි වෙයි. මෙම වැඩසටහන ඉදිරියේදී සෑම දිස්ත්‍රික්කයකම ක්‍රියාත්මක කිරීමට සැලසුම් කර ඇති අතර ප්‍රදේශයේ දේශපාලනඥයින්, රාජ්‍ය නිලධාරීන් මේ සඳහා එක් වීමට නියමිතයි. මේ අතර ග්‍රාම ශක්ති ව්‍යාපාරයේ වයඹ පළාත් මෙහෙයුම් කමිටුව හෙට ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පුත්තලම, මදුරන්කුලිය ප්‍රදේශයේදී පැවැත්වෙන බව ජනාධිපති මාධ්‍ය අංශය සදහන් කළේය. මෙහිදී ග්‍රාම ශක්ති ව්‍යාපාරය වයඹ පළාත තුළ ක්‍රියාත්මක වන ආකාරය සහ එහි ප්‍රගතිය පිළිබඳවත් ඉදිරි සැලසුම් පිළිබඳවත් දීර්ඝ වශයෙන් විමසා බැලෙනු ඇත. මෙරට ජනතාවගේ දිළිඳුකම පිටුදැකීමේ අරමුණින් ජනාධිපතිවරයාගේ සංකල්පයක් මත පසුගිය වසරේදී ග්‍රාම ශක්ති ජනතා ව්‍යාපාරය ආරම්භ කෙරුණි.", "URL": "https://sinhala.adaderana.lk/news.php?nid=90781", "Category": null, "Parent URL": null}