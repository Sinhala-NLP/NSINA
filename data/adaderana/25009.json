{"Source": "Adaderana", "Timestamp": "June 14, 2012 08:49 am", "Headline": "අනධ්‍යයන සේවක වර්ජනය නිසා කෝටි 60 ක් පාඩුයි", "News Content": "සිය වැඩ වර්ජනය හේතුවෙන් මේ වන විට රජයට කෝටි 60 ක පමණ පාඩුවක් සිදුව ඇති බව අන්තර් විශ්ව විද්‍යාල වෘත්තීය සමිති මහා සම්මේලනය පවසයි. ඊයේ(13) දිනයට විශ්ව විද්‍යාල අධ්‍යයන කටයුතු සිදුකරන දින 6 ක් වැඩ වර්ජනය ක්‍රියාත්මක කර ඇති බව එම සම්මේලනයේ සම සභාපති ආර්.එම්.චන්ද්‍රපාල මහතා සඳහන් ‍කළේය. සිය වැටුප් ගැටලුවට විසඳුම් ලැබෙන තුරු ආරම්භ කර ඇති වර්ජනය අඛණ්ඩව සිදුකරන බව ආර්.එම්. චන්ද්‍රපාල මහතා ප්‍රකාශ කළේය. කෙසේවෙතත් මෙම ගැටලුවට විසඳුම් ලබාදීම කම්කරු කොමසාරිස්වරයාට පවරා ඇති බව උසස් අධ්‍යාපන අමාත්‍යාංශය පෙන්වාදෙයි. අනධ්‍යයන සේවකයින්ගේ වැටුප් ගැටලුව‍ට පිළිගත හැකි විසඳුමක් ලබාදී තිබියදීත් මෙලෙස රාජ්‍ය මුදල් නාස්ති වන අයුරින් කටයුතු කිරීම අනුමත කළ නොහැකි බව උසස් අධ්‍යාපන අමාත්‍යාංශය පවසයි.", "URL": "https://sinhala.adaderana.lk/news.php?nid=25009", "Category": null, "Parent URL": null}