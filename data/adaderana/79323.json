{"Source": "Adaderana", "Timestamp": "October 30, 2017 08:34 pm", "Headline": "ව්‍යවස්ථාව ගැන අදහස් ගන්න සර්ව පාක්ෂික සමුළුවක්", "News Content": "නව ආණ්ඩුක්‍රම ව්‍යවස්ථාව සම්බන්ධයෙන් අදහස් හා යෝජනා ලබා ගැනීම සඳහා පාර්ලිමේන්තුව නියෝජනය කරන සියලු පක්ෂවල නායකයින් ගේ සමුළුවක් කැඳවන බව ජනාධිපති මෛත්‍රීපාල සිරිසේන මහතා පවසයි. එමෙන්ම එම යෝජනා පිළිබඳව අදහස් දැක්වීම සඳහා සර්ව ආගමික නායක සමුළුවක්ද දෙවනුව කැඳවන බව ජනාධිපතිවරයා කියා සිටියේය. අනතුරුව ව්‍යවස්ථාව පිළිබඳව උනන්දුවක් දක්වන උගතුන් හා බුද්ධිමතුන් ගේ සමුළුවක් කැඳවන බවත් ජනාධිපතිවරයා පැවසීය. ව්‍යවස්ථාව පිළිබඳව දැනට පවතින ගැටළු බොහොමයකට එහිදී විසඳුම් ලැබෙනු ඇතැයි බලාපොරොත්තු වන බව ද ජනාධිපති මෛත්‍රීපාල සිරිසේන මහතා කියා සිටියේය. ඉතිහාසයෙන් පාඩම් උගෙන දියුණු තාක්ෂණය සමඟ එකම ලෝකයක් සමඟ එකට බැඳුණු ජනතාවක් සේ රටේ ප්‍රශ්නවලට විසඳුම් සොයමු යැයි සියලු දෙනාට ආරාධනා කරන බවද ඒ මහතා තවදුරටත් සඳහන් කළේය. ජනාධිපතිවරයා මේ අදහස් පළ කළේ, ජාතික සහජීවන සංවාද සහ රාජ්‍ය භාෂා අමාත්‍යංශය මඟින් සුගතදාස ගෘහස්ත ක්‍රීඩාංගණයේදී අද(30) පස්වරැවේ පවත්වනු ලැබූ ජාතික මහා සමුළුව අමතමිනි.", "URL": "https://sinhala.adaderana.lk/news.php?nid=79323", "Category": null, "Parent URL": null}