{"Source": "Adaderana", "Timestamp": "April 5, 2015 11:43 pm", "Headline": " යේමනයට ගුවන්යානා ගොඩ බැස්සවීමට නොහැකියි - ලාංකිකයින් මුදවා ගන්න ප්‍රමාදයි ", "News Content": "යේමනයේ ගැටුම් හේතුවෙන් අතරමංව සිටි ශ්‍රී ලාංකිකයින් බේරා ගැනිමේ කටයුතුවලට බාධා එල්ල වී තිබේ.විදේශ කටයුතු නියෝජ්‍ය අමාත්‍ය අජිත් පී. පෙරේරා මහතා සෙඳහන් කළේ යේමනයේ පවතින ගැටුම් හේතුවෙන් ගුවන් යානා ගොඩ බැස්සවීමට නොහැකි වීම ඊට හේතුව බවයි. යේමනයේ සිටින ශ්‍රී ලාංකිකයින් 54 දෙනෙකු චීන රජයේ ගුවන්යානයක් උපයෝගී කරගනිමින් අද දිනයේ බේරා ගැනිමට සැළසුම් කර තිබුණි.කෙසේවෙතත් ගුවන්යානා ගොඩ බැස්සවිමට නොහැකි විම හේතුවෙන් අදාළ ශ්‍රී ලාංකිකයින් බේරා ගැනිම සඳහා නෞකාවක් යෙදවීමට තීරණය වී තිබේ.හෙට දිනයේ එම ශ්‍රී ලාංකිකයින් බේරා ගැනිමට කටයුතු සැළසුම් කර ඇති බව විදේශ කටයුතු නියෝජ්‍ය අමාත්‍ය අජිත් පී.පෙරේරා මහතා සඳහන් කළේය. මේ අතර යේමනයේ ගැටුම් හේතුවෙන් අතරමංව සිටි ශ්‍රී ලාංකිකයෙකු ඇතුළු පුද්ගලයින් 441 දෙනෙකු ඉන්දීය නෞකාවක් මගින් බේරාගෙන තිබේ.බේරාගත් පිරිස අදාළ නෞකාවෙන් යේමනයේ සිට ජිබුටි රාජ්‍ය වෙත රැගෙනයමින් සිටින බව ඉන්දීය විදේශ කටයුතු අමාත්‍යංශය සඳහන් කළේය.ඉන්දීය ජාතිකයින් 262 දෙනෙකු සහ තවත් රටවල් 17කට අයත් පුද්ගලයින් 179 දෙනෙකු එම නෞකාවෙන් බේරාගෙන තිබේ.", "URL": "https://sinhala.adaderana.lk/news.php?nid=50455", "Category": null, "Parent URL": null}