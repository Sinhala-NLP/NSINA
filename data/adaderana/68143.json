{"Source": "Adaderana", "Timestamp": "January 15, 2017 12:59 pm", "Headline": "රාජකීය නම් ලැයිස්තුව ප්‍රකාශයට පත් කළ යුතුයි", "News Content": "රාජකීය විදුහලේ 1 ශ්‍රේණියට ඇතුළත් කර ගන්නා සිසුන්ගේ සංශෝධිත නාම ලේඛනය ප‍්‍රසිද්ධියට පත්කළ යුතු බව ලංකා ගුරු සංගමය පවසයි.එම සංගමයේ ප්‍රධාන ලේකම් ජෝශප් ස්ටාලින් ගේ අත්සනින් යුතුව නිකුත් කළ නිවේදනයක මේ බව දැක්වෙයි.එම නිවේදනය මෙපරිදිය.2017 වසර සඳහා පළමු ශ්‍රේණියට ළමුන් ඇතුළත් කිරීමේ දී කොළඹ රාජකීය විදුහලට ඇතුළත් කළ සිසුන් 147 දෙනෙකු සම්බන්ධයෙන් ස්ථානීය පරීක්ෂණ සිදු කර වංචනික ලෙස ඇතුළත් කළ සිසුන් 31 ක් ඉවත් කිරීමට කටයුතු කළ බවත්, වංචනික ක්‍රියාවලින් තොරව නිසි ක‍්‍රමවේදයට ඇතුළත් කළ සිසුන් සඳහා 2017.01.16 දින පන්ති ආරම්භ කරන බවත් අධ්‍යාපන අමාත්‍ය අකිල විරාජ් කාරියවසම් පවසා ඇත. වංචනික ලෙස ඇතුළත් කිරීමෙන් ඉවත් කළ සිසුන් 31 දෙනා වෙනුවට ඇතුළත් කරන සිසුන් 31 දෙනාගේ නාම ලේඛනය වහා ප‍්‍රසිද්ධ කළ යුතු බව ලංකා ගුරු සංගමය අවධාරණය කර සිටී. ළමුන් ඇතුළත් කර ගැනීමේ දී තෝරාගත් ළමුන්ගේ නාම ලේඛන ද, අභියාචනාවලින් පසු ඇතුළත් කර ගන්නා සිසුන්ගේ නාම ලේඛන ද, ප‍්‍රමුඛතා ලේඛන ද ප‍්‍රසිද්ධ කරන තත්ත්වයක් තුළ ඉවත් කළ ළමුන් වෙනුවට ඇතුළත් කර ගන්නා ළමුන්ගේ නාම ලේඛන ද ප‍්‍රසිද්ධ කළ යුතුය.රාජකීය විදුහලේ මෙන්ම වංචනික ලෙස 1 ශ්‍රේණියට සිසුන් ඇතුළත් කළ බවට චෝදනා ලත් අනෙකුත් පාසල් සම්බන්ධයෙන් මේ දක්වා කිසිදු පියවරක් අධ්‍යාපන අමාත්‍යාංශය ගෙන නොමැති අතර, සිදුව ඇත්තේ එවැන්නක් සිදු වූ බවට ප‍්‍රකාශ කිරීම පමණි. රාජකීය විදුහලට ළමුන් ඇතුළත් කිරීම සම්බන්ධයෙන් වංචනික ක්‍රියා සිදුව ඇති බව ප‍්‍රකාශ වුවද එම සිදුවීමට සම්බන්ධ පුද්ගලයින් සම්බන්ධයෙන් මේ දක්වා කිසිදු පියවරක් ගෙන නොමැති බැවින් ඒ සම්බන්ධයෙන් ද පියවර ගත යුතු බව ලංකා ගුරු සංගමය ප‍්‍රකාශ කර සිටී.", "URL": "https://sinhala.adaderana.lk/news.php?nid=68143", "Category": null, "Parent URL": null}