{"Source": "Adaderana", "Timestamp": "September 6, 2018 01:50 pm", "Headline": "රවීට නැවතත් සිතාසි", "News Content": "2002 වසරේ ස.තො.ස ආයතනයට සහල් මිලදී ගැනීමේදී රජයට පාඩුවක් සිදු කළේ යැයි චෝදනා එල්ල වී සිටින එහි හිටපු සාමාන්‍යාධිකාරි විමල් පෙරේරා මහතාට එරෙහිව අල්ලස් කොමිසම ගොනුකර ඇති නඩුවේ සාක්ෂි දීම සඳහා එවකට වෙළඳ ඇමති පාර්ලිමේන්තු මන්ත්‍රී රවී කරුණානායක මහතාට නොවැම්බර් මස 16 වනදා අධිකරණය හමුවේ පෙනී සිටින්නැයි දන්වා කොළඹ මහේස්ත්‍රාත් අධිකරණයෙන් නැවත සිතාසි නිකුත් කළේය. අල්ලස් කොමිසම විසින් කළ ඉල්ලීමක් පිළිගැනීමෙන් අනතුරුව කොළඹ ප්‍රධාන මහේස්ත්‍රාත් රංග දිසානායක මහතා විසින් මෙම නියෝගය කළ අතර එම නඩුවේ තවත් සාක්ෂිකරුවෙකු ලෙස නම් කර සිටින ස.තො.ස ආයතනයේ හිටපු සභාපති ලාල් වික්‍රමතුංග මහතාට ද එදින සාක්ෂි දීම සඳහා පෙනී සිටින්නැයි දන්වා තවත් සිතාසියක් නිකුත් කරනු ලැබීය. 2002 වසරේ සතොස ආයතනයට හාල් මිල දී ගැනීමේදී රජයට රුපියල් ලක්ෂ පනහකට ආසන්න පාඩුවක් සිදු කර ඇති බවට චෝදනා කරමින් එම ආයතනයේ හිටපු සාමාන්‍යධිකාරි විමල් පෙරේරා මහතාට එරෙහිව අල්ලස් කොමිසම මෙම නඩුව පවරා තිබේ. එම නඩුවේ සාක්ෂිකරුවන් ලෙස එවකට හිටපු වෙළෙඳ හා වාණිජ අමාත්‍ය රවි කරුණානායක සහ ස.තො.ස ආයතනයේ හිටපු සභාපති ලාල් වික්‍රමතුංග ඇතුළු පිරිසක් ද නම් කර තිබේ. අල්ලස් කොමිසම විසින් කළ ඉල්ලීමක් පිළිගත් ප්‍රධාන මහේස්ත්‍රාත්වරයා සාක්ෂිකරුවන් ලෙස නම් කර සිටින පාර්ලිමේන්තු මන්ත්‍රී රවී කරුණානායක සහ ස.තො.ස හිටපු සභාපති ලාල් වික්‍රමතුංග යන අයට නොවැම්බර් මස සදහා 16 වනදා අධිකරණය හමුවේ පෙනී සිටින්නැයි දන්වා නැවත සිතාසි නිකුත් කළේය.", "URL": "https://sinhala.adaderana.lk/news.php?nid=95652", "Category": null, "Parent URL": null}