{"Source": "Adaderana", "Timestamp": "October 16, 2017 03:30 pm", "Headline": " ජපානයේ රැකියා දෙන බව පවසා කෝටි 4ක් මුදල් ගරලා ", "News Content": "ජපානයේ රැකියා ලබාදෙන බව පවසා රුපියල් කෝටි 4ට අධික මුදලක් වංචා කළ කාන්තාවක රක්ෂිත බන්ධනාගාර ගත කර තිබේ. විදේශ සේවා නියුක්ති කාර්යාංශයේ විශේෂ විමර්ශන ඒකකයේ නිලධාරීන් කණ්ඩායමක් කඩවත, සූරියපාළුව ප්‍රදේශයේදී සිදුකළ වැටලීමකදී අදාළ කාන්තාව අත්අඩංගුවට ගත් බව එම කාර්යාංශය සඳහන් කළේය. අත්අඩංගුවට ගන්නා අවස්ථාවේදී ඇය සතුව තිබී ව්‍යාජ නිල මුද්‍රා 14ක්, ගුවන් බලපත්‍ර 80ක් සහ ජපානයේ රැකියා සඳහා එකඟතා ගිවිසුම් ඇතුළු ලිපි ලේඛන විශාල සංඛ්‍යාවක් නිලධාරීන් බාරයට ගෙන තිබේ. ඇය මහර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 19 වනදා දක්වා රක්ෂිත බන්ධනාගාර ගත කළ බව විදේශ සේවා නියුක්ති කාර්යාංශය සඳහන් කළේය.", "URL": "https://sinhala.adaderana.lk/news.php?nid=78781", "Category": null, "Parent URL": null}