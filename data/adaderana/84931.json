{"Source": "Adaderana", "Timestamp": "February 27, 2018 07:16 pm", "Headline": "පහන් ගල හා අලි ගල සංචාරකයින්ට විවෘත වෙයි-ඉතිහාසයේ පළමු වරට මාධ්‍යයටත් අවස්ථාව හිමිවෙයි", "News Content": "සීගිරියෙන් සොයාගත් අලිගල ගුහාවේ සහ පහන් ගල සංචාරකයන්ට දැක බලා ගැනීමට අවස්ථාව උදාවී ඇතැයි මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රශාන්ත ගුණවර්ධන මහතා කියා සිටියේය. මහාචාර්ය ප්‍රශාන්ත ගුණවර්ධන මහතාගේ උපදෙස් පරිදි සිගිරි ඉතිහාසයේ ප්‍රථම වතාවට මෙසේ අලුතින් සොයාගත් සීගිරියේ ඉතා වටිනාකමකින් යුත් වූ අලිගල ගුහාව සහ පහන් ගල පිහිටි ස්ථාන දැක බලා ගැනීම සඳහා ප්‍රථම වතාවට මාධ්‍ය කණ්ඩායමකට අද(27) දින හැකියාව ලැබිණි. ඒ අනුව මධ්‍යම සංස්කෘතික අරමුදල සීගිරි ව්‍යාපෘති කාර්යාලයේ සිට මෙම ඓතිහාසික ස්ථාන පිහිටි අති දුෂ්කර මාර්ගයක ගමන් කිරීමට අපට හැකියාව ලැබිණි. මෙම විශේෂ හෙළිදරව් කිරීම සඳහා මාධ්‍යයට මඟ පෙන්වීමට මධ්‍යම සංස්කෘතික අරමුදලේ සීගිරිය කෞතුකාගාර පාලක ගාමිණී කරුණාරත්න මහතාගේ පුහුණු උපාධිධාරි සමීර මලගල මහතා ගේ සහයෝගය අප හට ලැබුණේ මධ්‍යම සංස්කෘතික අරමුදල සිගිරි ව්‍යාපෘති කළමනාකරු මේජර් අනුර නිශාන්ත මහතාගේ මැදිහත්වීම මතය. සීගිරිය සිංහ පාදය ට පහළින් සීගිරි පව්වට නැගෙනහිරින් මෙම පහන් ගල සහ අලිගල පිහිටා තිබේ. සිංහ පාදයට පහළ ප්‍රදේශයේ සිට ඉතා මනරම් වන ලැහැබකින් මෙන්ම ඉපැරණි ගල් පඩි පෙළවල් මතින් සහ ගස්වැවලින් අල්ලාගෙන ලීවලින් තැනූ අත්වාරුවලින් අල්ලාගෙන මීටර් 750 ක පමණ දුරක් කැලෑබද ප්‍රදේශයට වන්නට මෙම අලිගල පිහිටා තිබේ. අලිගල නැරඹීම සඳහා ගමන් කරද්දී මුලින්ම හමුවන්නේ පහන් ගල වෙයි. එම ස්ථානයේ ආදි භික්ෂූන් වහන්සේලා වැඩසිටි බවට නටබුන් සංරක්ෂණය කොට තිබෙන අතර එහි සෙල්ලිපියක් ද සොයාගෙන තිබේ. අප සමඟ ගමනට එක් වූ ගාමිණී කරුණාරත්න මහතා කියා සිටියේ පහන් ගල භික්ෂූන් වහන්සේලාට සඟසතු කොට පූජා කළ ස්ථානයක් බවට එහි සටහන්ව තිබෙන බවය. එතැන් සිට මීටර් 500 ක පමණ දුර ප්‍රමාණයක් අති දුෂ්කර මාර්ගයක වන ලැහැබ මැදින් තුරුලිය අතරින් යන ගමනේදී සීගිරිය ඉපැරණි රජ මාලිගාවේ තිබුණු බවට සිතිය හැකි ඉපැරණි උළු කැබලි මැටි ගඩොල් ආදි අවශේෂ කොටස් රැසක් මෙන්ම ගල් බැමි ඉපැරණි ගොඩනැගිලි රැසක නටබුන් ද සියැසින් දැක බලා ගනිමින් ගමන් කරද්දී අලිගල නම් වූ ස්ථානය හමුවෙයි. මධ්‍යම සංස්කෘතික අරමුදල අධ්‍යක්ෂ ජෙනරාල් මහාචාර්ය ගුණවර්ධන මහතා කියා සිටියේ ක්‍රිස්තු පූර්ව 3300 කට පමණ ඉතිහාසයක් එනම් මීට වසර පන්දහස් පන්සීයක පමණ ඉහතදී මෙම අලිගල නම් වූ ගල් ගුහාවේ ආදි මානවකයා ජීවත් වූ බවට සාධක රැසක් කැණීම්වලදී සොයාගත් බවයි. අප සමඟ ගමනට එක් වූ කෞතුකාගාර පාලක ගාමිණී කරුණාරත්න මහතා ඒ පිළිබඳව විස්තර කරමින් කියා සිටියේ මේ ස්ථානයේ තිබී ආදි මානවකයා ආහාරයට ගත් පහත රට තෙත් කලාපවල ජීවත්වූ ගොලුබෙල්ලන්ගේ කටු මෙන්ම විවිධ අවශේෂ කොටස් රැසක් හමුවී තිබෙන බවය. එමෙන්ම සීගිරිය නැරඹීම සඳහා ලබාගන්නා ප්‍රවේශ පත්‍රයෙන් අලිගල සහ පහන්ගල නැරඹීම සඳහා අවසර පවතින බවත් ඕනෑම අයකුට සීගිරිය නැරඹීමෙන් පසුව මෙම ස්ථානයද නැරඹීමට හැකි බවද හෙතෙම සඳහන් කෙළේය. ඉතාමත් පරිසර සංවේදී කලාපයක් මෙන්ම වන සතුන් බහුලව ගැවසෙන ප්‍රදේශයක් නිසා සංචාරකයන්ගේ හැසිරීම වන සතුන්ට පරිසරයට කිසිදු හානිදායක නොවන ආකාරයෙන් මෙම ස්ථාන නැරඹිය හැකි බවත් හෙතෙම සඳහන් කළේය. සීගිරිය ඇරඹීම සඳහා එන සංචාරකයන්ට පහන් ගල සහ අලිගල නැරඹීම අලුත් නැවුම් අත්දැකීමක් වන අතර ආදි මානවකයා ජීවත් වූ බවට සාධක මෙන්ම සීගිරියේ යටගිය තැන් රැසක් පිළිබඳව විශ්මිත නිර්මාණ රැසක් පිළිබඳ වද සියැසින් දැක ගැනීමට මෙම ස්ථානයේ දී හැකි වනු නිසැකය.", "URL": "https://sinhala.adaderana.lk/news.php?nid=84931", "Category": null, "Parent URL": null}