{"Source": "Adaderana", "Timestamp": "October 3, 2012 10:49 am", "Headline": "ශ්‍රී ලංකාවේ ඊළමකට කෙළ හළන ටෙසෝ අදත් රැස්වෙයි", "News Content": "පසුගිය අගෝස්තු මස 12 වන දින පැවති ටෙසෝ සමුළුවේ දී සම්මත කළ යෝජනාවලිය එක්සත් ජාතීන්ගේ මහලේකම් බැන්කි මූන්ට භාරදීමට තීරණය කර ඇත. තමිල්නාඩුවේ පිහිටි ඩී.එම්.කේ.පක්ෂ කාර්යාලයේ දී අද (03) රැස්වූ ටෙසෝ කමිටුව මෙම තීරණය ගෙන ඇති බව වාර්තා වේ. එමෙන්ම මෙම යෝජනා මාලාව මානව හිමිකම් කවුන්සිලය වෙත භාරදීමට ද ඔවුන් කතිකා කොට ඇතැයි සඳහන්ය. දෙමළ ඊළාම් ආධාරකරුවන්ගේ සංවිධානය හෙවත් ටෙසෝ සංවිධානයේ නියෝජිත හමුව අද පැවැත්වූයේ ශ්‍රී ලාංකික ද්‍රවිඩ ජනයා මුහුණ පා ඇති අර්බුදය පිළිබඳ එක්සත් ජාතීන්ගේ සංවිධානය හමුවේ වඩා විධිමත් අයුරින් කරුණු දැක්වීමට සංවිධානය තුළ දැනුම හා අවබෝධය පුළුල් කරගැනීමේ අරමුණින් බව වාර්තා වේ. ශ්‍රී ලංකාවේ නැවත පදිංචි කිරීම් හා ද්‍රවිඩ තරුණයන් පුනරුත්ථාපනය කිරීම කඩිනම් කිරීම සඳහා බලකරනුවස් ටෙසෝ සංවිධානය වෙනුවෙන් එම්.කේ ස්ටාලින් සහ ටී.ආර් බාලු යන නායකයින් එක්සත් ජාතීන්ගේ මානව හිමිකම් කවුන්සිලය‍ට කරුණු දැක්වීමට නියමිත බව ඉන්දීය පුවත් උපුටා දක්වයි. ඉකුත් අගෝස්තුවේ ටෙසෝ සංවිධානයේ මහ සමුළුවක් චෙන්නායිහිදී පැවැත්වුණද ශ්‍රී ලංකාවේ භූමිය කඩාවෙන් කරගන්නා යෝජනා සාකච්ඡා කිරීමෙන් ඔවුන් වැළකුණි. එකී සමුළුවට සූදානම් වූ කාලයේදී ඉන්දීය මධ්‍යම රජය , තමිල්නාඩුවේ හිටපු ප්‍රධාන අමාත්‍ය එම්.කරුණානිධිගේ නායකත්වයෙන් යුතු ‍ටෙසෝ සංවිධානයට\"ඊලාම්\"යන වචනය භාවිතා නොකරන ලෙස තරයේ අවවාද කර තිබුණි. කෙසේ වෙතත් ඉකුත් මාර්තු මාසයේ ජිනීවාහි පැවැත් එක්සත් ජාතීන්ගේ මානව හිමිකම් කවුන්සිලයට එක්සත් ජනපදය විසින් ශ්‍රී ලංකාව සම්බන්ධයෙන් ගෙන ආ යොජනාවේදී ඊට පක්ෂව ඡන්දය භාවිතා කිරීමට ඉන්දීය රජය කටයුතු කරන ලදී.", "URL": "https://sinhala.adaderana.lk/news.php?nid=27969", "Category": null, "Parent URL": null}