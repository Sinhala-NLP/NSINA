{"Source": "Adaderana", "Timestamp": "June 7, 2012 12:42 pm", "Headline": "හයුන්ඩායි මොටර් රථ 1000 ක් රැගත් නෞකාව මාගම්පුර වරායට", "News Content": "එයිට්කින් ස්පෙන්ස් ෂිපින් ආයතනය විසින් ශ‍්‍රී ලංකාවට ප‍්‍රථම වතාවට ආනයනය කරන ලද හයුන්ඩායි ග්ලොවිස් රථවාහන 1000 ක් රැගත් නෞකාව ඊයේ මාගම්පුර රුහුණු මහින්ද රාජපක්ෂ වරායට ළඟාවිය. රථවාහන ප‍්‍රවාහනය සඳහා ජාත්‍යන්තර ජාලයක් ඇති හයුන්ඩායි ග්ලොවිස් සමාගම නියෝජනය කරන්නේ එයිට්කින් ස්පෙන්ස් ෂිපින් ආයතනයයි. හයුන්ඩායි ග්ලොවිස් සමාගමේ “Asian Sun”නෞකාව ගෙනඑන ලද රථවාහන 1000 හම්බන්තොට වරායේ ගොඩබෑමට නියමිතයි.එයිට්කින් ස්පෙන්ස් ෂිපින් ආයතනය තමන් නියොජනය කරන හයුන්ඩායි ග්ලොවිස් සමාගමට හම්බන්තොට වරාය තම නාවික හුවමාරුගත කේන්ද්‍රස්ථානය මෙන් සළකන ලෙස පෙළඹවූයේ මෙම වරායේ ඇති ගුණාත්මක ලක්ෂණ කිහිපයක් හේතුවෙනි. මෙහි පිහිටීම,ගැඹුරු සැළැස්ම හා රථවාහන 10000 ක් පමණ ගාල් කිරීමේ පර්යන්ත පහසුකම් ඇතිවීම එයට ප‍්‍රධානතම හේතුන්වේ. හයුන්ඩායි ග්ලොවිස් සමාගමේ ප‍්‍රථම අදියර වන්නේ හයුන්ඩායි මෝටස්හි චෙන්නායි කර්මාන්ත ශාලාවේ නිෂ්පාදිත රථවාහන 1000 ක් තම නෞකාවෙන් නැව් හුවමාරුව පිණිස හම්බන්තොට වරායේ නවතා යුරෝපය, අප‍්‍රිකාව අනෙකුත් ස්ථාන කිහිපයකට ප‍්‍රති අපනයනය කිරීමයි. එම සමාගමේ “Asian Legend”නෞකාව මෙම ප‍්‍රති අපනයන කිරීමට ඇති රථවාහන රැගෙනයාමට මෙම ජුනි මස 17 වනදින හම්බන්තොට වරායට ළඟාවීමට නියමිතය. හම්බන්තොට වරායේ හුවමාරුව පිණිස ගෙන එන හයුන්ඩායි රථවාහන සංඛ්‍යාවේ සැලකිය යුතු ඉහළයාමක් බලාපොරොත්තු වන අතර මසකට රථවාහන නෞකා 3 හෝ 4 ක් වරායට ගොඩබැසීමට සැලසුම් කර තිබේ. ලොව ප‍්‍රමුඛ රථවාහන ප‍්‍රවාහකයින් වන හයුන්ඩායි ග්ලොවිස් සමාගම උතුරු හා දකුණු ඇමරිකාව, යුරෝපය, ආසියාව, ඕෂනියා මෙන්ම අප‍්‍රිකාව යන කලාප සඳහා සේවා සපයන PCTC යාත‍්‍රා 30 ක හිමිකරුවන්වේ. ප‍්‍රවර්ධන සේවාවන් සැපයීමද සිදුකරන ඔවුන් කොරියාවේ විශාලතම වාහන වෙන්දේසියද හසුරවනු ලබයි. හයුන්ඩායි ග්ලොවිස් රථවාහන ප‍්‍රවාහකයින්ගේ පුරෝගාමී පැමිණීමත් සමග වානිජ නැව් සඳහා සුදුසු නොවන පරිසරයකින් යුක්ත බවට හම්බන්තොට වරාය සම්බන්ධයෙන් මෙතෙක් ප‍්‍රකාශිත ව්‍යාජ මිත්‍යා මත පළවාහැරීමට හැකියාව ලැබෙන අතර මෙතෙක් අත්හදා නොලැබූ මාගම් රුහුණුපුර වරායේ හැකියාවන් සනාථ කරමින් එහි ක‍්‍රියාකාරීත්වය කඩිනම් කිරීමට හැකිවනු ඇත. මාගම්පුර රුහුණු මහින්ද රාජපක්ෂ වරාය ඉදිරියේදී වානිජ කේන්ද්‍රස්ථානය බවට පත්වීම මෙන්ම විවිධ ක්ෂේත‍්‍ර තුළින් ලාභ උපදවන දියුණු ස්ථානයක් බවට පත්වනු නිසැකය.", "URL": "https://sinhala.adaderana.lk/news.php?nid=24829", "Category": null, "Parent URL": null}