{"Source": "Adaderana", "Timestamp": "October 29, 2011 01:00 pm", "Headline": "පොදුරද මඩුලු ක්‍රීඩා උළෙල දැවැන්ත සංවර්ධනයකට අවස්ථාවක්", "News Content": "2018 වසරේ දී පොදුරාජ්‍ය මණ්ඩලයීය ක්‍රීඩා උළෙල මෙරට පැවැත්වීම මගින් රටේ දැවැන්ත සංවර්ධනයකට අවස්ථාව උදාවන බව ජනාධිපති මහින්ද රාජපක්ෂ මහතා පවසයි. ක්‍රීඩා උළෙල ශ්‍රී ලංකාවට හිමිවීම ඒ සඳහා අවස්ථාව නොලද සෙසු රටවල්වලට ද උත්තේජනයක් බව ජනාධිපතිවරයා පෙන්වාදෙයි. 2018 වස‍රේ පොදුරාජ්‍ය මණ්ඩලයීය ක්‍රීඩා උළෙල පැවැත්වීම සඳහා අයදුම් කර ඇති රටවල නියෝජිතයින්ගේ සහභාගීත්වයෙන් අද(29) පැවති හමුවක දී ජනාධිපතිවරයා මේ බව ප්‍රකාශ කර තිබේ. \"ක්‍රීඩාව එක්සත්බවේ සංකේතයයි\" යන ‍තේමාව යටතේ එම හමුව පර්ත් නුවර පෑන් පැසිෆික් හෝටලයේ දී පැවැත්වුණි. 1991 වස‍රේ අදාළ ක්‍රීඩා උළෙල සඳහා ලංසු තබන අවස්ථාවේ දී මැලේසියාව සිටි ආර්ථික තත්ත්වයට වඩා ක්‍රීඩා උළෙල පැවැත්වූ 1998 වසරෙන් පසු දැවැන්ත සංවර්ධනයක් අත්කරගත් බව එහිදී ජනාධිපතිවරයා පෙන්වා දී ඇත. ශ්‍රී ලංකාවට ද ක්‍රීඩා උළෙල හරහා එවැනි සංවර්ධන ක්‍රියාදාමයකට අවස්ථාව හිමිවන බව ජනාධිපතිවරයා පෙන්වාදී තිබේ. සත්කාරකත්වය දැරීම සඳහා ශ්‍රී ලංකාවට ශක්තියක් ඇති බව ජනාධිපතිවරයා මෙහිදී අවධාරණය කර ඇත.", "URL": "https://sinhala.adaderana.lk/news.php?nid=19654", "Category": null, "Parent URL": null}