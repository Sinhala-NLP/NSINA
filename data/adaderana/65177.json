{"Source": "Adaderana", "Timestamp": "October 19, 2016 12:23 pm", "Headline": "තාක්ෂණය සොයා බලා අවශ්‍ය පියවර ගන්න", "News Content": "රජයේ ගොඩනැගිලි නිර්මාණය සඳහා මුහුදු වැලි භාවිතයට ගැනීමේ තාක්ෂණය පිළිබඳව සොයා බලා අවශ්‍ය පියවර ගන්නා ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබාදී තිබේ. ස්වභාවික සම්පත් ආරක්ෂා කිරීම වෙනුවෙන් රජය ගෙන යන වැඩපිළිවෙළ හා සම්බන්ධ තවත් එක් අදියරක් ලෙස මේ පිළිබඳ අවධානය යොමුකරන ලෙස ජනාධිපතිවරයා උපදෙස් ලබා දී ඇත. ත්‍රීකුණාමලය දිස්ත්‍රික්කය තුළ උද්ගතව ඇති පාරිසරික ගැටළු සම්බන්ධයෙන් ඊයේ(18) පස්වරුවේ ජනාධිපති නිල නිවසේ පැවති සාකච්ඡාවකදී ජනාධිපති මෛත්‍රීපාල සිරිසේන මහතා මෙම උපදෙස් ලබා දී තිබේ. ඉදිකිරීම් කටයුතුවලට අවශ්‍ය වන දැව සහ අනෙකුත් ස්වභාවික සම්පත් වෙනුවට පරිසර හිතකාමී තාක්ෂණික ගොඩනැගිලි නිර්මාණය කිරීම කෙරෙහි ද මෙහිදී ජනාධිපතිවරයාගේ අවධානය යොමුවු බව ජනාධිපති මාධ්‍ය අංශය සඳහන් කළේය. ත්‍රීකුණාමලය දිස්ත්‍රික්කයට අදාළව සිදුවන වන විනාශය, වන ජීවීන් සම්බන්ධ ගැටළු වැලි කැණීම්, කසළ බැහැර කිරීම, වගුරු ඉඩම් ගොඩකිරීම ආදී පැන නැගී ඇති ගැටළු සම්බන්ධයෙන් දීර්ඝ වශයෙන් මේ අවස්ථාවේදී සාකච්ඡා කොට තිබේ. එම ගැටළු විසඳීම සඳහා අදාළ අමාත්‍යාංශ අන්තර් සම්බන්ධතාවයකින් යුතුව කටයුතු කර අවශ්‍ය පියවර ගන්නා ලෙස ජනාධිපති මෛත්‍රීපාල සිරිසේන මහතා උපදෙස් ලබා දී ඇත. මේ අතර තායිලන්ත රජයේ ස්වාමීන් වහන්සේ පිරිසක් ඊයේ පස්වරුවේ ජනාධිපති නිල නිවසේ දී ජනාධිපති මෛත්‍රීපාල සිරිසේන මහතා හමුවී තිබේ. මෙහිදී රන් ආලේපිත බුද්ධ ප්‍රතිමා වහන්සේ නමක් සහ ග්‍රන්ථ කිහිපයක් ජනාධිපතිවරයා වෙත පිළිගැන්වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=65177", "Category": null, "Parent URL": null}