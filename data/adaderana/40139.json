{"Source": "Adaderana", "Timestamp": "January 6, 2014 04:23 pm", "Headline": "අන්තර්ජාලයෙන් බදු ගෙවන්න", "News Content": "පළාත් පාලන ආයතන මගින් අය කෙරෙන වරිපනම් ඇතුළු වාර්ෂික බදු මුදල් ගෙවීම සඳහා අන්තර්ජාලය ඔස්සේ නව ක්‍රමවේදයක් හඳුන්වාදීමට පියවර ගෙන තිබේ. ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතනය මගින් හඳුන්වාදෙන මෙම නව ක්‍රමවේදය ලබන 8 වැනිදා සිට ක්‍රියාත්මක කිරීමට නියමිතය. මේ යටතේ ව්‍යාපාර බදු, ව්‍යාපාර බලපත්‍ර ගාස්තු, නාගරික කුලී නිවාස ගාස්තු ඇතුළු බදු වර්ග 7ක් අන්තර්ජාලය ඔස්සේ ගෙවීමට හැකි බව එම ආයතනය සඳහන් කළේය. එමෙන්ම ගෙවන ලද බදු මුදල් පිළිබඳ විස්තර ඇතුළත් විද්‍යුත් ලදු පතක් අන්තර්ජාලය හරහා නිකුත් කිරීමට ද ශ්‍රී ලංකා තොරතුරු හා සන්නිවේදන තාක්ෂණ නියෝජිත ආයතනය පියවර ගෙන ඇත. මෙම සේවාව www.cmc.lk සහ www.srilanka.lk යන වෙබ් අඩවි වලට පිවිසීමෙන් ලබාගත හැකිය.", "URL": "https://sinhala.adaderana.lk/news.php?nid=40139", "Category": null, "Parent URL": null}