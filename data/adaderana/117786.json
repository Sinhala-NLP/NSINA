{"Source": "Adaderana", "Timestamp": "August 29, 2019 04:17 pm", "Headline": "ගෝඨා හා මහින්ද ඝාතන සැලසුමක් ගැන සැකකරුවන් පාපොච්ඡාරණය කර නෑ-පොලීසිය", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා සහ විපක්ෂ නායක මහින්ද රාජපක්ෂ මහතා ඝාතනය කිරීමට සැලසුම් කිරීමක් සම්බන්ධයෙන් පළ වී ඇති පුවත් අසත්‍ය බව පොලීසිය පවසයි. මේ සම්බන්ධයෙන් නිවේදනයක් නිකුත් කරමින් පොලිස් මාධ්‍ය ප්‍රකාශක කාර්යාලය මේ බව අවධාරණය කර තිබේ. යුද හමුදා නිලධිරීන් විසින් පසුගිය අගෝස්තු 18 වන දින පලෙයි රජයේ රෝහලේ වෛද්‍යවරයෙකු ලෙස කටයුතු කළ සින්නයියා සිවරූබන් යන පුද්ගලයා ත්‍රස්තවාදී ක්‍රියා සම්බන්ධයෙන් සැකපිට අත්අඩංගුවට ගනු ලැබීය. පසුව ඔහුව එදිනම යාපනය ත්‍රස්ත මර්ධන හා විමර්ශන කොට්ඨාසය වෙත බාර දි තිබුණි. මෙම සැකකරු සම්බන්ධයෙන් සිදු කරනු ලැබු විමර්ශනවලදී අනාවරණය වු තොරතුරු මත වරින් වර සැකකරුවන් සිව් දෙනෙක් අත්අඩංගුවට ගනු ලැබීය. ඒ සින්නමනී කනේෂ්වරන්, ඉරත්තිනම් ක්‍රිෂ්ණරාසා, මෝහනසුන්දරම් සින්නතුරේ හා විනයාගමුර්ති නෙජිලන් යන අයයි. මෙම සැකකරුවන් සම්බන්ධයේන තව දුරටත් විමර්ශන කිරීම සඳහා කොළඹ ත්‍රස්ත මර්ධන සහ විමර්ශන කොට්ඨාශයේ සහකාර පොලිස් අධිකාරීවරයකු ඇතුළු නිලධාරීන් කණ්ඩායමක් යාපනය වෙත ගොස් තිබුණි. මෙම ප්‍රධාන සැකකරු වන සින්නයියා සිවරූබන් ගෙන් සිදු කල ප්‍රශ්න කිරීම් අනුව අනාවරණය වු තොරතුරු මත පසුගිය දා ගිනි අවි, පුපුරණ ද්‍රව්‍ය හා අත්බෝම්බ කීපයක් සොයා ගනු ලැබීය. එසේම සිදුකල විමර්ශන අනුව ඊයේ(28) දිනයේ දී ටී.නිමලරාජ් හා රූබන් ජතුසන් නැමැති පුද්ගලයින් දෙදෙනා ද අත්අඩංගුවට පත් විය. මෙම සිදුවීම මත අද(29) දිනයේ දී විවිධ මාධ්‍ය තුළින් ගෝඨාභය හා මහින්ද රාජපක්ෂ යන මහත්වරුන් ඝාතනය කිරීමේ සැලසුමක් පිළිබඳව ත්‍රස්ත මර්ධන හා විමර්ශන කොට්ඨාසයට සැකකරු පාපොච්ඡාරණයක් දී ඇති බවට පළ වු පුවත් පත් වාර්තා සම්බන්ධයෙන් මෙම නිවේදනය පොලීසිය විසින් නිකුත් කර තිබේ. එවැනි ප්‍රකාශක් හෝ පාපොච්ඡාරණයක් මෙතෙක් සින්නයියා සිවරූබන් ඇතුළු සැකකරුවන් 7 දෙනා විසින් පොලීසියට හෝ වෙනත් බලධාරියෙකුට ලබා දී නොමැති බව පොලීසිය වැඩිදුරටත් පවසයි.", "URL": "https://sinhala.adaderana.lk/news.php?nid=117786", "Category": null, "Parent URL": null}