{"Source": "Adaderana", "Timestamp": "August 2, 2019 10:37 am", "Headline": "අමෙරිකාවෙන් චීනයට තවත් බදු", "News Content": "චීන නිෂ්පාදන සඳහා සියයට දහයක නව තීරු බද්දක් පැනවීමට අමෙරිකානු ජනාධිපති ඩොනල්ඩ් ට්‍රම්ප් පියවර ගෙන ඇත. එම බද්ද ලබන සැප්තැම්බර් මස පළමුවන දා සිට ක්‍රියාත්මක කෙරෙනු ඇත. චීන නිෂ්පාදන සඳහා නව තීරු බදු පැනවීමට පසුගිය කාලයේදී අමෙරිකාව දිගින් දිගටම කටයුතු කළේය. ඊට ප්‍රතිචාර දක්වමින් චීනයද අමෙරිකානු නිෂ්පාදන මත නව තීරු බදු පැනවූයේ දෙරට අතර වෙළඳ යුද්ධය උත්සන්න කරමින්. මේ අතර අමෙරිකානු ඩොලර් බිලියන තුන්සීයක් වටිනා චීන ආනයන මත සියයට 10ක නව තීරු බද්දක් පැනවීමට අමෙරිකානු ජනාධිපතිවරයා පියවර ගෙන තිබෙයි. එම බද්ද සැප්තැම්බර් මස පළමුවන දා සිට ක්‍රියාත්මක කෙරෙන බවද ඔහු පවසා තිබුණි. ජංගම දුරකතනවල සිට ළමා ඇඳුම් දක්වා වන නිෂ්පාදන රැසක් නව බද්දට යටත් වනු ඇත. දෙරට අතර උද්ගතව ඇති වෙළඳ යුද්ධය අවසන් කරගැනීම සඳහා පැවති ද්විපාර්ශ්වික සාකච්ඡාවල යම් ප්‍රගතියක් දක්නට ලැබෙන පසුබිමක මෙම තීරු බදු පැනවීම සිදුකර ඇත. අමෙරිකාව සහ චීනය අතර වෙළඳ ගිවිසුමක් ඇතිකරගැනීම සම්බන්ධයෙන් චීන ජනාධිපතිවරයාගේ අවධානය ප්‍රමාණවත් මට්ටමක නොමැති බව ජනාධිපති ට්‍රම්ප්ගේ අදහසයි. අදාළ ගිවිසුම ක්‍රියාත්මක කෙරෙන තෙක් චීන නිෂ්පාදන මත තීරු බදු පනවන බවද අමෙරිකානු ජනාධිපතිවරයා පවසා ඇත.", "URL": "https://sinhala.adaderana.lk/news.php?nid=115558", "Category": null, "Parent URL": null}