{"Source": "Adaderana", "Timestamp": "February 28, 2019 01:50 pm", "Headline": "ඛනිජ වැලි රකින්න ගිය නිලධාරීන්ට පහර පිට පහර දෙයි-දර්ශන සහිතයි", "News Content": "ලංකා ඛනිජ වැලි සංස්ථාවට අයත් පුල්මුඩේ කර්මාන්ත ශාලාව ආසන්නයේ ගොඩ ගසා ඇති ඛනිජ වැලි ආරක්ෂා කිරීමට ගිය එම සංස්ථාවේ නිලධාරීන්ට ප්‍රදේශවාසීන් පිරිසක් පහරදී තිබේ. අදාළ පහරදීම ඒ අසල සිටි පුද්ගලයෙකු විසින් සිය ජංගම දුරථෙනයෙන් පටිගත කොට තිබුණි. පුල්මුඩේ ඛනිජවැලි කර්මාන්ත ශාලාව ආසන්නයේ ගොඩ ගසා ඇති ඛණිජ වැලි නීති විරෝධී අයුරින් ප්‍රදේශවාසින් රැගෙන යාම හේතුවෙන් ඒවාගේ ආරක්ෂාවට ගිය ඛනිජවැලි සංස්ථාවේ නිලධාරීන් පිරිසකට මෙම පහරදීම සිදු කර තිබුණේ ඉකුත් සිකුරාදා දිනයේදීය. එම ස්ථානයේ පවතින වටිනා වැලි බහුල වශයෙන් අවට ජනතාව රැගෙන යාම සිදු කෙරෙන බැවින් එම භූමිය වටකොට ආරක්ෂිත වැටක් සවි කිරීමේ කටයුතු සොයා බැලීමට සංස්ථාවේ සභාපතිනි නීතිඥ ඉන්දිකා රණතුංග මහත්මිය ඇතුළු කණ්ඩායමක් එහි නිරීක්ෂණ කටයුතු සඳහා සහභාගි වී තිබුණි. කෙසේවෙතත් එලෙස පැමිණි සභාපතිවරිය ඉදිරියේම ගම්මුන් පහරදුන් බව සංස්ථාවේ නියෝජ්ය් සාමාන්‍යාධිකාරි ටී.එම්.පී.කේ. මුණසිංහ මහතා සඳහන් කළේය. පහරදීමෙන් තුවාල ලැබූ නිලධාරියෙකු රෝහල්ගත කෙරුණු අතර සිද්ධිය සම්බන්ධයෙන් අදාළ නිලධාරීන් පුල්මුඩේ පොලීසියට පැමිණිලි කර තිබුණි. අද දෙරණ කළ විමසීමකදී පොලීසිය සඳහන් කළේ මෙම පහරදීම සම්බන්ධයෙන් ප්‍රදේශවාසීන් දෙදෙනෙකු අත්අඩංගුවට ගෙන කුච්චවේලි මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඇප මත මුදා හැර ඇති බවයි.", "URL": "https://sinhala.adaderana.lk/news.php?nid=105207", "Category": null, "Parent URL": null}