{"Source": "Adaderana", "Timestamp": "February 7, 2011 08:20 am", "Headline": "ඉන්දු -ශ්‍රී ලංකා විදෙස් ඇමතිවරුන්ගේ හමුවක් ", "News Content": "ශ්‍රී ලංකාව සහ ඉන්දීය විදේශ අමාත්‍යවරුන්ගේ හමුවක් අද(07) පැවැත්වෙයි. මෙරට විදේශ අමාත්‍ය මහාචාර්ය ජී. එල්. පීරිස් මහතා සහ ඉන්දීය විදේශ අමාත්‍ය එස් එම් ක්‍රිෂ්ණා අතර තිම්පුහිදි මෙම සාකච්ඡා පැවැත්වීමට නියමිතය. සාක් සංවිධානයේ විදේශ අමාත්‍යවරුන්ගේ සමුළුවට සහභාගී වීම සඳහා මෙම පිරිස භූතානයේ තිම්පු නුවරට ගොස් තිබේ. ඉන්දීය ධීවරයන් පිරිසක් ශ්‍රී ලංකාවට අයත් මුහුදු ප්‍රදේශයේදී නාවික හමුදා වෙඩි ප්‍රහාරයකට ලක්ව මියගිය බව කියන සිද්ධිය සම්බන්ධයෙන් එම සාකච්ඡාවේදී වැඩි අවධානය යොමුවනු ඇත. අදාළ සිදුවීම පිළිබඳ සාකච්ඡා කිරීම සඳහා ඉන්දීය විදේශ ලේකම් නිරුපමා රාඕ මහත්මිය පසුගියදා දිවයිනට පැමිණියාය. මේ අතර අදාළ සිදුවීමට විරෝධය පල කරමින් ඉන්දීය තමිල්නාඩු එම්. ඩී. එම්. කේ පක්ෂයේ මහලේකම් වයිකෝ ඇතුළු පිරිසක් උපවාසයක් ආරම්භ කර තිබේ. ඉන්දියාවේ නාගෙයි ප්‍රදේශයේ දී මෙම උපවාසය ආරම්භ කර ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=14039", "Category": null, "Parent URL": null}