{"Source": "Adaderana", "Timestamp": "February 8, 2011 02:48 pm", "Headline": "බාහිර උපාධිය කප්පාදු කරලා-සිසුන්ට අවස්ථාව අහිමි කරලා", "News Content": "උසස් අධ්‍යාපනය කප්පාදු කිරිම තුළින් ලෝකයම පිළිගත් මූලික සිද්ධාන්තයක් ආණ්ඩුව විසින් උල්ලංඝණය කරන බව එක්සත් ජාතික පක්ෂයේ මහ ලේකම් තිස්ස අත්තනායක මහතා පවසයි. 2010 උසස් පෙළ සමතුන්ට බාහිර උපාධියක් හෝ ලබා ගැනීමට මෙතෙක් තිබූ අවස්ථාව මේ වන විට ආණ්ඩුව විසින් අසුරාදමා ඇති බව හෙතෙම අද(08) පැවති මාධ්‍ය හමුවකට සහභාගී වෙමින් කියා සිටියේය‍. විශ්ව විද්‍යාල ප්‍රතිපාදන කොමිෂන් සභාව විසින් 2010 ඔක්තෝම්බර් මස 15 වන දින චක්‍ර ලේඛ අංක 932 යටතේ බාහිර උපාධි අපේක්ෂකයින් ලියාපදිංචි කිරීම අත්හිටුවා ඇති බවත්,එමගින් අති විශාල සිසුන් පිරිසකට උසස් අධ්‍යාපනය ලබා ගැනීමට ඇති අවස්ථාව අහිමි කර ඇති බවත් හෙතෙම පෙන්වාදෙයි. බාහිර උපාධිය සඳහා ලියාපදිංචි කිරිම් අත්හිටුවා ඇත්තේ බාහිර උපාධියේ ගුණාත්මකභාවය ඉහළ නැංවීමට බව රජය සඳහන් කරන බවත්,ගුණාත්මක භාවය ඉහළ නැංවීම පිළිබඳ තමන්ට ගැටලුවක් නැතත් මෙමගින් සිදුවන්නේ දරුවන්ගේ අධ්‍යාපන අයිතිය අහිමිවීම බවත් මහ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14082", "Category": null, "Parent URL": null}