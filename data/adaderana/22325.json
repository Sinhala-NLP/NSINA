{"Source": "Adaderana", "Timestamp": "February 22, 2012 09:55 pm", "Headline": "වෙඩි එපා-අයිතිය ඕනෑ", "News Content": "වෙඩි වෙනුවට ජනතාවගේ අයිතීන් ලබාදිය යුතු බව ජන අරගල ව්‍යාපාරයේ ජාතික සංවිධායක, පාර්ලිමේන්තු මන්ත්‍රී අජිත් කුමාර මහතා පවසයි. හලාවතදී නීතිය අභිබවා ගොස් ධීවරයින්ට වෙඩිතැබූ බවත්,හිසට වෙඩිවැදී තුවාල ලැබූ ඇන්ටනී ප්‍රනාන්දු නමැති ධීවර කාර්මිකයා ‍රෝහලකට ගෙන යන්නට හෝ අවස්ථාව නොදී ඔහුගේ සිරුර බිමදමා පෑගූ බවත් ඔහු කියා සිටියේය. අද කොළඹ පැවති මාධ්‍ය හමුකට එක්වෙමින් හෙතෙම මේ බව සඳහන් කළේය. එහිදී ඔහු මෙසේද කියා සිටියේය. \"ඉන්ධන මිල වැඩි වෙන්න කලිනුත් ධීවරයින්ට ප්‍රශ්න තිබුණා. ඒ මොහොතේ ඉන්ධන මිලත් ඔවුන්ට දරා ගන්න බැරිවයි හිටියේ. ඒ තත්වය තුළ ආණ්ඩුව අසාධාරණ ලෙස ඉන්ධන මිල වැඩි කළා. ධීවරයින් ඉල්ලා සිටියේ අමුතු දෙයක් නොවෙයි. පැරණි මිලට ඉන්ධන දෙන්න කියලා. නමුත් ආණ්ඩුව ඊට කන් දුන්නේ නැති නිසා තමයි උද්ඝෝෂණ කරන්න සිදු වුණේ. ධීවර සටනේදී ඇන්ටනී සහෝදරයා මිය ගියා. නමුත් ආණ්ඩුව තවමත් තමන්ගේ තීරණය වෙනස් කර නැහැ. බහුදින ධීවර යාත්‍රාවකට ඩීසල් ලීටර් 4000ක් පමණ වැය වෙනවා. එම යාත්‍රාවලට රුපියල් 1,20,000ක පමණ අතිරේක වියදමක් දරන්න වෙලා. එක්දින යාත්‍රාවකට දිනකට භූමිතෙල් ලීටර් 25ක් 50ක් පමණ වැය වෙනවා. රුපියල් 900කින් 2000කින් පමණ ඔවුන්ගේ දෛනික ඉන්ධන වියදම වැඩි වෙලා. මේ අමතර‍ වියදම දරන්න ක්‍රමයක් නැහැ. ඒ මුදල ඔවුන්ට ලැබෙන්න ක්‍රමයක් නැහැ. මාළු මිල වැඩි කරන්න බැහැ. අනෙක් සියලුම භාණ්ඩ මිල වැඩි වී තිබෙන වෙලාවක මාළු මිලත් වැඩි වුණොත් මාළු මිලදී ගන්න පුළුවන් ජනතාවක් නොවෙයි ඉන්නේ. ඒ නිසා මාළු මිල වැඩි කරන්න බැහැ. ධීවරයින්ගේ ආදායම ස්ථාවර එකක් නොවෙයි. අනෙක් අයගේ ආදායම ප්‍රමාණවත් නොවුණත් නිශ්චිතයි. නමුත් ධීවරයින්ගේ ආදායම දිනපතා වෙනස් වෙනවා. මාළු හම්බ වෙන්නත් පුළුවන් නොවෙන්නත් පුළුවන්. වාරකන් කාලෙට මුහුදු යන්න බැහැ. ඒ වගේම ඇතැම් විට යන්න වෙන දුර වැඩියි. ඒ නිසා තමයි ධීවරයින් ආණ්ඩුවට බල කළේ කලින් මිලට ඉන්ධන දෙන්න කියලා. ඒ ඉල්ලීම් ගැන කිසිම තැකීමක් නොකරන ආණ්ඩුව ධීවරයින්ට තර්ජනය කරමින් සිටිනවා. හලාවතදී ඇන්ටනී සහෝදරයාට වෙඩි තියලා මරන්න කලින් දවසේ මීගමුවේදී හමුදාව පොලු මුගුරු අරගෙන ඇවිත් ධීවරයින්ට පහර දුන්නා. හලාවතදී නීතිය අභිබවා ගිහින් වෙඩි තැබුවා. ඇත්ත ප්‍රශ්නයට උත්තර දෙනවා වෙනුවට හමුදාව කැඳවලා උද්ඝෝෂණ මර්දනය කරනවා. ඒ විතරක් නොවෙයි, තුවාලකරුවන් රෝහලට ගෙන යන්න ඉඩ දුන්නේ නැහැ. ඇන්ටනීගේ මළ සිරුර බිම දාලා පෑගුවා. අද වෙන කොට ආණ්ඩුවේ දේශපාලනඥයින් තොටුපළෙන් තොටුපළට යමින් ධීවරයින්ට තර්ජනය කරමින් ඉන්නවා, විරෝධතා නවත්වන්න කියලා. ඒක පැහැදිලිවම කිව යුතුයි. ඒ නිසා මුහුදු නොගිහින් හරි ජීවත් වෙන්න ඔවුන් හිතනවා.වෙඩි වෙනුවට ජනතාවට අයිතීන් දෙන්න කියලා අපි ආණ්ඩුවට බල කරනවා. වෙනදාට වඩා විශාල මුදලක් වැය කරන්න වෙනවා නම් ධීවරයින්ට වෙන්නේ බෝට්ටු විකුණලා දාන්න. ඔවුන් මත්ස්‍ය සම්පත නෙලන්න යන්නේ නැත්නම් ඒක ජාතික නිෂ්පාදනයට බලපානවා. දැන් ධීවරයින්ට ඕන සහනාධාර ‍නොවෙයි, තිබුණු මිලටම ඉන්ධන දෙන්න කියලායි ඔවුන් ඉල්ලන්නේ.\"", "URL": "https://sinhala.adaderana.lk/news.php?nid=22325", "Category": null, "Parent URL": null}