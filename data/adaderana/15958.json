{"Source": "Adaderana", "Timestamp": "May 8, 2011 09:00 am", "Headline": " පරිපාලනයෙන් ඉවත්වන ආචාර්යවරුන් වෙනුවට වෙනත් අය පත්කරන්නැයි උපදෙස්", "News Content": "විශ්ව විද්‍යාල පරිපාලන කටයුතු වලින් ඉවත් වන බවට ඉල්ලා අස් වීමේ ලිපි භාර දී ඇති ආචාර්යවරුන් පරිපාලන කටයුතු වලින් ඉවත් වී ඇත්නම් ඒ සඳහා වෙනත් පුද්ගලයින් පත් කරන ලෙස විශ්ව විද්‍යාල ප්‍රතිපාදන කොමිසන් සභාව අදාළ බලධාරීන්ට උපදෙස් ලබා දී තිබේ. සෑම විශ්ව විද්‍යාලයකම පාලක සභාවට මේ සම්බන්ධයෙන් ලිඛිතව දැනුම් දී ඇති බවද විශ්ව විද්‍යාල ප්‍රතිපාදන කොමිසන් සභාව ප්‍රකාශ කරයි. අස්වීමේ ලිපි භාර දුන්න ද විශ්ව විද්‍යාල පාලක සභාව එම අස්වීමේ ලිපි අනුමත කරන තුරු සෑම ආචාර්යවරයෙකුම තම කටයුතු නිසි පරිදි සිදු කළ යුතු බවත් කොමිසන් සභාව දන්වා සිටියි. යම් හෙයකින් ‍එලෙස අනුමැතිය නොලැබ සේවය අතහැර සිටින ආචාර්යවරුන් එම ධුර වලින් ඉවත් කර වෙනත් පුද්ගලයින් ඒ සඳහා පත් කිරීමට පියවර ගන්නා ලෙස විශ්ව විද්‍යාල ප්‍රතිපාදන කොමිසන් සභාව උපදෙස් ලබා දී ඇත. මේ සම්බන්ධයෙන් අද දෙරණ විශ්ව විද්‍යාල ආචාර්යවරුන්ගේ සමිති සම්මේලනයේ සභාපති නිර්මාල් රංජිත් දේවසිරි මහතාගෙන් විමසීමක් කළ අතර එහි දී ඔහු ප්‍රකාශ කර සිටියේ හෙට දිනයේ සිට සියලුම ආචාර්යවරුන් සිය පරිපාලන කටයුතු වලින් ඉවත් වන බවයි.", "URL": "https://sinhala.adaderana.lk/news.php?nid=15958", "Category": null, "Parent URL": null}