{"Source": "Adaderana", "Timestamp": "April 10, 2011 11:26 am", "Headline": "ශ්‍රී ලංකාවේ මානව හිමිකම් ගැන ඇමරිකාව නොසෑහෙයි", "News Content": "යුද්ධය අවසන් වුවද ශ්‍රී ලංකාවේ සිදුවන අපරාධ හා මානව හිමිකම් උල්ලංඝනයවීම් දිගින් දිගටම සිදුවන වග ඇමරිකානු වාර්තාවක් මගින් සනාථවන බව විදෙස් මාධ්‍ය උපුටා දක්වයි. ආරක්ෂක හමුදාවන් විසින් අත්තනෝමතික ලෙස කරනු ලැබූ අපරාධ සම්බන්ධයෙන් චෝදනා එල්ල වුවත් ඒ පිළිබඳ නිසි විමර්ශනයක් හෝ වගකිවයුත්තන්ට දඬුවම් ලබාදීමක් සිදුව නැති බව ඇමරිකානු රාජ්‍ය දෙපාර්තමේන්තුව විසින් නිකුත් කරන ලද මානව හිමිකම් පිළිබඳ වාර්ෂික වාර්තාව මගින් මෙම කරුණු අනාවරණය කෙරී ඇති බව බී.බී.සී මාධ්‍ය පෙන්වා‍දෙයි. ශ්‍රී ලංකාවේ සිදුවන මානව හිමිකම් උල්ලංඝනයවීම් හා අපරාධවල සංඛ්‍යාත්මක අගය පහලබැස තිබුණද එය කිසිසේත්ම නොතකා හළ යුතු මට්ටමක නොපවතින බව මෙම වාර්තාවේ සඳහන් වේ. මානවහිමිකම් උල්ලංඝනය කෙරෙන හා අපරාධවලට වගකිවයුත්තන් නීතිය ඉදිරියට පැමිණවීමට තබා ඒ සඳහා උත්සාහයක් හෝ නොපවතින බව එකී වාර්තාවේ දක්වා තිබේ. ජනාධිපති මහින්ද රාජපක්ෂ මහතා ඇතුළු ඔහුගේ සොයුරන් හා පවුලේ උදවිය ශ්‍රී ලංකාවේ පාලනය මුළුමනින්ම තමන් යටතට පමුණුවාගෙන ඇති බවත්, ඇතැම්විට රටේ අවශ්‍යතාවයන් අභිබවා මොවුන්ගේ අවශ්‍යතාවයන් මත කටයුතු සිදුවන බවත් මෙම වාර්තාවේ අන්තර්ගතව ඇතැයි බී.බී.සී මාධ්‍ය විසින් පෙන්වාදෙනු ලබයි. ශ්‍රී ලංකාවේ යුද අපරාධ සිදුවූ බවට එල්ලවන චෝදනා පිළිබඳ සොයා බලන්නට ජනාධිපතිවරයා විසින් පත්කරනු ලැබූ\"උගත් පාඩම් හා සංහිඳියාව සඳහා වන ජනාධිපති කොමිසමේ\" කාර්යය නිමා වුවද එකී කොමිසමේ වාර්තාව මේ වන තුරුත් ප්‍රකාශයට පත් කොට නොමැති බවද ඇමරිකානු රාජ්‍ය දෙපාර්තමේන්තුවේ මානව හිමිකම් පිළිබඳ වාර්ෂික වාර්තාවේ දැක්වෙන බව කියැවේ. පසුගිය කාලයේ ඝාතනය කෙරුණු මාධ්‍යවේදී ලසන්ත වික්‍රමතුංග ඝාතන සිදුවීම හා අතුරුදහන්කෙරුණු ප්‍රගීත් එක්නැලිගොඩ පිළිබඳ හෝ විධිමත් තොරතුරක් අනාවරණය කරගැනීමට මේ වනතුරුත් හැකිවී නොමැති බව ද මෙම වාර්තාවේ සඳහන් වේ. ශ්‍රී ලංකාවේ මානව හිමිකම් කොමිසම පවා තමන්ට ලැබෙන පැමිණිලි සම්බන්ධයෙන් නිසිලෙස කටයුතු කිරීමක් දක්නට නොලැබෙන බවත්,සක්ෂි සොයා යාම හා ඒ වෙනුවෙන් විමර්ශන කටයුතු සිදුකිරීම පසෙක ලා සාක්ෂි ගොනුකොට ලබාදෙන තුරු බලාහිඳින තත්ත්වයක් දක්නට ලැබෙන බවත් ඇමරිකානු වාර්තාවේ වැඩිදුරටත් දැක්වෙන බව බී.බී‍.සී සඳහන් කරයි.", "URL": "https://sinhala.adaderana.lk/news.php?nid=15387", "Category": null, "Parent URL": null}