{"Source": "Adaderana", "Timestamp": "April 22, 2011 09:17 am", "Headline": "ජනපති ටයිම් සඟරා අවසන් ලැයිස්තුවෙන් ඉවතට ", "News Content": "\"ටයිම්\" සඟරාව මගින් පවත්වනු ලබන වඩාත් බලපෑම් කළ හැකි ‍ලොව මුල්පෙළේ පුද්ගලයින් සිය දෙනා තේරීම සඳහා වන අන්තර්ජාල ඡන්ද විමසීමේ අවසන් ලැයිස්තුවෙන් ජනාධිපති මහින්ද රාජපක්ෂ මහතා ඉවත් කිරීමට කර්තෘ මණ්ඩලය තීරණය කර තිබේ. අදාළ ඡන්ද විමසීමේදී අවසන් දසදෙනා අතරින් සිව්වන ස්ථානය ජනාධිපති මහින්ද රාජපක්ෂ මහතාට හිමිව තිබුණි. 26 වසරක යුද්ධය නිමා කිරීමත් සමඟ මෙලෙස ලොව වඩාත් බලපෑම් කළ හැකි ප්‍රබල පුද්ගලයින් අතරට ජනාධිපති මහින්ද රාජපක්ෂ මහතා‍ පත්ව ඇති බව \"ටයිම්ස්\" සඟරාව පෙන්වා දෙනු ලැබීය. දේශපාලන නායකයින්, දාර්ශනකයින්, කලාකරුවන් හා ක්‍රීඩකයින් ඇතුළු ලොව ප්‍රබල පුද්ගලයින් සිය දෙනෙකු මෙම ඡන්ද විමසීමට ඇතුළත්ය. නමුත් වඩාත් බලපෑම් කළ හැකි ‍ලොව මුල්පෙළේ පුද්ගලයින් සිය දෙනා තේරීම සඳහා වන අවසන් ලැයිස්තුව ටයිම් සඟරාවේ කර්තෘ මණ්ඩලය මගින් තීරණය කරන අතර එම ලැයිස්තුවට ඡනාධිපති මහින්ද රාජපක්ෂ මහතා ඇතුළත් නොවන බව සඳහන්ය. එමෙන්ම අවසන් දසදෙනා අතරට තේරී පත්ව සිටි ඇතැම් පුද්ගලයින්ද කර්තෘ මණ්ඩලය මගින් සකස් කරන අවසන් ලැයිස්තුවට ඇතුළත් නොවන බව වාර්තා වේ.", "URL": "https://sinhala.adaderana.lk/news.php?nid=15625", "Category": null, "Parent URL": null}