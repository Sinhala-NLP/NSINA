{"Source": "Adaderana", "Timestamp": "December 28, 2013 08:35 am", "Headline": "ඉන්දීය මාධ්‍යවේදියා නිදහස් කර ගැනීමට වයිකෝ මැදිහත්වෙයි ", "News Content": "ශ්‍රී ලංකා ආරක්ෂක අංශ මගින් අත්අඩංගුවට ගත් ඉන්දීය ජාතිකයා නිදහස් කරන ලෙස ඉල්ලා ඉන්දියාවේ එම්.ඩී.එම්.කේ පක්ෂයේ නායක වයිකෝ එරට අගමැතිවරයාට ලිපියක් යොමුකර තිබේ. එමගින් ඔහු ප්‍රකාශ කර ඇත්තේ පසුගිය 25 වැනිදා ශ්‍රී ලංකාවේ දී අත්අඩංගුවට ගත් ප්‍රභාකරන් නැමැත්තා නිදහස් කර ගැනීමට මැදිහත් වන ලෙසයි. ඉන්දීය ජනමාධ්‍ය සංගම් ද ඔහු නිදහස් කරන ලෙස ඉල්ලා ඇති බව සඳහන් වෙයි. සංචාරක වීසා මත ලංකාවට පැමිණ සිටි ප්‍රභාකරන් ශ්‍රී ලංකා ආරක්ෂක අංශ මගින් අත්අඩංගුවට ගෙන ඇත්තේ දෙමළ සන්ධාන මන්ත්‍රීවරු දෙපළක් සමඟ සිටිය දී බව වයිකෝ ප්‍රකාශ කර තිබේ. ප්‍රභාකරන් ජනමාධ්‍ය වේදියෙකු වන අතර ඔහුට සංචාරක වීසා මත ගොස් රටක ඕනෑම තැනක ඕනෑම පුද්ගලයෙකු මුණගැසීමේ අයිතිය පවතින බව වයිකෝ සිය ලිපිය මගින් පෙන්වා දී ඇති බව සඳහන් වෙයි. එමෙන්ම චෙන්නායි මාධ්‍ය වේදීන්ගේ සංගමය ද ඉන්දීය විදේශ කටයුතු අමාත්‍යංශය වෙත ලිපියක් යොමුකරමින් ප්‍රකාශ කර ඇත්තේ ප්‍රභාකරන් විසින් ටැමිල් බයි වීක්ලි සඟරාවට ශ්‍රී ලංකාවේ දෙමළ ජනතාව සම්බන්ධයෙන් ලිපි මාලාවක් සපයමින් සිට ඇති බවයි. අත්අඩංගුවට ගත් ඉන්දීය ජාතිකයා මේවන විට අපරාධ පරීක්ෂණ දෙපාර්තමේන්තුව භාරයේ පසුවන බව මේ සම්බන්ධයෙන් අද දෙරණ කළ විමසීමක දී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහන මහතා පැවසීය. උතුරේ හමුදා කඳවුරු ඡායාරූපගත කරමින් සිටිය දි මෙම පුද්ගලයා පසුගිය දා ආරක්ෂක අංශ මගින් අත්අඩංගුවට ගැණුනි. පසුව ඔහුගේ කැමරාව පරීක්ෂා කිරීමේ දී හමුදා කඳවුරු වල සහ හමුදා භටයින්ගේ ජායාරූප එහි තිබී ඇති බව අනාවරණය කරගෙන ඇති අතර පසුව ඔහු නච්චකුඩා පොලිසිය වෙත භාර දී තිබුණි.", "URL": "https://sinhala.adaderana.lk/news.php?nid=39906", "Category": null, "Parent URL": null}