{"Source": "Adaderana", "Timestamp": "May 7, 2012 10:25 am", "Headline": "වැහි කබා සොරකම ඝාතනයකින් කෙලවර වෙයි", "News Content": "ගල්කිස්ස 4 වන පටුමග ප්‍රදේශයේ දී බෝතල් කටුවකින් පහරදීම නිසා තුවාල ලත් අයෙකු රෝහල්ගත කිරීමෙන් පසු මියගොස් තිබේ. සිද්ධියෙන් මියගොස් ඇත්තේ රත්මලාන, වලව්වත්ත ප්‍රදේශයේ තාවකාලිකව පදිංචිව සිටි 40 හැවිරිදි අයෙකු වන අතර ඔහු මාතර, කැකුණදුර ප්‍රදේශයේ අයෙකු බව පොලිසිය පවසයි. ඔහුගේ යතුරු පැදියේ තිබූ වැහි කබායක් සොරකම් කිරීමක් සම්බන්ධයෙන් ඇති වූ ගැටුමක් දුරදිග යාමෙන් සොරකම සිදුකළ පුද්ගලයා විසින් මරණය සිදු කර ඇත. සිද්ධියට සම්බන්ධ සැකකරු අත්අඩංගුවට ගත් බව ගල්කිස්ස පොලිසිය සඳහන් කරයි. ඔහු අද (07) ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර බම්බලපිටිය, මුහුදු පාර ප්‍රදේශයේ දී දුම්රියක ගැටීමෙන් පුද්ගලයෙකු මිය ගොස් තිබේ. මියගිය පුද්ගලයාගේ මෘත ශරීරය කොළඹ ජාතික රෝහලේ තැන්පත් කර ඇති බව බම්බලපිටිය පොලිසිය සඳහන් කරයි.", "URL": "https://sinhala.adaderana.lk/news.php?nid=24071", "Category": null, "Parent URL": null}