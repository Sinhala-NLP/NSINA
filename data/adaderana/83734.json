{"Source": "Adaderana", "Timestamp": "January 29, 2018 12:30 pm", "Headline": " පොරොන්දු වූ දෑවැද්ද නැතුව විවාහ ලියාපදිංචිය ගුටි බැට පූජාවකින් අවසන් වෙයි", "News Content": "යාපනයේ - උරුම්පිරායි ප්‍රදේශයේ නිවසක විවාහයක් ලියාපදිංචි කිරීමට ගිය අවස්ථාවකදී ඇතිවූ ආරවුලක් දුරදිග යාම හේතුවෙන් ඇතිවූ පහරදීමක් නිසා එකම පවුලේ හයදෙනෙකු තුවාල ලබා යාපනය ශීක්ෂණ රෝහලට ඇතුළත් කොට තිබේ. මෙම ආරවුල් ඇති වී ඇත්තේ දෑවැද්දක් සම්බන්ධයෙන් වූ ප්‍රශ්නයක් මත බව වාර්තා වේ. විදෙස්ගතව සිටි තරුණයෙකු ආපසු පැමිණ විවාහයක් සඳහා යෝජිත තරුණියක තෝරාගෙන විවාහය ලියා පදිංචි කිරීමට ගිය අවස්ථාවේදී මනාලියගේ පාර්ශවය පොරොන්දු වූ පරිදි දෑවැද්ද සඳහා වූ මුදල ලබා නොදීම නිසා මනාලයාගේ වැඩිමල් සොහොයුරියක් ඊට විරෝධය පල කොට තිබේ. මෙහිදී ඇති වූ බහින්බස් වීමක් දුරදිග යාම නිසා අවසානයේදී එය ගුටිබැට හුවමාරුවක් දක්වා වර්ධනය වීමෙන් දෙපාර්ශ්වයේම හය දෙනෙකු තුවාල ලබා රෝහල් ගත කොට තිබේ. යාපනය පොලීසිය සිද්ධිය පිළිබඳව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=83734", "Category": null, "Parent URL": null}