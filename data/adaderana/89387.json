{"Source": "Adaderana", "Timestamp": "May 19, 2018 12:31 pm", "Headline": "මියගිය රණවිරුවන් සමරා අලෝක පුජාවක්", "News Content": "එල්ටීටීඊ ත්‍රස්ථවාදයට එරෙහිව සිදුකරන ලද මානුෂීය මෙහෙයුමේදි දිවිපිදු රණවිරුවන් සිහිපත් කරමින් ජාතික රණවිරු සැමරුම් දින අද (19) ශ්‍රී ලංකා යුද හමුදාව විසින් පවත්වනු ලබන ‘ආලෝක පුජාව’ ශ්‍රී ලංකා නාවික හමුදාව, ශ්‍රී ලංකා ගුවන් හමුදාව, ශ්‍රී ලංකා පොලීසිය සහ සිවිල් ආරක්‍ෂක දෙපාර්තමේන්තුවේ ද සහයෝගීත්වය ඇති ව කැලණිය රාජ මහා විහාරස්ථානයේ දී පැවැත්වීමට නියමිතය. යුද්ධ හමුදාපති ලුතිනන් ජෙනරාල් මහේෂ් සේනානායකගේ සංකල්පයකට අනුව පවත්වනු ලබන මෙම ආලෝක පුජාවේ දී දේශයේ යහපත් හෙට දිනක් උදාකිරීමට මාතෘ භුමීය වෙනුවෙන් තම ජීවිත පුජා කරමින් හා අප්‍රතිහත කැපකිරීම් සිදුකරමින් වික්‍රමාන්විත වූද, අභීතභාවය ප්‍රදර්ශනය කලාවුද විරෝධාර ත්‍රිවිධ හමුදා සහ පොලීසියේ රණවිරුවන් සිහිපත් කරමින් ඔවුන්ගේ ජිවිත ආලෝකමත් වේවායි උතුම් ප්‍රාර්ථනාවෙන් යුක්තව පහන් 28,619 ක් දල්වනු ලබයි. ජනාධිපති මෛත්‍රීපාල සිරිසේන මහතා විසින් මහා සංඝරත්නය වෙත ආරාධනය කිරීමෙන් පසු කැලණිය රාජමහා විහාරස්ථානයේ දී හේවිසි නාද මධ්‍යයේ ආගමික වතාවත් සහ ගිලන් පස පුජාවන් සිදුකරනු ලබන අතර ජනාධිපතිතුමන්, ආරක්‍ෂක මාණ්ඩලික ප්‍රධානි, ත්‍රිවිධ හමුදාපතිවරුන්, පොලිස්පතිතුමන් හා සිවිල් ආරක්‍ෂක දෙපාර්තමේන්තු අධ්‍යක්‍ෂ ජෙනරාල්තුමන් සහ මියගිය රණවිරු පවුල්වල ඥාතීන් විසින් පහන් දැල්වීමට නියමිතය.", "URL": "https://sinhala.adaderana.lk/news.php?nid=89387", "Category": null, "Parent URL": null}