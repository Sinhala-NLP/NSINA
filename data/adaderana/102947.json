{"Source": "Adaderana", "Timestamp": "January 24, 2019 06:33 am", "Headline": "පොලිස් නිලධාරීන් යුවලක් රෝහලට යැවූ අනතුර", "News Content": "දඹුල්ල -කුරුණෑගල මාර්ගයේ දඹුල්ල ,පොහොරන්වැව ප්‍රදේශයේදී මෝටර් රථයක් හා කන්ටේනර් රථයක් මුහුණට මුහුණලා ගැටීමෙන් මෝටර් රථයේ ගමන් කල පොලිස් නිලධාරීන් යුවලක් බරපතල තුවාල ලබා දඹුල්ල මුලික රෝහලට ඇතුලත් කිරීමෙන් පසු අසාධ්‍ය තත්ත්වයේ පසුවූ පොලිස් නිලධාරියා මහනුවර රෝහල වෙත මාරුකර යවා තිබේ. මඩකලපුවේ සිට මීට දින කීපයකට පෙර සිගිරිය පොලීසියට අනුයුක්ත පොලිස් සැරයන්වරයෙකු හා ඔහුගේ බිරිඳ මෙසේ ඊයේ(23) රාත්‍රී 9.30ට පමණ අනතුරට මුහුණපා ඇත. බිරිඳ දඹුල්ල පොලීසියට අනුයුක්තව සිට මෑතකදී විශ්‍රාම ලබා ගෙන තිබේ. මොවුන් දෙදෙනා කුරුණෑගල ප්‍රදේශයේ විවාහ මංගල උත්සවයකට සහභාගිවී යලි දඹුල්ල-පැල්වැහැර ප්‍රදේශයේ නිවෙස වෙත එමින් සිටියදී අනතුරට මුහුනපා ඇති බව පොලීසිය කියයි. අනතුරින් පසු කන්ටේනර් රථය මාර්ගයේ පෙරලි ගොස් තිබිණි. මෝටර් රථයේ සිරවී සිටි යුවල අසල්වාසීන් විසින් බේරාගෙන රෝහල් ගතකර තිබේ. කන්ටේනර් රථය කුකුලන් සඳහා ආහාර තොගයක් කොළඹට ප්‍රවාහනය කරමින් තිබී ඇත. අනතුර සම්බන්ධයෙන් දඹුල්ල පොලීසිය පරීක්ෂණ සිදුකරයි.", "URL": "https://sinhala.adaderana.lk/news.php?nid=102947", "Category": null, "Parent URL": null}