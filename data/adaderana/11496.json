{"Source": "Adaderana", "Timestamp": "October 14, 2010 09:13 pm", "Headline": "සිසුන් හා පොලිසිය ගැටී 10 ට තුවාලයි", "News Content": "කොළඹ, වෝඩ් පෙදෙසෙහි විශ්ව විද්‍යාල ප්‍රතිපාදන කොමිසම අසල අද(14) පස්වරුවෙහි විශ්ව විද්‍යාල සිසුන් විසින් සිදුකළ උද්ඝෝෂණය විසුරුවා හැරීමට පොලීසිය කටයුතු කිරීමෙන් පසු දසදෙනෙකු තුවාල ලබා රෝහල් ගත කළ බව රෝහල් ආරංචි මාර්ග සඳහන් කරයි. විශ්ව විද්‍යාල සිසුන් සත්දෙනෙකු සහ පොලිස් නිලධාරීන් තිදෙනෙකු මේ අතර වන බව වාර්තා වේ. මෙම උද්ඝෝෂණය සංවිධානය කර තිබුණේ අන්තර් විශ්ව විද්‍යාල ශිෂ්‍ය බල මණ්ඩලය මගිනි. මෙම සිසුන් උද්ඝෝෂණය අතරතුර බලහත්කාරයෙන් ප්‍රතිපාදන කොමිසන් සභා පරිශ්‍රයට ඇතුළු වී තිබේ. මෙම සිසු පිරිස පලවා හැරීමට පොලීසිය කටයුතු කිරීමේදී ඇතිවූ කලබලකාරී තත්ත්වය නිසා අදාළ පිරිස තුවාල ලබා ඇත. පේරාදෙණිය සහ රජරට විශ්ව විද්‍යාල වල සිසුන් කිහිපදෙනෙකු අත්අඩංගුවට ගැනීමේ සිද්ධියක් සම්බන්ධව විරෝධය පළ කිරීමේ අරමුණින් මෙම සිසු උද්ඝෝෂණය සංවිධානය කර තිබිණි. මෙම අත්අඩංගුවට ගත් සිසුන් සම්බන්ධව ස්ථිර විසඳුමක් ලබාදෙන තුරු අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න ප්‍රකාශ කරනු ලැබීය. මෙම සිදුවීම උසස් අධ්‍යාපන අමාත්‍යවරයා විසින් සිදුකළ පළිගැනීමේ ක්‍රියාවක් බවට ද ඔහු චෝදනා කළේය.", "URL": "https://sinhala.adaderana.lk/news.php?nid=11496", "Category": null, "Parent URL": null}