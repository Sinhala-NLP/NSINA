{"Source": "Adaderana", "Timestamp": "January 28, 2010 08:57 am", "Headline": "ජනතාව කෙළෙහිගුණ ඔප්පු කළා", "News Content": "මෙරට ජනතාව තම කෘතවේදීත්වය සහ කෙළෙහිගුණ ලොවට ඔප්පු කළ බව ජනාධිපති මහින්ද රාජපක්ෂ මහතා නිවේදනයක් නිකුත් කරමින් පවසයි. සිය ජයග්‍රහණය වෙනුවෙන් උරදී කටයුතු කළ සියලු පුරවැසියන්ට තම ගෞරවය පුද කරන බවද, ත්‍රස්තවාදය පරාජය කොට පවත්වන ලද පළමු ජාතික මැතිවරණයේදී උතුරු සහ නැගෙනහිර ජනතාව මැතිවරණයට දායක වු බවද ජනාධිපතිවරයා සදහන් කලේය. නිදහස් සහ සාධාරණ මැතිවරණයක් පැවැත්වීම සම්බන්ධයෙන් වඩාත්ම සතුටට පත්වන්නේ තමා සහ තම ආණ්ඩුව බවද ජනාධිපතිවරයා නිකුත් කළ නිවේදනයේ සදහන් වේ. එහෙත්‍ මෙම ජයග්‍රහණයේදී පරාජිතයෙකු නොමැති බැවින් සියලු දෙනාම එක්වී සාමකාමීව මෙම සතුට භුක්ති විදින ලෙස ජනාධිපතිවරයා සියලු පුරවැසියන්ට ආරාධනය කරයි. නීති ගරුක , සංවර්ධිත , යහපාලනයෙන් යුත් රටක් සහ සියල්ල සපිරි සුභ අනාගතයක් තම දේශයේ අනාගත පරපුරට උරුම කර දෙන බවද ජනාධිපතිවරයා පවසයි. කුමන අපේක්ෂකයෙකුට ඡන්දය ප්‍රකාශ කළද සියලු දෙනාම ප්‍රජාතන්ත්‍රවාදය ආරක්ෂා කර ගැනීමට දායක වුවන් ලෙස තමා විශ්වස කරන බව එම නිවේදනයේ වැඩිදුරටත් සදහන් වේ.", "URL": "https://sinhala.adaderana.lk/news.php?nid=6297", "Category": null, "Parent URL": null}