{"Source": "Adaderana", "Timestamp": "September 3, 2015 08:07 am", "Headline": "විපක්ෂ නායක ගැන අවසන් තීන්දුව අදයි", "News Content": "ශ්‍රී ලංකා ප්‍රජාතාන්ත්‍රික සමාජවාදී ජනරජයේ 08වන පාර්ලිමේන්තුවේ පළමුවෙනි සභාවාරය අද ආරම්භවිමට නියමිතව තිබේ.ඒ අනුව පෙරවරු 9.30 ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තුව රැස්වීමට නියමිතය.අද දිනයේදී පාර්ලිමේන්තුවේ විශේෂ කටයුත්තක් ලෙස ජාතික ආණ්ඩුවක් පිහිටුවීම පිළිබඳව වූ යෝජනාව පාර්ලිමේන්තුවට ඉදිරිපත් කිරීමට නියමිත බව ආණ්ඩු පක්ෂයේ ප්‍රධාන සංවිධායක පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කළේය.ජාතික ආණ්ඩු සංකල්පය යටතේ අමාත්‍ය මණ්ඩලයේ අමාත්‍යවරුන් සංඛ්‍යාව 48 නොයික්මවන බවත්, අමාත්‍ය මණ්ඩලයේ කැබිනට් සාමාජිකයින් නොවන අමාත්‍යවරුන් සංඛ්‍යාව 45 නොයික්මවන බවත් වූ යෝජනාව අග්‍රාමාත්‍යවරයා විසින් අද දිනයේ පාර්ලිමේන්තුවට ඉදිරිපත් කිරීමට නියමිතව තිබේ.එසේම 08 වන පාර්ලිමේන්තුවේ විපක්ෂ නායකවරයා පත්කිරීමද අද දිනයේ සිදුකිරීමට නියමිතව තිබේ.කථානායක කරූ ජයසූරිය මහතා විසින් විපක්ෂ නායකවරයා පත්කිරීම සම්බන්ධයෙන් වූ ප්‍රකාශය අද දිනයේ සිදුකරනු ඇති බව සඳහන්ය.මේ වන විට විපක්ෂනායක ධූරය සඳහා එක්සත් ජනතා නිදහස් සන්ධාන පාර්ලිමේන්තු මන්ත්‍රී කුමාර වෙල්ගම මහතා සහ දෙමළ ජාතික සන්ධානයේ නායක ආර්.සම්බන්ධන් යන අයගේ නම් යෝජනා වී තිබේ.කෙසේවෙතත් විපක්ෂ නායකවරයා පත්කිරීම පිළිබද අවසන් තීරණය අද පෙරවරුවේ ගන්නා බව කථා නායක කරූ ජයසූරිය මහතා වැඩිදුරටත් සඳහන් කළේය.මේ අතර අද පාර්ලිමේන්තුවේදී ජනතා විමුක්ති පෙරමුණ, වී අළෙවි කිරීම සම්බන්ධයෙන් ගොවීන් මුහුණ දී ඇති ගැටළුකාරී තත්ත්වය සම්බන්ධයෙන් ප්‍රශ්නකිරීමට තීරණය කර තිබේ. පාර්ලිමේන්තු ස්ථාවර නියෝග යටතේ ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක මහතා විසින් අදාළ ප්‍රශ්නය ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=53619", "Category": null, "Parent URL": null}