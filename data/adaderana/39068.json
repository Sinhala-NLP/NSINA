{"Source": "Adaderana", "Timestamp": "November 23, 2013 09:46 pm", "Headline": "යුද අපරාධ චෝදනා නගමින් ලංකාවට යුද උපකරණ විකුණන්නේ ඇයි?", "News Content": "ශ්‍රී ලංකාවේ සිදුව ඇතැයි කියන මානව හිමිකම් උල්ලංඝණය වීම් ගැන පරීක්ෂණ පැවැත්විය යුතු බව පවසන අතරම එරටට යුද උපකරණ ලබාදීම සම්බන්ධයෙන් බ්‍රිතාන්‍ය අගමැති ඩේවිඩ් කැමරන් පවසන්නේ කුමක්දැයි එරට යුද උපකරණ අපනයන පාලන කමිටුවේ සභාපතිවරයා විමසා සිටියි. මානව හිමිකම් උල්ලංඝණය වීම් ගැන ශ්‍රී ලංකා රජය ලබන වසරේ මාර්තු මාසයට පෙර ස්වාධීන පරීක්ෂණයක් නොපැවැත්වුවහොත් තමන් ජාත්‍යන්තර පරීක්ෂණයකට සහය දෙන බව බ්‍රිතාන්‍ය අගමැතිවරයා ශ්‍රී ලංකාවේ පැවැති චොගම් සමුළුවේදී මාධ්‍යවේදීන් අමතමින් පැවසීය. කෙසේ වුවද ශ්‍රී ලංකාවට යුද උපකරණ ලබාදීම ගැන බ්‍රිතාන්‍යයේ යුද උපකරණ අපනයන පාලන කමිටුවේ සභාපති ජෝන් ස්ටැන්ලි මහතා බ්‍රිතාන්‍ය රජයේ ස්ථාවරය විමසා ඇති බව විදෙස් මාධ්‍ය වාර්තා කරයි. එම වාර්තාවලට අනූව බ්‍රිතාන්‍ය රජය පසුගිය වසරේදී ශ්‍රී ලංකාවට පිස්තෝල 100ක්, රයිෆල් 130ක්, තවත් විවිධ වර්ගයේ ගිනි අවි 810ක් ඇතුළු ජීව උණ්ඩ විශාල තොගයක් ලබාදීමට අවසර ලබාදී ඇත. එම ගිනි අවි මුහුදු කොල්ලකරුවන්ට එරෙහිව භාවිතය සඳහා යැයි කීවත් පවුම් මිලියන 8ක ගනුදෙනුවක් වන එය ගැන පැහැදීමක් නැති බවත් ස්ටැන්ලි පෙන්වාදෙයි. කෙසේ වෙතත් බ්‍රිතාන්‍ය විදේශ කටයුතු අමාත්‍යවරයා පවසා ඇත්තේ අදාළ ගිනි අවි විකුණා ඇත්තේ ශ්‍රී ලංකාවේ පෞද්ගලික ආරක්ෂක සමාගම්වලට බවයි. එය හමුදාමය කටයුතු සඳහා නොවන බවත් මුහුදු කලාපයේ ආරක්ෂක මෙහෙයුම් සඳහා බවත් හෙතෙම පවසා ඇත.", "URL": "https://sinhala.adaderana.lk/news.php?nid=39068", "Category": null, "Parent URL": null}