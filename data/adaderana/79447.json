{"Source": "Adaderana", "Timestamp": "November 2, 2017 02:04 pm", "Headline": "අත්අඩංගුවට ගත් මධ්‍යම පළාතේ මන්ත්‍රීවරුන්ට ඇප", "News Content": "ලංකා කම්කරු කොංග්‍රසයේ මධ්‍යම පළාත් සභාව නියෝජනය කරන පළාත් සභා මන්ත්‍රීවරුන් දෙදෙනකු හා එම පක්ෂයේ තවත් තිදෙනකු හැටන් පොලිසිය විසින් අද (02) උදෑසන සැක පිට අත්අඩංගුවට ගෙන හැටන් මහේස්ත්‍රාත් අධිකරණය වෙත ඉදිරිපත් කර ඇත. හැටන් තොන්ඩමන් වෘත්තිය පුහුණු මධ්‍යස්ථානයේ සෞම්‍ය මූර්ති තොන්ඩමාන් මහතාගේ නම එහි වත්මන් පලන අධිකාරිය මගින් ඉවත් කිරීමට එරෙහිව ඉකුත් (26) වැනි දින හැටන් නගර මධ්‍යයේදී ලංකා කම්කරු කොංග්‍රසයේ ආධාරකරුවන් පිරිසක් විසින් එයට විරෝධය පා හැටන් නගර මධ්‍යයේදී සිදු කරල ලද උද්ඝෝෂණයකදී අමාත්‍ය පලනි දිගම්බරම් මහතාගේ ආධාරකරුවකුගේ වෙළෙඳ සලකට පහරදී අලාභ හානි සිදු කළේ යැයි කියන සිද්ධියක් සම්බන්ධයෙන් ලද පැමිණිල්ලක් මත මෙම සිව් දෙනා සැක පිට අත්අඩංගුවට ගෙන අධිකරණය වෙත ඉදිරිපත් කර තිබේ.මෙසේ අත්අඩංගුවට ගෙන ඇත්තේ ලංකා කම්කරු කොංග්‍රසයේ උප සභාපති හා මධම පළාත් සභා මන්ත්‍රී පි. ශත්තිවේල්, මධ්‍යම සභා මන්ත්‍රී පිලිප් කුමාර්, නුවරඑළිය ප්‍රාදේශීය සභාවේ හිටපු මන්ත්‍රී මලර් වාසගම් සහ අඹගමුව ප්‍රාදේශීය සභාවේ හිටපු මන්ත්‍රී එස්. ලෝගනායිගි යන අයයි. සැකකරුවන් අධිකරණයට ඉදිරිපත් කිරීමෙන් අනතුරුව එක් අයකුට රු 50,000 බැගින් වන ශරීර ඇප මත සැකකරුවන් සිවු දෙනා දිස්ත්‍රික් අධිකරණය මගින් මුදා හැර ඇති අතර ලබන දෙසැම්බර් 4 වැනිදා යළි අධිකරණය ඉදිරියේ පෙනී සිටීමටද නියෝග කර ඇත.මෙම සිද්ධියට සැකපිට තලවාකැලේ , ලිදුල නගර සභාවේ හිටපු මන්ත්‍රී එස්. භාරතදාසන් මහතා හැටන් පොලිසිය මගින් ඊයේ (01) සැකපිට අත්අඩංගුවට ගෙන අද අධිකරණය වෙත දැනුම් දී ඇප මත මුදා හැර ඇත.", "URL": "https://sinhala.adaderana.lk/news.php?nid=79447", "Category": null, "Parent URL": null}