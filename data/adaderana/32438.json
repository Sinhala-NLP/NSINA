{"Source": "Adaderana", "Timestamp": "March 15, 2013 02:10 pm", "Headline": "ලංකා හොස්පිට්ල්ස් - 400 වැනි වකුගඩු බද්ධ කිරීම සාර්ථකව සිදුකරයි", "News Content": "සිය ආරෝග්‍යශාලාවෙන් ප‍්‍රතිකාර ලබාගත් උපාලි කොඩිතුවක්කු මහතාගේ වකුගඩු බද්ධ කිරීමේ සැත්කමත් සමග ලංකා හොස්පිට්ල්ස් මගින් 400 වැනි වකුගඩු බද්ධ කිරීම සාර්ථකව නිම කෙරුණු බව අද දින ප‍්‍රකාශයට පත් කෙරිණි. කොඩිතුවක්කු මහතා හට මුලින් බද්ධ කරන ලද වකුගඩුව වසර 19කට පසු අකර්මණ්‍ය වූ අතර මෙවර ඔහු සැත්කම සඳහා තෝරා ගත්තේ ලංකා හොස්පිට්ල්ස්ය. \" මා හට මුලින් බද්ධ කරන ලද වකුගඩුව අකර්මණ්‍ය වූ පසු මෙවර සැත්කම සඳහා මා ලංකා හොස්පිට්ල්ස් වෙත පැමිණියේ මෙම රෝහල සම්බන්ධයෙන් මා තුළවූ ප‍්‍රබල විශ්වාසය නිසාමයි. ලංකා හොස්පිට්ල්ස් වකුගඩු ප‍්‍රතිකාර ඒකකය දිවයිනේ විශිෂ්ටතම ඒකකය බවත් ඕනෑම අයෙකුට ජාත්‍යන්තර තත්වයේ ප‍්‍රතිකාර එහිදී ලබාගත හැකි බවත් පැවසිය යුතුයි..\" හෙතෙම පැවසීය. ලංකා හොස්පිට්ල්ස්හි ප‍්‍රධාන විධායක නිලධාරී ලකිත් පීරිස් මේ පිළබඳව මෙසේ පවසයි. \"වසර 2003 සිට අනෙකුත් පෞද්ගලික රෝහල් සමග සසඳන විට අප ආරෝග්‍යශාලාව මගින් වැඩිම වකුගඩු බද්ධ කිරීම් ප‍්‍රමාණයක් සිදුකොට තිබෙනවා. වෙනත් රෝහල් සාමූහිකව වකුගඩු බද්ධ කිරීම් 40ක් පමණක් සිදුකරද්දී පසුගිය වසරේදී අප වකුගඩු බද්ධ කිරීම් 60ක් සිදුකිරීමට සමත් වුණා. අපගේ ඒකකය තුළ වකුගඩු සම්බන්ධ විශේෂඥ වෛද්‍යවරුන් බද්ධ කිරීමේ විශේෂඥයින් ඇතුළු විශිෂ්ට කාර්ය මණ්ඩලයක් සේවය කරනවා. ශ‍්‍රී ලාංකික වෛද්‍ය ක්ෂේත්‍ර තුළ නව ප‍්‍රවණතාවන් බිහි කිරීම අපගේ අරමුණයි.\" ලංකා හොස්පිට්ල්ස්හි වකුගඩු සත්කාරක ඒකකය තුළ බද්ධ කිරීමේ විශේෂඥයින්, නිර්වින්දන වෛද්‍යවරුන්, මෞත‍්‍ර රෝග ආශ‍්‍රිත විශේෂඥයින් සහ වකුගඩු රෝග සම්බන්ධ විශේෂඥයින් ලෙස පාර්ශව හතරක් සේවය කරති. මෙම ඒකකය මගින් ළමා සහ වයෝවෘද්ධ රෝගීන් වෙත නිරන්තරයෙන් සේවය සැලසෙන අතර ලැප්‍රොස්කොපි ඇතුළු විවිධ ප‍්‍රතිකාර සේවා රැසක්ද මෙමගින් සපයනු ලැබේ. වෙනත් රෝහල් සමග සැසඳීමේදී මෙම ඒකකය සතු උපකරණ නවීනත්වය අතින් ඉතා ඉහළ මට්ටමක පවතී. මෙම ඒකකය මගින් සපයනු ලබන සාමාන්‍ය සේවාවන් අතර හීමෝඩයලයිසිස්, අහිතකර ශරීර අපද්‍රව්‍ය බැහැර කිරීමේ ප‍්‍රතිකාර, රුධිර පීඩන පාලනය, ශරීරයෙන් අමතර ජලය ඉවත් කිරීම, ඩයලයිසිස් කැතීටර් ප‍්‍රතිකාර සහ හිමෝඩයලයිසිස් යන්ත‍්‍රය ඔස්සේ රෝගියා වෙත රුධිරය ලබාදීම ආදිය දැක්විය හැක. ලැප්‍රොස්කොපික් ඩොනර් නෙෆ්රෙක්ටොමි ප‍්‍රතිකාර ඔස්සේ සුළු කැපුම් යොදා ගනිමින් දායකයාගෙන් වකුගඩු ඉවත් කිරීමද සිදුකෙරේ. ලංකා හොස්පිට්ල්ස් සතුව පැය 24 පුරා ක‍්‍රියාත්මක විශේෂිත බද්ධ කිරීමේ දැඩි සත්කාර ඒකකයක්ද පවතී. මෙම වකුගඩු සත්කාරක ඒකකය මගින් හිමෝඩයලයිසිස් සහ වකුගඩු බද්ධ කිරීම් පිළිබඳව විශේෂ අවධානයක් යොමු කෙරේ. ලංකා හොස්පිට්ල්ස්හි වකුගඩු සත්කාරක ඒකකය වෙත පැමිණෙන රෝගීන් හට දිවයිනේ අතිශය පළපුරුදු කීර්තිමත් විශේෂඥ වෛද්‍යවරුන්ගේ සේවය ලබාගත හැකි බව මෙහිදී සඳහන් කළ යුතු වේ.", "URL": "https://sinhala.adaderana.lk/news.php?nid=32438", "Category": null, "Parent URL": null}