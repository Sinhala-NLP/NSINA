{"Source": "Adaderana", "Timestamp": "July 25, 2013 12:46 pm", "Headline": " රනිල් - තිස්ස ඇතුළු 94 දෙනෙකුට අභියාචනාධිකරණයෙන් නොතීසි", "News Content": "තමන් පක්ෂයෙන් නෙරපා හැරීමට එරෙහිව පළාත් සභා මන්ත්‍රීවරුන් වන ශිරාල් ලක්තිලක හා මෛත්‍රී ගුණරත්න විසින් ගොනුකර ඇති පෙත්සමේ වගඋත්තරකරුවන්ට සැප්තැම්බර් 16 වන දින අධිකරණය හමුවේ පෙනී සිටින ලෙස නොතීසි නිකුත් කර තිබේ. අදාළ නඩුව අද (25) කොළඹ අභියාචනාධිකරණය හමුවේ කැඳවූ අවස්ථාවේදී අභියාචනාධිකරණයේ සභාපති ශ්‍රී ස්කන්ධරාජා මහතා විසින් මෙම නියෝගය නිකුත් කළ බව අද දෙරණ අධිකරණ වාර්තාකරු පවසයි. මෙම පෙත්සමේ වගඋත්තරකරුවන් ලෙස විපක්ෂ නායක රනිල් වික්‍රමසිංහ, මහ ලේකම් තිස්ස අත්තනායක,කෘත්‍යාධිකාරී මණ්ඩල සාමාජිකයින්, විනය පරීක්ෂණ කමිටුවේ සාමාජිකයින් ඇතුළු 94 දෙනකු නම් කර තිබේ. මෙහිදී පෙත්සම්කාර පාර්ශවය වෙනුවෙන් නීතිඥ සනත් විජේවර්ධන මහතාගේ උපදෙස් පරිදි ජනාධිපති නීතිඥ සංජය ජයවර්ධන මහතා අධිකරණය හමුවේ කරුණු දක්වමින් පවසා ඇත්තේ එක්සත් ජාතික පක්ෂය විසින් තම සේවාදායකයින් දෙදෙනා පළවාහැරීම නීතියට හා ස්වභාවික යුක්තියට පටහැණි බවයි. එසේම අභියාචනාධිකරණයේ නියෝගය සියලුම එක්සත් ජාතික පක්ෂ සාමාජිකයන්ට දැන ගැනීමට හැකිවන පරිදි දැන්වීමක් ලෙස පුවත්පත් මගින් ප්‍රකාශයට පත් කිරීමට අවස්ථාව සලසාදිය යුතු බවද පැමිණිල්ලේ නීතිඥවරයා අභියාචනාධිකරණය හමුවේ පවසා ඇත. ඒ අනුව මෙම දැන්වීම භාෂා ත්‍රිත්වයෙන්ම පළ කිරීම සඳහා අවසර ලබාදෙන බවද අභියාචනාධිකරණය විසින් දැනුම් දී තිබේ.", "URL": "https://sinhala.adaderana.lk/news.php?nid=36091", "Category": null, "Parent URL": null}