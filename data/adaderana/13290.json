{"Source": "Adaderana", "Timestamp": "January 5, 2011 01:58 pm", "Headline": "නාවලපිටියෙන් හොර රූපවාහිනී මධ්‍යස්ථානයක්", "News Content": "නාවලපිටිය කඩිඇල්ල ප්‍රදේශයේ නිවසක රහසිගතව පවත්වාගෙන ගිය රූපවාහිනී මධ්‍යස්ථානයක් නාවලපිටිය පොලිසිය විසින් වටලා තිබේ. මෙම වැටලීම සිදුකරන අවස්ථාවේදී එම රූපවාහිනී මධ්‍යස්ථානය පවත්වාගෙන ගිය පුද්ගලයෙකු අත් අඩංගුවට ගැනීමට හැකි වු බවද නාවලපිටිය පොලිසිය සඳහන් කරයි. එහි තිබී විශාල ප්‍රමාණයේ ඇන්ටනාවක් , පරිගණක සහ රූපවාහිනී තරංග විසුරුවා හැරීමට යොදාගන්නා උපකරණ ඇතුළු විශාල උපකරණ තොගයක් පොලිස් භාරයට ගැනීමට හැකි වී තිබේ. වසර ගණනාවක් තිස්සේ මෙලෙස මෙම රූපවාහිනී මධ්‍යස්ථානය පවත්වාගෙන ගොස් ඇති බව නාවලපිටිය පොලිසිය සඳහන් කරයි. අදාළ රූපවාහිනී මධ්‍යස්ථානය මගින් ඉන්දියාවේ විකාශනය වන වැඩසටහන් නාවලපිටිය ප්‍රදේශයේ විසුරුවා ඇති බව පොලිසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=13290", "Category": null, "Parent URL": null}