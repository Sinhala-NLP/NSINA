{"Source": "Adaderana", "Timestamp": "September 15, 2015 05:06 pm", "Headline": "උඩුගම්පොල ත්‍රිපුද්ගල ඝාතනයේ සැකකරු රිමාන්ඩ්", "News Content": "ගම්පහ, උඩුගම්පොල - ගල්පොත්ත ප්‍රදේශයේ සිදුවූ ත්‍රිපුද්ගල ඝාතනයට සම්බන්ධ සැකකරු රක්ෂිත බන්ධනාගාර ගත කර තිබේ.ගම්පහ ප්‍රධාන මහේස්ත්‍රාත් ටිකිරි කේ.ජයතිලක මහතා විසින් සැකකරු ලබන 21 වැනිදා දක්වා රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු සඳහන් කළේය.පොලීසියට ලැබුණු තොරතුරකට අනුව පසුගිය 10 වැනිදා ඝාතනයට ලක්වු අඹුසැමි යුවළගේ මළ සිරුරු ඔවුන්ගේ නිවසේ තිබී සොයාගැණුනු අතර සිව් හැවිරිදි දියණියගේ මළ සිරුර ළිඳක තිබී සොයාගන්නා ලදී.අදාළ නිවසේ සේවය කළ පුද්ගලයා විසින් මෙම ඝාතන සිදුකළ බවට පොලීසිය සැකපළ කළ අතර ඒ අනුව ඊයේ පස්යාල ප්‍රදේශයේ දී සැකකරු අත්අඩංගුවට ගෙන තිබිණ.සිද්ධිය සම්බන්ධයෙන් පොලීසිය සිදුකරන ලද විමර්ශනවලදී අනාවරණය වී ඇත්තේ සැකකරු විසින් පසුගිය 4 වැනිදා අඹුසැමි යුවළට මුගුරකින් පහරදී ඝාතනය කර ඇති බවයි. ඉන් දිනකට පසුව සැකකරු විසින් කුඩා දැරිය අදාළ නිවස පිටුපස තිබූ ළිඳකට දමා මරණයට පත් කර ඇති බව අනාවරණය වී ඇත.සිද්ධියට අදාළ සැකකරු මීට පෙර තණමල්විල ප්‍රදේශයේ සිදුවු පුද්ගල ඝාතනයක් සම්බන්ධයෙන් චෝදනා එල්ල වී ඇති අයෙකු බව ද සඳහන්ය.", "URL": "https://sinhala.adaderana.lk/news.php?nid=53871", "Category": null, "Parent URL": null}