{"Source": "Adaderana", "Timestamp": "August 27, 2017 09:22 am", "Headline": " තෙවන තරගය අද ", "News Content": "සංචාරක ඉන්දීය කණ්ඩායම සහ ශ්‍රී ලංකා කණ්ඩායම අතර තෙවන එක්දින ජාත්‍යන්තර ක්‍රිකට් තරගය අද(27) පල්ලේකැළේ ක්‍රීඩාංගණයේ දී දිවා රාත්‍රී තරගයක් ලෙස පැවැත්වේ. මේ වන විටත් තරගාවලිය දෙකට බින්දුවක් ලෙස ඉන්දීය කණ්ඩායම ඉදිරියෙන් සිටී. පිට පිට හත් වන වතාවටත් ශ්‍රී ලංකාවට එරෙහි තරගාවලි ජයග්‍රහණයක් සඳහා සූදානමින් සිටින ඉන්දීය කණ්ඩායම නවක ක්‍රීඩකයින්ට වැඩි අවස්ථාව ලබාදෙමින් සිටී. එහෙත් ශ්‍රී ලංකා කණ්ඩායමට මේ වන තෙක් සිය අවසන් ක්‍රීඩකයින් 11 දෙනා තෝරා ගැනීමේ දුෂ්කරතාවට පත්ව ඇති බව වාර්තා වේ. තරගාවලිය ආරම්භයේ සිටම ක්‍රීඩකයින් රැසක් විවිධ ආබාධවලට,රෝගවලට සහ දඞුවම්වලට ලක්වීම ද අවස්ථා කිහිපයකදී හැර කිසිඳු ක්‍රීඩකයෙකු හෝ කැපී පෙනෙන දක්ෂතා දැක්වීම අසමත් වීම මෙරට ක්‍රීඩා ලෝලීන්ගේ ද විවේචනයට ලක්ව තිබේ. දිගින් දිගටම අසාර්ථක වන ලසිත් මාලිංග කඩුලු 300 සීමාවට ළඟා වන තෙක් කණ්ඩායමේ තබාගැනීමට බලධාරීන් ක්‍රියා කරන්නේ නම් ශ්‍රී ලංකා කණ්ඩායමේ ජයග්‍රහණය පිළිබඳ ඔවුන්ගේ සැලසුම් සැකයට භාජනයවේ. මාලිංග මේ වන විට එක්දින තරග 201කදී කඩුලු 298ක් ලබා සිටී. අද ශ්‍රී ලංකා කණ්ඩායම මෙහෙයවීම චාමර කපුගෙදරට පැවරී තිබේ.", "URL": "https://sinhala.adaderana.lk/news.php?nid=76739", "Category": null, "Parent URL": null}