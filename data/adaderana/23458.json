{"Source": "Adaderana", "Timestamp": "April 12, 2012 09:05 am", "Headline": "අන්ධභාවය හා ඇස් රෝග ගැන ජාතික සමීක්ෂණයක්", "News Content": "අන්ධභාවය සහ අක්ෂි රෝග සම්බන්ධව ජාතික සමීක්ෂණයක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි වැඩබලන ‍අමාත්‍යාංශ ලේකම් වෛද්‍ය පාලිත මහීපාල මහතාගේ ‍ප්‍රධානත්වයෙන් පැවති සාකච්ඡාවක දී මෙම තීරණය ගෙන ඇති බව සෞඛ්‍ය අමාත්‍යාංශය ප්‍රකාශ කරයි. මෙම වැඩසටහන සඳහා ලෝක සෞඛ්‍ය සංවිධානයේ\"විෂන් 2020\"ලේකම් කාර්යාලය සහ ජාත්‍යන්තර ආයතන කිහිපයක සහය හිමිවී ඇති බව සඳහන්ය. මෙරට අන්ධභාවයෙන් පෙළෙන පුද්ගලයින් එක් ලක්ෂ 60,000 ක් පමණ සිටින බව වාර්තා වේ. එහෙත් දැනට අන්ධභාවයෙන් පෙළෙන හා දෘෂ්ටි ඌනතාවයෙන් පෙළෙන පුද්ගලයින් කොපමණ පිරිසක් සිටින්නේ ද යන්න පිළිබඳ නිවැරදි තොරතුරු නොමැති බව සෞඛ්‍ය අමාත්‍යාංශය පෙන්වාදෙයි. එම නිසා අන්ධභාවයට පත්වීම වැළැක්වීම සහ දෘෂ්ටි ඌනතාවන්ට ගොදුරු වූවන්ට ප්‍රතිකාර ලබාදීමේ දී එම වැඩකටයුතු විධිමත්ව පවත්වාගෙන යාමේ අරමුණින් මෙම ජාතික සමීක්ෂණය ක්‍රියාත්මක කරන බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23458", "Category": null, "Parent URL": null}