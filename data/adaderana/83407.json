{"Source": "Adaderana", "Timestamp": "January 23, 2018 05:04 pm", "Headline": "රනිල් අලියා වුණාට හෙණ්ඩුව මෛත්‍රී ළඟ තියා ගන්න තිබුණා", "News Content": "ජනාධිපතිවරයා විසින් කිසිවිටකත් අගමැති රනිල් වික්‍රමසිංහ මහතාගෙන් ඉල්ලීමක් සිදු කළ නැතැයි පූජ්‍ය මැදගොඩ අභයතිස්ස හිමියන් පවසයි. අද(23) පැවති එළිය සංවාද කවයේ මාධ්‍ය හමුවක එක්වෙමින් උන්වහන්සේ මේ බව සඳහන් කළේය. අගමැතිවරයා හා ජනාධිපතිවරයා අතර යම් බෙදීමක් ඇති බව බාහිරින් පෙන්නුවත් එවැනි දෙයක් සැබවින්ම නොමැති බව ද අභයතිස්ස හිමියන් පැවසීය. රනිල් වික්‍රමසිංහ මහතා විසින් රටට සිදුකළ හානියට ජනාධිපතිවරයා විසින් ක්‍රියාමාර්ගයක් ගත යුතු බවත්, රනිල් වික්‍රමසිංහ ආණ්ඩුවේ පළිහ නොව රට ආරක්ෂා කරන පළිහ බවට ජනාධිපතිවරයා පත්විය යුතු බව ද උන්වහන්සේ සඳහන් කළේය. ජනාධිපතිවරයා බය පැත්තකට දමා තම පෞරෂයේ වටිනාකම ආරක්ෂා කර ගැනීමට කාලය එළඹ ඇති බව ද අභයතිස්ස හිමියන් පැවසීය. ඉදිරි මැතිවරණය තීරණාත්මක වන බවත් එයින් ආණ්ඩුවක් පෙරළීමට නොහැකි වුවත් එයට බලපෑම් කළ හැකි බව ද අභයතිස්ස හිමියන් සඳහන් කළේය. රනිල් වික්‍රමසිංහ යනු දිස්ත්‍රික් ඡන්දයකින් පත් වු අයෙක් බවත් ජනාධිපතිවරයා පත්ව ඇත්තේ සියයට 51 ට වැඩි ජනතා ඡන්දයෙන් බව ද පැවසු අභයතිස්ස හිමියන් ඡන්දයේ දී බුද්ධිමත් තීරණයක් ගන්නා ලෙස ද පැවසීය. කෙසේ වෙතත් රනිල් වික්‍රමසිංහ මහතා අලියා වුවත් හෙණ්ඩුව ජනාධිපතිවරයා ළඟ තබා ගැනීමට තිබු බව ද උන්වහන්සේ වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=83407", "Category": null, "Parent URL": null}