{"Source": "Adaderana", "Timestamp": "November 29, 2011 03:12 pm", "Headline": "රත්වත්තේට එරෙහි අල්ලස් නඩුව අවසන්", "News Content": "හිටපු ආරක්ෂක නියෝජ්‍ය ඇමති අනුරුද්ධ රත්වත්තේ මහතාට එරෙහිව පවරා තිබූ අල්ලස් නඩු විභාගය අවසන් කිරීමට කොළඹ මහාධිකරණය අද(29) තීරණය කර තිබේ. අදාළ නඩුව අද කැඳවූ අවස්ථාවේ රත්වත්තේ මහතා මියගිය බව අනුරුද්ධ රත්වත්තේ මහතා වෙනුවෙන් පෙනී සිටි නීතීඥවරයා සඳහන් කළේය. එය සනාථ කෙරෙන මරණ සහතිකයක් ද නීතීඥවරයා විසින් අධිකරණයට ඉදිරිපත් කර තිබුණි. විත්තිකරු මිය ගොස් ඇති බැවින් නඩු විභාගය මේ අවස්ථාවේ නතර කළ යුතු බව එම අවස්ථාවේ රජයේ නීතීඥවරයා ප්‍රකාශ කළේය. එම ඉල්ලීම සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා නඩු විභාගය අවසන් කිරීමට තීරණය කළේය. අදාළ නඩුවේ නඩු භාණ්ඩ ලෙස නම් කර ඇති දේපළ මුදා හරින ලෙස රත්වත්තේ මහතා වෙනුවෙන් පෙනී සිටි නීතීඥවරයා මෙහි දී අධිකරණයෙන් ඉල්ලා සිටියේය. මෝසමක් මඟින් අදාළ ඉල්ලීම ඉදිරිපත් කරන්නේ නම් එය සලකා බැලීමට කටයුතු කරන බව විනිසුරුවරයා එහි දී දැනුම් දුන්නේය.", "URL": "https://sinhala.adaderana.lk/news.php?nid=20341", "Category": null, "Parent URL": null}