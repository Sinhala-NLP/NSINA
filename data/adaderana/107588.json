{"Source": "Adaderana", "Timestamp": "April 7, 2019 09:09 pm", "Headline": "සිංහලයට පරිවර්තනය කෙරුණු ශුද්ධ වූ අල්-කුරාණය එළිදක්වයි   ", "News Content": "සරල සිංහල භාෂාවට පරිවර්තනය කෙරුණු ශුද්ධ වූ අල්-කුරාණය එළිදැක්වීමේ උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (07) පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්විණි. ඉස්ලාම් ආගමේ ඉතිහාසය පිළිබඳ අවබෝධයක් ලබාගැනීමට මෙන්ම මුස්ලිම් ජනතාවගේ සංස්කෘතිය සහ ආගමික පසුබිම පිළිබඳ අනෙකුත් ජාතින්ට අවබෝධයක් ලබා ගැනීමට හැකියාවක් ලැබෙන අයුරින් හුදු පරිවර්තනයකට පමණක් සීමා නොවූ කියවා තේරුම්ගත හැකි අන්දමේ සරල සිංහල භාෂාවෙන් මෙම පරිවර්තනය සිදුකර තිබීම විශේෂත්වයකි. ඉස්ලාමීය විද්වතුන්ගේ අදහස් ලබා ගනිමින් සමස්ත ලංකා ඉස්ලාම් ආගමික විද්වතුන්ගේ සංගමයේ මූලිකත්වයෙන් මෙම කටයුතු ක්‍රියාවට නැංවිණි. සිංහල භාෂාවට පරිවර්තනය කෙරුණු ශූද්ධ වූ අල්-කුරාණයේ පළමු පිටපත සමස්ත ලංකා ඉස්ලාම් ආගමික විද්වතුන්ගේ සංගමයේ සභාපති අෂ්-ෂෙයික් මුෆ්ති රිස්වි තුමන් මෙහි දී ජනාධිපතිතුමා වෙත පිළිගැන්වීය. ඉස්ලාමීය පූජකවරුන් ද, හිටපු අමාත්‍ය නීතිඥ ඉම්තියාස් බාකීර් මාකාර්, ජනාධිපති නීතිඥ ෆායිස් මුස්තාෆා යන මහත්වරුන් ද, සමස්ත ලංකා ඉස්ලාම් ආගමික විද්වතුන්ගේ සංගමයේ ලේකම් එම්.එම්.ඒ. මුබාරක් තුමා ඇතුථ එහි සාමාජිකයෝ මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=107588", "Category": null, "Parent URL": null}