{"Source": "Adaderana", "Timestamp": "April 1, 2014 04:33 pm", "Headline": "විසිහත් ලක්ෂයක හොර නෝට්ටු සමග හමුදා සෙබළෙක් අත්අඩංගුවේ", "News Content": "රුපියල් ලක්ෂ 27ක් වටිනා රුපියල් 5000 හොර නෝට්ටු 520ක් හා රුපියල් 1000 හොර නෝට්ටු 10ක් සමග යුද හමුදා සෙබළෙකු කෑගල්ල පොලීසිය විසින් අත්අඩංගුවට ගෙන තිබේ. 30 හැවිරිදි වියේ පසුවන සැකකාර හමුදා සෙබළා බෙරගල ප්‍රදේශයේ පිහිටි හමුදා කඳවුරක සේවය කරන අතර ඔහුගේ කෑගල්ල, පල්ලේගම පිහිටි නිවසේ තිබී මෙම මුදල් සොයාගෙන ඇත. එසේම නිවසේ තිබී මුදල් නෝට්ටු මුද්‍රණයට යොදාගත් යන්ත්‍රයක්, ලැප්ටොප් පරිගණකයක් ද පොලිස් බාරයට ගෙන තිබේ. ව්‍යාජ රුපියල් 5000 නෝට්ටුවේ අනුක්‍රමික අංකය R/21 392082 ලෙස සඳහන්ය. ව්‍යාජ රුපියල් 1000 නෝට්ටුවේ අනුක්‍රමික අංකය S/37 686138 වන බව පොලීසිය කියයි. මෙවැනි නෝට්ටු හමුවුණහොත් ළඟම ඇති පොලිස් ස්ථානයට දැනුම්දෙන ලෙස ද පොලිස් මාධ්‍ය ප්‍රකාශක කාර්යාලය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=42228", "Category": null, "Parent URL": null}