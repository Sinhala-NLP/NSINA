{"Source": "Adaderana", "Timestamp": "February 16, 2016 01:06 pm", "Headline": "එස්.බී කියන විදියට මෛත්‍රීත් කළේ වැරැද්දක්", "News Content": "ශිරන්ති හා නාමල් අත්අඩංගුවට ගැනීම වළක්වා ගැනීම සඳහා මහින්ද රාජපක්ෂ හිටපු ජනපති ශ්‍රීලනිපයේ සභාපතිකම අත්හැරි බව එස්.බී කියන්නේ නම් මෛත්‍රිපාල සිරිසේන ජනාධිපතිවරයා ද කර ඇත්තේ එතැනදී විධායක බලතල පාවිච්චි කිරීමක් යැයි පිවිතුරු හෙළ උරුමයේ නායක පා.ම උදය ගම්මන්පිල මහතා කියයි.තමන්ගෙන් ශ්‍රීලනිපයේ සභාපති කම \"දීපං\" කියා වත්මන් ජනපති ඉල්ලා ගත් බව හිටපු ජනාධිපතිවරයා පසුගියදා මීගමුවේදී කියා සිටියේය.එම ප්‍රකාශයට එස්.බී දිසානායක ඇමතිවරයා මාධ්‍ය හමුවක් තබමින් ඊයේ කියා සිටියේ මෛත්‍රිපාල සිරිසේන ජනාධිපතිවරයා මහින්ද රාජපක්ෂ මහතාගෙන් එම තනතුර උදුරා නොගත් බවයි.එය හිටපු ජනාධිපතිවරයා ඔහුගේ බිරිඳ හා පුතා අත්අඩංගුවට ගැනීම වළක්වා ගැනීම සඳහා පක්ෂ සභාපති තනතුර මෛත්‍රිපාල සිරිසේන ජනපතිට ලබාදීමට ගත් තීරණයක් මිස එය බලෙන් උදුරා ගැනීමක් නොවන බව ඇමතිවරයා පැවසීය.කෙසේ වෙතත් එම ප්‍රකාශය ගැන අදහස් දක්වමින් අද පැවැති මාධ්‍ය හමුවකදී උදය ගම්මන්පිල මහතා පෙන්වාදුන්නේ එම ප්‍රකාශයට අනූව මෛත්‍රිපාල සිරිසේන ජනාධිපතිවරයා ද විධායක බලතල අයුතු ලෙස භාවිතා කර ඇති බව පෙනී යන බවයි.මේ අතර අද වන විට නීතිය වල්වැදී ඇති බවත්, වත්මන් නීතිපතිවරයා පත්කළ යුත්තේ ජ්‍යෙෂ්ඨත්වය අනූව නමුත් සිදුව ඇත්තේ නීතිපති දෙපාර්තමේන්තුවේ සිටින අයට පරිභාහිරව වෙනත් අයෙකු පත්කර ගැනීමක් බවත්, එය දේශපාලන පත්වීමක් ලෙස අර්ථ දැක්විය හැකි බවත්, ඔහු කියා සිටියේය.තාත්තා නොකරපු දෙය පුතා නොකළොත් ඌ නොට්ටිගේ පුතා කියා කතාවක් අසා ඇති බවද ඒත් මාමා කරපු දේ බෑනා කළේ නැතිනම් ඌත් නොට්ටිගේ පුතා කියා තමන් අසා නැති බවද පැවසූ මන්ත්‍රීවරයා මාමාගේ පාරේ යමින් රටම අවුල්ජාලයක් නොකරන්නැයිද ඉල්ලීමක් කළේය.මහින්ද රාජපක්ෂ හිටපු ජනපතිගේ කාලයේ මෙවැනි අකටයුතුකම් සිදුනොවූ බවද හෙතෙම පැවසීය.මේ අතර නීතිපති දෙපාර්තමේන්තුවේ මීළඟට සිටින ජ්‍යෙෂ්ඨතමයා වන සුහද ගම්ලත්ට මෙම පත්වීම නොදීම ගැනනේදැයි ඔබ මේ කියන්නේ යනුවෙන් මාධ්‍යවේදීන් මන්ත්‍රීවරයාගෙන් විමසා සිටි අවස්ථාවේදී ඔහු කියා සිටියේ \"අපි ඉතින් නම් පාවිච්චි නොකර ඉමුකෝ\" කියාය.", "URL": "https://sinhala.adaderana.lk/news.php?nid=57263", "Category": null, "Parent URL": null}