{"Source": "Adaderana", "Timestamp": "June 3, 2011 10:00 am", "Headline": "නිශ්චිත චෝදනා ගැන විමර්ශනයකට සූදානම්", "News Content": "ශ්‍රී ලංකා රජය හා එල්.ටී.ටී.ඊ සංවිධානය අතර අවසන් යුද ගැටුම් පැවති කාල සීමාව තුළ සිදුවූ බවට එල්ලව ඇති යුද අපරාධ චෝදනා අතරින් නිශ්චිත චෝදනා කිහිපයක් සම්බන්ධව විමර්ශන කටයුතු මෙහෙයවන බව යුද හමුදාපති ලුතිනන් ජෙනරාල් ජගත් ජයසූරිය මහතා පවසයි. සිය හමුදාව අතින් සිවිල් වැසියන් ඝාතනයට ලක්නොවූ බව ද \"ත්‍රස්තවාදය පරාජය කිරීම පිළිබඳ ශ්‍රී ලංකාවේ අත්දැකීම්\" යන මැයෙන් පැවති දින 03 ක සම්මන්ත්‍රණය අවසානයේ අදහස් දක්වමින් ඔහු මේ බව සඳහන් කර ඇත. නමුත් එල්ල වී ඇති නිශ්චිත චෝදනා කිහිපයක් සම්බන්ධව විමර්ශනයක් පැවැත්වීමට සූදානම් බව යුද හමුදාපතිවරයා සඳහන් කර ඇති බව විදෙස් මාධ්‍ය වාර්තා සඳහන් කරයි. එමෙන්ම මහජනතාවට ආරක්ෂක තොරතුරු ලබාගත හැකි පරිදි තොරතුරු සේවාවක් ආරම්භ කිරීම පිළිබඳ අවධානය යොමු කරන බව ලුතිනන් ජෙනරාල් ජගත් ජයසූරිය මහතා ප්‍රකාශ කර තිබේ. \"ත්‍රස්තවාදය පරාජය කිරීම පිළිබඳ ශ්‍රී ලංකාවේ අත්දැකීම්\" යන මැයෙන් පැවති සම්මන්ත්‍රණයේ දී ඉදිරිපත් වූ ‍යෝජනාවකට අනුව මෙම තීරණය ගන්නා බව යුද හමුදාපතිවරයා සඳහන් කළේය. ලෝකයේ විවිධ රටවල මෙවැනි තොරතුරු සේවාවන් ක්‍රියාත්මක වන බව යුද හමුදාපතිවරයා පෙන්වාදෙයි. මේ අතර ත්‍රස්තවාදය පරාජය කිරිම පිළිබඳ ශ්‍රි ලංකාවේ අත්දැකීම් බෙදා ගැනීම සඳහා සෑම වසරකම සම්මන්ත්‍රණයක් සංවිධානය කරන ලෙස ද සම්මන්ත්‍රණයේ දී යෝජනා වී තිබේ. දින 3ක් පුරා කොළඹ පැවති සම්මන්ත්‍රණය ඊයේ අවසන් වූ අතර ඒ සඳහා රටවල් 41 ක නියෝජිතයන් සහභාගී විය. මෙහිදී අමෙරිකාව, චීනය, ඉන්දියාව, පාකිස්ථානය සහ බංග්ලාදේශය යනාදී රටවල් රැසක් මෙරට මානුෂීය මෙහෙයුම සිදුවූ ආකාරය පිළිබඳ එහිදී ප්‍රසාදය පළ කර ඇත.", "URL": "https://sinhala.adaderana.lk/news.php?nid=16510", "Category": null, "Parent URL": null}