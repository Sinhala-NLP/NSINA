{"Source": "Adaderana", "Timestamp": "September 2, 2010 08:28 am", "Headline": "සංදර්ශන වල සීමා ලිහිල් කරන්නැයි ශිල්පීන්ගෙන් පෙත්සමක්", "News Content": "රාත්‍රී කාලයේ සංගීත සංදර්ශන පැවැත්වීමේදී ශබ්ද විකාශන යන්ත්‍ර භාවිත කිරීමට පනවා ඇති සීමා ලිහිල් කරන්නැයි ඉල්ලා සංගීත ශිල්පීන් පිරිසක් ශ්‍රේෂ්ඨාධිකරණයට පෙත්සමක් ගොනු කර තිබේ. යුද්ධය නිමා වී සාමකාමී වාතාවරණයක් ගොඩනැගී ඇති හෙයින් සංගීත සංදර්ශන සඳහා පනවා ඇති තහනම් නියෝගය යම් ආකාරයකින් ලිහිල් කිරීම වැදගත් බව එම පෙත්සම සලකා බැලු අග විනිසුරු අශෝක ද සිල්වා මහතා ප්‍රමුඛ විනිසුරු මඩුල්ල ප්‍රකාශ කළේය. ඒ අනුව අදාළ පෙත්සම පිළිබඳ විභාගය ඔක්තෝම්බර් මස 4 වැනිදා පැවැත්වීමට නියෝග කළ ශ්‍රේෂ්ඨාධිකරණය ඉන් පසු සුදුසු තීරණයක් ලබාදෙන බව ද සඳහන් කරනු ලැබීය. රාත්‍රී 10 සිට අළුයම 6 දක්වා කාලය තුළ ශබ්ද විකාශන යන්ත්‍ර භාවිතය තහනම් බව මීට ඉහතදී ශබ්ද දූෂණයට අදාළව ඉදිරිපත් වු පෙත්සමක් විභාග කළ හිටපු අගවිනිසුරු සරත් එන්.සිල්වා මහතා විසින් නියෝග කර සිටියේය.", "URL": "https://sinhala.adaderana.lk/news.php?nid=10579", "Category": null, "Parent URL": null}