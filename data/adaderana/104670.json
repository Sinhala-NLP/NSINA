{"Source": "Adaderana", "Timestamp": "February 20, 2019 11:54 am", "Headline": "කරණම් ගැසූ ගුවන් යානා දෙකක් බිම ඇද වැටෙයි", "News Content": "ඉන්දියාවේ කර්ණාටක ප්‍රාන්තයේදී එරට ගුවන් හමුදාවට අයත් ගුවන් යානා දෙකක් එකිනෙක ගැටී අනතුරක් සිදුව තිබේ. ඉන් එක් ගුවන් නියමුවෙකු මියගොස් තවත් පුද්ගලයන් දෙදෙනෙක් තුවාල ලබා ඇත. මෙලෙස අනතුරට පත්ව තිබෙන්නේ සූර්ය කිරන් ගුවන් කරණම් කණ්ඩායමට අයත් යානා දෙකක්. මෙම ගුවන් කරණම් කණ්ඩායම ඉදිරියේදී පැවැත්වීම නියමිත එරෝ ඉන්දියා 2019 ප්‍රදර්ශනයේදී ගුවන් කරණම් සංදර්ශන ඉදිරිපත් කිරීමටත් නියමිතව තිබණි. ඒ සඳහා පෙර පුහුණුවීම් සිදුකරන අතරතුරයි මෙම අනතුර සිදුව තිබෙන්නේ. උඩු ගුවනේදී තටු එකිනෙක ගැටීමෙන් අනතුරුව යානා දෙක කඩාවැටුණු බව විදෙස් වාර්තාවල සඳහන්. අනතුරුව යානා දෙකම ගිනිගැනීමට ලක්ව ඇත. අනතුර සිදුවන අවස්ථාවේදී යානාවලින් පිටතට පැන දිවිබේරා ගැනීමට ගුවන් නියමුවන් දෙදෙනෙක් සමත්ව ඇති බව ඉන්දීය මාධ්‍ය සඳහන් කළේය. සිදුවීමෙන් තුවාල ලැබූ පුද්ගලයන් දෙදෙනා ප්‍රතිකාර සඳහා රෝහල්ගතකර ඇති බවද එම වාර්තාවල වැඩිදුරටත් සඳහන් වේ.", "URL": "https://sinhala.adaderana.lk/news.php?nid=104670", "Category": null, "Parent URL": null}