{"Source": "Adaderana", "Timestamp": "April 24, 2017 08:09 am", "Headline": "යුරෝපයට අවශ්‍ය විදිහට දේශපාලනය කරන්න බෑ", "News Content": "යුරෝපයට අවශ්‍ය පරිදි දේශපාලනය සිදු කළ නොහැකි බවත් එය සිදු කළ යුත්තේ මෙරට ජනතාවගේ අවශළුතාව අනුව බව සම කැබිනට් ප්‍රකාශක අමාත්‍ය රාජිත සේනාරත්න මහතා පවසයි. ජී.එස්.පී ප්ලස් තීරුබදු සහනය මෙරට ලබා නොදෙන ලෙස යුරෝපා පාර්ලිමේන්තු මන්ත්‍රීවරුන් පිරිසක් ඉදිරිපත් කළ යෝජනාව පිළිබඳව බී.බී.සී ලෝක සේවය සමඟ සම්මුක සාකච්ඡාවකට එක්වෙමින් අමාත්‍ය රාජිත සේනාරත්න මහතා මෙම අදහස් පළ කර තිබේ. යුරෝපා පාර්ලිමේන්තුවේ 52 දෙනෙකුගෙන් යුත් කණ්ඩායමක් අදාළ යෝජනාව ඉදිරිපත් කර ඇති බව විදෙස් මාධ්‍ය වාර්තා කළේය. ශ්‍රී ලංකා රජයේ ප්‍රතිසංස්කරණ ක්‍රියාවලිය ප්‍රමාණවත් නොවන බවත් ජි.එස්.පී ප්ලස් බදු සහනය ලබාදීම සඳහා වූ නිර්දේශ සැපයීමට ශ්‍රී ලංකා රජය කටයුතු කර නොමැති බව පවසමින් මෙම යෝජනාව ඉදිරිපත් කර තිබේ. ත්‍රස්තවාදය වැළැක්වීමේ පනත අහෝසි නොකිරීම, අතුරුදන්වූවන් පිළිබද කාර්යාලය පිහිටුවීම, මානව හිමිකම් උල්ලංඝනය කිරීම සම්බන්ධයෙන් චෝදනා ලැබූ පුද්ගලයින්ට දඬුවම් ලබා නොදීම වැනි කරුණු පිළිබඳව ද එම යෝජනාව මඟින් පෙන්වා දී තිබේ. මේ සම්බන්ධයෙන් අදහස් දක්වමින් අමාත්‍ය රාජිත සේනාරත්න මහතා පෙන්වා දී ඇත්තේ හදිසි නීතිය ඉවත් කර ඇති වතාවරණයක රටේ යම් ත්‍රස්තවාදි ක්‍රියාවක් ඇති වුවහොත් ඊට එරෙහිව ක්‍රියාමාර්ග ගත හැකි පනතක් රට තුළ තිබිය යුතු බවය. එමෙන්ම දන්ඩ නීති සංග්‍රහයේ ඇතැම් කොටස් මේ වන විටත් සංශෝධනය කර ඇති බව සඳහන් කළ අමාත්‍යවරයා එය තවදුරටත් සංශෝධනය වෙමින් පවතින බව ද සඳහන් කළේය. අතුරුදන්වූවන් පිළිබඳ පනත සම්මත වී ඇතත් එම කාර්යාලය පිහිටුවීම මෙතෙක් පියවර නොගැනීම සම්බන්ධයෙන් අමාත්‍යවරයා පවසා ඇත්තේ ඇතැම් ජාතිවාදි කොටස් සිය දේශපාලන අරමුණූ ඉටු කර ගැනීමට උත්සහ දරණ බැවින් ඇතැම් කරුණු පිළිබඳව ආණ්ඩුවට ක්ෂණිකව ක්‍රියාත්මක විය නොහැකි බවය.", "URL": "https://sinhala.adaderana.lk/news.php?nid=72401", "Category": null, "Parent URL": null}