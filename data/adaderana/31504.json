{"Source": "Adaderana", "Timestamp": "February 10, 2013 12:55 pm", "Headline": "කුණු වතුරෙන් ඉරිඟු තැම්බුවාට නඩු!", "News Content": "(එම ස්ථානයේ තිබී සොයාගත් බඩඉරිඟු) ඡායා රූ - කාංචන කුමාර ආරියදාස කුණු වතුරවලින් ඉරිඟු තම්බා විකුණන වෙළෙන්ඳකුට එරෙහිව නඩු පවරන බව දඹුල්ල නගරාධිපති ජාලිය ඕපාත මහතා පවසයි. දඹුල්ල නගරයේ අද (10) පෙරවරුවේ පැවැති ඩෙංගු මර්දන වැඩසටහනකදී නගරාධිපතිවරයා මේ බව පැවසුවේ යැයි අප වාර්තාකරු කියයි. භාවිතයට නුසුදුසු වතුර වලකින් වතුර ගෙන දවසට ඉරිඟු කරල් 200ක් පමණ තම්බා විකුණන බව මෙම වෙළෙන්දා ප්‍රකාශ කළේ යැයිද හෙතෙම පවසයි. එසේම නාගරික මන්ත්‍රීවරයකු ඇතුළු 40 දෙනකු පමණ ඩෙංගු මදුරුවන් බෝවන ආකාරයට ක්‍රියාකර ඇති බවත් ඔවුන්ට එරෙහිව නඩු පවරන බවත් නගරාධිපති ජාලිය ඕපාත මහතා එහිදී පැවසුවේ යැයි අප වාර්තාකරු වැඩිදුරටත් කියයි.", "URL": "https://sinhala.adaderana.lk/news.php?nid=31504", "Category": null, "Parent URL": null}