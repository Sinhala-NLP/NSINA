{"Source": "Adaderana", "Timestamp": "April 2, 2016 04:44 pm", "Headline": " නඩු තීන්දුව ප්‍රශ්නයක් නෑ - අපි ඉල්ලන්නේ පුරවැසිභාවයයි", "News Content": "කුමාර් ගුණරත්නම්ට ලබාදුන් නඩු තීන්දුව ගැන ගැටලුවක් නැතැයි පෙරටුගාමි සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා පවසයි.නඩු තීන්දුව ගැන ගැටලුවක් නැතැත් ඔහුට පුරවැසිභාවය ලබාදීම සම්බන්ධ ප්‍රශ්නයේදී ආණ්ඩුව නිහඬ පිළිවෙතක් අනුගමනය කරමින් දේශපාලන පළිගැනීමක නිරත වන බව හෙතෙම කියයි.කුමාර් ගුණරත්නම්ට වසරක සිර දඬුවමක් ලබාදීමෙන් පසු ඔහුට පුරවැසිභාවය ලබාදෙන ලෙස ඉල්ලා ඊයේ තෙවන වතාවටත් ආගමන විගමන දෙපාර්තමේන්තුවට ගියේ ඉල්ලුම් පත්‍රයක් ලබාදීමට බවත්, එහිදී පොලිසිය ගැටුමකට මුල පිරූ බවත්, ඒ මහතා අද පැවැති මාධ්‍ය හමුවකදී පැවසීය.එහිදී ඔහු වැඩිදුරටත් කියා සිටියේ පළමු වතාවට සිරකරුවෙකු වැලිකඩ ගෙන නොයා අනුරාධපුර බන්ධනාගාරයට ගෙනයාමට බලධාරීන් පියවර ගෙන ඇති බවයි.කුමාර් ගුණරත්නම්ගේ අකමැත්ත මැද ආණ්ඩුවේ බලධාරීන්ගේ උවමනාකම් මත මෙය සිදුවූ බවට ද හෙතෙම එහිදී චෝදනා කළේය.එම මාධ්‍ය හමුවේදී පුබුදු ජයගොඩ මහතා මෙසේද කියා සිටියේය.“ආගමන විගමන නීතියට අනූව දඬුවම දීලා තියෙනවා. අපි කොහේවත් කියලා නෑ කුමාර් ගුණරත්නම් සහෝදරයා ආගමන විගමන නීති කඩ කළේ නෑ කියලා. ආගමන විගමන නීති කඩවුණා. ඒ වගේම ඔහු වෙනත් නමකින් පෙනී සිටියා. නොයෙල් මුදලි නමින් ගුවන් බලපත්‍රයක් හැදුවා කියලා අපි කිවුවා. උසාවියෙදිත් කිවුවා. අපි හැමතැනදීම කිවුවා. ඒක කළේ බරපතළ හේතුවක් නිසා. පහුගිය කාලයේ ජීවිතය ආරක්ෂා කරගන්න සංවේදි කාරණා තිබුණා. අපිට තියෙන ප්‍රශ්නය නඩුවේ තීන්දුව සම්බන්ධ ප්‍රශ්නයක් නෙවෙයි. මෙතෙක් කල් පුරවැසිභාවය දෙන්න තිබුණ ප්‍රශ්නය උසාවියේ නඩුවක් තිබීම කිවුවා.. දැන් අපි අහන්නේ ඒ නඩුව අවසන්. පුරවැසිභාවය ගැන දෙනවා කිවුව උත්තරය ප්‍රමාද වෙන්නේ ඇයි කියලා. අපි ඉල්ලා සිටින්නේ පුරවැසිභාවය. මේක ආගමන විගමන දෙපාර්තමේන්තුවේ ප්‍රශ්නයක් නෙවෙයි. ආණ්ඩුව දෙන තීන්දු අනූව තමයි ඒ නිලධාරීන් වැඩ කරන්නේ. පහුගිය කාලයේ රිමාන්ඩ් ගිය ගොඩාක් අය ලෙඩ ලෙඩ කියා ගෙවන වාට්ටුවල හිටියේ. ඒ වගේම පළමු වතාවට සිරකරුවෙකු අද වැලිකඩ ගෙනියන්නේ නැතිව අනුරාධපුර බන්ධනාගාරයට ගෙන ගියා. කුමාර් ගුණරත්නම් අද අනුරාධපුර බන්ධනාගාරයට ගෙන ගියේ ඔහුගේ විරෝධය මධ්‍යයේ. ආණ්ඩුව පැහැදිලි කළ යුතුයි ඇයි වැලිකඩට කුමාර් ගුණරත්නම් ගෙනයන්න බැරි කියලා. රැඳවියෙක් තමන් අකමැති බන්ධනාගාරයකට යන්න බෑ කියද්දී ඒ ගැන සලකා බලනවා. නමුත් කුමාර් ගුණරත්නම් සහෝදරයා අනුරාධපුර බන්ධනාගාරයට යන්න බෑ කියද්දී ගෙනගියා. ආණ්ඩුව මේවට පැහැදිලි උත්තරයක් දිය යුතුයි. මේ කරන්නේ දේශපාලන පළිගැනීම්. මේ ආණ්ඩුව බලයට ආවේ මේ වගේ දේවල් කරන්නේ නෑ කියලා. නමුත් මේ කරන දේවල් වලින් පැහැදිලි වෙනවා මේ කරලා තියෙන්නේ දේශපාලන පලිගැනීමක්. මේ ගැන ආණ්ඩුව පැහැදිලි ප්‍රකාශයක් කළ යුතුයි.", "URL": "https://sinhala.adaderana.lk/news.php?nid=58864", "Category": null, "Parent URL": null}