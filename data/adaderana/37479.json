{"Source": "Adaderana", "Timestamp": "September 17, 2013 03:09 pm", "Headline": "හමුදාව ලවා ප්‍රචාරක කටයුතු කරනවා කීවාම උතුරේ ජනතාවට සැක ඇති වෙනවා", "News Content": "හමුදාව ලවා උතුරේ මැතිවරණ ප්‍රචාරක කටයුතු සිදුකරන බවට ඇතැමුන් කරන ප්‍රකාශ නිසා එම පළාතේ ජනතාව අතර ආණ්ඩුව ගැන සැකයක් ඇති වන බව යෞවන කටයුතු හා නිපුණතා සංවර්ධන ඇමති ඩලස් අලහප්පෙරුම මහතා පවසයි. කැෆේ සංවිධානය විසින් ඉකුත් දා මේ සම්බන්ධයෙන් කර ඇති හෙළිදරව්වක් ගැන ද අනාවරණය කරමින් කොළඹදී අද (17) පෙරවරුවේ පැවැත්වූ මාධ්‍ය හමුවකදී ඇමතිවරයා මේ බව පැවසීය. මේ නිසා මෙවැනි පුවත් වාර්තා කිරීමේදී ජාත්‍යන්තරයට වැරදී පණිවිඩයක් යා හැකි බව පැවසු අමාත්‍යවරයා ඒවා වාර්තා කිරීමේදී සන්සන්ඳනාත්මක තොරතුරු වාර්තා කරන්නැයිද සඳහන් කළේය. එසේම මැතිවරණ ප්‍රචාරක කටයුතුවලදී රාජ්‍ය සම්පත් යොදා ගන්නා බවට ආණ්ඩුවට චෝදනා කරමින් ද්‍රවිඩ ජාතික සන්ධානය ද රාජ්‍ය සම්පත් යොදා ගන්නා බවට කැෆේ සංවිධානය ප්‍රකාශ කර ඇතැයි ඩලස් අලහප්පෙරුම ඇමතිවරයා කීවේය. කෙසේ වුවද රජය උතු‍රු පළාතේ කර ඇති සංවර්ධන වැඩපිළිවෙළ ගැන ජනතාව තුළ අවබෝධයක් ඇති බැවින් එම පළාතේ ජනතාව සන්ධානයට මැතිවරණයේදී යහපත් ප්‍රතිචාරයක් දක්වනු ඇතැයි කීවේය. මැතිවරණ ප්‍රතිඵලය ගැන පළමු සමීක්ෂණයෙන් ලැබුණු ප්‍රතිඵලයට වඩා වැඩි ප්‍රතිචාරයක් දෙවන සමීක්ෂණයෙන්ද ලැබී ඇතැයි කී ඇමතිවරයා උතුරු පළාත් සභා මැතිවරණ ප්‍රතිඵලයෙන් සන්ධානයට යහපත් වනු ඇතැයිද පැවසීය. සාමාන්‍යයෙන් බලය සිටින පක්ෂය ගැන ජනතාව තුළ අපැහැදීමක් ඇති වන නමුත් සන්ධානය ගැන ජනතාවගේ පැහැදීම තවත් වැඩි වී ඇතැයි හෙතෙම වැඩිදුරටත් පෙන්වාදුන්නේය. එම මාධ්‍ය හමුවට සහභාගි වූ රාජ්‍ය පරිපාලන හා ස්වදේශ කටයුතු අමාත්‍ය ඩබ්ලිව්.ඩී.ජේ. සෙනෙවිරත්න මහතා කීවේ මැතිවරණ ප්‍රචාරක ව්‍යාපාරය ආශ්‍රිත සිදුවීම්වලින් වැඩි ප්‍රමාණයක් \"අපේ පක්ෂයේ ඇතුළේ\" ගැටුම් බවයි. මෙම මැතිවරණ ක්‍රමය තුළ එවැනි ගැටුම් සිදුවීම සාමාන්‍ය තත්ත්වයක් බව පෙන්වාදුන් අමාත්‍යවරයා තරගකාරිත්වය තුළ එවැන්නක් අපේක්ෂා කළ හැකි බව පැවසීය. කෙසේ වුවද සන්ධානය ගැන ජනතාව තුළ ප්‍රසාදය එන්න එන්නම වැඩි වී ඇතැයි ද අමාත්‍යවරයා එහිදී වැඩිදුරටත් පෙන්වාදුන්නේය.‍", "URL": "https://sinhala.adaderana.lk/news.php?nid=37479", "Category": null, "Parent URL": null}