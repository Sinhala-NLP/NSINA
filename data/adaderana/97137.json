{"Source": "Adaderana", "Timestamp": "October 3, 2018 08:29 pm", "Headline": "ටිපර්-ත්‍රීරෝද රථ අනතුරින් මව සහ කුඩා පුතු මරුට", "News Content": "මිද්දෙණිය, හුංගම ප්‍රධාන මාර්ගයේ මුරුංගාගස්යාය ප්‍රදේශයේදී අද(03) සිදුවූ අනතුරකින් කුඩා බිළිදෙකු හා ඔහුගේ මව ජීවිතක්ෂයට පත්ව ඇති බව මිද්දෙණිය පොලීසිය පවසයි. මෙම අනතුරින් ජීවිතක්ෂයට පත්ව ඇත්තේ වීරකැටිය දෙබොක්කාව සූරියපොකුණ ප්‍රදේශයේ පදිංචිව සිටි වීරසිංහ මුදියන්සේලාගේ ඉනෝකා කුමාරි වීරසිංහ නැමති 30 හැවරිදි මවක් හා ඇයගේ පුතණුවන් වන චාලික දුලංජන නැමති 03 හැවිරිදි කුඩා බිළිඳෙකි. දෙබොක්කාව ප්‍රදේශයේ සිට මිද්දෙණිය දෙසට ත්‍රීරෝද රථයකින් ගමන් කරමින් සිටි මව හා කුඩා පුතු, මිද්දෙණිය නගරයේ සිට හුංගම දෙසට ගමන් කරමින් තිබූ ටිපර් රථයක ගැටීම නිසා අනතුරට පත්ව තිබේ. අනතුරෙන් කුඩා දරුවා එම ස්ථානයේදීම ජීවිතක්ෂයට පත්ව ඇති අතර ඔහුගේ මව ඇඹිලිපිටිය මහ රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇති බව වාර්තා වෙයි. අනතුර සිදුකළ ටිපර් රථයේ රියදුරු පොලීසිය විසින් අත්අඩංගුවට ගෙන ඇති අතර සිද්ධිය සම්බන්ධයෙන් මිද්දෙණිය පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=97137", "Category": null, "Parent URL": null}