{"Source": "Adaderana", "Timestamp": "November 21, 2012 04:14 pm", "Headline": "මෙරට ආයෝජන කටයුතුවලට ඉන්දීය රජයේ සහයෝගය", "News Content": "ශ‍්‍රී ලංකාවේ ආයෝජන කටයුතු සඳහා ඉන්දීය රජයේ සහයෝගය ලබා දෙන බව ඉන්දියානු කර්මාන්ත සංසදය පවසයි. ඉන්දියානු කර්මාන්ත සංසදයේ ප‍්‍රධාන විධායක නිලධාරීන් ආර්ථික සංවර්ධන අමාත්‍යංශයේ දී අමාත්‍ය බැසිල් රාජපක්ෂ මහතා හමුවූ අවස්ථාවේ දී මේ පිළිබඳ පවසා තිබේ. ඉන්දීය මුදල් අමාත්‍යංශය විසින් දෙසැම්බර් මාසයේ දී සංවිධානය කරන දිල්ලි ආර්ථික සමුළුව සඳහා ශ‍්‍රී ලංකා ව්‍යවසායකයින්ට සහභාගී වන ලෙස ද එම සංසදය මෙහිදී ආරධනා කොට ඇත. එමෙන්ම තොරතුරු තාක්ෂණය පිළිබඳ දැනුම ලබාදීමට සහ අවශ්‍ය නම් නිපුණතා සහ පුහුණුවීම් ලබාදීමට ද ඉන්දියානු කර්මාන්ත සංසදයේ නිලධාරීන් කැමැත්ත පළ කර ඇති බව සඳහන්ය. ශ‍්‍රී ලංකාව තුළ ආයෝජනය කර ඇති ඉන්දියානු කර්මාන්ත හා සේවා සඳහා අවශ්‍ය සියලුම පහසුකම් ලබාදීමට පියවර ගන්නා බව එම හමුවේ දී අදහස් දක්වමින් බැසිල් රාජපක්ෂ අමාත්‍යවරයා සඳහන් කර ඇත.", "URL": "https://sinhala.adaderana.lk/news.php?nid=29380", "Category": null, "Parent URL": null}