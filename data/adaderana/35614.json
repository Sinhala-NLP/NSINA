{"Source": "Adaderana", "Timestamp": "July 9, 2013 09:03 am", "Headline": "ශ්‍රී මහා බෝධියේ ආරක්ෂාවත් තර කරයි", "News Content": "අනුරාධපුර ඓතිහාසික ජයශ්‍රී මහා බෝධියේ ආරක්ෂාව තර කිරීමට පියවර ගෙන තිබේ. උතුරු මැද පළාත් උසස් පොලිස් නිලධාරීන්ගේ උපදෙස් මත උඩමළුව පොලිසියේ ස්ථානධිපතිවරයා ඇතුළු නිලධාරීන් විසින් මෙම ආරක්ෂක වැඩපිළිවෙළ ක්‍රියාත්මක කරන බව සඳහන්ය. වන්දනාකරුවන්ට කිසිදු හිරිහැරයක් නොවන ලෙස මෙම ආරක්ෂක වැඩපිළිවෙළ ක්‍රියාත්මක කෙරෙයි. රථ වාහනවලින් පැමිණෙන වන්දනාකරුවන්ට අනුරාධපුර පූජා නගරයේ කුරුණෑගල හන්දිය දෙසින් ඇතුළු වී ශ්‍රී මහබෝධියේ දකුණු වාහල්කඩට නුදුරු රථ ගාල දක්වා ගමන් කිරීමට මෙතෙක් අවසර ලබාදි තිබුණි. නව ආරක්ෂක වැඩපිළිවෙළ යටතේ වන්දනාකරුවන්ට මල්වතු ඔය පාලම පසුකර පැමිණෙන විට හමුවන අලුතින් ඉදිකළ රථ ගාල දක්වා පමණක් පැමිණීමට අවසර ලබාදී ඇත. අටමස්ථානාධිපති පල්ලේගම සිරිනිවාස හිමිගේ ඉල්ලීම මත මෙම ආරක්ෂක වැඩපිළිවෙළ ක්‍රියාත්මක කෙරෙයි. බුද්ධගයාවට එල්ල වූ ත්‍රස්ත ප්‍රහාරය සැලකිල්ලට ගෙන මෙය ක්‍රියාවට නංවන බව සඳහන්ය.", "URL": "https://sinhala.adaderana.lk/news.php?nid=35614", "Category": null, "Parent URL": null}