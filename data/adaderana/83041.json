{"Source": "Adaderana", "Timestamp": "January 16, 2018 09:27 am", "Headline": "කිලිනොච්චියේ කුකුල් මස් සෞඛ්‍යාරක්ෂිත නෑ", "News Content": "කිලිනොච්චිය දිස්ත්‍රික්කය තුළ මේ දිනවල අඩු මිලකට අලෙවි කරණු ලබන කුකුල් මස් සෞඛ්‍යාරක්ෂිත නොවන බව පච්චිලෙයිපල්ලි මහජන සෞඛ්‍ය පරීක්ෂක කාර්යාලය කිලිනොච්චිය සෞඛ්‍ය වෛද්‍ය නිලධාරීවරයා වෙත දැණුම් දී තිබේ. කිලිනොච්චියේ නැවත පදිංචි කළ වැසියන් ස්වයං රැකියාවක් වශයෙන් කුකුලන් ඇති කිරීම සිදුකරණු ලැබුවත් ඔවුන් කුකුලන් ඇති කිරීම විධිමත්ව හා ප්‍රමිතියකින් යුතුව සිදු නොකරණ බැවින් ඔවුන් ඉතා අඩු මිලට කුකුල් මස් අලෙවිකරණ බව මහජන සෞඛ්‍ය පරීක්ෂකවරුන් විසින් සෞඛ්‍ය වෛද්‍ය නිලධාරීවරයා වෙත බාර දී ඇති වාර්තාවේ සඳහන් කොට තිබේ. කිලිනොච්චියේ කුකුලන් ඇති කරණ ගොවීන්ගේ සංගමය මීට මාසයකට පමණ ඉහතදී දිසාපතිවරයාට ලිපියක් ඉදිරිපත් කරමින් ප්‍රකාශ කොට තිබුණේ ඉතා අඩු මිලකට මනුෂ්‍ය ආහාරයට නුසුදුසු කුකුල් මස් අලෙවිකරණ පිරිසක් කිලිනොච්චියේ සිටින බැවින් ඔවුන්ගේ වෙළෙදාමට එය විශාල බාධාවක් වී ඇති බවයි. තමන් කුකුල් මස් කිලෝවක් තොග මිලට රුපියල් 550 කට අලෙවි කරද්දී තවත් පිරිසක් කුකුල් මස් කිලෝවක් රුපියල් 400 ක සිල්ලර මිලකට අලෙවි කිරීම ගැන පරීක්ෂණයක් පවත්වන මෙන් කිලිනොච්චියේ කුකුලන් ඇති කරණ ගොවීන් දිසාපතිවරයාගෙන් ඉල්ලා තිබුණි. දිසාපතිවරයා මේ ගැන සොයා බලා කටයුතු කරණ මෙන් කිලිනොච්චිය සෞඛ්‍ය වෛද්‍ය නිලධාරීවරයාට දැනුම් දීමෙන් පසුව ඔහු මහජන සෞඛ්‍ය පරීක්ෂකවරු පිරිසක් යොදවා කළ සොයා බැලීමකදී හෙළි වී ඇත්තේ එක් සංවිධානයක් විසින් යුද්ධයෙන් විපතට පත් වූවන් සඳහා ස්වයං රැකියාවක් වශයෙන් කුකුලන් ඇති කිරීමට නොමිලයේ කුකුල් පැටවුන් ලබා දීම නිසා පළාතේ පවුල් 228 ක් කුකුලන් ඇති කිරීම ස්වයං රැකියාවක් වශයෙන් කරගෙන යන බවයි. මේ පිරිසට කුකුල් පැටවුන් හා කුකුලන්ට ලබා දෙන ආහාර නොමිලයේ ලබාදෙන බැවින් ඔවුන් ඉතා අඩු මුදලට කුකුල් මස් අලෙවි කරණ බව මහජන සෞඛ්‍ය පරීක්ෂකවරුන් විසින් සොයා ගෙන තිබේ. නමුත් ඔවුන් කුකුල් පාලනය විධිමත්ව සිදු නොකිරීම නිසා එම කුකුල් මස් සෞඛ්‍යාරක්ෂිත නොවන බව මහජන සෞඛ්‍ය පරීක්ෂකවරු වාර්තා කොට තිබේ.", "URL": "https://sinhala.adaderana.lk/news.php?nid=83041", "Category": null, "Parent URL": null}