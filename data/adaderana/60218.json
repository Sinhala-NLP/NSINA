{"Source": "Adaderana", "Timestamp": "May 17, 2016 11:00 am", "Headline": " අඩුපීඩනය ශ්‍රී ලංකාවෙන් දකුණු ඉන්දියාවට ", "News Content": "දින කිහිපයකට සිට ශ්‍රී ලංකාවට බලපෑ අඩු පීඩන කලාපය ක්‍රමයෙන් දකුණු ඉන්දියාව දෙසට මේවන විට ගමන් කරමින් තිබෙන බව ලොව ප්‍රධාන පෙළේ කාලගුණ විද්‍යා තොරතුරු නිකුත් කරන අමෙරිකාවේ Accuweather පවසයි.වාණිජමය වශයෙන් ලොවටම කාලගුණ තොරතුරු නිකුත් කිරීම සම්බන්ධයෙන් ප්‍රසිද්ධියක් උසුළා සිටින එම ආයතනය විසින් පෙන්වාදෙන්නේ ශ්‍රී ලංකාවේ සිට ක්‍රමක් ක්‍රමයෙන් දකුණු ඉන්දියාව දෙසට ඇදෙන අඩු පීඩන තත්ත්වය එම කලාපයේ ගංවතුර හා ප්‍රවාහන ක්ෂේත්‍රයට දැඩි බලපෑම් කරනු ඇති බවයි.අඩුපීඩන තත්ත්වය හේතුවෙන් ‍ශ්‍රී ලංකාවේ කොළඹ නගරයේ ජල මට්ටම මිලිමීටර් 13.90ක් ලෙස සටහන් වූ බවත්, ඒ අනූව ඊට වඩා බලපෑමක් දකුණු ඉන්දීය කලාපයට මුහුණපෑමට සිදුවිය හැකි බව Accuweather වාර්තා අනාවරණය කරයි.ඒ අනූව කේරළ, තමිල්නාඩු, කර්ණාටක හා ආන්ද්‍රා ප්‍රදේශ ආශ්‍රිතව වරින් වර දැඩි වර්ෂාපතනයක් ඇති විය හැකි බවත්, එය මිලිමීටර් 300 ඉක්මවන වැසි තත්ත්වයක් විය හැකි බවත්ය.ශ්‍රී ලංකාවේ කොළඹ හා යාපනය මෙන් නාගපටිනම්, මදුරෙයි, කොචි හා චෙන්නායි ආශ්‍රිතව ජල ගැලීම් ඇතිවිය හැකි බවද Accuweather හෙළිකරයි.කෙසේ වුවද මෙම අධික වැසි තත්ත්වය දින කිහිපයක් ඇවෑමෙන් මියන්මාරය හා බංග්ලාදේශය දෙසට පැතිර යනු ඇති බවද එහි සඳහන්ය.මේ අතර ශ්‍රී ලංකා කාලගුණ විද්‍යා දෙපාර්තමේන්තුව ද මේ පිළිබඳ තොරතුරු අනාවරණය කර ඇති අතර ඊට අනූව අඩු පීඩන කලාපය දිවයිනෙන් ඉවතට ගමන් කරමින් පවතියි.ඒ අනූව පවතින වැසි සහිත කාලගුණය තරමක් අඩුවනු ඇති බවද එහෙත් තද සුළං තත්ත්වය තවදුරටත් දින කිහිපයක් පවතිනු ඇති බවද එහි සඳහන්ය. එසේම දිවයිනේ උතුරු, උතුරු මැද, වයඹ, බස්නාහිර, මධ්‍යම සහ සබරගමුව පළාත් වලත් ගාල්ල සහ මාතර දිස්ත්‍රීක්ක වලත් විටින් විට වැසි හෝ ගිගුරුම් සහිත වැසි ඇතිවිය හැකිය. ඇතැම් ස්ථාන වලට තද වැසි (100mm ට වැඩි) ඇතිවිය හැකි බවද අනෙකුත් ප්‍රදේශ වල තැනින් තැන වැසි හෝ ගිගිරුම් සහිත වැසි ඇති විය හැකි බවද එහි දැක්වෙයි.", "URL": "https://sinhala.adaderana.lk/news.php?nid=60218", "Category": null, "Parent URL": null}