{"Source": "Adaderana", "Timestamp": "January 15, 2013 09:36 am", "Headline": "ශිරාණිට යළි තනතුර දෙන්න - කැනඩා අගමැති ඉල්ලයි", "News Content": "දෝෂාභියෝගයකින් ඉවත් කළ ශිරාණි බණ්ඩාරනායක මහත්මිය යළිත් එම තනතුරට පත් කරන ලෙස කැනඩා රජය ශ්‍රී ලංකාවෙන් ඉල්ලීමක් කරයි. පොදුරාජ්‍ය මණ්ඩලයීය සමුළුව මේ වසර අග භාගයේදී ශ්‍රී ලංකාවේ පැවැත්වීමට නියමිතය. එම සමුළුව වර්ජනය කරන බව කැනඩාව මීට පෙරද ප්‍රකාශ කර ඇත. එම ප්‍රකාශය තවදුරටත් තහවුරු කරන අවස්ථාවක් ලෙස අගවිනිසුරුවරිය සම්බන්ධ දෝෂාභියෝගය පෙන්වාදිය හැකි බව කැනඩා අග්‍රාමාත්‍ය ස්ටිවන් හාපර් මහතා සඳහන් කරයි. ශ්‍රී ලංකාවේ ප්‍රජාතන්ත්‍රවාදයට හානිකර සිදුවීම් හා මානව හිමිකම් කඩවීම් වැඩි වශයෙන් සිදුවන පෙන්වාදෙන කැනඩා අග්‍රාමාත්‍යවරයා ඒ අනුව මේ වසරේදී රටවල් 54ක සහභාගිත්වයෙන් පැවැත්වෙන පොදුරාජ්‍ය මණ්ඩලයීය සමුළුව තම රට නොසලකා හරින බව කියයි. ඔහු වැඩිදුරටත් අවධාරණය කරන්නේ ශ්‍රී ලංකා රජය ව්‍යවස්ථාවට ගරු කර අදාළ තීරණය වෙනස් කළ යුතු බවයි.", "URL": "https://sinhala.adaderana.lk/news.php?nid=30774", "Category": null, "Parent URL": null}