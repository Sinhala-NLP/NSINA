{"Source": "Adaderana", "Timestamp": "August 7, 2018 07:10 pm", "Headline": "නැගෙනහිර සරසවියේ ත්‍රීකුණාමල මණ්ඩපයේ නව විද්‍යාපීඨ ගොඩනැඟිල්ල සිසු අයිතියට", "News Content": "නැගෙනහිර විශ්වවිද්‍යාලයේ ත්‍රිකුණාමල මණ්ඩපයේ අභිනවයෙන් ඉදිකළ ව්‍යවහාරික විද්‍යාපීඨ ගොඩනැඟිල්ල සිසු අයිතියට පවරාදීම සහ නව සංවිධිත ශ‍්‍රවණාගාර ගොඩනැගිල්ලෙහි ඉදිකිරීම් අද(07) ආරම්භ කෙරුණි. ඒ ජනාධිපති මෛත්‍රීපාල සිරිසේන මහතාගේ සහභාගීත්වයෙන්. නැගෙනහිර විශ්වවිද්‍යාලයේ ත්‍රිකුණාමල මණ්ඩපයේ අභිනවයෙන් ඉදිකළ ව්‍යවහාරික විද්‍යාපීඨ ගොඩනැඟිල්ල සඳහා වැය කර ඇති මුදල රුපියල් මිලියන 410 ක්. ජනාධිපති මෛත්‍රීපාල සිරිසේන මහතා අද එය සිසු අයිතියට පත් කළේය. විශ්ව විද්‍යාලයේ නව සංවිධිත ශ‍්‍රවණාගාර ගොඩනැඟිල්ලේ ඉදිකිරීම් ආරම්භ කිරීම ද ජනාධිපතිවරයාගේ ප‍්‍රධානත්වයෙන් අද සිදු කෙරුණි. මේ අතර ජනාධිපතිවරයා නැගෙනහිර විශ්වවිද්‍යාලයට පැමිණි අවස්ථාවේ එහි සිසුන් පිරිසක් ආරම්භ කිරීමට ගිය විරෝධතා පාගමනක් වැළැක්වීමට පොලිසිය උත්සහ ගැනීමත් සමඟ උණුසුම් තත්ත්වයක් හටගත්තේය. කලක සිට විශ්වවිද්‍යාල පරිපාලනය විසින් සිදුකර ඇති බව පැවසෙන විභාග අක්‍රමිකතා සඳහා විසඳුම් ලබාදෙන ලෙස ඉල්ලා ඔවුන් මෙම විරෝධතාව සංවිධාන කිරීමට උත්සහ දරා තිබුණි. මෙම අවස්ථාව ආවරණය කිරීමට මාධ්‍යවේදීන්ට ද අවස්ථාව හිමිකර දී නැහැ. පසුව ජනාධිපති ලේකම්වරයෙකු අදාළ ස්ථානයට පැමිණ විසදුම් ලබාදෙන බවට පෙරොන්දුවීමත් සමඟ සිසුන් විසිර ගොස් තිබේ.", "URL": "https://sinhala.adaderana.lk/news.php?nid=94013", "Category": null, "Parent URL": null}