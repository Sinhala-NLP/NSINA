{"Source": "Adaderana", "Timestamp": "March 13, 2013 07:45 am", "Headline": "වන ජීවී කලාපවල වැලි ගොඩදැමීම තවදුරටත්", "News Content": "වස්ගමුව වන ජීවී කලාපය ඇතුළු වන ජීවී කලාපවල ප්‍රේරණ කලාපය තුළ තවදුරටත් වැලි ගොඩ දැමීමේ කටයුතු සිදු කරන බව පරිසර සංවිධාන පවසයි. වස්ගමුව වන ජීවී කලාපය තුළ පමණක් මේ වන විට වැලි තොටුපළවල් 3000 ක් පමණ ඇති බව එම සංවිධානය සඳහන් කළේය. මේ වන තුරුත් මේ සදහා කිසිදු පියවරක් ගෙන නොමැති බව අවස්ථා කිහිපයක දී පරිසර බලධාරීන්ට මෙන්ම පොලීසියට ද මේ සම්බන්ධයෙන් පැමිණිලි කොට ඇති බව පවසන පරිසර සංවිධාන පැවසීය. ඉදිරියටත් මේ තත්ත්වය මේ ආකාරයට පැවතිය හොත් පරිසර ගැටලු රැසක් මතු වන බව ද එම සංවිධානය පෙන්වාදෙයි. විශේෂයෙන්ම මෙම වැලි තොටුපළවල් පිහිටා ඇත්තේ වන අලි සංචරණ ප්‍රදේශවල හේතුවෙන් වන අලි ගම් වැදීමේ දැඩි අවධානමක් පවතින බව එම සංවිධානය පවසයි. මෙම ප්‍රදේශවල වැලි කැණීමේ කටයුතු සදහා අවසර ලබා දී ඇත්තේ භූ විද්‍යා හා පතල් කැණීම් කාර්යංශය විසිනි. අද දෙරණ මේ සම්බන්ධයෙන් භූ විද්‍යා හා පතල් කැණීම් කාර්යංශයෙන් විමසීමක් කළ අතර එහිදී එහි සභාපති ආචාර්ය එන්.පී. විජයානන්ද මහතා සඳහන් කළේ අදාළ කලාපවල සීමා නිර්ණය කිරීම් කටයුතු සිදු කිරීමේ දී ගැටලු මතුව ඇති බවය. එම නිසා ප්‍රාදේශීය ලේකම් කාර්යාල, වන ජීවී කාර්යාල සමග ඒකාබද්ධව අදාළ ප්‍රශ්නයට විසඳුම් සෙවිය යුතු බව ඒ මහතා සඳහන් කළේය. මේ අතර පොලීසිය අදාළ වැලි ගොඩදමන්නන් අත්අඩංගුවට නොගන්නා බවට ද චෝදනාවක් එල්ල වේ. මේ පිළිබඳ අදහස් දැක්වූ පොලිස් මාධ්‍ය ප්‍රකාශක අධිකාරී බුද්ධික සිරිවර්ධන මහතා සඳහන් කළේ ලැබෙන පැමිණිලි අනුව සැකකරුවන් අත්අඩංගුවට ගැනීමට කටයුතු කොට ඇති බවය. පොලීසියට අමතරව පොලිස් විශේෂ කාර්ය බලකාය ද ඒ සඳහා යොදවා ඇති බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=32368", "Category": null, "Parent URL": null}