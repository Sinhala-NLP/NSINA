{"Source": "Adaderana", "Timestamp": "April 14, 2019 10:52 am", "Headline": "රිය අනතුරුවලින් 6කට තුවාල", "News Content": "ගතවූ පැය 24 ක කාලය තුළ දිවයිනේ විවිධ ප්‍රදේශවල සිදු වූ රිය අනතුරුවලින් පුද්ගලයින් හයදෙනෙකු තුවාල ලබා තිබේ. හාලිඇල, විහාරගල සහ බණ්ඩාරවෙල යන ප්‍රදේශවලින් මෙම අනතුරු වාර්තා වුණි. අද(14) අලුයම 2ට පමණ හාලිඇල බෝගහමඩිත්ත ප්‍රදේශයේදී බදුල්ල සිට හාලිඇල බලා ධාවනය වූ ත්‍රීරෝද රථයක් මාර්ගයෙන් ඉවතට පැන බැම්මක ගැටී අනතුරක් සිදුවුණි. අනතුරින් එහි ගමන්කල තිදෙනෙකු තුවාල ලබා බදුල්ල මහ රෝහලට ඇතුලත් කර තිබේ. හපුතලේ සිට හල්දුම්මුල්ල දෙසට ධාවනය වූ කැබ් රථයක් විහාරගල ප්‍රදේශයේදී මාර්ගයෙන් ඉවතට පැන ප්‍රපාතයකට පෙරළීමෙන් පුද්ගලයින් තිදෙනෙකු තුවාල ලබා තිබේ. කොළඹ සිට බණ්ඩාරවෙල දෙසට භාණ්ඩ ප්‍රවාහනය කරමින් තිබූ ලොරි රථයක් බණ්ඩාරවෙල දෝව ප්‍රදේශයේදී මාර්ගයෙන් ඉවතට පැන බෝක්කුවකට පෙරලීමෙන් ලොරි රථයට හා බෝක්කුවට දැඩි හානි සිදුවුණි. අනතුරින් කිසිවෙකුත් තුවාල ලබා නොමැති අතර රියදුරුට රථය පාලනය කර ගත නොහැකි වීමෙන් අනතුර සිදුවන්නට ඇතැයි බණ්ඩාරවෙල පොලීසිය සැක පළ කරයි.", "URL": "https://sinhala.adaderana.lk/news.php?nid=107951", "Category": null, "Parent URL": null}