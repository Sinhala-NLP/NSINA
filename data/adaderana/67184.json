{"Source": "Adaderana", "Timestamp": "December 19, 2016 09:44 pm", "Headline": "රාජපක්ෂලාට බැන්නට වැඩක් නෑ", "News Content": "ශ්‍රී ලංකාව කේන්ද්‍ර කර ගනිමින් ක්‍රියාත්මක වූ විදේශීය කුරුඳු ‘ශ්‍රී ලංකා කුරුඳු‘ නමින් ප්‍රතිඅපනයනය කිරීමේ ජාවාරම නැවැත්වීමට තමා විසින් කටයුතු කළ බව අමාත්‍ය දයා ගමගේ මහතා පවසයි.තමන් විසින් අමාත්‍ය මණ්ඩලය වෙත යොමු කළ ඉල්ලීමක් අනුව, මෙලෙස මැඩගස්කරය වැනි රටවල නිෂ්පාදනය කරන ප්‍රමිතියෙන් අඩු කුරුදු ශ්‍රී ලංකාවට ආනයනය කර, පසුව ඒවා ශ්‍රී ලංකාවේ කුරුඳු යන නාමය යටතේ වෙනත් රටවලට අපනයනය කිරීම මෙන්ම සමස්ත කුරුදු ආනයනය නැවැත්වීමට හැකි වූ බවත් අමාත්‍ය දයා ගමගේ මහතා පෙන්වා දී ඇත.එතුමා මේ බව ප්‍රකාශ කළේ පසුගියදා සීනිගම දේවාලයේ දී ‘නැවුම් කුරුඳු මංගල්‍යය‘උත්සවයට එක්වෙමිනි. එහිදී වැඩිදුරටත් අදහස් දැක්වූ ඒ මහතා මෙසේ පැවසීය.“මේ නැවුම් කුරුදු මංගල්ලය විශාල පෙරහැරකුත් එක්ක අපි ලබන අවුරුද්දේ සංවිධාන කරන්න ඕනි. මේක වෙළදපොළට යම් කිසි වටිනාකමක් ලබා ගන්න පුළුවන්. අපිට පුළුවන් මේ පළාතේ ඉන්න සංචාරකයින් මේ පෙරහැරට සම්බන්ධකරගෙන නුවර පෙරහැර වගේ අලංකාරවත් විදිහට මේ පෙරහැර සංවිධාන කරන්න. එතකොට ඒක තුළින් තමුන්නාන්සේලාගේ නිෂ්පාදනවලට ඉහළ වටිනාකමක් ලබා ගන්න පුළුවන්.මගේ අමාත්‍යාංශය යටතේ කෘෂි අධිකලාප 23ක් ඇති කරන්න කටයුතු කරනවා. ඒකෙන් එකක් ගාල්ල දිස්ත්‍රික්කයේ ආරම්භ කරනවා කියලා මම මේ අවස්ථාවේ කියන්න කැමතියි. ධීවර අධිකලාප දහයක් ඇති කරන්න අපි කටයුතු කරනවා. ඒකෙනුත් එක ධීවර අධිකලාපයක් අපි ගාල්ල දිස්ත්‍රික්කයේ ඇති කරන්න බලාපොරොත්තු වෙනවා. ඒ වගේම දැනට අපි කුරුදු අපනයනය කරලා ගන්නේ මිලියන 250ක් විතර. මට අවශ්‍ය කරනවා මේ ප්‍රමාණය ඩොලර් මිලියන දහසක් වෙනකල් වැඩි කරන්න. විශේෂයෙන්ම අපේ බලාපොරොත්තුව තමයි කුරුඳුවලින් ඉහළ ආදායමක් ලබා ගන්න එක.මට අවශ්‍ය කරනවා අපේ රටේ පුළුවන් තරම් කුරුඳු වැඩිපුර වවන්න. හැබැයි අපි වෙළෙඳපොළ ආරක්ෂා කරගන්න අවශ්‍යයි. දැන් පසුගිය දවස්වල සිදු වුණු මැඩගස්කර කුරුදු ලංකාවට ගෙනත් ලංකාවේ කුරුඳු කියලා අපනයනය කිරීමේ ජාවාරම අපි නැවැත්තුවා. මම කැබිනට් මණ්ඩලයට යෝජනාවක් යොමු කරලා මොනම විදිහකින්වත් කුරුඳු ආනයනය කරන්න බෑ කියලා තීරණයක් ගත්තා.අපේ අයවැයෙන් 72.5%ක් අපි වෙන් කරලා තියෙන්නේ ගිය ආණ්ඩුව ගත්ත ණයවල පොළියටයි රජයේ සේවකයින්ගේ පඩියටයි. එතකොට බිලියන 700ක් අනෙක් වෙන් කරපු මුදල්වලින් තමයි අපේ දරුවන්ගේ අධ්‍යාපනයට, සෞඛ්‍යයට, පොහොර සහනාධාරයට, සමෘද්ධි වගේ හැම සහනාධාරයක්ම ඇතුළුව සංවර්ධන වැඩවලට වෙන් කරන්න තියෙන්නේ. එතකොට අපි මේ අවුරුද්දේ වැට්වලිනුයි වෙන බදුයි දාලා එකතු කරගන්න මුදල් වලින් සියයට අනූ හතක්ම වෙන් කරන්නේ පරණ ගත්ත ණය පොළී ගෙවන්න. එතකොට අපි තව බිලියන 1500ක් විතර ණය ගන්න ඕනි ඉතුරු වැඩ ටික කරන්න. එතකොට මේ ගන්න ණයවල පොළිය ලබන අවුරුද්දේ අයවැයට එකතු වෙනවා. එතකොට මේකෙන් කොහොමද ගොඩ එන්නේ. මේකට රාජපක්ෂලාට බැණ්නට වැඩක් නෑ. ඒක නිසා තමයි තමුන්නාන්සේලා අපිව පත් කළේ. එක විදිහයි තියෙන්නේ. අපි අපේ රටේ ආදායම වැඩි කරන්න ඕනි. වියදම අඩු කරන්න ඕනි. එතකොට විතරයි මේ අගාධයෙන් ගොඩ එන්න පුළුවන්.“", "URL": "https://sinhala.adaderana.lk/news.php?nid=67184", "Category": null, "Parent URL": null}