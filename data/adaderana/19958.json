{"Source": "Adaderana", "Timestamp": "November 12, 2011 01:05 pm", "Headline": "ආහාරවල සීනි ප්‍රමාණය අවම කිරීමට නෛතික රාමුවක්", "News Content": "දියවැඩියා රෝගය මෙම සියවසේ දරුණුතම රෝගය බවට‍ පත්වෙමින් ඇතැයි සෞඛ්‍ය අමාත්‍යාංශය පවසයි. 2050 වර්ෂය වන විට ලෝක ජනගහනයෙන් හරි අඩක් දියවැඩියාවට ගොදුරු වීමේ අවදානමක් පවතින බව එම අමාත්‍යාංශය පෙන්වාදෙයි. මේ වන විට මෙරට ජනගහනයෙන් 10% ක් දියවැඩියාවට ගොදුරු වී සිටින බවත් 2025 වසර වන විට එම ප්‍රමාණය දෙගුණ වීමේ අවදානමක් පවතින බවත් සෞඛ්‍ය අමාත්‍යාංශය පවසයි. විශේෂයෙන් පාසල් දරුවන්ගෙන් වැඩි ප්‍රමාණයක් දෙවන කාණ්ඩයේ දියවැඩියා‍වට ගොදුරු වී තිබීම එම අවදානම ඉහළ යාමට හේතු වී ඇති බව එම අමාත්‍යාංශය පෙන්වාදෙයි. මීට පිළියමක් වශයෙන් අලෙවි කිරීමට ඇති ආහාරවල සීනි ප්‍රමාණය අවම කිරීම සඳහා නෛතික රාමුවක් සකස් කිරීමට සෞඛ්‍ය අමාත්‍යාංශය විසින් පියවර ගෙන තිබේ. සමබල ආහාර වේලාවක් ලබාගැනීම, අවශ්‍ය පරිදි ‍ශාරීරික ව්‍යායාමවල නිරත වීම හා උසට සරිලන බර පවත්වාගෙන යාම දියවැඩියාව පාලනය කිරීමට ඇති හොඳම ක්‍රම‍වේදය බව සෞඛ්‍ය අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=19958", "Category": null, "Parent URL": null}