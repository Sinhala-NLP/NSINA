{"Source": "Adaderana", "Timestamp": "January 4, 2018 06:19 am", "Headline": "යාපනේ නව දරු උපත් ඉහළට-මළ දරු උපත් පහළට", "News Content": "පසුගිය වර්ෂය තුළ යාපනය ශීක්ෂණ රෝහල තුළ නව දරු උපත් 5746 ක් සිදුව ඇතැයි යාපනය ශීක්ෂණ රෝහලේ වෛද්‍ය අධිකාරී පී.සත්‍යමූර්ති මහතා පවසයි. ඉකුත් වසර කීපය හා සසදා බලන විට යාපනයේ දරු උපත් සංඛ්‍යාවේ සියයට 12 ක පමණ වැඩි වීමක් 2017 වර්ෂය තුළ දක්නට ඇති බවද වෛද්‍ය අධිකාරීවරයා පවසයි. මේ අතර යාපනය ශීක්ෂණ රෝහලේ මළ දරු උපත් සංඛ්‍යාව සියයට 1 ක් පමණ වීම පිළිබදව රෝහල් කාර්ය මණ්ඩලය සතුටට පත් වන බව පෙන්වා දෙන වෛද්‍ය අධිකාරීවරයා ඩෙංගු හා පසු ගිය දිනවල යාපනය පුරා පැතිර ගිය වෛරස් උණ රෝගය නොවන්නට පළාතේ වැසියන්ගේ සෞඛ්‍ය තත්ත්වය ඉතා යහපත් මට්ටමකින් පවතින බවද කියා සිටියි. යාපනය ශීක්ෂණ රෝහලේ පහසුකම් වර්ධනය වී තිබීම ජනතාවට හොද සෞඛ්‍ය තත්ත්වයක් පවත්වාගෙන යාමට ඉවහල් වී ඇති බවද දැනට රෝහල තුළ වෛද්‍යවරුන් ඇතුළුව 1700 කගේ පමණ සේවක සංඛ්‍යාවක් සිටින බවද වෛද්‍ය අධිකාරීවරයා පෙන්වා දෙයි. යාපනය රෝහලෙන් දිනකට රෝගීන් 900 ත් 1200 ත් අතර ප‍්‍රමාණයක් ප‍්‍රතිකාර ලබා ගන්නා බවත්, රෝහල තුළ වෛද්‍ය සායනවලින් සතියකට 2200 ක් පමණ ප‍්‍රතිකාර ලබා ගන්නා බවත් සත්‍යමූර්ති මහතා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=82474", "Category": null, "Parent URL": null}