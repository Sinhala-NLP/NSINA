{"Source": "Adaderana", "Timestamp": "July 16, 2019 12:58 pm", "Headline": "ප්‍රධාන බාලදක්ෂයාගේ දෑතින් පිළිගැන්වු ධජය", "News Content": "ඇමෙරිකාවේ පැවැත්වෙන ලෝක බාලදක්ෂ ජම්බෝරිය සඳහා සහභාගි වන ශ්‍රී ලංකා බාලදක්ෂ කණ්ඩායමට නිල වශයෙන් ජාතික ධජය පිළිගැන්විම ශ්‍රී ලංකාවේ ප්‍රධාන බාලදක්ෂ ජනාධිපති මෛත්‍රීපාල සිරිසේන අතින් අද (16) පෙරවරුවේ ජනාධිපති නිල නිවසේ දී සිදු විය. මෙහි දී බාලදක්ෂයන් ඇමතූ ජනාධිපතිතුමා ප්‍රකාශ කළේ ශ්‍රී ලාංකික අනන්‍යතාව ලෝකයට ගෙන යෑමට මෙය ඉතා වැදගත් අවස්ථාවක් බවයි. අනතුරුව බාලදක්ෂයන් සමඟ සුහද කථා බහකට ද එක් වූ ජනාධිපතිවරයා තමා පාසල් වියේ දී බාලදක්ෂයකු ලෙස කටයුතු කිරීමේ දී ලත් අත්දැකීම් ද සිහිපත් කළ අතර එහිදී ලද හික්මීම ජනාධිපති ධූරය වන් භාරධූර වගකීමක් දැරීමට තමාට මහඟු පිටිවහලක් වූ බව ද සඳහන් කළේ ය. සියලූම බාලදක්ෂයන් සහ ආචාර්යවරුන් වෙත ජනාධිපතිවරයා මෙහිදී සිය සුබපැතුම් පිරිනැමූ අතර අනතුරුව පිරිස සමඟ සමූහ ඡායාරූපයකට ද පෙනී සිටියේ ය. 24 වන ලෝක බාලදක්ෂ ජම්බෝරිය ජූලි 21 වන දින සිට පුරා සති දෙකක් ඇමෙරිකාවේ බටහිර වර්ජිනියා ප්‍රාන්තයේ මහත් උත්කර්ෂවත් අන්දමින් පැවැත්වෙන අතර ඒ සඳහා ශ්‍රී ලංකා බාලදක්ෂ ව්‍යාපාරය වෙනුවෙන් 214 ක කණ්ඩායමක් සහභාගි වෙයි. ප්‍රධාන බාලදක්ෂ කොමසාරිස් ඉංජිනේරු මෙරිල් ගුණතිලක මහතා ඇතුළු පිරිසක් මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=114256", "Category": null, "Parent URL": null}