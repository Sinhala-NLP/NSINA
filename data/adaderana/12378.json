{"Source": "Adaderana", "Timestamp": "November 24, 2010 05:27 pm", "Headline": "නාය යෑම් තර්ජනයක්-කන්ද උඩ රට අවදානම්..!", "News Content": "උකුවෙල කබරගල කන්ද නාය යෑම හේතුවෙන් නිවාස දෙකකට හානි සිදුවී තිබේ. නිවැසියන් මේ වන විට ආරක්ෂිත ස්ථානවල රඳවා ඇති බව මාතලේ දිස්ත්‍රික් ආපදා කළමනාකරණ මධ්‍යස්ථානය පවසයි. කන්ද පාමුල සිටින පවුල්වලට නා‍ය යෑම් තත්ත්වයක් පිළිබඳ අවධානයෙන් සිටින ලෙසට එම මධ්‍යස්ථානය ජනතාවගෙන් ඉල්ලා සිටියි. මේ අතර බදුල්ල හිඳගොඩ ප්‍රදේශයේදී මෝටර් රථයක් මතට පස් කන්දක් කඩා වැටීමෙන් එම රථය විනාශ වී තිබේ. නිවසක නතර කර තිබු අදාළ රථයට නාය යෑමට ලක්වු මාර්ගයක කොටසක් ඇද වැටී ඇති බව අද දෙරණ වාර්තාකරු සඳහන් කරයි. කඳුකර ප්‍රදේශවලට ඇද හැළෙන අධික වර්ෂාපතනයත් සමග ගම්පොළ ප්‍රදේශයේ ස්ථාන කිහිපයකින් පස් කඳු කඩා වැටීම් වාර්තා වේ. ගම්පොළ නුවර මාර්ගයේ ගල්ගෙඩියාව ප්‍රදේශයේ නිවසක් මතට පස් කන්දක් කඩාවැටීම හේතුවෙන් කුඩා දරුවන් දෙදෙනෙකු ඇතුළු හය දෙනෙකු තුවාල ලබා ඇති අතර පස් කන්ද කඩාවැටීමත් සමඟ ඔවුන් නිවසේ සිරවීම හෙතුවෙන් ප්‍රදේශවාසීන් විසින් ඔවුන් බේරාගෙන ඇති බව සඳහන් වේ. ගම්පොළ බස්නැවතුම්පල ආසන්නයේ ඉදිකරමින් තිබු නිවසක කොටසක් සහ කහටපිටිය බැබිල ප්‍රදේශයේ පිහිටි නිවසක කොටසක් ද කඩා වැටී තිබේ. මේ අතර ගම්පොළ , නුවරඑළිය මාර්ගයේ බොරළුමංකඩ ප්‍රදේශයේ පස් කන්දක් මාර්ගයට කඩා වැටීම හේතුවෙන් එම මාර්ගයේ කොටසක රථවාහන ගමනාගමනයට බාධා මතුව ඇති බවද සඳහන් වේ.", "URL": "https://sinhala.adaderana.lk/news.php?nid=12378", "Category": null, "Parent URL": null}