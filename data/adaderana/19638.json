{"Source": "Adaderana", "Timestamp": "October 28, 2011 03:07 pm", "Headline": "අනුමැතියකින් තොර ලිංගික උත්තේජන ඖෂධ බරපතල රෝගවලට හේතුවක්", "News Content": "අනුමැතියකින් තොරව අලෙවිකරන ඇතැම් ලිංගික උත්තේජන ඖෂධ බරපතල රෝගවලට හේතුවන බව ජාතික විලවුන් උපකරණ හා ඖෂධ නියාමන අධිකාරිය පවසයි. එවැනි ඖෂධ මිලදී ගැනීමෙන් වළකින ලෙස එම අධිකාරිය ජනතාවට දැනුම් දෙයි. දැනට වෙළෙඳපලේ එවැනි ලිංගික උත්තේජන ඖෂධ රැසක් අලෙවි වුව ද මිනිස් සිරුරට අහිතකර නොමැති බවට ජාතික විලවුන් උපකරණ හා ඖෂධ නියාමන අධිකාරිය අනුමත කර ඇත්තේ ඖෂධ වර්ග 6ක් පමණි. අනුමැතියක් නොමැති ඖෂධ අලෙවි කිරීම නීතියට පටහැනි බව ඖෂධ නියාමන අධිකාරිය පෙන්වා දෙයි. එවැනි ඖෂධ වර්ග භාවිතයෙන් මොළයේ රෝගාබාධ ඇති වන අතර මරණයට පත්වු අවස්ථා පිළිබඳව ද වාර්තා වී ඇති බව සෞඛ්‍ය අමාත්‍යාංශය පවසයි. අනුමැතියක් නොමැති එවැනි ඖෂධ අලෙවිකරන ස්ථාන පිළිබඳ දැනුම් දෙන ලෙසට විලවුන් උපකරණ හා ජාතික ඖෂධ අධිකාරිය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=19638", "Category": null, "Parent URL": null}