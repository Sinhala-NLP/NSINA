{"Source": "Adaderana", "Timestamp": "March 23, 2012 09:02 am", "Headline": "අමෙරිකාව මෙරටට පැනවූ ආරක්ෂක උපකරණ අපනයන සීමා ලිහිල් කරයි", "News Content": "ශ්‍රී ලංකාව වෙත ආරක්ෂක උපකරණ අපනයනය කිරීමේ දී පනවා තිබූ සීමා ලිහිල් කිරීමට අමෙරිකා එක්සත් ජනපදය තීරණය කර ඇති බව විදෙස් මාධ්‍ය වාර්තා කරයි. ගුවන් හා නාවික සීමා මුර කටයුතු වෙනුවෙන් භාවිත කරනු ලබන උපකරණ අපනයනය සම්බන්ධව මෙම සීමා ලිහිල් කිරීම සිදුකර ඇති බව AFP පුවත් සේවය පවසයි. ඊයේ(22) එක්සත් ජාතීන්ගේ මානව හිමිකම් කවුන්සිලයේ දී අමෙරිකාව විසින් ශ්‍රී ලංකාව සම්බන්ධ යෝජනාව සම්මත වීම හා සමගාමීව අදාළ සීමා ලිහිල් කිරීම සිදුවුවද සිදුවීම් 02 අතර කිසිදු සබඳතාවයක් නොමැති බව අමෙරිකානු රාජ්‍ය දෙපාර්තමේන්තුව සඳහන් කරයි. කෙසේවෙතත් මෙම නව පියවර දෙරට අතර ද්විපාර්ශවික සබඳතා තවදුරටත් වර්ධනය කිරීමට ඉවහල් වනු ඇති බව ද රාජ්‍ය දෙපාර්තමේන්තුව පෙන්වාදෙයි. ශ්‍රී ලංකාවේ සිවිල් යුද ගැටුම් ආරම්භ වූ 1980 දශකයේ සිටම ආරක්ෂක උපකරණ අපනයනය සම්බන්ධ මෙම සම්බාධක පැවති බව ද සඳහන්ය. පූර්ණ කරුණු විමර්ශනයකින් අනතුරුව සිදුකෙරෙන මෙම ආරක්ෂක උපකරණ අපනයනයේ දී අවි රහිත නිරීක්ෂණ යාත්‍රා, සැහැල්ලු ගුවන් යානා, කැමරා සහ අවශ්‍ය වෙනත් උපකරණ අපනයනය කෙරෙන බව ද AFP පුවත් සේවය පෙන්වාදෙයි.", "URL": "https://sinhala.adaderana.lk/news.php?nid=22991", "Category": null, "Parent URL": null}