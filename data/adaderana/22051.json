{"Source": "Adaderana", "Timestamp": "February 12, 2012 03:08 pm", "Headline": " ජනපති යළි මව්බිමට", "News Content": "පකිස්ථානයේ දෙදින නිල සංචාරයක නිරත වූ ජනාධිපති මහින්ද රාජපක්ෂ මහතා දිවයිනට පැමිණ තිබේ. පකිස්ථානු ජනාධිපති අසිෆ් අල් සල්දාරි මහතාගේ ආරාධනයකට අනුව දෙරටේ සහ කලාපීය සහයෝගීතාව වර්ධනය කිරීමේ අරමුණින් ජනාධිපතිවරයා මෙම සංචාරයේ නිරතවිය. මෙහි දී ජනාධිපති මහින්ද රාජපක්ෂ මහතා පකිස්ථාන ජනාධිපති අසීෆ් අල් සල්දාරි මහතා‍ සමඟ ද්විපාර්ශ්වික සාකච්ඡා පවත්වනු ලැබිණි. එහි දී දෙරටේ වෙළඳාම් කටයුතු වර්ධනය කර ගැනීම කෙරෙහි විශේෂ අවධානය යොමු වූ අතර පකිස්ථානයට තේ අපනයනය සඳහා වැඩි අවස්ථාවක් ‍උදා කර ගැනීම පිළිබඳව ද සාකච්ඡා කොට තිබේ. ජනාධිපති මහින්ද රාජපක්ෂ මහතා මෙම සංචාරය තුළ දී එරට අග්‍රාමාත්‍ය යූසුෆ් රාසා ගිලානි මහතා සමඟ ද ද්වි පාර්ශ්වික සාකච්ඡා පවත්වා ඇත. එහි දී ශ්‍රී ලංකාව සහ පකිස්ථානය අතර පුළුල් ආර්ථික සහයෝගීතාවයක් ඇති කර ගැනීමට සාකච්ඡා පැවැත්වූ අතර ශ්‍රී ලංකාව සඳහා අමෙරිකානු ඩොලර් මිලියන 200ක ණයවරයක් ප්‍රදානය කිරීම ද සිදුවිය. මෙම ද්විපාර්ශ්වික සාකච්ඡා වලින් අනතුරුව දෙරට අතර අවබෝධතා ගිවිසුම් තුනකට ද අත්සන් තැබුණු බව ජනාධිපති මාධ්‍ය අංශය සදහන් කරයි. සංචාරය අතරතුරදී පන්ජාබ් ප්‍රාන්තයේ පිහිටි තක්ෂිලා කෞතුකාගාරය වෙත පැමිණි ජනාධිපති මහින්ද රාජපක්ෂ මහතා එහි ක්‍රිස්තු පූර්ව 3වන සියවසට අයත් බුද්ධ ප්‍රතිමා වහන්සේලා හා කෞතුගාරයේ තැන්පත් කර ඇති ‍ධාතූන් වහන්සේලා වැඳපුදා ගත්බව සඳහන් වේ.", "URL": "https://sinhala.adaderana.lk/news.php?nid=22051", "Category": null, "Parent URL": null}