{"Source": "Adaderana", "Timestamp": "July 10, 2013 01:21 pm", "Headline": "ධීවර ජනතාවගේ ආරක්ෂාව ගැන රජය කැපවෙනවා ", "News Content": "ධීවර ජනතාව ආරක්ෂා සහිතව මුහුදු යැවීමේ වගකීම ඉටුකිරීමට රජය කැපවීමෙන් කටයුතු කරන බව ජනාධිපති මහින්ද රාජපක්ෂ මහතා පවසයි. පසුගිය ජූනි මස 08 වැනිදා දිවයිනේ බටහිර හා දකුණු වෙරළ තීරයේ ඇති වූ සුළි කුණාටු තත්ත්වයෙන් ආපදාවට පත් ධීවර ජනතාවගේ පවුල්වල සාමාජිකයින් සඳහා දීමනා ප්‍රදානය කිරීමේ අවස්ථාවට සහභාගි වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. ධීවර කාර්මිකයින්ගේ යහපත උදෙසා රජය විසින් පනවා ඇති විධිවිධාන නිසි පදිරිදි ක්‍රියාත්මක කිරීමට බෝට්ටු හිමියන් ද වගකීමෙන් කටයුතු කළ යුතු බව ජනාධිපතිවරයා පෙන්වා දුන්නේය. ආපදා තත්ත්වයෙන් ධීවරයින් 51 දෙනෙකු මිය ගිය අතර තවත් 08 දෙනෙකු අතුරුදන් විය. එම පවුල්වලට රුපියල් ලක්ෂය බැගින් මෙහිදී ප්‍රදානය කෙරුණු බව ජනාධිපති මාධ්‍ය අංශය සදහන් කළේය. මීට අමතරව ආපදාවට පත්වූ ධීවර පවුල්වල ජීවනෝපාය මාර්ග නගාසිටුවීම සඳහා රජය විශේෂ වැඩපිළිවෙල රැසක් ක්‍රියාවට නංවා ඇති බව ද සඳහන් වෙයි.", "URL": "https://sinhala.adaderana.lk/news.php?nid=35661", "Category": null, "Parent URL": null}