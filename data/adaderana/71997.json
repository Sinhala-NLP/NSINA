{"Source": "Adaderana", "Timestamp": "April 12, 2017 08:43 am", "Headline": "විදේශ රැකියා දෙන බව කියා මුදල් වංචා කළ 1ක් අල්ලයි", "News Content": "විදේශ රැකියා ලබාදෙන බව පවසා පුද්ගලයින්ගෙන් වංචනිකව මුදල් ලබාගත් අයෙක් මාතර, ගොඩගම ප්‍රදේශයේදී අත්අඩංගුවට ගෙන තිබේ. මීගමුව අපරාධ විමර්ශන අංශයේ නිලධාරීන්ට ලද පැමිණිල්ලක් සම්බන්ධයෙන් සිදුකළ විමර්ශනයක් අනුව සැකකරු අත්අඩංගුවට ගෙන ඇති බව සඳහන්වේ. ප්‍රංශයේ රැකියා ලබාදෙන බවට පොරොන්දු වී මොහු විසින් විවිධ පුද්ගලයින් රවටා මුදල් වංචා කර ඇති බව පොලීසිය පවසයි. සැකකරුගෙන් සිදුකරන ලද ප්‍රශ්න කිරීම් වලදී අනාවරණය වී ඇත්තේ විදේශ රැකියා ලබාදෙන බව පවසා මුදල් වංචාකිරීම් සම්බන්ධයෙන් මෙවැනිම නඩු කිහිපයක් මීගමුව අධිකරණයේ ද පවතින බවය. සැකකරු අත්අඩංගුවට ගන්නා අවස්ථාවේ ඔහු සතුව තිබී ජංගම දුරකථන තුනක්, ලැප්ටොප් පරිගණකයක්, වංචා කරන ලද මුදලින් ලබාගත් මෝටර් රථයක් හා රන් මාලයක් ද පොලීසිය බාරයට ගෙන තිබේ. අත්අඩංගුවට ගෙන ඇත්තේ කටුනායක ප්‍රදේශයේ පදිංචි 38 හැවිරිදි අයෙක් වන අතර ඔහු මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිත බව පොලීසිය පැවසුවේය.", "URL": "https://sinhala.adaderana.lk/news.php?nid=71997", "Category": null, "Parent URL": null}