{"Source": "Adaderana", "Timestamp": "November 13, 2010 10:54 am", "Headline": "අල්ජසීරා සාමාජිකයින්ට වීසා දෙන්නැයි ජනපති‍ගෙන් උපදෙස්", "News Content": "ශ්‍රී ලංකාවට ඇතුළුවීම සඳහා වීසා අයදුම් කළ අල්ජසීරා රූපවාහිනී නාලිකාවේ සාමාජිකයින් තිදෙනාට වීසා ලබාදීමට පියවර ගන්නා ජනාධිපති මහින්ද රාජපක්ෂ මහතා උපදෙස් ලබාදී තිබේ. ජනාධිපති මහින්ද රාජපක්ෂ මහතාගේ දෙවන පදවි ප්‍රාප්ති උත්සවය ආවරණය කිරීම සඳහා මෙම මාධ්‍ය කණ්ඩායම ශ්‍රී ලංකාවට පැමිණීම සඳහා වීසා ඉල්ලුම් කර තිබුණි. එහෙත් ඔවුන්ට වීසා ‍ලබා ‍දීම ප්‍රතික්ෂේප කළ බව විදේශ කටයුතු අමාත්‍යාංශය මීට පෙර ප්‍රකාශ කර තිබුණි. ඔවුන්ට වීසා ලබාදීම ප්‍රතික්ෂේප කිරීමට හේතුවක් නොමැති බැවින් ශ්‍රී ලංකාවට ඇතුළුවීම අල්ජසීරා රූපවාහිනියේ මාධ්‍ය කණ්ඩායමට අවසර ලබා දීමට ජනාධිපතිවරයා විසින් අදාළ නිලධාරීන්ට උපදෙස් ලබාදී ඇති බව ජනාධිපති කාර්යාලයේ ප්‍රකාශකයෙකු සඳහන් කළේය. පසුගිය බදාදා දිනයේ දී අල් ජසීරා රූපවාහිනී නාලිකාව තුළින් මානුෂීය මෙහෙයුම් සමයේ යුද හමුදාව විසින් දෙමළ වැසියන් ඝාතනය කළ බවට පවසමින් ව්‍යාජ දර්ශන ප්‍රචාරය කරනු ලැබීය. ඒ සම්බන්ධයෙන් ශ්‍රී ලංකා රජය සිය විරෝධය පළ කළ අතර එම විකාශනයට එරෙහිව නීතිමය ක්‍රියාමාර්ග ගන්නා බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ලේ මහතා ප්‍රකාශ කළේය.", "URL": "https://sinhala.adaderana.lk/news.php?nid=12120", "Category": null, "Parent URL": null}