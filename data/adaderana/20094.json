{"Source": "Adaderana", "Timestamp": "November 19, 2011 08:27 am", "Headline": "පකිස්ථානයට ලකුණු 21 ක ජයක්", "News Content": "ඩුබායි හි පැවති ශ්‍රී ලංකා - පකිස්ථාන තෙවන එක්දින ක්‍රිකට් තරගයෙන් ලකුණු 21 ක ජයක් හිමිකරගැනීමට පාකිස්ථාන කණ්ඩායම ඊයේ(18) සමත්විය. තරගයේ කාසියේ වාසිය දිනූ පකිස්ථාන කණ්ඩායම ප්‍රථමයෙන් පන්දුවට පහරදීමට තීරණය කර තිබේ. ඒ අනුව නියමිත පන්දුවාර 50 අවසානයේ කඩුලු 8 ක් දැවී ලකුණු 257ක් ලබාගැනීමට ඔවුන් සමත්විය. මොහොමඩ් හෆීස් ලකුණු 83ක් සහ ඉම්රාන් ෆර්හාත් ලකුණු 70ක් ලබාගත්තේය. පන්දු යැවීමේ දී ලසිත් මාලිංග සහ සික්කුගේ ප්‍රසන්න කඩුලු 2 බැගින් ලබාගැනීමට සමත්විය. පිළිතුරු ඉනිම ක්‍රීඩා කළ ශ්‍රී ලංකා කණ්ඩායමට සියලු ක්‍රීඩකයින් පන්දුවාර 48 යි පන්දු 5 දී දවා ගැනීමට පකිස්ථානු පන්දුයවන්නන්ට හැකිවිය. එහිදී ඔවුන්ට ලබාගත හැකිවූයේ ලකුණු 236 ක් පමණි. එම ඉනිම වෙනුවෙන් ටී.එම්.ඩිල්ෂාන් ලකුණු 64 ක් සහ කුමාර් සංගක්කාර ලකුණු 45ක් ලබාගත්තේය. පන්දුයැවීමේ දී පාකිස්ථාන කණ්ඩායමේ උමාර් ගුල් සහ සයිඩ් අජ්මාල් කඩුළු 3 බැගින් දවාගැනීමට සමත්විය. ඒ අනුව තරග 5 න් සමන්විත එක්දින තරගාවලිය 2 ට 1 ක් ලෙස මේ වන විට පකිස්ථාන කණ්ඩායම ඉදිරියෙන් පසුවෙයි.", "URL": "https://sinhala.adaderana.lk/news.php?nid=20094", "Category": null, "Parent URL": null}