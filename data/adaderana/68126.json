{"Source": "Adaderana", "Timestamp": "January 14, 2017 04:13 pm", "Headline": "සම්මුතිවාදී ආණ්ඩුව ඉදිරියටම යා යුතුයි ", "News Content": "රට ගොඩනැගීමේ උතුම් පරමාර්ථය උදෙසා සම්මුතිවාදී ආණ්ඩුව යන ගමන ඉදිරියටම ගෙන යන බව ජනාධිපති මෛත්‍රිපාල සිරිසේන මහතා පවසයි. රටේ සහ ජනතාවගේ ප්‍රශ්න විසඳමින් අද ජීවත් වන ජනතාවටසේම හෙට උපදින දරුවන්ට ගෞරවනීය හා සමෘද්ධිමත් රටක් ගොඩනඟාදීමේ වගකීම වත්මන් රජය නොපිරිහෙලා ඉටුකරන බව ජනාධිපතිවරයා ගාල්ල ලබුදූව සිරිධම්ම විද්‍යාලයේ පැවති “ නිල මෙහෙවර - ජනපති ජනතා සේවයේ “ ගාල්ල දිස්ත්‍රික් සමාප්ති උත්සවය අමතමින් පැවසීය. රටේ සංවර්ධන ප්‍රතිපත්ති සහ සැලසුම් ක්‍රියාත්මක කිරීමේ දී රාජ්‍ය අංශය මෙන්ම පෞද්ගලික ක්ෂේත්‍රයේ සහ පුද්ගලයින් වශයෙන් ආකල්පමය වෙනස්කම් ඇති කරගනිමින් ඊට දායකවීමේ වැදගත්කම ද ජනාධිපතිවරයා මෙහිදී පෙන්වාදී තිබේ. ආණ්ඩුවේ ආර්ථික ප්‍රතිපත්ති තුළ ජාතික වශයෙන් ගන්නා තීන්දු තීරණවල දී ගාල්ල දිස්ත්‍රික්කයේ සංවර්ධනය වෙනුවෙන් සහ එහි ජනතාවගේ ආර්ථික තත්ත්වය ඉහළ නැංවීම සඳහා ගත යුතු පියවර ගන්නා බව ජනාධිපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=68126", "Category": null, "Parent URL": null}