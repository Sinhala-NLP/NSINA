{"Source": "Adaderana", "Timestamp": "July 4, 2013 02:34 pm", "Headline": "කරුවලගස්වැව සභාපතිවරයා 09 තෙක් රිමාන්ඩ්", "News Content": "කරුවලගස්වැව ප්‍රාදේශීය සභාවේ සභාපතිවරයා එළඹෙන 09 වන දින දක්වා රක්ෂිත බන්ධනාගාර ගත කොට තිබේ. අද(04) පෙරවරුවේ අත්අඩංගුවට ගත් මොහු පුත්තලම මහේස්ත්‍රාත් අධිකරණයට ඉදිරිපත් කිරීමෙන් පසු මෙලෙස රක්ෂිත බන්ධනාගාර ගත කළ බව අද දෙරණ වාර්තාකරු පවසයි. තබ්බෝව ජලාශයේ වාරිමාර්ග ක්ෂේත්‍ර සහකාරවරයාට පහරදීමේ සිද්ධියක් සම්බන්ධයෙන් ලැබුණු පැමිණිල්ලකට අනුව ප්‍රාදේශිය සභාවේ සභාපතිවරයා අත්අඩංගුවට ගන්නා ලදී. පහර කෑමට ලක්වු අය මේ වන විට පුත්තලම මුලික රෝහලේ ප්‍රතිකාර ලබමින් සිටියි. රක්ෂිත බන්ධනාගාර ගත කර ඇති කරුවගලස්වැව ප්‍රාදේශීය සභාවේ සභාපතිවරයා මීට පෙර අවස්ථා 03 කදී විවිධ පුද්ගලයින්ට සහ රජයේ නිළධාරීන්ට පහර දීමේ සිද්ධීන් සම්බන්ධයෙන් පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් පසුව දැඩි ඇප කොන්දේසි මත මුදා හැර සිටින අයෙකි. එසේ සිදු කරන ලද සියලුම පහර දීම් වු අවස්ථා වලදී සැකකරු අධික ලෙස බීමතින් සිට ඇති බවටද පොලීසියට තොරතුරු වාර්තා වී ඇති බව පොලීසිය පවසයි. කරුවලගස්වැව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=35483", "Category": null, "Parent URL": null}