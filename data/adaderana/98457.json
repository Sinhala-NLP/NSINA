{"Source": "Adaderana", "Timestamp": "October 30, 2018 05:00 pm", "Headline": "රාජ්‍ය ආයතන තුළ සාමය කඩවීමට ඉඩ නොතබන්න ජනපති ඉල්ලයි", "News Content": "රාජ්‍ය ආයතන තුළ ගැටුම්කාරී තත්ත්වයකට ඉඩ නොතබා සාමය ආරක්ෂා කර ගැනීමට කැපවන ලෙස ජනාධිපතිවරයා වෘත්තීය සමිති නියෝජිතයන්ගෙන් ඉල්ලයි. ජනාධිපති මෛතී‍්‍රපාල සිරිසේන මහතා මෙම ඉල්ලීම සිදු කළේ ශ‍්‍රී ලංකා නිදහස් පක්ෂයේ සහ පොදු ජන එක්සත් පෙරමුණේ වෘත්තීය සමිති නියෝජිතයන් සමඟ අද (30) පෙරවරුවේ ජනාධිපති කාර්යාලයේ දී පැවති හමුවකදී ය. පසුගිය දිනවල රාජ්‍ය ආයතන කිහිපයක් තුළ ඇති වූ සිදුවීම් පෙන්වාදුන් ජනාධිපතිවරයා ජාත්‍යන්තර වශයෙන් රටට අපකීර්තියක් ගෙනදීමට එජාපය ප‍්‍රමුඛ ඇතැම් දේශපාලන පක්ෂ කටයුතු කරන තත්ත්වයක් තුළ සියලු රාජ්‍ය ආයතනවල සාමය පවත්වාගෙන යමින් රජයට අවශ්‍ය සහයෝගය ලබාදෙන ලෙස වෘත්තීය සමිති නියෝජිතයන්ගෙන් ඉල්ලා සිටියේ ය. ඒ අනුව රාජ්‍ය ආයතන තුළ ප‍්‍රචණ්ඩත්වයට කිසිදු ඉඩක් නොතැබීම වෘත්තීය සමිති නියෝජිතයන්ගේ වගකීම බව ද ජනාධිපතිවරයා වැඩිදුරටත් පෙන්වා දුන්නේ ය. මෙහිදී අදහස් දැක්වූ වෘත්තීය සමිති නියෝජිතයන් පෙන්වා දුන්නේ නව රජයේ ඉදිරි වැඩ කටයුතු වෙනුවෙන් තම පූර්ණ සහය පළ කරන බවයි. අමාත්‍ය මහින්ද අමරවීර, ගාමිණි ලොකුගේ, මහින්දානන්ද අලුත්ගමගේ යන මහත්වරුන් ඇතු`ථ පිරිසක් ද මෙම හමුවට එක්ව සිටියහ.", "URL": "https://sinhala.adaderana.lk/news.php?nid=98457", "Category": null, "Parent URL": null}