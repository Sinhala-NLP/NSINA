{"Source": "Adaderana", "Timestamp": "April 15, 2013 10:45 am", "Headline": "ප්‍රමිතිය නැති එක්ස් කිරණ යන්ත්‍ර ගැන ආයෙත් පැමිණිලි", "News Content": "ප්‍රමිතියෙන් තොර එක්ස් කිරණ යන්ත්‍ර පිළිබඳව යළිත් වරක් පැමිණිලි ලැබෙමින් පවතින බව ජාතික පරමාණුක ශක්ති අධිකාරිය පවසයි. ඒ අනුව එම ලැබෙන පැමිණිලි ඔස්සේ විමර්ශන මේ වන විටත් ආරම්භ කර ඇති බව එම අධිකාරීයේ සභාපති ආචාර්ය රංජිත් විජේවර්ධන මහතා සඳහන් කළේය. මෙරට තුළ භාවිතයට ගන්නා එක්ස් කිරණ යන්ත්‍ර ප්‍රමිතියෙන් තොර බවට ලැබුණු පැමිණිලි ඔස්සේ මීට ප්‍රථම පරමාණුක ශක්ති අධිකාරිය විසින් ඒ පිළිබදව විමර්ශන සිදුකළේය. ඒ අනුව භාවිතයට නුසුදුසු එක්ස් කිරණ යන්ත්‍ර 22 ක් භාවිතයෙන් ඉවත් කෙරුණු අතර ඒවා අයිතිකරුවන්ට නීතිමය පියවර ගනු ලැබීය. ඉන් අනතුරුව මෙරට තුළ එක්ස් කිරණ යන්ත්‍රයක් භාවිත කරන්නේ නම් එහි ප්‍රමිතිය පිළිබඳ ජාතික පරමාණුක ශක්ති අධිකාරියෙන් සහතිකයක් ලබාගත යුතු බව පරමාණුක ශක්ති අධිකාරිය සඳහන් කළේය. එම සහතිකය එක්ස් කිරණ යන්ත්‍රය සවිකර ඇති ස්ථානයේ ප්‍රදර්ශනය කළ යුතු බව ද එම අධිකාරිය දැනුම් දුන්නේය. කෙසේ වෙතත් මේ වන විට නැවත වරක් ප්‍රමිතියෙන් තොර එක්ස් කිරණ යන්ත්‍ර භාවිත කරන බවට තම අධිකාරිය වෙත පැමිණිලි ලැබී ඇති බව සභාපතිවරයා සඳහන් කළේය.", "URL": "https://sinhala.adaderana.lk/news.php?nid=33271", "Category": null, "Parent URL": null}