{"Source": "Adaderana", "Timestamp": "December 17, 2013 03:20 pm", "Headline": "පංච පුද්ගල ඝාතනයේ සැකකරු යළි රිමාන්ඩ්", "News Content": "අනුරාධපුර විහාරහල්මිල්ලකුලම ප්‍රදේශයේ පංච පුද්ගල ඝාතන සිද්ධියට සම්බන්ධ සැකකරු තවදුරටත් රක්ෂිත බන්ධනාගාර ගත කිරීමට අනුරාධපුර ප්‍රධාන මහේස්ත්‍රාත් අධිකරණය නියෝග කර තිබේ. සැකකරු අද(17) දින අධිකරණය හමුවට ඉදිරිපත් කළ අවස්ථාවේ ඔහු ලබන 24 වන දින දක්වා තවදුරටත් රක්ෂිත බන්ධනාගාර ගත කරන ලෙස මහේස්ත්‍රාත් රුවන්දිකා මාරපන මහත්මිය නියෝග කළ බව අද දෙරණ අධිකරණ වාර්තාකරු සඳහන් කළේය. සිද්ධිය සම්බන්ධයෙන් විමර්ශන මෙහෙය වු පොලිස් නිලධාරීන් මීළඟ නඩු දිනයේ දී මහේස්ත්‍රාත් පරීක්ෂණයේ සාක්ෂි සඳහා කැඳවන ලෙසට ද මහේස්ත්‍රාත්වරිය නියෝග කර තිබේ. පසුගිය මස 04 වැනිදා අනුරාධපුර විහාරහල්මිල්ලකුලම ප්‍රදේශයේ නිවසක් තුළ කාන්තාවන් තිදෙනෙකු ඇතුළු පුද්ගලයින් පස් දෙනෙකු තියුණු ආයුධයකින් පහරදී ඝාතනය කර තිබුණි. සිද්ධිය සම්බන්ධයෙන් අත්අඩංගුවට ගත් සැකකරු බකමූණ ප්‍රදේශයේ පදිංචිකරුවෙකු වන අතර ඔහු හිටපු යුධ හමුදා සෙබලෙකු බව අනාවරණය විය.", "URL": "https://sinhala.adaderana.lk/news.php?nid=39659", "Category": null, "Parent URL": null}