{"Source": "Adaderana", "Timestamp": "August 21, 2017 08:35 pm", "Headline": "මුන්දලමේ තරුණයාගේ මරණය ඝාතනයක්", "News Content": "මුන්දලම පොලිස් වසමේ - සමීරගම ප්‍රදේශයේ පොල් වත්තකදී වයස අවුරුදු 16 ක තරුණයෙකුව ගෙල සිර කර ඝාතනය කළ බව කියන 34 හැවිරිදි පුද්ගලයෙකු අත්අඩංගුවට ගෙන තිබේ. පසුගිය 20 වැනිදා සවස මෙම ඝාතනය සිදුවී ඇති බවට සැක පළ කරන බව පොලීසිය සඳහන් කරයි. ඝාතනයට ලක්ව ඇත්තේ මුන්දලම - සමීරගම පදිංචිව සිටි මොහොමඩ් නසාර් නල්සාර් (අවු:16) නම්වූ තරුණයෙකුය. මිය ගොස් ඇති අය වසරකට පමණ පෙර පාසල් ගමන අවසන් කර ඇති බව සඳහන්ය. අත්අඩංගුවට ගෙන ඇති සැකකරු 20 වැනිදා සවස මත්පැන් පානය කර පසුව ඝාතනයට ලක්ව ඇති තරුණාද සමඟ සමීරගම ගම්මානයේ ඇති පොල් වත්තකට ගොස් තිබේ. සැකකරු සමඟ ගිය තරුණයා නැවත නොපැමිණීම සම්බන්ධයෙන් සොයා බලන විට ඔහුගේ මළ සිරුර පොල් ඉඩමේ තිබී හමුවී තිබේ. අනතුරුව කුපිත වී ඇති ගම්මු සැකකරුට පහර දී ඇති අතර පහර කෑමට ලක්ව ඇති සැකකරු ප්‍රතිකාර සඳහා මුන්දලම දිසා රෝහලට ඇතුළත් කර ඇත. මළ සිරුර තිබූ ස්ථානයට පැමිණි පුත්තලම වැඩ බලන මහේස්ත්‍රාත් ෆසාල් අබුතාහිර් මහතා විසින් මූලික මහේස්ත්‍රාත් පරීක්ෂණය පවත්වන ලදී. සිද්ධියට සම්බන්ධ සැකකරුව වහාම අත්අඩංගුවට ගෙන අධිකරණය වෙත ඉදිරිපත් කරන ලෙසත් වැඩිදුර වාර්තාවක් කඩිනමින් අධිකරණය වෙත ඉදිරිපත් කරන ලෙසත් වැඩ බලන මහේස්ත්‍රාත්වරයා මුන්දලම පොලීසියට නියෝග කර තිබේ. ඝාතනය සිදුවී ඇති ස්ථානයට පැමිණි පුත්තලම කොට්ඨාස බාර පොලිස් අධිකාරී කාර්යාලයේ අපරාධ නිරීක්ෂණ ඒකකයේ නිලධාරීන්ද විමර්ශන කටයුතු සිදු කළ අතර ඝාතනය සිදුවීමට පෙර මිය ගොස් ඇති තරුණයාට කිසියම් ලිංගික ආපරාධයක් සැකකරු විසින් සිදු කර ඇද්ද යන්න සම්බන්ධයෙන් පොලීසිය පරීක්ෂණ සිදු කරන බව සඳහන්ය. පශ්චාත් මරණ පරීක්ෂණය සඳහා මළ සිරුර පුත්තලම මූලික රෝහලට ගෙන ගොස් තිබේ. මුන්දලම පොලිස් ස්ථානාධිපති පොලිස් පරීක්ෂක සමන් ඒකනායක,අපරාධ විමර්ශණ අංශයේ ස්ථානාධිපති උප පොලිස් පරීක්ෂක සරත් මහතා ඇතුළු නිලධාරීන් වැඩිදුර විමර්ශක කටයුතු කරගෙන යයි.", "URL": "https://sinhala.adaderana.lk/news.php?nid=76528", "Category": null, "Parent URL": null}