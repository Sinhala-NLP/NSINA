{"Source": "Adaderana", "Timestamp": "December 7, 2012 08:11 am", "Headline": "දෝෂාභියෝග චෝදනා විභාගය අදත්", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත්ව ඇති දෝෂාභියෝග යෝජනාව පිළිබඳ විමර්ශනයට පාර්ලිමේන්තු විශේෂ තේරීම්කාරක සභාව අද (07) යළි රැස්වෙයි. අද පස්වරු 1.30 ට එය රැස්වීමට නියමිතය. ඊයේ පස්වරුවේ කාරක සභාව රැස්වූ අතර එහිදී අගවිනිසුරුවරිය තෙවන වරටත් කාරක සභාව ඉදිරියේ පෙනී සිටියාය. කෙසේ වුව ද තේරීම් කාරක සභාව කෙරෙහි විශ්වාසයක් නොමැති බව පවසමින් අගවිනිසුරු ආචාර්ය ශිරාණි බණ්ඩාරනායක මහත්මිය ඊයේ එම කාරක සභාවේ විමර්ශන අතරවාරයේ දී ඉවත්ව ගොස් තිබිණි. කෙසේ වෙතත් දෝෂාභියෝගයට අවශ්‍යය ලිපි ලේඛන අගවිනිසුරුවරියට ලබා දී ඇති බව කාරක සභාවේ සමාජික ජෝන් අමරතුංග මහතා සඳහන් කළේය. ඒවා අධ්‍යයනය කිරීම සදහා ඇය විසින් කල් ඉල්ලා ඇති බව ද හෙතෙම පැවසීය. මේ අතර අදාළ කාරක සභාවේ සාමාජිකත්වයෙන් ඉවත් වන්නේ ද නැද්ද යන්න පිළිබඳ අද තීරණයක් ගන්නා බව එක්සත් ජාතික පක්ෂයේ ප්‍රකාශකයෙක් සඳහන් ක‍ර සිටියේය.", "URL": "https://sinhala.adaderana.lk/news.php?nid=29765", "Category": null, "Parent URL": null}