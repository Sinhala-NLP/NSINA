{"Source": "Adaderana", "Timestamp": "May 16, 2019 10:33 am", "Headline": "එක්සත් ජාතීන්ගේ මහලේකම්ගේ දෙවැනි නැවතුම", "News Content": "එක්සත් ජාතීන්ගේ මහලේකම් අන්තෝනියෝ ගුටේරස් ෆීජි දූපත් වෙත පැමිණ සිටියි. ෆීජි දූපත්, ඔහුගේ දකුණු පැසිෆික් සංචාරයේ දෙවන නැවතුමයි. තෙදින නවසීලන්ත සංචාරය නිමා කරමින් ෆීජි දූපත් වෙත පැමිණි ජගත් සංවිධානයේ මහලේකම්වරයාට එහිදී හිමිවුණේ උණුසුම් පිළිගැනීමක්. නවසීලන්තයේදී මෙන්ම ෆීජි දිවයිනේදීද මහලේකම්වරයා වෙනුවෙන් සාම්ප්‍රදායික පිළිගැනීමේ උත්සවයක් සූදානම් කර තිබුණි. එම අවස්ථාවට එරට අගමැති ෆ්‍රෑන්ක් බෙයිනිමරාමාද එක්ව සිටියේය. මහලේකම්වරයා කෙටි කතාවක් පවත්වමින් ජගත් සාමසාධක හමුදාවට එරටින්ද භටයන් යැවීම සම්බන්ධයෙන් ස්තූතිය පුදකර සිටියේය. එමෙන්ම දේශගුණික විපර්යාස අවම කිරීම සඳහා පැසිෆික් කලාපය හා සාමුහිකව කටයුතු කරන බවට ඔහු එහිදී පොරොන්දුවක්ද ලබා දුන්නේය. දේශගුණික විපර්යාසවලට එරෙහිව සටන් වැදීම සඳහා අවධානය සහ එකඟතාව ලබා ගැනීම අන්තෝනියෝ ගුටේරස්ගේ පැසිෆික් සංචාරයේ ප්‍රධාන අරමුණයි.", "URL": "https://sinhala.adaderana.lk/news.php?nid=110049", "Category": null, "Parent URL": null}