{"Source": "Adaderana", "Timestamp": "June 21, 2012 02:13 pm", "Headline": "2009 වසරේ සිට ලංගම බස්රථවල දුම් පරීක්ෂාවක් නෑ", "News Content": "2009 වසරේ සිට ලංකා ගමනාගමන මණ්ඩලයට අයත් බස් රථවල දුම් පරීක්ෂාවක් සිදුකර නොමැති වග තමන් පිළිගන්නා බව ප්‍රවාහන අමාත්‍ය කුමාර වෙල්ගම මහතා පවසයි. අද පාර්ලිමේන්තුවේදී එක්සත් ජාතික පක්ෂ පාර්ලිමේන්තු මන්ත්‍රී පී.හැරිසන් මහතා විසින් අසන ලද ප්‍රශ්නයකට පිළිතුරු දෙමින් අමාත්‍යවරයා මේ බව කියා සිටි වග අදදෙරණ පාර්ලිමේන්තු වාර්තාකරු සඳහන් කරයි. දුම්පරීක්ෂණ මධ්‍යස්ථාන පවත්වාගෙන යාමට පුද්ගලික ආයතන දෙකකට පමණක් අවස්ථාව සලසාදීම අසාධාරණ බවත්,ඉදිරියේදි ඒ පිළිබඳ විශේෂ වැඩපිළිවෙළක් සකස් කිරීම සඳහා අවධානය යොමුව ඇති බවත් අමාත්‍යවරයා පාර්ලිමේන්තුවේදී පෙන්වා දුන්නේය. ලංගම බස් රථ 5000 ක් පමණ දුම්පරීක්ෂාව නොකොට තිබියදී පුද්ගලික බස් රථවල දුම්පරීක්ෂණ පැවැත්වීම පිළිබඳ කවර කතාදැයි අද(21)පාර්ලිමේන්තුවේදී සාකච්ඡාවට බඳුන්වී ඇත. කෙසේ වෙතත් ඉදිරියේදී ලංගම ඩිපෝවල දුම්පරීක්ෂණ මධ්‍යස්ථාන ස්ථාපිත කිරීම කෙරෙහි අවධානය යොමුව ඇති බවත්,එමගින් ලංගමටද අමතර ආදායමක් ලැබිය හැකිවෙනු ඇති බවත් වෙල්ගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25207", "Category": null, "Parent URL": null}