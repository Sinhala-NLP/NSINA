{"Source": "Adaderana", "Timestamp": "November 6, 2013 07:28 pm", "Headline": "මධ්‍යම කඳුකරයට අධික මීදුම් තත්ත්වයක් ", "News Content": "මධ්‍යම කඳුකරයට මේ දින වල අධික මීදුම් තත්ත්වයක් පවතින බව වාර්තා වෙයි. විශේෂයෙන්ම රාත්‍රී කාලයේ පවතින අධික මීදුම් තත්ත්වය හේතුවෙන් රථවාහන ගමනාගමනයට දැඩි බාධා පැමිණ ඇති බව වාර්තා වෙයි. හැටන් - කොළඹ ප්‍රධාන මාර්ගයේත් , හැටන් - නුවරඑලිය මාර්ගයේත් මෙම අධික මීදුම් තත්ත්වය පවතින බව පොලීසිය සඳහන් කරයි. මේ නිසා එම මාර්ග වල වාහන ධාවනයේ දී වඩාත් කල්පනාකාරී වන ලෙස පොලීසිය විසින් රියදුරන්ගෙන් ඉල්ලා සිටියි මේ අතර කොළඹ සිට නුවරඑලිය දක්වා ධාවනය වු මෝටර් රථයක් දිඹුල සෙන්ක්ලෙයාර් දියඇල්ල අසළ දී අධික මිදුම් තත්ත්වය හේතුවෙන් අඩි 75 ක ප්‍රපාතයකට පෙරළී තිබේ. ඊයේ(05) රාත්‍රී 10.00 ට පමණ මෙම අනතුර සිදුව ඇති බව වාර්තා වෙයි. මේ අතර නිවිතිගල දොලොස්වල ප්‍රදේශයේ දී පාසල් ළමුන් ප්‍රවාහනය කරන බස් රථයක් අනතුරට ලක්වීමෙන් පාසල් සිසුන් ඇතුළු පුද්ගලයින් 14 දෙනෙකු තුවාල ලබා තිබේ. බස් රථයේ තිරිංග ක්‍රියාවිරහිත වීමෙන් ඉදිරියෙන් ගමන් කළ තවත් බස් රථයක ගැටී ප්‍රපාතයකට පෙරළීමෙන් අනතුර සිදුව ඇති බව පොලීසිය සඳහන් කරයි අනතුරින් තුවාල ලැබුවන් අතර පාසල් සිසු සිසුවියන් 10 දෙනෙකු සහ ගුරුවරියන් දෙදෙනෙකු වාර්තා වෙයි. ඔවුන් වතුපිටිය රෝහලේ ප්‍රතිකාර ලබන බව පොලීසිය පවසයි. බස් රථයේ රියදුරු සහ කොන්දොස්තරවරයා ද අනතුරින් තුවාල ලබා ඇති අතර ඔවුන් දෙදෙනා ප්‍රතිකාර සදහා රත්නපුර රෝහලට ඇතුළත් කර තිබේ", "URL": "https://sinhala.adaderana.lk/news.php?nid=38652", "Category": null, "Parent URL": null}