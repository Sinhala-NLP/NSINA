{"Source": "Adaderana", "Timestamp": "March 6, 2015 07:42 pm", "Headline": "ක්‍රිස් නෝනිස් ජනපතිගේ ජාත්‍යන්තර උපදේශකයා වෙයි ", "News Content": "ජනාධිපති මෛත්‍රීපාල සිරිසේන මහතාගේ ජාත්‍යන්තර කටයුතු පිළිබඳ උපදේශකවරයා ලෙස ක්‍රිස්නෝනිස් මහතා පත් කර තිබේ.ක්‍රිස් නෝනිස් මහතා ජනාධිපති ලේකම් කාර්යාලයේ දී අද පස්වරුවේ ජනාධිපතිවරයා අතින් සිය පත්වීම් ලිපිය ලබාගත් බව ජනාධිපති මාධ්‍ය අංශය පැවසුවේය.පසුගිය කාලයේ ක්‍රිස්නෝනිස් මහතා බ්‍රිතාන්‍යයේ ශ්‍රී ලංකා මහකොමසාරිස්වරයා ලෙස කටයුතු කළේය.ලන්ඩන් විශ්වවිද්‍යාලයේ වෛද්‍ය උපාධිධාරියෙකු වන හෙතෙම කේම්බ්‍රිජ් විශ්වවිද්‍යාලයේ පශ්චාත් උපාධිධරයෙකු ද වෙයි.ජාත්‍යන්තර සංවිධාන ගණනාවක නිලතල දරා ඇති ක්‍රිස්නෝනිස් මහතා පොදුරාජ්‍ය මණ්ඩලයීය සංගමයේ නියෝජ්‍ය සභාපති ධුරය ද හොබවා ඇති බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=49791", "Category": null, "Parent URL": null}