{"Source": "Adaderana", "Timestamp": "August 16, 2017 02:17 pm", "Headline": "  නීති විරෝධීව මසුන් මැරූ 9ක් කොටු", "News Content": "පේදුරුතුඩුවට ඊසාන දිග මුහුදු ප්‍රදේශයේ මත්ස්‍ය අභිජනන ස්ථානවලට හානි කරමින් නීති විරෝධී ලෙස මසුන් ඇල්ලීමේ නිරත වූ පුද්ගලයින් 9 දෙනෙකු අත්අඩංගුවට ගෙන තිබේ. උතුරු නාවික විධානයට අයත් නාවිකයින් පිරිසක් සහ වෙරළාරක්ෂක බලකා නිලධාරීන් පිරිසක් එක්ව සිදුකළ මෙහෙයුමකදී මෙම පිරිස අත්අඩංගුවට ගෙන ඇති බව සඳහන්ය.සැකකරුවන් මත්ස්‍ය අභිජනන ස්ථානවලට හානි වන පරිදි නීති විරෝධී ලෙස මසුන් අල්ලන අයුරු නාවික හමුදාව විසින් නිරීක්ෂණය කිරීමෙන් අනතුරුව අත්අඩංගුවට ගැනීමට පියවර ගත් බව නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වලාකුළුගේ මහතා සඳහන් කළේය. අත්අඩංගුවට ගත් සැකකරුවන් 09 දෙනා හා ඔවුන් පැමිණි යාත්‍රා ඉදිරි නීතිමය කටයුතු සඳහා යාපනය සහකාර ධීවර අධ්‍යක්ෂ වෙත බාර දී තිබේ.", "URL": "https://sinhala.adaderana.lk/news.php?nid=76361", "Category": null, "Parent URL": null}