{"Source": "Adaderana", "Timestamp": "February 15, 2017 12:20 pm", "Headline": " හොර පාරෙන් ඔස්ට්‍රේලියා ගිය ලාංකිකයින්ට අගමැතිගෙන් ආරාධනයක්", "News Content": "මිනිස් ජාවාරම්කරුවන්ට හසුව ඔස්ට්‍රේලියාවට යාමට උත්සාහ කිරීම හේතුවෙන් මේ වන විට සංක්‍රමණික කඳවුරුවල රැඳී සිටින ශ්‍රී ලාංකිකයින්ට නැවත මෙරටට පැමිණෙන ලෙස අග්‍රාමාත්‍ය රනිල් වික්‍රමසිංහ මහතා විවෘත ආරාධනයක් සිදුකර තිබේ. ඔස්ට්‍රේලියාවේ කැන්බරා නුවර පාර්ලිමේන්තු පරිශ්‍ර යේ පැවති විශේෂ ප්‍රවෘත්ති සාකච්ඡාවකට එක්වෙමින් අග්‍රාමාත්‍යවරයා මේ බව ප්‍රකාශ කළ බව අග්‍රාමාත්‍ය කාර්යාලය සඳහන් කළේය. අග්‍රාමාත්‍ය රනිල් වික්‍රමසිංහ සහ ඔස්ට්‍රේලියානු අග්‍රාමාත්‍ය මැල්කම් ටර්න්බුල් යන මහත්වරුන් විසින් මෙම ප්‍රවෘත්ති සාකච්ඡාව පවත්වා තිබේ. එහිදී අදහස් දක්වමින් ඔස්ට්‍රේලියානු අග්‍රාමාත්‍යවරයා ප්‍රකාශ කර ඇත්තේ ඔස්ට්‍රේලියාව සහ ශ්‍රී ලංකාව අතීතයේ සිට මේ දක්වා ක්ෂේත්‍ර ගණනාවක් තුළ ඉතා මිත්‍රශීලීව සහ අවබෝධයෙන් ක්‍රියා කරන බවයි. දෙරට ප්‍රතිවාදීව කටයුතු කරන්නේ ක්‍රිකට් ක්‍රීඩාවේ දී පමණක් බව ද ඔස්ට්‍රේලියානු අග්‍රාමාත්‍යවරයා සඳහන් කර තිබේ. ආර්ථික අධ්‍යාපන, ආයෝජන, තාක්ෂණ, බලශක්ති ආදී ක්ෂේත්‍ර ගණනාවක ශ්‍රී ලංකා ඔස්ට්‍රේලියා සබඳතා තවදුරටත් පුළුල් කරලීම තම අපේක්ෂාව බව ද මැල්කම් ටර්න්බුල් මහතා ප්‍රකාශ කළ බව අග්‍රාමාත්‍ය කාර්යාලය සඳහන් කළේය. එහිදී අදහස් දක්වා ඇති අග්‍රාමාත්‍ය රනිල් වික්‍රමසිංහ මහතා ශ්‍රී ලංකාව වෙත දක්වන මිත්‍රශීලි සහයෝගය පිළිබද ඔස්ට්‍රේලියානු රජය වෙත සිය කෘතඥතාව පළ කර තිබේ. මේ අතර අග්‍රාමාත්‍ය රනිල් වික්‍රමසිංහ මහතා ඔස්ට්‍රේලියානු අග්‍රාමාත්‍ය මැල්කම් ටර්න්බුල් මහතා අතර ද්වීපාර්ශවික සාකච්ඡා එරට පාර්ලිමේන්තු මන්දිරයේ දී පැවැත්වුණි. ඉන්දියන් සාගරයේ ආර්ථික හා මූල්‍ය කේන්ද්‍රස්ථානයක් බවට පත්වීමේ ප්‍රයත්නය සාර්ථක කරගැනීම උදෙසා ශ්‍රී ලංකාව ක්‍රියාත්මක කරන නව ආර්ථික ප්‍රතිසංස්කරණ ක්‍රියාවලියට පූර්ණ සහයෝගය ලබාදෙන බව ඔස්ට්‍රේලියානු අග්‍රාමාත්‍යවරයා එහිදී ප්‍රකාශ කර ඇත. දෙරට අතර ආර්ථික දේශපාලන හා සමාජයීය සබඳතා තවදුරටත් පුළුල් හා ශක්තිමත් කරලීමේ නව ප්‍රවේශයක් කරා එළඹීමට ද කටයුතු කරන බව ඔස්ට්‍රේලියානු අග්‍රාමාත්‍යවරයා පෙන්වා දී තිබේ. මෙහිදී අදහස් දක්වමින් අග්‍රාමාත්‍ය රනිල් වික්‍රමසිංහ මහතා පවසා ඇත්තේ ඔස්ට්‍රේලියානු ශ්‍රී ලංකා මිත්‍රත්වය වසර සියයක අධික කාලයක් තිස්සේ පැවත එන බවයි. ශ්‍රී ලංකාව අසීරූ තත්ත්වයන්ට මුහුණදුන් අවස්ථාවන්වල දී ඔස්ට්‍රේලියාව ශ්‍රී ලංකාව වෙනුවෙනු පෙනි සිටීම සම්බන්ධයෙන් අග්‍රාමාත්‍යවරයා විශේෂ ස්තූතිය පළ කර තිබේ. 1954 වසරේ ශ්‍රීමත් ජෝන් කොතලාවල මහතා ඔස්ට්‍රේලියාවේ නිල සංචාරයක නිරත වීමෙන් අනතුරුව මෙරට අග්‍රාමාත්‍යවරයෙකු ඔස්ට්‍රේලියාවේ ද්වීපාර්ශවික සාකච්ඡා සඳහා සහභාගී වු ප්‍රථම අවස්ථාව මෙය බව සඳහන්ය. ඒ අනුව මෙම ඓතිහාසික අවස්ථාව වෙනුවෙන් එරට පාර්ලිමේන්තු මන්දිරයේ දී අග්‍රාමාත්‍යවරයා ඇතුළු දූත පිරිස මහත් හරසරින් යුතුව පිළිගැණුනු බව අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=69662", "Category": null, "Parent URL": null}