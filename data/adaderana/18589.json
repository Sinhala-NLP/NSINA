{"Source": "Adaderana", "Timestamp": "September 8, 2011 09:01 am", "Headline": "ඡන්ද නීතිය කැඩූ 21 ක් අත්අඩංගුවේ", "News Content": "ඉදිරි පළාත් පාලන ආයතන ඡන්ද විමසීමට අදාළව මැතිවරණ නීතී උල්ලංඝණය කළ පුද්ගලයින් 21 දෙනෙකු අත්අඩංගුවට ගෙන ඇති බව පොලිසිය පවසයි. මැතිවරණ මහලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා කියා සිටියේ අත්අඩංගුවට ගත් පුද්ගලයින් අධිකරණයට ඉදිරිපත් කිරීමට කටයුතු යොදා ඇති බවයි. එම පිරිසෙන් 14 දෙනෙකු නීතී විරෝධී ලෙස පෝස්ටර් ඇලවීම සම්බන්ධයෙන් අත්අඩංගුවට ගෙන ඇති බව පොලිසිය ප්‍රකාශ කරයි. ඊට අමතරව මේ වන විට ඉදිරි පළාත් පාලන ඡන්ද විමසීමට අදාළව පැමිණිලි 21ක් ලැබී ඇති බව ගාමිණි නවරත්න මහතා සඳහන් කරයි. මැතිවරණ නීතී උල්ලංඝණය කරමින් මැතිවරණ ප්‍රචාරක කටයුතු සඳහා යොදා ගත් වාහන 4ක් ද පොලිසිය භාරයට ගෙන ඇති බව ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18589", "Category": null, "Parent URL": null}