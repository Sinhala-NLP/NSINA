{"Source": "Adaderana", "Timestamp": "June 23, 2015 03:19 pm", "Headline": "ප්‍රේමලාල් ජයසේකර තවදුරටත් රිමාන්ඩ්", "News Content": "හිටපු නියෝජ්‍ය අමාත්‍ය ප්‍රේමලාල් ජයසේකර මහතා ලබන 30 වනදා දක්වා තවදුරටත් රක්ෂිත බන්ධනාගාර ගත කිරීමට පැල්මඩුල්ල මහේස්ත්‍රාත් අධිකරණය නියෝග කර තිබේ.පසුගිය ජනාධිපතිවරණ සමයේ කහවත්ත ප්‍රදේශයේදී එක්සත් ජාතික පක්ෂ ආධාරකරුවෙකුට වෙඩි තබා ඝාතනය කිරීම සම්බන්ධයෙන් හිටපු නියෝජ්‍ය අමාත්‍යවරයාට චෝදනා එල්ල වී ඇත.මීට අමතරව සිද්ධිය සම්බන්ධයෙන් අත්අඩංගුවට ගත් තවත් සැකකරුවන් 06 දෙනෙකු ද ලබන 30 වන දින දක්වා රක්ෂිත බන්ධනාගාර ගත කිරීමට පැල්මඩුල්ල මහේස්ත්‍රාත් දිනේෂ් ලක්මාල් පෙරේරා මහතා නියෝග කර ඇති බව සඳහන්ය.සිද්ධියට අදාළ පරික්ෂණ කටයුතු තවදුරටත් සිදු වන බැවින් එම කටයුතු අවසන් වන තෙක් සැකකරුවන් රක්ෂිත බන්ධනාගාර ගත කරන ලෙස අපරාධ පරික්ෂණ දෙපාර්තමේන්තුව සිදු කරන ලද කරුණු දැක්වීමක් සැලකිල්ලට ගනිමින් මහේස්ත්‍රාත්වරයා මෙම නියෝගය ලබාදී ඇත.", "URL": "https://sinhala.adaderana.lk/news.php?nid=52193", "Category": null, "Parent URL": null}