{"Source": "Adaderana", "Timestamp": "May 21, 2018 05:24 pm", "Headline": " කෑගල්ලේ පවුල් 667ක සාමාජිකයන් 2646ක් අවතැන් වෙලා", "News Content": "\"අපි මේ සූදානම් වන්නේ දැනට පවතින අයහපත් කාලගුණික තත්ත්වයන් හමුවේ, අපේ තිබෙන අත්දැකීම් සමඟ ඉදිරියේදී ඇතිවිය හැකි ආපදා තත්ත්වයන්ට වඩාත් සාර්ථක අයුරින් මුහණදී, ජනතාවට සිදුවිය හැකි හානි වලක්වා ගැනීමටත් අවම කරගැනීමට “ යැයි විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. “ ඒ සඳහා කෑගල්ල මහ දිසාපතිතුමා ඇතුළු කෑගල්ල ලංකා විදුලිබල මණ්ඩලය, කෑගල්ල ජල සම්පාදන මණ්ඩලය ආපදා කළමනාකරණ මධ්‍යස්ථානය, ආරක්ෂක අංශ වැනි සේවා සපයන සියලු ආයතනයන් වඩාත් කැපවීමෙන් කටයුතු කරන අතරම ජනතාවගේ හදිසි අවශ්‍යතා අනුව සේවය සැපයීමට මේ දිනවලදී ඔවුන් සීරුවෙන් සිටීමට බලාපොරොත්තු වෙනවා\" යැයි විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා ප‍්‍රකාශකර සිටී. ඒ මහතා මෙම අදහස් පළකළේ, පවතින අයහපත් කාලගුණික තත්ත්වය හමුවේ ආපදාවන්ට මුහුණදී තිබෙන කෑගල්ල දිස්ත‍්‍රික්කයේ ජනතාවගේ තත්ත්වය විමසීම සඳහා අද (21) නිරීක්ෂණ චාරිකාවකට සහභාගි වෙමිනි. මෙහිදී අදහස් දැක්වූ අමාත්‍ය සියඹලාපිටිය මහතා, \"වසර දෙකකට ප‍්‍රථම 2016 මැයි මාසයේ මේ වගේ කාලයක තමයි අරණායක නායයෑමේ සිද්ධියත් සමඟ කෑගල්ල දිස්ත‍්‍රික්කය බරපතළම ආපදාවට මුහුණ දුන්නේ. දැනට තිබෙන දේශගුණික තත්ත්වයත් යහපත් නැහැ. අද දවසේ මරණ දෙකක් සිදුවී තිබෙනවා. නිවාස දෙකක පූර්ණ හානි, නිවාස 85 අර්ධ හානි සහ නිවාස 449 ක සුළු හානි වශයෙන් මේ වනවිට හානි සිදුවී තිබෙනවා. ඒ වගේම මෙම අයහපත් කාලගුණික තත්ත්වය හමුවේ පවුල් 667 ක සාමාජිකයන් 2646 ක් වාසස්ථාන වලින් ඉවත් කරන්න සිදුවෙලා තිබෙනවා ගංවතුරක සහ නායයාම් නිසා ඔවුන්ගේ ආරක්ෂාව වෙනුවෙන්. ඒ වගේම මේ වනවිටත් හැටන් කොළඹ ප‍්‍රධාන මාර්ගය තල්දූව ප‍්‍රදේශයෙන් අඩි පහකත් පමණ ජලයෙන් යටවී තිබෙනවා. ඒ වගේම කිතුල්ගල ප‍්‍රදේශයේ නායයාමක් සිදුවී තිබෙනවා. මේ තමයි අද දවස වනවිට වාර්තා වී ඇති ආපදා තත්ත්වයන්. මෙම තත්ත්වයන් අවම කරගැනීමටත්, සිදුවී ඇති ආපදාවන්ට කඩිනම් විසදුම් සෙවීමටත් අපි ක‍්‍රියාත්මක වනවා, යැයි පැවසීය.", "URL": "https://sinhala.adaderana.lk/news.php?nid=89536", "Category": null, "Parent URL": null}