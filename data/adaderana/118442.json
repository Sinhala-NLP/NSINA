{"Source": "Adaderana", "Timestamp": "September 6, 2019 02:13 pm", "Headline": "සාම සාකච්ඡා අතරතුර එල්ල වූ ප්‍රහාරයෙන් 10ක් මරුට", "News Content": "ඇෆ්ගනිස්තානයේ කාබුල් අගනුවරට එල්ල වූ මෝටර් රථ බෝම්බ ප්‍රහාරයකින් පුද්ගලයින් 10 දෙනෙකු මියගොස් තිබේ. ප්‍රහාරයෙන් තවත් 40 දෙනෙකු පමණ තුවාල ලබා ඇති බව සඳහන් වෙයි. ඇෆ්ගනිස්තානයේ කාබුල් අගනුවර නේටෝ හමුදා මූලස්ථානය සහ අමෙරිකානු තානාපති කාර්යාලය පිහිටි ප්‍රදේශය ආසන්නයේදී මෝටර් රථ බෝම්බ ප්‍රහාරය එල්ල වී තිබේ. ප්‍රහාරයෙන් ඒ අසළ මෝටර් රථ, කඩ සාප්පු ඇතුළුව දේපළ රැසකට අලාභ හානි සිදුව තිබුණි. විදෙස් මාධ්‍ය වාර්තා කළේ ප්‍රහාරයේ වගකීම තලෙයිබාන් සංවිධානය භාරගෙන ඇති බවයි. කෙසේ වෙතත් මෙම ප්‍රහාරය එල්ල වන්නේ තලෙයිබාන් සංවිධානයේ සහ ඇෆ්ගන් රජයේ නියෝජිතයින් අතර කටාර් රාජ්‍යයේ සාම සාකච්ඡා පැවැත්වෙන පැවැත්වෙන අතරතුර වීම විශේෂත්වයක්. වසර 17 ක් පැවති ඇෆ්ගනිස්තාන යුද්ධය නිමා කිරීමේ අරමුණින් මෙම සාකච්ඡා ක්‍රියාමාර්ග ගෙන ඇති බවද සඳහන් වෙයි. ඇෆ්ගනිස්ථානයේ සිය බලමුළු ඉවත් කරගැනීම සඳහා තලෙයිබාන් සංවිධානය සමග අවසන් එකඟතාවකට පැමිණීම සම්බන්ධයෙන් ද එම සාකච්ඡාවලදී අවධානය යොමු කෙරෙයි. මේ වනවිට ඇෆ්ගනිස්තානයේ අමෙරිකානු සොල්දාදුවන් දාහතරදහස් පනසීයක් රඳවා ඇති අතර ඔවුන් සියලුම දෙනා ඉවත් කරගැනීම සම්බන්ධයෙන් අමෙරිකාව එකඟතාවයකට පැමිණෙන්නේද යන්න තවමත් අවිනිශ්චිතයි. එවන් පසුබිමක ඇෆ්ගනිස්තානයේ තලෙයිබාන් ප්‍රහාර උත්සන්න වීම සාම ක්‍රියාවලිය බිඳ වැටීමට හේතුවක් විය හැකි බවට විශ්ලේෂකයින් මත පළකර තිබේ.", "URL": "https://sinhala.adaderana.lk/news.php?nid=118442", "Category": null, "Parent URL": null}