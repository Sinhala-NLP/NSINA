{"Source": "Adaderana", "Timestamp": "October 18, 2012 08:45 am", "Headline": "හයිලෙවල් පාරේ බස් වර්ජනය ඉවරයි", "News Content": "මාර්ග අංක 138 ඇතුළුව හයිලෙවල් මාර්ගයේ ක්‍රියාත්මකව පැවති පුද්ගලික බස් වර්ජනය අත්හිටුවීමට ක්‍රියා කළ බව පෞද්ගලික බස් සංගමයේ සභාපති ගැමුණු විජේරත්න මහතා පවසයි. මාර්ග බලපත්‍ර ලබාදීමේ දී අක්‍රමිකතා සිදුවූ බවට චෝදනා කරමින් ඊට විරෝධය පෑම සඳහා අද (18) උදෑසන මාර්ග අංක 138 පුද්ගලික බස් රථ ධාවනයෙන් ඉවත් කරගැනීමට බස් හිමියන් විසින් කටයුතු කර තිබිණි. මේ හේතුවෙන් අද උදෑසන රාජකාරී කටයුතු සහා බැහැරට යන අති විශාල ජනකායක් මෙන්ම පාසල් සිසු සිසුවියන් ද බලවත් අපහසුතාවයන්ට ලක්වූ බව අද දෙරණ වාර්තාකරු පවසයි. කෙසේ වෙතත් අද දරෙණ කළ විමසීමක දී ලංකා පෞද්ගලික බස් හිමියන්ගේ සභාපති ගැමුණු විජේරත්න මහතා කියා සිටියේ බස්නාහිර පළාත් සභාව සමඟ එකඟතාවයකට පැමිණීමෙන් අනතුරුව බස් වර්ජනය අවසන් කිරීමට තීරණය කළ බවයි. තවත් පැය භාගයක පමණ කාලයක් තුළ හයිලෙවෙල් මාර්ගයේ බස් රථ ධාවනය සාමාන්‍ය පරිදි සිදු කෙරෙනු ඇති බව ද ගැමුණු විජේරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28380", "Category": null, "Parent URL": null}