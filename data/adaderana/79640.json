{"Source": "Adaderana", "Timestamp": "November 8, 2017 10:58 am", "Headline": " “ලක්සඳ සෙවණ“ නිවාස සංකීර්ණය අද ජනතා අයිතියට", "News Content": "අඩු ආදායම් ලාභී නිවාස සඳහා ඉදි කරන ලද “ලක්සඳ සෙවණ“ නිවාස සංකීර්ණය අද(08) ජනතා අයිතියට පත් කිරීමට නියමිතව තිබේ. මීතොටමුල්ල කසළ කන්ද නාය යෑමෙන් නිවාස අහිමි වූ පවුල් 62ක් වෙනුවෙන් ද ලක්සඳ සෙවණ නිවාස සංකීර්ණයෙන් නිවාස ලබාදෙන බව නාගරික සංවර්ධන අධිකාරියේ අධ්‍යක්ෂ ජනරාල් සුමේධ රත්නායක මහතා සඳහන් කළේය. එමෙන්ම කොලොන්නාව සාලමුල්ල යන ප්‍රදේශවල හා බේරේ වැව දෙපස ජීවත් වන ජනතාව වෙනුවෙන් ද එමඟින් නිවාස ලබාදෙනු ඇත. ලක්සඳ සෙවණ නිවාස සංකීර්ණයෙන් නිවාස 369ක් අද දිනයේ දී ජනතා අයිතියට පත් කිරීමට නියමිතය. මේ අතර නාගරික සංවර්ධන අධිකාරිය මඟින් ක්‍රියාත්මක “නාගරික පුනර්ජීවන වැඩසටහන“ යටතේ නිවාස 120ක් ජනතා අයිතියට පත් කිරීමට ද නියමිතව තිබේ. එම නිවාස සාලවත්ත හා කිඹුලාවලයන ප්‍රදේශ වල ජනතාවට ලබාදීමට නියමිත බව නාගරික සංවර්ධන අධිකාරීයේ අධ්‍යක්ෂ ජනරාල් සුමේධ රත්නායක මහතා සඳහන් කළේය.", "URL": "https://sinhala.adaderana.lk/news.php?nid=79640", "Category": null, "Parent URL": null}