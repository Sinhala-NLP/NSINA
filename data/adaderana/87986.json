{"Source": "Adaderana", "Timestamp": "April 25, 2018 09:01 am", "Headline": "  මුලතිව් දිස්ත්‍රික්කයේ බලහත්කාරයෙන් සිංහල ජනාවාස පිහිටුවීම ගැන කතා කරන්න විවාදයක් ඉල්ලයි", "News Content": "රජය විසින් මුලතිව් දිස්ත්‍රික්කය තුළ බලහත්කාරයෙන් සිංහල ජනාවාස පිහිටුවීම සම්බන්ධයෙන් කරුණු සාකච්ඡා කිරීමට දෙමළ ජාතික සන්ධානයේ උතුරු පළාත් සභා මන්ත්‍රීවරු 26 දා ට විවාදයක් ලබා දෙන මෙන් උතුරු පළාත් සභාවේ සභාපති සී.වී.කේ.ශිවඥාණම් මහතාගෙන් ඉල්ලීමක් කොට තිබේ. උතුරු පළාත් සභාව 26 වෙනිදා රැස්වීමට නියමිතව ඇති අතර එහිදී මේ සම්බන්ධයෙන් මෙතෙක් පළාත් සභාවට ඉදිරිපත් කොට තිබෙන යෝජනා පිළිබඳව දීර්ඝ වශයෙන් කරුණු සාකච්ඡා කොට තීරණයක් ගත යුතු බව දෙමළ ජාතික සන්ධානයේ මන්ත්‍රීවරුන් පිරිසකගේ අත්සන් සහිතව රවිහරන් මන්ත්‍රීවරයා විසින් සභාපති වරයාට ඉදිරිපත් කොට ඇති ලිපියේ සඳහන් කොට ඇත. උතුරු පළාත් සභාව තුළ මේ සම්බන්ධයෙන් විවාදයක් පවත්ත්වා අවසන් තීරණය රජය වෙත දැනුම් දිය යුතු බවත්, එම ඉල්ලීම කෙරෙහිද රජය අනුකූලතාවයක් නොදක්වන්නේ නම් දිගින් දිගටම මේ සම්බන්ධයෙන් රජයට විරෝධතාවය දැක්විය යුතු බවත් රවිහරන් මන්ත්‍රීවරයා ප්‍රකාශ කරයි. මුලතිව් දිස්ත්‍රික්කයේ ඉඩම් විශාල ප්‍රමාණයක් මහවැලිය යටතට ගෙන ඒවායෙහි අයිතිය දකුණේ සිංහල වැසියන්ට ලබා දීමට පටන් ගෙන ඇති බව කියා සිටින රවිහරන් මන්ත්‍රීවරයා මේ සම්බන්ධයෙන් සම්බන්ධන් මන්ත්‍රීවරයා ප්‍රමුඛ දෙමළ ජාතික සන්ධානයේ පිරිසක් ජනාධිපතිවරයා හා අග්‍රාමාත්‍යවරයා සමගද සාකච්ඡා කොට ඇති බව කියා සිටියි. නමුත් මේ දක්වා එම ප්‍රශ්නයට විසඳුමක් ලැබී නොමැති වාතාවරණයක් මැද මුලතිව් දිස්ත්‍රික්කයේ අලුතින් ''මායා පුර '' නමින් ධීවර ගම්මානයක් පිහිටුවා දකුණේ ධීවර පවුල් 500 ක් පදිංචි කරවීමට රජය විසින් පියවර ගෙන ඇති බවද රවිහරන් මන්ත්‍රීවරයා කියා සිටියි. දෙමළ ජාතික සන්ධානයේ මන්ත්‍රීවරු පිරිසක් පසුගියදා එම පළාත්වල සංචාරය කොට ලබාගත් විස්තර වලට අනුව මුලතිව් කෝකිලායි ශ්‍රී සම්බෝධි විහාරයද ඉදි කොට ඇත්තේ නීත්‍යානුකුල නොවන ඉඩමක බව පවසන රවිහරන් මන්ත්‍රීවරයා මේ සියළු සිදුවීම් වහාම නතර කරවීමට දෙමළ ජාතික සන්ධානය පියවර ගතයුතුව ඇතැයිද ප්‍රකාශ කරයි.", "URL": "https://sinhala.adaderana.lk/news.php?nid=87986", "Category": null, "Parent URL": null}