{"Source": "Adaderana", "Timestamp": "August 31, 2012 04:35 pm", "Headline": "පොරොන්දුව නිසා සත්‍යග්‍රහය අතහරියි", "News Content": "පළාත් සහා හා පළාත් පාලන අමාත්‍ය ඒ.එල්.එම් අතාවුල්ලා අමාත්‍යවරයාගේ ආධාරකරුවන් පිරිසක් විසින් තමන් ඇතුළු පිරිසකට පහරදීමට තැත්කළ බව පවසා ශ්‍රී ලංකා මුස්ලිම් කොංග්‍රසයේ මහ ලේකම් හසන් අලී ඇතුළු කණ්ඩායමක් අක්කරෙයිපත්තුව පොලීසිය ඉදිරිපිට ආරම්භ කළ සත්‍යග්‍රහයක් නතර කර තිබේ. සිය මිත්‍රයෙකුගේ නිවසේ පැවැති දිවා භෝජනයට සහභාගි වී නැවත පැමිණෙමින් සිටියදී අද (31) දහවල් අදාළ කණ්ඩායම මාර්ගය හරස්කර දඬු, මුගුරු රැගෙන පහරදීමට තැත් කළ බව මේ සම්බන්ධයෙන් කළ විමසීමකදී ශ්‍රී ලංකා මුස්ලිම් කොංග්‍රසයේ මහ ලේකම් හසන් අලී මහතා පැවසුවේය. ඒ අනුව ඊට සම්බන්ධ පුද්ගලයින්ට එරෙහිව නීතිය ක්‍රියාත්මක කරන ලෙසට ඉල්ලා අක්කරෙයිපත්තුව පොලීසිය ඉදිරිපිට සත්‍යග්‍රහයක් ආරම්භ කළ බව ද ඔහු කියා සිටියේය. කෙසේ වෙතත් එම සිද්ධියට සාධාරණයක් ඉටුකරන බවට එම ස්ථානයට පැමිණි ජ්‍යෙෂ්ඨ පොලිස් නිලධාරියෙකු සහතික වීමෙන් පසු එම සත්‍යග්‍රහය අත්හැරිය බව හසන් අලි මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=27032", "Category": null, "Parent URL": null}