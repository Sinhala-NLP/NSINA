{"Source": "Adaderana", "Timestamp": "July 29, 2019 10:02 am", "Headline": "මාස 44කට පසුව සිංහයින් ලැබූ එක්දින ජය", "News Content": "මාස 44කට පසු ශ්‍රී ලංකා කණ්ඩායම මෙරටදී එක්දින තරගාවලිය ජයක් වාර්තා කිරීමට ඊයේ(28) සමත් විය. ඒ බංග්ලාදේශය සමග තරග 3කින් සමන්විත එක්දින තරගාවලිය තවත් එක් තරගයක් ඉතිරි තිබියදී තරග 2ට 0ක් ලෙස ජය ගනිමින්. කොළඹ ආර්. ප්‍රේමදාස ක්‍රීඩාංගණයේදී කාසිය වාසිය දිනූ බංග්ලාදේශ නායකයා පළමු පන්දුවට පහරදීමට තීරණය කළේය. ඒ අනුව පිටියට පිවිසි බංග්ලාදේශ කණ්ඩායම නියමිත පන්දුවාර 50 අවසානයේදී කඩුලු 8ක් දැවී රැස් කළ ලකුණු සංඛ්‍යාව 238ක්. බංග්ලාදේශ ඉනිමේ පළමු කඩුලු 5 ලකුණු 88කදී දවා ගැනීමට ශ්‍රී ලංකා පන්දු යවන්නන් සමත් වු අතර මුෂ්ෆිකර් රහීම් සහ හසන් එක්ව 7 වන කඩුල්ල සඳහා ලකුණු 84ක සබඳතාවක් ගොඩනැඟීය. මුෂ්ෆිකර් රහීම් නොදැවී ලකුණු 98ක් රැස් කළ අතර ඔහු සිය එක්දින ක්‍රිකට් දිවියේ ලකුණු 6000 සීමාව පසු කර යාමට සමත් වීම ද විශේෂත්වයක්. පන්දු යැවීමටදී අකිල ධනංජය, නුවන් ප්‍රදීප් සහ ඉසුරු උදාන කඩුලු 2 බැගින් දවා ගත්තේය. ලකුණු 239ක ජයග්‍රාහී ඉලක්කය හඹායාම සඳහා පිටියට පිවිසි ශ්‍රී ලංකා ආරම්භක පිතිකරුවන් පළමු කඩුල්ලට ලකුණු 71ක සබඳතාවයක් ගොඩනැගූ අතර නායක දිමුත් කරුණාරත්න ලකුණු 15යි. දෙවන කඩුල්ලටද ලකුණු 58ක සබඳතාවයක් ගොඩනැගීමට කුසල් ජනිකත් පෙරේරා සහ අවිශ්ක ප්‍රනාන්දු සමත් වු අතර අවිශ්ක ප්‍රනාන්දු ලකුණු 82ක් රැස් කර ගෙන සිටියදී දැවී ගියේය. ශ්‍රී ලංකා කණ්ඩයම පන්දුවාර 44යි පන්දු 4කදී කඩුලු 3ක් පමණක් දැවී ජයග්‍රාහී ඉලක්කය පසු කර ගියේය. එහිදී විශිෂ්ට ඉනිමක් ක්‍රීඩා කළ ඇන්ජලෝ මැතිව්ස් නොදැවී ලකුණු 52ක් සහ කුසල් මෙන්ඩිස් නොදැවී ලකුණු 41ක් රැස් කළේය. ඒ අනුව තරග 3කින් සමන්විත එක්දින තරගාවලිය තවත් තරගයක් ඉතිරිව තිබියදී 2ට 0ක් ලෙස ජය ශ්‍රී ලංකාව හිමිකර ගත්තේය.", "URL": "https://sinhala.adaderana.lk/news.php?nid=115243", "Category": null, "Parent URL": null}