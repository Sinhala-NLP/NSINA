{"Source": "Adaderana", "Timestamp": "October 2, 2017 04:48 pm", "Headline": "අධ්‍යක්ෂ ජෙනරාලුත් නොදැන සීගිරිය හමුදා නිලධාරියකුට දීලා - අලුවිහාරෙත් සසල වේ", "News Content": "මධ්‍යම සංස්කෘතික අරමුදල මගින් පාලනය වන සීගිරිය ව්‍යාපෘති කළමනාකාරවරයා ලෙස යුද හමුදාවේ විශ්‍රාම ගිය මේජර් වරයෙකු අද (02) සිට සිට පත්කර එවා ඇති අතර එම පත්කිරීමට පුරාවිද්‍යා උපාධිධාරී සංගමය බලවත් විරෝධය ප්‍රකාශකරන බව එම සංගමයේ සභාපති ටි .ජි .එන් .ඒ . ගමගේ ප්‍රකාශ කළේය.මධ්‍යම සංස්කෘතික අරමුදලේ අධ්‍යක්ෂ ජෙනරාල් මහාචාර්ය ප්‍රශාන්ත ගුණවර්ධන විසින් මෙම පත් කිරීම සිදු කොට තිබෙන අතර මෙතෙක් සීගිරිය ව්‍යාපෘති කළමනාකාරවරයා ලෙස සේවය කළ නිලධාරියා මහනුවර ප්‍රදේශයට ස්ථාන මාරුවක් ලබා දී මෙම පත්කිරීම සිදුකර තිබෙන බව ද ඔහු සඳහන් කළේය. ව්‍යාපෘති කළමනාකරු ලෙස පත් කොට ඇති විශ්‍රාමික මේජරවරයා පසුගිය කාල සීමාවේ කොන්ත්‍රාත් පදනම මත මධ්‍යම සංස්කෘතික අරමුදලට බඳවාගත් අයෙකු බව පුරාවිද්‍යා සංගමය සඳහන් කරයි.1983 සිට මේ දක්වාම සීගිරිය ව්‍යාපෘති කළමනාකාරවරයා ලෙස කිසිදු පිටස්තර පුද්ගලයෙකු පත් කොට නැති අතර එම තනතුර සඳහා පුරාවිද්‍යා උපාධිය ඇති එමෙන්ම පුරාවිද්‍යාව පිළිබඳ වසර පහළොවක පමණ සේවා අත්දැකීමක් ඇති සේවකයෙකුට උසස් වීමක් ලෙස ලබා දෙන තනතුරක් බවත් පුරාවිද්‍යා උපාධිධාරී සංගමයේ සභාපති වැඩිදුරටත් සඳහන් කෙළේය.මෙම පත්කිරීම පිළිබඳ මධ්‍යම සංස්කෘතික අරමුදලේ අධ්‍යක්ෂ ජෙනරාල් මහාචාර්ය ප්‍රශාන්ත ගුණවර්ධනගෙන් අප කළ විමසීමේ දී ඔහු කියා සිටියේ එවැනි පත් කිරීමක් පිළිබඳව තමන් නොදන්නා බවය.මේ සම්බන්ධයනේ පාලන අධ්‍යක්ස ජයලත් මුත්තෙට්ටුවේගමගෙන් කළ විමසීමේදී ඔහු කියා සිටියේ මේ පත්කිරීම අධ්‍යක්ෂ ජෙනරාල්වරයා විසින් කළ බවය.මේ තනතුරු සදහා පුරාවිධ්‍යා උපාධි අවශ්‍ය නැති බව සඳහන් කළ ඔහු මීට පෙර සීගිරියේ සිටි කළමනාකාර වරයා උසස් පෙළවත් නැති කෙනෙක් යැයිද කීය.මේ සම්බන්ධයෙන් අදහස් දැක් වූ කෘෂිකර්ම රාජ්‍ය අමාත්‍ය වසන්ත අලුවිහාරේ සඳහන් කළේ සිගිරිය හමුදා නිලධාරියකුට භාර දෙන බවක් පළාතේ දේශපාලන අධිකාරියාවත් නොදන්නා බවය.", "URL": "https://sinhala.adaderana.lk/news.php?nid=78264", "Category": null, "Parent URL": null}