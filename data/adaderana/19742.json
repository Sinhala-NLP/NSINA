{"Source": "Adaderana", "Timestamp": "November 2, 2011 12:37 pm", "Headline": "වත්කම් බැරකම් හෙළි නොකළවුන්ට මැ.කො ගෙන් රතු එළියක්", "News Content": "පැවති පළාත් පාලන ඡන්ද විමසීමෙන් තේරීපත්ව මෙතෙක් වත්කම් බැරකම් ප්‍රකාශ ඉදිරිපත් ‍නොකළ අපේක්ෂකයින්ට එරෙහිව නීතිමය ක්‍රියාමාර්ග ගන්නා බව මැතිවරණ මහලේකම් කාර්යාලය පවසයි. ඡන්ද විමසීමෙන් තේරී පත්වූ නියෝජිතයින්ට සිය වත්කම් බැරකම් ප්‍රකාශ ඉදිරිපත් කිරීමට පසුගිය 31 වැනිදා දක්වා කල් ලබාදුන් බව නිවේදනයක් නිකුත් කරමින් මැතිවරණ කොමසාරිස් මහින්ද දේශප්‍රිය මහතා සඳහන් කරයි. කෙසේවුවත් නියමිත දිනය වන විට තේරී පත්වූ නියෝජිතයින් දස දෙනෙකු සිය වත්කම් බැරකම් ප්‍රකාශ ඉදිරිපත් කර නොමැති බව මැතිවරණ කොමසාරිස්වරයා පෙන්වාදෙයි. ඒ අනුව ඔවුන්ට එරෙහිව අදාළ නීතිමය ප්‍රතිපාදන යටතේ අවශ්‍ය ක්‍රියාමාර්ග ගන්නා බව කොමසාරිස්වරයා විසින් නිකුත් කළ නිවේදනයේ වැඩිදුරටත් සඳහන්වේ.. මේ අතර මැතිවරණයෙන් තේරීපත් නොවූ අපේක්ෂකයින්ගේ වත්කම් බැරකම් ප්‍රකාශ ඉදිරිපත් කිරීම නාමයෝජනා භාරගත් දින සිට මාස 3 ක් ඇතුළත සිදුකළ යුතු බව මහින්ද දේශප්‍රිය මහතා පවසයි. ඒ අනුව මේ මස 25 වන දින හෝ එදිනට පෙර ඔවුන්ගේ වත්කම් බැරකම් ප්‍රකාශ ලබාදිය යුතු බව මැතිවරණ කොමසාරිස්වරයා අවධාරණය කරයි.", "URL": "https://sinhala.adaderana.lk/news.php?nid=19742", "Category": null, "Parent URL": null}