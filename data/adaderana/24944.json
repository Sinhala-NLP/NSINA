{"Source": "Adaderana", "Timestamp": "June 11, 2012 04:23 pm", "Headline": " ටිල්වින් සිල්වාට ඛනිජ තෙල් කර්මාන්ත අමාත්‍යංශයෙන් පිළිතුරක් ", "News Content": "ඛනිජ තෙල් ක්ෂේත්‍රය පිළිබඳ අදහස් දක්වමින් ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා විසින් කරන ලද චෝදනාවන් අසත්‍යය බව ඛනිජ තෙල් කර්මාන්ත අමාත්‍යංශය පවසයි. එම අමාත්‍යංශය විසින් නිකුත් කළ නිවේදනයක මේ බව දැක්වෙන අතර එකී නිවේදනය පහත පරිදිය. ලෝක වෙළඳපොළේ ඉන්ධනන මිල යම් පමණකින් පහලයාමේ ප‍්‍රවණතාව මීට සති 2ක පමණ කාලයක ඇතිවූ තත්ත්වයකි. මෙම තත්ත්වය ඉදිරි සති කිහිපය තුළ පැවතිය හොත් එහි වාසිය මෙරට ජනතාවට ලබාදීමට රජයේ අවධානය යොමුව තිබේ. එසේ හෙයින් ලෝක වෙළඳපොළේ තෙල් මිල අඩුවීමේ වාසිය ජනතාවට දෙන්නේ නැතැයි ජනතා විමුක්ති පෙරමුණේ ප‍්‍රධාන ලේකම් ටිල්වින් සිල්වා මහතා 2012-06-10 දින මාධ්‍ය හමුවක් පවත්වමින් කළ ප‍්‍රකාශය අසත්‍යය. ලෝක වෙළඳපොළේ ඉන්ධන න මිල පහලයාමේ ප‍්‍රවණතාවක් ඇතත් පසුගිය සතිය තුළ එය වෙනස් වී ක්‍ෂ්ණිකව තෙල් මිල උච්චාවචනය වීමේ තත්ත්වයක් පෙන්නුම් කළේය. ඒ අනුව ජුනි 4 වැනිදා පැවැති ඇමෙරිකානු ඩොලර් 98.50ක් වූ ඉරාන බොරතෙල් බැරලයක මිල ජුනි 5 වැනිදා 101.61 දක්වා නැවත ඉහළ ගියේය. එමෙන්ම ජුනි 6 වැනදින පැවැති ඇමෙරිකානු ඩොලර් 95.99 ක් වූ බොර තෙල් බැරලය ජුනි 8 වැනිදා 98.50 ක් දක්වා වැඩි විය. මේ අයුරින් ලෝක වෙළඳපොළේ බොර තෙල් සේම පිරිපහදු කරන ලද ඉන්ධන වර්ග ක්‍ෂ්ණිකව මිල ඉහළ පහල යාමේ ප‍්‍රවණතාවක් ඇති වී තිබේ. කෙසේවෙතත් ඉන්ධ න මිල පහලයාමෙන් ඇතිවන වාසිය මෙරට ජනතාවට ලබානොදී සිටීමට රජය කිසිදු පියවරක් ගෙන නොමැත. එමෙන්ම මේ වනවිටත් ඉන්ධන පාරිභෝගිකයන් වෙනුවෙන් පෙට‍්‍රල් ලීටරයකට රුපියල් 6.13ක් ද ඞීසල් ලීටරයකට රුපියල් 9.24ක් ද භූමිතෙල් ලීටරයකට 6.84ක් ද වශයෙන් ලංකා ඛනිජ තෙල් නීතිගත සංස්ථාව විසින් සහන ලබාදෙන අතර විදුලිබල ක්ෂේත්‍රය සඳහා ද සහන මිලට ඉන්ධන ලබාදීම සඳහා මේ වසරේ ජනවාරි සිට අප්‍රෙල් දක්වා රුපියල් බිලියන 17.97ක මුදලක් රජය වැය කර ඇත. පැය 24 පුරාම විදුලිය ලබාදීම සඳහා විදුලි නිෂ්පාදනයෙන් සියයට අසූවක් ඉන්ධන මගින් සපුරාලයි. විදුලිබල ක්ෂේත්‍රය සඳහා 2012-04-31 දිනට අදාළව දැවිතෙල් (1500 වර්ගය)ලීටරයකට රුපියල් 40.54ක් ද ලංකා දැවිතෙල් (3500 වර්ගය) ලීටරයකට රුපියල් 34.16ක් ද සල්ෆර් ප‍්‍රතිශත අඩු තෙල් (Low Sulfur) ලීටරයකට රුපියල් 12.17ක් ද ඞීසල් ලීටරයකට රුපියල් 14.51ක් ද වශයෙන් සහන ලබාදෙනු ලබයි. ඒ අනුව විදුලිබල ක්ෂේත්‍රයට සහන මිලට ඉන්ධන ලබාදීම හේතුවෙන් පසුගිය මාස 4ක කාලය තුළ ලංකා ඛනිජ තෙල් නීතිගත සංස්ථාව රුපියල් බිලියන 17කට අධික මුදලක පාඩුවක් ලබා ඇත. තවද ලෝක වෙළඳපොළේ ඉන්ධන මිල ඉහළ ගිය පමණින් මෙරට ඉන්ධන මිල ඉහළ දැමීමට රජය ක‍්‍රියාකළේයැයි කරන ලද ප‍්‍රකාශය ද අසත්‍යයකි.පසුගිය පෙබරවාරි මස 12 දින මෙරට ඉන්ධන මිල ඉහළ නංවන ලද්දේ පසුගිය මාස කිහිපයක් පුරා දිගින් දිගටම ඉහළ යමින් තිබූ ලෝක වෙළඳපෙළේ ඉන්ධන මිල ගණන් සලකාබලාය. පෙබරවාරි මස ඉන්ධන මිල නංවන විට ඉරාන බොරතෙල් බැරලය ඇමෙරිකානු ඩොලර් 117 දක්වා ඉහළ ගොස් තිබුණි. එමෙන්ම ආන්දෝලනයට තුඩුදුන් පෙට‍්‍රල් මෙටි‍්‍රක් ටොන් 20000ක් ආනයනය හේතුවෙන් කෝටි 49ක අලාභයක් තෙල් සංස්ථාවට සිදුවී ඇතැයි ජනතා විමුක්ති පෙරමුණේ ප්‍රධාන ලේකම්වරයා කරන ලද ප‍්‍රකාශය ද සම්පූර්ණ අසත්‍යයකි. එම තෙල් භාවිතය හේතුවෙන් අලාභහානි වූ වාහනවලට වන්දි ගෙවීම සඳහා රුපියල් මිලියන 28ක් ද ඉන්ධන පොම්ප අලූත්වැඩියාව සඳහා රුපියල් මිලියන 27ක් ද වැයවූ අතර ඒ අනුව එම පෙට‍්‍රල් හේතුවෙන් රුපියල් කෝටි 5.5ක් තෙල් සංස්ථාවට දරන්නට සිදුවිය. එහෙත් එම තෙල් තොගයේ ඉතිරි වූ පෙට‍්‍රල් මෙටි‍්‍රක් ටොන් 2600ක් ආනයනික මිලට වඩා වැඩි මිලකට අදාළ සමාගමට අලෙවිකිරීම හේතුවෙන් ලංකා ඛනිජ තෙල් නීතිගත සංස්ථාවට ඇමෙරිකානු ඩොලර් 110,000ක මුදලක් ලැබී ඇති අතර අදාළ තෙල් තොගය සම්බන්ධව එම සමාගමෙන් තවත් ඇමෙරිකානු ඩොලර් 300,000ක් ද අයකර ගැනීමට තෙල් සංස්ථාව පියවරගෙන ඇත. ඒ අනුව ආන්දෝලනාත්මක පෙට‍්‍රල් තොගය සම්බන්ධව ලංකා ඛනිජ තෙල් නීතිගත සංස්ථාවට දරන්නට වූ මුදල සපයාගෙන ඇත. මෙම මුදල ලැබීම හේතුවෙන් වන්දි ගෙවීම සඳහා හා පොම්ප අලූත්වැඩියාව සඳහා වැයවූ මුදල ආවරණය කරගැනීමට හැකිවී ඇත. තවද ගුවන්යානා තෙල් මෙටි‍්‍රක් ටොන් 7500ක් භූමිතෙල් ලෙස භාවිතයට ගැනීම හේතුවෙන් රුපියල් කෝටි 10ක අලාභයක් සංස්ථාවට සිදුවී ඇතැයි ජනතා විමුක්ති පෙරමුණ කරන ලද ප‍්‍රකාශය ද අසත්‍යයකි.එම මෙටි‍්‍රක්ටොන් 7500 සඳහා එක් තෙල් බැරලයකට ඇමෙරිකානු ඩොලර් ශත 25 බැගින් අමතර මුදලක් ලැබුණු අතර ඒ තුළින් රුපියලි මිලියන 1.93ක වාසියක් තෙල් සංස්ථාවට ලැබී ඇත.", "URL": "https://sinhala.adaderana.lk/news.php?nid=24944", "Category": null, "Parent URL": null}