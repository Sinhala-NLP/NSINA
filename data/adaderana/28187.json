{"Source": "Adaderana", "Timestamp": "October 11, 2012 08:32 am", "Headline": "ඔබ අපේ දියණියයි", "News Content": "ලොව ප්‍රථම වරට අද දින ගැහැණු දරුවාගේ ජාත්‍යන්තර දිනය සමරනු ලබයි. එක්සත් ජාතීන්ගේ සංවිධානය විසින් ගැහැණු දරුවන් වෙනුවෙන් පසුගියදා මෙම දිනය ප්‍රකාශයට පත්කරනු ලැබීය. ගැහැණු දරුවන් මුහුණ දෙන විශේෂ දුෂ්කරතා සහ ගැටලු පිළිබඳව විශේෂ අවධානයක් යොමු කිරීම ‍මෙම දිනයේ අරමුණ වී තිබේ. ප්‍රථම වතාවට ගැහැණු දරු‍වාගේ ජාත්‍යන්තර දිනය සමරන ලෝකයේ සෙසු රටවල් සමඟ ශ්‍රී ලංකාව ද මෙම දිනය සැමරීමට සූදානමින් සිටියි. ළමා විවාහ පිටුදැකීම සඳහා ජාත්‍යන්තර අවධානය යොමු කෙරෙන මෙම දිනයේ ශ්‍රී ලාංකේය තේමාව \"ඔබ අපේ දියණියයි\" යන්නයි. පිරිමි දරුවන්ට තරම් අවධානයක් ගැහැණු දරුවන්ට යොමු නොවීම, අඩු වයසින් පාසල් අධ්‍යාපනය නතර කිරීම, අපයෝජනයට ගොදුරුවීම සහ ළමා විවාහ සිදුවීම ගැහැණු ළමුන් මුහුණ දෙන ප්‍රධාන ගැටලු ලෙස හඳුනාගෙන ඇති බව ළමා සංවර්ධන හා කාන්තා කටයුතු අමාත්‍ය තිස්ස කරලියද්ද මහතා සඳහන් කළේය. මේ අතර \"ලෝක දුෂ්ටි\" දිනය ද අදට යෙදී තිබේ. මෙරට පාසල් ළමුන්ගෙන් එක් ලක්ෂ 60,000 ක් දුෂ්ටික ඌණතාවලට ගොදුරු වී ඇති බව සෞඛ්‍ය අමාත්‍යාංශය පවසයි. වර්තමානය වන විට පූර්ණ අන්ධභාවයට පත්වු පුද්ගලයින් එක් ලක්ෂ 50,000 ක් පමණ දිවයින පුරා සිටින බව ඔවුන් පෙන්වාදෙයි. ලෝක ජනගහනයෙන් මිලියන 285 ක් අන්ධභාවයට පත්ව සිටින අතර ඉන් 60% වළක්වා ගත හැකි අන්ධභාවය බව සෞඛ්‍ය අමාත්‍යාංශ පවසයි. 20% ට ප්‍රතිකාර ලබාදීමට හැකි අතර විශේෂත්වය වන්නේ අන්ධභාවයට ලක්වන පුද්ගලයින් අතරින් 90% ක් අඩු ආදායම් ලබන රටවලින් වාර්තාවීමය. ඇසේ සුද මතුවීම සහ දියවැඩියාව අන්ධභාවයට පත්වීමට ප්‍රධානතම හේතු බව සෞඛ්‍ය අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=28187", "Category": null, "Parent URL": null}