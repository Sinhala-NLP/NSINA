{"Source": "Adaderana", "Timestamp": "October 23, 2013 12:25 pm", "Headline": "නිධන් ගැනීමට කැනීම් කළ 6ක් කොටු", "News Content": "එප්පාවල - තම්මැන්නාගම ප්‍රදේශයේ නිධන් වස්තු ලබාගැනිමේ අරමුණින් කැනීම් කටයුතු කරමින් සිටි පුද්ගලයින් 06 දෙනෙකු අත්අඩංගුවට ගෙන තිබේ. එප්පාවල පොලීසියට ලැබුණු තොරතුරකට අනුව සිදුකළ වැටලිමක දී සැකකරුවන් අත්අඩංගුවට ගෙන ඇති බව සඳහන් වෙයි. එහි දී කැනීම් කටයුතු සඳහා යොදාගත් උපකරණ සහ පුජා භාණ්ඩ තොගයක් ද පොලිස් භාරයට ගෙන තිබේ. සැකකරුන් එප්පාවල , අනුරාධපුරය සහ මහ ඉලුප්පල්ලම යන ප්‍රදේශවල පදිංචිකරුවන් වන අතර ඔවුන් අද(23) තඹුත්තේගම මහේස්ත්‍රාත් අධිකරණය වෙත ඉදිරිපත් කිරීමට නියමිතයි. මේ අතර දඹුල්ල, බකමුණ ප්‍රදේශයේ නීති විරෝධී ලෙස වැලි කැනීමේ කටයුතු වල නිරතව සිටි පුද්ගලයින් 15 දෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබේ. බකමුණ ගඟේයාය රජවැල්ල රක්ෂිතයේ දී මෙම පිරිස අත්අඩංගුවට ගෙන ඇති බව සඳහන් වෙයි. සැකකරුවන් සමඟ වැලි කැණීම සඳහා යොදාගත් ඩෝසර් යන්ත්‍රයක් ද විශේෂ කාර්ය බලකාය විසින් සිය භාරයට ගෙන තිබේ. ඊට අමතරව වැලි ප්‍රවාහනය සඳහා භාවිත කළ ට්‍රැක්ටර් 08ක් ද පොලිස් විශේෂ කාර්ය බලකාය භාරයට ගෙන ඇති බව පොලීසිය පවසයි. සැකකරුවන් සහ භාණ්ඩ ඇතුළු වාහන වැඩිදුර පරීක්ෂණ සඳහා බකමුණ පොලිස් ස්ථානයට භාරදී ඇති බව සඳහන් වෙයි.", "URL": "https://sinhala.adaderana.lk/news.php?nid=38329", "Category": null, "Parent URL": null}