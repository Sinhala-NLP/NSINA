{"Source": "Adaderana", "Timestamp": "April 9, 2018 09:53 pm", "Headline": "ගාල්ල අධිකරණ සංකීර්ණය ගැන අවසන් තීරණය තව මාස තුනකින්", "News Content": "ගාල්ල අධිකරණ සංකීර්ණය බූස්සට ගෙන යාම හෝ බෙලිගහ හන්දියේ ඉදිකරමින් පැවැති ගොඩනැගිල්ලේ ම පවත්වාගෙන යනවා ද යන්න පිළිබඳ අවසන් තීරණය මාස තුනක් ඇතුළත ගන්නා බව අධිකරණ අමාත්‍ය තළතා අතුකෝරළ මහත්මිය පවසයි. ඇය මේ බව කියා සිටියේ පෙරේදා (08) ගාල්ල දිස්ත්‍රික් ලේකම් කාර්යාලයේ පැවැති රැස්වීමක දී අදහස් දක්වමිනි. ස්වදේශ කටයුතු අමාත්‍ය වජිර අබේවර්ධන මහතා ද මෙම රැස්වීමට සහභාගී වී සිටියේය. ගාල්ල කොටුවේ ඇති රජයේ කාර්යාල ඉන් ඉවත්කිරීමට ගත් ප්‍රතිපත්තිමය තීරණයක් හේතුවෙන් අධිකරණ සංකීර්ණය වෙනත් ස්ථානයකට ගෙන යාමේ අවශ්‍යතාවක් පැන නැගී තිබිණි. එ් අනුව පසුගිය රජය කාලයේ දී ගාල්ල බෙලිගහ හන්දියේ නව අධිකරණ සංකීර්ණයක් ඉදිකිරීම සඳහා මුල්ගල් තැබූ අතර මේ වනවිට එහි ඉදිකිරීම් නැවතී ඇත. එම අධිකරණ සංකීර්ණයේ නීතිඥයන්ට ප්‍රමාණවත් කාර්යාල පවත්වාගෙන යාමට ඉඩ පහසුකම් නොමැති බව පවසමින් නීතිඥයන් රැසක් රජයට වරින් වර කරුණු දක්වා තිබූ අතර වත්මන් රජය බලයට පත්වීමෙන් ඉදිකිරීම් නවැතී තිබු අධිකරණ සංකීර්ණය කැබිනට් පත්‍රිකාවක් මගින් ස්වදේශ කටයුතු අමාත්‍යාංශයට පවරාගෙන අධිකරණ සංකීර්ණය වෙනත් ස්ථානයක ඉදිකිරීමට කටයුතු කරනු ලැබීය. ඉදිකරමින් තිබූ ගොඩනැගිල්ල රජයේ වෙනත් කාර්යයක් සඳහා යොදා ගැනීමට තීරණය කෙරිණි. ඒ අනුව නව අධිකරණ සංකීර්ණය ඉදිකිරීම සඳහා තෝරාගන්නා ලද්දේ බුස්සේ පිහිටි යුද හමුදාවට අයත් අක්කර හතක භූමියකි. අධිකරණ අමාත්‍ය තලතා අතුකෝරළ මහත්මිය සහ ස්වදේශ කටයුතු අමාත්‍ය වජිර අබේවර්ධන මහතා බෙලිගහ හන්දියේ ඉදිකිරීම් නතරකරන ලද ගොඩනැගිල්ලත්, බූස්සේ අධිකරණ සංකීර්ණය ඉදිකිරීමට යොජිත ඉඩමත් නිරීක්ෂණය කළ අතර ඒ අවස්ථාවට ගාල්ල නීතිඥ සංගමයේ නිලධාරී නිලධාරිනියන් පිරිසක් ද සහභාගී වූහ. ඉන් අනතුරුව ගාල්ල දිස්ත්‍රික් ලේකම් කාර්යාලයේ දී අමාත්‍ය දෙපළගේ ප්‍රධානත්වයෙන් රාජ්‍ය නිලධාරීන්ගේ ද සහභාගීත්වයෙන් සාකච්ඡාවක් පැවැති අතර නීතිඥ සංගමයේ නියෝජිතයන් රැසක් ද සහභාගී වූහ. එහි දී නීතිඥ සංගමය පවසා සිටියේ බෙලිගහ හන්දියේ ඉදිකරමින් තිබූ ගොඩනැගිල්ල ම අධිකරණ සංකීර්ණය ලෙස යොදා ගැනීම වඩාත් සුදුසු බවයි. ඔවුන් බූස්සට අධිකරණ සංකීර්ණය ගෙනයෑමට එරෙහිව කරුණු දැක්වූ අතර ඔවුන් විසින් ඒ පිළිබඳ සකස්කරන ලද වාර්තාවක් ද අමාත්‍යවරුන්ට භාර දීමට කටයුතු කරන ලදී. ස්වදේශ කටයුතු අමාත්‍ය වජිර අබේවර්ධන මහතා එහි දී කියා සිටියේ ගාල්ල නගරය පුළුල් කිරීමේ සැළැස්ම අනුව අධිකරණ සංකීර්ණය බූස්සට ගෙනයාම සඳහා කැබිනට් අනුමැතිය ලබාගත් බවයි. එය ගාල්ල නගර ව්‍යාපෘතියේ එක් කොටසක් පමණක් බවත් අද ඇති කුඩා ප්‍රදේශයකට සීමා වූ ගාල්ල නගරය ගැන සිතා තීරණ ගැනීමෙන් වැළකී පුළුල්වන ගාල්ල නගරය පිළිබඳ අවබෝධයෙන් තීරණ ගැනීම අවශ්‍ය බව ද ඔහු වැඩිදුරටත් කියා සිටියේය. අමාත්‍ය වජිර අබේවර්ධන මහතා මෙසේ ද පැවසීය. ''බෙලිගහ හන්දියේ ඉදිකරන ගොඩනැගිල්ල සුදුසු නැහැ කියා කීවේ නීතිඥවරුම තමයි. ඒ වගේ ම විවිධ හේතූන් මත පසුගිය රජය කාලයේ ම එහි ඉදිකිරීම් නතර වී තිබුණා. අපි නගරය පුළුල් කිරීමේ වැඩසටහන අනුව මේ ගැන තීරණය කරලා නීතිඥ සංගමයේ කලින් හිටපු නියෝජිත මහත්වරුත් ගෙන්වා සාකච්ඡා කළා. එතැන දී බූස්සට අධිකරණ සංකීර්ණය ගෙනයාම සම්බන්ධයෙන් එකඟතා ඇතිවුණා. ඒ අනුව ඔවුන්ගේ ද අදහස් සාකච්ඡා කිහිපයක දී අරගෙනයි අපි මේ තීරණය ක්‍රියාත්මක කරන්න උත්සාහ ගත්තේ. නමුත් බොහොම ප්‍රජාතන්ත්‍රවාදී විදියට අපිට නැවත මේ ගැන සාකච්ඡා කරලා තීරණයක් ගන්න පුළුවන්.\" මෙහි දී අදහස් දැක්වූ ගාල්ල නීතිඥ සංගමයේ කමිටු සාමාජිකාවක වන දසුනි පියසිරි මහත්මිය මෙසේ කීවාය. ''බෙලිගහ අධිකරණ සංකීර්ණයට වාහන නැවැත්වීමේ හා කාර්යාල ඉදිකිරීමේ ඉඩ පහසුකම් නැත්නම් ඒකට යාබදව තිබෙන පුද්ගලික ඉඩම පවරාගන්න. බෙලිගහ කියන්නේ ගාල්ල නගරයට ඉතා ආසන්න තැනක්. බස් මාර්ග විශාල ප්‍රමාණයක් එතැනින් වැටී තිබෙනවා. ඒ නිසා ජනතාවට අධිකරණ සංකීර්ණයට එන්න ඉතා පහසුයි. නමුත් බූස්ස කියන්නේ බස් පහසුකම් නැති තැනක්. ඒ වගේ ම තවත් මානුෂීය හේතුවක් තිබෙනවා. අපි දරුවන් පාසලට ගෙනවිත්, පාසල අවසන් වුණාම අමතර පන්ති රැගෙන යාම ඔක්කොම කරන්නේ නගරය අවට. නමුත් බූස්සට ගියාම නීතිඥවරුන්ගේ පැත්තෙන් මේ දේවල් කරගන්නත් අමාරුයි. ඒ මානුෂීය ප්‍රශ්නයත් තිබෙනවා.\" මේ අවස්ථාවේ දී වජිර අබේවර්ධන අමාත්‍යවරයා කියා සිටියේ දැන් තිබෙන නගරය අනුව බූස්ස ගැන නොසිතන ලෙසයි. බූස්ස ප්‍රදේශයේ නව ඉදිකරීම් රැසක් ක්‍රියාත්මක වන බවත්, නගරය පුළුල්වීම හා තවත් අවරුදු 30-40ක් අනාගතයට සිතා තීරණ ගත යුතු බවත් අමාත්‍යවරයා එහි දී පැවසීය. මේ පිළිබඳ දීර්ඝ වශයෙන් සාකච්ඡා කිරීමෙන් අනතුරුව අධිකරණ අමාත්‍ය තලතා අතුකෝරළ මහත්මිය ප්‍රකාශ කළේ ඉදිකරමින් පැවති ගොඩනැගිල්ලේ තත්ත්වයත්, ගාල්ල නගරය පුළුල් කිරීමේ යෝජනා පිළිබඳවත්, දැනට යෝජිත ඉඩමේ යෝග්‍යතාව මෙන්ම නීතිඥ සංගමයේ විරෝධතාත් අධ්‍යයනය කර මාස තුනක් ඇතුළත අධිකරණ සංකීර්ණය පිළිබඳ අවසන් තීරණය ගන්නා බවයි.", "URL": "https://sinhala.adaderana.lk/news.php?nid=87195", "Category": null, "Parent URL": null}