{"Source": "Adaderana", "Timestamp": "April 27, 2018 09:46 am", "Headline": "අභිරහස් ලෙස මිය අයෙකුගේ මළ සිරුරක් කාක්කපල්ලිය ප්‍රදේශයෙන් සොයා ගනියි-අනතුරක් ද?ඝාතනයක් ද? (ඡායාරූප සහිතයි)", "News Content": "අභිරහස් ලෙස මිය ගොස් ඇති අයකුගේ මළ සිරුරක් හලාවත - කොළඹ මාර්ගයේ කාක්කපල්ලිය-සේමාඉරිප්පුව ප්‍රදේශයේ තිබී හමුවී ඇති බව හලාවත පොලීසිය පවසයි. අද(27) උදෑසන පෙරවරුවේ හලාවත පොලීසියට ලද තොරතුක් අනුව එම ස්ථානයට ගිය කණ්ඩායමක් විසින් මළ සිරුර සොයා ගෙන තිබුණි. වසය අවුරුදු 53-55 ත් අතර, වියේ පසුවන බවට සැකකරන මිය ගොස් ඇති අයගේ සිරුරේ ස්ථාන කීපයක තුවාල කැළැල් දක්නට ඇත. මළ සිරුර තිබෙන ස්ථානයට යාබඳව කිසියම් වාහනයක් නවත්වා ඇති බවට සළකුණු ඇති බව විමර්ශණ කටයුතු සිදු කරන නිලධාරීන් සඳහන් කරයි. කාක්කපල්ලිය කොට්ඨාසය බාර හදිසි මරණ පරීක්ෂක අමිත් කුමාර මහතා එම ස්ථානයට පැමිණ මූලික පරීක්ෂණ කටයුතු සිදු කර ඇත. මරණයට හේතුව හදිසි අනතුරක්ද?එසේත් නැත්නම් සහාසික ක්‍රියාවක්ද යන්න තහවුරු කර ගැනීම සඳහා මළ සිරුර හලාවත මහා රෝහලේ අධිකරණ වෛද්‍ය නිලධාරීවරයා වෙත යොමු කරන ලෙස හදිසි මරණ පරීක්ෂකවරයා හලාවත පොලීසියේ නිලධාරීන්ට නියෝග කර තිබේ. මළ සිරුර තිබෙන ආකාරයට සහ සිරුරේ ඇති තුවාල අනුව බොහෝ විට මෙය මිනිස් ඝාතනයක් විය හැකි බවත්,කිසියම් ස්ථානයක ඝාතනය කිරීමෙන් පසුව මළ සිරුර වාහනයකින් මෙම ස්ථානයට ගෙනවිත් දමන්නට ඇති බවට විශ්වාස කරන බවත් පොලීසිය පවසයි. හලාවත සහකාර පොලිස් අධිකාරී කීර්ති බණ්ඩාර මහතාද මළ සිරුර තිබූ ස්ථානයට පැමිණ විමර්ශන කටයුතු සඳහා උපදෙස් ලබා දී තිබේ. හලාවත පොලීසිය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=88125", "Category": null, "Parent URL": null}