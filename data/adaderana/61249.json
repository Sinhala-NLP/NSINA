{"Source": "Adaderana", "Timestamp": "June 19, 2016 10:19 pm", "Headline": " පරීක්ෂණ නිමවන තුරු අර්ජුන පත්නොකරන්න අගමැති පොරොන්දු වුණා", "News Content": "මතබේදයට තුඩු දී ඇති මහබැංකු අධිපති අර්ජුන මහේන්ද්‍රන්ගේ සේවා කාලය පරීක්ෂණ අවසන් වනතුරු ඔහු යළි එම තනතුරට පත් නොකරන බවට අග්‍රාමාත්‍ය රනිල් වික්‍රමසිංහ මහතා පොරොන්දු වූ බව පුරවැසි බලය සංවිධානය කියයි.එහි කැඳවුම්කරු සමන් රත්නප්‍රිය මහතා පැවසුවේ අග්‍රාමාත්‍යවරයා සමග පුරවැසියබලය හා සිවිල් සංවිධාන මේ සම්බන්ධයෙන් සාකච්ඡාවක් කළ බවයි.එහිදී වැට් බදු සංශෝධනය, දූෂණ වංචා විමර්ශන පරීක්ෂණ මෙන්ම ප්‍රධාන වශයෙන් මහබැංකු අධිපතිවරයාගේ භූමිකාව ගැන සාකච්ඡා කළ බව ඒ මහතා පැවසීය.ඔහු කියා සිටියේ මහබැංකු අධිපතිවරයාට එරෙහි පරීක්ෂණ අවසන් වනතුරු ඔහු යළි පත්නොකරන බවට ගරු අග්‍රාමාත්‍යවරයා එම සාකච්ඡාවේදී තමන්ට පොරොන්දු වූ බවයි.මේ ගැන දීර්ඝ සාකච්ඡාවක් කළ බවත්, එහි ප්‍රතිඵලයක් ලෙස අගමැතිවරයා ඉහත කාරණය ගැන යහපත් ප්‍රතිචාරයක් පළ කළ බවත්, සමන් රත්නප්‍රිය මහතා පැවසීය.ශ්‍රී ලංකා මහබැංකුවේ බැඳුම්කර නිකුතුවේදී සිය බෑනාට වාසි සහගත වන ලෙසට මහබැංකු අධිපති අර්ජුන මහේන්ද්‍රන් මහතා කටයුතු කළ බවට දේශපාලන පක්ෂ හා සිවිල් සංවිධාන පසුගිය කාලයේදී දිගින් දිගටම චෝදනා කරන ලදී.විශේෂයෙන් ඒකාබද්ධ විපක්ෂය මාධ්‍ය හමු පවත්වමින් මෙන්ම පාර්ලිමේන්තුවේදී ද මේ ගැන දිගින් දිගටම කතා කරමින් පෙන්වාදුන්නේ මහබැංකු අධිපතිවරයාගේ එම ක්‍රියාකලාපය හේතුවෙන් රුපියල් කෝටි ගණනක් රජයට අහිමි වන බවයි.මේ නිසා ඔහු වහාම සේවයෙන් ඉවත් කළ යුතු බවට ඔවුන් දිගින් දිගටම රජයට බලපෑම් කරන ලදී.කෙසේ හෝ ඔහුගේ සේවා කාලය මේ මස අවසානයේදී අවසන් වීමට නියමිතව ඇති අතර දේශපාලන පක්ෂ හා සිවිල් සංවිධාන ඉල්ලා සිටින්නේ මහබැංකු අධිපතිවරයා එම තනතුරට යළි පත් නොකළ යුතු බවයි.මේ අතර ඔහුගේ පත්වීම යළි සිදුනොකරන ලෙසට බලකරමින් ලබන 24දා සිට දැවැන්ත විරෝධතා ව්‍යාපාරයක් සැලසුම්කර ඇති බව ඒකාබද්ධ විපක්ෂය පසුගියදා මාධ්‍ය හමුවක්ද පවත්වමින් අවධාරණය කරන ලදී.මහබැංකු අධිපතිවරයා තවදුරටත් එම තනතුරට පත් නොකළ යුතු බවට ශ්‍රී ලංකා නිදහස් පක්ෂයේ මන්ත්‍රීවරුන්ද ස්ථාවරයක සිටින බව පසුගියදා පැවැති මාධ්‍ය හමුවකදී අමාත්‍ය සරත් අමුණුගම මහතා ද ප්‍රකාශ කර තිබිණ.කෙසේ වෙතත් ජාතික ආණ්ඩුවක් ලෙස කටයුතු කරමින් සිටියදී පක්ෂයක මතයක් පමණක් ඉදිරිපත් කිරීම නුසුදුසු බව නියෝජ්‍ය අමාත්‍ය ඉරාන් වික්‍රමරත්න මහතා පසුගියදා මාධ්‍ය හමුවක් අතරතුර මාධ්‍යවේදියෙකුගේ ප්‍රශ්නයකට පිළිතුරු ලෙස කියා සිටියේය.එසේම ලක්ෂ්මන් කිරිඇල්ල මහතා ද මාධ්‍ය හමුවකදී මහබැංකු අධිපතිවරයා යළි පත් කිරීමේ වරදක් නැතැයි ස්ථාවරයේ සිට අදහස් දක්වනු දක්නට ලැබිණ.", "URL": "https://sinhala.adaderana.lk/news.php?nid=61249", "Category": null, "Parent URL": null}