{"Source": "Adaderana", "Timestamp": "July 30, 2017 10:58 pm", "Headline": " කටාර් ශ්‍රී ලංකා තානාපති කාර්යාලයෙන් නිවේදනයක්  ", "News Content": "කටාර් ශ්‍රී ලංකා තානාපති කාර්යාලයේ අනුග්‍රහය යටතේ එරට පවත්වාගෙන යන ස්ටැෂෆඩි පාසල පිළිබඳව එම තානපති කාර්යාලය විශේෂ නිවේදනයක් නිකුත් කර තිබේ. එය කටාර් රාජ්‍යයේ ලාභ නොලබන පාසලක් ලෙස පවත්වාගෙන යෑමට ශ්‍රී ලංකා තානාපති කාර්යාලයේ අනුග්‍රහය ලැබී ඇති බව සඳහන්ය. කෙසේ නමුත් ශ්‍රී ලංකා තානාපති කාර්යාලයේ දැනුවත් වීමකින් තොරව පිටතින් මුදල් එකතු කිරීම, පාසල් මුදල් අවභාවිතය, පාසලේ ඉගෙනුම ලබන ළමුන්ට නිසි පහසුකම් ලබා නොදීම, ගුරුවරුන් සහ සේවකයින් හට නිසි වැටුප් නොගෙවීම යනාදී කරුණු සම්බන්ධයෙන් දෙමව්පියන්ගෙන් පැමිණිලි ගණනාවක් ලැබී ඇති බව තානාපති කාර්යාලය පවසයි. මේ හේතුවෙන් ශ්‍රීලංකා විදේශ කටයුතු අමාත්‍යංශයට යොමු කරන ලද වාර්තා අනුව පරීක්ෂණ අවසන් වන තෙක් පාසල් ගිණුමේ මුදල් ඉවතට ගැනීම තාවකාලිකව අත්හිටුවා ඇති බව කටාර් හී ශ්‍රී ලංකා තානාපතිවරයාගේ අත්සනින් යුතුව නිකුත්කර නිවේදනයේ දැක්වෙයි. ගිණුම අත්හිටුවීමෙන් පාසල වසා දැමීම හෝ අධ්‍යාපන කටයුතුවලට බාධාවක් සිදුනොවන බව අදාළ නිවේදනයේ සඳහන්ය. අදාළ පරීක්ෂණ වලින් පසු තානාපති කාර්යාලය බලපොරෝතුවන කරුණු සම්බන්ධයෙන්ද එම නිවේදනයේ දක්වා තිබේ. ලබන ඔක්තෝම්බර් 26 වනදා ජනාධිපති මෛත්‍රීපාල සිරිසේන මහතා සහ විදේශ කටයුතු අමාත්‍යවරයාගේ කටාර් රාජ්‍යයේ නිරතවන නිල සංචාරය අතර තුර ඔවුන්ද අදාළ පාසැල වෙත ගෙන්වීමට බලාපොරොතු වන බව එහි දැක්වෙයි.", "URL": "https://sinhala.adaderana.lk/news.php?nid=75785", "Category": null, "Parent URL": null}