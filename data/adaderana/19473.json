{"Source": "Adaderana", "Timestamp": "October 20, 2011 12:17 pm", "Headline": "වරාය සභාපතිට අන්තර්ජාතික සම්මානයක්", "News Content": "නාවික ක්ෂේත්‍රය සඳහා වන 2011 අන්තර්ජාතික තරුණ සම්මානය හිමිකරගැනීමට ශ්‍රී ලංකා වරාය අධිකාරියේ සභාපති ආචාර්ය ප්‍රියත් බී. වික්‍රම මහතා සමත්ව තිබේ. මෙම අන්තර්ජාතික සම්මානය හිමිකරගත් මෙරට රාජ්‍ය අංශයේ එකම තරුණ වෘත්තිකයා ප්‍රියත් බී. වික්‍රම මහතා බව ශ්‍රී ලංකා වරාය අධිකාරිය පවසයි. ගෙවුණු මාස 12 ඇතුළත වරාය හා නාවික ක්ෂේත්‍රය වෙනුවෙන් වික්‍රම මහතා සිදුකර ඇති සේවය අදාළ සම්මානය සඳහා සලකා බලා ඇත. නිර්ණායකයන් 6 ක් යටතේ සිදුකළ විනිශ්චයකින් අනතුරුව මෙම සම්මානය ප්‍රියත් වික්‍රම මහතා වෙත පිරිනමා ඇති බව සඳහන්ය. යුරෝපය, ආසියාව ඇතුළු රටවල් 25 ට අයත් නියෝජිතයින් 800 දෙනෙකු පමණ මෙම උළෙල සඳහා සහභාගී වූ බව වරාය අධිකාරිය පවසයි.", "URL": "https://sinhala.adaderana.lk/news.php?nid=19473", "Category": null, "Parent URL": null}