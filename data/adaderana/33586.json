{"Source": "Adaderana", "Timestamp": "April 26, 2013 07:52 am", "Headline": "2012 ඉහළම විදේශ විනිමය විදෙස්ගත ශ්‍රමිකයින්ගෙන්", "News Content": "විදෙස්ගත ශ්‍රමිකයන්ගෙන් ලැබෙන ආදායම පසුගිය වසරේ දී මෙරට ඉහළම විදේශ විනිමය ලැබුණු ආදායම් මාර්ගය බවට පත්ව තිබේ. එය පෙර වසරට සාපේක්ෂව 16.3% ක් වන බව ශ්‍රී ලංකා මහ බැංකුව පෙන්වාදෙයි. අදාළ ආදායමේ වටිනාකම අමෙරිකානු ඩොලර් බිලියන 6 ක් පමණ වේ. පසුගිය වසරේ දී මෙරට ආර්ථික වර්ධන වේගය 6.4% ක් ලෙස සටහන්ව ඇති අතර උද්ධමනය වාර්තා වී ඇත්තේ 7.6% ක් ලෙසය. කෘෂිකර්ම ක්ෂේත්‍රය 5.8% න් ද, කර්මාන්ත ක්ෂේත්‍රය 10.3% න් ද වර්ධනය වී තිබේ. 2012 වසරේ දී සිදුවූ ආයෝජනය දළ දේශීය නිෂ්පාදනයෙන් 30.6% ක් බව මහ බැංකුව පෙන්වාදෙයි. 2012 වසර සඳහා වන ශ්‍රී ලංකා මහ බැංකුවේ වාර්ෂික වාර්තාව පාර්ලිමේන්තුවට ඉදිරිපත් කිරීම සඳහා ඊයේ (25) කැබිනට් අනුමැතිය හිමිව තිබේ.", "URL": "https://sinhala.adaderana.lk/news.php?nid=33586", "Category": null, "Parent URL": null}