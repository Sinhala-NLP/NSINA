{"Source": "Adaderana", "Timestamp": "July 7, 2014 10:40 am", "Headline": "ලාංකික සරණාගතයින් 41ක් හරවා එවලා - තවත් අය නැතිලු", "News Content": "ශ්‍රී ලාංකික සරණාගතයින් 41 දෙනෙකු ඔස්ට්‍රේලියානු නෞකාවක් මගින් මෙරටට බාරදී තිබේ. ඔස්ට්‍රේලියානු ආගමන කටයුතු අමාත්‍ය ස්කොට් මොරිසන් නිවේදනයක් නිකුත් කරමින් සඳහන් කරන්නේ ඉකුත් ජූනී මස අගදී අනතුරට ලක්වූ බව කියන සංක්‍රමණකයින් පිරිසක් රැගත් බෝට්ටුවක් ඊයේ ශ්‍රී ලංකාවට බාරදුන් බවයි. ශ්‍රී ලංකාවට බාරදුන් සංක්‍රමණිකයින් 41 දෙනාගෙන් 37 දෙනෙකුම සිංහල ජාතිකයින් වන අතර සෙසු සිව්දෙනා ද්‍රවිඩ ජාතිකයින් බව පැවසෙයි. මඩකළපුවේදී ශ්‍රී ලංකා නාවික හමුදාවට අයත් සමුදුර යාත්‍රාවට එම සංක්‍රමණිකයින් පිරිස බාරදී තිබේ. කෙසේ වෙතත් සංක්‍රමණකයින් 150ක් සමග අනතුරට ලක්වූ බව කියන යාත්‍රාවේ සිටි සෙසු පුද්ගලයින් සම්බන්ධයෙන් මොරිසන් සිය නිවේදනය මගින් කිසිවක් අනාවරණය කර නැත‍. හෙතෙම එරට ගුවන් විදුලියකට පවසා ඇත්තේ සරණාගතයින් සහිත තවත් බෝට්ටුවක් ඔ‍ස්ට්‍රේලියාවේ නොමැති බවයි. එසේම ඔහු ඒ පිළිබඳව වැඩිදුරටත් කරුණු දැක්වීම ප්‍රතික්ෂේප කර තිබේ. කෙසේ වුවද ඉන්දියාවේ සිට ඔස්ට්‍රේලියාවට පලාගිය බව කියන යාත්‍රාවක ලාංකික සරණාගතයින් 150 දෙනෙකු පමණ සිටි බවට පසුගිය දිනවල විදෙස් මාධ්‍ය වාර්තා කළේය. ඔවුන්ගේ යාත්‍රාව ඔස්ට්‍රේලියානු ක්‍රිස්මස් දූපත ආසන්නයේදී අනතුරට ලක්ව ඇති බවක්ද අනාවරණය කෙරිණ. එහෙත් එම වාර්තා ගැන ඔස්ට්‍රේලියානු රජය කිසිවක් නිල වශයෙන් ප්‍රකාශ නොකළ අතර මේ ගැන අදහස් දැක්වීමෙන් ද එරට බලධාරීන් වැළකී සිටියේය. මේ අතර එම සංක්‍රමණිකයින් පිරිස අද පෙරවරුවේ ගාල්ල වරායට රැගෙන ඒමට නියමිත අතර අනතුරුව ඔවුන් වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තුවට බාර දීමට නියමිතය.", "URL": "https://sinhala.adaderana.lk/news.php?nid=44479", "Category": null, "Parent URL": null}