{"Source": "Adaderana", "Timestamp": "August 5, 2018 08:31 am", "Headline": "රිය අනතුරකින් දරුවෙක් ඇතුළු පුද්ගලයින් 3 ක් මරුට", "News Content": "මොණරාගල - වැල්ලවාය ප්‍රධාන මාර්ගයේ කුඹුක්කන හංදිය ප්‍රදේශයේ දී සිදුවු රිය අනතුරකින් දරුවෙකු ඇතුළු පුද්ගලයින් තිදෙනෙකු මියගොස් තිබේ. ලොරි රථයක්, බස් රථයක් පසුකර යාමේ දී ඉදිරියෙන් පැමිණි ත්‍රීරෝද රථයක් සමඟ මුහුණට මුහුණ ගැටීමෙන් ඊයේ (04) රාත්‍රී 10.45ට පමණ අනතුර සිදුව තිබිණි. අනතුරෙන් ත්‍රීරෝද රථයේ ගමන්ගත් රියදුරු ඇතුලු සිව් දෙනෙකු තුවාල ලබා මොණරාගල රෝහලට ඇතුළත් කිරීමේ දී ඉන් තිදෙනෙකු මියගොස් ඇති බවයි පොලීසිය පැවසීය. මියගිය පිරිස අතර 8 හැවිරිදි දරුවෙකු, 22 හැවිරිදි තරුණයෙකු සහ 19 හැවිරිදි තරුණියක වේ. ත්‍රීරෝද රථයේ ගමන් කළ 49 හැවිරිදි කාන්තාවක් බරපතළ තුවාල ලබා තිබේ. අනතුරට ලක්වූ පිරිස විලඔය, ඇතිමලේ පාර ප්‍රදේශයේ පදිංචිව සිටි පිරිසක් බව පොලීසිය සදහන් කළේය.", "URL": "https://sinhala.adaderana.lk/news.php?nid=93849", "Category": null, "Parent URL": null}