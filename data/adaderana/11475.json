{"Source": "Adaderana", "Timestamp": "October 13, 2010 06:28 pm", "Headline": "චීලියේ පතලක සිරවූවන් 8 ක් පොළොව මතුපිටට", "News Content": "දින 69 ක කාලයක් චිලී රාජ්‍යයේ පතලක සිරවී සිටි කම්කරුවන් අතරින් 8 දෙනෙකු මේ වන විට පොළව මතුපිටට ගෙනඒමට හැකිවී තිබේ. එක් කම්කරුවෙකු රැගෙන ඒම සඳහා පැයකට ආසන්න කාලයක් ගතවන බව චිලී බලධාරීන් පවසයි. පතලේ රැදී සිටින කම්කරුවන් පොළව මතුපිටට ගෙනඒම සඳහා විශේෂ කැප්සියුලයක් සකස් කර තිබේ. එමගින් වරකට එක් කම්කරුවා බැගින් මතුපිටට ගෙනඒම සඳහා විනාඩි 20 ක පමණ කාලයක් ගතවන බව සඳහන් වේ. පතල තුළ සිරවී සිටි පිරිස මුදාගැනීමේ ඓතිහාසික මෙහෙයුම සාර්ථක කරමින් පොළොව මතු පිටට පැමිණි පළමු කම්කරුවා වුයේ ෆ්ලොරෙන්සියෝ අවාලෝස්ය. එරට වේලාවෙන් රාත්‍රී 11.15ට ආරම්භ කෙරුණු මෙම මෙහෙයුමෙන් පළමු කම්කරුවා පොළොව මතු පිටට පැමිණීම සටහන් වුයේ අලුයම 12.10 ලෙසයි. ෆ්ලොරෙන්සියෝ අවාලෝස් පිළිගැනීම සඳහා චිලී ජනාධිපති සෙබස්තියන් පිනෙරා ද එහි පැමිණ සිටියේය. ඊට අමතරව අවාලෝස්ගේ පවුලේ ඥාතීන් ද එහි පැමිණ සිටි අතර ඔහු පිළිගැනුනේ ඉතා උණුසුම් අන්දමිනි. දෙවන සහ තුන්වන අවස්ථා යටතේ පොළව මතුපිටට පැමිණියේ මාරියෝ සහ ජුවාන් නම් දෙදෙනායි. පතලේ රැදී සිටි චිලී ජාතිකයෙකු නොවන එකම කම්කරුවා වන බොලීවියානු ජාතික කාලෝස් මමානි සිව්වැන්නා ලෙස පොළව මතුපිටට රැගෙන එනු ලැබිණි. පසුගිය අගෝස්තු 5 වැනිදා සිදුවූ ‍භූකම්පනයත් සමග අදාළ කම්කරුවන් පිරිස පතලේ සිරවිය. දින 70 කට ආසන්න කාලයක් පතලේ සිරවී සිටි මෙම පිරිස බේරාගැනීම ආශ්චර්යයක් බව චිලී ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=11475", "Category": null, "Parent URL": null}