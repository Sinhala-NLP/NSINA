{"Source": "Adaderana", "Timestamp": "June 1, 2011 10:27 am", "Headline": "ක්ෂණික නිගමන එපා-නීතිපති එක්සත් ජාතීන්ගෙන් ඉල්ලයි", "News Content": "ශ්‍රී ලංකාවේ යුද අපරාධ සිදුවූ බවට චෝදනා කරමින් බ්‍රිතාන්‍ය චැනල් -4 නාලිකාව විසින් ප්‍රසිද්ධියට පත් කරන ලද වීඩියෝව පිළිබඳ රජය විසින් පූර්ණ තක්සේරුවක් නොකළේ එහි ඡායා රූ අපහැදිලිව පැවති නිසා බව නීතිපති මොහාන් පීරිස් මහතා පවසයි. එක්සත් ජාතීන්ගේ මානව හිමිකම් පිළිබඳ සැසියේ අද(01)අදහස් දක්වමින් හෙතෙම මේ බව කියා සිටි බව එක්සත් ජාතීන්ගේ මාධ්‍ය වාර්තා උපුටා දක්වයි. යුද්ධය පැවති සමයේ සිදුවූ සිවිල් ඝාතන සම්බන්ධයෙන් රාජ්‍ය නොවන සංවිධාන,මානව හිමිකම් සංවිධාන,හා මාධ්‍ය මගින් යුද මෙහෙයුම්වල නෛතික භාවය නොතකා අපරික්ෂාකාරී ලෙස ඇතැම්දේ ප්‍රසිද්ධියට පත් කළ බවද හෙතෙම සඳහන් කළේය. එබැවින් එක්සත් ජාතීන්ගේ සංවිධානය විසින් ක්ෂණික නිගමන නොගතයුතු බව නීතිපතිවරයා විසින් ඉල්ලා තිබේ. අදාළ චැනල්-4 වීඩියෝ පටය සත්‍ය සිදුවීම් සහිත සැබෑ දර්ශන රැගත් වීඩියෝ පටයක් බවට තහවුරු වී ඇතැයි එක්සත් ජාතීන්ගේ විශේෂඥයෙකු කියා සිටින බව විදෙස් මාධ්‍ය විසින් මීට පෙරාතුව උපුටා දක්වන ලදී. එසේ වුවද අදාළ වීඩියෝ පටය ප්‍රසිද්ධියට පත්වීමත් සමග ශ්‍රී ලංකා රජය එකී වීඩියෝ පටය ව්‍යාජ ලෙස සකස් කරන ලද්දක් බව නිවේදනය කළ අතර ජාත්‍යන්තරයෙන් එල්ලවූ චෝදනා සියල්ල ප්‍රතික්ෂේප කරනු ලැබිණි. එක්සත් ජාතීන්ගේ සංවිධානයේ ස්වාධීන විමර්ශන විශේෂඥයෙකු මෙන්ම නීතිය පිළිබඳ මහාචාර්යවරයෙකු වන දකුණු අප්‍රිකානු ජාතික ක්‍රිෂ්ටෝෆ් හෙන්ස් විසින් මෙම වීඩියෝ පටය තාක්ෂණික විශේෂඥයෙකුගේ සහයද ඇතිව සත්‍ය වීඩියෝ පටයක් බවට තහවුරු කරගෙන ඇතැයි ඒ.පී පුවත් සේවය උපුටා දක්වයි. ජීනීවා හි මේ මොහොතේ පැවැත්වෙන එක්සත් ජාතීන්ගේ සංවිධානයේ මානව හිමිකම් පිළිබඳ සැසියට ක්‍රිෂ්ටෝෆ් හෙන්ස්ගේ මෙම වාර්තාව ඉදිරිපත් කර තිබේ.", "URL": "https://sinhala.adaderana.lk/news.php?nid=16462", "Category": null, "Parent URL": null}