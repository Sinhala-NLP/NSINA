{"Source": "Adaderana", "Timestamp": "January 22, 2017 06:55 pm", "Headline": "එදා ජී.එස්.පී නොලැබුණාට රටට සත පහකවත් අලාභයක් වුණේ නෑ", "News Content": "තමා රට පාලනය කළ කාලයේ ජී.එස්.පී ප්ලස් සහනය නොලැබුණේ යුරෝපා සංගමයේ කොන්දේසිවලට තමන් යට නොවූ නිසා බව හිටපු ජනාධිපති, පාර්ලිමේන්තු මන්ත්‍රී මහින්ද රාජපක්ෂ මහතා පවසයි.ඔවුන්ගේ ඉල්ලීම් වලට එකඟ වූයේ නම් කිසිදු ප්‍රශ්නයකින් තොරව ජී.එස්.පී ප්ලස් ලබාගත හැකිව තිබුණු බව රාජපක්ෂ මහතා කියා සිටියේ අද (22) කොළඹ සුගතදාස ගෘහස්ත ක්‍රීඩාංගණයේ පැවති ජාතික නිදහස් පෙරමුණේ මහ සමුළුව ආමන්ත්‍රණය කරමිනි.එහෙත් එදා ජී.එස්.පී ප්ලස් නොලැබුණා යයි සත පහක හෝ අලාභයක් රටට නොවුණු බවත්, අද එකී සහනය වෙනුවෙන් රට තවදුරටත් විනාශ මුඛයට දක්කන යෝජනා ක්‍රියාත්මක කිරීමට සූදානම් වන බව ඔහු සඳහන් කළේය.රටේ සියලුම ජාතික සම්පත් විදේශයන්ට විකුණා දමමින් රට තුළ බෙදුම්වාදය පෝෂණය කිරීමට ෆෙඩරල් ව්‍යවස්ථාවක් ගෙන ඒමට කටයුතු කරමින් සිටින බව ද ඔහු අවධාරණය කළේය.අද වගේ දවසක 2004 දි ජවිපෙ සමග අරලිය ගහ මන්දිරයේදී ගිවිසුමක් අත්සන් කළ බවත්, පසුව ජවිපෙ අලි පැටියා හුරතල් කරන්නට ගියත් , විමල් අපේ හදවත හඳුනාගෙන තමන් සමග සිටි බවත් හිටපු ජනාධිපතිවරයා සිහිපත් කළේය.හිරිකිතයක් නැතිව මේ කරගෙන යන වැඩපිළිවෙළ පරාජයට පත් කළ යුතුව ඇති බවත්, මේ රටේ මේ සා දැවැන්ත ප්‍රශ්න තොගයක් ඇති කර ඇති නමුත් ලොකුම ප්‍රශ්නය බවට පත්ව ඇත්තේ සමලිංගික ප්‍රශ්නය බවත් රාජපක්ෂ මහතා සඳහන් කළේය.අද දවසේ ආණ්ඩුවේ සමහර අය කොස් කොළ කන ලෙස ජනතාවට ආරාධනා කරන බවත්, තවත් අය ක්‍රෝටන් කොළ කන ලෙස කියන බවත්, තේ කොළ කන ලෙසද තවත් අය කියන නමුත් තණ කොළ කන ලෙස නම් නොකියන බවත්, එසේ නොකියන්නේ තණ කොළ ආණ්ඩුවේ අයට කවන්නට තියා ගත යුතු නිසා බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=68433", "Category": null, "Parent URL": null}