{"Source": "Adaderana", "Timestamp": "December 20, 2018 09:12 am", "Headline": "බන්ධනාගාරගතව සිටින බ්‍රසීලයේ හිටපු ජනාධිපතිට බලාපොරොත්තුවක්", "News Content": "දූෂණ චෝදනා මත බන්ධනාගාරගතව සිටින බ්‍රසීලයේ හිටපු ජනාධිපති ලූලා ද සිල්වා නිදහස් කළ හැකි බවට එරට ශ්‍රේෂ්ඨාධිකරණ විනිසුරුවරයෙකු තීන්දුවක් ලබාදී තිබේ. විදෙස් වාර්තා පෙන්වා දෙන්නේ ඒ සමඟ සිර දඬුවමින් නිදහස් වීම සම්බන්ධයෙන් ලූලා ද සිල්වාට කිසියම් බලාපොරොත්තුවක් තබා ගත හැකි බවයි. බ්‍රසීලයේ ජනාධිපතිවරයාව සිටි සමයේදී සිදුකළ බව කියන මූල්‍ය අක්‍රමිකතා හේතුවෙන් සිර දඬුවම් විඳිමින් සිටින එරට හිටපු ජනාධිපති ලූලා ද සිල්වා නිදහස් කළ හැකි බව එරට ශ්‍රේෂ්ඨාධිකරණ විනිසුරුවරයෙක් තීන්දුකර තිබේ. එම තීන්දුව අවලංගු කළ හැක්කේ ශ්‍රේෂ්ඨාධිකරණයේ සභාපතිවරයාට පමණක් බවද විදෙස් වාර්තාවල සඳහන්ය. එම ශ්‍රේෂ්ඨාධිකරණ විනිසුරුගේ තීන්දුවෙන් ලූලා ඇතුළු සිරකරුවන් 1500කගේ සිර දඩුවම් තාවකාලිකව අත්හිටුවා ඇති බවද එම වාර්තාවල දැක්වෙයි. කෙසේ නමුත් අදාළ තීන්දුවෙන් පසුව සිරෙන් නිදහස් වීම පිළිබඳව හිටපු ජනාධිපතිවරයාට කිසියම් බලාපොරොත්තුවක් තබා ගත හැකි බවද සඳහන්ය. එම තීන්දුව ලබාදීමත් සමඟ හිටපු ජනාධිපතිවරයාගේ ආධාරකරුවන් ඔහු රඳවා සිටින බන්ධනාගාරය ඉදිරිපිටට රැස්ව ප්‍රීතිඝෝෂා නැගූ ආකාරයත් විදෙස් මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=101033", "Category": null, "Parent URL": null}