{"Source": "Adaderana", "Timestamp": "February 6, 2019 06:38 am", "Headline": "මංකොල්ලයකට පැමිණි සැකකරුවෙක් ජීව අත්බෝම්බයක් සමඟ අත්අඩංගුවට", "News Content": "කුරුණෑගල පොලිස් වසමේ දී මුදල් කොල්ලයකට පැමිණි සැකකරුවෙකු ජීව අත්බෝම්බයක් සමඟ කුරුණෑගල පොලීසිය විසින් අත්අඩංගුවට ගෙන තිබේ. කුරුණෑගල, බෞද්ධාලෝක මාවත, රාජ්‍ය බැංකුවක් අසල දී පුද්ගලික සමාගමක සේවකයෙකු රාජ්‍ය බැංකුවකින් චෙක්පතක් මාරු කර රුපියල් ලක්ෂ 50ක මුදලක් ලබා ගෙන එම මුදල වෙනත් පෞද්ගලික බැංකුවක තැන්පත් කිරීමට යෑමේ දී මෙම මංකොල්ලය සිදුව තිබේ. මෙහිදී පුද්ගලයින් දෙදෙනෙකු පැමිණ මුදල් රැගෙන ගිය සේවකයාට පහර දී එම මුදල් පැහැර ගෙන ඇති අතර, පසුව සේවකයා කොල්ලකරුවන්ට පහර දී එම මුදල නැවත ඔහු බාරයට ගෙන තිබේ. මෙම සිද්ධිය කුරුණෑගල පොලිස් ස්ථානයට වාර්තා වු පසු වහා ක්‍රියාත්මක වු පොලිස් නිලධාරීන් ප්‍රදේශවාසීන්ගේ සහය ඇතිව කොල්ලකෑමට පැමිණි එක් සැකකරුවෙකු අත්අඩංගුවට ගෙන තිබේ. ඔහු පරීක්ෂා කිරීමේ දී ඇඳ සිටි කලිසමේ සාක්කුවේ තිබී මෙරට නිෂ්පාදිත ජීව අත්බෝම්බයක් පොලීසිය විසින් සොයා ගෙන තිබේ. අත්අඩංගුවට පත් සැකකරු වයස අවුරුදු 43 ක් වු තුල්හිරිය ප්‍රදේශයේ පදිංචිකරුවෙක් බව පොලීසිය පවසයි. සැකකරු අද(06) කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිතයි. ‍කුරුණෑගල පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=103751", "Category": null, "Parent URL": null}