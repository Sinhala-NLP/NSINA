{"Source": "Adaderana", "Timestamp": "November 29, 2017 12:51 pm", "Headline": "ලංකාව පුරා කාලගුණය අයහපත්-ආරක්ෂාකාරී වෙන්නැයි නිවේදනයක්", "News Content": "දිවයින වටා වන ගැඹුරු සහ නොගැඹුරු මුහුදු ප්‍රදේශවල තද වැසි, තද සුළං සහ රළු මුහුදු ප්‍රදේශ සහ දිවයිනේ තද වැසි සහ විටින් විට හමන තද සුළං(පැ.කි.මී. 60 පමණ) තවදුරටත් බලාපොරොත්තු විය හැකි බව කාලගුණවිද්‍යා දෙපාර්තමේන්තුව පවසයි. දිවයින ආශ්‍රිතව පැවති අඩුපීඩන කලාපය මේ වන විට පීඩන අවපාතයක් බවට වර්ධනය වී ඇති අතර එය තවදුරටත් වර්ධනය වෙමින් දකුණුදිග වෙරළ ආසන්නයෙන් දිවයිනෙන් ඉවතට ගමන්කරනු ඇතැයි බලාපොරොත්තු වන බව ද නිවේදනයක් නිකුත් කරමින් දෙපාර්තමේන්තුව සඳහන් කරයි. මේ හේතුවෙන් දිවයිනේ බොහෝ ප්‍රදේශවල වැසි හෝ ගිගිරුම් සහිත වැසි ඇති වේ. දකුණු, සබරගමුව, මධ්‍යම සහ බස්නාහිර පළාත්වල ඇතම ස්ථාන වලට (මි.මි. 150 වැඩි) ඉතා තද වැසි ඇති විය හැකි බව ද සඳහන් වෙයි. අනෙකුත් ප්‍රදේශවල ඇතම ස්ථාන වලට (මි.මි. 100 වැඩි) තද වැසි ද ඇතිවිය හැකි අතර ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි බව ද කාලගුණ විද්‍යා දෙපාර්තමේන්තුව පවසයි. අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ද ඔවුන් ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=80745", "Category": null, "Parent URL": null}