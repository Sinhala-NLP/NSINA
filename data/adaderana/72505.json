{"Source": "Adaderana", "Timestamp": "April 26, 2017 02:17 pm", "Headline": "කොළඹ නැගෙනහිර පර්යන්තය විකිණීමට යන බව ඒකාබද්ධය කියයි", "News Content": "කොළඹ වරායේ වැදගත්ම පර්යන්තය වන නැගෙනහිර පර්යන්තය විකුණා දැමීමේ සුදානමක රජය මේ වන විට උත්සහ ගනිමින් සිටින බව ඒකාබද්ධ විපක්ෂයේ පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. ඒකාබද්ධ විපක්ෂයේ මැයි දින සුදානම පිළිබඳ අද (26) පැවති මාධ්‍ය හමුවකට එක් වෙමින් මන්ත්‍රීවරයා මෙම අදහස් පළ කළේය. ගැඹූරුම නැව් පැමිණිය එකම ස්ථානය මෙය බවත් මෙවැනි රටේ ජාතික වස්තු විකිණීමට කිසිදු අයිතියක් නොමැති බව ද මන්ත්‍රීවරයා කියා සිටියේ ය. එමෙන්ම කුණු කසළ නිසි ලෙස ආරක්ෂා කර ගත නොහැකි ආණ්ඩුවක් බවට පත් වීමෙන් මෙරට ජනතාව බොහෝමයක් සැකයෙන්, අකමැත්තෙන් හා බියෙන් සිටින බව ද දිනේෂ් ගුණවර්ධන මහතා කියයි. ජනතාව තුළ ඇතිව තිබෙන බිය පොලීස් බලය යොදා මර්දනය කළ නොහැකි බවත් නීතිය තිබුණු පළියට ජනතා කැමැත්තට පිටින් එය පාවිච්චි නොකරන ලෙස දිනේෂ් ගුණවර්ධන මහතා මෙහිදී ඉල්ලා සිටියේ ය. මෙම මාධ්‍ය හමුව සඳහා උදය ගම්මන්පිල, ඩලස් අලහප්පෙරුම හා බන්දුල ගුණවර්ධන යන මන්ත්‍රීවරුන් ද එක් වුයේ ය.", "URL": "https://sinhala.adaderana.lk/news.php?nid=72505", "Category": null, "Parent URL": null}