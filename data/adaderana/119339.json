{"Source": "Adaderana", "Timestamp": "September 17, 2019 07:03 pm", "Headline": "සජිත් රහස් ඡන්දයක් ඉල්ලද් දී කරුගෙන් කොන්දේසියක්", "News Content": "එක්සත් ජාතික පක්ෂයේ කෘත්‍යාධිකාරි මණ්ඩලයත් එහි පාර්ලිමේන්තු මන්ත්‍රී කණ්ඩායමත් වහා කැඳවා රහස් ඡන්දයකින් ජනාධිපති අපේක්ෂකයා තීරණය කරන ලෙස නියෝජ්‍ය නායක අමාත්‍ය සජිත් ප්‍රේමදාස මහතා පක්ෂ නායක අග්‍රාමාත්‍ය රනිල් වික්‍රමසිංහ මහතාගෙන් ඉල්ලීමක් කරයි. මේ අතර කතානායක කරූ ජයසූරිය මහතා අද නිවේදනයක් නිකුත් කරමින් ප්‍රකාශ කළේ ඉදිරි ජනාධිපතිවරණය සඳහා ඉදිරිපත්වන ලෙසට තමන්ට ලැබී ඇති කවර ඉල්ලීමක් වුවද සලකා බැලිය හැක්කේ, විධායක ජනාධිපති ධූරය අහෝසි කරලීමේ පරමාර්ථය මුඛ්‍ය අරමුණ කොටගත් දේශපාලන බලවේග සමඟ එක්ව පමණක් බවයි. එක්සත් ජාතික පක්ෂයේ ජනාධිපතිවරණ අපේක්ෂකත්වය සම්බන්ධයෙන් දැනුවත් කිරීම සඳහා එක්සත් ජාතික පක්ෂ නියෝජ්‍ය නායක අමාත්‍ය සජිත් ප්‍රේමදාස මහතා අද උදෑසන මෙම මාධ්‍ය හමුව පැවැත්වුවේ මුදල් අමාත්‍ය මංගල සමරවීර මහතාගේ කොළඹ පිහිටි නිවසේදීයී. මෙම අවස්ථාවට කබීර් හෂීම්,රංජිත් මද්දුමබණ්ඩාර,මංගල සමරවීර,මලික් සමරවික්‍රම,චන්ද්‍රානි බණ්ඩාර යන අමාත්‍යවරුන් ද එක්ව සිටියේය. ඊයේ(16) දිනයේ දී ලිඛිතව ජනාධිපතිවරණයට ඉදිරිපත් වීමට උදෙසා තමා එලඹ ඇති තීන්දුව ගැන අග්‍රාමාත්‍ය රනිල් වික්‍රමසිංහ මහතා දැනුවත් කළ බවද පැවසු සජිත් ප්‍රේමදාස මහතා, වෙනත් පුද්ගලයින්ගේ අපේක්ෂාවක් අපේක්ෂකත්වය ගැන තිබේ නම් ප්‍රජාතන්ත්‍රවාදය අනුව පාර්ලිමේන්තු කණ්ඩායම හා කෘත්‍යාධිකාරි මණ්ඩලය කඳවා ගනු ලබයි යන තීන්දුව බාර දුන් බවද පැවසීය. ජනාධිපතිවරණ පැවැත් වීමේ දිනය දැන් දැන් ලහි ලහියේ සිදු වන බවත් පැවසු අමාත්‍යවරයා, තමාගේ ඉල්ලීම වන්නේ ප්‍රජාතන්ත්‍රවාදී ආකාරයෙන් මෙය ඉතා ඉක්මනින් විසඳිය යුතු බවද තමා විශ්වාස කරන බවද කියා සිටියේය. පක්ෂය ඉතා ඉක්මනින් ප්‍රජාතන්ත්‍රවාදී තීන්දුවක් ගත යුතු බවද සජිත් ප්‍රේමදාස මහතා මෙහිදී අවධාරණය කළේය. මෙහිදී මාධ්‍යවේදීන් ප්‍රශ්න කර සිටියේ, අර්ජුන, පාඨලී හා රාජිත යන අමාත්‍යවරුන්ගේ ඔබ තුමාට අපේක්ෂකත්වය ලබා දීමට ගැන ධනාත්මක තිරණයක් තිබේදැයි මෙහිදී ප්‍රශ්න කර සිටියේය. එයට පිළිතුරු දෙමින් අමාත්‍යවරයා පවසා සිටියේ, ඔවුන්ගේ බරපතළ විරෝධතාවයන් නොමැති බවත් යම් පරස්පරයන් ඇත්නම් ඒවා මිත්‍රශිලිව විසඳා ගත හැකි බවත් කියා සිටියේය. එමෙන්ම තමා පළමුවත් දෙවනුවත් තෙවනුවත් ප්‍රජාතන්ත්‍රවාදියෙක් බව පැවසු අමාත්‍යවරයා, එක් දිනක් නිදාගෙන රෑ හීනයක් දැක්කහම ඒක පක්ෂයේ හෝ රටේ ප්‍රතිපත්තිය නොවන බවත් පැවසීය. ජනතාව ඔබ දේශපාලනයට සුදුසු නෑ යනුවෙන් පවසන්නේ නම් තමා බූවල්ලෙක් සේ මේවා අල්ලන් ඉන්නේ නැති බවත් පැවසු අමාත්‍යවරයා, මට අද ගෙදර යන්න කිව්වොත් මං හෙට යනවා යනුවෙන් ද කියා සිටියේය. අද වන විට දේශපාලන කේෂත්‍රයේ සියලු දෙනා සමඟ සාකච්ඡා කරමින් සිටින බවත් ඒ අතර පොහොට්ටුවේ සමාජිකයන් ද සිටින බව පැවසු අමාත්‍යවරයා, තමා කිසිදු අවස්ථාවක තමා දේශපාලන කේෂත්‍රයේ දී කිසිවෙකුගේ හෝ කොන්දේසිවලට යටත නොවන බවත් පැවසීය. කොන්දේසි මත විවිධ පාර්ශවයන්ගේ උදව් ගැනීමක් නොමැති වුවත් ප්‍රතිපත්ති මත තීන්දු තීන්දුවලට එළඹෙන බවත් අමාත්‍යවරයා කියා සිටියේය. මේ අතර කතානායක කරූ ජයසූරිය මහතා අද මාධ්‍ය නිවේදනයක් නිකුත් කරමින් සඳහන් කළේ සුවිශේෂි කරුණු කිහිපයක් මුල් කරගනමින් ජනාධිපතිවරණයට අපේක්ෂකයෙකු ලෙස ඉදිරිපත් වන ලෙසට පාර්ශ්ව රැසක් තමන්ගෙන් ඉල්ලීම් සිදුකර ඇති බවයි. කෙසේ වෙතත් එලෙස ලැබී ඇති කවර ඉල්ලීමක් වුවද සලකා බැලිය හැක්කේ, ජනාධිපති ධූරය අහෝසි කරලීමේ පරමාර්ථය මුඛ්‍ය අරමුණ කොටගත් දේශපාලන බලවේග සමඟ එක්ව පමණක් බව කතානායකවරයා සඳහන් කර තිබේ. 17 වන සංශෝධනය මඟින් ඉදිරිපත් කරන ලදුව 19 වන සංශෝධනය මඟින් තහවුරු කළ දියුණු ප්‍රශස්ත ප්‍රජාතන්ත්‍රවාදි ප්‍රතිසංස්කරණ වෙනුවෙන් පෙනී සිටින පාර්ශවයන්ද ඊට අයත් වන බව එම නිවේදනයේ සඳහන් වෙයි. එය යම් නිශ්චිත සීමිත කාලයක් සඳහා කරනු ලබන කැපවීමක් මිස කිසිවිටකත් ජනාධිපති තනතුර අපේක්ෂාවෙන් කරන මැදහත්විමක් නොවන බව ද කතානායකවරයා අවධාරණය ‍කර තිබේ. කෙසේ නමුත් එක්සත් ජාතික පෙරමුණ ප්‍රධාන කොටගත් පාර්ශවයන් නියෝජනය කරමින් එලෙස ඉදිරිපත් වන්නේ නම් එය පක්ෂයෙහි ව්‍යවස්ථාවට අනුකූලව සියලු පාර්ශ්වයන්ගේ ආශිර්වාදය ද සහිතව සිදුවිය යුතු බව සිය හැඟීම බව කරූ ජයසුරිය මහතා එම නිවේදනයෙන් පෙන්වා දෙයි. මේ අතර එක්සත් ජාතික පක්ෂයේ මහලේකම් අමාත්‍ය අකිල විරාජ් කාරියවසම් මහතා අද නිවේදනයක් නිකුත් කර මින් සඳහන් කළේ එක්සත් ජාතික පක්ෂය ඉදිරි ජනාධිපතිවරණය සඳහා ඉදිරිපත් වන පුළුල් සන්ධානය පිහිටුවීම පිළිබඳව මේ වනවිට එකඟතාවන්ට එළැඹී අවසන් බවයි. එම එකඟතාවන්ට අනුව අපේක්ෂකයා ඉදිරිපත් කරනුයේ එක්සත් ජාතික පක්ෂයෙන් බවත්,ප්‍රජාතන්ත්‍රවාදී සම්මතයන් හා සම්ප්‍රදායන් ආරක්ෂා කරගනිමින් පක්ෂයේ ව්‍යවස්ථාවට අනුව අපේක්ෂකයා තෝරාගන්නා බවත් එහි සඳහන් වෙයි. සුවිශේෂි කරුණු කිහිපයක් වෙනුවෙන් ජනාධිපතිවරණයට අපේක්ෂකයෙකු ලෙස ඉදිරිපත් වන ලෙස පාර්ශ්ව රැසක් ඉල්ලා සිටියා.", "URL": "https://sinhala.adaderana.lk/news.php?nid=119339", "Category": null, "Parent URL": null}