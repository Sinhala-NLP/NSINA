{"Source": "Adaderana", "Timestamp": "January 2, 2012 07:01 am", "Headline": "අන්තර්ජාල වීසාවෙන් දිනකට ලක්ෂ 20 ක්", "News Content": "විදෙස් සංචාරකයින් සඳහා වන අන්තර්ජාල වීසා පහසුකම් ලබාදීමේ නව ක්‍රමවේදය මගින් ඊයේ දිනය තුළ රුපියල් ලක්ෂ 20 කට අධික ආදායමක් උපයා ගැනීමට හැකිවූ බව ආගමන විගමන දෙපාර්තමේන්තුව පවසයි. කෙටි කාලීනව ශ්‍රි ලංකාවට පැමිණෙන විදේශිකයින්ට අන්තර්ජාලය ඔස්සේ වීසා පහසුකම් ලබාදීමේ මෙම වැඩපිළිවෙළ දෙසැම්බර් 31 වැනි දින මධ්‍යම රාත්‍රියේ සිට ආරම්භ කෙරුණි. ඒ අනුව ඊයේ පස්වරුව වන විට සංචාරකයින් 2,321 දෙනෙකු මෙම සේවාව ලබාගෙන ඇති බව ආගමන විගමන පාලක චූලානන්ද පෙරේරා මහතා ප්‍රකාශ කළේය. ඉන් 1,728 දෙනෙකු වෙබ් අඩවි ඔස්සේ අදාළ පහසුකම ලබාගෙන ඇති බව ඔහු පෙන්වා දෙයි.. තවත් සංචාරකයින් 593 දෙනෙකු ගුවන්තොටුපළේ පිහිටුවා ඇති කාර්යාලයෙන් අදාළ සේවාව ලබාගෙන තිබේ. ඒ අනුව මෙම සේවාව හඳුන්වා දී දිනක් ඇතුළත ඉතා සාර්ථක ප්‍රතිඵල අත්කරගැනීමට හැකිවී ඇති බව චූලානන්ද පෙරේරා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21097", "Category": null, "Parent URL": null}