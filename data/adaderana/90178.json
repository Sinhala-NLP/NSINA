{"Source": "Adaderana", "Timestamp": "June 1, 2018 01:34 pm", "Headline": "ඉන්ධන සහනාධාරය ඉල්ලා ධීවරයින් දින 3ක විරෝධතාවයක", "News Content": "ඉන්ධන සහනාධාර යටතේ පැරණි මිලටම ඉන්ධන නොලැබීම හේතුවෙන් අද(01) සිට ලබන ඉරිදා(03) දක්වා ධීවර විරෝධතා දිනයන් ලෙස නම් කරන බව මීගමුව එකාබද්ධ ධිවර සමිතියේ කැදවුම්කරු ඇන්ටනී ෆොන්සේකා මහතා පවසයි. මීගමුව ඒකාබද්ධ ධීවර සංගම් කාර්යාලයේ ඊයේ(31) පැවති මාධ්‍ය හමුවට එක්වෙමින් ඔහු මේ බව සඳහන් කළේය. රජය පරණ මිලටම ඉන්ධන ලබා දෙන බව පැවසීම නිසා තවමත් ඉවසීමෙන් කටයුතු කරන බව ද ඇන්ටනී ෆොන්සේකා මහතා වැඩිදුරටත් පැවසීය. කෙසේ වෙතත් රජයට දින 16 ක් කල් දුන් බවත් නැවත වතාවක් දින 3ක් ලබා දෙන බවත් පැවසු ඇන්ටනී මහතා මේ සම්බන්ධයෙන් විරෝධය පා සියලූම ධීවර ගම්මානවල කළු කොඩි ඔසවන ලෙස දැනුම් දුන් බව ද කියා සිටියේය. මේ අතර බලපිටිය , මාදුගගේ ධීවර කටයුතුවල යෙදෙන ධිවරයෝ ඉන්ධන මිල වැඩිවීමට විරෝධය පලකරමින් ඊයේ රාත්‍රි මාදු ගඟේ සිට ඔරුවල නැඟ විරෝධතාවයක නිරත විය. මෙම විරෝධතාව සමස්ථ ලංකා පොදු ධීවර සම්මේලනය මඟින් සංවිධානය කර තිබුණි. කෙසේ වෙතත් විෂයභාර අමාත්‍ය විජිත් විජයමුණි සොයිසා මහතා අද(01) පැවති මාධ්‍ය හමුවකට එක්වෙමින් සඳහන් කළේ සහනාධාරය බෙදා දීමේ වගකීම පවතින්නේ සිය අමාත්‍යාංශයට නොව ඛනිජ තෙල් සම්පත් සංවර්ධන අමාත්‍යාංශයට බවයි.", "URL": "https://sinhala.adaderana.lk/news.php?nid=90178", "Category": null, "Parent URL": null}