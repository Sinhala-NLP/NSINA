{"Source": "Adaderana", "Timestamp": "October 23, 2018 06:12 pm", "Headline": "ශ්‍රී ලංකා ක්‍රිකට් ආයතනයේ මූල්‍ය ප්‍රධානී රිමාන්ඩ්", "News Content": "රහස් පොලිසිය මඟින් අත් අඩංගුවට ගන්නා ලද ශ්‍රී ලංකා ක්‍රිකට් ආයතනයේ මූල්‍ය ප්‍රධානී පියල් දිසානායක මහතා නොවැම්බර් මස 01 වනදා දක්වා රිමාන්ඩ් භාරයේ තැබීමට කොළඹ අධිකරණය නියම කළේය. රහස් පොලිසිය මඟින් අත්අඩංගුවට ගත් සැකකරු කොළඹ අතිරේක මහෙස්ත්‍රාත් ප්‍රියන්ත ලියනගේ මහතා ඉදිරියට පමුණුවනු ලැබීය. රහස් පොලිසිය අධිකරණයට දන්වා සිටියේ මෙම සිද්ධිය සම්බන්ධයෙන් තවදුරටත් පරීක්ෂණ සිදුකරන හෙයින් සැකකරු රිමාන්ඩ් භාරයට පත් කරන ලෙසයි. එම ඉල්ලීම පිළිගත් මහෙස්ත්‍රාත්වරයා සැකකරු ලබන 01 වනදා දක්වා රිමාන්ඩ් භාරයේ තැබීමට නියම කළේය. ක්‍රිකට් තරගාවලියක රූපවාහිනී ප්‍රචාරක අයිතිවාසිකම ලබා දීමෙන් ලැබුණු ඇමරිකානු ඩොලර් 187084 ක මුදල් ශ්‍රී ලංකා ක්‍රිකට් ආයතනයේ ගිණුමට බැර නොකොට වෙනත් ගිණුමකට බැර කිරීම තුළින් එම මුදල් සාවද්‍ය ලෙස පරිහරණය කළ බවට චෝදනා කරමින් සැකපිට රහස් පොලිසිය ගෙන එම සැකකරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=98117", "Category": null, "Parent URL": null}