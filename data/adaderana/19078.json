{"Source": "Adaderana", "Timestamp": "October 1, 2011 03:06 pm", "Headline": "හෙට සහ අනිද්දා කුරුඳුවත්ත මාර්ග කිහිපයක විශේෂ රථවාහන සැලැස්මක්", "News Content": "කොළඹ නගරයේ රථවාහන තදබදය අවම කිරීමේ අරමුණින් හෙට(02) සහ අනිද්දා(03) දෙදින කුරුඳුවත්ත ප්‍රදේශයේ මාර්ග කිහිපයක විශේෂ රථවාහන සැලැස්මක් අත්හදා බලන බව පොලිස් මූලස්ථානය නිවේදනය කරයි. ඒ අනුව අදාළ රථවාහන සැලැස්ම පෙරවරු 8 සිට දහවල් 12 දක්වා අත්හදා බැලෙන බව පොලිසිය පවසයි. මේ යටතේ නන්දා මෝටර්ස් දෙස සිට නිදහස් වටරවුම දෙසට ගමන් කරන රථවාහන එම වටරවුමෙන් ඉදිරියට සහ දකුණට පමණක් ගමන් කරවීමට කටයුතු යොදා තිබේ. නිදහස් වටරවුමෙන් වමට වන මේට්ලන්ඩ් ක්‍රසන්ට් දෙසට රථවාහන ධාවනය සිදුකළ නොහැකි බව පොලිසිය සඳහන් කරයි. පදනම් ආයතනය දෙස සිට නිදහස් මාවතට පැමිණෙන වාහන නිදහස් මාවතෙන් දකුණට හැරී නිදහස් චතුරස්‍රය දෙසට ගමන් කළ හැකි අතර වමට හැරවිය නොහැක. ලොන්ඩන් පෙදෙස දෙසින් නිදහස් චතුරස්‍රය දෙසට ඇතුළු වන රථ වාහන රාජ්‍ය පරිපාලන හන්දියෙන් ඉදිරියට මේට්පන්ඩ පෙදෙස ඔස්සේ ගමන් කළ යුතු අතර රාජ්‍ය පරිපාලන හන්දියෙන් වමට නිදහස් චතුරස්‍රය දෙසට ගමන් කළ නොහැකිය. නිදහස් චතුරස්‍රය දෙසින් රාජ්‍ය පරිපාලන හන්දිය දෙසට පැමිණෙන රථවාහන වමට මේට්ලන්ඩ් පෙදෙස දෙසට හා දකුණට ලොන්ඩන් පෙදෙස දෙසට ගමන් කළ හැකිය. මේට්ලන්ඩ් පෙදෙස ඔස්සේ මේට්ලන්ඩ් ක්‍රසන්ට් දක්වා පැමිණෙන වාහන මේට්ලන්ඩ් ක්‍රසන්ට්, මේට්ලන්ඩ් පෙදෙස හන්දියෙන් වමට නිදහස් චතුරස්‍රය දක්වාත්, දකුණට හෝර්ටන් පෙදෙස දක්වාත් ගමන් කළ හැකිය. විද්‍යා මාවත ඔස්සේ මේට්ලන්ඩ් පෙදෙසට ඇතුළුවන රථවාහන වමට ලොන්ඩන් පෙදෙසට හා දකුණට මේට්ලන්ඩ් පෙදෙසට ගමන් කළ හැකිය. ග්‍රෙගරි පාර ඔස්සේ මේට්ලන්ඩ් ක්‍රසන්ට් දක්වා පැමිණෙන රථවාහන දකුණට හරවා හෝර්ටන් පෙදෙස දෙසට ගමන් කළ හැකි අතර වමට නිදහස් වටරවුම දෙසට ගමන් කළ නොහැකි බව පොලිසිය වැඩිදුරටත් පවසයි.", "URL": "https://sinhala.adaderana.lk/news.php?nid=19078", "Category": null, "Parent URL": null}