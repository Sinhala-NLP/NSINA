{"Source": "Adaderana", "Timestamp": "August 15, 2013 06:05 pm", "Headline": "අනුරපුර ගිලන් රියදුරන් ලෙඩවෙයි", "News Content": "උතුරු මැද පළාත් සෞඛ්‍ය දෙපාර්තමේන්තුවේ රියදුරෙකු ආරම්භ කළ උපවාසයට සහය පළ කරමින් අනුරාධපුර දිස්ත්‍රික්කයේ රජයේ සෞඛ්‍ය ආයතනවල සියලූම ගිලන් රථ රියදුරන් වර්ජනයක් ආරම්භ කර තිබේ. ගිලන් රථ රියදුරෙකු ලෙස සේවය කිරීමට තමන්ට ලැබුණු අවස්ථාව අහිමි නොකරන ලෙස ඉල්ලමින් අද පෙරවරුවේ සිට උතුරු මැද පළාත් සෞඛ්‍ය දෙපාර්තමේන්තුවේ රියදුරෙකු අනුරාධපුර පළාත් සෞඛ්‍ය සේවා අධ්‍යක්ෂ කාර්යාලයේ වහලය මත නැගී උපවාසයක් ආරම්භ කළේය. උතුරු මැද පළාත් සෞඛ්‍ය දෙපාර්තමේන්තුවේ රියදුරන් සඳහා පැවැත්වූ සම්මුඛ පරීක්ෂණයෙන් තමා ඉහළම ලකුණු ලබාගත්ත ද අඩු ලකුණු ලැබූ රියදුරෙකුට බලධාරීන් විසින් අදාළ පත්වීම ලබාදී ඇති බව ඔහු කීවේය. මේ පිළිබඳ මාස 5 කට වැඩි කාලයක් බලධාරීන්ට දැනුම් දුන්න ද තමාට සාධාරණයක් ඉටු නොවූ බව ද උපවාසකරු ප්‍රකාශ කළේය. ඒ අනුව ඔහුට සාධාරණය ඉටුකරන ලෙස පවසමින් අනුරාධපුර දිස්ත්‍රික්කයේ සියලූම ගිලන් රථ රියදුරන් අද පස්වරුවේ සිට වර්ජනයක් ආරම්භ කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=36656", "Category": null, "Parent URL": null}