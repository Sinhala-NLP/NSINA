{"Source": "Adaderana", "Timestamp": "August 17, 2016 09:04 pm", "Headline": "  සංක්‍රමණික සෞඛ්‍ය ආරක්ෂාව පිළිබඳ 2වන ගෝලීය සැසිය ලංකාවේදී ", "News Content": "සංක්‍රමණිකයින්ගේ සෞඛ්‍ය ආරක්ෂාව පිළිබඳ දෙවන ගෝලීය සැසිවාරය ශ්‍රී ලංකාවේ දී පැවැත්වීමට තීරණය කර තිබේ. මීට අදාළ කැබිනට් පත්‍රිකාව සෞඛ්‍ය අමාත්‍ය රාජිත සේනාරත්න මහතා විසින් ඉදිරිපත් කර ඇති අතර ඊට ඊයේ(16) රැස්වු කැබිනට් මණ්ඩලය අනුමැතිය ලබා දී ඇති බව වාර්තා වෙයි. ඒ අනුව ඔක්තෝබර් මස 25 සිට 28 දක්වා මෙම ගෝලීය සැසිවාරය පැවැත්වීමට නියමිතය. මේ සඳහා රටවල් 40ක් පමණ සහභාගී වනු ඇති බව වාර්තා වෙයි. සංක්‍රමණිකයින්ගේ සෞඛ්‍ය ආරක්ෂා කිරීම පිළිබඳ ජාත්‍යන්තර ප්‍රජාව විසින් අවධානය යොමුකළ යුතු පොදු ප්‍රශ්න අවධාරණය කිරීමේ අරමුණින් මෙම සැසිවාරය ශ්‍රී ලංකාවේ පැවැත්විය යුතු බවට ජනාධිපති මෛත්‍රීපාල සිරිසේන මහතා විසින් යෝජනා කර තිබුණි.", "URL": "https://sinhala.adaderana.lk/news.php?nid=63164", "Category": null, "Parent URL": null}