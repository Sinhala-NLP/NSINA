{"Source": "Adaderana", "Timestamp": "February 11, 2013 10:06 am", "Headline": "අසල්වැසියාත් අනතුරු අඟවයි!", "News Content": "මානව හිමිකම් සම්බන්ධ නිර්දේශ ක්‍රියාත්මක කිරීමට ශ්‍රී ලංකා රජය තවදුරටත් පියවර නොගන්නේ නම් ශ්‍රී ලංකාවට එරෙහිව එක්සත් ජාතීන්ගේ මානව හිමිකම් කවුන්සිලය ගෙන එන ඕනෑම යෝජනාවකට ‍එරෙහිව සහය දෙන බව ඉන්දියාව අවධාරණය කරයි. ඉන්දීය අග්‍රාමාත්‍ය කාර්යාලයේ අමාත්‍ය වී. නාරායනසාමී චෙන්නායි හිදී මාධ්‍යවේදීන් අමතමින් මේ බව පවසා ඇතැයි විදෙස් මාධ්‍ය වාර්තා කරයි. ශ්‍රී ලංකාව මානව හිමිකම් සම්බන්ධ නිර්දේශ ක්‍රියාත්මක කරන්නේ නම් ඊට සහය දෙන බවද එසේ නොකරන්නේ නම් ජගත් මානව හිමිකම් කවුන්සිලය ගෙන එන ඕනෑම යෝජනාවකදී ශ්‍රී ලංකාවට විරුද්ධව වන බව ඔහු එහිදී අවධාරණය කර ඇත. ඉන්දියාව ශ්‍රී ලංකාවේ ද්‍රවිඩ ජනයාව ආරක්ෂා කිරීමට නිරතුරු බැඳි සිටින බවත් ඔවුන්ට රජිව් ගාන්ධි - ජේ.ආර්. ජයවර්ධන ගිවිසුමට අනුව බලයක් ලැබී ඇති බවත් සඳහන් කර ඇත. කෙසේ වෙතත් වත්මන් ජනාධිපති මහින්ද රාජපක්ෂ මහතා එය දැන් පිළිනොගන්නේ යැයිද නාරායනසාමී මහතා පෙන්වාදී ඇත. කෙසේ හෝ ශ්‍රී ලංකාවේ ද්‍රවිඩ ජනතාවට බලය ලබා ගැනීම සඳහා ඉන්දීය රජය පියවර ගන්නා බවත් ඒ අනුව එක් තීරණයක් මත පිහිටා කටයුතු කරන බවත් ඔහු පවසා තිබේ.", "URL": "https://sinhala.adaderana.lk/news.php?nid=31526", "Category": null, "Parent URL": null}