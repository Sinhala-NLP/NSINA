{"Source": "Adaderana", "Timestamp": "March 27, 2014 09:50 pm", "Headline": " ඉතා පැහැදිලි පණිවිඩයක් දී තියෙනවා - තාමත් ප්‍රමාද නෑ!", "News Content": "අද පැවති එක්සත් ජාතීන්ගේ මානව හිමිකම් සමුළුවේ ඡන්ද විමසීම තුළින් ශ්‍රී ලංකාවට ඉතා පැහැදිලි පණිවිඩයක් ලබාදී ඇති බව අමෙරිකා එක්සත් ජනපදය පවසයි. රටවල් ගණනාවක සහයෝගයෙන් එක්සත් ජනපදය විසින් අද(27)මානව හිමිකම් සමුළුවට ඉදිරිපත් කරන ලද යෝජනාව වැඩි ඡන්ද 11 න් සම්මතවූ අතර යෝජනාවට එරෙහිව රටවල් 12 ක් ඡන්දය ප්‍රකාශ කර තිබුණි. මෙම ප්‍රතිඵලය තුළින් ශ්‍රී ලංකාවට පැහැදිලි පණිවිඩයක් ලබාදී ඇති බවත්,නිත්‍ය සාමයකට හා සෞභාග්‍යයකට කාලය පැමිණ ඇති බවත්,සාධාරණත්වය ඉටුකිරීම හා වගවීම සඳහා තාමත් ප්‍රමාදවී නැති බවත් අමෙරිකානු රාජ්‍ය ලේකම් ජෝන් කෙරී සඳහන් කරයි. මානව හිමිකම්වලට ගරුකිරීමට හා ප්‍රජාතන්ත්‍රවාදී පාලනයකට මෙන්ම නිත්‍ය ප්‍රතිසන්ධානයක් සඳහා ජාත්‍යන්තර ප්‍රජාව සහය දෙන බව මෙයින් ගම්‍යවන බව ද හෙතෙම කියා සිටියි. ශ්‍රී ලංකාවේ සිවිල් සමාජ ක්‍රියාකාරීන්ට හිරිහැර කිරීම ඇතුළු ශ්‍රී ලංකා පුරවැසියන්ට එරෙහි මෑත කාලීනව සිදුවූ සිදුවීම් පිළිබඳ තම අවධානය යොමුවී ඇති බව ද රාජ්‍ය ලේකම්වරයාගේ අත්සනින් යුතුව රාජ්‍ය දෙපාර්තමේන්තුව විසින් නිකුත් කළ නිවේදනයක දැක්වෙයි.", "URL": "https://sinhala.adaderana.lk/news.php?nid=42126", "Category": null, "Parent URL": null}