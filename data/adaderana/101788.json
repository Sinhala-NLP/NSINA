{"Source": "Adaderana", "Timestamp": "January 4, 2019 12:11 pm", "Headline": "නෞකාවකින් මුහුදට වැටුණු බහාලුම් වල තිබූ සුන්බුන් නිසා අවධානමක්", "News Content": "භාණ්ඩ ප්‍රවාහන නෞකාවකින් සාගරයට පතිත වූ බහාලුම් වල තිබූ සුන්බුන් විශාල ප්‍රමාණයක් නෙදර්ලන්තයේ උතුරුදිග වෙරළ තීරයට ඔබ්බෙන් වූ දිවයින් වලට ගොඩගැසීම හේතුවෙන් අවධානමක් මතුව තිබේ. පැනමා හි ලියාපදංචි කර ඇති අදාළ නෞකාව යුරෝපයේ විශාලතම නෞකා අතරටද අයත් බව වාර්තා වෙයි. ජර්මනියේ බෝකම් දිවයිනට ඔබ්බෙන් වූ මුහුදේ යාත්‍රා කරමින් තිබූ භාණ්ඩ ප්‍රවාහන නෞකාවකින් රසායනික ද්‍රව්‍ය අඩංගු බහාලුම් ද ඇතුළුව බහාලුම් 270ක් පමණ මුහුදට පතිත වී තිබේ. උතුරු ජර්මනියට බලපෑ කුණාටු තත්ත්වයක් ඊට හේතු වී ඇති බව සඳහන්ය. ඒවායේ තිබූ සුන්බුන් විශාල ප්‍රමාණයක් මේ වනවිට නෙදර්ලන්තයේ උතුරුදිග වෙරළ තීරයට ඔබ්බෙන් වූ දිවයින් වලට ගොඩගැසීම හේතුවෙන් දැඩි අවධානමක් මතුව පවතියි. මෙලෙස සාගරයට පතිත වූ බහාලුම් අතරට විෂ ද්‍රව්‍ය අන්තර්ගත බහාලුම් තුනක් අයත්ය. ඒ හේතුවෙන් දේශීය ප්‍රජාවට අනතුරු ඇඟවීම් නිකුත් කිරීමට නෙදර්ලන්ත සහ ජර්මානු වෙරළාරක්ෂකයින් පියවර ගත්තේය. මේ අතර පෙරෝසයිඩ් කුඩු සහ රසායනික ද්‍රව්‍ය අඩංගු කිලෝ ග්‍රෑම් 25ක් බරකින් යුත් බෑගයක් සහිත බහාලුමක් නෙදර්ලන්තයේ ෂියමොනික්ඕග් (Schiermonnikoog)දිවයිනෙන් සොයාගෙන තිබුණි. බහාලුම් 19 000ක් රැගෙන යාමේ හැකියාව පවතින පැනමාවේ ලියාපදංචි කර ඇති අදාළ නෞකාව යුරෝපයේ විශාලතම නෞකාවයි. නෞකාවෙන් මුහුදට වැටුණු බහාලුම් සෙසු නෞකා හා ගැටීමෙන් ඒවාට හානි සිදුවේ අවධානමක් මතුව ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=101788", "Category": null, "Parent URL": null}