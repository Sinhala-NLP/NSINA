{"Source": "Adaderana", "Timestamp": "August 16, 2019 09:47 am", "Headline": "රංජන් කරන්නේ අගමැතිගේ කොන්ත්‍රාත් එකක්-සුමංගල හිමි", "News Content": "දූෂිත දේශපාලනඥයින් මහනාහිමිවරුන් බැහැ දැකීමට යාමේදී නොපසුබටව, සෘජු නියෝග නිකුත් නොකළහොත් ආගමික නායකත්වයට ඇති වටිනාකම ගිලිහී යනු ඇතැයි ජූජ්‍ය උලපනේ සුමංගල හිමියන් පවසයි. ඊයේ කොළඹදී ප්‍රවෘත්ති සාකච්ඡාවක් කැඳවමින් උන්වහන්සේ මේ බව අවධාරණය කළේය. මහනා හිමිවරුන්ගේ හා කාදිනල් හිමිගේ මූලිකත්වයෙන් මැතිවරණයකදී පක්ෂයකින් ඉදිරිපත් කළ යුතු අපේක්ෂකයින් පිළිපැදිය යුතු රීති මාලාවක් ඉදිරිපත් කළ බවත් නමුත් එය එසේ නොපිළිපැද්දොත් සිදු කළ යුතු දේ එහි සඳහන් නොකිරීම කනගාටුවට කරුණක් බවත් උන්වහන්සේ වැඩිදුරටත් ප්‍රකාශ කර සිටියේය. එසේම රන්ජන් රාමනායක නම් දූෂිත ඇමතිවරයා දිගින් දිගටම සමාජ විරෝධි ප්‍රකාශ නිකුත් කරමින් සිටිය ද ඔහුට විරුද්ධව අගමැතිවරයා කිසිදු ක්‍රියාමාර්ගයක් නොගැනීමට හේතුව රන්ජන් රාමනායක මහතා විසින් සිදු කරන්නේ අගමැතිවරයාගේ කොන්ත්‍රාත්තුවක් වීම බව උන්වහන්සේ ප්‍රකාශ කරයි.", "URL": "https://sinhala.adaderana.lk/news.php?nid=116673", "Category": null, "Parent URL": null}