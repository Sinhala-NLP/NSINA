{"Source": "Adaderana", "Timestamp": "November 13, 2013 02:03 pm", "Headline": "මේවාට වියදම් කරන මුදල් පුස් වෙඩිල්ලක් වගෙයි", "News Content": "ජනාධිපති මහින්ද රාජපක්ෂ මහතාගේ ඒකාධිපති පාලනය එරෙහිව පොදු රාජ්‍ය මණ්ඩලයීය රාජ්‍ය නායක සමුළුව සඳහා ඇතැම් රාජ්‍ය නායකයින් නොපැමිණෙන බව එ.ජා.ප. පාර්ලිමේන්තු මන්ත්‍රී මංගල සමරවීර මහතා පවසයි. තව දින කිහිපයකින් පොදු රාජ්‍ය මණ්ඩලයීය රාජ්‍ය නායක සමුළුවේ සභාපති ධූරයට ජනාධිපති මහින්ද රාජපක්ෂ මහතාට ලැබෙන බවත්, මෙම ධූරය පළමු වරට මෙරටට ලැබුණු දෙයක් නොවන බවත් අද(13) කොළඹ පැවති මාධ්‍ය හමුවකදී ඔහු සඳහන් කර සිටියේය. 1983 වර්ෂයේදී ජේ.ආර්. ජයවර්ධන මහතාට පොදු රාජ්‍ය මණ්ඩලයීය රාජ්‍ය නායක සමුළුවේ සභාපති ධුරය ලැබුණද එය ඒ මහතා විසින් ප්‍රතික්ෂේප කළ බවත්, ජේ.ආර්. ජයවර්ධන මහතා එය ප්‍රතික්ෂේප කරන ලද්දේ ඒ සඳහා වැයවන වියදම් දැරීමට නොහැකි වීන හේතුවෙන් බවත් ඒ මහතා එහිදී කීවේය. නමුත් පොදු රාජ්‍ය මණ්ඩලයීය රාජ්‍ය නායක සමුළුවේ සභාපති ධුරය ජනාධිපති මහින්ද රාජපක්ෂ මහතා බාරගත් බවත්, ඒ හේතුවෙන් ජනතා මුදල් නාස්ති වන බවත් හෙතෙම සඳහන් කර සිටියේය. \"මේරට දිනා ලෝකය දිනාගැනීම\" මෙවර පොදු රාජ්‍ය මණ්ඩල රාජ්‍ය නායක සමුළුවේ තේමාව වූ නමුත් රුපියල් කොටි ගණන් මුදල් වියදම් කර සංදර්ශන පවත්වන බවත්, නමුත් එම මුදල් පුස්වෙඩිල්ලක් සේ නාස්ති වී යන බවත් ඒ මහතා පැවසීය. පොදු රාජ්‍ය මණ්ඩලයීය රාජ්‍ය නායක සමුළුවේ සභාපති ධූරය අවුරුදු 2ක් සඳහා ශ්‍රී ලංකාවේ ජනාධිපති මහින්ද රාජපක්ෂ මහතා බාර ගැනීම ප්‍රායෝගික නොවන බවත්, එය ප්‍රායෝගික වීමටනම් පොදු රාජ්‍ය මණ්ඩලයීය ප්‍රඥප්ති 16 නිසි ලෙස ක්‍රියාත්මක කළ යුතුව ඇති බවත් ඒහි මානව අයිතිවාසිකම්, පරිසර ආරක්ෂාව, අනෙකුත් ජාතීන් විශ්වාස කිරීම යන ප්‍රඥප්ති ඇතුළත්ව ඇති බවද ඔහු සඳහන් කර සිටියේය. නමුත් මෙම ප්‍රඥප්තිය පසුගිය කාලයේදී ශ්‍රී ලංකාවේදී උල්ලංඝණය වූ බවත්, එම නිසා ශ්‍රී ලංකා ජනාධිපති මහින්ද රාජපක්ෂ මහතාට පොදු රාජ්‍ය මණ්ඩලයීය සභාපති ධූරය බාරදීම සුදුසුද යන්න ප්‍රශ්නයක් බව හෙතෙම සඳහන් කළේය. එම මාධ්‍ය හමුවට එක්වෙමින් එ.ජා.ප. පාර්ලිමේන්තු මන්ත්‍රී හර්ෂද සිල්වා මහතා කියා සිටියේ ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා පසුගිය දිනක නිකුත් කළ මාධ්‍ය නිවේදනයේ කැසිනෝ ව්‍යාපාරික ජෙම්ස් පැකර් මහතාව අත්අඩංගුවට ගන්නා ලෙස තමන් විසින් පැමිණිල්ලක් ඉදිරිපත් කර ඇති බව සඳහන් කර ඇති බවත්, නමුත් තමන් විසින් කැසිනෝ ව්‍යාපාරික ජෙම්ස් පැකර් මහතා අත්අඩංගුවට ගන්නා ලෙස කිසිදු ස්ථානයක පැමිණිල්ලක් නොදමා ඇති බවත්, රටේ නීතිය උල්ලංඝණය වීමේ ක්‍රමණ්ත්‍රණයක් පවතින බව සඳහන් කරමින් cib - i / 39 / 23 අංකය යටතේ පැමිණිල්ලක් දමා බවද ඔහු එම මාධ්‍ය හමුව අමතමින් සඳහන් කර සිටියේය. ආයෝජන ප්‍රවර්ධන අමාත්‍ය ලක්ෂ්මන් යාපා අබේවර්ධන මහතා මෙරටේ සිටින වගකීමක් ඇති අමාත්‍යවරයෙක් ලෙස මීට වඩා විධිමත් අයුරින් කටයුතු කළ යුතු බවද හෙතෙම පවසන ලදී. එසේම තමන් සෑම දිනකම පවසන පරිදි ආයෝජන ප්‍රවර්ධන අමාත්‍ය ලක්ෂ්මන් යාපා අ‍බේවර්ධන මහතා සඳහා විවාදයකට පැමිණෙන ලෙස ආරාධනා කරන බවද වැඩිදුරටත් ඒ මහතා කීවේය.", "URL": "https://sinhala.adaderana.lk/news.php?nid=38810", "Category": null, "Parent URL": null}