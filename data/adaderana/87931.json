{"Source": "Adaderana", "Timestamp": "April 24, 2018 11:38 am", "Headline": "මුහුදු ඛාදනයට පිළියමක් ඉල්ලමින් කුඩාමඩුවැල්ල  ප්‍රදේශවාසීන් විරෝධතාවයක ", "News Content": "මුහුදු ඛාදනය වහා පිළියම් යොදන ලෙස ඉල්ලමින් මාරවිල තොඩුවාව කුඩාමඩුවැල්ල ප්‍රදේශවාසීන් පිරිසක් විරෝධතාවයක නිරත වු බව අද දෙරණ වාර්තාකරු පැවසීය. මහවැව තොඩුවාව මාර්ගයේ කුඩාමඩුවැල්ල ප්‍රදේශයේදී ප්‍රධාන මාර්ගය හරස් කරමින් මේ විරෝධතාවය ඊයේ(23) පැවැත්විණි. මේ විරෝධතාවය පැය දෙකකට ආසන්න කාලයක් පැවැති බව අප වාර්තාකරු සඳහන් කළේය. මෙහිදී ප්‍රධාන මාර්ගයේ බිම වැතිර ගත් විරෝධතාකරුවන් බලධාරීන් පැමිණෙන තෙක් විරෝධතාවය අත්නොහරින බව ප්‍රකාශකළද පසුව බලධාරීන් කිසිවෙකු නොපැමිණීම හේතුවෙන් සිය විරෝධය අත්හැර තිබේ. මේ වන විට කුඩාමඩුවැල්ල ප්‍රදේශයේ මීටර් එකසිය පනහක පමණ මුහුදුබත් වී ඇති අතර තාවකාලික කුඩාරම් රැසක් විනාශ වී ස්තිර නිවාස කීපයක්ද මුහුදු බත්වීමේ අවදානම් තත්ත්වයක් උදා වී ඇති බව විරෝධතා කරුවන් සඳහන් කළේය. නිවාස කීපයකට මුහුදු ජලය ගෑලීම හේතුවෙන් නිවාස අත්හැර යාමට තමනට සිදුව ඇති අතර ලිං රැසකට ලවණ මිශ්‍ර වී ඇති බව ඔවුන් පවසයි. මෙහිදී ප්‍රදේශවාසීන් වැඩි දුරටත් කියා සිටියේ මේ මුහුදු ඛාදනයයට ප්‍රධාන හේතුව පොර්ට් සිටි ව්‍යාපෘතිය සඳහා මිගමුව ආශ්‍රිත ප්‍රදේශයෙන් මුහුදු වැලි ලබා ගැනීම බවය. ජාතික ධිවර සහයෝගිතාවය මේ පිළිබඳව ජනතාව දැනුවත් කිරීමක්ද සිදු කළ අතර එම ව්‍යාපෘතිය සඳහා වැලි ලබා ගැනීමට විරෝධය පල කරමින් කලු පැහැති බැලුන් ගුවන් ගත කිරීමක්ද මෙහිදී සිදු කෙරිණි.", "URL": "https://sinhala.adaderana.lk/news.php?nid=87931", "Category": null, "Parent URL": null}