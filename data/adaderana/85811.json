{"Source": "Adaderana", "Timestamp": "March 16, 2018 03:31 pm", "Headline": "දේශපාලනය කියන්නේ කඹ ඇදිල්ලක් නෙමේ", "News Content": "දේශපාලනය යනු පිල් දෙකක තුනක කඹඇදිල්ලක් නොවන බව අග්‍රාමාත්‍ය රනිල් වික්‍රමසිංහ මහතා පවසයි. ඊයේ කෑගල්ල, දමුණුපොළ ශ්‍රී ආනන්දාරාම විහාරස්ථානයේ අභිනවයෙන් ඉදිකරන ලද රන්වැට, බෝධි ප්‍රකාරය සහ ඝණ්ඨාර කුළුණ විවෘත කිරීමේ අවස්ථාවට සහභාගි වෙමින් අග්‍රාමාත්‍ය රනිල් වික්‍රමසිංහ මහතා මේ අදහස් පළ කළේය. මෙහිදී වැඩිදුරටත් අදහස් දැක්වු අගමැතිවරයා මෙසේ පැවසීය. “රටේ ජනතාවට සේවය කරන්නේ කෙසේදැයි අප අවබෝධ කරගත යුතුයි. රටේ සියළු දෙනාම කල්පනා කරන්නේ දියුණු වන්නේ කෙසේද යන්න පිළිබඳවයි. අප සිදුවූ එම වැරදි නිවැරදි කරගනිමින් ඉදිරියට යායුතුයි. මැතිවරණයෙන් මාසයක් ගිය පසු අපට මහනුවර කළහකාරී සිද්ධියට මුහුණ දීමට සිදුවුණා. එම තත්ත්වය පාලනය කරමින් දැන් අප ඉදිරියට යා යුතුයි. සිංහල අළුත් අවුරුදු සමය වන විට මේ රටේ ජනතාවට බඩු භාණ්ඩ අවශ්‍ය ප්‍රමාණයට තිබිය යුතුයි. අතේ මුදල් තිබිය යුතුයි. සිංහල අළුත් අවුරුදු සමයෙන් පසු ආයෝජකයින් ගෙන්වා ගැනීමෙන් පසු රටේ ජනතාවට රැකියා ලබා දීමේ වැඩසටහන ආරම්භ කරනවා. එවිට කර්මාන්තශාලා, හෝටල්, වරාය, ගුවන්තොටුපල සංවර්ධනය ආදිය සඳහා විවිධ කටයුතු ආරම්භ කරනවා. අප පළමුවෙන්ම දේශීය හා විදේශීය ආයෝජකයින් හරහා ආයෝජන මෙරටට ගෙන්වා ගනිමින් ඔබේ අතට මුදල් ලැබෙ ක්‍රමයක් රට වෙනුවෙන් සකස් කරනවා. එසේ නම් මේ වසරේ විශාල ආයෝජන ප්‍රමාණයක් ගෙන්වා ගනිමින් කර්මාන්ත හා සේවා ගණනාවක් ආරම්භ කිරීමට අප බලාපොරොත්තු වෙනවා. මෙම වැඩකටයුතු ඉදිරියට වසර 2 – 3ක් පවත්වාගෙන යන විට ඒවා සාර්ථක වනවා. 2020 පමණ වන විට එහි ප්‍රතිඵල ලබා ගැනීමට අපට හැකි වෙනවා. ජේ. ආර්. ජයවර්ධන ජනාධිපතිතුමාගේ කාලයේදී මහවැලිය, වෙළෙඳ කලාප ඇතිකිරීමට අපට හැකිවුණා. ප්‍රේමදාස ජනාධිපතිතුමාගේ කාලයේ ඇඟළුම් කර්මාන්ත ශාලා 200ක් ඇති කිරීමට හැකියාව ලැබුණා. එවැනි විශාල සංවර්ධනයක් නැවත ඇති කිරීමට අප ක්‍රියා කරනවා. අදාල අමාත්‍යාංශ, ආයෝජන මණ්ඩලය , දකුණු සංවර්ධන අමාත්‍යාංශය, වයඹසංවර්ධන අමාත්‍යාංශය ආදිය මේ සම්බන්ධයෙන් මූලික වැඩකටයුතු ආරම්භ කර එම විශාල දියුණුව මෙම ප්‍රදේශවලට ගෙන ඒමට කටයුතු කරමින් සිටිනවා. ගමට සංවර්ධනය ගෙන ඒමට නම් අප එම වැඩකටයුතු ක්‍රියාවට නැංවිය යුතුයි. එවිට ගමේ සැලකිය යුතු ආදායමක් නොමැති අයගේත් ආදායම් වර්ධනය වෙනවා. එවිට ඔවුන්ටත් අනාගතයක් ගැන විශ්වාසයක් ඇති වෙනවා.", "URL": "https://sinhala.adaderana.lk/news.php?nid=85811", "Category": null, "Parent URL": null}