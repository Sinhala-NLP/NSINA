{"Source": "Adaderana", "Timestamp": "March 16, 2012 08:21 am", "Headline": "රටක අභ්‍යන්තර කටයුතුවලට බලහත්කාරයෙන් මැදිහත්වීමට එක්සත් ජාතීන්ට බලයක් නෑ", "News Content": "කුමන තත්ත්වයක් තුළ වුවද ස්වෛරී රාජ්‍යයක අභ්‍යන්තර කටයුතුවලට බලහත්කාරයෙන් මැදිහත්වීමට එක්සත් ජාතීන්ට බලයක් හෝ අවසරයක් නැතැයි එම සංවිධානයේ මානවීය කටයුතු පිළිබඳ හිටපු නියෝජ්‍ය මහලේකම් ජෝන් හෝම්ස් පවසයි. චැනල් ෆෝ නාලිකාව නිකුත් කර ඇති නවතම වීඩියෝ පටය පිළිබඳ කළ විමසීමක දී බී.බී.සී ලෝක සේවය සමග අදහස් දක්වමින් හෝම්ස් මේ බව කියා සිටියේය. ශ්‍රී ලංකා රජයට එල්ල වී ඇති චෝදනා ප්‍රතික්ෂේප කිරීම තුළ පාලනයේ වෙනසක් නොමැතිව ස්වාධීන පරීක්ෂණයක් සිදුවනු ඇතැයි බලාපොරොත්තු විය නොහැකි බව එහිදී ඔහු සඳහන් කළේය. ශ්‍රී ලංකාව තුළ සිදුව ඇති බව කියන යුද අපරාධ සම්බන්ධයෙන් එක්සත් ජාතීන්ගේ වාර්තාවේ මෙන්ම තවත් සාක්ෂි තිබුණ ද ඒ පිළිබඳ පරීක්ෂණ පැවැත්වීමට නම් ශ්‍රී ලංකා රජයේ සහය තිබිය යුතු බව ඔහු අවධාරණය කළේය. මිනිස් පළිහක් ලෙස යොදාගැණුනු අහිංසක ජනතාව එල්.ටී.ටී.ඊ. ග්‍රහණයෙන් මුදාගැනීමට එක්සත් ජාතීන්ගේ සංවිධානයට නොහැකි වූ බව එක්සත් ජාතීන්ගේ සංවිධානයට ඇති බලය පිළිබඳ අදහස් දක්වමින් හෝම්ස් වැඩිදුරටත් ප්‍රකාශ කළේය. මේ අතර ජාත්‍යන්තර ප්‍රජාව ශ්‍රී ලංකාව සම්බන්ධයෙන් එක්සත්ව නොසිටීම හේතුවෙන් රජයට එරෙහිව කළ හැකි බලපෑම තවදුරටත් දුබල විය හැකි බව ද එක්සත් ජාතීන්ගේ මානවීය කටයුතු පිළිබඳ හිටපු නියෝජ්‍ය මහලේකම් ජෝන් හෝම්ස් අවධාරණය කළේය.", "URL": "https://sinhala.adaderana.lk/news.php?nid=22830", "Category": null, "Parent URL": null}