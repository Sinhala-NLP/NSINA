{"Source": "Adaderana", "Timestamp": "January 30, 2011 10:23 pm", "Headline": "බදුල්ල යළිත් අවදානම්-නිවාස 12 ක් අනතුරේ..!", "News Content": "බදුල්ල , බදුලුසිරිගම ප්‍රදේශයේ නිවාස 12ක් නාය යෑමේ තර්ජනයට ලක්ව තිබේ. බදුල්ල ප්‍රාදේශිය ලේකම් ගාමිණි මහින්දපාල මහතා පවසන පරිදි මේ හේතුවෙන් එම නිවාසවල පදිංචිකරුවන් තාවකාලිකව ඉවත් කිරීමට පියවර ගෙන ඇත. එම නිවාස පවතින ප්‍රදේශය නාය යෑමේ තර්ජනයට ලක්ව ඇති බව ගොඩනැගිලි පර්යේෂණ ආයතනය මගින් කළ පර්යේෂණ වලින් ද තහවුරු වී ඇති බව දිස්ත්‍රික් ලේකම්වරයා කියා සිටියි. බදුල්ල ප්‍රදේශයේ පවතින අධික වර්ෂාව හේතුවෙන් ප්‍රදේශයේ නාය යෑමේ අවදානම තවත් ඉහළ ගොස් ඇති බව ඔහු පවසයි. මේ අතර කන්තලේ වැවේ වාන් දොරටු 8ක් යළි විවෘත කර තිබේ. වාරිමාර්ග ඉංජිනේරුවරයා කියා සිටියේ ප්‍රදේශයේ පැවති අධික වාර්ෂාව හේතුවෙන් වැව පිටාර මට්ටමට ළඟා වීම වාන් දොරටු විවෘත කිරීමට හේතු වු බවයි. වැවේ වාන් දොරටු අඟල් නවය බැගින් විවෘත කර ඇති අතර එමගින් තත්පරයට ඝන අඩි 1200ක ජල ප්‍රමාණයක් පිටවන බව වාරිමාර්ග ඉංජිනේරුවරයා පවසයි. මේ අතර පොළොන්නරුව දිස්ත්‍රික්කයේ ඇතැම් ප්‍රදේශවල මාර්ග ජලයෙන් යටවී ඇති බව ආපදා කළමනාකරණ මධ්‍යස්ථානය පවසයි.", "URL": "https://sinhala.adaderana.lk/news.php?nid=13862", "Category": null, "Parent URL": null}