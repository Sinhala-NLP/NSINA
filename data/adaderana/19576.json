{"Source": "Adaderana", "Timestamp": "October 25, 2011 10:31 am", "Headline": "පුරනැගුමට ආසියානු සංවර්ධන බැංකුවෙන් මිලියන 6,490 ක්", "News Content": "පළාත් පාලන ආයතන ශක්තිමත් කිරීම සඳහා ක්‍රියාත්මක පුරනැගුම වැඩසටහනට ආසියානු සංවර්ධන බැංකුවෙන් රුපියල් මිලියන 6,490 ක මුල්‍යාධාරයක් හිමිවී තිබේ. පළාත් පාලන ආයතන වඩාත් කාර්යක්ෂමව හා ඵලදායීව ක්‍රියාත්මක කිරීම සඳහා යටිතල පහසුකම් ක්ෂේත්‍රය වැඩිදියුණු කිරීමේ අරමුණින් මෙම පුරනැගුම වැඩසටහන මුදල් හා ක්‍රමසම්පාදන අමාත්‍යාංශයේ මෙහෙයවීමෙන් ක්‍රියාත්මකය. මෙම වැඩසටහන සඳහා රුපියල් මිලියන 7564 ක් ආයෝජනය කිරීමට නියමිතය. ආසියානු සංවර්ධන බැංකුවෙන් ලබාදෙන මුදලට අමතරව අනෙක් මුදල රජය විසින් ලබාදීමට නියමිත බව මුදල් හා ක්‍රමසම්පාදන අමාත්‍යාංශය ප්‍රකාශ කරයි. මෙම වැඩසටහන 2015 වසරේ ජුනි මස 30 වන දින නිමකිරිමට අපේක්ෂිත අතර එහි අධීක්ෂණ කටයුතු පළාත් පාලන සහ පළාත් සභා අමාත්‍යාංශයට පවරා තිබේ.", "URL": "https://sinhala.adaderana.lk/news.php?nid=19576", "Category": null, "Parent URL": null}