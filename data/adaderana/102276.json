{"Source": "Adaderana", "Timestamp": "January 13, 2019 06:19 pm", "Headline": " මුහුදු සීමාවේදී අනතුරට ලක්ව මුදා ගත් ධීවරයින් 8දෙනාට වෛද්‍ය ප්‍රතිකාර", "News Content": "මෙරට මුහුදු සීමාවේදී අනතුරට ලක්වූ ඉන්දීය ධීවරයින් පිරිසක් මුදාගැනීම සඳහා නාවික හමුදාව විශේෂ මෙහෙයුමක් ආරම්භ කර තිබේ. නාවික හමුදාව සඳහන් කළේ ඒ අනුව මේ වන විට ඉන්දීය ධීවරයින් අට දෙනෙකු මුදාගෙන ඇති අතර තවදුරටත් සෝදිසි කටයුතු සිදුකෙරෙමින් පවතින බවයි. ඊයේ රාත්‍රී ඉන්දීය ධීවර යාත්‍රා 500කට අධික සංඛ්‍යාවක් ඩෙල්ෆ් දූපත ආසන්න මෙරට මුහුදු සීමාවට පැමිණ නීති විරෝධී ලෙස ධීවර කටයුතුවල නිරත වන අයුරු නාවික හමුදාව විසින් නිරීක්ෂණය කර තිබේ. එහිදි ධීවර යාත්‍රා දෙකක් සහ ධීවරයින් නව දෙනෙකු නාවික හමුදා නිලධාරීන් විසින් අත්අඩංගුවට ගෙන ඇති අතර සෙසු ධීවර යාත්‍රා යළි ඉන්දීය මුහුදු සීමාවට පළාගොස් ඇති බව සඳහන්ය. එම අවස්ථාවේ මුහුදේ පැවති රළු ස්වභාවය හේතුවෙන් අදාළ අනතුර සිදුවන්නට ඇති බවට නාවික හමුදාව සැක පල කරයි. මුදා ගැනුනු ධීවරයින් අට දෙනා මුලික වෛද්‍ය ප්‍රතිකාරවලින් අනතුරුව යාපනය ධීවර පරීක්ෂක කාර්යාලය වෙත භාරදී තිබේ.", "URL": "https://sinhala.adaderana.lk/news.php?nid=102276", "Category": null, "Parent URL": null}