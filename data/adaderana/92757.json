{"Source": "Adaderana", "Timestamp": "July 18, 2018 11:14 am", "Headline": "කැබ් රථයක් හා ලොරියක් මුහුණට මුහුණ ගැටී 1ක් මරුට-2කට තුවාල", "News Content": "දඹුල්ල-හබරණ ප්‍රධාන මාර්ගයේ දිගම්පතහ නාවික හමුදා කඳවුර ඉදිරිපිට ලොරි රථයක් සහ කැබ් රථයක් මුහුණට මුහුණ ගැටීමෙන් එක් අයෙකු මියගොස් තවත් දෙදෙනෙකු බරපතළ තුවාල ලබා දඹුල්ල මූලික රෝහලට ඇතුළත් කර ඇති බව සීගිරිය පොලීසිය පවසයි. මෙලෙස මියගොස් ඇත්තේ කැබ් රථයේ ගමන් කරමින් සිටී මහනුවර මාවිල්මඩ ප්‍රදේශයේ පදිංචි නලින් නිස්සංක බණ්ඩාර නැමති 46 හැවිරිදි පුද්ගලයෙකි. දඹුල්ලේ සිට හබරණ දෙසට ධාවනය වෙමින් තිබූ ලොරි රථයක් සහ හබරණ දෙසින් දඹුල්ල දෙසට ධාවනය වෙමින් තිබූ කැබ් රථය මුහුණට මුහුණ ගැටීමෙන් මෙම අනතුර සිදුවී ඇති අතර කැබ් රථයේ රියදුරට නින්ද යෑම සහ අධික වේගය අනතුරට හේතුවී ඇති බව පරීක්ෂණ පවත්වන පොලීසිය සඳහන් කරයි. අනතුරින් තුවාල ලබා ඇත්තේ ලොරි රථයේ රියදුරු සහ කැබ් රථයේ රියදුරු යන දෙදෙනා බව වාර්තා වෙයි. ලංකා දුම්කොළ සමාගම සේවය කරන පිරිසක් මෙම කැබ් රථයේ ගමන් කරමින් සිට ඇති අතර ලොරි රථය ත්‍රිරිකුණාමලය ප්‍රදේශයට ටිනර් ප්‍රවාහනය කරමින් තිබූ බව පොලිසිය කියයි. අනතුර සම්බන්ධයෙන් සීගිරිය පොලිසියේ රථවාහන අංශයේ නිලධාරීන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=92757", "Category": null, "Parent URL": null}