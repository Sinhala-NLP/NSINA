{"Source": "Adaderana", "Timestamp": "November 11, 2015 12:59 pm", "Headline": " ලංකාවේ ශ්‍රමිකයින්ට වියදම වැඩි යැයි සවුදියෙන් මැසිවිලි!", "News Content": "ශ්‍රී ලංකාවෙන් පැමිණෙන ශ්‍රමිකයින් සඳහා වැයයන පිරිවැය සවුදි රියාල් 23,000 ක් පමණ වන බව විදේශ වාර්තා පෙන්වා දී තිබේ. මැකා ඩේලි පුවත්පත වාර්තා කරන පරිදි ගෘහසේවය සඳහා ශ්‍රමිකයින් සපයන අනෙකුත් රටවලට සාපේක්ෂව වැඩිම මිලක් ගෙවීමට ඇත්තේ ශ්‍රී ලංකාවෙන් පැමිණෙන ශ්‍රමි කයින්ට බව සඳහන්ය. සේවා වීසාවක් යටතේ පිලිපීනයෙන් පැමිණෙන ගෘහසේවිකාවක් සඳහා වැයවන්නේ රියාල් 19,000 ක් පමණ බවත්, සත්‍යවශයෙන්ම මෙය බඳවා ගැනීමේ පිරිවැය ඉක්මවා යාමක් බවත් මේ සම්බන්ධයෙන් අදහස් දැක්වූ ජෙඩා වානිජ හා කර්මාන්ත මණ්ඩලයේ, බඳවා ගැනීමේ කමිටුවේ සභාපති යාහ්යා අල්-මක්බූල් මහතා පැවසීය. මෙහිදී ඔහු සඳහන් කරනුයේ කම්කරු රැකියා සඳහා ශ්‍රී ලංකා ශ්‍රමිකයින් බඳවා ගැනීමේ පිරිවැය ද මේ වන විට ඉහළ ගොස් තිබෙන බවයි. සුඩාන්, ඊජිප්තුව හා බංග්ලාදේශය වැනි රටවලින් රියැදුරු රැකියාවන් සඳහා පැමිණෙන ශ්‍රී මිකයින් සඳහා දැරිය යුතු පිරිවැය රියාල් 3,000 ත් 7,000 ත් අතර පහළ අගයයක් ගනිද්දී ශ්‍රී ලංකා ශ්‍රමිකයින් සම්බන්ධයෙන් ඊට වැඩි පිරිවැයක් දැරීමට සිදුව ඇති බව ඔහු පවසයි. ඇතැම් අවස්ථාවල, පරිවාස කාලය අතරතුර දී ගෘහසේවිකාවන් නැවත ලංකාවට හරවා යවන්න සිදුවෙන අවස්ථා ඇති බවත්, එවැනි අවස්ථාවල දී තමන්ට අතිරේක පිරිවැයක් දරන්න සිදුවෙන බවත් ඒ මහතා සඳහන් කර තිබේ.එසේම මේ වන විට බොහෝ ශ්‍රී ලංකා රැකියා ඒජන්සි ඔවුන්ගේ තැරැව්කාර ගාස්තු ඉහළ දමා ඇති හේතුවෙන් ශ්‍රමිකයෙකු වෙනුවෙන් දැරීමට සිදුවෙන වියදම ඉහළගොස් ඇති යැයි ද ඔහු වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=55027", "Category": null, "Parent URL": null}