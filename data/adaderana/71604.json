{"Source": "Adaderana", "Timestamp": "April 1, 2017 02:59 pm", "Headline": "උපාධිධාරීන්ගේ ගැටළු වලට අවධානය යොමු කිරීම ගැන ජනපතිට තුති පුදයි", "News Content": "ජනාධිපති මෛත්‍රීපාල සිරිසේන මහතා සහ ශ්‍රී ලංකා නිදහස් උපාධිධාරි සංගමය අතර සාකච්ඡාවක් පවත්වා තිබේ.ජනාධිපති නිල නිවසේදී මෙම සාකච්ඡාව පැවැති බව ජනාධිපති මාධ්‍ය අංශය සඳහන් කළේය.මෙහිදී උපාධිධාරීන්ගේ ගැටළු පිළිබඳ නිරන්තර අවධානය යොමු කරමින් ඒවාට විසදුම් ලබාදීමට මැදිහත්විම පිළිබඳ ශ්‍රී ලංකා නිදහස් උපාධිධාරී සංගමය ජනාධිපති මෛත්‍රීපාල සිරිසේන මහතා වෙත ස්තූතිය පළ කර තිබේ.මෙම සාකච්ඡාවේදී නිදහස් උපාධිධාරීන්ගේ සංගමය දිස්ත්‍රීක් මට්ටමින් හා ප්‍රාදේශිය ලේකම් කාර්යාල මට්ටමින් පවත්වන ලද සාකච්ඡා සහ ලිපි මඟින් සංවර්ධන නිලධාරි සේවයේ හඳුනාගත් පොදු ගැටළු කිහිපයක් ද ජනාධිපතිවරයා වෙත ඉදිරිපත් කර ඇති බව සඳහන්වේ.සංවර්ධන නිලධාරින්ගේ රාජකාරි ලැයිස්තුව කඩිනමින් ලබාදීම, 1999 – 2005 සහ 2008 යන වසරවලදී රාජ්‍ය සේවයට බඳවාගත් උපාධිධාරීන් කඩිනමින් රාජ්‍ය සේවයට අන්තර්ග්‍රහණය කිරීම, ක්ෂේත්‍ර රාජකාරි දීමනා වැඩි කිරීම රාජකාරි කටයුතු සදහා පරිගණක පහසුකම් ලබාදීම, විධිමත් ස්ථාන මාරු ක්‍රමවේද හඳුවාදීම ඇතුළු කරුණු රැසක් ඊට අයත් වූ අතර මෙම කරුණු පිළිබඳව ජනාධිපතිවරයාගේ අවධානයට යොමු කර තිබේ.ග්‍රාම නිලධාරි වසම්වල සේවය කරන සංවර්ධන නිලධාරින්ට නිසි තත්ත්වයක් ලබාදීම පිළිබඳව ද මෙහිදී කරුණු සාකච්ඡා කළ බව ජනාධිපති මාධ්‍ය අංශය සඳහන් කළේය.සංවර්ධන නිලධාරීන්ට නව පුහුණූ වැඩමුළු පැවැත්වීම පිළිබඳව ද මෙහිදී ඉල්ලීමක් ඉදිරිපත් කෙරුණු අතර එය ක්‍රියාත්මක කරන බව රාජ්‍ය පරිපාලන අමාත්‍යාංශය දැනුම්දී තිබේ.මේ අතර සංවර්ධන නිලධාරින් ස්ථානමාරුවීම් ලබා ගැනීමේදී රටේ සංවර්ධනයට දායකවන අයුරින් මෙන්ම තම පෞද්ගලික දියුණුව ද සැලසෙන අයුරින් එම ස්ථාන මැරුවීම් ලබා ගැනීමේ වැදගත්කම ද ජනාධිපතිවරයා මෙහිදී පෙන්වා දුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=71604", "Category": null, "Parent URL": null}