{"Source": "Adaderana", "Timestamp": "April 22, 2013 09:00 am", "Headline": "නායකයා ආවම කතා කරලා තීරණයක් ගන්නවා", "News Content": "රට තුළ දැනට උද්ගත වී ඇති අර්බුද පිළිබඳව විපක්ෂ නායකවරයා දිවයිනට පැමිණි පසු සාකච්ඡා කර කඩිනමින් තීරණ ගන්නා බව එක්සත් ජාතික පක්ෂය පවසයි. විදුලි බිල ඉහළයාම හමුවේ ජනතාව දැඩි අපහසුතාවයට පත්ව ඇති බව පවසන එක්සත් ජාතික පක්ෂය සඳහන් කළේ ඊට එරෙහිව ගත යුතු ක්‍රියාමාර්ග පිළිබඳව තම පක්ෂය මේ වන විටත් සාකච්ඡා කර ඇති බවය. ඒ අනුව විදුලි බිල ඉහළ යාමේ ප්‍රතිවිපාක පිළිබඳව ජනතාව දැනුවත් කිරීමටත්, දිවයින පුරා ජනතා උද්ඝෝෂණ සංවිධානය කිරීමටත්, විදුලි බිල ඉහළ නැංවීමට එරෙහිව අධිකරණ ක්‍රියාමාර්ග ගැනීමටත් තම පක්ෂය සූදානම් බව එක්සත් ජාතික පක්ෂයේ ජ්‍යේෂ්ඨ ප්‍රකාශකයෙකු සඳහන් කළේය. දැනට විදේශගතව සිටින විපක්ෂ නායකවරයා තවත් දින කිහිපයකින් දිවයිනට පැමිණීමට නියමිත බවද ඉන් අනතුරුව මෙම ක්‍රියාමාර්ග පිළිබඳව අවසන් තීරණයක් ගන්නා බවද අදාළ ප්‍රකාශකයා සඳහන් කළේය. කෙසේ වෙතත් මෙම ක්‍රියාමාර්ග වල මූලික අදියරේ කටයුතු මේ වන විටත් ආරම්භ කර ඇති බව ද එම ප්‍රකාශකයා පැවසීය. මේ අතර සැප්තැම්බර් මාසයේ උතුරේ පළාත් සභා මැතිවරණය පැවැත්වීම සම්බන්ධයෙන් මතුව ඇති කථාබහ පිළිබඳව අද දෙරණ කළ විමසීමක දී අදහස් දැක්වූ එම ප්‍රකාශකයා සඳහන් කළේ එම මැතිවරණය පැවැත්වීම ඉතා කාලෝචිත ක්‍රියාවක් බවය. මෙම මැතිවරණයට තම පක්ෂය පූර්ණ සූදානමකින් පසුවන බව ද එම ප්‍රකාශකයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33459", "Category": null, "Parent URL": null}