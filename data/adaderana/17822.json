{"Source": "Adaderana", "Timestamp": "August 3, 2011 12:40 pm", "Headline": "මේ යන්නේ දූෂිතබවේ ආශ්චර්යයටයි", "News Content": "ආසියාවේ ආශ්චර්යය කරා ගමන් කරනවා යයි කියනු ලබන රට මේවන විට දූෂිතබවේ ආශ්චර්යය කරා වේගයෙන් ගමන් කරමින් සිටින බව එක්සත් ජාතික පක්ෂය පවසයි. දුම්රිය මාර්ග තැනීමේදී මෑතකදී මහා පරිමාණ අක්‍රමිකතාවන් සිදුව ඇති බව පැහැදිලිව පෙනෙන බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා කියා සිටියේ අද(03)කොළඹ පැවති මාධ්‍ය හමුවකට සහභාගීවෙමිනි. වරලත් ප්‍රවාහන සැලසුම්දාම කළමනාකරණ ආයතනය විසින් කරන ලද අධ්‍යයන වාර්තාවක් මගින් මෙම දුම්රිය මාර්ග ස්ථාපිත කිරීම් හා ප්‍රතිසංස්කරණ කටයුතු සඳහා වියදම් සිදුවුණු හා සිදුවන ආකාරය පැහැදිලි කරන බව මන්ත්‍රීවරයා පෙන්වා දුන්නේය. දකුණේ සුනාමියෙන් විනාශ වූ දුම්රිය මාර්ගය දේශීය ඉංජිනේරුවන්,දේශීය මානව සම්පත් හා දේශීය අමුද්‍රව්‍ය යොදාගෙන යළි ස්ථාපිත කිරීම සදහා වැය වූ කාලය දින 56 ක් පමණක් බවත්,ඒ සඳහා වැය වූ මුදල කිලෝමීටරයට රුපියල් මිලියන 60 ක් පමණක් බවත් මන්ත්‍රීවරයා සිහිපත් කළේය. එහෙත් දුම්රිය මාර්ගය සාදා නිමවෙද්දී ඇස්තමේන්තු ගත මුදටත් වඩා රුපියල් කිලෝමීටරයට මිලියන 40 ක් දක්වා අඩු වූ බවත්,එය මහත් වාසියක් වූ බවත් ඔහු පෙන්වා දුන්නේය. එසේ වුවද මේවන විට මෙම දුම්රිය මාර්ග තැනීමේ කාර්යය වෙනත් රටවලට කොන්ත්‍රාත්දීමෙන් ආශ්චර්යය කරා ගමන් කළ හැකි බව කීවත් සැබවින්ම සිදුවන්නේ දූෂිතබවේ ආශ්චර්යය කරා ගමන් කිරීම බව ජයසේකර මහතා සඳහන් කළේය. 2005 දී වෙරළබඩ දුම්රිය මාර්ගය සෑදීම සඳහා ඉන්දියාවට දුන් බවත්,එකී දුම්රිය මාර්ගය සාදා නිම කිරීමට 2011 මාර්තු දක්වා කාලයක් ගතවුණු බවත්,ඒ අනුව ඒ සඳහා වසර 6 ට වැඩි කාලයක් ගතවුවද පැයට කි.මී 100 ක වේගයෙන් යා හැකියැයි කීවද වාසිය මිනිත්තු 5 ක් පමණක් වීමෙන් මෙම කටයුත්තේ දෝෂ සහගත භාවය මැනවින් තහවුරුවන බව හෙතෙම කියා සිටියේය. මැදවච්චිය-තලෙයිමන්නාරම දුම්රිය මාර්ගය ප්‍රතිසංස්කරණය කිරීමට ටෙන්ඩර් පටිපාටියකින් තොරව චීන සමාගමකට ලබාදී ඇති බව අනාවරණය කළ මන්ත්‍රීවරයා එහිදී කිලෝමීටරයක් තැනීමට මිලියන 230 ක් වැයවන බව පෙන්වාදී ඇතත්,මෙම මාර්ගය දේශීය මානව සම්පත් හා අමුද්‍රව්‍ය යොදාගෙන සකස් කළේනම් කි.මීටරයක් මිලියන 60 න් නිමකිරීමට හැකියාව පැවතුණු බවද දයාසිරි ජයසේකර මහතා පැවසීය. ඕමන්තෙයි-පලෙයි(යාපනය) දුම්රිය මාර්ගයේ කිලෝමීටර් 91 ක් ස්ථාපිත කිරිම සඳහා ද කිලෝමීටරයක් මිලියන 60 කින් නිම කළහැකිව තිබියදී මිලියන 214 ක මුදලක් වැය කරන බව හෙතෙම පෙන්වාදුන්නේය. එසේම මාතර-බෙලිඅත්ත නව දුම්රිය මාර්ගය ස්ථාපිත කිරීම සඳහා චීනයට බාරදී ඇති බවත්,කිලෝමීටර් 28 ක් වෙනුවෙන් කිලෝමීටරයකට රුපියල් මිලියන 952 ක් වැය කරන බව ද ඔහු වැඩිදුරටත් කියා සිටියේය. සිරිලක දේ-සිරි සැප දේ කීවද දේශීය මානව සම්පත් හා අමුද්‍රව්‍ය මගින් සාර්ථකව කළ හැකි මෙම සංවර්ධන කටයුතු නිමාවෙනු ඇත්තේ විදේශීය සමාගම් මගින් ස්ථාපිත කළ ව්‍යාපෘති ලෙස තව තවත් අනාගත දරුවන්ගේ දරුවන්ද ණයකරුවන් බවට පත්කිරීමෙන් බව ජයසේකර මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17822", "Category": null, "Parent URL": null}