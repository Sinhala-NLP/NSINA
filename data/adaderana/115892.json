{"Source": "Adaderana", "Timestamp": "August 6, 2019 03:24 pm", "Headline": "අමෙරිකාවේ වෙඩි තැබීම්වලින් මියගිය අයට ගෞරවය පුද කරයි", "News Content": "පසුගියදා අමෙරිකාවේ සිදුවූ වෙඩිතැබීම් වලින් මියගිය පුද්ගලයන්ට ටෙක්සාස් හා ඔහියෝ ප්‍රාන්තවල ජනතාව ගෞරවය පුදකර තිබේ. එම අවස්ථාවලට ජනතාව දහස් ගණනින් සහභාගි වූ බව විදෙස් වාර්තාවල දැක්වෙයි. ටෙක්සාස් ප්‍රාන්තයේ එල් පාසෝ හි සිදුවූ වෙඩි තැබීමෙන් මියගිය පිරිසට ගෞරව දැක්වීමේ උත්සවයක් එම නගරයේදී පැවැත්වුණේ ආගමික නායකයන්ගේ ප්‍රධානත්වයෙනි. එම අවස්ථාවට නගරවැසියන් ඇතුළු දහස් සංඛ්‍යාත පිරිසක් සහභාගි වී සිටියේය. එහිදී මියගිය සියළුම දෙනා වෙනුවෙන් සීනු නාද කර ඇති අතර ජනතාව සිය ජංගම දුරකතනවල විදුලි එළි දල්වමින් විපතට පත්වූ පිරිස සිහි කළේය. මේ අතර ඔහියෝ ප්‍රාන්තයේ ඩේට්න් නගරයේ සිදුවූ වෙඩිතැබීමෙන් මියගිය පිරිස සහිකරමින් එම නගරයේදීද උත්සවයක් පවත්වා තිබේ. ඒ සඳහා ඉටිපන්දම් ද අතැතිව බොහෝ පිරිසක් පැමිණ සිටි බව විදෙස් වාර්තා සඳහන් කළේය. පුද්ගලයන් විසිනව දෙනෙකුට මරු කැඳවමින් පැය 24ක් ඇතුළත ප්‍රාන්ත දෙකකදී සිදුවූ මෙම වෙඩිතැබීම් හේතුවෙන් අමෙරිකානු ජනතාව දැඩි කම්පනයකට පත්වී සිටියි. ගිනි අවි භාවිත කරමින් රට තුළ සිදුකරන ප්‍රචණ්ඩක්‍රියා අවසන් කිරීමට දැඩි ක්‍රියාමාර්ග ගතයුතු බව ජනතාව පවසයි.", "URL": "https://sinhala.adaderana.lk/news.php?nid=115892", "Category": null, "Parent URL": null}