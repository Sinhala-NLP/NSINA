{"Source": "Adaderana", "Timestamp": "January 22, 2019 11:05 am", "Headline": "ඇෆ්ගනිස්ථානයේ ත්‍රස්ත ප්‍රහාරයකින් හමුදා භටයින් 20ක් මරුට", "News Content": "ඇෆ්ගනිස්තානයේ හමුදා පුහුණු මධ්‍යස්ථානයකට එල්ලවූ ත්‍රස්ත ප්‍රහාරයකින් හමුදා භටයින් 20කට අධික පිරිසක් මියගොස් තිබේ. කෙසේ නමුත් ඇතැම් මාධ්‍ය වාර්තා කරන්නේ මරණ සංඛ්‍යාව 100 ඉක්මවන බවයි. ඇෆ්ගනිස්තානයේ මධ්‍යම මයිදාන් වරදක් පළාතේ පිහිටි හමුදා පුහුණු මධ්‍යස්ථානයකට තලිබාන් ත්‍රස්තවාදීන් ප්‍රහාරයක් එල්ලකර තිබේ. පුපුරණ ද්‍රව්‍ය පිරවු මෝටර් රථයක් යොදාගනිමින් මෙම ප්‍රහාරය සිදුකර තිබුණි. අනතුරුව ඊට ඇතුල්වූ සන්නද්ධ තුවක්කුකරුවන් කිහිපදෙනෙකු වෙඩි තැබීමක්ද සිදුකර ඇති බවයි එරට වාර්තා සඳහන් කළේ. ඉන් මියගිය හමුදා සාමාජිකයන් ගණන 20 ඉක්මවන අතර විශේෂ කමාන්ඩෝ භටයින් අට දෙනෙකුද ඒ අතර සිටියි. එම සංඛ්‍යාව සියය ඉක්මවන බව ඇතැම් විදෙස් වාර්තා සඳහන් කළත් ඒ බව නිල වශයෙන් තහවුරු කර නැහැ. සිදුවීමෙන් තුවාල ලැබූ තවත් භට පිරිසක් ප්‍රතිකාර සඳහා රෝහල්ගතකර තිබුණි. ඒ අතරින් අසාධ්‍ය තත්ත්වයේ පසුවූ කිහිපදෙනෙකු කාබුල් අගනුවර පිහිටි රෝහල් වෙත මාරුකර යවා ඇති බවත් සඳහන් වෙයි. ප්‍රහාරයෙන් අදාළ මධ්‍යස්ථානයටත් දැඩි ලෙස හානි සිදුව තිබේ.", "URL": "https://sinhala.adaderana.lk/news.php?nid=102810", "Category": null, "Parent URL": null}