{"Source": "Adaderana", "Timestamp": "March 18, 2017 09:53 am", "Headline": " දහම් පාසල් අවසාන සහතික පත්‍ර විභාගය 25දා", "News Content": "දහම් පාසල් අවසාන සහතික පත්‍ර විභාගය ලබන 25 සහ 26 යන දිනවල දිවයින පුරා පිහිටි මධ්‍යස්ථාන 654දී පැවැත්වීමට කටයුතු යොදා ඇති බව විභාග දෙපාර්තමේන්තුව පවසයි. මෙවර විභාගය සඳහා දහම් පාසල් 7655ක සිංහල, දෙමළ හා ඉංග්‍රීසි මාධ්‍ය අයදුම්කරුවන් 93,136 දෙනෙකු පෙනී සිටිමට නියමිත බව සඳහන්ය. 2014 වසරේදී විභාගය සඳහා 88,994 දෙනෙකු අයදුම්කර තිබුණ ද ඉන් 35,417 දෙනෙකු පෙනී සිට නොමැති බව විභාග දෙපාර්තමේන්තුව පවසයි. 2015 වසරේදී 88,240 දෙනෙකු විභාගය සඳහා අයදුම්කර තිබුණ ද එහි 34,565 දෙනෙකු විභාගයට පෙනී සිට නොමැති බව සඳහන්ය. විභාග කටයුතු සංවිධානය කිරීම සඳහා විභාග දෙපාර්තමේන්තුව විශාල පිරිවැයක් දරණ අතර මෙලෙස අයදුම්කරුවන් විශාල පිරිසක් විභාගයට පෙනී නොසිටීමෙන් රජයේ මුදල් අපතේයාමක් සිදු වන බව විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා පෙන්වා දෙයි. මේ හේතුවෙන් විභාගයට අයදුම්කරන සියලු අයදුම්කරුවන් විභාගයට පෙනී සිටීමට යොමු කිරීමට අදාළ දහම් පාසල් ප්‍රධානීන් වගබලාගත යුතු බව විභාග කොමසාරිස්වරයා කියා සිටියේය.", "URL": "https://sinhala.adaderana.lk/news.php?nid=71019", "Category": null, "Parent URL": null}