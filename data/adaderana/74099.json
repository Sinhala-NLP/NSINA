{"Source": "Adaderana", "Timestamp": "June 10, 2017 04:15 pm", "Headline": " නාගරීකරණය නිසා ඩෙංගු ව්‍යාප්ත්‍ය වැඩි වෙලා", "News Content": "ගං වතුරෙන් පීඩාවට පත් දිස්ත්‍රීක්කවල ඩෙංගු රෝගය පැතිරගියහොත් ඊට මුහුණදීමට සූදානම් බව සෞඛ්‍ය අමාත්‍ය රාජිත සේනාරත්න මහතා පවසයි.නාගරීකරණය හේතුවෙන් මේ වන විට ඩෙංගු රෝගය ව්‍යාප්තවීම වැඩිවී ඇති බව සෞඛ්‍ය අමාත්‍යවරයා සඳහන් කළේය.බස්නාහිර පළාත තුළ මෙවැනි තත්ත්වයක් දක්නට ලැබෙන බව ද රාජිත සේනාරත්න අමාත්‍යවරයා කියා සිටියේය.ඩෙංගු මර්දන කටයුතු සඳහා රුපියල් කෝටි 07ක පමණ වටිකමින් යුත් ලොරි රථ 50ක් සෞඛ්‍ය අමාත්‍යාංශයට ලබා ගෙන ඒවා බෙදාහැරිම අද(10) පෙරවරුවේ සිදු කෙරුණු අතර ඊට එක්වෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පළ කළේය.මෙහිදී අදහස් දැක්වූ සෞඛ්‍ය අමාත්‍යවරයා සඳහන් කළේ ඩෙංගු රෝග මර්දනය සෞඛ්‍ය අමාත්‍යාංශයට පමණක් සිදු කළ නොහැකි කටයුත්තක් බවය.ඩෙංගු මර්දනය සඳහා ජනතාවගේ සහ අනෙකුත් රාජ්‍ය ආයතනවල සහයෝගය ද අවශ්‍ය බව සෞඛ්‍ය අමාත්‍යවරයා පවසා සිටියේය.", "URL": "https://sinhala.adaderana.lk/news.php?nid=74099", "Category": null, "Parent URL": null}