{"Source": "Adaderana", "Timestamp": "February 7, 2019 06:25 pm", "Headline": "ස්වාධීන ආයතන වර්තමානයේදී අත්තනෝමතිකව හැසිරීමට පටන්අරං", "News Content": "විධායක ජනාධිපතිවරයාගේ බලතල සීමාකළ යුතු බව පවසමින් ගෙන ආ ඇතැම් ස්වාධීන ආයතන වර්තමානයේදී අත්තනෝමතිකව හැසිරීමට පටන්ගෙන ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩිලාන් පෙරේරා මහතා පැවසීය. අද(07) කොලඹදී පැවති ප්‍රවෘත්ති සාකච්ඡාවකට එක්වෙමින් මන්ත්‍රීවරයා මේබව සඳහන් කළේය. 19 වන සංශෝධනය හරහා ස්වාධින කොමිෂන් සභා ඇති කළේ විධායකයට ජනාධිපතිවරයාට තම කැමැත්තට අනුව ජ්‍යෙෂ්ඨත්වය, කුසලතාවය නොසලකා යම් යම් තනතුරුවලට පත් කිරීමට තිබෙන ඉඩකඩ ඇහිරවීම උදෙසා බව ඒ මහතා පැවසීය. ඔහු පැවසූවේ වර්තමානය වන විට ස්වාධීන කොමිසන් සභා, පෙර ජනාධිපතිවරුන් කළ පරිදි පක්ෂග්‍රාහීව හැසිරෙන බවයි. මන්ත්‍රීවරයා පැවසූවේ ඕනෑම තනතුරකට පත් වීමේදී ජ්‍යෙෂ්ඨත්වය පදනම් කර ගනිමින් උසස්වීම් ලබාදීම සිදු කිරීම දක්නට ලැබෙන කරුණක් බවයි. ස්වාධීන කොමිෂන් සභා ඇති කලේ තම තමන්ට අවශ්‍ය පරිදි කණිෂ්ඨයින් පත් කිරීම නැවැත්වීමට බවත් ඔහු ප්‍රකාශ කලේය.", "URL": "https://sinhala.adaderana.lk/news.php?nid=103869", "Category": null, "Parent URL": null}