{"Source": "Adaderana", "Timestamp": "March 6, 2019 08:03 pm", "Headline": "මෙවර අයවැය යොජනාවේ ඇති විශේෂ ණය යෝජනා ක්‍රම", "News Content": "විවිධ ක්ෂේත්‍ර සඳහා විශේෂ ණය යෝජනා ක්‍රම රැසක් 2019 අයවැය මගින් හඳුන්වා දී තිබේ. ඒ අනුව විදේශ සේවා නියුක්ති කාර්යාංශයේ ලියාපදිංචි විදේශ රැකියා නියුක්තියකයින් වෙනුවෙන් හඳුන්වා දී තිබෙන සිහින මාළිගා ණය යෝජනා ක්‍රමය යටතේ රුපියල් මිලියන 10ක ණය මුදලක් ලබා ගත හැකි වන අතර වසර 02 ක සහන කාලයක් ද සමඟ වසර 15 ක් තුළ ණය ආපසු ගෙවීමට අවස්ථාව හිමි වේ. මේ අතර උසස් පෙළ සමත්වන නමුත් රජයේ විශ්ව විද්‍යාලයකට ප්‍රවේශ වීමට අවස්ථාව නොලබන සිසුන්ට රජයේ නොවන විශ්ව විද්‍යාලයක මූලික උපාධිය හැදෑරීම සඳහා MY FUTURE නමින් ණය යෝජනා ක්‍රමයක් ද හඳුන්වා දී තිබේ. ඒ හරහා රුපියල් ලක්ෂ 11 ක පොලී රහිත ණයක් ලබාගත හැකි වන අතර උපාධිය ලබා වසර 02 කින් පසු සිට වසර 12 ක් තුළ ණය මුදල ගෙවා අවසන් කළ හැකියි. මිනිටැක්සි ණය යෝජනා ක්‍රමය යටතේ දැනට ත්‍රිරෝද රථ වෘත්තියේ නිරත වන පුද්ගලයින්ට ඒ වෙනුවට කුඩා මෝටර් රථයක් ලබා ගැනීම සඳහා ඉඩ සැලසෙන අතර රුපියල් ලක්ෂ 20 ක ණය මුදලක් වසර 05 කින් ගෙවීමට ඉඩ සැලසෙයි. සිටි රයිඩ් ණය යෝජනා ක්‍රමය යටතේ බස් රථ හිමියන්ට පරණ බස් රථය වෙනුවට සුඛෝපභෝගී බස් රථයක් ලබාගැනීම සඳහා රුපියල් කෝටියක ණය මුදලක් ලබා ගත හැකි වන අතර එහි ණය පොලියෙන් සියයට 75 ක් රජය මගින් දරනු ලබයි. මේ අතර අයවැය යෝජනා සම්බන්ධයෙන් අද (06) පැවති මාධ්‍ය හමු කිහිපයකදීම අදහස් පළ විය.", "URL": "https://sinhala.adaderana.lk/news.php?nid=105605", "Category": null, "Parent URL": null}