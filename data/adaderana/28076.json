{"Source": "Adaderana", "Timestamp": "October 6, 2012 08:41 pm", "Headline": "සාකච්ඡා සාධනීයයි - වර්ජනය ගැන තීන්දුව සඳුදා", "News Content": "සරසවි ආචාර්යවරුන් හා ආර්ථික සංවර්ධන අමාත්‍ය බැසිල් රාජපක්ෂ මහතා අතර අද (06) සවස පැවැති සාකච්ඡා සාධනීය ලෙස අවසන් වු බව විශ්ව විද්‍යාල ආචාර්යවරුන්ගේ සංගමයේ සභාපති ආචාර්ය නිර්මාල් රංජිත් දේවසිරි මහතා පවසයි. සිය ගැටලු සම්බන්ධයෙන් එහිදී අමාත්‍යවරයාගේ අවධානය යොමු කළ බවත් ඒ අනුව මේ සම්බන්ධයෙන් ලබන සඳුදා මුදල් අමාත්‍යංශ ලේකම් ආචාර්ය පී.බී ජයසුන්දර මහතා සමඟ ද පැවැත්වෙන සාකච්ඡාවකින් පසු වර්ජනය දිගටම පවත්වාගෙන යන්නේ ද අත්හරින්නේ ද යන්න එදින තීරණය කරන බවත් ඔහු පැවසුවේය. මීට පෙර ද අමාත්‍ය බැසිල් රාජපක්ෂ මහතා සමඟ පැවැති සාකච්ඡාවකදී එකඟතාවයට පැමිණි කරුණු සම්බන්ධයෙන් අද පැවැති සාකච්ඡාවේදී ද අවධානය යොමු කෙරුණු බව ආචාර්ය නිර්මාල් රංජිත් දේවසිරි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28076", "Category": null, "Parent URL": null}