{"Source": "Adaderana", "Timestamp": "July 10, 2019 09:01 am", "Headline": "විෂ වායු කාන්දුවකින් පුද්ගලයින් 46 ක් රෝහලට", "News Content": "විෂ වායු කාන්දුවක් හේතුවෙන් කැනඩාවේ පුද්ගලයින් 46දෙනෙක් රෝහල්ගත කර තිබේ. ඉන් 15දෙනෙකුගේ තත්ත්වය බරපතළ බව විදෙස් වාර්තා පවසයි. කාබන් මොනොක්සයිඩ් නමැති විෂ වායුව ආඝ්‍රාණය වීමෙන් කැනඩාවේ විනීපෙග් නගරයේ පුද්ගලයින් 50කට ආසන්න පිරිසක් රෝහල්ගත කිරීමට සිදුව තිබේ. කුඩා ප්‍රමාණයේ ලැගුම්හලක සිදුවූ මෙම විෂවායු කාන්දුවෙන් අනතුරට පත් පිරිසෙන් 15දෙනෙකුගේ තත්ත්වය බරපතළ බව රෝහල් ආරංචි මාර්ග පවසයි. අදාළ ලැගුම්හලේ වායුගෝලයේ තත්ත්වය පරික්ෂා කිරීමේදී එහි වායු කොටස් මිලියනයකට කාබන් මොනොක්සයිඩ් කොටස් 385ක් තිබී හදුනාගෙන තිබේ. එය ඉතාමත් ඉහළ අගයක් වන අතර සාමාන්‍යෙයන් වායු කොටස් මිලියනයකට කාබන් මොනොක්සයිඩ් කොටස් 10-20ත් අතර ප්‍රමාණයක් පැවතීම පමණක් උග්‍ර විෂක් ලෙසින් සැලකෙනවා. අනතුර පාලනය සඳහා ලැගුම්හල වෙත ගෑස් සැපයුම අවහිර කිරීමට බලධාරීන් කටයුතු කර තිබුණි. මේ අතර ලැගුම්හලේ සිටි සුනඛයෙක්ගේ ජීවිතය බේරාගැනීමට ද කටයුතු කර තිබේ. කාන්දුවට හේතුව මෙතෙක් සොයාගෙන නොමැති අතර ඒ සම්බන්ධයෙන් විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=113782", "Category": null, "Parent URL": null}