{"Source": "Adaderana", "Timestamp": "July 16, 2019 07:21 pm", "Headline": "දෙවොලක් නිසා කන්නියා නොසන්සුන්", "News Content": "ත්‍රිකුණාමලය කන්නියා ප්‍රදේශයේ ඉඩමක අයිතිය මුල්කරගනිමින් අද(16) දෙපාර්ශ්වයක් අතර උණුසුම් තත්ත්වයක් හට ගත්තේය. අප වාර්තාකරු පැවසුවේ, එම අවස්ථාවේදී පොලීසිය සහ කැරලි මර්දන ඒකකය ද කැඳවා තිබූ බවයි. ත්‍රිකුණාමලය කන්නියා ප්‍රදේශයේ පුරාවිද්‍යා වටිනාකමකින් යුත් භුමියක ආගමික ස්ථානයක් පවත්වාගෙන යාම මුල් කරගමින් අද දෙපිරිසක් අතර මෙය හට ගත්තේය. අප වාර්තාකරු සදහන් කළේ, පූජාවකට සහභාගිවීම සඳහා එම ස්ථානයට පිරිසක් පැමිණීමෙන් පසුව ස්වාමීන් වහන්සේ කිහිපදෙනකුද එම ස්ථානයට වැඩම කළ බවයි. අපට අදහස් දැක්වු හින්දු පූජකවරයා මෙසේ පැවසීය. “11 ට විතර අපි මෙහෙට ආවා. ඒ වෙලාවේ එතනට පොලිසිය හා ආරක්ෂක අංශ දාලා අපිට ඇතුලට යන්න දුන්නේ නැහැ. අනුරාධපුර ප්‍රධාන පාරේම අපිව නැවැත්තුවා. මේ සම්බන්ධයෙන් අපි අහපු වෙලේ උසාවියෙන් නියෝගයක් ඇවිත් තියෙනවා කියලා ඒක අපිට පෙන්නුවා. ඒක සිංහලෙන් තිබුණේ. ඒක අපිට තේරුණේ නැහැ. ඒත් සාරාංශය එයාලා කිව්වා සිංහල බෞද්ධ පුරාවිද්‍යා තැනක් ලෙස සලකන මෙම තැන දෙමළ මිනිස්සු අල්ල ගන්න ලෑස්ති වෙන හින්දා ඔයාලට ඇතුලට යන්න දෙන්නේ නැහැ කියලා.“ කෙසේ වෙතත් පොලීසිය සඳහන් කළේ පුරාවිද්‍යා භූමියක් වන මේ ප්‍රදේශයට කිසිවකුටත් ඇතුලුවීම තහනම් බවයි. එම තහනමද නොතකා පැමිණීමත් සමඟ මතු වූ නොසන්සුන් තාවය සහ ඇතිවිය හැකි විරෝධතා වැලැක්වීම සඳහා අද දිනය තුළ පොලිසිය අධිකරණ නියෝගයක් ද ගෙන තිබේ. එම ස්ථානයට හින්දු පුජකයින්, භික්ෂුන් වහන්සේ හා දෙමළ ජාතික සන්ධානයේ පාර්ලිමේන්තු මන්ත්‍රි සීනිත් තම්බි යෝගේෂ්වරන් ඇතුළු පිරිසක් පැමිණ සිටියේය.", "URL": "https://sinhala.adaderana.lk/news.php?nid=114290", "Category": null, "Parent URL": null}