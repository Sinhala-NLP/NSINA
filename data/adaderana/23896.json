{"Source": "Adaderana", "Timestamp": "April 29, 2012 09:46 pm", "Headline": " පලාලි ගුරු විදුහල වැසීමේ සූදානමක්..?", "News Content": "2012 වර්ෂය සඳහා පලාලි ගුරු විදුහලට ගුරු සිසුන් ඇතුළත් කරනොගෙන ගුරු විදුහල වැසීමේ සූදානමක් පවතින බවට ලංකා ගුරු සංගමය චෝදනා කරයි. එහි ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. 1947 ආරම්භ කළ අක්කර 54ක භූමි භාගයක පිහිටි පලාලි ගුරු විද්‍යාලය යාපනයේ අධි ආරක්ෂිත කලාපය තුළ පිහිටීම නිසා වසර ගණනාවක් එය යාපනයේ සින්නවේලි මුතුතම්බි විද්‍යාලයේ පවත්වාගෙන යන ලදී. එසේ තිබියදී 2012 වසරට අදාළව ගුරු සිසුන් ඇතුළත් කිරීමේදී පලාලි ගුරු විද්‍යාලයට අදාළව කිසිදු ගුරු සිසුවෙක් ඇතුළත් කර නොගැනීම තුළ පැහැදිලි වන්නේ අධ්‍යාපන අමාත්‍යාංශය පලාලි ගුරු විද්‍යාලය හිතා මතා වසා දැමීමට ද යන සැකය මතු වේ. උතුරු පළාතේ කෝපායි ගුරු විදුහල සහ පලාලි ගුරු විදුහල යන ගුරු විදුහල් දෙකක් තිබියදී එය එක ගුරු විද්‍යාලයකට සීමා කිරීමෙන් පෙන්නුම් කෙරෙන්නේ දෙමළ මාධ්‍ය ගුරු අධ්‍යාපනයට අධ්‍යාපන අමාත්‍යාංශය දක්වන අඩු සැලකිල්ලයි. අධි ආරක්ෂිත කලාපය තුළ පිහිටි ගොඩනැගිලි නැවත පවරා දෙන පසුබිමක අධ්‍යාපන අමාත්‍යාංශය එම ගොඩනැගිල්ල ආරක්ෂක අංශයෙන් පවරා ගැනීම වෙනුවට ගුරු විද්‍යාලය පූර්ණ ලෙසම අහෝසි කිරීමට කටයුතු කිරීමක් ලෙස මෙම සිසුන් බඳවා නොගැනීම පෙන්නුම් කරයි. මෙම ගුරු විද්‍යාලය වසා දැමීමේ සූදානම පිළිබඳව ලංකා ගුරු සංගමය ජනාධිපතිවරයා ඇතුළු අධ්‍යාපන බලධාරීන්ට මීට පෙරම පෙන්වා දී තිබුණි. මෙම තත්ත්වයට දැඩි විරෝධය පල කරන ලංකා ගුරු සංගමය වහාම පලාලි ගුරු විදුහලට සිසුන් ඇතුළත් කොට එම ගුරු විදුහල නැවත විවෘත කිරීමට කටයුතු යොදන ලෙස ඉල්ලා සිටියි.", "URL": "https://sinhala.adaderana.lk/news.php?nid=23896", "Category": null, "Parent URL": null}