{"Source": "Adaderana", "Timestamp": "December 16, 2010 02:13 pm", "Headline": "තහනම් සංවිධානයේ නිලධාරීන් පස්දෙනෙකුට වරෙන්තු ", "News Content": "දැනට තහනමට ලක්කර ඇති දෙමළ පුනරුත්ථාපන සංවිධානයට අයත් මුදල් ත්‍රස්තවාදී ක්‍රියා සඳහා යෙදවීමේ චෝදනා ලබා සිටින එම ආයතනයේ නිලධාරීන් පස්දෙනෙකු අත්අඩංගුවට ගැනීම සඳහා කොළඹ මහාධිකරණය අද(16) වරෙන්තු නිකුත් කර තිබේ. අදාළ නඩුව කැඳවූ අවස්ථාවේ විත්තිකාර නිලධාරීන් පස්දෙනා අධිකරණය හමුවෙහි පෙනී සිට නැත. එම විත්තිකරුවන් දිගටම අධිකරණය මගහැර සිටින නිසා ඔවුන් අත්අඩංගුවට ගැනීම සඳහා නැවත වරෙන්තු නිකුත් කරන ලෙස එම අවස්ථාවේ රජයේ නීතිඥවරයා අධිකරණයෙන් ඉල්ලා සිටියේය. එම අවස්ථාවේ ඉදිරිපත් වූ කරුණු සලකා බැලූ කොළඹ මහාධිකරණ විනිසුරු දීපාලි විජේසුන්දර මහත්මිය සැකකරුවන් අත්අඩංගුවට ගෙන ඉදිරිපත් කරන ලෙස දන්වා රහස් පොලිසිය අධ්‍යක්ෂවරයා වෙත වරෙන්තු නිකුත් කරනු ලැබීය. දෙමළ ජනතාවගේ පුනරුත්ථාපන කටයුතු සඳහා ලැබුණු බව සඳහන් අරමුදල් එල්. ටී. ටී. ඊ සංවිධානයේ ක්‍රියාකරකම් සඳහා යෙදවූ බවට චෝදනා කරමින් දෙමළ පුනරුත්ථාපන සංවිධානයේ නිලධාරීන්ට එරෙහිව නීතිපති විසින් මෙම නඩුව පවරා ඇත. මෙම නඩුවේ වැඩිදුර විභාගය පෙබරවාරි මස 09 වන දින පැවැත්වීමට අධිකරණය තීන්දු කරනු ලැබීය.", "URL": "https://sinhala.adaderana.lk/news.php?nid=12895", "Category": null, "Parent URL": null}