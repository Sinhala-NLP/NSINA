{"Source": "Adaderana", "Timestamp": "September 27, 2018 07:24 pm", "Headline": "මාධ්‍යවේදීන්ගේ අයිතිය වෙනුවෙන් පෙනී සිටින බව අගමැති කියයි", "News Content": "ජනමාධ්‍ය තමන්ට කොතරම් අපහාස කළ ද මාධ්‍යවේදීන්ට ඒ සඳහා ඇති අයිතිය වෙනුවෙන් තමන් සදා කල් පෙනී සිටින බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා මේ බව සඳහන් කළේ අද (27) පස්වරුවේ කොළඹ පැවති උත්සවයකදීයී. මාධ්‍ය නිදහස හා සමාජ වගකීම පිළිබඳ කොළඹ ප්‍රකාශයේ 20 වැනි සංවත්සර සැමරුම් උත්සවය අද පස්වරුවේ පැවැත්වුණේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙනි. එහිදී අදහස් දැක්වූ දෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්තිරන් මෙසේ පැවසීය. \"මාධ්‍යවේදී ලසන්ත වික්‍රමතුංග ඝාතනය,ප්‍රගීත් එක්නැළිගොඩ පැහැරගැනීම හා අතුරුදන් වීම සහ කීත් නොයර් මහතාට වධහිංසා සිදු කිරීම යන සිද්ධි ගත්විට මේ වන විට පරීක්ෂණ පැවැත්වෙමින් තිබුණත් ඒවායේ විශාල ප්‍රගතියක් පෙනෙන්නට නැහැ.අවාසනාවට කාරණාව නම් මෙතෙක් කිසිදු පරීක්ෂණයක් ආරම්භ වී නැහැ දෙමළ මාධ්‍යවේදීන්ගේ ඝාතනයන් සම්බන්ධයෙන්.එය ඇත්තටම ලැජ්ජාසහගතයි.\" එහිදී අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේ පැවසීය. \"මෙහි සභාපතිතුමා මගෙන් ඇහුවා පරීක්ෂණ සම්බන්ධයෙන් මොනවාද වෙන්නෙ කියලා.මම ඔහුට කිව්වා පරීක්ෂණ කරන පොලිස් කණ්ඩායම් මට පැවසුවා කියලා.අපි කොහොමද විමර්ශන සිදු කරන්නෙ?මාධ්‍ය අපිට අපහාස කරනකොට සහ අපිව ඒ සම්බන්ධයෙන් දුෂ්ටයින් බවට පත්කරනකොට.ඉතින් මේ ප්‍රශ්නය මම හිතන්නේ ඔබගේ අවධානයට යොමු කරගන්න පුළුවන්.ඔබට සාක්ෂි අවශ්‍ය නම් මම අනිවාර්යයෙන්ම දෙන්නම්.මාධ්‍යයෙන් සෘජුව හෝ වක්‍රව වැඩියෙන්ම අපහාසයන්ට මුහුණදෙන්නේ මම.නමුත් අවසානය තෙක්ම මම ඔබගේ ඒ අයිතිය ආරක්ෂා කරනවා.\"", "URL": "https://sinhala.adaderana.lk/news.php?nid=96824", "Category": null, "Parent URL": null}