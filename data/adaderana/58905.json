{"Source": "Adaderana", "Timestamp": "April 3, 2016 10:48 pm", "Headline": " 20/20 ක්‍රිකට් ලෝක කිරුළ කොදෙව්වන්ටයි", "News Content": "පන්දුවාර 20 යි 20 ලෝක කුසලානය මෙවර ජයග්‍රහණය කිරීමට බටහිර ඉන්දීය කොදෙව් කණ්ඩායම සමත් වුණි.ඒ ඊයේ(03) පැවැති අවසන් මහා තරගයේදී එංගලන්ත කණ්ඩායම කඩුලු 04කින් පරාජයට පත් කරමිනි.තරගය කොල්කටාහි ඊඩ්න්ගාඩන් ක්‍රීඩාංගණයේදී පැවැත් වුණි.කාසියේ වාසිය හිමිකර ගත් බටහිර ඉන්දීය කොදෙව් කණ්ඩායම ප්‍රථමයෙන් පන්දුවට පහරදීමේ අවස්ථාව එංගලන්ත කණ්ඩායමට ලබා දුනි.ඒ අනුව එංගලන්ත කණ්ඩායම නියමිත පන්දුවාර 20 අවසානයේ කඩුලු 09 ක් බිදවැටී ලකුණු 155ක් ලබා ගැනීමට සමත් වුණි.එහිදී ජො රූඩ් පන්දු 36 කදී ලකුණු 54ක් ලබා ගත් අතර ජොස් බට්ලර් පන්දු 29 ක් තුල ලකුණු 36 ක් ලබා ගත්තේය.පන්දු යැවිමේදී බටහිර ඉන්දීය කොදෙව් කණ්ඩායම වෙනුවෙන් ඩුවෙන් බ්‍රාවෝ සහ කාලෝස් බ්‍රාත්වේස්ට් කඩුලු 03 බැගින් බිඳ හෙළීය.ලකුණු 156ක ජයග්‍රාහී ඉලක්කය හඹායාම සඳහා පිටියට පිවිසි බටහිර ඉන්දීය කොදෙව් කණ්ඩායමේ මුල් කඩුලු ඉතා අඩු ලකුණු සංඛ්‍යාවකට දවා ගැනීමට ජො රූඩ් සමත් වුණි.ඒ අනුව ප්‍රවේගකාරී පිතිකරු ක්‍රිස් ගේල් ලකුණු 04කට දැවිගිය අතර ජොන්සන් චාල්ස්ට ලබා ගත හැකි වුයේ එක් ලකුණක් පමණි.කෙසේ වෙතත් බටහිර ඉන්දීය ඉනිම ගොඩනැගු මාලන් සැමුවෙල්ස් නොදවී ලකුණු 85ක් ලබා ගත්තේය.අවසාන පන්දුවාරයේදී ජයග්‍රාහණය සඳහා ලකුණු 19ක් අවශ්‍යව තිබූ අතර එම ලකුණු සංඛ්‍යාව පන්දු 04ක් තුළ 06 පහර 04ක් එල්ල කරමින් ලබා ගැනීමට කාලෝස් බ්‍රාත්වේස්ට් සමත් වුණි.ඒ අනුව මෙවර 20 යි 20 ලෝක කුසලාන තරගාවලියේ ශූරතාව දිනා ගැනීමට බටහිර ඉන්දීය කොදෙව් කණ්ඩායම සමත් වූ අතර ඔවුන් මෙම ශූරතාව හිමි කර ගත් දෙවන අවස්ථාව මෙය වෙයි.තරගයේ විරයා සම්මානය බටහිර ඉන්දීය කොදෙව් කණ්ඩායමේ මාලන් සැමුවෙල්ස් විසින් හිමි කර ගත් අතර තරගාවලියේ විරයා සම්මානය ඉන්දියාවේ විරාත් කෝලිට හිමි වුණි.", "URL": "https://sinhala.adaderana.lk/news.php?nid=58905", "Category": null, "Parent URL": null}