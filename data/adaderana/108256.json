{"Source": "Adaderana", "Timestamp": "April 19, 2019 07:19 pm", "Headline": "නාය යෑමේ අවධානමට ලක්ව ඇති උක්වත්ත කසල අංගනය", "News Content": "අවිස්සාවේල්ල උක්වත්ත කසල අංගනය නාය යෑමේ අවධානමකට ලක්ව ඇති බව පවසමින් ඒ අවට ජීවත්වන ප්‍රදේශවාසින්ට ඉවත්වන ලෙසට බලධාරීන් ඊයේ(18) පස්වරුවේ දැනුවත් කර තිබේ. කෙසේවෙතත් නාය යෑමේ අවධානමක් පවතින පසුබිමක අද දිනයේදීත් කසල අංගනයට කසල බැහැර කරන ආකාරය දක්නට ලැබුණි. අවිස්සාවේල්ල උක්වත්ත කසල අංගනයට කසල බැහැර කිරීම ආරම්භ වන්නේ මීට වසර 40ට පමණ ඉහතදීයී. සීතාවකපුර නගර සභා බල ප්‍රදේශයේ කසල මෙම අංගනයට බැහැර කෙරෙයි. ඒ අනුව මෙම ස්ථානයට දෛනික බැහැර කෙරෙන කසල ප්‍රමාණය මෙට්‍රික් ටොන් 13ක්. මේ වන විට අඩි 80ක් පමණ උසට මෙහි කසල ගොඩ ගැසී තිබෙන අතර මේ හේතුවෙන් ඒ අවට ජීවත්වන කිරිවන්ද දකුණ ගම්වාසීන් පත්ව ඇත්තේ දැඩි දුෂ්කරතාවකටයි. දිනෙන් දින ගොඩගැසෙන කසල හේතුවෙන් කසල කන්ද නායයෑමේ අවධානමකට ලක්ව ඇති බවට ජාතික ගොඩනැඟිලි පර්යේෂණ ඒකකයෙන් මේ වන විට වාර්තාවක්ද නිකුත් කර තිබේ. ඒ අනුව කසල කන්ද අවට ජීවත්වන ජනතාවට සිය නිවෙස්වලින් ඉවත්වන ලෙසට හංවැල්ල ප්‍රාදේශීය ලේකම් කාර්යාලය ඊයේ පස්වරුවේ දැනුම් දී තිබේ. ප්‍රදේශවාසින් නගන මෙම චෝදනාව සම්බන්ධයෙන් සීතාවක නගර සභාවේ නගරාධිපති රණවීර කුරගලආරච්චි මහතාගෙන් අප විමසූ විට ඔහු පැවසුවේ නායයෑමේ අවධානම් තත්ත්වය සැළකිල්ලට ගනිමින් කසල කන්ද පාමුල ජීවත්වන ජනතාව ඉන් ඉවත්කර ඔවුන්ට ස්ථිර නිවාස ලබාදෙන තෙක් තාවකාලික වාසස්ථානයක් සූදානම් කරන බවයි. කෙසේවෙතත් කසල කන්ද පාමුල ජීවත්වන ජනතාවගේ ආරක්ෂාව වෙනුවෙන් ඔවුන්ව නිවෙස්වලින් ඉවත්කිරීමට බලධාරීන් කඩිනම් පියවර ගත්තද අද දිනයේදීත් සුපුරුදු පරිදි කසල අංගනයට කසල බැහැර කරන අයුරු දක්නට ලැබුණි. මීතොටමුල්ල කසල කන්ද නායයෑමේ බේදවාචකයට දෙවසරක් ගතවන මොහොතේ තවත් වටිනා ජීවිත රැසක් අකාලයේ කසල කන්දකට බිලිනොදීමට වගබලා ගැනීම බලධාරීන් සතු වගකීමක්.", "URL": "https://sinhala.adaderana.lk/news.php?nid=108256", "Category": null, "Parent URL": null}