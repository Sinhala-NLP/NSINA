{"Source": "Adaderana", "Timestamp": "May 4, 2016 09:06 am", "Headline": "  පාර්ලිමේන්තුවේ මැරකම් කළ මන්ත්‍රීන්ට දඬුවම් කළ යුතුයි", "News Content": "පාර්ලිමේන්තුවේ ‘ලේ සෙලවූ‘ මහජන නියෝජිතයින්ට එරෙහිව පාර්ලිමේන්තුවම විශේෂ අධිකරණ කටයුත්තක් ලෙස සලකා මැරකම් කළ මන්ත්‍රීවරුන්ට දඬුවම් කළ යුතු බව කැෆේ සංවිධානය අවධාරණය කරයි. ශ්‍රී ලංකාවේ පාර්ලිමේන්තු සභා ගර්භය තුළ පළමුවරට පාර්ලිමේන්තු මන්ත්‍රීවරුන් පිරිසක් විසින් තවත් පාර්ලිමේන්තු මන්ත්‍රීවරයෙකුට ‘ලේ හැලෙන‘ සේ පහර දීම ‘අශිෂ්ඨ, ලැජ්ජා සහගත, තිරිසන්‘ ක්‍රියාවක් ලෙස කැෆේ සංවිධානය හෙළාදකියි.මහජන නියෝජිතයින් පාර්ලිමේන්තු සභාගර්භයේ දීම මනුෂ්‍යත්වයට නිගා දෙන ආකාරයෙන් හැසිරීම කිසි ලෙසකින් හෝ බලාපොරොත්තු නොවන තත්ත්වයක් බව එම සංවිධානය කියයි. කථානායකවරයා ප්‍ර‍මුඛ පාර්ලිමේන්තුවේ වගකීම වන්නේ විශේෂ අධිකරණ කටයුත්තක් ලෙස සලකා පාර්ලිමේන්තුව තුළින්ම මේ ලැජ්ජා සහගත ලේ සෙලවීමේ ක්‍රියාව සිදු කළ පුද්ගලයින්ට එරෙහිව කටයුතු කිරීම බව කැෆේ සංවිධානය යෝජනා කරයි.කැෆේ සංවිධානය ඊයේ සිදුවීම ගැන තවදුරටත් මෙසේද මාධ්‍ය වෙත කරුණු දක්වා තිබේ.\"ලංකා පාර්ලිමේන්තු ඉතිහාසයේ අවස්ථා ගණනාවකම පාර්ලිමේන්තු මන්ත්‍රීවරුන්ට විරුද්ධවාදීන් විසින් පහරදී ඇත. එවැනි පහරකෑමට ලක්වූ සහ පහරදීම් සිදු කළ මන්ත්‍රීවරුන් ගණනාවක් මේ පාර්ලිමේන්තුවේ ද නියෝජිතයින් ලෙස කටයුතු කරති. කෙසේ නමුත්, ඊයේ පාර්ලිමේන්තුවේ ඇති වූ මිලේච්ඡ පහරදීමට සම්බන්ධ වූ පුද්ගලයින් තම දේශපාලන ජීවිතය පුරාම අවස්ථා ගණනාවක දී මැරකම් සිදු කළ, මැරකම් සඳහාම නම් දැරූ පුද්ගලයින් වෙති. මොවුන් බොහෝ දෙනෙකු සිය මැතිවරණ ව්‍යාපාරය පුරාම ප්‍ර‍චණ්ඩත්වය ප්‍ර‍චාරක උපක්‍ර‍මයක් ලෙසින් ද භාවිත කළ පිරිස් වෙති. අනෙක් අතට පාර්ලිමේන්තු වරප්‍ර‍සාද යොදා ගනිමින් මේ පිරිස් උතුම් වූ පාර්ලිමේන්තුවටම අපහාස වන අයුරින් කටයුතු කිරීම අවාසනාවන්ත තත්ත්වයකි. වාද විවාද සිදුකරමින් අදහස් හුවමාරු කර ගැනීම වෙනුවට බාහු බලය පාර්ලිමේන්තු සභා ගර්භයටම පැමිණීම සැබවින්ම අවසනාවන්ත තත්ත්වයකි.ප්‍ර‍චණ්ඩත්වයෙන් තොර මහජන නියෝජිතයින් තෝරා පත් කර ගැනීම සඳහා ඡන්දදායකින් වෙත මැතිවරණ නිරීක්ෂකයින් නිරන්තරයෙන් ආයාචනා කරති. එම ආයාචනයන් නොතකා දේශපාලන දිවිය ප්‍රචණ්ඩත්වයෙන්ම ජයගන්නා සීමිත පිරිසක් විසින් ලංකා පාර්ලිමේන්තුවට සිදු කරමින් ඇති විනාශය නියෝජිත ප්‍ර‍ජතන්ත්‍ර‍වාදය දැඩි පිරිහීමකට ලක් කොට ඇත.\" පාර්ලිමේන්තුවේ දී ‘ලේ සෙලවීමට‘ සම්බන්ධ වූ මහජන නියෝජිතයින් සම්බන්ධයෙන් දැඩි විනය ක්‍රියාමාර්ග ගැනීම අනිවාර්යයෙන්ම සිදු කළ යුතු බව කැෆේ සංවිධානය දැඩිව අවධාරණය කරයි. කැෆේ සංවිධානය 2016 මැයි මස 03 වැනිදා අඟහරුවාදා", "URL": "https://sinhala.adaderana.lk/news.php?nid=59786", "Category": null, "Parent URL": null}