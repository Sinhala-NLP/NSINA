{"Source": "Adaderana", "Timestamp": "February 17, 2013 10:53 pm", "Headline": "බොදු බලසේනා සමුළුව ආවරණයට ගිය මාධ්‍යවේදීන්ට තර්ජන!", "News Content": "මහරගම නගරයේදී අද (17) පස්වරුවේ පැවැති බොදු බලසේනා සංවිධානයේ සමුළුව ආවරණය කිරීමට ගිය බී.බි.සී. මාධ්‍යවේදීන්ට කිසියම් පිරිසක් විසින් තර්ජනය කළ බව වාර්තා වේ. බී.බි.සී. මාධ්‍යවේදියෙකු මහරගම නගරයේ පිහිටි රෙදිපිළි වෙළඳසැලක් ඉදිරිපිට සිට වීඩියෝ කරමින් සිටියදී එම ස්ථානයට පැමිණි බව කියන පිරිසක් මෙලෙස තර්ජනය කර ඇත. සිද්ධිය වූ ස්ථානයට පොලීසිය ද පැමිණ ඇති අතර එහිදී ඇති වු මතබේදාත්මක තත්ත්වය දුරදිගයාමෙන් පසු එකී ස්ථානයට පැමිණි ජ්‍යේෂ්ඨ පොලිස් නිලධාරියෙකු බී.බී.සී. මාධ්‍යවේදීන්ට එම ස්ථානයෙන් පිටවයාමට අවසර ලබාදී තිබේ. එම අවස්ථාවේදී මාධ්‍යවේදීන්ට තර්ජනය කළ බව කියන පුද්ගලයින් එකී අවස්ථා ඡායා රූප ගත කර ඇතැයි ද වාර්තාවේ. මේ අතර එම සමුළුව ආවරණය සඳහා පැමිණි බව කියන ඉස්ලාමීය පුවත්පතක මාධ්‍යවේදියෙකු ද අදාළ පිරිස විසින් මහරගම පොලීසියට භාරදී ඇතැයි වාර්තා විය. එම මාධ්‍යවේදියා පොලීසිය විසින් අත්අඩංගුවට ගත් බවට ඇතැම් මාධ්‍ය වාර්තා කළ ද එහෙත් සමුළුව අවසානයේදී ඔහුව පොලීස් භාරයෙන් මුදා හැර ඇතැයිද වාර්තා වේ. .", "URL": "https://sinhala.adaderana.lk/news.php?nid=31719", "Category": null, "Parent URL": null}