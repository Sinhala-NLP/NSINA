{"Source": "Adaderana", "Timestamp": "January 31, 2019 04:07 pm", "Headline": "සාලියවැව නීලබැම්ම ප්‍රදේශයේ අතුරුදහන් දැරිය සොයා තව දුරටත් මෙහෙයුම්", "News Content": "සාලියවැව නීලබැම්ම ප්‍රදේශයේ නිවසක සිටියදී අභිරහස් ලෙස අතුරුදහන් වී ඇතැයි කියන සිව් හැවිරිදි දැරිය සොයා පොලිසිය, සිවිල් ආරක්ෂක බළකා භට පිරිස් හා ජනතාව එක්ව සිදුකරන සෝදිසි මෙහෙයුම් තවදුරටත් සිදු වන බව සාලියවැව පොලීසිය අද(31) දහවල් පැවසිය. මෙසේ ඊයේ(30) උදෑසන අතුරුදහන්වී ඇත්තේ නීලබැම්ම ප්‍රදේශයේ පදිංචිව සිටි සිව් හැවිරිදි ඩබ්ලියු .ජී . තෙනුරි තිසාරා නැමති දැරියක් බව කියයි. සිද්ධිය සම්බන්ධව පොලීසිය පවසන ආකාරයට ඊයේ(30) දින උදේ 7.30 ට පමන අතුරුදහන් දැරියත් ඇගේ මවත් නිවසේ සිට ඇති අතර එම අවස්ථාවේ දි දැරියගේ ආච්චි සහ සියා ( දැරියගේ මවගේ සුළු පියා ) නිවසට මිටර් 300 ක පමන දුරින් වු කළාඔයේ සවිකර ඇති ජල මෝටරයක් ක්‍රියාත්මක කිරීමට ගොස් සිට ඇති බව කියයි. එසේ ජල මෝටරය ක්‍රියාත්මක කරමින් සිටි ආච්චිට එකවරම දැරිය කෑගසමින් අම්මා නිවසේ නොමැති බවට හඬමින් විලාප දි ඇති බවත් ඒ අනුව වහාම ආච්චි සහ සියා දැරියගේ හඩට නිවසට පැමින ඇති අතර ඒ වන විටත් නිවසේ දැරිය ඇගේ මව සමග අතුරුදහන්ව සිටි බවද පැවසෙයි. එම අතුරුදහන් වීමෙන් පැය භාගයකට පමන පසුව දැරියගේ මව පමනක් නීලබැම්ම පොදු සුසාන භුමියක සිටියදි ගම්වාසින්ට හමුවී නිවසට කැඳවාගෙන විත් තිබු නමුත් දැරිය හමුවී නැති බවද කියයි. පසුව ගම්වාසින් දැරිගේ මවගෙන් දැරිය පිළිබඳව ප්‍රශ්ණ කර ඇති නමුත් දැරිය පිලිබඳව තොරතුරක් ලබා දීමට ඇගේ මවට නිසි කල්පනා ශක්තියක් නොතිබු බව කියයි. දැනට ලැබෙන තොරතුරු අනුව හෙළිදරව් වී ඇත්තේ වසර කිපයකට පෙර අභිරහස් ලෙස ඝාතනයට ලක්වු බව කියන දැරියගේ මවගේ පියා ඇගේ මවට ආරුඩ වී ඇති බවත් ඒ අනුව විටින් විට “මගේ මිනිපිරිය දියන්, මගේ මිනිපිරිය දියන්“ යනුවෙන් ඇය ආරුඩයෙන් කෑගසමින් දරුවා ඔසවාගෙන යන බවට අතුරුදහන් වු දැරියගේ ආච්චි මාධ්‍යයට පැවසීය. කෙසේ නමුත් අතුරුදහන් වු දැරිය පිළිබඳව සාලියවැව පොලිසියට ඊයේ පෙරවරු කාලයේ දැරියගේ මව පැමිණිලි කර තිබුනී. ඒ අනුව සාලිය වැව පොලීසිය හා සිවිල් ආරක්ෂක බළකා භට පිරිස් හා ජනතාව අදාල නිවස පිහිටි ප්‍රදේශයේ කැලෑ පීරමින් දැරිය සොයා මෙහෙයුම් ආරම්භ කර ඇති නමුත් 31 වන දින සවස් වන තුරුත් දැරිය හමුවී නැති බව පොලීසිය පවසයි. දැරිය සොයා 31 දින සිදු කල සෝදිසි කිරීම් වලට දැරියගේ මව ජංගම දුරකතනය ඔස්සේ දේවාලයක කපුවකුගේ සහාය ලබා ගැනීම සිදුවන ආකාරය ද මෙහිදී දැක ගත හැකි වූ බව අප වාර්තාකරු පවසයි. දැනට අතුරුදහන් ව සිටින දැරියගේ මවගේ මව (ආච්චි) දැනට දිවි ගෙවන්නේ ඇගේ පලමු විවාහයේ නිත්‍යානුකුල සැමියාගේ අභිරහස් මරණයට සම්බන්ධ යැයි පැවසෙන රක්ෂිත බන්ධනාගාර ගත කර සිට නිදහස ලැබු තැනැත්තා සමඟ බව පොලීසිය කියයි. කෙසේ වුවද මෙම දැරියගේ අතුරුදහන් විම සම්බන්ධව ජනතාව විවිධ මත පළකරමින් සිටින ආකාරය අසන්නට ලැබු බවද අප වාර්තාකරු පවසයි.", "URL": "https://sinhala.adaderana.lk/news.php?nid=103447", "Category": null, "Parent URL": null}