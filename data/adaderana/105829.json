{"Source": "Adaderana", "Timestamp": "March 10, 2019 03:40 pm", "Headline": "තවත් මෙහෙයුමකින් බීමත් රියදුරන් 527ක් අත්අඩංගුවට", "News Content": "බස්නාහිර පළාත තුළ පොලීසිය විසින් සිදුකළ විශේෂ රථ වාහන මෙහෙයුමකදී බීමත් රියදුරන් 527 දෙනෙකු අත්අඩංගුවට ගෙන ඇත. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේ සති අන්ත දිනවල මධ්‍යම රාත්‍රී සහ අලුයම් කාලයේ සමාජ ශාලාවලින් සහ අවන්හල්වලින් මත්පැන් පානය කර රිය ධාවනය කරන සංඛ්‍යාව ඉහළ ගොස් ඇති බවට ලද තොරතුරු මත පොලිස්පතිවරයාගේ නියෝග අනුව මෙම මෙහෙයුම සිදුකළ බවය. ඒ අනුව පසුගිය 8 වැනිදා රාත්‍රී බීමත් රියදුරන් දෙසිය විසි දෙදෙනෙකු අත්අඩංගුවට ගෙන ඇති අතර ඊයේ (09) රාත්‍රී සහ අද (10) අලුයම් කාලයේ බීමත් රියදුරන් 305 දෙනෙකු අත්අඩංගුවට ගෙන ඇත. අත්අඩංගුවට ගත් පිරිස අතර නීතීඥවරුන්, වෛද්‍ය වෘත්තිකයින් මෙන්ම ඉහළ පෙළේ ව්‍යාපාරිකයින් ඇතුළු සමාජයේ විවිධ තරාතිරම්වල පුද්ගලයින් සිටින බව ද පොලිස් මාධ්‍ය ප්‍රකාශකවරයා සඳහන් කළේය. අත්අඩංගුවට ගත් පිරිසට එරෙහිව ඉදිරි දින කිහිපය තුළ නඩු පැවරීමට නියමිත අතර ඔවුන්ගේ රියදුරු බලපත්‍රය තාවකාලිකව අත්හිටුවීමේ නියෝග ලබාගැනීමට ද පොලීසිය අපේක්ෂා කරන බව රුවන් ගුණසේකර මහතා ප්‍රකාශ කළේය.", "URL": "https://sinhala.adaderana.lk/news.php?nid=105829", "Category": null, "Parent URL": null}