{"Source": "Adaderana", "Timestamp": "September 20, 2019 10:44 am", "Headline": "නෙතන්යාහුගෙන් බෙනී ගාන්ට්ස්ට ඇරයුමක් ", "News Content": "සභාග රජයක් පිහිටුවීමට ඊශ්‍රායල් අගමැති බෙන්ජමින් නෙතන්යාහු සිය අවධානය යොමුකර තිබේ. මේ වසරේ දෙවරක් මැතිවරණයට ඉදිරිපත් වී ලද පරාජය හමුවේ ඔහු එම පියවර ගෙන ඇති බවට සඳහන්. මෙවර ඊශ්‍රායල් මහ මැතිවරණයෙන් කිසිදු පාර්ශවයකට බහුතර බලයක් ලබාගැනීමට හැකිවුණේ නැහැ. එවන් පසුබිමක ඊශ්‍රායල් අග්‍රාමාත්‍ය බෙන්ජමින් නෙතන්යාහු සහ මැතිවරණයේ ඔහුගේ ප්‍රබලතම ප්‍රතිවාදියා වූ බෙනී ගාන්ට්ස් අතර පැවති මේ හමුව කාගේත් වැඩි අවධානයක් දිනාගත්තේය. බෙනී ගාන්ට්ස් එරට හිටපු හමුදා ජෙනරාල්වරයෙක් වන මැතිවරණයේදී ඔහු බෙන්ජමින් නෙතන්යාහු ද අභිබවා ඉදිරියට පැමිණ තිබේ. එහිදී කිසිවෙක් බහුතර බලය ලබාගැනීමට අපොහොසත් වීම හේතුවෙන් සභාග රජයක් පිහිටුවීමට සඳහා අගමැතිවරයා ඔහුට ඇරයුම් කළේය. කෙසේ වෙතත් අගමැතිවරයාගේ යෝජනාව බෙනී ගාන්ට්ස්ගේ පක්ෂය ප්‍රතික්ෂේප කර ඇති බව වාර්තා වෙයි. දිවංගත ඊශ්‍රායල් ජනාධිපති ෂිමොන් පෙරෙස් වෙනුවෙන් ජෙරුසෙලමේ පැවති අනුස්මරණ උත්සවයකට සමගාමීව නායකයින් දෙපළ අතර මෙම හමුව පැවැත්විය. අනතුරුව ඔවුන් සමග එරට වත්මන් ජනාධිපති රූවන් රිව්ලන් එක්වී තිබේ. උත්සවයේ සිය දේශනය අතරතුර නෙතන්යාහු සිය ප්‍රතිවාදියා සමග අගමැති ධූරය හුවමාරු කරගැනීමේ ගිවිසුමකට පිළිබඳව ඉඟි පළකර තිබුණි. මේ අතර එක්සත් රජයක් පිහිටුවීමට නෙතන්යාහු ගෙන ඇති ක්‍රියාමාර්ගයට ජනාධිපතිවරයා සිය ප්‍රසාදය පළකළේය. ඉතිහාසයෙන් කරුණු ගෙන හැර දක්වමින් නෙතන්යාහු සඳහන් කළේ වාමාංශික රාජ්‍ය තාන්ත්‍රිකයෙකු වන පෙරෙස් මුල් වී පිහිටුවනු ලැබූ සන්ධාන රජයක් යටතේ 1984 සිට 1988 දක්වා කාලය තුළද ඊශ්‍රායලයේ බල හුවමාරුවක් සිදුව ඇති බවයි. කෙසේ වෙතත් ඔහු මෙම පියවරට එළඹ ඇත්තේ මේ වසරේ දෙවරක් මැතිවරණයට ඉදිරිපත් වී ලද පරාජය හමුවේ බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=119561", "Category": null, "Parent URL": null}