{"Source": "Adaderana", "Timestamp": "September 29, 2018 10:29 pm", "Headline": "ක්‍රීඩා ඇමතිගේ නියෝගයකින් බැට්මින්ටන් ක්‍රීඩකයන් අසරණ වෙයි", "News Content": "ක්‍රීඩා අමාත්‍යවරයාගේ නියෝගයක් හේතුවෙන් ආසියානු කණිෂ්ට බැඩ්මින්ටන් තරගාවලිය සඳහා සහභාගී වීමට නියමිත ශ්‍රී ලංකා ක්‍රීඩක ක්‍රීඩිකාවන් පිරිසකට ඒ සඳහා සහභාගී වීමට තිබූ අවස්ථාව අහිමිවී තිබේ. වයස අවුරුදු 15න් පහළ සහ 17න් පහළ යන වයස් කාණ්ඩ දෙක යටතේ බාලක බාලිකාවන් 24 දෙනෙකුගෙන් සමන්විත ශ්‍රී ලංකා බැඩ්මින්ටන් කණ්ඩායම් මියන්මාරයේ පැවැත්වෙන ආසියානු කණිශ්ටඨ තරගාවලියට සහභාගී වීම සඳහා හෙට දිවයිනෙන් පිටත්ව යෑමට නියමිතව තිබිණි. නමුත් හදිසියේම ක්‍රීඩා අමාත්‍යවරයා 6 දෙනෙකුගෙන් සමන්විත වයස අවුරුදු 17න් පහල බාලක කණ්ඩායමට එම තරගාවලියට සහභාගී නොවන ලෙස දැනුම් දී ඇත්තේ කණ්ඩායමේ එක් ක්‍රීඩකයකුට තේරීම් කමිටුවේ අනුමැතිය ලැබී නොමැති බව පවසමිනි. එම ක්‍රීඩකයාට තරගාවලියට සහභාගී වීමට අනුමැතිය නොලැබීමට හේතුව කුමක්ද යන්න පිලිබඳ අප ශ්‍රී ලංකා බැඩ්මින්ටන් සංගමයේ සභාපතිවරයාගෙන් විමසීමක් කළේය. එහිදී සභාපතිවරයා ප්‍රකාශ කළේ අදාළ ක්‍රීඩකයා පෙර පුහුණු වීම් අතර තුර අබාධයකට ලක්වීම හේතුවෙන් ඔහු තරඟ වලින් ඉවත් වූ බවත් නීති රීතිවලට අනුව පෙර තරඟ සහ ඉදිරියට පැවැත්වීමට නියමිත තරඟ සියල්ලද ඔහුට අහිමි වන බවයි. කෙසේ වෙතත් එක් ක්‍රීඩකයෙක්ට අනුමැතිය නොලැබීම නිසා වයස අවුරුදු 17න් පහල කණ්ඩායමටම ආසියානු කනිශ්ට බැඩ්මින්ටන් තරගාවලියට සහභාගී නොවන ලෙස ක්‍රීඩා අමාත්‍යවරයා දැනුම් දීම අසාධාරණ බවයි සිසුන්ගේ දෙමාපියන් පවසන්නේ. මෙම අර්බුදකාරී වාතාවරණය හේතුවෙන් ශ්‍රී ලංකා බැඩ්මින්ටන් තේරීම් කමිටුවද ඉල්ලා අස්වී තිබේ. දේශපාලකයන්ගේ ඇගිලි ගැසීම් මත බැඩ්මින්ටන් ක්‍රීඩකයන්ගේ ඉරණම මෙලෙස තීරණය වන්නේ නම් එය සැබැවින්ම කණගාටුවට කරුණක්.", "URL": "https://sinhala.adaderana.lk/news.php?nid=96924", "Category": null, "Parent URL": null}