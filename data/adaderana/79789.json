{"Source": "Adaderana", "Timestamp": "November 12, 2017 04:08 pm", "Headline": "පාසල් දරුවන්ට හාන්ස් දුන්න අංකල් මදුරන්කුලියේදී මාට්ටු", "News Content": "“හාන්ස්” නම්වූ මත් කුඩු පැකට් 600 ක් සමග සැකකරුවෙකුව මුන්දලම පොලීසියේ නිලධාරීන් විසින් අත්අඩංගුවට ගෙන ඇත. 12 වැනිදා දහවල් මදුරන්කුලිය - කඩයාමට්ටේ රහුමත්ගම ප්‍රදේශයේදී මෙම අත්අඩංගුවට ගැනීම සිදු කර ඇත. අත්අඩංගුවට ගත් සැකකරු දුම්මලසූරිය - යගම්වෙල පදිංචි 53 හැවිරිදි අයෙකි. සැකකරු යතුරු පැදියකින් මත් කුඩු තොගය රැගෙන යමින් සිටින විට පොලිස් නිලධාරීන් විසින් අත්අඩංගුවට ගෙන ඇති අතර සැකකරු සතුව තිබී මුදල් රුපියල් 27,500 ක්,බංකු කාඩ් පත් 02 ක් සහ ජංගම දුරකථන දෙකක්ද පොලිස් බාරයට ගෙන ඇත. සැකකරු කාලයක සිට මත් කුඩු බෙදා හැරීම සිදු කර ඇති බවම වැටලීම කළ නිලධාරීන් සදහන් කරයි. පාසල් දරුවන් සහ දුර ගමන් සේවා බස් රථ සේවකයින් ඉලක්ක කර ගනිමින් සැකකරු මෙම ජාවාරම සිදු කර ඇති බව විමර්ශණ වලදී හෙලිවී ඇත. සැකකරු සහ මත් කුඩු තොගය පුත්තලම දිසා අධිකරණයට ඉදිරිපත් කිරීමට නියමිතව ඇත. මුන්දලම පොලිසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=79789", "Category": null, "Parent URL": null}