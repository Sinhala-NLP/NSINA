{"Source": "Adaderana", "Timestamp": "December 14, 2010 02:54 pm", "Headline": "ජාත්‍යන්තරයට අසත්‍ය තොරතුරු දුන් බව කියූ වෛද්‍යවරයා නිදහස් කිරීමට නියෝගයක් ", "News Content": "වන්නි යුද ගැටුම් අවසානයේදී රජයේ ආරක්ෂක හමුදා වලට එරෙහිව අසත්‍ය තොරතුරු ජාත්‍යන්තර මාධ්‍ය වෙත ලබාදුන්නේ යැයි චෝදනා ලබා සිටි කිලිනොච්චි වැඩබලන වෛද්‍ය අධිකාරී එල්. සත්‍යමූර්ති එම චෝදනා වලින් මුදාහැරීමට කොළඹ මහේස්ත්‍රාත් අධිකරණය අද(14) නියෝග කරනු ලැබීය. වන්නි යුද ගැටුම් අවසානයේදී රජයේ පාලන ප්‍රදේශ වලට පැමිණි වෛද්‍ය සත්‍යමූර්ති රජයේ ආරක්ෂක අංශ වලට බාරවීමෙන් පසුව රහස් පොලිසිය මගින් අත්අඩංගුවට ගනු ලැබීය. එයින් අනතුරුව ඔහු රඳවාගෙන ප්‍රශ්න කළ අතර අනතුරුව අධිකරණය මගින් ඇප මත මුදාහරිනු ලැබීය. සැකකාර වෛද්‍යවරයා එරෙහිව ඉදිරි නීතිමය ක්‍රියා මාර්ග නොගන්නා බවට නීතිපතිවරයා උපදෙස් දී ඇති බව අදාළ නඩුව කැදවූ අවස්ථාවේදී රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කරනු ලැබීය. ඒ අනුව අදාළ වෛද්‍යවරයා නිදහස් කරන ලෙස රහස් පොලීසිය අධිකරණයෙන් ඉල්ලා ඇත. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකාර වෛද්‍ය එන්. සත්‍යමූර්ති නියෝග කර තිබේ.", "URL": "https://sinhala.adaderana.lk/news.php?nid=12847", "Category": null, "Parent URL": null}