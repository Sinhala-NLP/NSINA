{"Source": "Adaderana", "Timestamp": "August 28, 2012 09:58 am", "Headline": "එස්.එල්.පි.එල් අවසන් පූර්ව තරග අද හෙට", "News Content": "ශ්‍රී ලංකා ප්‍රිමියර් ලීග් ක්‍රිකට් තරගාවලියේ අවසන් පූර්ව වටයේ පළමු තරගය අද (28) පැවැත්වීමට නියමිතය. එම තරගය වයඹ යුනයිටඩ් කණ්ඩායම හා ඌව නෙක්ස්ට් කණ්ඩායම අතර අද රාත්‍රී 8.00 ට කොළඹ ආර් ප්‍රේමදාස ක්‍රීඩාංගණයේදී ආරම්භ කිරීමට නියමිතව තිබේ. වයඹ කණ්ඩායම මහේල ජයවර්ධන විසින් මෙහෙවන අතර තිළිණ කණ්ඩම්බි ඌව නෙක්ස්ට් කණ්ඩායමට නායකත්වය දෙනු ඇත. දෙවන අවසන් පූර්ව තරගය හෙට (29) පැවැත්වීමට නියමිතය. එම තරගය නැගෙනහිර නාගාස් හා කඳුරට වොරියර්ස් කණ්ඩායම අතර පැවැත්වෙනු ඇත. එහිදී නැගෙනහිර නාගාස් කණ්ඩායම ඇන්ජලෝ මැතිව්ස් විසින් මෙහෙවනු ඇති අතර කඳුරට කණ්ඩායම තිලාන් සමරවීර විසින් මෙහෙයවීමට නියමිතය. එම තරගවලින් ජය ගන්නා කණ්ඩායම් අතර අවසන් මහ තරගය ලබන 31 වැනිදා පැවැත්වීමට කටයුතු යොදා තිබේ.", "URL": "https://sinhala.adaderana.lk/news.php?nid=26945", "Category": null, "Parent URL": null}