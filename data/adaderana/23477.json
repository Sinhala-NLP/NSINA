{"Source": "Adaderana", "Timestamp": "April 13, 2012 09:46 am", "Headline": " උතුරු- නැගෙනහිර භූමියෙන් 90% ක බිම් බෝම්බ නෑ", "News Content": "උතුරු සහ නැගෙනහිර පළාත්වල භූමියෙන් 90% ක පමණ බිම්බෝම්බ ඉවත්කර ඇතැයි මානුෂවාදී බිම්බෝම්බ ඉවත් කිරීමේ ජාතික ඒකකය පවසයි. මේ වන විට ජාත්‍යන්තර සංවිධාන 12ක් පමණ සහ ශ්‍රී ලාංකික ආයතන කිහිපයක් මගින් බිම්බෝම්බ ඉවත් කිරිමේ කටයුතු සිදුවන බව වාර්තා වේ. කටුපඳුරු සහ ගස්වැවීම ඇතුළු පාරිසරික සාධක හේතුවෙන් බිම්බෝම්බ ඉවත් කිරීමේ කටයුතු සෙමින් සිදුවන බව මානුෂවාදී බිම්බෝම්බ ඉවත් කිරීමේ ජාතික ඒකකය සඳහන් කරයි. බිම්බෝම්බ ඉවත් කිරීම සඳහා විශේෂ යන්ත්‍ර යොදා ගන්නා අතර වැඩි වශයෙන් මිනිස් ශ්‍රමය ද යොදා ගන්නා බව එම ඒකකයේ ප්‍රකාශකයෙකු සඳහන් කළේය. එක් පුද්ගලයෙකු දිනකට වර්ග මීටර් 6ත් 8ත් අතර ප්‍රමාණයක බිම්බෝම්බ ඉවත් කිරීමේ කටයුතු වල නිරත වන බව කියැවෙයි. ඒ අනුව ඉතිරි ප්‍රදේශවල බිම්බෝම්බ ඉවත් කිරීමේ කටයුතු අවසන් කිරීමට තවත් වසර කිහිපයක් ගත වනු ඇති බව ද වාර්තා වේ.", "URL": "https://sinhala.adaderana.lk/news.php?nid=23477", "Category": null, "Parent URL": null}