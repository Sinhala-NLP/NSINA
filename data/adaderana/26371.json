{"Source": "Adaderana", "Timestamp": "August 6, 2012 06:32 pm", "Headline": "නිදහස් අධ්‍යාපනය රැකීමට නව පනත් කෙට්මුපතක්", "News Content": "නිදහස් අධ්‍යාපන අයිතිවාසිකම් පනත නමින් නව පනත් කෙටුම්පතක් පාර්ලිමේන්තුවට ඉදිරිපත් කිරීමට එක්සත් ජාතික පක්ෂය තීරණය කර තිබේ. විපක්ෂයේ පාර්ලිමේන්තු මන්ත්‍රීවරුන්, විශ්ව විද්‍යාල හා පාසල් ආචාර්යවරුන් මෙන්ම අධ්‍යාපන වෘත්තීය සමිති සහභාගී වූ මීට අදාළ සාකච්ඡාවක් අද පාර්ලිමේන්තු පරිශ්‍රයේ දී පැවැත්විණි. එහි දී මේ සම්බන්ධයෙන් දීර්ඝ වශයෙන් සාකච්ඡා කර ඇති අතර මෙරට අධ්‍යාපන ක්‍රමයේ මෙන්ම විභාග ක්‍රමයේ මේ වන විට ගැටලු රැසක් උද්ගතව ඇතැයි එම අවස්ථාවට එක්වු විපක්ෂ නායක රනිල් වික්‍රමසිංහ මහතා පෙන්වා දුන්නේය. දකුණු ආසියාවේ ඉහළම ප්‍රගතියක් අත්කර ගෙන ඇති ලංකාව අග්නිදිග ආසියාවේ ‍අධ්‍යාපන ක්‍රමය අතින් සිංගප්පූරුවට නොදෙවෙනි ස්ථානයක සිටින බව ඔහු සඳහන් කළේය. කෙසේ වෙතත් අද වන විට පාසල්වල, සරසවිවල අභ්‍යන්තරයේ අර්බුද නිර්මාණය වී ඇති බවත් අවාසනාවට ඒ පිළිබඳව අදාළ ක්ෂේත්‍රවල සිටින පිරිස් සමග අධ්‍යාපන බලධාරින් සාකච්ඡා නොකරන බවට රනිල් වික්‍රමසිංහ මහතා ‍චෝදනා කරන ලදි.", "URL": "https://sinhala.adaderana.lk/news.php?nid=26371", "Category": null, "Parent URL": null}