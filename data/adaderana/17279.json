{"Source": "Adaderana", "Timestamp": "July 9, 2011 10:55 am", "Headline": "එජනිස නාමයෝජනා ඉවතලන්නැයි ඉල්ලූ එජාප පෙත්සම ඉවතට", "News Content": "ඉදිරි පළාත් පාලන ඡන්ද විමසීමට අදාළව ගල්නෑව ප්‍රාදේශීය සභාව සඳහා බාරගෙන ඇති එක්සත් ජනතා නිදහස් සන්ධානයේ නාමයෝජනා පත්‍රය ප්‍රතික්ෂේප කිරීමේ නියෝගයක් නිකුත් කරන ලෙස ඉල්ලා එක්සත් ජාතික පක්ෂය ඉදිරිපත් කළ පෙත්සමක් ශ්‍රේෂ්ඨාධිකරණය නිෂ්ප්‍රභ කර තිබේ. ගල්නෑව ප්‍රාදේශීය සභාව සඳහා එක්සත් ජනතා නිදහස් සන්ධානය බාරදුන් නාමයෝජනා පත්‍රය අදාළ තේරීම්භාර නිලධාරියා විසින් මී‍ට පෙර ප්‍රතික්ෂේප කර තිබුණි. ඊට එරෙහිව ගොනුකළ නඩුවක් විභාග කළ අභියාචනාධිකරණය එම නාමයෝජනා පත්‍රය යළි භාරගන්නා ලෙස අදාළ තේරීම්භාර නිලධාරියාට ඉකුත්දා නි‍යෝග කර ඇත. කෙ‍සේවෙතත් අභියාචනාධිකරණයේ එම නියෝගය, නීතියට පටහැනි වන බව පවසමින් එය අහෝසි කිරීමේ නියෝගයක් නිකුත් කරන්නැයි ඉල්ලා එක්සත් ජාතික පක්ෂය ශ්‍රේෂ්ඨාධිකරණය ‍වෙත පෙත්සමක් ගොනු කර තිබේ. එක්සත් ජාතික පක්ෂය ගොනු කළ පෙත්සමේ නීතිමය පදනමක් නොමැති බැවින් එය නිෂ්ප්‍රභ කරන බව ඒ පිළිබඳ විභාගයක් පැවැත්වූ පී.ඒ. රත්නායක මහතා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල සඳහන් කළේය.", "URL": "https://sinhala.adaderana.lk/news.php?nid=17279", "Category": null, "Parent URL": null}