{"Source": "Adaderana", "Timestamp": "January 19, 2013 10:16 am", "Headline": "හිටපු අගවිනිසුරුගේ ආරක්ෂාව තහවුරු කරන්න", "News Content": "ශිරාණි බණ්ඩාරනායක හිටපු අගවිනිසුරුවරියගේ හා මානව හිමිකම් ක්‍රියාකාරීන්ගේ ආරක්ෂාව තහවුරු කරන ලෙස යුරෝපා සංගමය ශ්‍රී ලංකා රජයෙන් ඉල්ලීමක් කරයි. හිටපු අගවිනිසුරුවරියට එරෙහි දෝෂාභියෝග ක්‍රියාවලිය පිළිබඳ අවධානය යොමුව ඇතැයි යුරෝපා සංගමයේ ඉහළ නියෝජිත කැතරින් ඇස්ටන් මහත්මිය පවසයි. නීතියේ පාලනයට ගරු කරන ඕනෑම රටක බලය බෙදා හැරීමේ ක්‍රියාවලියක් බලපැවැත්වෙන බව ඇය පෙන්වාදෙයි. ඒ අනුව ස්වාධීන අධිකරණයකට එරෙහිව තවත් ආයතනයක් මගින් පියවර ගත නොහැකි බව ඇස්ටන් මහත්මිය විසින් නිකුත් කළ නිවේදනයක දැක්වෙයි. මෙම වාතාවරණය යටතේ ශ්‍රී ලංකා රජය විසින් සිවිල් හා දේශපාලන අයිතිවාසිකම් (ජාත්‍යන්තරය විසින් පිළිගත්) තහවුරු කිරීමට බැඳි සිටින බවද ඇය එකී නිවේනය මගින් පෙන්වාදෙයි. ඒ අනුව ශ්‍රී ලංකාවේ පැවැත්වෙන සාමකාමි උද්ඝෝෂණවල ආරක්ෂාව, හිටපු අගවිනිසුරුවරියගේ මෙන්ම මානව හිමිකම් ක්‍රියාකාරීන්ගේ ආරක්ෂාව තහවුරු කළ යුතු බව ඇය එමගින් වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=30887", "Category": null, "Parent URL": null}