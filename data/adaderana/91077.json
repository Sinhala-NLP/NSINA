{"Source": "Adaderana", "Timestamp": "June 18, 2018 07:04 pm", "Headline": "ඥානසාර හිමි වෙනුවෙන් මහ සඟරුවන මහමඟට", "News Content": "සිරදඬුවම් නියම වී සිටින පූජ්‍ය ගලගොඩඅත්තේ ඥානසාර හිමියන් වහා නිදහස් කරන ලෙස ඉල්ලා අද(18) දිවයිනේ ප්‍රදේශ රැසක භික්ෂූන් වහන්සේ පාගමන් සහ අධිෂ්ඨාන පූජා සංවිධාන කර තිබුණි. බොදුබල සේනා සංවිධානය සඳහන් කළේ හෝමාගම මහේස්ත්‍රාත් අධිකරණය වෙත ඉදිරිපත් කළ අභියාචනය හරහා හෙට(19) දිනයේ උන්වහන්සේ ඇප මත නිදහස් කරගැනීමට කටයුතු කරන බවයි. සිරදඬුවම් නියමවී සිටින පූජ්‍ය ගලගොඩඅත්තේ ඥානසාර හිමියන් වහා නිදහස් කරන ලෙස රජයෙන් ඉල්ලමින් මාතෘභූමි සුරක්ෂා පූජා යන මැයෙන් පාගමනක් අද පස්වරුවේ කොටුව දුම්රියපළ ස්ථානය අසලින් ගමන් ආරම්භ කළේය. බොදුබල සේනා සංවිධානයේ මූලිකත්වයෙන් සංවිධාන කර තිබූ මෙම පාගමනට දිවයිනේ විහාරස්ථාන රැසක භික්ෂූන් වහන්සේ එක්ව සිටි අතර පාගමනින් වැඩම කළ උන්වහන්සේ අනතුරුව පිටකොටුව බෝධීන් වහන්සේ අභියසට එක් විය. එහිදී ඥානසාර හිමියන් වෙනුවෙන් අධිෂ්ඨාන පූජාවක් පැවත් විය. මේ අතර පූජ්‍ය ගලගොඩඅත්තේ ඥානසාර හිමියන් සිරගත කිරීමට එරෙහිව අදත් ප්‍රදේශ රැසක භික්ෂූන් වහන්සේ විරෝධතා සහ අධිෂ්ඨාන පූජා සංවිධාන කර තිබුණි. උන්වහන්සේ වෙනුවෙන් ජනාධිපති පොදු සමාව ලබාදෙන ලෙස ඉල්ලා ගාල්ල සිට කොළඹ දක්වා පාගමනක් අද ගමන් ආරම්භ කළ අතර අද පස්වරුවේ එය අවසන් කෙරුණේ අම්බලන්ගොඩ නගරයෙනි. එය හෙට බේරුවල නගරය දක්වා පැමිණීමට නියමිතයි.", "URL": "https://sinhala.adaderana.lk/news.php?nid=91077", "Category": null, "Parent URL": null}