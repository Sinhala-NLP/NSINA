{"Source": "Adaderana", "Timestamp": "September 14, 2015 02:53 pm", "Headline": "අගමැති පිටත්වෙයි", "News Content": "අග්‍රාමාත්‍ය රනිල් වික්‍රමසිංහ මහතා දෙදින නිල සංචාරයක් සඳහා ඉන්දියාව බලා පිටත්ව ගොස් තිබේ.පස්වරු 02.20 ට පමණ ශ්‍රී ලංකන් ගුවන් සේවයට අයත් යානයකින් අග්‍රාමාත්‍යවරයා ඇතුළු නියෝජිත පිරිස දිවයිනෙන් පිටත්ව ගිය බව අද දෙරණ ගුවන් තොටුපළ වාර්තාකරු සඳහන් කළේය.අග්‍රාමාත්‍යවරයා සමග නියෝජිතයින් 16 දෙනෙකු සංචාරයට එක්ව ඇත.ඉන්දිය අග්‍රාමාත්‍ය නරේන්ද්‍ර මෝඩි මහතාගේ ආරාධනයකට අනුව අග්‍රාමාත්‍ය රනිල් වික්‍රමසිංහ මහතා මෙම සංචාරයේ නිරත වන අතර නව රජයේ අග්‍රාමාත්‍ය ධුරයට පත්වීමෙන් අනතුරුව සිදු කෙරෙන පළමු විදේශ සංචාරය ද මෙය වේ.", "URL": "https://sinhala.adaderana.lk/news.php?nid=53839", "Category": null, "Parent URL": null}