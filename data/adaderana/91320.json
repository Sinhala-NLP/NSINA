{"Source": "Adaderana", "Timestamp": "June 22, 2018 02:39 pm", "Headline": "රුපියල් මිලියන 125 ක අල්ලසක් ගත් බවට චෝදනා ලැබූ හිටපු රේගු අධිකාරීවරු 4 කට එරෙහි නඩුව කැඳවීම ලබන 28", "News Content": "මෝටර් රථ අමතර කොටස් ආනයනය කරනු ලබන පංචිකාවත්ත ප්‍රදේශයේ ව්‍යාපාරිකයෙකුගෙන් රුපියල් මිලියන 125 ක අල්ලසක් ලබාගත් බවට චෝදනා ලබා සිටින හිටපු රේගු අධිකාරීවරයකු හතර දෙනාට එරෙහිව ගොනුකර තිබේ නඩුව ලබන 28 වනදා කැඳවන මෙන් කොළඹ මහාධිකරණය අද නියම කළේය. කොළඹ මහාධිකරණ විනිසුරු ශෂී මහේන්ද්‍රන් මහතා විසින් මෙම නියෝගය කළ අතර එදින මෙම නඩුවට අදාළ පරිගණක සාක්ෂි සියල්ල විත්ති පාර්ශවයට ලබාදීමට පියවර ගන්නා මෙන් ද අල්ලස් කොමිසමට නියම කළේය. අල්ලස් කොමිසම වෙනුවෙන් පෙනී සිටි නීතිඥවරිය අධිකරණය හමුවේ කරුණු දක්වමින් මෙම නඩුවේ විභාගය දිනෙන් දිනම ප්‍රමාද වෙමින් පවතින නිසා පැමිණිල්ලට හා එහි සාක්ෂිකරුවන්ට වැඩි අගතියක් සිදුව ඇති බව කියා සිටියේය. එහිදී විනිසුරුවරයා අල්ලස් කොමිසමේ නීතිඥවරයෙක් ගෙන් විමසා සිටියේ මෙම නඩුව අළුතින් ස්ථාපිත කරන විශේෂ මහාධිකරණය වෙත යොමු කිරීමට හැකියාවක් තිබේද යන්න පිළිබඳවයි. අනතුරුව නඩුව ලබන 28 වනදා කැඳවන මෙන් ද මහාධිකරණ විනිසුරුවරයා නියම කළේය. ලංකා ගමනාගමන මණ්ඩලයට මෝටර් රථ අමතර කොටස් සපයන පංචිකාවත්ත ප්‍රදේශයේ පිහිටි ව්‍යාපාරයක ව්‍යාපාරිකයකුගෙන් මෝටර් රථ අමතර කොටස් ආනයනය කිරීමට අදාළව බදු සහන සලසාදීම සඳහා රුපියල් මිලියන 125ක අල්ලසක් ලබා ගැනීම සම්බන්ධයෙන් ශ්‍රී ලංකාවේ හිටපු අධිකාරිවරු 4 දෙනෙකුට එරෙහිව අල්ලස් කොමිසම නඩු පවරා තිබේ.", "URL": "https://sinhala.adaderana.lk/news.php?nid=91320", "Category": null, "Parent URL": null}