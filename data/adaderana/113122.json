{"Source": "Adaderana", "Timestamp": "July 1, 2019 12:05 pm", "Headline": "යුරෝපා කොමිසමේ ලොකු පුටුවලට කවුද එන්නේ?", "News Content": "යුරෝපා කොමිසමේ ප්‍රධාන තනතුරුවලට අලුතින් තෝරා පත්කර ගැනීම් සිදුකිරීම සඳහා වන සාකච්ඡා මේ වනවිට ආරම්භ වී තිබේ. එම සංගමයේ පාර්ලිමේන්තු මැතිවරණය අවසන්වීමත් සමග මෙම සාකච්ඡා ආරම්භ විය. යුරෝපා කොමිසමේ ප්‍රධාන තනතුරුවලට අපේක්ෂකයින් තෝරා ගැනීම සඳහා වන සාකච්ජා බෙල්ජියමේ බ්‍රසල්ස් නුවරදී පැවැත්වෙයි. වර්තමානයේ එම කොමිසමේ සභාපතිත්වය දරන්නේ, ෂෝන් ක්ලෝඩ් ජන්කර් විසින් වන අතර එම තනතුර හා තවත් ප්‍රධාන තනතුරු සඳහා අපේක්ෂකයින් පත්කර ගැනීමට නියමිතයි. විදෙස් මාධ්‍ය වාර්තා කළේ යුරෝපා කොමිසමේ ප්‍රධානී තනතුර සඳහා නෙදර්ලන්ත සමාජවාදී දේශපාලනඥයෙකු වන ෆ්‍රාන්ස් ටිමර්මන්ස් (Frans Timmermans) නම් කිරීමට නියමිත බවයි. මෙම සාකච්ජා සඳහා යුරෝපා සංගමයේ නායකයින් සහභාගී වී සිටියි. එම සංගමයේ පාර්ලිමේන්තු මැතිවරණය අවසන්වීමත් සමග මෙම සාකච්ජා ආරම්භ විය. ප්‍රධාන තනතුරු සඳහා ඉදිරිපත් වන අපේක්ෂකයින් පිළිබඳව මෙහි දී සාකච්ජා කෙරෙයි. මෙවර යුරෝපා පාර්ලිමේන්තු මැතිවරණයේ දී සාම්ප්‍රදායික මධ්‍ය දක්ෂිණාංශික සහ මධ්‍ය වාමාංශික පක්ෂ වැඩි බලයක් හිමිකර ගැනීමට අපොහොසත්වීම කැපී පෙනුණි. ඒ ලිබරල් හා ප්‍රජාතන්ත්‍රවාදී සහ හරිත පක්ෂ ඉදිරියට පැමිණීමත් සමඟයි. මේ නිසා යුරෝපා කොමිසමේ ප්‍රධාන තනතුරු සඳහා පත් කිරීම්වල දී එකඟතාවයන්වලට ඒමට නොහැකිවන ලකුණු දක්නට ඇති බව විචාරකයින් පෙන්වා දෙයි.", "URL": "https://sinhala.adaderana.lk/news.php?nid=113122", "Category": null, "Parent URL": null}