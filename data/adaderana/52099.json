{"Source": "Adaderana", "Timestamp": "June 19, 2015 09:36 am", "Headline": "චීන යෝජනාවක් පරදියි", "News Content": "හොංකොංහි මැතිවරණ ප්‍රතිසංස්කරණ පිළිබඳව චීනය ඉදිරිපත් කළ යෝජනාවක් හොංකොං මන්ත්‍රණ සභාව විසින් ප්‍රතික්ෂේප කර තිබේ.බ්‍රිතාන්‍යයේ කොලනියක් ලෙස පැවැති හොංකොං රාජ්‍යය චීනයට පවරාදීමෙන් පසු 2017 වසරේදී මැතිවරණයක් හරහා එරට නායකයා තෝරාපත් කර ගැනීමට අදාළ යෝජනාවක් චීනය විසින් ඉදිරිපත් කර තිබුණි.එහෙත් හොංකොං ජනතාවට තම නායකයා ලෙස තෝරාගත හැක්කේ චීන පරිපාලනය විසින් අනුමත කළ නම් ලැයිස්තුවක අයෙකු බවට කොන්දේසියක් පනවා තිබීම හොංකොං ජනතාවගේ ද විරෝධතාවට හේතු වුණි.ඊයේ පැවැති ඡන්ද විමසීමේදී චීනයේ යෝජනාවට විරුද්ධව මන්ත්‍රණ සභාවේ ඡන්ද 28 ක් හිමි වූ අතර ඊට පක්ෂව ලැබී ඇත්තේ ඡන්ද 08 ක් පමණයි.චීනයට පක්ෂපාති මන්ත්‍රීවරුන් පිරිසක් ඡන්දය විමසන අවස්ථාවේදී සභාගැබෙන් පිටව ගොස් ඇත.මන්ත්‍රණ සභාවේ තීරණය පිළිබඳ හොංකොං ජනතාව සතුට පළ කර ඇති අතර වත්මන් පාලකයාගේ අදහස වී ඇත්තේ මන්ත්‍රණ සභාව ජනතා අදහස්වලට පිටුපා කටයුතු කර ඇති බවයි.", "URL": "https://sinhala.adaderana.lk/news.php?nid=52099", "Category": null, "Parent URL": null}