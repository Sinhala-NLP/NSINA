{"Source": "Adaderana", "Timestamp": "February 15, 2016 08:55 am", "Headline": "ජිනීවා යෝජනාව - කමිටු වාර්තාව අප්‍රේල් මසදි", "News Content": "ජිනීවා යෝජනා ක්‍රියාත්මක කිරීම කවර ආකාරයෙන් සිදු කළ යුතු ද යන්න පිළිබඳව යෝජනා ලබා ගැනීමට පත් කළ කමිටුවේ වාර්තාව ලබන අප්‍රේල් මස අවසන් වන විට භාරදීමට සැලසුම් කර තිබේ.අදාළ අදහස් විමසීමේ කටයුතු සඳහා නීතිඥ මනෝරි මුත්තෙට්ටුවගේ මහත්මියගේ සභාපතිත්වයෙන් යුතු 11 දෙනෙකුගෙන් යුත් කමිටුවක් පත් කිරීමට රජය පසුගියදා පියවර ගත්තේය.ඒ අනුව ඔවුන් පසුගිය සිකුරාදා දිනයේ සිට ඊයේ දිනය දක්වා යාපනය ප්‍රදේශයේ පුද්ගලයින්ගෙන් ප්‍රකාශ සටහන් කර ගනු ලැබූවේය.මෙහිදී සාමාන්‍ය ජනතාවට අමතරව එම ප්‍රදේශයේ ත්‍රිවිධ හමුදා ප්‍රධානීන්ගෙන් සහ පොලිස් ප්‍රධානීන්ගෙන් ද ප්‍රශ්න කිරිම් සිදු කළ බව එම කමිටු සාමාජිකයෙකු සඳහන් කළේය.එමෙන්ම මේ සඳහා අදහස් ඉදිරිපත් කිරීම සඳහා වෙබ් පිටුවක් ද ක්‍රියාත්මක කිරීමට මෙම උපදේශක කාර්යය සාධක බලකාය පියවරගෙන තිබේ.ඉදිරි සතිය තුළ තවත් ප්‍රදේශ කිහිපයක අදහස් විමසීමට සැලසුම් කර ඇති බවද එම බලකාය සඳහන් කළේය.කෙසේ වෙතත් මෙම කමිටුව සිය අවසන් වාර්තාව ලබන අප්‍රේල් මාසයේදී ලබාදීමට සැලසුම් කර ඇත.මෙම කාර්යය සාධක බලකායේ ක්‍රියාකාරි සැලැස්ම අදියර දෙකක් යටතේ ක්‍රියාත්මක වන අතර එය භාෂා ත්‍රිත්වයෙන්ම ක්‍රියාත්මක කිරීමට සැලසුම් කර ඇති බව සඳහන්ය.", "URL": "https://sinhala.adaderana.lk/news.php?nid=57224", "Category": null, "Parent URL": null}