{"Source": "Adaderana", "Timestamp": "December 26, 2016 01:37 pm", "Headline": " ආණ්ඩුව ප්ලාස්ටික් පොත් ගහන්න යනවා", "News Content": "කඩදාසිවලින් සකසා ඇති පාසල් පෙළ පොත් කල් පවතින්නේ නැතැයි පදනමින් අධ්‍යාපන අමාත්‍යාංශය 2017 වසරේ සිට ප්ලාස්ටික් පෙළ පොත් පාසල්වලට හඳුන්වා දීමට යන බව පිවිතුරු හෙළ උරුමයේ නායක පා.ම නීතිඥ උදය ගම්මන්පිල මහතා පවසයි.අද පැවැති මාධ්‍ය හමුවකට එක්වෙමින් මන්ත්‍රීවරයා මේ සම්බන්ධයෙන් හා තවත් කරුණු කිහිපයක් පිළිබඳව කරුණු අනාවරණය කළ අතර එම මාධ්‍ය හමුවේදී ඔහු දැක්වූ අදහස් වැඩිදුරටත් පහත පරිදිය.දෙසැම්බර් 10 දා අයවැය විවාදයට එක් වුණු එම් සුමන්දිරන් මන්ත්‍රිතුමා මැතිවරණයට පෙර තමන්ට දුන් පොරොන්දු ඉටු කරන්න කියලා ආණ්ඩුවෙන් ඉල්ලීමක් කළා. මම ඒ පොරොන්දු මොනවාද කියලා සුමන්දිරන් මන්ත්‍රිතුමාගෙන් ප්‍රශ්න කළාම උත්තර දුන්නේ නෑ. 19 දා මාධ්‍ය හමුවක් පැවැත්වූ උතුරු පළාත් මහ ඇමති සී වී විග්නේශ්වරන් මහතා මැතිවරණයට පෙර දෙමළ සංධානයටත් ජාත්‍යන්තර ප්‍රජාවටත් ආණ්ඩුව දුන් පොරොන්දු ඉටු කරන්න කියලා ඉල්ලීමක් කළා. මේ කවුරුවත් පොරොන්දු ඉටු කරන්න කියනවා මිස පොරොන්දු මොනවා ද කියලා කියන්නේ නෑ. ජනපතිවරණයට වගේම පාර්ලිමේන්තු මැතිවරණයට ඉදිරිපත් කළ ප්‍රතිපත්ති ප්‍රකාශවලත් මේ පොරොන්දු ගැන කිසිම සඳහනක් නෑ.ආණ්ඩුව අද වන තුරු දෙමළ සංධානයේ මේ ඉල්ලීම්වලට ප්‍රතිචාර දක්වලා නෑ. මේ පොරොන්දු මොනවා ද කියලා දැන ගන්න ජනතාවට අයිතියක් තිබෙනවා. තමන්ගේ ඉරණම පිලිබඳ දැන ගන්න ජනතාවට අයිතියක් තිබෙනවා. සමහර විට ජනාධිපතිතුමාත් මේවා නොදන්නවා ඇති. නමුත් අගමැතිතුමා සහ විදේශ ඇමතිතුමා නම් අනිවාර්යයෙන් දන්නවා. මේ අය තමයි ආණ්ඩු පෙරලියට බටහිර බලවතුන් සමග ගනුදෙනු කලේ. ඒ නිසා 2017 උදා වෙන්න කලින් මේ පොරොන්දු ජාතියට හෙලි කරන්න කියලා අපි අගමැතිතුමාගෙන් ඉල්ලා සිටිනවා. 2017 වසර සුබ ද අසුබ ද කියලා අපට හිතා ගන්න පුළුවන් වෙන්නේ මේ පොරොන්දු දිහා බලලා තමයි.කඩදාසි වලින් සකසා ඇති පාසල් පෙල පොත් කල් පවතින්නේ නැත යන පදනමින් අධ්‍යාපන අමාත්‍යාංශය 2017 සිට ප්ලාස්ටික් පෙල පොත් පාසල් වලට හඳුන්වා දෙන්න යනවා. ලෝකය පුරා පාසල් පෙල පොත් විද්‍යුත් පොත් බවට පෙරලීමේ ප්‍රවණතාවයක් තිබෙනවා. නමුත් ප්ලාස්ටික් පොත් කිරීමේ ව්‍යාපෘතියක් ලෝකයේ කිසිම රටකින් වාර්තා වෙන්නේ නෑ. ඉන්දියාවේ එක් ප්‍රාන්තයක් පමණක් ප්ලාස්ටික් පෙල පොත් මුද්‍රණය කර තිබෙන බවට මට නොනිල තොරතුරක් ලැබුණා. නමුත් ඒ පිලිබඳ කිසිම විස්තරයක් අන්තර්ජාලයේ වත් නෑ.අධ්‍යාපන අමාත්‍යාංශය මේ පිළිබඳ පත් කරපු විශේෂඥ කමිටුවේ නිර්දේශය වුණේ පාරිසරික සහ සෞඛ්‍ය බලපෑම නිසි අධ්‍යනයකින් තොරව ප්ලාස්ටික් පොත් ව්‍යාපෘතිය ක්‍රියාත්මක කරන්න එපා කියලා. විශේෂයෙන්ම මෙවැනි පොත් තොගයක් ප්‍රතිචක්‍රිකරණය කිරීම දැවැන්ත ප්‍රශ්නයක්. දරුවන් දිනපතා ප්ලාස්ටික් පොත් පරිහරණයෙන් ඇති විය හැකි රෝග පිලිබඳ වෛද්‍ය අධ්‍යනයක් අවශ්‍යයි. නමුත් ඒ නිර්දේශ වලට පයින් ගහලා ව්‍යාපෘතිය ඉදිරියට කර ගෙන යන්න අධ්‍යාපන අමාත්‍යාංශය තීරණය කරලා. මේ වගේ අමන වැඩ කරන්න එපා කියලා අපි අධ්‍යාපන බලධාරින්ගෙන් ඉල්ලනවා.2016 දෙසැම්බර් 22 දිනට ලංකාවේ වාර්තා ගත වුණු ඩෙංගු රෝගින් ගණන 49,930යි. අද වන විට එය 50,000ත් පැනලා. වෛද්‍යවරුන් ප්‍රකාශ කරන ආකාරයට 1964න් පසු වාර්තා වුණු ඉහළම රෝගින් සංඛ්‍යාව වාර්තා වෙන්නේ 2016 දී. මෙයින් 50%ක්ම වාර්තා වෙන්නේ බස්නාහිර පළාතෙන්. ඊට හේතුව තමයි කසළ බැහැර නොකිරීම. පලාත්පාලන ආයතන මහජන නියෝජිතයින් පාලනය කරන විට මහජන විරෝධයට බියෙන් නිසි කළට කසල බැහැර කළා. නිලධාරින් කවදාවත් මහජනතාව ඉදිරියට නොයන නිසා ඒ පීඩනය නිලධාරින්ට නෑ. ඒකයි රට පුරා කසල කඳු ගොඩ ගැහෙන්නේ. ආණ්ඩුව ඡන්ද තියන්න බය ඇයි කියලා අපට තේරුම් ගන්න පුළුවන්. පුංචි ඡන්දය පවත්වලා මහජන නියෝජිතයින්ට ඒ ආයතන භාර දෙන්න බය නම් අඩුම ගණනේ ඩෙංගු මර්දනයට අවධානය යොමු කරන්න. විපක්ෂ මර්දනයට යට කරන කාලය ධනය ශ්‍රමය මදුරු මර්දනයට යොමු කලොත් බොහොම පහසුවෙන් ඩෙංගු සටන ජය ගන්න පුළුවන්.මෙම මාධ්‍ය හමුව සදහා පක්ෂයේ ප්‍රචාරක ලේකම් තුෂාර දිසානායක හා අවිස්සාවේල්ල ආසන සංවිධායක අනුර දිවිගල්ල මහතාද සහභාගි විය", "URL": "https://sinhala.adaderana.lk/news.php?nid=67391", "Category": null, "Parent URL": null}