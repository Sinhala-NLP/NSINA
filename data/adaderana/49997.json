{"Source": "Adaderana", "Timestamp": "March 16, 2015 12:48 pm", "Headline": "කූඨ ලේඛන හදන්න අනුබල දුන්නේ විමල් -  හිටපු පාලකයින් ‍මේවට වගකිව යුතුයි", "News Content": "හිටපු අමාත්‍ය විමල් විරවංශ මහතාගේ බිරිඳට එල්ලවී ඇති චෝදනා සමබන්ධයෙන් පරික්ෂණ කඩිනම් කරන ලෙස තමන් අපරාධ පරීක්ෂණ දෙපාර්තමේන්තුවෙන් ඉල්ලා සිටි බව කඩුවෙල මහනගර සභවේ නගරාධිපති ජී.එච්.බුද්ධදාස මහතා පවසයි.ඒ අනුව අදාළ නඩුව මේ වන විට විභාග වෙමින් පවතින නමුත් ඒ සඳහා ආධාර සහ අනුබල දුන් හිටපු අමාත්‍ය විමල් වීරවංශ මහතාට කිසිදු චෝදනවක් නොමැති බවට මේ වන විට පෙනී යන බවද අපරාධ පරීක්ෂණ දෙපාර්තමේන්තුවට ගොස් පිටතට පැමිණි ඒ මහතා මාධ්‍ය වෙත අදහස් දක්වමින් සඳහන් කළේය.ආගමන විගමන පන‍තේ 45/E වගන්තිය අනුව අනුබලදීම වරදක් බවත්, අදාළ පනත ක්‍රියාත්මක කරන ලෙස අපරාධ පරීක්ෂණ දෙපාර්තමේන්තුවෙන් තමා ඉල්ලා සිටි බවත් ඒ මහතා එහිදී සඳහන් කර සිටියේය. එසේම හිටපු අමාත්‍ය විමල් වීරවංශ මහතා පසුගිය කාලයේදී නීතිය තුට්ටු දෙකකට ගනන් නොගෙන සිටි බවත්, පොලිසියට ඔහුගෙන් කට උත්තරයක් ගැනීමට නොහැකිව අවුරුදු තුනාමාරක් සිට ඇති අතර ඒ සඳහා හිටපු පාලකයින් වගකිව යුතු බවත් බුද්ධදාස මහතා වැඩිදුරටත් එම අවස්ථාවේදී සඳහන් කර සිටියේය.", "URL": "https://sinhala.adaderana.lk/news.php?nid=49997", "Category": null, "Parent URL": null}