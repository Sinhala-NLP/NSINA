{"Source": "Adaderana", "Timestamp": "November 3, 2010 10:43 am", "Headline": "වෛද්‍යවරියට පහරදුන්නාට ළමා රෝහලේ සංකේත වැඩ වර්ජනයක්", "News Content": "කොළඹ රිජ්වේ ආර්යා ළමා රෝහලේ වෛද්‍යවරියකට පහරදීමේ හා පිහියෙන් අනින්නට තැත් කළ බව කියන සිදුවීමට විරෝධය පළ කරමින් එම රෝහලේ වෛද්‍යවරුන් අද සංකේත වැඩ වර්ජනයක නිරත වී සිටියි. අද පෙරවරුවේ ආරම්භ කළ මෙම වැඩ වර්ජනය පැවැත්වෙන්නේ පැය 4 ක පමණ කාලයක් පමණක් බව කොළඹ රිජ්වේ ආර්යා ළමා රෝහලේ වැඩ බලන අධ්‍යක්ෂ වෛද්‍ය සිරිල් ද සොයිසා මහතා පවසයි. එසේ වුවද සංකේත වර්ජනය පැවැත්වෙන කාලය තුළ වුව සියලුම හදිසි කටයුතු,ශෛල්‍ය කර්ම හා රෝගීන් ඇතුළත් කිරීම නිසි ලෙස සිදුවන බවත්, සායනික හා බාහිර රෝගී අංශයේ පමණක් යම් පමණකට වැඩ කටයුතු අඩාල වී ඇති බවත් ඔහු කියා සිටියි. එසේ වුවද මෙම සංකේත වැඩ වර්ජනය පැවැත්වෙන්නේ පැය 4 ක පමණ කාලයක් පමණක් බැවින් එයින් අනතුරුන සමස්ත රෝහලේම කටයුතු නිසි පරිදි සිදුවන බව වැඩ බලන අධ්‍යක්ෂ වෛද්‍ය සිරිල් ද සොයිසා මහතා වැඩිදුරටත් කියා සිටියි. ඊයේ රාත්‍රීයේ කොළඹ රිජ්වේ ආර්යා ළමා රෝහලේ ප්‍රතිකාර ලැබූ කුඩා දරුවෙකු මිය යෑමේ සිදුවීමක් සමග එම දරුවාගේ පියා විසින් අදාළ ‍රෝහල් වාට්ටුවේ වෛද්‍යවරියට පහරදී පිහියෙන් අනින්නටද උත්සාහ දරා තිබේ. පසුව මෙම පුද්ගලයා පොලිස් අත්අඩංගුවට පත් වී ඇති අතර අද දිනයේ අධිකරණයට ඉදිරිපත් කෙරෙනු ඇති බව සඳහන් වේ.", "URL": "https://sinhala.adaderana.lk/news.php?nid=11905", "Category": null, "Parent URL": null}