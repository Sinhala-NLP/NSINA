{"Source": "Adaderana", "Timestamp": "February 4, 2013 10:15 am", "Headline": "සතුරාට දිය හැකි හොඳම විසඳුම ජනපති හෙළිකරයි", "News Content": "කවුරුන් හෝ රට තුළ ආගම් භේද ජාති භේද ඇති කරන්නේ නම් ඒ අය රටට සේවය කරන අය නොවන බව ජනාධිපති මහින්ද රාජපක්ෂ මහතා අවධාරණය කරයි. ත්‍රස්තවාදයෙන් රට තුළ කළ නොහැකි වූ දේ මෙවැනි ක්‍රියා මගින් හෝ ඇති වීමට ඉ‍ඩ නොදෙන බව ඔහු සඳහන් කරයි. සියලූම ආගම්වලට අයත් ජනතාව එකමුතුව වෙසෙනතාක් රට තුළ ආගම් භේද, ජාති භේද ඇති නොවන බව ජනාධිපතිවරයා පවසයි. ත්‍රීකුණාමලයේදී දැන් පැවැත්වෙන 65 වැනි ජාතික නිදහස් සැමරුම් උත්සවය අමතා ජනාධිපතිවරයා මේ බව පැවසීය. අසිරිමත් මව්බිමක්, ඉසුරුමත් හෙට දිනක් යන තේමාව යටතේ ත‍්‍රිකුණාමලය ෆෙඩි‍්‍රක් කොටුව මාවත පරිශ‍්‍රයේ දී පැවැත්වෙන 65 වැනි ජාතික නිදහස් සමරු උත්සවය ජනාධිපතිවරයාගේ ප්‍රධානත්වයෙන් ඇරඹිණ. ජාතික ධජය ඔසවා ජාතික ගිය ගායනා කිරීමෙන් පසු රට වෙනුවෙන් දිවි පිදූ ජාතික නායකයින් ඇතුළු විරුවන් සිහි කිරීම සඳහා විනාඩි 02ක නිශ්ශබ්දතාවක් පැවැත්විණ. ආචාර පෙළපාලිය පැවැත්වූයේ ඉන් අනතුරුවය. මේ සඳහා යුධ, ගුවන්, නාවික, සිවිල් ආරක්ෂක බලකාය, යොවුන් සේනාංකය සහ ජාතික ශිෂ්‍යබට බලකාය නියෝජනය කරමින් 3000 ක පමණ පිරිසක් සහභාගි වී සිටිති. ලංකාවට විරුද්ධව විදේශීය රටවල් ගෙනයන බොරු ප්‍රචාරවලට ලබාදිය හැකි හොඳම විසඳුම සංවර්ධනය හා සංහිඳියාව බව ජනාධිපතිවරයා නිදහස් සමරු උත්සවය අමතමින් එහිදී පෙන්වාදුන්නේය. මාධ්‍යය, විවේචකයින් හෝ වෙන කවරෙකු පැවසුවත් මෙරටට විරුද්ධව විදේශීය රටවල් ගෙනයන බොරු ප්‍රචාරවලට මුහුණදිය හැකි ශක්තිමත් ක්‍රමවේදය සංවර්ධනය හා සංහිඳියාව යැයි ජනාධිපතිවරයා පැවසීය. ත්‍රීකුණාමලය ගැන ලොව පුරා රටවල අවධානය යොමු වුයේ අතීතයේදී ගෝකන්න වරාය ලෙස එය ප්‍රසිද්ධියට පත්වීම නිසා බැව් ඔහු පෙන්වාදෙන ලදී. 1948 වසරේදී නිදහස ලබා ගැනීමෙන් පසු එක්සත් ජාතීන්ගේ සංවිධානයේ සාමාජිකත්වය ලබාගත් රටක් ලෙස එම සංවිධානයේ ප්‍රතිපත්තිවලට ගරු කිරීමට බැඳි සිටින බවද මහින්ද රාජපක්ෂ ජනාධිපතිවරයා පැවසීය. නිදහස ලබා ගැනීමට ශ්‍රී ලංකාව දුක්විඳි රටක් බවද 1948 වසරේදී නිදහස ලබාගත් අවස්ථාවේදී මහාමාන්‍ය ඩී.එස්. සේනානායක මහතා කළ ප්‍රකාශයක් ද ජනාධිපතිවරයා එහිදී සිහිපත් කරන ලදී. “නිදහස ලබාගන්නේ දුක අඩුකර සැප වැඩි කර ගැනීමට” යනුවෙන් මහාමාන්‍ය ඩී.එස්. සේනානායක මහතා එම අවස්ථාවේදී පැවසුවේ යැයි ජනාධිපතිවරයා පෙන්වාදුන්නේය. කෙසේ හෝ ශ්‍රී ලංකාව නිදහස ලබාගත්තේ දුක් විඳ බවත් එය ආරක්ෂා කර ගැනීම මෙරට සියලු දේශපාලන පක්ෂවල වගකීමක් බවත් ඔහු පැවසීය. එදා මහ පා‍රේ මාර්ග බාධකවල ජනයා ගමන් කළේ මරණ බයෙන් බවත් අද එවැනි තත්ත්වයක් නොමැති බවත් මහින්ද රාජපක්ෂ මහතා සඳහන් කළේය. මෙරට සෑම ජනතාවකටම නිදහස් රටක් තුළ නිදහසේ ජීවත්වීමේ අයිතිය තහවුරු විය යුතු බවද ජනාධිපතිවරයා නිදහස් දින සැමරුම් උත්සවය අමතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=31331", "Category": null, "Parent URL": null}