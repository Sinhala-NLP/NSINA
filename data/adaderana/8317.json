{"Source": "Adaderana", "Timestamp": "May 11, 2010 07:42 am", "Headline": "නාගදීප වැව් බැම්ම උස්වෙයි", "News Content": "මහියංගණයේ නාගදීප ජලාශයේ වැව් බැම්ම අඩි 3 කින් උස් කිරීමට වාරිමාර්ග හා ජල සම්පත් කළමනාකරණ අමාත්‍යාංශය තීරණය කර තිබේ. එම ජලාශයේ ජල ප්‍රමාණය ඉහළ දැමීම සහ විශාල පිරිසකට ජලය ලබා දීමේ අරමුණින් මෙම තීරණය ගත් බව අමාත්‍ය නිමල් සිරිපාල ද සිල්වා මහතා පවසයි. ඊයේ අමාත්‍යාංශයේ නිලධාරීන් සමඟ පැවති විශේෂ සාකච්ඡාවක දී මේ පිළිබඳව අමාත්‍යවරයා එම නිලධාරීන්ට උපදෙස් ලබා දී ඇත. මේ අතර උමා ඇළ යෝජනා ක්‍රමයේ ඉදිරි වැඩ කටයුතු සඳහා ජාත්‍යන්තර ආධාර ලබා ගැනීමට ද නිමල් සිරිපාල ද සිල්වා අමාත්‍යවරයාගේ අවධානය යොමු වී තිබේ. මෙම යෝජනා ක්‍රමයට අවශ්‍ය මුදල් ප්‍රතිපාදන නොමැති කම හේතුවෙන් මේ වන විට උමා ඇළ යෝජනා ක්‍රමය තාවකාලිකව නතර කර ඇති බව වාරිමාර්ග හා ජල සම්පත් කළමනාකරණ අමාත්‍යාංශය පවසයි.", "URL": "https://sinhala.adaderana.lk/news.php?nid=8317", "Category": null, "Parent URL": null}