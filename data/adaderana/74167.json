{"Source": "Adaderana", "Timestamp": "June 13, 2017 08:02 am", "Headline": "පාහියන්ගල ලෙන නායයෑමේ අවදානමක් නෑ", "News Content": "පාහියන්ගල ලෙන නායයෑමේ අවදානමක් නොමැති බව අනාවරණය වී තිබේ.පාහියන්ගල ලෙන සම්බන්ධයෙන් සිදුකළ පරීක්ෂණයකින් අනතුරුව නිකුත් කළ වාර්තාවකට අනුව මේ බව තහවුරු වී ඇති බව අධ්‍යපන අමාත්‍යංශය සඳහන් කළේය.පසුගිය දිනවල පැවති අයහපත් කාලගුණික තත්ත්වය හේතුවෙන් පාහියන් ලෙන ආශ්‍රිත කලාපය නායයෑමේ අවදානමකට ලක්ව ඇති බවට තොරතුරු අනාවරණය විය.ඒ අනුව ඒ සම්බන්ධයෙන් පරීක්ෂණ පැවැත්වීමට විශේෂ විද්වතුන්ගෙන් යුත් කමිටුවක් අධ්‍යාපන අමාත්‍ය අකිල විරාජ් කාරියවසම් මහතා විසින් පත් කරනු ලැබීය.එම කමිටුව විසින් සිදුකළ පරීක්ෂණයට අනුව අනාවරණය වී ඇත්තේ පාහියන්ගල ලෙන ඉදිරිපිට 2008 වසරේ සිට සියුම් ලෙස ඉරි තැලීමක් සිදුව ඇති බවය. එහෙත් පාහියන්ගල ලෙන නායයැමේ අවදානමක් නොමැති බව ඔවුන් අවධාරණය කර තිබේ. කෙසේවෙතත් ඇති විය හැකි අවදානම වළක්වා ගැනීම සඳහා විශේෂ වැඩපිළිවෙළක් සකස් කිරීමට තීරණය කර ඇති බව අධ්‍යාපන අමාත්‍යාංශය සඳහන් කළේය.මෙම කලාපය සංරක්ෂණ ප්‍රදේශයක් ලෙස ගැසට් කිරීමට අවශ්‍ය පියවර ගැනීමටත් පාහියන්ගල නැරඹීමට පැමිණෙන දෛනික සංචාරකයින් ප්‍රමාණය සීමා කිරීමටත් මේ වන විට තීරණය කර තිබේ.අධයාපන අමාත්‍යාංශය, පුරාවිද්‍යා දෙපාර්තමේන්තුව, මධ්‍යම සංස්කෘතික අරමුදල, ජාතික ගොඩනැඟිලි පර්යේෂණ සංවිධානය, භූවිද්‍යා සමීක්ෂණ හා පතල් කාර්යාංශය එක්ව මෙම වැඩපිළිවෙළ ක්‍රියාත්මක කර ඇති බව අධ්‍යාපන අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=74167", "Category": null, "Parent URL": null}