{"Source": "Adaderana", "Timestamp": "December 30, 2015 04:44 pm", "Headline": "අධිවේගයෙන් තේක්ක අදින්න බැරිවෙයි", "News Content": "නීති විරෝධීව තේක්ක දැව තොගයක් දක්ෂිණ අධිවේගී මාර්ගය ඔස්සේ බස් රථයකින් ප්‍රවාහනය කිරීමට උත්සාහ කළ පුද්ගලයින් දෙදෙනෙකු අත්අඩංගුවට ගෙන තිබේ. දක්ෂිණ අධිවේගී මාර්ගයේ ගොඩගම පිවිසුම් දොරටුවේදී අදාළ බස් රථයේ රියදුරු සහ රිය සහයක ගොඩගම පොලිස් මුරපොළේ නිලධාරීන් විසින් මෙලෙස අත්අඩංගුවට ගෙන ඇති බව සඳහන්ය.“විශේෂ“ යන නාමපුවරුව ප්‍රදර්ශනය කරමින් කොළඹ දෙසට ගමන් කිරීමට පැමිණි අදාළ පෞද්ගලික බස් රථය පොලිස් නිලධාරීන් විසින් පරික්ෂා කිරීමේ දී එහි තිබී විවිධ ප්‍රමාණයේ තේක්ක ලෑලි 214ක් සහ උළුවහු කඳන් 32ක් සොයාගෙන ඇත.අත්අඩංගුවටගත් සැකකරුවන් දෙදෙනා කටුවන ප්‍රදේශයේ පදිංචිකරුවන් වන අතර වැඩිදුර විමර්ශන සඳහා ඔවුන් මාතර පොලිසීයට භාර දී ඇති බව පොලිස් මාධ්‍ය ප්‍රකාශක කාර්යාලය පැවසුවේය.", "URL": "https://sinhala.adaderana.lk/news.php?nid=56042", "Category": null, "Parent URL": null}