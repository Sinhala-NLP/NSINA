{"Source": "Adaderana", "Timestamp": "July 12, 2016 08:58 am", "Headline": " කතරගම ඇසළ මංගල්‍යයට විශේෂ දුම්රිය සේවා", "News Content": "ඓතිහාසික රුහුණු කතරගම මහා දේවාලයේ වාර්ෂික ඇසළ උත්සවය නිමිත්තෙන් විශේෂ දුම්රිය හා බස් රථ සේවා යෙදවීමට පියවර ගෙන තිබේ.ශ්‍රී ලංකා දුම්රිය සේවය පවසන්නේ අද(12) දින සිට එළඹෙන 22 වැනිදා දක්වා මෙය ක්‍රියාත්මක බවයි.දුම්රිය සහ ලංගම බස් රථ ඒකාබද්ධ සේවාවක් ලෙසින් මෙය ක්‍රියාත්මක කෙරෙන බව එම සේවය පවසයි.මහනුවර, යාපනය, වව්නියාව, ආදී දුම්රිය ස්ථානවල සිට ද කතරගම දක්වා විශේෂ දුම්රිය හා බස් රථ සේවා යෙදවීමට පියවර ගෙන ඇති බව සඳහන්ය.මහනුවර සිට පෙරවරු 5.00ට ද යාපනය සිට පෙරවරු 8.20ට ද වව්නියාවේ සිට පෙරවරු 3.35ට රජරට රැජිණ දුම්රිය ද ධාවනය කිරීමට සූදානම් කර තිබේ.එමෙන්ම මරදාන, කොළඹ කොටුව, ගාල්ල, මාතර , බණ්ඩාරවෙල, බදුල්ල ආදී ප්‍රදේශවල සිට ද කතරගම ඇසළ මංගල්‍යයට සහභාගී වීම සඳහා පැමිණෙන බැතිමතුන් වෙනුවෙන් විශේෂ දුම්රිය හා බස් රථ ධාවනය කෙරෙන බව ශ්‍රී ලංකා දුම්රිය සේවය පවසයි.", "URL": "https://sinhala.adaderana.lk/news.php?nid=61977", "Category": null, "Parent URL": null}