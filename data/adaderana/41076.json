{"Source": "Adaderana", "Timestamp": "February 12, 2014 02:56 pm", "Headline": "පේරාදෙණිය සරසවි සිසුවා‍ගේ මරණය සියදිවි හානිකරගැනීමක් ", "News Content": "පේරාදෙණිය විශ්වවිද්‍යාල සිසුවාගේ මරණය සිදුව ඇත්තේ සියදිවි හානිකරගැනීමකින් බව පශ්චාත් මරණ පරීක්ෂයෙන් තහවුරු වී තිබේ. පේරාදෙණිය විශ්වවිද්‍යාලයේ මාක්ස් ප්‍රනාන්දු නේවාසිකාගාරය අසළ කැලෑබද ප්‍රදේශයේ ගසක එල්ලී තිබියදී අදාළ මළ සිරුර පසුගියදා සොයා ගන්නා ලදී. කෙසේ වෙතත් එම මරණය සියදිවි හානිකරගැනීමක් ද නැතහොත් කිසිවෙකු විසින් ඔහු ඝාතනය කර ඇත්තේ ද යන්න පිළිබඳ සැක පළ වී තිබුණි. අද(12) පැවති මරණ පරීක්ෂණයේ දි අදාළ සිසුවා ගෙළ වැලලාගෙන සියදිවි හානිකරගෙන ඇති බවට තහවුරු වී ඇති බව පොලීසිය පැවසුවේය. ඊට අදාළ මරණ පරීක්ෂණය පේරාදෙණිය විශ්වවිද්‍යාලයේ වෛද්‍ය පීඨයේ විශේෂඥ අධිකරණ වෛද්‍ය නිලධාරී අමල් වැදිසිංහ මහතා විසින් සිදුකර තිබේ. අඟුණුකොළපැලැස්ස ප්‍රදේශයේ පදිංචිකරුවෙකු වන ඩී.කේ. නිශාන්ත නැමැති මෙම සිසුවා 2011 වසරේ පේරාදෙණිය විශ්වවිද්‍යාලයේ සිදුවූ නවක වද සිද්ධියේ ප්‍රධාන සාක්ෂිකරු ලෙස ද කටයුතු කළේය.", "URL": "https://sinhala.adaderana.lk/news.php?nid=41076", "Category": null, "Parent URL": null}