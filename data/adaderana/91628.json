{"Source": "Adaderana", "Timestamp": "June 28, 2018 12:49 pm", "Headline": "මාතර වෙඩි තැබීමේ ඇස නොගැටුණු සංවේදී කතාව-අසරණ දරු පවුලට පිළිසරණක් වු ජනතාව‍", "News Content": "මාතර වෙඩි තැබීම සිදුවූ අවස්ථාවේ වෙඩි වැදි රෝහල්ගත කළ බස් රථ රිය සහායකවරයාගේ බිරිඳ හා අලුත උපන් නිවුන් දරු දෙදෙනා පත්ව ඇති අසරණ තත්ත්වය පිළිබඳ පුවත අප පසුගියදා අද දෙරණින් ඔස්සේ අනාවරණය කළේය. එම පුවත විකාශය වි දිනක් යන්නටත් මත්තෙන් මාතර ප්‍රදේශයේ ව්‍යාපාරිකයෙක් ඊයේ(27) දිනයේ රිය සහායකවරයාගේ බිරිඳ, නිවුන් දරුදෙදෙනා හා මවගේ සුව දුක් බැලීමට පැමිණ තිබේ. මෙහිදි ඔහු දරු දෙදෙනාට හා බිරිඳට මූල්‍යමය ආධාර හා ද්‍රව්‍යමය ආධාර ලබා දුන් අතර රිය සහායකවරයාගේ මෑණියන්ගේ නිවසටද පැමිණ මූල්‍යමය ආධාර හා ද්‍රව්‍යමය ආධාර ලබා දෙනු ලැබීය. මේ අතර, මාතර නගරයේ ස්වර්ණාභරණ අළෙවිසැලක් අසල සිදුවූ වෙඩි හුවමාරුවේදී මියගිය පොලිස් සැරයන් සුරංග ප්‍රදීප් වීරසිංහ මහතාගේ සත්දින බණ ඊයේ(27) දිනයට යෙදි තිබුණි. ඊට සමගාමීව ඒ මහතාගේ බිරිඳ රැකියාවේ නියතු මාතර මහරෝහලේ හෘද රෝග ඒකකයේ වෛද්‍යවරුන් හා හෙද හෙදියන් එක්ව කුරක්කන් කැද දන්සලක් පවත්වා ඔහුට පිං අනුමෝදන් කිරීම සිදුකර තිබේ. මේ අතර අදාළ වෙඩි තැබීම සිදුවූ අවස්ථාවේ මාතර වෙලේගොඩ ප්‍රදේශයේ පදිංචි කාන්තාවක්ද වෙඩි වැදි තුවාල ලැබීය. දෙදරු මවක් වන ඇය මේ වන විට ප්‍රතිකාර ලබා රෝහලින් නිවසට පැමිණ ඇති අතර එම වෙඩි තැබීමේ සිද්ධියට ඇය මුහුණ දුන් අයුරු අප සමඟ විස්තර කර සිටියේය.", "URL": "https://sinhala.adaderana.lk/news.php?nid=91628", "Category": null, "Parent URL": null}