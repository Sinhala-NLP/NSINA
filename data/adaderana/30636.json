{"Source": "Adaderana", "Timestamp": "January 10, 2013 10:30 am", "Headline": "හොර වෙද්දු ගැන පොලිස්පති දැනුවත් කරයි", "News Content": "මෙරට සිටින ව්‍යාජ වෛද්‍යවරුන් සම්බන්ධයෙන් පොලිස්පතිවරයා දැනුවත් කිරීමට රජයේ වෛද්‍ය නිලධාරීන්ගේ සංගමය තීරණය කර තිබේ. අද (10) පෙරවරුවේ අදාළ සාකච්ඡාව පැවැත්වීමට නියමිත බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය. මෙරට ව්‍යාජ වෛද්‍යවරුන් 40,000 ක් පමණ සේවය කරන බවත් මේ හේතුවෙන් රෝගී ජීවිත දැඩි අවදානම් තත්ත්වයකට පත්ව ඇති බවත් ර‍ජයේ වෛද්‍ය නිලධාරීන්ගේ සංගම පවසයි. වෛද්‍යවරුන් ලෙස පෙනී සිටින වංචාකරුවන්ට එරෙහිව පවතින නීති ප්‍රමාණවත් නොවන බැවින් ඒ පිළිබඳව පොලිස්පතිවරයාගේ අවධානය යොමු කිරීම මෙම සාකච්ඡාවේ අරමුණ වී තිබේ. ව්‍යාජ වෛද්‍යවරයෙකු අවම වශයෙන් වසර 5 හෝ සිර දඬුවමකට යටත් කළ යුතු බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය.", "URL": "https://sinhala.adaderana.lk/news.php?nid=30636", "Category": null, "Parent URL": null}