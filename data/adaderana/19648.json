{"Source": "Adaderana", "Timestamp": "October 29, 2011 08:54 am", "Headline": "ධීවරයින් නිදහස් කරන්නැයි උපවාසයේ සිටි හිමිනමක් රෝහලේ", "News Content": "ඉන්දියාවේ අත්අඩංගුවේ පසුවන ධීවරයින් පිරිසක් නිදහස් කරන ලෙස ඉල්ලා උපවාසයක නිරත වූ තවත් හිමිනමක් රෝහල් ගත කර තිබේ. වෛද්‍ය උපදෙස් මත මෙම හිමිනම ඊයේ(28) රාත්‍රීයේ රෝහල් ගත කර ඇති බව වාර්තා වේ. අදාළ ධීවරයින් පිරිස නිදහස් කර දෙන ඉල්ලා පසුගිය අඟහරුවාදා සිට මෙම ස්වාමීන් වහන්සේ සහ තවත් ස්වාමීන් වහන්සේ නමක් උපවාසයක් ආරම්භ කරනු ලැබීය. ඊට ධීවරයින් දෙදෙනෙකුගේ මවක් ද එක්ව සිටියාය. ඊයේ දහවල් උපවාස‍කරුවන් පරීක්ෂා කළ වෛද්‍යවරු උපවාසයට එක්ව සිටින හිමිනමක් සහ ධීවරයින් දෙදෙනාගේ මව රෝහල් ගත කරන ලෙස උපදෙස් ලබා දී තිබේ. ඒ අනුව ස්වාමීන් වහන්සේ සහ අදාළ කාන්තාව කල්පිටිය රෝහලට ඇතුළත් කෙරුණි. මේ අතර ධීවර අමාත්‍යවරයා උපවාසයට සහභාගීවූවන් සම්බන්ධයෙන් සිදුකළ ප්‍රකාශයට විරෝධය පළකිරීම සඳහා ඊයේ දහවල් කල්පිටිය ප්‍රදේශයේ දී උද්ඝෝෂණයක් සංවිධානය කර තිබුණි. එහිදි උපවාසය සඳහා තවත් ස්වාමීන් වහන්සේ දෙනමක් සහභාගී වී තිබේ. මේ වන විට ඊයේ උපවාසය සඳහා සහභාගී වූ ස්වාමීන් වහන්සේ දෙනම තවදුරටත් උපවාසයේ නිරත වන බව අද දෙරණ ප්‍රාදේශීය වාර්තාකරු සඳහන් කළේය.", "URL": "https://sinhala.adaderana.lk/news.php?nid=19648", "Category": null, "Parent URL": null}