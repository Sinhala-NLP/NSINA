{"Source": "Adaderana", "Timestamp": "March 18, 2011 12:40 pm", "Headline": "ජනපති ශෝක ප්‍රකාශන කෘතියට අත්සන් තබයි", "News Content": "ජනාධිපති මහින්ද රාජපක්ෂ මහතා විසින් ජපාන තානාපති කාර්යාලයේදී ශෝකය ප්‍රකාශ කිරීමේ ග්‍රන්ථයට අත්සන් තබා තිබේ. ජපානයේ ආපදාවට පත්ව සිටින ජනතාව වෙනුවෙන් ශෝකය ප්‍රකාශ කිරීම සඳහා මෙම ග්‍රන්ථය අද(18) දින තානාපති කාර්යාලයෙහි ජනතාව වෙනුවෙන් විවෘතව තැබෙයි‍. මෙම අවස්ථාවට විදේශ කටයුතු අමාත්‍ය ජී. එල්. පීරිස් මහතා ද සහභාගි වී ඇති අතර එහිදී ශ්‍රී ලංකාවේ ජපාන තානාපති කුනියෝ තකහෂි මහතා ද හමුවී ඇති බව සඳහන්ය. ජනාධිපතිවරයා විසින් ජපානයේ විපතට පත්ව සිටින ජනතාව වෙනුවෙන් තානාපතිවරයා වෙත ශෝකය පළකර තිබේ. මෙම ශෝකය ප්‍රකාශ කිරීමේ ග්‍රන්ථය අද(18) දිනයේත් මාර්තු 21 වන සඳුදා දින සිට මාර්තු 23 වන බදාදා දින දක්වාත් පෙරවරු 9 සිට දහවල් 12.30 දක්වා සහ පස්වරු 1.30 සිට 4.30 දක්වා කොළඹ 07, ග්‍රෙගරි පාරේ, නො 20 හි පිහිටි ජපාන තානාපති කාර්යාලයේදී මහ ජනතාව වෙනුවෙන් විවෘතව තැබෙනු ඇත.", "URL": "https://sinhala.adaderana.lk/news.php?nid=14924", "Category": null, "Parent URL": null}