{"Source": "Adaderana", "Timestamp": "February 6, 2011 04:01 pm", "Headline": "9 වෙනිදා සද්ද දාන්ඩ අලිත් සූදානම්", "News Content": "රටේ උද්ගතව ඇති අර්බුදකාරී තත්ත්වය සම්බන්ධයෙන් කොළඹ ලිප්ටන් වටරවුමේ දී 09 වන දින පස්වරුවේ විරෝධතා ව්‍යාපාරයක් සංවිධාන කරන බව එක්සත් ජාතික පක්ෂය පවසයි. කරුණු කිහිපයක් මුල්කරගනිමින් පැවැත්වෙන මෙම විරෝධතා ව්‍යාපාරයට ප්‍රජාතන්ත්‍රවාදය සහ සාධාරණත්වය අගයන සියලු ජනතාව ඒකරාශී විය යුතු බව එම පක්ෂයේ පාර්ලිමේන්තු මන්ත්‍රී ජෝෂප් මයිකල් පෙරේරා මහතා පවසයි. ආණ්ඩුව පොරොන්දු වු පරිදි රාජ්‍ය සේවක වැටුප් ඉහළ නොදැමීම හේතුවෙන් රාජ්‍ය සේවකයින් අසරණ වී ඇති බව අද කොළඹ පැවති මාධ්‍ය හමුවකදී මන්ත්‍රීවරයා සඳහන් කළේය. ආණ්ඩුවේ දූෂණය , නාස්තිය සහ අකාර්යක්ෂමතාව හේතුවෙන් සමස්ත ආර්ථිකයම කඩා වැටී ඇති බවට ද ජෝෂප් මයිකල් පෙරේරා මන්ත්‍රීවරයා ‍එහිදී චෝදනා කළේය. එසේම 08 වන දින කොළඹ මැගසින් බන්ධනාගාරය ඉදිරිපිට දැවැන්ත සත්‍යග්‍රහ ව්‍යාපාරයක් පවත්වන බව ජනතා විමුක්ති පෙරමුණ පවසයි. සරත් ෆොන්සේකා මහතා සිරගත කර වසරක් ගතවීම නිමිත්තෙන් මෙය සංවිධාන කරන බව එම පක්ෂයේ ප්‍රචාරක ලේකම් විජිත හේරත් මහතා ද අද පැවති මාධ්‍ය හමුවකදී සඳහන් කර තිබිණි..", "URL": "https://sinhala.adaderana.lk/news.php?nid=14030", "Category": null, "Parent URL": null}