{"Source": "Adaderana", "Timestamp": "May 20, 2012 04:46 pm", "Headline": "මාස 5 ක් ගතවුවත් නැවත සමීක්ෂණ ප්‍රතිඵල තවමත් නෑ", "News Content": "294,000 ට වැඩි උසස් පෙළ විභාගයට පෙනී සිටි සිසුන්ට මාස 4 න් ප‍්‍රතිඵල නිකුත් කළ ද 140,000 ට වැඩි නැවත සමීක්ෂණ අයදුම් කළ පිරිසට මාස 5 ක් ගතවුවද තවමත් ප‍්‍රතිඵල ලැබී නොමැති බව ලංකා ගුරු සංගමය පවසයි. උසස් පෙළ ප්‍රතිඵල නැවත සමීක්ෂණය සඳහා විශාල පිරිසක් අයදුම් කිරීම නිසා විභාග දෙපාර්තමේන්තුවට විශාල මුදලක් ද ලැබී තිබුණු බව ද එම සංගමයේ ලේකම් ජෝසප් ස්ටාලින් මහතා සඳහන් කරයි. 2011 අධ්‍යාපන පොදු සහතික පත්‍ර උසස් පෙළ විභාගයේ ප‍්‍රතිඵල සම්බන්ධයෙන් මතු වූ ව්‍යාකූලත්වය තුළ විභාගයට පෙනී සිටි සිසුන් දැඩි අපහසුතාවකට පත් වූ අතර, ඒ පිළිබඳ විසඳුමක් ලබාදීමට විවිධ කමිටු පත්කළ ද විසඳුමක් නොමැති වූ නිසා උසස් පෙළ විභාගයට පෙනී සිටි සිසුන් 16 දෙනෙකු සහ ලංකා ගුරු සංගමය විසින් ශ්‍රේෂ්ඨාධිකරණයට ඒ පිළිබඳ පෙත්සමක් ගොනු කරන ලද බව ඒ මහතා පෙන්වාදෙයි. එම පෙත්සමට අදාළ තීන්දුවක් ලබාදීමට තිබියදී නීතිපතිවරයා විසින් ගොනු කළ මෝසමකට අනුව මැයි 24 වෙනි දින එම පෙත්සම නැවත කැඳවා ඇති බව ද හෙතෙම පවසයි. මෙම ප‍්‍රතිඵල ව්‍යාකූලත්වය සනාථ කරන වැදගත් සාධකය වන්නේ 294,000 ට ආසන්න පිරිසක් පෙනී සිටි උසස් පෙළ විභාගයේ ප‍්‍රතිඵල නැවත සමීක්ෂණය සඳහා වෙනත් වසරවලට වඩා වැඩි පිරිසක් එනම්, 140,000 ට වැඩි පිරිසක් අයදුම් කිරීම බව ද ජෝසප් ස්ටාලින් මහතා පෙන්වාදෙයි. මෙම තත්වය පිළිබඳ කිසිදු වගකීමක් නොමැතිව විභාග දෙපාර්තමේන්තුව කටයුතු කළත් මෙම සිසුන් නැවත සමීක්ෂණ ප‍්‍රතිඵල අපේක්ෂාවෙන් බලා සිටින බව ද ඒ මහතා සඳහන් කරයි. දරුවන් මුහුණ දෙන තත්වය සැලකිල්ලට ගෙන උසස් පෙළ නැවත සමීක්ෂණ ප‍්‍රතිඵල කඩිනමින් නිකුත් කරන ලෙස බලධාරීන්ගෙන් ඉල්ලා සිටින බව ද ජෝසප් ස්ටාලින් මහතා නිවේදනයක් නිකුත් කරමින් අවධාරණය කරයි.", "URL": "https://sinhala.adaderana.lk/news.php?nid=24394", "Category": null, "Parent URL": null}