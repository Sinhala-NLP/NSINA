{"Source": "Adaderana", "Timestamp": "August 23, 2018 01:37 pm", "Headline": "සොබා දහම වෙනුවෙන් මිහි කුසින් උපන් දරුවන්", "News Content": "ශ්‍රී ලංකා යුද හමුදාව, මාර්ග සංවර්ධන අධිකාරිය සහ මණුසත් දෙරණ එක්ව සංවිධානය කරන තුරුලිය වෙනුවෙන් අපි රුක් රෝපණ වැඩසටහන අද(23) පෙරවරුවේ දක්ෂිණ අධිවේගී මාර්ගය කේන්ද්‍ර කර ගනිමින් ආරම්භ කෙරුණි. මෙම වැඩසටහන යටතේ කිලෝ මීටර් 154 ක දිගකින් යුතු දක්ෂිණ අධිවේගී මාර්ගය දෙපස රුක් රෝපණය සිදුකරනු ලබයි. හරිත ශ්‍රී ලංකාවක් නිර්මාණය කිරීමේ අරමුණ පෙරදැරිව ශ්‍රී ලංකා යුද හමුදාපති ලුතිතන් ජෙනරාල් මහේෂ් සේනානායක මහතාගේ සංකල්පයක් අනූව ආරක්ෂක සේනා මූලස්ථානය බටහිර , මාර්ග සංවර්ධන අධිකාරිය සහ මණුසත් දෙරණ එක්ව සංවිධානය කරන තුරුලිය වෙනුවෙන් අපි රුක් රෝපණ වැඩසටහන මෙලෙස ක්‍රියාත්මක වෙයි. මීට සමගාමීව රුක් රෝපණ කොට්ටාව, වැලිපැන්න, කහතුඩුව, දොඩංගොඩ සහ ගොඩගම පිවිසුම් අසල සිදු කෙරිණි. එහි සමාරම්භක උත්සවය අද පෙරවරුවේ ශ්‍රී ලංකා යුද හමුදාපති ලුතිතන් ජෙනරාල් මහේෂ් සේනානායක මහතාගේ ප්‍රධානත්වයෙන් පැවැත්වුණේ අතුරුගිරිය අධිවේගී මාර්ගයේ ප්‍රධාන පිවිසුම් පරිශ්‍රෙය්දී. මෙම ව්‍යපෘතිය යටතේ එක් ලක්ෂ 16000 කට අධික පැළ ප්‍රමාණයක් රෝපණය කරනු ලබයි. මෙම අවස්ථාවට එක්වෙමින් දෙරණ මාධ්‍ය ජාලයේ විධායක අධ්‍යක්ෂ මාධව මඩවල මහතා කියා සිටියේ, මෙම ක්‍රියාන්විතය සාර්ථක කර ගැනීමට මාධ්‍ය ජාලයක් ලෙස සහයෝගය දීමට හැකිවීම සම්බන්ධයෙන් තමන් ප්‍රමුඛ මාධ්‍ය ජාලය බොහෝ සතුටු වන බවයි.", "URL": "https://sinhala.adaderana.lk/news.php?nid=94890", "Category": null, "Parent URL": null}