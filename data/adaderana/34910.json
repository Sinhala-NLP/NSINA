{"Source": "Adaderana", "Timestamp": "June 14, 2013 12:24 pm", "Headline": "සැප්තැම්බරයේ ඡන්දයේ වගකීම් බෙදයි ", "News Content": "ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේදී ඊයේ(13) රාත්‍රීයේ පැවති කාරකසභා රැස්වීමේදී මෙම තීරණයට එළඹ ඇති බව ශ්‍රී ලංකා නිදහස් පක්ෂයේ ප්‍රකාශකයෙක් සඳහන් කරයි. ඒ අනුව එක් එක් පළාත සඳහා මැතිවරණ කටයුතු මෙහෙය වීමට කමිටු තුනක් පත්කර ඇත. උතුරු පළාතේ මැතිවරණ කටයුතු මෙහෙයවීම අමාත්‍ය සුසිල් ප්‍රේමජයන්ත මහතාටත්, වයඹ පළාතේ එම කටයුතු මෙහෙයවීම අමාත්‍ය මෛත්‍රීපාල සිරිසේන මහතාටත්, මධ්‍යම පළාතේ මැතිවරණ කටයුතු මෙහෙයවීම අමාත්‍ය නිමල් සිරිපාල ද සිල්වා මහතාටත් පැවරී ඇති බව වාර්තා වෙයි. පළාත් සභා බලතල සම්බන්ධයෙන් දේශපාලන පක්ෂ සමඟ සාකච්ඡා කිරීමට ද කමිටුවක් පත්කර තිබේ. සුසිල් ප්‍රේමජයන්ත , බැසිල් රාජපක්ෂ, ඩලස් අලහප්පෙරුම , නිමල් සිරිපාල ද සිල්වා , අනුර ප්‍රියදර්ශන යාපා සහ අතාවුද සෙනෙවිරත්න යන අමාත්‍යවරුන් එම කමිටුවේ සාමාජිකයෝ වෙති. ඊට අමතරව 13 වන ආණ්ඩුක්‍රම ව්‍යවස්ථාව සම්බන්ධයෙන් පළාත් සභාවල අදහස් විමසීමට ද ඊයේ පැවති මධ්‍යම කාරක සභාව තීරණය කර ඇත.", "URL": "https://sinhala.adaderana.lk/news.php?nid=34910", "Category": null, "Parent URL": null}