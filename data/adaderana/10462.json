{"Source": "Adaderana", "Timestamp": "August 27, 2010 08:32 am", "Headline": "සෞදියේදී ගැසූ ඇණ අද ඉවත්කරයි", "News Content": "සෞදි අරාබියේ දී අමානුෂික වධ හිංසාවට ලක්ව දිවයිනට පැමිණි කාන්තාවගේ ශරීරගතව ඇති යකඩ ඇණ ඉවත් කිරීමේ ශල්‍යකර්මය අද සිදුකිරීමට නියමිතව තිබේ. ඒ කඹුරුපිටිය මූලික රෝහලේ දීය. එම කාන්තාවගේ ශරීරයේ අගල් දෙක හමාර ප්‍රමාණයේ යකඩ ඇණ 23 ක් පවතින බවට වෛද්‍ය පරීක්ෂණවලට අනුව අනාවරණය විය. කෙසේවෙතත් අදාළ කාන්තාව මෙවැනි වධ හිංසාවට ලක්වූයේ කුමන කාරණයක් නිසා ද යන්න පිළිබඳ පරීක්ෂණ ආරම්භ කර ඇති බව විදේශ සේවා නියුක්ති කාර්යාංශය පවසයි. එම කාන්තාව සේවයේ නිරතව සිටි සෞදි අරාබියේ රියාද් අගනුවර පිහිටි නිවසේ අඹුසැමි යුවළට එරෙහිව නීතිමය ක්‍රියාමාර්ග ගැනීමට කටයුතු යොදා ඇති බව ද එහි සභාපති කිංස්ලි රණවක මහතා සඳහන් කළේය. මෙම සිද්ධිය සම්බන්ධයෙන් ජාත්‍යන්තර මානව හිමිකම් සංවිධාන දැනුවත් කිරීමට පියවර ගන්නා බව ද හෙතෙම වැඩිදුරටත් කියා සිටියි. අදාළ ශ්‍රී ලාංකික කාන්තාව පසුගිය 21 වැනිදා දිවයිනට පැමිණිය ද ඇයට සිදුව ඇති වධ හිංසා සම්බන්ධයෙන් කිසිදු පාර්ශවයක් දැනුවත් කර නොතිබීම හේතුවෙන් පරීක්ෂණ කටයුතු පමා වූ බව මීට පෙර වාර්තා කෙරිණි. 49 හැවිරිදි මෙම කාන්තාව මාතර, කඹුරුපිටිය ප්‍රදේශයේ පදිංචිකාරියක බව සඳහන් වන අතර සෞදියේ රැකියාවට ගොස් පැමිණි අදාළ කාන්තාවගේ ශරීරයේ පිළිස්සුම් කැළල් හා යක‍ඩ ඇණ කිහිපයක් පවතින බවට වෛද්‍ය පරීක්ෂණවලදී අනාවරණය වී තිබිණි.", "URL": "https://sinhala.adaderana.lk/news.php?nid=10462", "Category": null, "Parent URL": null}