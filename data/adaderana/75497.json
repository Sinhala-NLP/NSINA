{"Source": "Adaderana", "Timestamp": "July 21, 2017 08:43 pm", "Headline": " රයන් පැහැරගැනීමට තැත් කිරීම-රජය වගකීම බාරගත යුතුයි ", "News Content": "වෛද්‍ය ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් සුදු වෑන් රථයකින් පැමිණි පිරිසක් විසින් පැහැරගෙන යාමට උත්සහ දැරීමේ සිද්ධිය සම්බන්ධයෙන් ආණ්ඩුව වගකීම බාරගත යුතු බව රජයේ වෛද්‍ය නිලධාරීන්ගේ සංගමය පවසයි. එම සංගමයේ ලේකම් වෛද්‍ය හරිත අලුත්ගේ මහතා පවසන්නේ අදාළ සිද්ධියට සම්බන්ධ වගකිව යුතු සියලු බලධාරීන් සමාව ගත යුතු බවයි. අද(21) පැවැති මාධ්‍ය හමුවකට එක්වෙමින් ඔහු මේ අදහස් පළ කළේය. මේ අතර පොලීසිය බලය අනිසි ලෙස භාවිත කරමින් ඉතිහාසයේ කවරදාකවත් සිදු නොවූ මර්දනකාරී පිළිවෙතක් ආරම්භ කිරීමට සූදානම් වන බව කම්කරු අරගල මධ්‍යස්ථානයේ ලේකම් දුමින්ද නාගමුව මහතා පවසයි. මේ අතර එකම වර්ණයේ වාහන භාවිත කළ ද වත්මානයේ පොලීසියේ රාජකාරිය වෙනස් වී ඇති බව කබීර් හෂීම් අමාත්‍යවරයා පවසයි. මේ අතර සුදු වෑන් සංස්කෘතිය රට තුළ යළි ආරම්භ කිරීමේ අනතුරුදායක වටපිටාවක් උදාවෙමින් පවතින බව ජාතික වෘත්තීය සමිති මධ්‍යස්ථානයේ ලේකම් මහින්ද ජයසිංහ මහතා පවසයි. මේ අතර සුදු වෑන් යනු පැවැති ආණ්ඩුවේ භාවිතයට පමණක් සීමා වූ වාහන වර්ගයක් නොවන බව ෆීල්ඩ් මාර්ෂල් සරත් ෆොන්සේකා අමාත්‍යවරයා පවසයි. මේ අතර රයන් ජයලත් යනු පසුගියදා සයිටම් විරෝධී උද්ඝෝෂණයක් අතරතුර සෞඛ්‍ය අමාත්‍යාංශ පරිශ්‍රයට කඩා වැදී රජයේ දේපලවලට හානි සිදු කිරීමේ චෝදනා එල්ල වී ඇති පුද්ගලයෙකු බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. අද දෙරණ කළ විමසීමකදී ඔහු පැවසුවේ රයන් ජයලත් අත්අඩංගුවට ගැනීම සඳහා අධිකරණ වරෙන්තුවක් ද නිකුත් කර තිබූ අතර ඊයේ ඔහු අත්අඩංගුවට ගැනීම සඳහා ගොස් ඇත්තේ කොළඹ අපරාධ කොට්ඨාසයේ නිලධාරීන් කණ්ඩායමක් බවයි. කෙසේ වෙතත් එම නිලධාරීන් නියමිත රාජකාරී පටිපාටියෙන් බැහැරව කටයුතු කළේ ද යන්න සොයා බැලීම සඳහා බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ මූලිකත්වයෙන් පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=75497", "Category": null, "Parent URL": null}