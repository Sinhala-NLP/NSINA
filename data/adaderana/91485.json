{"Source": "Adaderana", "Timestamp": "June 25, 2018 05:52 pm", "Headline": "මෝටර් රථයක් ත්‍රිරෝද රථයක ගැටී පොලිස් නිලධාරින් දෙදෙනෙකුට තුවාල", "News Content": "බදුල්ල වින්සන්ට් ඩයස් ක්‍රිඩාංගනය ඉදරියේ අද(25) සවස 1.30 පමණ මෝටර් රථයක් ත්‍රීරෝද රථයක ගැටී ත්‍රීරෝද රථය ඉවතට තල්ලුවී ගොස් පොලිස් නිලධාරින් දෙදෙනෙකු අනතුරට පත් කර ඇතැයි බදුල්ල පොලීසිය පවසයි. මෙසේ අනතුරට පත්ව ඇත්තේ අධ්‍යාපන අමාත්‍යාංශයේ සංවිධානයෙන් බදුල්ල වින්සන්ට් ඩයස් ක්‍රීඩාංගනයේදි පැවැත්වෙන සමස්ථ ලංකා පාසැල් සහාය දිවීමේ ශුරතා ක්‍රිඩා උත්සව සඳහා රාජකාරියේ යොදවා සිටි බදුල්ල පොලිසියේ පොලිස් කොස්තාපල්වරයෙක් හා කාන්තා පොලිස් නිලධාරිනියක් බව පොලීසිය සඳහන් කරයි. අනතුරෙන් තුවාල ලැබු පොලීස් දෙදෙනා බදුල්ල මහ රෝහලට ඇතුළත් කර තිබේ. මෝටර් රථයේ රියදුරා අත්අඩංගුවටගත් බදුල්ල පොලීසිය බදුල්ල වැඩබලන මූලස්ථාන ප්‍රධාන පොලිස් පරීක්ෂක එස්.කේ.පී ගාල්ලගේ මහතාගේ උපදෙස් මත වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91485", "Category": null, "Parent URL": null}