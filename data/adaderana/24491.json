{"Source": "Adaderana", "Timestamp": "May 24, 2012 02:01 pm", "Headline": "ඉන්ධන පිරවුම්හළේ හදිසි ගින්නක්", "News Content": "දෙහිවල-ගල්කිස්ස මහනගර සභාව ඉදිරිපිට ඉන්ධන පිරවුම්හළේ හදිසි ගින්නක් හට‍ගෙන තිබේ. මහ නගර සභාවට අයත් ගිනි නිවන හමුදාව මේවන විට ගින්න නිවාදමමින් සිටින බව පොලීසිය පවසයි. මෙම ගින්න ඇතිවීමට හේතුව සොයා බැලීම සඳහා මේ වන විට කොළොන්නාව ලංකා තෙල් තොග ගබඩා ‍පර්යන්ත සමාගමෙන් කණ්ඩායමක් පිටත් කර යැවූ බව එහි නියෝජ්‍ය ආරක්ෂක කළමනාකාර සහ මාධ්‍ය ප්‍රකාශක නිශ්ශංක ජයවර්ධන මහතා අද දෙරණට කියා සිටියේය. ඛනිජ තෙල් නීතිගත සංස්ථාව යටතේ ක්‍රියාත්මක වන පුද්ගලික ඉන්ධන පිරවුම්හළක් වන මෙහි අද දහවල් ඉන්ධන බවුසරයකින් ඉන්ධන ගැනීමේදී ගබඩා ටැංකිය තුළින් ගින්න මතුවූ බවට එහි සේවකයින් සඳහන් කරයි. අදාළ බවුසරයටත් ,අසළ නවතා තිබුණු මෝටර් රථයකටත් හානි සිදුව ඇති බව පැවසෙන අතර ගින්නට හේතුව මෙතෙක් අනාවරණය වී නොමැත.", "URL": "https://sinhala.adaderana.lk/news.php?nid=24491", "Category": null, "Parent URL": null}