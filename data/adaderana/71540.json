{"Source": "Adaderana", "Timestamp": "March 30, 2017 02:31 pm", "Headline": "හෙරොයින් ළඟ තබා ගත් 2ට ජිවිතාන්තය දක්වා සිර දඬුවම් ", "News Content": "හෙරොයින් ළඟ තබාගැනීමේ චෝදනාවකට වරදකරු වූ පුද්ගලයින් දෙදෙනෙකුට කොළඹ මහාධිකරණය ජීවිතාන්තය දක්වා සිර දඬුවම් නියම කර තිබේ. අද දෙරණ අධිකරණ වාර්තාකරු සඳහන් කලේ ප්‍රධාන පෙලේ ජාවාරම්කරුවෙකු වන සමන්ත කුමාර නොහොත් වෙලේ සුදා නැමැත්තාගේ සමීපතම මිතුරන් දෙදෙනෙකුට මෙලෙස සිර දඬුවම් නියම කළ බවයි. විත්තිකරුවන්ට එරෙහිව නීතිපතිවරයා විසින් ගොණු කර ඇති චෝදනා සාධාරණ සැකයෙන් තොරව ඔප්පු වී ඇති බැවින් ඔවුන්ට ජීවිතාන්තය දක්වා සිර දඬුවම් නියම කරන බව කොළඹ ප්‍රධාන මහාධිකරණ විනිසුරු මනිලාල් වෛද්‍යතිලක මහතා දැනුම් දී තිබේ. මෙලෙස සිර දඬුවම් නියම වී ඇත්තේ පද්මරාසා සුපේන්ද්‍රන් සහ තිරුමානන්දන් ගෞතම් යන පුද්ගලයින් දෙදෙනෙකුට බව සඳහන් වෙයි. 2013 වසරේ පෙබරවාරි මස 13 වන දින වැල්ලවත්ත ප්‍රදේශයේදී හෙරොයින් කිලෝ ග්‍රෑම් 01යි ග්‍රෑම් 97ක් සමඟ පොලිස් මත්ද්‍රව්‍ය නාශක කාර්යංශය මඟින් මොවුන් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=71540", "Category": null, "Parent URL": null}