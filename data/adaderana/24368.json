{"Source": "Adaderana", "Timestamp": "May 19, 2012 12:44 pm", "Headline": "ගාලු කොටුවේ ස්ථාන කිහිපයක් ගිලාබැසීමේ අවදානමක්", "News Content": "ඓතිහාසික ගාලු කොටුවේ ස්ථාන කිහිපයක් ගිලාබැසීමේ අවදානමකට ලක්ව තිබේ. ලන්දේසීන් විසින් ඉදිකරන ලද ගාලු කොටුව අක්කර 90 ක ප්‍රදේශයක් පුරා ව්‍යාප්තව පවතියි. අවුරුදු 400 ක් තරම් පැරණි ඓතිහාසික ගාලු කොටුවේ ස්ථාන 03 ක් මේ වන විට ගිලාබැසීමට ලක්ව ඇති බව වාර්තා වේ. පුරාවිද්‍යා බලධාරීන්ට අවස්ථා කිහිපයක දී මේ පිළිබඳව දැනුම් දී ඇතත් ඒ සම්බන්ධයෙන් මේ වන‍තෙක් නිසි ක්‍රියාමාර්ගයක් ගෙන නොමැති බව සඳහන්ය. දැනට ගාලු කොටුවේ විශාල වශයෙන් පළුදුවීමට ලක්ව ඇත්තේ එක් ස්ථානයක බව මේ සම්බන්ධයෙන් අද දෙරණ ගාලු කොටුව උරුමය පදනමේ සභාපති පරාක්‍රම දසනායක මහතාගෙන් කළ විමසීමක දී ඒ මහතා ප්‍රකාශ කළේය. වසර කිහිපයකට පෙර කොටු පවුරෙහි බත්තලක් හැපීමෙන් මෙම හානිවීම සිදුව ඇති බවත්, මේ වනවිට එහි අලුත්වැඩියාව සඳහා කටයුතු කරමින් පවතින බවත් ඔහු පෙන්වාදුන්නේය. එමෙන්ම තවත් ස්ථාන කිහිපයක සුළු පළුදුවීම් නිරීක්ෂණය කර ඇති බවත්, ඉදිරියේ දී ඒ සඳහා පිළියම් යෙදීමට කටයුතු කරන බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=24368", "Category": null, "Parent URL": null}