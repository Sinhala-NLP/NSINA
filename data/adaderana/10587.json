{"Source": "Adaderana", "Timestamp": "September 2, 2010 11:11 am", "Headline": " බිරිඳයි දුවයි, පිහියක් බෙල්ලට තියා හිරකරගෙන සිටිද්දී හාම්පුතා ඇණ ගැහුවා", "News Content": "ශරීරයට ඇණ ගසමින් තමාට සෞදි අරාබියේදී කරනු ලැබූ වධ හිංසා සෞදි බලධාරීන් විසින් ප්‍රතික්ෂේප කිරීම අමූලික බොරුවක් බව එල්.ජී ආරියවතී මහත්මිය පවසයි. පසුගිය 21 ‍වන දින අලුයම 2.00 ට පමණ තමා ගුවන්තොටුපළින් පැමිණීමේදී ආරක්ෂක මුර කපොල්ලේදී තම ශරීරයේ ලෝහමය කොටස් පැවති බැවින් ශරීර පරීක්ෂක යන්ත්‍රයකින් සියුම් නාදයක් නිකුත් වුවද කිසිවෙකුත් ඒ පිළිබඳ කිසිදු ප්‍රශ්නයක් තමාගෙන් නොඇසූ බවද ඇය කියා සිටියි. තමාගේ ශරීරයේ යකඩ ඇණ තිබියදී ඒ වගක් හෙළිදරව් නොවී ගුවන්තොටපළෙන් තමා පිටත්වූයේ කෙසේදැයි ඇතැම් මාධ්‍ය මගින් පළවන වාර්තා සම්බන්ධයෙන් අදහස් දක්වමින් ඇය මේ බව සඳහන් කර සිටියි. \"හාම්පුතාගේ බිරිඳ තදින් මාව අල්ලාගෙන සිටියා.එයාගේ දුව මගේ බෙල්ලට පිහියක් තියා තර්ජනය කරමින් සිටියදී හාම්පුතා මගේ ඇඟට ඇණ ගැහුවා\"ආරියවතී මහත්මිය බී.බී.සී මාධ්‍යයට පවසා තිබේ. එසේ වුවද 49 හැවිරිදි ගෘහ සේවිකාව සෞදියෙන් පිටවීමට පෙර ඇයගේ වැටුප ලබාගනිමින් කිසිදු ගැටලුවකට මුහුණදීමට සිදුනොවූ බව සඳහන් කරමින් ලිපියකටද අත්සන් කර ඇති බවත්, ඇය ප්‍රතිකාර ගැනීම සඳහා වෛද්‍යවරයෙකු හමුවීමට හෝ උත්සාහ දරා නොමැති බව ත්, මෙම සිදුවීම සම්බන්ධව සෞදි බලධාරීන් මවිතයට පත්වූ බව ත් සෞදි රාජ්‍යයේ විදෙස් සේවකයින් පිළිබඳ වගකීමේ දෙපාර්තමේන්තුවේ සභාපති සාද් අල් -බාද් පවසා තිබිණි. එසේ වුද රියාද් නගරයෙන් තමන් පිටමං වීමේදී සෞදි බලධාරීන්ගෙන් තමන්ට අකටයුත්තක් සිදුවීදැයි ප්‍රශ්න කළ මුත් තමන්ට පිළිතුරු දෙන්නට උත්සාහ දරද්දී හාම්පුතා සිය දබරඟිල්ල දෙතොල් මත තබා කිසිවක් නොකියන ලෙස අභිනයෙන් අවධාරණය කළ බවද ඇය බී.බී.සී ගුවන් විදුලියේ සිංහල සේවයට වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=10587", "Category": null, "Parent URL": null}