{"Source": "Adaderana", "Timestamp": "April 26, 2011 05:05 pm", "Headline": "දරුස්මාන් වාර්තාව ගැන අධ්‍යයනයට එජාපයෙන් කමිටුවක්", "News Content": "මතභේදාත්මක දරුස්මාන් වාර්තාව සම්බන්ධයෙන් අධ්‍යයනය කොට පක්ෂය වෙත නිරීක්ෂණ ඉදිරිපත් කිරීම සඳහා එක්සත් ජාතික පක්ෂය විසින් කමිටුවක් පත්කර තිබේ. ජ්‍යෙෂ්ඨතම සිවිල් හා පරිපාලන නිලධාරියෙකු වන බ්‍රැන්ඩ්මන් වීරකෝන් මහතාගේ ප්‍රධානත්වයෙන් අදාළ කමිටුව ක්‍රියාත්මක වීමට නියමිත බව එම පක්ෂයේ වැඩබලන මහලේකම් දයා පැල්පොල මහතා පවසයි. අදාළ වාර්තාව ගැඹුරින් අධ්‍යයනය කොට ලැබෙන නිරීක්ෂණය අනුව ඒ සම්බන්ධව ගත යුතු ස්ථාවරය සහ අනුගමනය කළ යුතු ක්‍රියාමාර්ග පිළිබඳ තීරණය කරන බව එක්සත් ජාතික පක්ෂය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=15725", "Category": null, "Parent URL": null}