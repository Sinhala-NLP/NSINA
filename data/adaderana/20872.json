{"Source": "Adaderana", "Timestamp": "December 22, 2011 12:58 pm", "Headline": "ටී.එන්.ඒ සමග සාකච්ඡා කාලය කා දැමීමක් පමණයි", "News Content": "ද්‍රවිඩ ජාතික සන්ධානය සමග සාකච්ඡා කිරීමෙන් සිදුවන්නේ කාලය කා දැමීමක් පමණක් බව ජනමාධ්‍ය අමාත්‍ය,රජයේ කැබිනට් ප්‍රකාශක කෙහෙලිය රඹුක්වැල්ල මහතා පවසයි. ද්‍රවිඩ ජාතික සන්ධානය විසින් ඉඩම් හා පොලිස් බලතල ඉල්ලීම ප්‍රමුඛතාවයෙහිලා සලකන බවත්,ඒවා කිසි දිනෙක ලබාදිය නොහැකි බවත් අමාත්‍යවරයා කියා සිටියේ අද ප්‍රවෘත්ති දෙපාර්තමේන්තුවේ පැවති මාධ්‍ය හමුවට එක්වෙමිනි. මේ හේතුවෙන් අදාළ සාකච්ඡාවන් ඵල රහිත බව අමාත්‍යවරයා පෙන්වා දුන්නේය. මෙවැනි ඉල්ලීම් ලබාදුනහොත් ඉන්දියාවේ පවතින්නාක් මෙන් රටේ අගමැතිවරයාට පවා ප්‍රාන්තයකට යාමට අදාළ ප්‍රාන්තයෙන් අවසර ලබාගතයුතු තත්ත්වයක් උද්ගත විය හැකි යයිද එවැනි තත්ත්වයක් උද්ගතවීමට මෙරට වැසියන් කිසිසේත්ම කැමති නොවන බවත් රඹුක්වැල්ල මහතා අවධාරණය කළේය. මෙවැනි බලතල ඉල්ලා සිටීම සුළුතර පිරිසක් විසින් ද්‍රවිඩ ජනයා නොමග යැවීමට කරන ලද ක්‍රියාවන්හි ප්‍රතිඵලයක් වන බවද අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=20872", "Category": null, "Parent URL": null}