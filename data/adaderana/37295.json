{"Source": "Adaderana", "Timestamp": "September 10, 2013 09:11 am", "Headline": "හොරෙක් අල්ලයි ", "News Content": "දේපළ සොරාගැනීම් සහ කොල්ලකෑම් ගණනාවකට සම්බන්ධ පුද්ගලයෙකු තංගල්ල - බෙලිඅත්ත නගරයේ දී අත්අඩංගුවට ගෙන තිබේ. තංගල්ල කොට්ඨාශ අපරාධ විමර්ශන ඒකකයට ලද තොරතුරක් මත සැකකරු අත්අඩංගුවට ගෙන ඇති බව සඳහන් වෙයි. අත්අඩංගුවට ගන්නා අවස්ථාවේ දී සැකකරු සතුව තිබී රන් මාල තුනක් සහ කොල්ලකෑම් සඳහා උපයෝගි කරගන්නා යතුරුපැදිය ද පොලිසිය භාරයට ගෙන තිබේ. කඹුරුපිටිය - වලස්මුල්ල සහ ගන්දර යන ප්‍රදේශවල මොහු විසින් දේපළ සොරාගැනීම් සිදුකර ඇති බව සඳහන් වෙයි. සැකකරු 21 හැවිරිදි කම්බුස්සාවල ප්‍රදේශයේ පදිංචිකරුවෙකු වන අතර ඔහු අද(10) දින වලස්මුල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=37295", "Category": null, "Parent URL": null}