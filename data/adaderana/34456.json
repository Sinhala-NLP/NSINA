{"Source": "Adaderana", "Timestamp": "May 28, 2013 06:25 pm", "Headline": "පාපැදිකරුවන් හප්පා පළාගිය විගණක නිලධාරියාගේ සේවය අත්හිටුවයි", "News Content": "ස්වකීය රාජකාරී රථය අනතුරට ලක්ව තිබියදී එය නොතකා පලාගිය නැගෙනහිර පළාත් ප්‍රධාන විගණක නිලධාරියාගේ සේවය අත්හිටුවීමට නැ‍ගෙනහිර පළාත් ආණ්ඩුකාරවරයා විසින් රාජ්‍ය සේවා කොමිෂන් සභාවට නියෝග කර ඇති බව ඒ බව නැගෙනහිර පළාත් සභාව කියා සිටියි. නැගෙනහිර පළාත් සභාවේ අභ්‍යන්තර විගණන අංශයේ ප්‍රධාන විගණන නිලධාරියා ආයතනයට අයත් කැබ් රථයකින් ත්‍රීකුණාමලයේ සිට කල්මුනේ දක්වා ගමන් කරමින් සිටියදී අදාළ රථයට වාකරේ ප්‍රදේශයේදී පාපැදිකරුවන් දෙදෙනකු ගැටී ඇති නමුත් අදාළ නිලධාරියා අනතුර නොතකා රිය නොනවත්වාම ධාවනය කර ඇති බව වාකරේ පොලීසිය පවසයි. කෙසේ වෙතත් මේ සම්බන්ධයෙන් වහා ක්‍රියාත්මකවූ වාකරේ පොලීසිය මාන්කේනි පොලිස් මුරපොළේදී 52-3418 දරණ අදාළ කැබ් රථය අත්අඩංගුවට ගෙන තිබේ. රජයට අයත් වාහනයක් අනතුරට ලක්කොට අලාභ හානි සිදුකිරීම හා රජයේ වගකිව යුතු නිළධාරියෙකු ලෙස අනතුර අවස්ථාවේදී ක්‍රියා නොකිරීම අදාළ නිලධාරියාගේ සේවය අත්හිටුවීමට හේතුවූ බව නැගෙනහිර පළාත් සභාව කියා සිටියි.", "URL": "https://sinhala.adaderana.lk/news.php?nid=34456", "Category": null, "Parent URL": null}