{"Source": "Adaderana", "Timestamp": "November 7, 2017 01:43 pm", "Headline": "  පෙට්‍රලුත් නැති අස්සේ කෝච්චිත් ස්ට්‍රයික්", "News Content": "වැටුප් විෂමතා මුල් කර ගනිමින් හෙට (08) මධ්‍යම රාත්‍රියේ සිට පැය 48 ක සංඛේත වර්ජනයක් ක්‍රියාත්මක කිරීමට දුම්රිය වෘත්තීය සමිති තීරණය කර තිබේ. මෙම වර්ජනය සඳහා දුම්රිය නියාමකවරුන්ගේ සංගමය, දුම්රිය රියදුරුන්ගේ සංගමය සහ දුම්රිය ස්ථානාධිපතිවරුන්ගේ සංගමයේ සහය හිමිවී ඇති බව සඳහන්ය. මේ සම්බන්ධයෙන් අද දෙරණ සමඟ අදහස් දැක්වූ දුම්රිය ස්ථානාධිපතිවරුන්ගේ සංගමයේ සභාපති ජානක ප්‍රනාන්දු මහතා කියා සිටියේ වැටුප් විෂමතා මුල් කර ගනිමින් මෙම වර්ජනය කිරීමට සූදානම් බවයි. සිය ගැටළු සම්බන්ධයෙන් අදහස් පළ කළ දුම්රිය ස්ථානාධිපතිවරුන්ගේ සංගමයේ ප්‍රධාන ලේකම් ඉන්දික රුවන් පතිරණගේ මහතා කියා සිටියේ ගැටළු විසදීම සඳහා ජනාධිපතිවරයා හෝ අග්‍රමාත්‍යවරයා මැදිහත් විය යුතු බවයි. කෙසේවෙතත් දුම්රිය වර්ජනය හේතුවෙන් මගීන් හට සිදුවන අපහසුතා මඟහරවා ගැනීමට සහය වන බව ශ්‍රී ලංකා ගමනාගමන මණ්ඩලයේ මෙහෙයුම් අධ්‍යක්ෂ එච්.එම්.චන්ද්‍රසිරි මහතා පැවසුවේය.", "URL": "https://sinhala.adaderana.lk/news.php?nid=79608", "Category": null, "Parent URL": null}