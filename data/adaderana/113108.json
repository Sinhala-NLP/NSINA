{"Source": "Adaderana", "Timestamp": "July 1, 2019 09:38 am", "Headline": "සිංහයින්ට අහිමිව ගිය අවසන් බලාපොරොත්තුව", "News Content": "ලෝක කුසලාන එක්දින තරගාවලියේ මෙතෙක් අපරාජිත බව රැකගෙන සිටි ඉන්දීය කණ්ඩායම ලකුණු 31කින් පරාජය කිරීමට සත්කාරක එංගලන්ත කණ්ඩායම ඊයේ(30) සමත් විය. එංගලන්තය ලද ජය සමඟ අවසන් පූර්ව වටයට පිවිසීමට ශ්‍රී ලංකා කණ්ඩායම සතු වූ එකම බලාපොරොත්තුවත් මෙයින් අවසන් වීම කණගාටුවට කරුණක්. බර්මින්හැම් හීදි පැවති තරගයේ කාසියේ වාසිය දිනු එංගලන්තය පළමුව පන්දුවට පහර දීමට තීරණය කළා. ඒ අනුව පිටියට පිවිසි එංගලන්ත ආරම්භක පිතිකරුවන් යුගල තම නායකයාගේ තීරණයට සර්ව සාධාරණය ඉටු කළේ පළමු කඩුල්ලට ලකුණු 160ක සබඳතාවක් ගොඩ නගමින්. ජොනි බෙයාස්ටෝ පන්දු 109කදී ලකුණු 111ක් රැස් කළ අතර ජේසන් රෝයි ලකුණු 66ක් රැස් කරගත්තා. දෙවන කඩුල්ලට පිටියට එක් වු ජෝ රූට් ද ලකුණු 44ක් රැස් කරමින් තම කණ්ඩායමේ ලකුණු පුවරුව ශක්තිමත් කළේ ඉන්දීය පන්දු යවන්නන් පීඩනයට ලක් කරමින්. බෙයාස්ටෝගේ දැවි යාමෙන් පසු පිටියට එක් වු නායක ඔයින් මෝගන්ට ලකුණු පුවරුව ශක්තිමත් කිරීමට හැකි නොවු අතර ඔහු රැස් කළේ එක් ලකුණක් පමණයි. ‍ කේසෙවෙතත් එංගලන්ත ඉනිමේ අවසන් කඩුළු කිහිපය අඩු ලකුණු සංඛ්‍යාවක් තුළදී දැවි යාමත් සමග එංගලන්තය නියමිත පන්දුවාර 50 අවසානයේ කඩුළු 7ක් දැවි ලකුණු 337ක් රැස් කළා. ඉන්දියාව වෙනුවෙන් මොහොමඩ් ශාමි කඩුළු 5ක් දවා ගත්තා. ලකුණු 338 ක ජයග්‍රාහි ඉලක්කයක් හඹා යෑමට පිටියට පිවිසි ඉන්දීය ඉනිමේ පළමු කඩුල්ල ලකුණු 8ක් තුළදී දැවි ගිය නමුත් දෙවන කඩුල්ලට ලකුණු 138 සබඳතාවක් ගොඩ නගමින් තම කණ්ඩායම ජයග්‍රාහි මාවතට කැඳවාගෙන ඒමට රෝහිත් ශර්මා සහ නායක විරාත් කෝලි උත්සහයක නිරත වුණා. ශර්මා සිය එක්දින දිවියේ 25 වැනි ශතකය රැස් කළ අතර ලෝක කුසලාන තරගයකදී වැඩිම ශතක රැස් කළ ක්‍රීඩකයන්ගේ ලයිස්තුවේ දෙවන ස්ථානයට පත් වුණා. කෝලි රැස් කළ ලකුණු සංඛ්‍යාව 66ක්. කෙසේවෙතත් තරගයේ ජය දෙපසටම දෝලනය වූ පසුබිමක ඉන්දියාව ජයග්‍රහණය වෙනුවෙන් අවසන් පන්දුවාර 10 තුළදි ලකුණු 104ක් රැස් කර ගත යුතුවුණා. නමුත් ඔවුන්ට නියමිත පන්දුවාර 50 අවසානයේ කඩුළු 7ක් දැවි රැස් කරගත හැකි වූයේ ලකුණු 306ක් පමණයි. ඒ අනුව තරගයේ ජය එංගලන්තය හිමි කර ගත් අතර අවසන් පූර්ව වටයට පිවිසීමට තිබු එකම බලාපොරොත්තුවත් ශ්‍රී ලංකා පිලට ඊයේ අහිමිව ගියා. මේ අතර එංගලන්තය ප්‍රසාද ලකුණු සටහනේ සිව්වන ස්ථානය දක්වා ඉදිරියට පැමිණි අතර අවසන් පූර්ව වටයට පිවිසීමේ අවස්ථාව තවමත් එංගලන්තය සහ ඉන්දීය කණ්ඩායම් දෙකම සතුවනවා.", "URL": "https://sinhala.adaderana.lk/news.php?nid=113108", "Category": null, "Parent URL": null}