{"Source": "Adaderana", "Timestamp": "December 21, 2012 08:50 am", "Headline": "ලෝක විනාශය ගැන පසු විපරමක්", "News Content": "2012 දෙසැම්බර් 21 පිළිබඳව මීට වසර කිහිපයක සිට ලෝකයේ ‍බොහෝ දෙනාගේ අවධානය යොමුව තිබිණි. එදිනට‍ ලෝක විනාශය සිදු වන බවට ප්‍රචාරය වීම ඊට හේතු‍වයි. දෙසැම්බර් 21 වන දින ලෝක විනාශයක් සිදුවන බවට ප්‍රචාරය කරන්නවුන් ඊට මූලාශ කොට ගෙන ඇත්තේ කිස්තු පුර්ව 2000 කාලයේ දී මධ්‍යම අමෙරිකාවේ ‍ගෝතමාලාව ආශ්‍රිතව ජීවත් වූ මායාවරුන්ගේ දින දර්ශනයකි. 2012 වසරේ දෙසැම්බර් 21 වන දිනෙන් පසුව එම දින දර්ශනය අවසන් වනවාය යන්න පදනම් කර ගනිමින් ලෝක විනාශය යන මතය ප්‍රචලිත කිරීමට ඇතැම් පාර්ශව කටයුතු කරන ලදී. ඔවුන් ඒ සඳහා ප්‍රධාන වශයෙන් මාධ්‍ය කොට ගත්තේ අන්තර්ජාලයයි. අන්තර්ජාලය ඔස්සේ ලොව පුරා ජනතාව නොමඟ යැවීමට බොහෝ රටවල අන්තවාදී පිරිස් කටයුතු ක‍ළේය. මෙම සංසිද්ධිය පදනම් කරගනිම්න් චිත්‍රපට රැසක් ද නිර්මාණය විණි. ඇතැම් අවස්ථාවක ලෝක විනාශයක් වන බව සනාථ කිරීම සඳහා නිබිරූ නැමැති ආකාශ වස්තුවක් ගැටී පෘතුවිය විනාශ වන බවට ද ප්‍රචාර පැතිරවීය. දෙසැම්බර් 21 වනදාට ආසන්න දින 3 ක් පෘථිවිය අඳුරේ පවතින බවට තවකෙක් ප්‍රකාශ කළේය. ඇතැම් පිරිස් මෙම ලෝක විනාශය යන දුර්මතය වාණිජ පරමාර්ථ සඳහා ද යොදා ගත්හ. අන්තර්ජාලය ඔස්සේ මෙම දුර්මතය ප්‍රචාරය කළ පිරිස් ඊට ප්‍රංශ ජාතික ප්‍රකට අනාවැකි පළ කරන්නෙකු යැයි සැලකෙන නොස්ට්‍රඩාමුස්ගේ නම ද ආඳා ‍ගෙන තිබිණි. මායාවරුන්ගේ දින දර්ශනයට අනුව 2012 දෙසැම්බර් මාසයේ දී ලෝක විනාශය සිදුවන බවට නොස්ට්‍රඩාමුස් අනාවැකි පළ කර ඇති බව ඔවුන් ප්‍රචාරය කළේය. කෙසේ වෙතත් ‍මෙය හුදෙක් දුර්මතයක් පමණක් බව ලොව ප්‍රකට විද්වතුන් අභ්‍යවකාශ විශේෂඥයින් දිගින් දිගටම ප්‍රකාශ කර සිටියේය. ලොව සුපතලම අභ්‍යාවකාශ නිරීක්ෂණ මධ්‍යස්ථානය ලෙස සැලකෙන නාසා ආයතනය 2012 දෙසැම්බර් 21 වන අද ලෝක විනාශයක් සිදු නොවන බව තහවුරු කළේය. එය මෙරට විද්වතුන් මෙන්ම ආගමික නායකයින් ද සනාථ කර සිටියේය. ලෝක විනාශය යන්න සුළුතරයක් විසින් පටු අරමුණු ඉටුකර ගැනීම උදෙසා සිදු කළ ප්‍රචාරයක් බව ආකාශ වස්තු පර්යේෂණ පිළිබඳ විශේෂඥ මහාචාර්ය චන්දන ජයරත්න මහතා පවසයි. ලෝක විනාශය යන්න මිත්‍යාවක් බව බුද්ධ දේශනාවෙන් ද සනාථ කර ඇති බව පූජ්‍ය මහාචාර්ය බෙල්ලන්විල විමලරතන හිමි පෙන්වාදෙයි. මායාවරු‍න්ගේ දින දර්ශනය අනුව ලෝක විනාශයක් සිදුවන බවට වන මතය සාවද්‍ය බව ප්‍රකට භෞතික විද්‍යාඥයෙකු වන මහාචාර්ය නලින් ද සිල්වා මහතා ද පවසා සිටියි. පසුගිය දිනවල දිවයිනේ ඇතැම් ප්‍රදේශවල හටගත් ජලගැලීම්, රතු වැස්ස, නායයෑම් ආදිය ලෝක විනාශයේ පෙරනිමිති බව‍ට ඇතැම් පුද්ගලයින් ගෙන ගිය ප්‍රචාරයන් හි කිසිදු සත්‍යතාවක් නොමැති බව ආපදා කළමනාකරණ අමාත්‍ය මහින්ද අමරවීර මහතා සඳහන් කර සිටියි.", "URL": "https://sinhala.adaderana.lk/news.php?nid=30120", "Category": null, "Parent URL": null}