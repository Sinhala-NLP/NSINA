{"Source": "Adaderana", "Timestamp": "June 21, 2012 07:16 am", "Headline": "පරිපූරක වෙදුන් යළි සටනකට අරඅඳියි", "News Content": "යළි වෘත්තීය සමිති ක්‍රියාමාර්ගයක නිරත වීමට පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩලය තීරණය කර තිබේ. පරිපූරක වෛද්‍ය සේවා උපාධිධාරීන් බඳවා ගැනීම ප්‍රමාද කිරීමට එරෙහිව හා ඉල්ලීම් කිහිපයක් මුල්කරගනිමින් මෙම වෘත්තීය සමිති ක්‍රියාමාර්ගය ආරම්භ කිරීමට නියමිතය. ලබන 27 වැනි දිනට පෙර සිය ගැටලු සඳහා විසඳුම් ලබා නොදුනහොත් දීප ව්‍යාප්ත අඛණ්ඩ වැඩ වර්ජනයක නිරත වන බව පරිපූරක වෛද්‍ය සේවා වෘත්තීය සමිති ඒකාබද්ධ බලමණ්ඩලයේ සභාපති හරේන්ද්‍ර කුරුප්පු මහතා සඳහන් කළේය. මේ අතර තම සංගමය ආරම්භ කර ඇති වෘත්තීය සමිති ක්‍රියාමාර්ගයට ලබන 27 වැනි දින සිට ‍පවුල් සෞඛ්‍ය සේවා නිලධාරීන් ද සහභාගී කරගන්නා බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. එම සංගමයේ සභාපති උපුල් රෝහණ මහතා කියා සිටියේ වැටුප් දීමනා ඇතුළු ඉල්ලීම් කිහිපයක් මුල්කරගනිමින් තම සංගමය මේ වන විට වෘත්තීය සමිති ක්‍රියාමාර්ගයක නිරත වන බවයි.", "URL": "https://sinhala.adaderana.lk/news.php?nid=25192", "Category": null, "Parent URL": null}