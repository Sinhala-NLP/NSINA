{"Source": "Adaderana", "Timestamp": "March 15, 2014 03:24 pm", "Headline": "චැනල් ෆෝට ජි.එල් පිළිතුරු දෙයි", "News Content": "යුද්ධයෙන් අනතුරුව ශ්‍රී ලංකාව තුළ ක්‍රමවත් සංවර්ධනයක් සිදුවෙමින් තිබියදීත් චැනල් ෆෝ නාලිකාව තොරතුරු සොයා බැලීමකින් තොරව සිදුකරන කටයුතු ප්‍රතික්ෂේප කරන බව විදේශ අමාත්‍ය මහාචාර්ය ජී.එල්.පීරිස් මහතා පවසයි. අමාත්‍යවරයා පවසන්නේ සමබරතාවයකින් තොරව පක්ෂග්‍රාහීව ශ්‍රී ලංකාව සම්බන්ධයෙන් චැනල් ෆෝ නාලිකාව ඉදිරිපත් කර ඇති තොරතුරු අසත්‍ය බවයි. නිල සංචාරයක් සඳහා බ්‍රිතාන්‍යයට ගොස් සිටින විදේශ අමාත්‍ය මහාචාර්ය ජී.එල්.පීරිස් මහතා, චැනල් ෆෝ නාලිකාව සමඟ මාධ්‍ය සාකච්ජාවට එක්වෙමින් මෙම අදහස් පළ කර තිබේ. මෙම මාධ්‍ය සාකච්ජාව සඳහා පොදුරාජ්‍ය මණ්ඩලයීය මහලේකම් කමලේෂ් ශර්මා මහතා ඇතුළු පොදුරාජ්‍ය මණ්ඩලයීය අමාත්‍ය ක්‍රියාකාරීන්ගේ සංගමයේ අමාත්‍යවරු පිරිසක් එක්ව සිටි බව විදෙස් මාධ්‍ය වාර්තා කළේය. මෙහිදී අදහස් දක්වා ඇති විදේශ අමාත්‍යවරයා යුද්ධයෙන් අනතුරුව ශ්‍රී ලංකාවේ සිදුවන සංවර්ධන ක්‍රියාදාමය පිළිබඳවත් දීර්ඝ වශයෙන් කරුණු දක්වා ඇත. විශේෂයෙන්ම උතුරු ප්‍රදේශයේ ආර්ථික සංවර්ධනය සඳහා රජය ගෙන ඇති වැඩපිළිවෙළ සම්බන්ධයෙන් සහ උතුරු පළාතේ පැවැති මැතිවරණය පිළිබඳව ද කරුණු ඉදිරිපත් කර තිබේ. මේ අතර ශ්‍රී ලංකාව සම්බන්ධයෙන් පැනනැගී ඇති ගැටළු පිළිබඳව පොදුරාජ්‍ය මණ්ඩලය නිහඩ පිළිවෙතක් අනුගමනය කරන බවට එල්ලවන චෝදනා ප්‍රතික්ෂේප කරන බව පොදුරාජ්‍ය මණ්ඩල මහලේකම් කමලේෂ් ශර්මා මහතා පවසා ති‍ෙබ්. ශ්‍රී ලංකාව තුළ සාමය සහ සංහිඳියාව පවත්වාගෙන යමින් කටයුතු කිරීම සඳහා අවශ්‍ය සහය නිරන්තරයෙන් පොදුරාජ්‍ය මණ්ඩලය ලබාදෙන බව කමලේෂ් ශර්මා මහතා පවසා ඇත. පොදුරාජ්‍ය මණ්ඩලයීය අමාත්‍යවරුන්ගේ ක්‍රියාකාරීන්ගේ සංගමයේ නියෝජිතයින් පිරිසක් සමග ඊයේ ලන්ඩනයේ පැවති සාකච්ජාවක් අමතමින් ඔහු මේ බව පවසා ඇතැයි විදෙස් වාර්තා සඳහන් කළේය. එහිදී ඔහු පවසා ඇත්තේ ශ්‍රී ලංකාවේ සංවර්ධන කටයුතු පිළිබඳව ලක් රජය ගෙන ඇති වැඩපිළිවෙළට පොදුරාජ්‍ය මණ්ඩලයේ සහය ලබා දෙන බවයි. එමෙන්ම ප්‍රතිසන්ධානය සහ මානව හිමිකම් සුරැකීම සම්බන්ධයෙන් පැන නැගී ඇති ගැටළු නිරාකරණය කර ගැනීම සඳහා ශ්‍රී ලංකාවට සහය ලබාදීමට සුදානම් බව ද පොදුරාජ්‍ය මණ්ඩලයීය මහලේකම් කමලේෂ් ශර්මා මහතා මෙහිදී වැඩිදුරටත් පවසා ඇත.", "URL": "https://sinhala.adaderana.lk/news.php?nid=41829", "Category": null, "Parent URL": null}