{"Source": "Adaderana", "Timestamp": "July 26, 2018 07:23 am", "Headline": "ශ‍්‍රී ලංකාවේ සංහිඳියා වැඩපිළිවෙළ අමෙරිකා හමුදා ප‍්‍රධානියාගේ ඇගයීමට", "News Content": "දිවයිනට පැමිණ සිටින අමෙරිකා එක්සත් ජනපද හමුදාවේ පැසිෆික් කලාපීය අණ දෙන නිළධාරී ජෙනරාල් රොබර්ට් බී බ්‍රවුන් මහතා ජනාධිපති මෛත්‍රීපාල සිරිසේන මහතා හමුවී තිබේ. ජාතීන් අතර සුහදතාව වර්ධනය කරමින් වත්මන් රජය ගෙන යන සංහිදියා වැඩපිළිවෙල රොබර්ට් බී බ්‍රවුන් මහතා විසින් එහිදී ඇගයීමට ලක් කළ බව ජනාධිපති මාධ්‍ය අංශය සඳහන් කළේය. යුධ හමුදාපති ලුතිනන් ජනරාල් මහේෂ් සේනානායක මහතාගේ ආරාධනයකට අනුව සිව් දින නිළ සංචාරයක් සඳහා රොබර්ට් බී බ්‍රවුන් මහතා දිවයිනට පැමිණ තිබේ. කලාපීය ආපදා කළමනාකරණ ක්‍රියාවලියේදී එක්සත් ජනපද හමුදාවට සහය විය හැකි ආකාරය සහ ශ්‍රි ලංකා සාම සාධක හමුදාවට ජාත්‍යන්තර පුහුණු අවස්ථාවන් විවර කරගත හැකි ආකාරය පිළිබඳව මෙහිදී දීර්ඝ වශයෙන් සාකච්ඡා වී ඇති බව සඳහන්ය. බිම් බෝම්බ ඉවත් කිරීමේ කාර්යයේදී මෙරට හමුදාව දක්වන විශිෂ්ඨ දායකත්වය මෙහිදී ඇගයීමට ලක් කළ ජෙනරාල්වරයා එහිදී පළ කරන වෘත්තීයභාවය ඉතා ඉහලින් අගය කර තිබේ. 30 වසරක් පුරා පැවති ත්‍රස්ථවාදී යුද්ධය විජයග්‍රහණය කිරීමෙන් පසු එම අත්දැකීම් එවැනි සන්නද්ධ ගැටලු විසදීම සඳහා ගෝලීය හවුල්කරුවන් සමග හුවමාරු කරගැනීමේ වැදගත්කමද මෙහිදී අවධාරණය වූ බව ජනාධීපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=93217", "Category": null, "Parent URL": null}