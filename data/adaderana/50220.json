{"Source": "Adaderana", "Timestamp": "March 25, 2015 04:55 pm", "Headline": "හමුවු ශරීර කොටස් ගැන සී.අයි.ඩීය පරීක්ෂණ අරඹයි ", "News Content": "පසුගිය දින විවිධ ප්‍රදේශ වලින් සොයා ගන්නා ලද මෘත ශරීර කොටස් සම්බන්ධයෙන් පරීක්ෂණ පැවැත්වීම සඳහා අපරාධ පරීක්ෂණ දෙපාර්තමේන්තුවට බාරදුන් බව පොලීසිය පවසයි.එසේම මේ වන විට අදාළ ශරීර කොටස් කොළඹ ජාතික රෝහලේ සහ කළුබෝවිල ශික්ෂණ රෝහලේ තැන්පත් කර ඇති බවත්, එය පරීක්ෂණ කටයුතු වලට බාධාවක් බැවින් කළුබෝවිල ශික්ෂණ රෝහලේ ඇති ශරීර කොටස් කොළඹ ජාතික රෝහලට රැගෙන යෑමට අධිකරණ නියෝගයක් ලබා ගැනීමට බලාපොරොත්තු වන බවත් පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කාළේය. එසේම හමුවූ ශරීර කොටස් සම්බන්ධයෙන් ඩී.එන්.ඒ.පරීක්ෂණයක් සිදු කරන බවද ඒ මහතා පැවසුවේය.තවද පුද්ගලයින් දෙදෙනෙකුගේ ශරීර කොටස් මේ වන විට හමුවී ඇති බවත්, ඔවුන් අතුරුදහන් වු බවට මෙතෙක් තොරතුරක් නොලැබී ඇති බවත්, හෙතෙම සඳහන් කළේය.අදාළ ශරීර කොටස් හෝ පුද්ලගයින් සම්බන්ධයෙන් කිසියම් හෝ තොරතුරක් ඇත්නම් 0112 320 145 යන දුරකථන අංකයට දැනුම දෙන ලෙස ජනතාවගෙන් ඉල්ලා සිටින බවද පොලිස් මාධ්‍ය ප්‍රකාශකවරයා වැඩිදුරටත් කියා සිටියේය.දෙමටගොඩ, සිරිධම්ම මාවතේ ඇළකින් දණහිස් දෙකේ පහලින් කපාදැමූ පාද දෙකක් සොයාගත් අතර වැලිකඩ නාවල ඇළේ තිබී බාහුවෙන් කපා දැමූ මිනිස් වම් අතක් මෙන්ම පාර්ලිමේන්තුව පිටුපස දියවන්නා ඔයේ තිබී වම් අත නොමැති මළ සිරුරක් පොලීසිය විසින් පසුගිය දින සොයා ගන්නා ලදී.", "URL": "https://sinhala.adaderana.lk/news.php?nid=50220", "Category": null, "Parent URL": null}