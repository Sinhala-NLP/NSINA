{"Source": "Adaderana", "Timestamp": "February 20, 2019 07:29 am", "Headline": "ඔබටත් යාන්ත්‍රික කියතක් හිමිද? ළඟම පොලිස් ස්ථානයට යන්න", "News Content": "දැනට භාවිතා කරන සියලුම යාන්ත්‍රික කියත් ලියාපදිංචිය අද(20) සිට ආරම්භ කෙරන බව ආරක්ෂක අමාත්‍යාංශය පවසයි. ජනාධිපති මෛත්‍රීපාල සිරිසේන මහතා විසින් ගනු ලැබූ තීරණයකට අනුව මෙම ලියාපදිංචිය සිදු කරන බව එම අමාත්‍යාංශය සඳහන් කළේය. රාජ්‍ය, අර්ධ රාජ්‍ය, පෞද්ගලික අංශයේ ආයතනිකව හෝ පුද්ගලිකව භාවිතා කරන සියලුම යාන්ත්‍රික කියත් ළඟම ඇති පොලිස් ස්ථානයට ඉදිරිපත් කර ඒ සඳහා ලියාපදිංචි බලපත්‍රය ලබාගත යුතු වනවා. වන විනාශය පාලනය කිරිම, යාන්ත්‍රිනික කියත් භාවිතයෙන් සිදු වන ජාවාරම් නතර කිරිම සහ ගස් කැපීම නියමනය කිරිම මෙහි අරමුණ බව ආරක්ෂක අමාත්‍යාංශය සඳහන් කළේය. එමෙන්ම අදින් ආරම්භ කෙරෙන ලියාපදිංචි කිරිමේ කටයුතු ලබන 28 වනදායි අවසන් වන අතර එදිනට පෙර සියලු යාන්ත්‍රික කියත් ලියාපදිංචි කළ යුතු වෙයි. අදාල ලියාපදිංචි කිරිමෙන් පසු හඳුනාගැනිම සඳහා විශේෂ බලපත්‍රයක් සහ අංක තහඩුවක් නිකුත් කිරිමට නියමිත බව ආරක්ෂක අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104649", "Category": null, "Parent URL": null}