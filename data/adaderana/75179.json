{"Source": "Adaderana", "Timestamp": "July 12, 2017 04:53 pm", "Headline": " අධිකරණයේ ස්වාධීනත්වය ස්ථාපිත කරන්න  ශ්‍රී ලංකාව ගත් ක්‍රියාමාර්ග අගයයි", "News Content": "නීතියේ ආධිපත්‍යයේ හා අධිකරණයේ ස්වාධීනත්වය ස්ථාපිත කිරීමට ශ්‍රී ලංකාව ගෙන ඇති ක්‍රියාමාර්ග අගය කරන බව සාක් සම්මේලනයේ ප්‍රධාන ලේකම් අම්ජාඩ් හුසේන් මහතා ප්‍රකාශ කර තිබේ.අධිකරණ අමාත්‍ය විජේදාස රාජපක්ෂ මහතා සමඟ පැවති සාකච්ඡාවකදී ඔහු මේ බව ප්‍රකාශ කර ඇති බව අධිකරණ අමාත්‍යංශය සඳහන් කළේය.අධිකරණ අමාත්‍යංශයේදී පැවති මෙම හමුවේදී කලාපීය වශයෙන් මෙරට අධිකරණ ක්ෂේත්‍රය සංවර්ධනය කිරීම පිළිබඳව දීර්ඝ වශයෙන් සාකච්ඡා කර තිබේ.මෙරට අධිකරණ පද්ධතිය ශක්තිමත් කිරීමට රජය ගෙන ඇති ක්‍රියාමාර්ග පිළිබඳව අතිශයින් සතුටු විය හැකි බව දකුණු ආසියානු කලාපීය සංගමය හෙවත් සාක් සම්මේලනයේ ප්‍රධාන ලේකම් අම්ජාඩ් හුසේන් මහතා පවසා ඇත. රට තුළ ජාතීන් හා ආගම් අතර සහජීවනය ඇති කිරීමට ශ්‍රී ලංකා රජය ගෙන ඇති පියවර ප්‍රශංසනීය බවද ඔහු එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=75179", "Category": null, "Parent URL": null}