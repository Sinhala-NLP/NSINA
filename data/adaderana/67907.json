{"Source": "Adaderana", "Timestamp": "January 9, 2017 05:27 pm", "Headline": "වවුනියාවේ රාජ්‍ය නිලධාරීන්ගේ හිඟයක් ", "News Content": "වවුනියාව දිස්ත්‍රික්කයේ රාජ්‍ය නිලධාරීන්ගේ හිඟයක් පවතින බව වවුනියාව දිස්ත්‍රික් ලේකම් රෝහණ පුෂ්පකුමාර මහතා පවසයි.වවුනියාව දිස්ත්‍රික්කයේ සංවර්ධන කටයුතු සම්බන්ධයෙන් වවුනියාව දිස්ත්‍රික් මාධ්‍යවේදීන් දැනුම්වත් කිරීමේ අවස්ථාවකට එක්වෙමින් දිස්ත්‍රික් ලේකම්වරයා මේ බව සඳහන් කළ බව අද දෙරණ වාර්තාකරු සඳහන් කළේය.ග්‍රාම නිලධාරීන් 102ක් අවශ්‍යව සිටිය ද දැනට දිස්ත්‍රික්කය තුළ සිටින්නේ ග්‍රාම නිලධාරීන් 62 දෙනෙක් පමණක් බව දිස්ත්‍රික් ලේකම්වරයා පැවසීය.ඒ අනුව මේ වන විට ග්‍රාම නිලධාරීන් විභාග පවත්වා ඇති අතර ඉදිරියේදී ග්‍රාම නිලධාරී පුරප්පාඩු පිරවීමට කටයුතු කරන බව රෝහණ පුෂ්පකුමාර මහතා පැවසුවේය.එමෙන්ම කාර්මික නිලධාරීන්, සමෘද්ධි සංවර්ධන නිලධාරීන්, සමෘද්ධි කළමණාකරුවන්ගේද හිඟයක් පවතින බව ඒ මහතා වැඩිදුරටත් සඳහන් කළේය.දිස්ත්‍රික්කයේ සිටින කාර්මික නිලධාරීන්ගේ හිඟය හේතුවෙන් නැවත පදිංචි ජනතාව වෙත ස්ථීර නිවාස ලබාදීමේ වැඩසටහන් නිසි පරිදි ක්‍රියාත්මක කර ගැනීමට නොහැකි තත්ත්වයක් ද උදාවී ඇති බව දිස්ත්‍රික් ලේකම්වරයා කියා සිටියේය.", "URL": "https://sinhala.adaderana.lk/news.php?nid=67907", "Category": null, "Parent URL": null}