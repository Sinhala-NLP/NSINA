{"Source": "Adaderana", "Timestamp": "December 12, 2011 12:16 pm", "Headline": "රිසානා නීතිවිරෝධීව විදෙස්ගත කිරීම -ඇප සලකා බැලීම කල්යයි", "News Content": "සෞදි අරාබියේ මරණීය දණ්ඩනය නියම වී සිටින ශ්‍රී ලාංකික ගෘහ සේවිකා රිසානා නෆීක් නීතිවිරෝධී අයුරින් විදේශගත කිරීමට තැත් කළේ යැයි චෝදනා ලබා සිටින සැකකරුවන් තිදෙනාගේ ඇප ඉල්ලීම් සලකා බැලීම කොළඹ මහාධිකරණය විසින් කල් දමා තිබේ. අදාළ සැකකරුවන් තිදෙනාට එරෙහිව නීතිපතිවරයා පවරා ඇති අද(12) කැඳවූ අවස්ථාවේ දී ඔවුන් වෙනුවෙන් පෙනීසිටි නීතිඥවරුන් ඇප ඉල්ලීම් ඉදිරිපත් කළේය. එහෙත් එම ඇප ඉල්ලීම් ලබන 16 වනදා සලකා බලන බව ප්‍රකාශ කළ කොළඹ මහාධිකරණ විනිසුරු සුනිල් රාජපක්ෂ මහතා එදිනට මේ සම්බන්ධව කරුණු ඉදිරිපත් කරන ලෙස විත්තියේ නීතිඥවරුන්ට නියෝග කළේය. රිසානා නෆීක් නැමැති තරුණියගේ නියම වයස සඟවා අඩු වයසකින් යුතුව විදේශ ගමන් බලපත්‍රයක් සකස්කර ඇයව විදේශගත කළේ යැයි චෝදනා කරමින් නීතිපතිවරයා මෙම විත්තිකරුවන් තිදෙනාට එරෙහිව මහාධිකරණය හමුවෙහි නඩු පවරා ඇත.", "URL": "https://sinhala.adaderana.lk/news.php?nid=20628", "Category": null, "Parent URL": null}