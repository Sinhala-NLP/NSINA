{"Source": "Adaderana", "Timestamp": "June 22, 2011 08:55 am", "Headline": "ඉරාකයේ උපවාස කළ ශ්‍රී ලාංකිකයෝ උපවාසය අත්හරිති", "News Content": "ඉරාකයේ රැඳී සිටින ශ්‍රී ලාංකික ශ්‍රමිකයින් පිරිසක් සිදු කළ උපවාසය නවතා දමා තිබේ. ශ්‍රී ලාංකික බලධාරීන් දෙදෙනෙකු අදාළ ගැටලුවට පිළියම් සෙවීමට මැදිහත් වීම හේතුවෙන් උපවාසය අත්හැර දැමීමට තීරණය කළ බව ඉරාකයේ රැඳී සිටින ලලිත් කුමාර මහතා සඳහන් කරයි. ඉරාකයේ ඉදිකිරීම් සමාගමක සේවය කළ මෙම පිරිසට වැටුප් නොගෙවීම හේතුවෙන් ඔවුහු මෙම උපවාසය ආරම්භ කළ අතර ශ්‍රී ලාංකික ශ්‍රමිකයෝ 41 දෙනෙකු මෙම උපවාසයේ නිරත වී සිටියහ. ඉරාකයේ අල් - අමාරා ප්‍රදේශයේ පිහිටි අදාළ සමාගමේ ව්‍යාපෘති භූමියේ එම ශ්‍රමිකයින්ගෙන් 30 දෙනෙකු උපවාසයේ නිරතව සිටි අතර සෙසු ‍11 දෙනා බැග්ඩෑඩ් හි පිහිටි අදාළ ඉදිකිරීම් සමාගමේ කාර්යාලයේ රැඳී සිටිමින් තමාට හිඟ වැටුප් ලබා දෙන ලෙස ඉල්ලමින් උපවාසයේ නිරතවිය. බැග්ඩෑඩ්හි සිටින සමන්ත සේනනානායක මහතා කියා සිටියේ තමන් දැනට උපවාසය අත්හැර ඇතත් බැග්ඩෑඩ්හි අධි ආරක්ෂිත කලාපය තුළ කව දුරටත් රැඳි සිටින බවයි. අල්-අමාරාහි රැඳී සිටින උපවාසකරුවන් එහි බලධාරීන් සමග සාකච්ඡා පවත්වා විසඳුමකට පැමිණි බව දැන ගන්නට ලැබුණත් ඔවුන් බැග්ඩෑඩ් වලට පැමිණෙන තුරු නිශ්චිත තොරතුරු දැන ගැනීමට හැකියාවක් නොමැති බව හෙතෙම පෙන්වාදුන්නේය. ඉරාකයේ අල් - අමාරා හි රැඳී සිටින ලලිත් කුමාර මහතා කියා සිටියේ ශ්‍රී ලංකා නිලධාරීන් දෙපළ අල් - අමාරා හි බලධාරීන් හමු වී තමාගේ ගැටලුව පිළිබඳ සාකච්ඡා පැවැත්වූ බවයි. දෙසතියක් ඇතුළත තමන්ට අදාළ හිඟ වැටුප් ලබා දීමට ඉරාක බලධාරීන් පොරොන්දු වූ බව ශ්‍රී ලාංකික නිලධාරීන් දැන් වූ බව ලලිත් කුමාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16927", "Category": null, "Parent URL": null}