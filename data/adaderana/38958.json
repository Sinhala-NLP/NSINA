{"Source": "Adaderana", "Timestamp": "November 19, 2013 01:23 pm", "Headline": "සමාව ගැනීමෙන් පසු උද්ඝෝෂණය අවසන් ", "News Content": "එක්සත් ජාතික පක්ෂ සිරිකොත මූලස්ථානය අසළ බොදුබල සේනා සංවිධානය විසින් පැවැත්වු උද්ඝෝෂණය අවසන් කර තිබේ. එක්සත් ජාතික පක්ෂ මන්ත්‍රීවරුන් පිරිසක්, බොදුබල සේනා සංවිධානයේ ප්‍රධාන ලේකම් ගලබොඩ අත්තේ ඥානසාර හිමි ඇතුළු ස්වාමීන් වහන්සේගෙන් සමාව ගැනීමෙන් අනතුරුව උද්ඝෝෂණය අවසන් වු බව අද දෙරණ වාර්තාකරු සඳහන් කළේය. සිරිකොත පක්ෂ මූලස්ථානයේ පැවැත්වු ප්‍රදර්ශනයකට විරෝධය පළ කිරීමේ උද්ඝෝෂණයක් පසුගිය 14 වැනිදා බොදුබල සේනා සංවිධානය විසින් පැවැත්වු අතර එහිදි එම සංවිධානයේ ස්වාමීන් වහන්සේ සිරිකොත පක්ෂ මූලස්ථානයට ඇතුළු වීමට උත්සාහ කිරීමේ දී ගැටුම්කාරී තත්ත්වයක් හටගන්නා ලදී. එහිදි බොදුබල සේනා සංවිධානයේ ස්වාමීන් වහන්සේට පහරදීමක් ද සිදුව තිබුණි. අදාළ සිදුවීමට විරෝධය පළ කිරීම සඳහා බොදුබල සේනා සංවිධානය අද(19) පෙරවරුවේ සිරිකොත පක්ෂ මූලස්ථානය ඉදිරිපිට උද්ඝෝෂණයක් ආරම්භ කරන ලදී. කෙසේ වෙතත් එක්සත් ජාතික පක්ෂ පාර්ලිමේන්තු මන්ත්‍රීවරුන් වන රවී කරුණානායක, රුවන් විජේවර්ධන සහ එම පක්ෂයේ ජාතික සංවිධායක දයා ගමගේ යන මහත්වරුන් සිද්ධිය සම්බන්ධයෙන් සමාව ගැනීමත් සමඟ උද්ඝෝෂණ අවසන් කර තිබේ.", "URL": "https://sinhala.adaderana.lk/news.php?nid=38958", "Category": null, "Parent URL": null}