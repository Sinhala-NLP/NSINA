{"Source": "Adaderana", "Timestamp": "February 15, 2019 04:32 pm", "Headline": "හෙල්මට් එකකින් පහරදී බිරිඳ ඝාතනය කළ සැමියෙකු අත්අඩංගුවට", "News Content": "යතුරුපැදි හිස් වැසුමකින් පහරදී සිය බිරිඳ ඝාතනය කළ බවට සැක පිට සැමියෙකු මාතලේ යටවත්ත පොලීසියෙන් අද(15) අලුයම අත්අඩංගුවට ගත් බව යටවත්ත පොලීසිය පවසයි. පසුගිය තුන් වන දින ඇදවැටීමකින් තුවාල වූ බව පවසා කාන්තාවක මාතලේ යටවත්ත රෝහලට ඇතුළත් කිරීමෙන් පසුව අසාධ්‍ය තත්ත්වයේ පසුවීමත් සමඟ ඇය මාතලේ රෝහලටත් ඉන් පසුව මහනුවර මහ රෝහලට මාරු කර යවා තිබුණු බවත් පසුව 13 වන දින රාත්‍රී මෙම කාන්තාව මහනුවර රෝහලේ දී සැත්කමකට ද භාජනය කොට සිටියදී මිය ගොස් ඇතැයි පොලීසිය කියයි. අසාධ්‍ය තත්ත්වයේ සිටි මෙම කාන්තාවගේ සැත්කම කළ වෛද්‍යවරුන් ‍ප්‍රකාශ කොට ඇත්තේ ඇඳවැටීමකින් නොව තදබල පහරදීමකින් ඇයගේ සුසුම්නාව ප්‍රදේශයේ බරපතල හානි සිදුව තිබෙන බව පොලීසිය කියයි. පසුව මියගිය කාන්තාවගේ සැමියා සැකපිට අත්අඩංගුවට ගෙන ප්‍රශ්න කිරීමේදී තම බිරිඳට යතුරුපැදි හිස් වැසුමකින් පහරදුන් බව හෙළිවී ඇතැයි යටවත්ත පොලීසියේ ස්ථානාධිපති පොලිස් පරීක්ෂක ඩබ්ලිව්. එම්. වල්පොල මහතා පැවසීය. සැමියාගේ පහරදීමෙන් මෙසේ මියගොස් ඇත්තේ යටවත්ත ප්‍රදේශයේ පදිංචි කේ .ජී. ලාලනී සෙනෙවිරත්න (37) හැවිරිදි තිදරු මවකි. මියගිය කාන්තාව මොරගහකන්ද ජලාශ ව්‍යාපෘති කාර්යාලයේ සහකාර කළමනාකාරවරියක් ලෙස සේවය කළ බව පොලීසිය කියයි. අත්අඩංගුවට ගත් සැමියා ජල හා ජලාපවාහන මණ්ඩලයේ රියදුරකු බව පොලීසිය කියයි. මියගිය කාන්තාවට වයස අවුරුදු 12 ක වයස අවුරුදු නමයක, සහ වයස අවුරුදු එකහමාරක් වූ දරුවන් තිදෙනකු සිටින බවද පොලීසිය සඳහන් කළේය. මෙම අඹු සැමි යුවළ අතර නිරන්තරයෙන්ම ගැටුම්කාරී තත්ත්වයන් සහ අඩදබර සිදු වූ බව පොලිස් පරීක්ෂණවලදී හෙළිවී තිබේ. පසුගිය තුන් වන දින ද දෙදෙනා අතර ඇතිවූ බහින්බස් වීමක් දුරදිග ගොස් මියගිය කාන්තාව සිය මවගේ නිවසට ගොස් සිටියදී එම නිවසට පැමිණි සැමියා යතුරුපැදි හිස් වැසුමකින් පහරදී ඇති බව පොලිස් පරීක්ෂණවලදී හෙළිවී ඇතැයි ස්ථානාධිපති ඩබ්ලිව්. එම්. වල්පොල මහතා වැඩිදුරටත් සඳහන් කළේය. මියගිය කාන්තාවගේ මරණය පිළිබඳව පශ්චාත් මරණ පරීක්ෂණය අද(15) දින පෙරවරුවේ මහනුවර මහ රෝහලේ දී පැවැත්වීමට නියමිතව තිබිණි. අත්අඩංගුවට ගත් සැකකාර සැමියා අද දින මහේස්ත්‍රාත් අධිකරණයට ඉදිරිපත් කිරීමට නියමිත බව යටවත්ත පොලීසිය පවසයි. මාතලේ සහකාර පොලිස් අධිකාරී අජිත් වංශනාත මහතාගේ උපදෙස් පරිදි යටවත්ත පොලීසියේ ස්ථානාධිපති පොලිස් පරීක්ෂක ඩබ්ලිව් .එම් .වල්පොළ මහතා අපරාධ අංශයේ ස්ථානාධිපති උප පොලිස් පරීක්ෂක හෙට්ටිආරච්චි මෙන්ම උප පොලිස් පරීක්ෂක විජේරත්න බණ්ඩාර යන නිලධාරීහු පරීක්ෂණ පවත්වයි.", "URL": "https://sinhala.adaderana.lk/news.php?nid=104403", "Category": null, "Parent URL": null}