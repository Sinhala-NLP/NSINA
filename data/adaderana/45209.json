{"Source": "Adaderana", "Timestamp": "August 8, 2014 09:50 am", "Headline": "දැරිය පැහැරගත් සෙබළා වැඩිදුරක් නොයයි", "News Content": "පාසලේ පැවති උපකාරක පංතියක් අවසන් කර නිවස බලා යමින් සිටි බාළවයස්කාර දැරියක පැහැරගෙන යමින් සිටි බව කියන යුධ හමුදා සෙබළෙකු අත්අඩංගුවට ගෙන ඇති බව මාදම්පේ පොලීසිය කියයි. ඊයේ (07) සවස මාදම්පේ - මැදගම ප්‍රදේශයේදී මෙම අත්අඩංගුවට ගැනීම සිදු කර ඇත. පැහැර ගැනීමට ලක්ව ඇත්තේ බිංගිරිය - වැල්ලරාව පදිංචිකාරියක් වන වයස අවුරුදු 15 ක් වන බාල වයස්කාර දැරියකි. පාසලේ පැවති උපකාරක පංතියකට සහභාගි වී ආපසු නිවස බලා යමින් සිටි දියණිය කිසියම් අයෙකු විසින් පැහැරගෙන ගොස් ඇති බවට දැරියගේ මව්පියන් විසින් පොලීසියට කර ඇති පැමිණිල්ලකට අනුව මෙම අත්අඩංගුවට ගැනීම සිදු කර ඇත. සැකකරු යතුරු පැදියකින් දැරිය පැහැරගෙන යමින් සිටි බව පැවසේ. අත්අඩංගුවට ගෙන ඇති සැකකරු කන්කසන්තුරේ යුධ හමුදා කඳවුරට අනුයුක්තව සේවය කරන අයෙකු බව පොලීසිය කියයි. වයස අවුරුදු 23 ක් වන සැකකරු මාදම්පේ - පනිරෙන්දාව දේවාල වත්ත පදිංචිකරුවෙකි. සැකකරු වසර දෙකක (02) පමණ කාලයක් තමන් සමග ප්‍රේම සම්බන්ධතාවයක් පැවැත්වූ බවත්, එහි ප්‍රතිඵලයක් ලෙස සැකකරුගේ ඉල්ලීම පරිදි ඔහු සමග ගිය බවත් දැරිය පොලීසිය හමුවේ පවසා ඇත. සැකකරු හලාවත දිසා අධිකරණයට ඉදිරිපත් කිරීමට නියමිතය. මාදම්පේ පොලිස් ස්ථානාධිපති පොලිස් පරීක්ෂක ප්‍රසන්න ජයලත් මහතා ඇතුළු නිලධාරීන් විසින් මෙම අත්අඩංගුවට ගැනීම සිදු කර ඇත.", "URL": "https://sinhala.adaderana.lk/news.php?nid=45209", "Category": null, "Parent URL": null}