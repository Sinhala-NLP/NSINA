{"Source": "Adaderana", "Timestamp": "November 14, 2010 08:22 am", "Headline": "හෙට සිට රජයේ රෝහල්වල බාහිර අංශ රාත්‍රී 8 තෙක් විවෘතයි", "News Content": "දිවයිනේ සියලු රජයේ රෝහල් වල බාහිර රෝගී අංශ ‍හෙට සිට දිනපතා රාත්‍රී 8.00 දක්වා විවෘතව තබන ලෙස සෞඛ්‍ය අමාත්‍යාංශය විසින් රෝහල් බලධාරීන්ට උපදෙස් ලබා දී තිබේ. ශික්ෂණ රෝහල් , මහරෝහල් , පළාත් රෝහල් සහ දිස්ත්‍රික් රෝහල් වල බාහිර රෝගී අංශ සඳහා මෙම උපදෙස් ලබා දී ඇති බව අමාත්‍යාංශ ලේකම් වෛද්‍ය ටී.ආර් රුබේරු මහතා පවසයි. ඒ අනුව උදෑසන 7.00 සිට රාත්‍රී 8.00 දක්වා ඕනෑම වේලාවක් තුළ දී බාහිර රෝගී අංශයෙන් ප්‍රතිකාර ලබා ගත හැකිය. මීට පෙර එම රෝහල් වල බාහිර රෝගී අංශයෙන් සාමාන්‍ය රෝගී තත්ත්වයන් සඳහා ප්‍රතිකාර ලබා ගත හැකි වූ‍යේ පස්වරු 4.00 දක්වා පමණි. එහෙත් හදිසි රෝගී තත්ත්වයන් සඳහා පැය 24 පුරාම බාහිර රෝගී අංශ සේවාවන් ක්‍රියාත්මක වූ බව අමාත්‍යාංශ ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12133", "Category": null, "Parent URL": null}