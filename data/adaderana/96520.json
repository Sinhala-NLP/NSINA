{"Source": "Adaderana", "Timestamp": "September 22, 2018 09:54 am", "Headline": "මැදවච්චියේදී වල් අලි පහරදීමෙන් අයෙක් මරුට", "News Content": "යාපනය නුවර ප්‍රධාන මාර්ගයේ මැදවච්චිය,ඉසන්බැස්සගල පූනෑව ඉසිපතන මහා විද්‍යාලය ආසන්නයේදී වල් අලි පහරදීමෙන් ඊයේ (21) රාත්‍රියේ පුද්ගලයෙකු ජිවිතක්ෂයට පත්ව,තවත් පුද්ගලයෙකු බරපතළ තුවාල ලබා ඇති බව මැදවච්චිය පොලීසිය පවසයි. පොලීසිය පැවසූවේ යතුරුපැදියකින් පූනෑව කිඩවරන්කුලම ප්‍රදේශයේ සිට මැදවච්චිය බලා ධාවන කළ පිරිසකට වල් අලි ප්‍රහාරය එල්ල වී ඇති බවයි. අලි පහරදීමෙන් මැදවච්චිය,පූනෑව,කිඩවරන්කුලම ප්‍රදේශයේ පදිංචි 24 හැවිරිදි රන්දික මොහාන් ගුණපාල නමැති තරුණයෙකු ජිවිතක්ෂයට පත්ව ඇති අතර, අදාළ ප්‍රදේශයේම පදිංචි 42 හැවිරිදි අශෝක කරුණාරත්න නමැති පුද්ගලයෙකු බරපතළ තුවාල ලබා ඇති බවද පොලීසිය පැවසීය. මියගිය පුද්ගලයාගේ සිරුර මැදවච්චිය රෝහලේ තැන්පත් කොට ඇති අතර,තුවාල ලැබු පුද්ගලයා අනුරාධපුර රෝහලේ ප්‍රතිකාර ලබන බවද පොලිසිය සදහන් කළේය. සිද්ධිය සම්බන්ධයෙන් මැදවච්චිය පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=96520", "Category": null, "Parent URL": null}