{"Source": "Adaderana", "Timestamp": "March 20, 2013 11:04 am", "Headline": " ඉන්දියානු විරෝධයෙන් මාර්ගය අවහිරයි", "News Content": "කොළඹ-කොල්ලුපිටිය මංසන්ධියේ සිට ගෝල්ෆේස් වටරවුම දක්වා මාර්ගය අවහිරවී ඇති බව අද දෙරණ වාර්තාකරු පවසයි. ඉන්දියානු මහ කොමසාරිස් කාර්යාලය දක්වා ගමන්කරමින් ඇති විරෝධතා පා ගමනක් හේතුවෙන් දැඩි රථ වාහන තදබදයක් නිර්මාණයවීම ඊට හේතුවයි. තමිල්නාඩු ප්‍රාන්තයේ ශ්‍රී ලංකාවට එරෙහිව දිගින් දිගටම විරෝධය පළකරමින් සිටින අතර පසුගියදා චෙන්නායිහිදී ලාංකික හිමනමක් ප්‍රහාරයට ලක්විය. අන්තවාදීන් සුළු පිරිසකගේ ක්‍රියාකලාපය හේතුවෙන් උද්ගතවී ඇති තත්ත්වය දෙරට අතර රාජ්‍ය තාන්ත්‍රික සබඳතාවය පළුදුවීමට කිසිසේත්ම හේතුනොවන බව ඉන්දීය මහ කොමසාරිස් කාර්යාලය විසින් නිකුත් කළ නිවේදනයක දැක්වෙයි. අමෙරිකා එක්සත් ජනපදය විසින් මේවන විට ශ්‍රී ලංකාවට එරෙහිව එක්සත් ජාතීන්ගේ මානව හිමිකම් සමුළුවට යෝජනාවක් ඉදිරිපත් කර ඇති අතර ඉන්දියාව විසින්ද එවැනි යෝජනාවක් ඉදිරිපත් කළ යුතු බවට තමිල්නාඩුව බලපෑම් කරමින් සිටියි. ඉන්දියාවේ මෙම ක්‍රියාකලාපයට විරෝධය පාමින් අද\" රාවණා බලය \" නැමැති සංවිධානයක් විසින් මෙම උද්ඝෝසණය සංවිධානය කර ඇති අතර ගාලුමුවදොර පිටිය ආසන්නයේ සිට පාගමනින් පැමිණි උද්ඝෝෂණකරුවෝ මේවන විට ඉන්දීය මහකොමසාරිස් කාර්යාලය ඉදිරිපිට උද්ඝෝෂණයේ නිරත වෙති.", "URL": "https://sinhala.adaderana.lk/news.php?nid=32582", "Category": null, "Parent URL": null}