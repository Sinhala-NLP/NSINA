{"Source": "Adaderana", "Timestamp": "October 24, 2011 08:10 am", "Headline": "ස්වෛරී රාජ්‍යයක නායකයෙකු මරා දමලා -බටහිර රටවල් නිහඬයි", "News Content": "මානව හිමිකම්, යුද අපරාධ හා ප්‍රජාතන්ත්‍රවාදය සම්බන්ධයෙන් අන් රටවලට බලපෑම් කරන නේටෝ රටවල නායකයින්ගේ ක්‍රියාකලාපයන් පිළිබඳව කිසිසේත් සෑහිමකට පත් විය නොහැකි බව ජාතික නිදහස් පෙරමුණ පවසයි. ස්වෛරී රාජ්‍යයක නායකයෙකු මරා දමා ඇති අවස්ථාවක බටහිර රටවල් නිහඬ පිළිවෙතක් අනුගමනය කරමින් සිටින බව එම පක්ෂයේ නායක විමල් වීරවංශ මහතා නිවේදනයක් නිකුත් කරමින් පෙන්වා දෙයි. රටවල්වල පවත්නා සම්පත්වලට ඇති ලෝභකම හේතුවෙන් එම රටවල් ආක්‍රමණය කිරීමට බටහිර රටවල් ගෙන ඇති ක්‍රියාමාර්ග මේ වන විට මනාව තහවුරු වී ඇති බව ඔහු සඳහන් කරයි. ලිබියානු නායක කර්නල් මුවමර් ගඩාෆි මිලේච්ඡ ලෙස ඝාතනය කිරීම දැඩි පිළිකුලෙන් යුතුව හෙළා දකින බව විමල් වීරවංශ මහතා සිය නිවේදනයෙන් වැඩිදුරටත් පෙන්වා දෙයි. කවුරුන් කවර දේ ප්‍රකාශ කළ ද ලිබියාව අද පවත්නා තත්ත්වයට ගොඩනැඟුණු ලැබුවේ ද ගඩාෆි විසින් බව ඔහු ප්‍රකාශ කරයි. ගඩාෆිගේ පාලනය පිළිබද විවේචනයන් තිබුණ ද එරට සමාජ, ආර්ථික රටාවට සාපේක්ෂකව ලිබියාව තුළ ගොඩනැගී තිබුණේ ඔවුන්ට ආවේණික පාලන රටාවක් බව විමල් වීරවංශ මහතා පවසයි.", "URL": "https://sinhala.adaderana.lk/news.php?nid=19546", "Category": null, "Parent URL": null}