{"Source": "Adaderana", "Timestamp": "September 25, 2013 04:15 pm", "Headline": "පුත්තලම ඡන්ද පත්‍රිකා ගැන විමසීම කල්යයි", "News Content": "පුත්තලම ශාන්ත ඇන්ඩෘ මධ්‍ය මහා විද්‍යාලරලයේ තිබී හමුවු ඡන්ද පත්‍රිකා තොගය සම්බන්ධයෙන් වු විමසීම ලබන මස 09 වැනි දින දක්වා කල් තැබීමට පුත්තලම දිසා විනිසුරු රංග කලන්සුරිය මහතා විසින් අද (25) නියෝග කර තිබේ. ඡන්දය සහ මනාපය සලකුණු කරන ලද ඡන්ද පත්‍රිකා තොගයක් පුත්තලම ශාන්ත ඇන්ඩෘ මධ්‍ය මහා විද්‍යාලයේ ශාලාවක් තුළ තිබී හමුවීමත් සමගම මෙම ගැටළුව ඇති විය. ඡන්ද පත්‍රිකා විවෘතව තිබු අතර ඒවා ගෝනි 03 ක බහා තිබු බව පැවසෙයි. පසුව මැතිවරණ කොමසාරිස්වරයාද එම ස්ථානයට පැමිණ සිදුකරන විමර්ශනයකින් අනතුරුව අදාළ ඡන්ද පත්‍රිකා නැවත සුරක්ෂිතව අසුරා මුද්‍රා තබා පුත්තලම පොලීසිය වෙත භාර දෙන ලදී. එසේ පොලීසිය වෙත භාර දී තිබු ඡන්ද පත්‍රිකා තොගය පුත්තලම පොලීසිය විසින් අධිකරණය වෙත ඉදිරිපත් ලද අතර පුත්තලම අතිරේක දිසා ලේකම්වරයා,සහකාර මැතිවරණ කොමසාරිස්වරයා, පුත්තලම කොට්ඨාශ බාර පොලිස් අධිකාරීවරයා මෙන්ම සහකාර පොලිස් අධිකාරීවරුන් කීප දෙනෙකුම පැමිණිල්ල වෙනුවෙන් පෙනී සිටියහ. මේ සම්බන්ධයෙන් වු විමසීම කල් තැබූ දිසා විනිසුරුවරයා මෙම ඡන්ද පත්‍රිකා අදාළ ස්ථානයට ලැබුනේ කුමන ආකාරයටද,ඒවා කුමන ඡන්ද මධ්‍යස්ථානයේ පාවිච්චි කළ ඒවාද යන්න සම්බන්ධයෙන් වාර්තාවක් ඉදිරිපත් කරන ලෙසද ඡන්ද පත්‍රිකා ඉදිරිපත් කළ නිළධාන්ට නියෝග කළේය.", "URL": "https://sinhala.adaderana.lk/news.php?nid=37691", "Category": null, "Parent URL": null}