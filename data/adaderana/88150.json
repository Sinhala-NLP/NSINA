{"Source": "Adaderana", "Timestamp": "April 27, 2018 01:52 pm", "Headline": "නීතිඥ මෛත්‍රී ගුණරත්නට දුරකථනයෙන් තර්ජනය කිරීම සම්බන්ධයෙන් අත්අඩංගුවට ගත් ව්‍යාපාරිකයාට ඇප", "News Content": "එක්සත් ජාතික නිදහස් පෙරමුණේ ලේකම් නීතිඥ මෛත්‍රි ගුණරත්න මහතාට දුරකථනය මඟින් බැණ තර්ජනය කළේ යැයි කියන සිද්ධියක් සම්බන්ධයෙන් සැකපිට අත් අඩංගුවට ගත් රත්නපුර ප්‍රදේශයේ පදිංචි මැණික් ව්‍යාපාරිකයෙකු ඇප මත මුදාහැරීමට කොළඹ ප්‍රධාන මහේස්ත්‍රාත් අධිකරණය නියම කර තිබේ. කුරුඳුවත්ත පොලිසිය මඟින් අත්අඩංගුවට ගත් ඩිශාන් දමිත්‍රී ප්‍රේමතිලක නැමති මෙම සැකකරු කොළඹ ප්‍රධාන මහේස්ත්‍රාත් රණසිංහ බණ්ඩාර මහතා ඉදිරියට පමුණුවන ලැබීය. කුරුඳුවත්ත පොලිසිය අධිකරණයට ඉදිරිපත් කළ වාර්තාව මඟින් සඳහන් කර තිබෙන්නේ අග්‍රමාත්‍ය රනිල් වික්‍රමසිංහ මහතාට එරෙහිව පාර්ලිමේන්තුවේ විශ්වාසභංග යෝජනාව ඉදිරිපත් කර විවාදයට ගත් පසුගිය 4 වනදා සැකකරු විසින් මෛත්‍රී ගුණරත්න මහතාට බැණ තර්ජනය කර ඇති බවයි. දුරකථනය ඔස්සේ මෙම තර්ජනය කිරීම සිදුකර ඇතැයි සඳහන් කළ පොලීසිය අග්‍රාමාත්‍ය රනිල් වික්‍රමසිංහ මහතාට එරෙහිව පැමිණිලිකාර මෛත්‍රී ගුණරත්න මහතා විසින් පා ගමන් යාම ඇතුළු කටයුතු විවේචනය කරමින් සැකකරු විසින් මෙම තර්ජනය එල්ල කර ඇති බව පොලීසිය පවසයි. සැකකරු වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් මෙය සමථ මණ්ඩලයට යොමු කළ හැකි පැමිණිල්ලක් බැවින් සැකකරුට ඇප මත මුදා හරින මෙන් අධිකරණයෙන් ඉල්ලා සිටියේය. එම ඉල්ලීම පිළිගත් කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා සැකකරු රුපියල් ලක්ෂ 5ක පුද්ගලික ඇපයක් මත මුදාහැරීමට නියම කළ අතර වැඩි දුර විභාගය ජුනි මස 01 වනදා කැඳවීමට ද නියම කළේය.", "URL": "https://sinhala.adaderana.lk/news.php?nid=88150", "Category": null, "Parent URL": null}