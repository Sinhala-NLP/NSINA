{"Source": "Adaderana", "Timestamp": "February 26, 2010 10:05 am", "Headline": "සැකකරුවන් නිදහස්", "News Content": "පසුගිය ජනාධිපතිවරණ සමයේ රජයට එරෙහිව ප්‍රහාරයක් එල්ල කිරීම සඳහා ගිනි අවි රැස් කළ බවට වූ චෝදනා මත අත්අඩංගුවට ගත් සිවිල් පුද්ගලයන් දෙදෙනෙකු නිදහස් කර තිබේ. අපරාධ පරීක්ෂණ දෙපාර්තමේන්තුව විසින් රැඳවුම් නියෝග මත ප්‍රශ්න කිරීම් වලින් අනතුරුව අදාළ සැකකරුවන් දෙදෙනා ඊයේ කොළඹ මහේස්ත්‍රාත් අධිකරණයට ඉදිරිපත් කළේය. සැකකරුවන්ට එරෙහිව චෝදනා ඉදිරිපත් කිරීම සඳහා ප්‍රමාණවත් සාක්ෂි නොමැති බව රහස් පොලිසිය අධිකරණයට දැනුම් දුන්නේය. එය සලකා බැලූ අතිරේක මහේස්ත්‍රාත් ලාල් බණ්ඩාර මහතා සැකකරුවන් නිදහස් කිරීමට නියෝග කළේය. මාළිගාවත්ත බෝධිරුක්ඛාරාම විහාරස්ථානයේ තිබී අත්බෝම්බ සහ ගිනි අවි සොයා ගැනීම සම්බන්ධයෙන් අත්අඩංගුවට ගත් පූජ්‍ය ඌව තැන්නේ සුමන හිමියන් අපරාධ පරීක්ෂණ දෙපාර්තමේන්තුව විසින් රැඳවුම් නියෝග මත තවදුරටත් රඳවාගෙන සිටියි.", "URL": "https://sinhala.adaderana.lk/news.php?nid=6942", "Category": null, "Parent URL": null}