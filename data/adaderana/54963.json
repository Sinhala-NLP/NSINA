{"Source": "Adaderana", "Timestamp": "November 8, 2015 07:21 pm", "Headline": "සෝභිත හිමිගේ නිසළ දේහය මව්රටට වැඩමකරවයි ", "News Content": "අපවත් වී වදාළ අති පූජ්‍ය මාදුළුවාවේ සෝභිත හිමියන්ගේ ශ්‍රී දේහය මීට ස්වල්ප මොහොතකට පෙර මෙරටට වැඩමකරවා තීබේ. ඒ සිංගප්පුරුවේ සිට ශ්‍රී ලංකාවට පැමිණි යු.එල් 309 දරණ ගුවන් යානයෙනි. හෙට උදෑසන සිට එළඹෙන බ්‍රහස්පතින්දා දින දක්වා ‍පූජ්‍ය මාදුළුවාවේ සෝභිත හිමිගේ නිසළ දේහයට අවසන් ගෞරව දැක්වීම සඳහා මහජනතාව වෙනුවෙන් කෝට්ටේ ශ්‍රී නාගවිහාරයේ තැන්පත් කොට තිබේ. ආදාහන පූජෝත්සවය ලබන බ්‍රහස්පතින්දා පූර්ණ රාජ්‍ය ගෞරව සහිතව සිදුකිරීමට සැලසුම් කර ඇති බව බුද්ධ ශාසන හා අධිකරණ අමාත්‍ය විජේදාස රාජපක්ෂ මහතා සඳහන් කළේය. කලක් රෝගතුරව සිටි අති පූජ්‍ය මාදුළුවාවේ සෝභිත හිමි පසුගිය 03 වන දින වැඩිදුර ප්‍රතිකාර සඳහා සිංගප්පූරුවේ මවුන්ට් එළිසබෙත් රෝහල වෙත වැඩම කරවනු ලැබුණි. එම රෝහලේ ප්‍රතිකාර ලබමින් සිටි උන්වහන්සේ අද අලුයම අපවත් වුණි. 1942 වසරේ මැයි මස 29 වන දින මාදුළුවාවේ දී උපත ලැබු පතිරගේ දොන් රත්නසේකර, මාදුළුවාවේ සෝභිත නමින් 1955 වසරේ දී පැවිදි දිවියට ඇතුළත් විය. විද්යෝදය විශ්ව විද්‍යාලයේ ඉතිහාසය පිළිබඳ ගෞරව උපාධියක් ලබාගන්නා පූජ්‍ය මාදුළුවාවේ සෝභිත හිමි, කෝට්ටේ ශ්‍රී නාගවිහාරාධිපති ධුරයට පත් වන්නේ 1967 වසරේදී ය. ශ්‍රී ලංකාවේ අමද්‍යප ව්‍යාපාරයේ තීරණාත්මක කාර්යය භාරයක් ඉටුකළ උන්වහන්සේ සාධාරණ සමාජයක් සඳහා වු ජාතික ව්‍යාපාරය ආරම්භ කිරිමෙහිලා පුරෝගාමී මෙහෙවරක් ඉටුකළේය.", "URL": "https://sinhala.adaderana.lk/news.php?nid=54963", "Category": null, "Parent URL": null}