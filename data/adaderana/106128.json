{"Source": "Adaderana", "Timestamp": "March 15, 2019 05:19 pm", "Headline": "පුපුරණ ද්‍රව්‍ය තොගයක් ප්‍රවාහනය කළ 2ක් අත්අඩංගුවට", "News Content": "හම්බත්තොට සූරියවැව ප්‍රදේශයේදී පුපුරණ ද්‍රව්‍ය කිලෝග්‍රෑම් 200කට අධික තොගයක් ලොරි රථයකින් ප්‍රවාහනය කරමින් සිටි පුද්ගලයින් 02කු අත්අඩංගුවට ගෙන තිබේ. පොලිස් විශේෂ කාර්ය බලකා සූරියවැව කඳවුරේ නිළධාරීන්ට ලද තොරතුරක් මත සූරියවැව, අන්දරවැව ප්‍රදේශයේ සිදුකළ වැටලිමකදී මොවුන් අත්අඩංගුවට ගෙන ඇති බව සඳහන්ය. පුපුරණ ද්‍රව්‍ය රැගත් ලොරි රථය නවත්වන ලෙස දැනුම් දුන්නද, එය නොනවත්වා ධාවනය කර ඇති අතර පසුව විශේෂ කාර්ය බලකා නිලධාරීන් ලොරි රථය ලුහු බැඳගොස් වල්සපුගල ප්‍රදේශයේදී සිය භාරයට ගෙන තිබේ. එහිදී ලොරි රථයේ තිබී ජෙලට්නයිට්, ඩෙටර්නේටර් ඇතුළු පුපුරණ ද්‍රව්‍ය කිලෝග්‍රෑම් 200කට අධික තොගයක් සොයා ගැනීමට හැකි වු බව පොලිස් විශේෂ කාර්ය බලකාය සඳහන් කළේය. ලොරි රථයේ රියදුරු සහ එහි ගමන් කළ තවත් අයෙකු නිලධාරීන් විසින් අත්අඩංගුවට ගෙන ඇති අතර සැකකරුවන් සහ පුපුරණ ද්‍රව්‍ය තොගය වැඩිදුර විමර්ශන සඳහා හම්බන්තොට පොලීසියට භාර දී තිබේ. සිද්ධිය සම්බන්ධ වැඩිදුර විමර්ශන හම්බන්තොට පොලීසිය විසින් සිදු කරයි.", "URL": "https://sinhala.adaderana.lk/news.php?nid=106128", "Category": null, "Parent URL": null}