{"Source": "Adaderana", "Timestamp": "June 28, 2010 04:24 pm", "Headline": "සැකකරුවන් රඳවාගෙන ප්‍රශ්න කිරීමට අවසර", "News Content": "තොඩුවාව පල්ලියපාඩුව ප්‍රදේශයේ මුහුදට මළසිරුරක් දමා යාමේ සිද්ධිය සම්බන්ධයෙන් අත්අඩංගුවේ සිටින සැකකරුවන් පැය 48ක් රඳවා තබාගෙන ප්‍රශ්න කිරීමට අධිකරණය අවසර ලබාදී තිබේ. අදාළ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවේ ප්‍රධාන පොලිස් පරීක්ෂකවරයෙකු සහ කොළඹ ප්‍රදේශයේ අවන්හලක හිමිකරුවෙකු අත්අඩංගුවට පත්විය. මියගිය ඉන්දීය ජාතික‍යාගේ මළ සිරුර පිළිබඳ මරණ පරීක්ෂණය සිදුකරන ලෙස ද හලාවත අධිකරණ වෛද්‍යවරයාට නියෝග කර තිබේ. අදාළ ඉන්දීය ජාතිකයා පිළිබඳ ඉන්දීය මහකොමසාරිස් කාර්යාලයට දැනුම් දී ඉදිරි කටයුතු සිදුකරන ලෙස පුත්තලම දිසා විනිසුරු සේසිරි හේරත් මහතා මූන්දලම පොලිසියට වැඩිදුරටත් නියෝග කර ඇත. දේහය ඔහුගේ පවුලේ ඥාතීන් විසින් හඳුනාගැනීමේ කටයුතු සිදුකිරීම සඳහා අවශ්‍ය ක්‍රියාමාර්ග ගන්නා ලෙස ද විනිසුරුවරයා දැනුම් දී තිබේ. ඊයේ පස්වරුවේ කැබ් රථයකින් පැමිණ තොඩුවාව මුහුදට මළසිරුරක් විසිකර දමා පළා යන අවස්ථාවේදී මෙම සැකකරුවන් පොලිසිය විසින් අත්අඩංගුවට ගනු ලැබීය. ඔවුන් අත්අඩංගුවට ගන්නා අවස්ථාවේදී කැබ් රථය තුළ තිබු ස්වයංක්‍රීය පිස්තෝලයක් ඇතුළු උපකරණ කිහිපයක් ද පොලිසිය භාර‍යට ගෙන ඇත.", "URL": "https://sinhala.adaderana.lk/news.php?nid=9266", "Category": null, "Parent URL": null}