{"Source": "Adaderana", "Timestamp": "November 16, 2015 01:09 pm", "Headline": "තවත් 8ට ඇප!", "News Content": "ත්‍රස්තවාදය වැළැක්වීමේ පනත යටතේ රඳවාගෙන සිටි එල්.ටී.ටී.ඊ. සංවිධානයේ තවත් හිටපු සැකකරුවන් 8 දෙනෙකු ඇප මත මුදාහැරීමට අධිකරණය නියෝග කර තිබේ.ත්‍රස්ත මර්ධන කාර්යාංශය මගින් ඉදිරිපත් කළ මෝසම් පත්‍රයක් මගින් අදාළ නඩු අද කැඳවූ අවස්ථාවේ කොළඹ අතිරේක මහේස්ත්‍රාත් අරුණි ආටිගල මහත්මිය විසින් එම ඇප ලබාදුන් බව අද දෙරණ අධිකරණ වාර්තාකරු සඳහන් කළේය.සැකකරුවන් ඇප මත මුදා හැරීම සම්බන්ධයෙන් නීතිපතිවරයාගේ විරුද්ධත්වයක් නොමැති බව එහිදී රජයේ නීතිඥවරයා ප්‍රකාශ කර ඇත.ඒ අනුව කොළඹ අතිරේක මහේස්ත්‍රාත් අරුණි ආටිගල මහත්මිය රුපියල් ලක්ෂ 10 බැගින් වූ ශරිර ඇප දෙක බැගින් සැකකරුවන් මුදාහැරීමට නියම කළ බව සඳහන්ය.ඔවුන්ගේ විදේශ ගමන් ද සම්පූර්ණයෙන් තහනම් කිරීමට එහිදී මහේස්ත්‍රාත්වරිය නියෝග කර ඇත.සෑම මසකම දෙවන සහ අවසන් ඉරිදා සැකකරුවන් ත්‍රස්ත මර්දන කාර්යාංශයට වාර්තා කළ යුතු බව සඳහන් කළ මහේස්ත්‍රාත්වරිය පදිංචිය වෙනස් කරන්නේ නම් ඒ පිළිබඳ අධිකරණය දැනුවත් කළ යුතු බව ප්‍රකාශ කර ඇත.අදාළ නඩු නැවත ලබන වසරේ ජනවාරි මස 27 වනදා කැඳවීමට කොළඹ අතිරේක මහේස්ත්‍රාත් අරුණි ආටිගල මහත්මිය නියෝග කළ බව අද දෙරණ අධිකරණ වාර්තාකරු සඳහන් කළේය. මේ අනූව පසුගියදා ඇප මත මුදාහැරුණු එල්.ටී.ටී.ඊ සංවිධානයේ හිටපු සැකකරුවන් 31 දෙනා සමග මේ දක්වා ඇප හිමිව ඇති ගණන 39කි.පසුගියදා ඇප මත මුදාහැරීමට නියෝග කළ 31 දෙනාගෙන් ඇප කොන්දේසී සම්පූර්ණ කළ 24 දෙනෙකු බන්ධනාගාරයෙන් පිටව ගොස් ඇත.", "URL": "https://sinhala.adaderana.lk/news.php?nid=55123", "Category": null, "Parent URL": null}