{"Source": "Adaderana", "Timestamp": "February 10, 2013 02:35 pm", "Headline": "ආයුර්වේද වෛද්‍යවරුන්ට තල්ලුවක්", "News Content": "ආයුර්වේද වෛද්‍යවරුන් සඳහා ස්ථාන මාරුවීම් පවතින නීතිමය ක්‍රියාදාමයන්ට පටහැනිව ලබාදී ඇති බව සමස්ත ලංකා සුවසේවා සංගමය චෝදනා කරයි. නිලධාරීන්ගේ අවශ්‍යතා අනුව අවිධිමත් ලෙස අදාළ ස්ථාන මාරුවීම් ලබාදී ඇති බව නිවේදනයක් නිකුත් කරමින් එම සංගමය පෙන්වාදෙයි. ඊට අමතරව ආයුර්වේද ක්ෂේත්‍රයේ ගැටලු රැසක් මේ වන විට උද්ගත වී ඇති බව සමස්ත ලංකා සුව සේවා සංගමය පවසයි. එම ගැටලු සම්බන්ධයෙන් බලධාරීන්ගේ අවධානය යොමුකිරීමේ අරමුණින් වෛද්‍ය කාර්යය මණ්ඩලය, රෝහල් කාර්යය මණ්ඩලය, දේශීය වෛද්‍ය සභාව සහ සංවිධාන කිහිපයක් එක්ව විරෝධතා ව්‍යාපාරයක නිරතවීමට තීරණය කර තිබේ.", "URL": "https://sinhala.adaderana.lk/news.php?nid=31510", "Category": null, "Parent URL": null}