{"Source": "Adaderana", "Timestamp": "October 7, 2018 01:08 pm", "Headline": "දියේ ගිලි 3ක් මිය යයි ", "News Content": "දිවයිනේ ප්‍රදේශ කිහිපයකදී දියේ ගිලීම් හේතුවෙන් පුද්ගලයින් තිදෙනෙකු මියගොස් තිබේ. බලංගොඩ, මතුගම සහ වැලිකන්ද යන ප්‍රදේශවලින් මෙම අනතුරු වාර්තා වන බව පොලිස් මූලස්ථානය සඳහන් කළේය. බලංගොඩ, බෙලිහුල්ඔය පහන්තුඩාව ඇල්ල ප්‍රදේශයේ සංචාරයක යෙදී සිටි පිරිසකගෙන් එක් පුද්ගලයෙකු සමූහ ඡායාරූපයක් ගැනීමට යාමේ දී පය ලිස්සා දියට වැටී ඇති අතර රෝහල් ගත කිරීමෙන් අනතුරුව ඔහු මියගොස් තිබේ. මියගොස් ඇත්තේ කොටහේන ප්‍රදේශයේ පදිංචිව සිටි 22 හැවිරිදි තරුණයෙකි. වැලිකන්ද සෙවනපිටිය ප්‍රදේශයේ ඉසෙඩ්, ඩී ඇලේ දියනෑමට ගිය තරුණයෙකු ද දියේ ගිලී මියගොස් තිබේ. මියගොස් ඇත්තේ මාතර කඹුරුගම ප්‍රදේශයේ පදිංචිව සිටි 24 හැවිරිදි අයෙක්. මේ අතර පවතින අයහපත් කාලගුණික තත්ත්වය හේතුවෙන් මතුගම ඇල්ල පාර, වෑත්තෑව මතුගම ඇල මාර්ගය හරහා ඇති තාවකාලික පාලම අසලදී සැඩපහරට හසුවීමෙන් 42 හැවිරිදි පුද්ගලයෙකු මියගොස් ඇති බව පොලීසිය පවසයි.", "URL": "https://sinhala.adaderana.lk/news.php?nid=97304", "Category": null, "Parent URL": null}