{"Source": "Adaderana", "Timestamp": "December 4, 2018 09:54 am", "Headline": "තවත් වැඩ වර්ජනයක්", "News Content": "අද(04) දිනයේ සිට ක්ෂේත්‍ර හා වැටලීම් රාජකාරීවලින් ඉවත් වීමට සමස්ත ලංකා පාරිභෝගික අධිකාරී විමර්ශන නිලධාරීන්ගේ සංගමය තීරණය කර තිබේ. එහි ලේකම් ලංකා දික්කුඹුර මහතා සඳහන් කළේ කෑගල්ල දිස්ත්‍රික්කයේ විමර්ශන නිලධාරීන්ට වෙළෙඳසැල් හිමියෙකු විසින් සිදුකළ පහරදීමකට විරෝධය පල කරමින් මෙම වෘත්තීය සමිති ක්‍රියාමාර්ගය සිදුකරන බවයි. අදාළ පහරදීමේදී විමර්ශන නිලධාරියෙකු තුවාල ලබා කෑගල්ල රෝහලේ ප්‍රතිකාර ලබමින් සිටියදි පහරදුන් වෙළෙදසැල් හිමිකරු ඇප මත මුදාහැරීමට අධිකරණය කටයුතු කර ඇති බව ලංකා දික්කුඹුර මහතා පවසයි. එම සිද්ධියේදී පාරිභෝගික කටයුතු පිළිබඳ අධිකාරියේ ක්‍රියාකලාපය හෙලා දකින අතර එයට විරෝධය පල කරමින් අද දිනයේ සිට ක්ෂේත්‍ර හා වැටලීම් රාජකාරීවලින් ඉවත් වන බව සමස්ත ලංකා පාරිභෝගික අධිකාරියේ විමර්ශන නිලධාරීන්ගේ සංගමය පවසයි. මේ අතර මේ වසරේ ගත වු කාලය තුළ සිදුකළ වැටලීම්වලින් පාරිභෝගික කටයුතු පිළිබද අධිකාරිය රුපියල් කෝටි අටකට අධික මුදලක් දඩ මුදල් වශයෙන් අය කරගෙන තිබේ. ජනවාරි මස පළමු වැනි දින සිට දෙසැම්බර් මස පළමු වැනි දින දක්වා කාලය තුළ දිවයින පුරා වැටලීම් 21,634ක් සිදුකර ඇති බව පාරිභෝගික කටයුතු පිළිබද අධිකාරිය සඳහන් කළේය. එහිදී පුද්ගලයින් 21,017 දෙනෙකුට එරෙහිව නඩු පවරා තිබේ. ඒ අනුව පාරිභෝගික කටයුතු පිළිබඳ අධිකාරිය රුපියල් අට කෝටි හැත්තෑ අට ලක්ෂ 14,350කට අධික මුදලක් දඩ මුදල් වශයෙන් අය කරගෙන ඇති බව වාර්තා වෙයි.", "URL": "https://sinhala.adaderana.lk/news.php?nid=100237", "Category": null, "Parent URL": null}