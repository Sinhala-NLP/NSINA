{"Source": "Adaderana", "Timestamp": "July 5, 2011 10:53 am", "Headline": "ජලය විෂවීමකින් සිසුන් 100 ක් රෝහලේ", "News Content": "අම්පාර, සමන්තුරේ ප්‍රදේශයේ දාර්සලන් විද්‍යාලයේ සිසුන් සියයකට ආසන්න සංඛ්‍යාවක් පානීය ජලය විෂ වීමෙන් රෝහල් ගත කර තිබේ. අද(05) පෙරවරුවේ පාසලේ ජල ටැංකිවලින් ලබාගත් ජලය පානය කිරීමෙන් සිසුන් රෝගී වී ඇති අතර ඔවුන් සමන්තුරේ මහරෝහලට ඇතුළත් කර ඇති බව සඳහන්ය. රෝහල් ගත කළ සිසුන්ගෙන් සිව් දෙනෙකුගේ තත්ත්වය තරමක් බරපතල බව සමන්තුරේ රෝහලේ වෛද්‍ය අධිකාරී වෛද්‍ය ඒ.ඉසඩීන් මහතා සඳහන් කළේය. අදාළ සිසුන් පානය කළ ජල සාම්පල් කිහිපයක් මේ වන විට පරීක්ෂණ කටයුතු සඳහා යොමු කර ඇති බව ද වෛද්‍ය ඉසඩීන් මහතා කියා සිටියේය. වමනය සහ උදරාබාධ, පාචනය වැනි රෝග ලක්ෂණ එම සිසුන්ගෙන් පෙන්නුම් කරන බව වෛද්‍ය අධිකාරීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=17200", "Category": null, "Parent URL": null}