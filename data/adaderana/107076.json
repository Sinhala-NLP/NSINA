{"Source": "Adaderana", "Timestamp": "March 31, 2019 12:57 pm", "Headline": "මුම්බායි ඉන්දියන්ස් පරදා කිංග්ස් ඉලෙවන්ස් පංජාබ් කණ්ඩායමට ජය\t", "News Content": "ඉන්දියන් ප්‍රිමියර් ලීග් ක්‍රිකට් තරගාවලියේ ඊයේ (30) පැවති පළමු තරගයකින් ජය වාර්තා කිරීමට කිංග්ස් ඉලෙවන්ස් පංජාබ් කණ්ඩායම සමත් වුණි. ඒ මුම්බායි ඉන්දියන්ස් කණ්ඩායම කඩුළු 8කින් පරාජය කරමිනි. මොහාලි ක්‍රීඩාංගණයේ පැවති තරගයේ කාසියේ වාසිය දිනු කිංග්ස් ඉලෙවන් පංජාබ් පිල ප්‍රතමයෙන් පන්දුවට පහර දීමට මුම්බායි ඉන්දියන්ස් පිලට ආරාධනා කළේය. ඒ අනුව පිටියට පිවිසි මුම්බායි පිලේ පළමු කඩුල්ල ලකුණු 51කදී දැවී ගිය අතර දෙවන කඩුල්ල ලකුණු 62කදී දැවි ගියේය. නායක රෝහිත් ශර්මා ලකුණු 32ක් රැස් කළ අතර සූර්යකුමාර් යාදව් රැස් කළ ලකුණු සංඛ්‍යාව 11කි. මුම්බායි පිල වෙනුවෙන් ක්වන්ටන් ඩි කොක් ලකුණු 60 ක් රැස් කළේය. ඒ අනුව මුම්බායි පිල නියමිත පන්දුවාර 20 අවසානයේ කඩුළු 7ක් දැවී ලකුණු 176ක් රැස් කරගත්තේය. ලකුණු 177ක ජයග්‍රාහී ඉලක්කයක් හඹා යෑමට පිටියට පිවිසි කිංග්ස් ඉලෙවන්ස් පංජාබ් කණ්ඩායම පන්දුවාර 18 යි පන්දු 4කදී කඩුළු 2ක් පමණක් දැවි ජයග්‍රාහී ඉලක්කය පසු කර ගියේය. ලෝකේෂ් රාහුල් නොදැවී ලකුණු 71ක් රැස් කළ අතර ක්‍රිස් ගේල් පන්දු 24කදී රැස් කළ ලකුණු සංඛයාව 40කි. ඒ අනුව එම තරගය කඩුළු 8කින් ජය ගැනීමට කිංග්ස් ඉලෙවන්ස් පංජාබ් කණ්ඩායම සමත් වුණි.", "URL": "https://sinhala.adaderana.lk/news.php?nid=107076", "Category": null, "Parent URL": null}