{"Source": "Adaderana", "Timestamp": "July 20, 2019 09:28 am", "Headline": "බ්‍රිතාන්‍යය නෞකාවක් ඉරාන හමුදා බාරයට", "News Content": "ඉරානය සමීප මුහුදේ යාත්‍රා කරමින් පැවැති බ්‍රිතාන්‍ය නෞකාවක් ඉරානය සිය භාරයට ගෙන තිබේ. මේ සිදුවීමත් සමගින් මැදපෙරදිග කලාපයේ යුද උණුසුම තවදුටරත් ඉහළ ගොස් ඇති බව විදෙස් වාර්තාවල වැඩිදුරටත් සඳහන්ය. ඉරානයට සමීප හෝර්මූස් සමුද්‍ර සන්ධියේ ගමන් කරමින් පැවැති බ්‍රිතාන්‍යයට අයත් නෞකාවක් සිය භාරයට ගත් බව ඉරානය පවසයි. ජාත්‍යන්තර රෙගුලාසි කඩ කිරීම හේතුවෙන් මෙසේ නෞකාව භාරයට ගත් බව ඉරානය වැඩිදුරටත් සඳහන් කළේය. ඊට අමතරව තවත් නෞකාවක් ඉරාන මුහුදු සීමාවෙන් ආපසු හරවායැවීමටද ඉරානය කටයුතු කළ බවත් මේ වාර්තාවල වැඩිදුරටත් සඳහන්ය. මේ අතර නෞකාව භාරයට ගැනීම සම්බන්ධයෙන් ඉරානයට අනිසි ඵලවිපාක රැසකට මුහුණදීමට සිදුවනු ඇති බව නිවේදනයක් නිකුත් කරමින් බ්‍රිතාන්‍ය විදෙස් ලේකම් ජෙරමි හන්ට් අනතුරු ඇගවා තිබේ. ඉරාන යාත්‍රා හතරක් හා හෙලිකොප්ටර් යානාවක් යොදාගෙන මෙසේ නෞකාව භාරයට ගෙන ඇති බවද ඇමතිවරයා වැඩිදුරටත් අනාවරණය කළේය. එම අවස්ථාව වන විට එහි නාවිකයන් 23දෙනෙක්ද සිට තිබුණි. බ්‍රිතාන්‍යයට අයත් ලයිබේරියානු ධජය යටතේ යාත්‍රා කරමින් පැවැති අනෙක් නෞකාව තුළටද අවිගත් පිරිස් පැමිණ ඇති නමුත් එය ඉරාන මුහුදුසීමාවෙන් පිටතට යැවීමට කටයුතු කර තිබේ. එම නෞකාව සහ එහි සිටි නැවියන් 25දෙනා සුවෙන් හා ආරක්ෂිතව පසුවන බවත් එම වාර්තාවල වැඩිදුරටත් සඳහන්ය. මෙම නවතම සිදුවීමත් සමඟ ඉරානය සහ බ්‍රිතාන්‍යය අතර පසුගිය සතිකිහිපයේදී හටගත් රාජතාන්ත්‍රික මතගැටුම් තවදුරටත් උග්‍රවී තිබේ. උද්ගතවී ඇති අලුත්ම තත්ත්වය සම්බන්ධයෙන් සාකච්ඡා කිරීමට බ්‍රිතාන්‍යෙය් හදිසි කමිටුව වන කෝබ්‍රා කමිටුව දෙවරක්ම කැඳවීමට රජයට සිදුවුණි.", "URL": "https://sinhala.adaderana.lk/news.php?nid=114550", "Category": null, "Parent URL": null}