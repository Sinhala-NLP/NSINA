{"Source": "Adaderana", "Timestamp": "August 8, 2013 06:48 pm", "Headline": "ෆොන්ටේරා අඩියක් පස්සට ගනියි - නිෂ්පාදන 2 ක් අකුළා‍ ගනියි", "News Content": "තම සමාගමට අයත් කිරිපිටි නිෂ්පාදනයක් දෙකක් වෙළඳපොළෙන් ඉවත්කර ගැනීමට කටයුතු කරන බව ෆොන්ටේරා බ්‍රෑන්ඩ්ස් ශ්‍රී ලංකා සමාගම පවසයි. ඒ අනුව ඇන්කර් 1+ කාණ්ඩ අංක 107610163, ඇන්කර් කාණ්ඩ 0605C0883 යන නිෂ්පාදන ඉදිරි පැය 24 ක කාලය තුළ වෙළඳපොළෙන් ඉවත් කර ගැනීමට කටයුතු කරන බව ෆොන්ටේරා බ්‍රෑන්ඩ්ස් ශ්‍රී ලංකා සමාගමේ මානව සම්පත් හා සමාගම් සම්බන්ධතා අධ්‍යක්ෂ රොෂාන් කුලසූරිය මහතා කියා සිටියි. අද (08) කොළඹ පැවති මාධ්‍ය හමුකවකට එක්වෙමින් හෙතෙම පවසා සිටියේ ජාත්‍යන්තරව පිළිගත් ස්වාධීන විද්‍යාගාර මගින් ෆොන්ටේරා බ්‍රෑන්ඩ්ස් ශ්‍රී ලංකා සමාගමේ පාරිභෝගික වෙළඳනාම වලට අයත් නිෂ්පාදන, පරීක්ෂාවන් 202 ට අධික සංඛ්‍යාවකට ලක්කර ඇති බවයි. එමගින් ඩී.සී.ඩී රසායනිකය පවතින බවට සොයාගැනීමට හැකියාවක් නොමැති වුවත් සෞඛ්‍ය අමාත්‍යංශයේ නියෝග වලට අනුව මෙම නිෂ්පාදන දෙක පමණක් වෙළඳපොළෙන් ඉවත් කර ගැනීමට කටයුතු කරන බවයි. මේ අතර අද අභියාචනාධිකරණය විසින් ෆොන්‍ටේරා සමාගමට අයත් කිරිපිටි නිෂ්පාදනවල වෙළඳ දැන්වීම් ප්‍රකාශයට පත්කිරීම වළකමින් අදාළ සමාගමට අතුරු තහනම් නියෝගයක් නිකුත් කරනු ලැබිණි.", "URL": "https://sinhala.adaderana.lk/news.php?nid=36486", "Category": null, "Parent URL": null}