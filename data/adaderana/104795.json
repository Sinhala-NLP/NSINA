{"Source": "Adaderana", "Timestamp": "February 22, 2019 06:06 am", "Headline": "ධීවර යාත්‍රා යොදාගනිමින් සිදුකරන ජාවාරම් මැඩලීමට මෘදුකාංගයක්", "News Content": "ධීවර යාත්‍රා යොදාගනිමින් සිදුකරන මත්ද්‍රව්‍ය ජාවාරම ඇතුළු නීති විරෝධී කටයුතු ඉහළ යාම නිසා එම කටයුතු පාලනයට විශේෂ මෘදුකාංගයක් හදුන්වාදීමට ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා කටයුතු කර ඇත. මෙම මෘදුකාංගය පිළිබඳව ධීවර යාත්‍රා හිමිකරුවන් දැනුවත් කළ අතර එහිදී ඔවුන් මෙම මෘදුකාංගය සඳහා දැඩි කැමැත්ත පළ කර ඇති බව වාර්තා වෙයි. නව මෘදුකාංගය හඳුන්වාදීමත් සමග ධීවර කටයුතු සදහා මුහුදු යාමේදී ධීවරයින් විසින් දැනට පුරවන පෝරම කිසිවක් අවශ්‍ය නොවේ, පෝරම පිරවීම විශාල ගැටළුවක් බවට ධීවර ජනතාව කලක පටන් දැඩි විරෝධයක් මතු කරමින් එම පෝරම පිරවීම නැවැත්වීමට කටයුතු කරන ලෙස බලපෑම් කරමින් පසු වුහ. ධීවර ජනතාවගේ එම ඉල්ලීමට මෙම නව මෘදුකාංගය මඟින් විසඳුම් ලබා දී තිබේ. ඒ සමගම යම් ධීවර යාත්‍රාවක් පිටත්ව යාමට උත්සහ ගන්නා අවස්ථාවේ එම යාත්‍රාව, එහි සිටින අය සහ රැගෙන යන භාණ්ඩ පිළිබඳව එසැනින් ධීවර දෙපාර්තමේන්තුව, නාවික හමුදාව සහ වෙරළාරක්ෂක දෙපාර්තමේන්තුව වෙත තොරතුරු මෙම මෘදුකාංගය මඟින් ලබා දේ. එකී තොරතුරු අනුව අදාළ ධීවර යාත්‍රාවේ සිටින කණ්ඩායම පිළිබඳ දත්ත අනුව ගැලපෙන්නේද, ඔවුන් සැබෑ ලෙසම ධිවර කාර්මිකයින් ද යන්න හදුනාගැනීමට හැකිවීමත්, එකී දත්ත අනුව ගමනට අවසරණ දීම හෝ යාත්‍රාවේ ගමන නැවත්වීමට අදාළ අංශවලට ඉතාම කෙටිකාලයක් තුළ හැකි වීම මෙහි විශේෂත්වයකි. අදාළ යාත්‍රාව මුහුදු ගිය පසු එම යාත්‍රාව ඇති ස්ථානය නිවැරදිව හදුනාගැනීමේ පහසුකම් සහිත මෙම මෘදුකාංගය මඟින් ධීවර ජනතාවට ද විශාල සේවයක් සලසාගැනීමට හැකි ලෙස නිපදවා තිබීම ඉතාම වැදගත් බව රාජ්‍ය අමාත්‍ය දිලිප් වෙදආරච්චි මැතිතුමා පැවසිය. රාජ්‍ය අමාත්‍යතුමා පැවසුවේ ධීවර රැකියාවේ නිරතව සිටියදීම තමන් නෙලාගන්නා ලද මත්ස්‍ය තොගය ඩිජිටල් වෙන්දේසි මධ්‍යස්ථාන වලට සම්බන්ධ වී මත්ස්‍ය මිළගනන් මෙන්ම තම මත්ස්‍ය තොගය ඒ ස්ථානයේ සිටම අලෙවිකිරීමේ හැකියාවද සලසා ඇති බවය. මෙම මෘදුකාංගය පාරිභෝගික ජනතාවට ද භාගත හැකි ලෙස ඉදිරියේදී වැඩි දියුණු කිරීම අපේක්‍ෂාව බවද රාජ්‍ය අමාත්‍යතුමා පැවසීය. ඒ අනුව නව මෘදුකාංගය භාවිත කරමින් පාරිභෝගික ජනතාවට යම් මත්ස්‍යයෙකුගේ ජායාරුපයක් එවීමෙන් එම මත්ස්‍යා පිළිබඳව සියළු තොරතුරු පරිශීලනය කිරීමේ හැකියාව ද පවතින බව මෙම මෘදුකාංගය ධීවර ජනතාවට හදුන්වාදීමේ අවස්ථාවේදී අනාවරණය විය.", "URL": "https://sinhala.adaderana.lk/news.php?nid=104795", "Category": null, "Parent URL": null}