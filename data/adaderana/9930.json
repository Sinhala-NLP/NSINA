{"Source": "Adaderana", "Timestamp": "July 30, 2010 01:32 pm", "Headline": "ගස් කැපූ සිද්ධිය ගැන සෙවීමට කමිටුවක්", "News Content": "රඹකැන්ඔය ජලාශයට අයත් භූමි ප්‍රදේශයේ පිහිටි ගස් කපා ඉවත් කිරීමේ සිද්ධිය ගැන සෙවීමට පරීක්ෂණ කමිටුවක් පත් කර තිබේ. පරිසර අමාත්‍ය අනුර ප්‍රියදර්ශන යාපා මහතා විසින් මෙම කමිටුව පත්කර ඇති බව පරිසර අමාත්‍යාංශය පවසයි. එම සිද්ධියට අදාළව යම් අක්‍රමිකතාවක් සිදුව ඇතැයි තහවුරු වුවහොත් නිලධාරීන්ගේ තරාතිරම නොබලා ඔවුන්ට වි‍රුද්ධව දැඩි ක්‍රියාමාර්ග ගැනීමට පසුබට නොවන බව අමාත්‍යවරයා අවධාරණය කරයි. මේ වන විට සිද්ධියට අදාළව නිලධාරීන් තිදෙනෙකුගේ වැඩ තහනම් කර ඇතැයි රාජ්‍ය දැව සංස්ථාවේ සාමාන්‍යාධිකාරී පී.පී. කුමාරසිංහ මහතා සඳහන් කරයි. මෙම ජලාශයට අයත් භූමි ප්‍රදේශයේ ගස් කපා ඉවත් කරගන්නා ලෙස වන සංරක්ෂණ දෙපාර්තමේන්තුව දැනුම් දුන් පසු රාජ්‍ය දැව සංස්ථාවට ටෙන්ඩර් කැඳවා එම ගස් කපා ඉවත් කිරීමට කටයුතු කළ බව වාර්තා වේ. ‍එහෙත් පසුව වන රක්ෂණ දෙපාර්තමේන්තුව එම ගස් කපා ‍ඉවත් කිරීම අනවසර ක්‍රියාවක් ලෙස දක්වමින් එය තහනම් කර තිබේ.", "URL": "https://sinhala.adaderana.lk/news.php?nid=9930", "Category": null, "Parent URL": null}