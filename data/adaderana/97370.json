{"Source": "Adaderana", "Timestamp": "October 8, 2018 04:59 pm", "Headline": "පළාත් 8කට තද වැසි-ජීවිත 8ක් අහිමි වෙයි-දිස්ත්‍රික්ක 4කට නායයෑම් නිවේදන", "News Content": "දිවයිනට බලපා ඇති වැසි සහිත කාලගුණික තත්ත්වය හමුවේ සිදු වූ ආපදාවලින් පුද්ගලයින් අට දෙනෙකු මේ වනවිට ජිවිතක්ෂයට පත්ව ඇති බව ආපදා කළමණාකරණ මධ්‍යස්ථානය පවසයි. කාලගුණ විද්‍යා දෙපාර්තමේන්තුව සඳහන් කළේ පවතින වැසි තත්ත්වය හෙට(09) දිනයේ තවදුරටත් වර්ධනය විය හැකි බවයි. පළාත් අටකට බලපා ඇති වැසි සහිත කාලගුණ තත්ත්වය අද(08) දිනයෙත් එලෙසම ක්‍රියාත්මක විය. වර්ෂාවත් සමඟ කැලණි , කළු , ගිං යන ගංගා සහ අත්තනගලු ඔයේ ජල මට්ටම් ඉහළ නැග තිබු අතර ඒ හේතුවෙන් ඇතැම් පහත් බිම්ද ජලයෙන් යටව තිබුණි. කළු ගඟ මිල්ලකන්ද ප්‍රදේශයෙන් සහ ගිං ගඟ බද්දේගම ප්‍රදේශයෙන් පිටාර ගැලීම හේතුවෙන් සුළු ගංවතුර තත්ත්වයක්ද අද හටගත්තේය. මේ අතර අධික වර්ෂාව හේතුවෙන් ගාල්ල මාපලගම ප්‍රදේශයේ නිවාස දෙකක් මතට ඊයේ රාත්‍රියේ පස් කන්දක් කඩා වැටීමෙන් එම නිවාසවලට දැඩි හානි සිදුවිය. එමෙන්ම කළුතර දොඩංගොඩ ප්‍රාදේශීය ලේකම් කොට්ඨාසයේ නෑහින්න ප්‍රෙද්ශයේ පස්කන්දක්ද ඊයේ පස්වරුවේ නාය ගිය අතර ඒ හේතුවෙන් කකුළු ගොවිපලක් සම්පූර්ණයෙන් විනාශ වී තිබේ. ගාල්ල යටලමත්ත ප්‍රදේශයේ විදුලි රැහැන් මතට ගසක් කඩා වැටීමෙන් නිවාස රැසකට විදුලි සැපයුම ඇණහිට තිබේ. අධික වැස්සත් සමඟ ඇති වූ ජලගැලීම් හේතුවෙන් කළුතර පයාගල මලේගොඩ ප්‍රෙද්ශයේ පහත්බිම් කිහිපයක් තවමත් ජලයෙන් යටව පවතියි. කෙසේ වෙතත් වැලිපැන්න ප්‍රදේශයේ ජලයෙන් යටව තිබූ පහත්බිම්වල ජලය මේ වන විට බැසයමින් පැවතීම නිසා ඉකුත් සෙනසුරාදා සවස තාවකාලිකව වසා දැමුණු දක්ෂිණ අධිවේගී මාර්ගයේ වැලිපැන්න පිවිසුමද අද උදෑසන යළි විවෘත කෙරුණි. මේ අතර වැලිපැන්න පාලම මතින් තරුණයින් පිරිසක් ආනාරක්ෂිත අයුරින් වැලිපැන්න ගඟට පනින ආකාරය අද දෙරණ කැමරාවේ සටහන්ව තිබුණි. ඇද හැලුණු අධික වර්ෂාවත් සමඟ දඹුල්ල, ගලේවෙල, සිගිරිය ,හබරණ,නාඋල, ආදී ප්‍රදේශවල ලොකු ලූනු වගා බිම් විනාශ වී ඇති අතර ඒ හේතුවෙන් ගොවීන් අසරණ තත්ත්වයට පත්ව සිටියි. මෙම වැසි සහිත කාලගුණ තත්ත්වය ඉදිරි දින කිහිපය පුරා පවතිනු ඇති බව කාලගුණ විද්‍යා දෙපාර්තමේන්තුව පවසයි. මේ අතර නායයාම් අවදානම පිළිබඳව දිස්ත්‍රික්ක 4කට නිකුත් කළ නිවේදනය තවදුරටත් වලංගු බව ආපදා කළමනාකරණ මධ්‍යස්ථානය පවසයි. දිවයිනට බලපා ඇති මෙම අයහපත් කාලගුණික තත්වයත් සමඟ ඇතිවිය හැකි ආපදා තත්ත්යන්ට මුහුණ දීම සඳහා ආපදා කළමණාකරණ අමාත්‍යංශය සූදානමින් සිටින බව වාරීමාර්ග,ජල කළමණාකරණ සහ ආපදා කළමණාකරණ අමාත්‍ය දුමින්ද දිසානායක මහතා සඳහන් කළේය.", "URL": "https://sinhala.adaderana.lk/news.php?nid=97370", "Category": null, "Parent URL": null}