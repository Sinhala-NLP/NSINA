{"Source": "Adaderana", "Timestamp": "May 26, 2010 04:42 pm", "Headline": "රෝගීන් ආපසු හරවා යවන රෝහලක්", "News Content": "තන්තිරිමලේ රෝහලේ වෛද්‍යවරුන් නොමැති වීමෙන් රෝගීන් දැඩි අපහසුතාවයකට ලක්ව ඇතැයි අද දෙරණ වාර්තාකරු සඳහන් කරයි. මෙම රෝහලේ සේවයේ යෙදී සිටි වෛද්‍යවරයා වෙනත් රෝහලකට මාරුවී යාමත් වෛද්‍යවරිය ප්‍රසූත නිවාඩු යාමත් හේතුවෙන් මෙම රෝහලේ මෙතෙක් සේවයේ යෙදී සිටි වෛද්‍යවරුන් දෙදෙනාගේම සේවය ප්‍රදේශයේ ජනතාවට අහිමි වී තිබේ. තන්තිරිමලේ ප්‍රදේශයේ 2,500 ට අධික පවුල් සංඛ්‍යාවක් පදිංචිව සිටින අතර තවත් 1,500 ට අධික ආරක්ෂක අංශවල පිරිස්ද සිටිති. මේ වන විට රෝහලේ වෛද්‍යවරුන් නොමැති ‍හෙයින් රෝගීන්ට කි.මීටර් 45 ක පමණ දුරක් ගෙවා අනුරාධපුරය රෝහලට හෝ කි.මීටර් 17 ක් ගෙවා විලච්චිය රෝහලට යා යුතුවේ. එහෙත් හදිසි රෝගාබාධ තත්ත්වයක් වැළඳුණු අයෙකු මෙන්ම සර්පයෙකු දෂ්ඨ කිරීමක් වැනි අවස්ථාවක මේ සා දුරක් ගෙවා රෝහලකට ප්‍රතිකාර සඳහා ගෙන යන විට රෝගියාගේ ජීවිතයට තර්ජනයක් වීමට ඇති ඉඩ කඩ වැඩි බව ප්‍රදේශවාසීහු පෙන්වා දෙති. තන්තිරිමලේ රෝහලට පැමිණෙන රෝගීන් ආපසු හරවා යැවීම රෝහල් කාර්ය මණ්ඩලයේ කාර්යභාර්ය වී තිබේ.", "URL": "https://sinhala.adaderana.lk/news.php?nid=8635", "Category": null, "Parent URL": null}