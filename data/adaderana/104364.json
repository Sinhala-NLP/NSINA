{"Source": "Adaderana", "Timestamp": "February 15, 2019 10:14 am", "Headline": "තීරණාත්මක ඡන්ද විමසීමකින් අගමැතිනී තෙරේසා මේ යළිත් වරක් පරාජයට", "News Content": "බ්‍රෙක්සිට් යනුවෙන් ලොව පුරා මේ වන විට කතාබහට ලක්වී ඇති සංසිද්ධිය වන්නේ යුරෝපා සංගමයෙන් මහා බි‍්‍රතාන්‍යය ඉවත් වීමේ ක‍්‍රියාවලියයි. 2016 වසරේ ජූනි මස 23 වැනි දින මහා බි‍්‍රතාන්‍යයේ පැවැත්වුණු ජනමත විචාරණයේදී එරට ඡන්ද දායකයන්ගෙන් සියයට 51.9 ක් ප‍්‍රකාශ කර සිටියේ මහා බි‍්‍රතාන්‍යය යුරෝපා සංගමයේ සාමාජිකත්වයෙන් ඉවත් විය යුතු බවයි. බ්‍රිතාන්‍යය යුරෝපා ගිවිසුමෙන් වෙන්වීමේ සාකච්ඡා ක්‍රියාවලිය තවදුරටත් අඩපණ කරමින් ඒ සම්බන්ධව පාර්ලිමේන්තුවේ පැවති තීරණාත්මක ඡන්ද විමසීමකින් අගමැතිනී තෙරේසා මේ යළිත් වරක් පරාජය වී තිබේ. සංශෝධිත කෙටුම්පත යළිත් වරක් මෙලෙස පරාජයට පත්වීම යුරෝපා සංගමයෙන් ඉවත් වීම පිළිබඳ අනාගත එකඟතාවක් සඳහා අහිතකර ලෙස බලපානු ඇති. පසුගියදා පැවති ඡන්ද විමසීමේදී දී 303 ට 258ක් වශයෙන් ‍ආණ්ඩුවේ යෝජනාව පරාජයට පත්විය. මෙම ඡන්ද විමසීම ආණ්ඩුවට අභියෝග කිරීමට සමත් නැති නමුත් සංශෝධිත ගිවිසුම සඳහා පාර්ලිමේන්තුවේ සහාය දිනා ගත හැකි බවට යුරෝපා සංගමයේ නායකයින් තුළ වූ විශ්වාසය බිඳ හෙළීමට එය සමත්ය. බ්‍රිතාන්‍යය යුරෝපා සංගමයේ සාමාජිකත්වයෙන් ඉවත් වීමට නියමිතව ඇත්තේ, 2019 වසරේ මාර්තු 29 වන දායි. එදින ඉදිරිපත් කරන කෙටුම්පතද අනුමත නොවුණහොත් සිදු වන්නේ ඔවුන්ට කිසිදු ගිවිසුමකින් තොරව යුරෝපා සංගමයෙන් ඉවත් වීමට සිදුවනු ඇති බවට සඳහන්ය. බ්‍රිතාන්‍යය යුරෝපා සංගමයෙන් ඉවත් වීම මේ වන විටත් නීතියක් බවට පත්ව තිබීම ඊට හේතුවයි. කෙසේවෙතත්, මෙය සංකීර්ණ තත්ත්වයක් වී ඇති අතර ඉදිරියේදී සිදුවන්නේ කුමක්ද යන්න නිශ්චිත වශයෙන්ම පැවැසිය නොහැකි බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=104364", "Category": null, "Parent URL": null}