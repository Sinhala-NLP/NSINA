{"Source": "Adaderana", "Timestamp": "January 21, 2013 09:53 am", "Headline": "ඉබ්බන් 14 ක් සමග චීන ජාතිකයෙක් මාට්ටු ", "News Content": "නාරාහේන්පිට ප්‍රදේශයේ දී ඉබ්බන් 14 දෙනෙකු සමග චීන ජාතිකයෙකු අත්අඩංගුවට ගෙන තිබේ. නාරාහේන්පිට පොලීසිය ලද තොරතුරක් අනුව සිදුකළ විමර්ශනයක දී අදාළ සැකකරු සහ ඉබ්බන් අත්අඩංගුවට ගෙන ඇති බව සඳහන්ය. එම ප්‍රදේශයේ අවන්හලක මුළුතැන් ගෙය ආසන්නයේ පිහිටි කුඩා කාමරයක මෙම ඉබ්බන් 14 දෙනා රඳවා සිටි බව පොලීසිය සඳහන් කළේය. අත්අඩංගුවට ගත් මෙම චීන ජාතිකයා මාලිගාකන්ද මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර තිබේ. ඉබ්බන් 14 දෙනා දෙහිවල සත්වෝද්‍යානය වෙත භාරදෙන ලෙස මාලිගාකන්ද මහේස්ත්‍රාත්වරයා නියෝග කොට ඇති බව සඳහන්ය.", "URL": "https://sinhala.adaderana.lk/news.php?nid=30932", "Category": null, "Parent URL": null}