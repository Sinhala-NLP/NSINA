{"Source": "Adaderana", "Timestamp": "September 10, 2019 01:49 pm", "Headline": "පොහොට්ටුව ලකුණ වෙනස් කරන්නට ඉඩ දෙන්නේ නෑ-මහින්ද යාපා", "News Content": "කුමන හේතුවක් නිසාවත් පොහොට්ටුවේ ලකුණ වෙනස් කරන්න එකඟ නොවන බව පාර්ලිමේන්තු මන්ත්‍රී මහින්ද යාපා අබේවර්ධන මහතා පවසයි. අද (10) පෙරවරුවේ කොළඹ පැවති මාධ්‍යහමුවක් අමතිමින් ඒ මහතා මේ බව පැවසීය. පොහොට්ටුව යනු රටේ ජනතාව ජයග්‍රහණය කරවන සලකුණක් බව මන්ත්‍රීවරයා පවසයි. එලෙසම රටේ සිංහල දෙමළ මුස්ලිම් සියලූම ජනතාව ආරක්ෂා කිරීම සඳහා බැඳි සිටින, ජනතාවගේ ආරක්ෂාව සහතික කරන්න පුළුවන් පක්ෂය ශ්‍රී ලංකා පොදුජන පෙරමුණ බවද මන්ත්‍රීවරයා එහිදි පැවසීය. ඒ නිසා මොන විදිහේ බලපෑම් පැමිනියද කුමන තත්ත්වයන් උදා වුණත් පොහොට්ටුව ලකුණ වෙනස් කරන්නට ඉඩ නොදෙන බවද මන්ත්‍රීවරයා අවධාරණය කළේය. එහිදි වැඩිදුරටත් අදහස් දැක්වු මන්ත්‍රීවරයා, \"පසුගිය කාල වකවානුව දිහා බැලූවහම විශේෂයෙන් එක්සත් ජාතික පක්ෂයේන් ඉදිරිපත් වෙනවයි කියන අපේක්ෂකයින් කියන දේවල් දිහා බැලූවහම අපට හැඟී යනවා මේ රටේ පාලනයට අඩුම තරමේ ඕලෙවල් වත් තිබිය යුතුයි කියලා. ඒ තරම් කිසිම පදනමක් නැති ප්‍රකාශ තමයි ඔවුන් ජනතාව ඉදිරියට ඇවිල්ලා සිදුකරන්නේ. අපි ඒ වගේ තත්ත්වයකට යන්න කිසිසේත්ම සූදානම් නැහැ. ගෝඨාභය රාජපක්ෂ මැතිතුමා රටට ඉතාමත්ම වැඩදායී ඉතාමත්ම සාරවත් ප්‍රතිපත්තියක් ක්‍රියාත්මක කරන්න පුළුවන් ශක්තිමත් වැඩසටහනක් ඉදිරිපත් කරනවා. ඒකට මේ රටේ ජනතාවගෙන් විශාල ප්‍රතිචාරයක් මේ වෙනකොට ලැබෙමින් පවතිනවා. එවැනි ප්‍රතිපත්තියක් ක්‍රියාත්මක කිරීමට කටයුතු කරනවා විනා අභූත බොරු පොරොන්දු විශ්වාස කරන්න බැරි විවිධ ප්‍රකාශ කරලා ජනතාවගේ ඡන්දය දිනා ගන්න අපි සූදානම් වෙන්නේ නැහැ කියන එක මේ අවස්ථාවේ ප්‍රකාශ කරන්න කැමතියි.\"", "URL": "https://sinhala.adaderana.lk/news.php?nid=118757", "Category": null, "Parent URL": null}