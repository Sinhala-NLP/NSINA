{"Source": "Adaderana", "Timestamp": "November 23, 2011 04:37 pm", "Headline": "පහරදීම හොඳ නෑ-ඒත් කරන්න දෙයක් නෑ", "News Content": "ආණ්ඩු පක්ෂයේ මන්ත්‍රීවරුන් විසින් විපක්ෂයේ මන්ත්‍රීවරුන්ට පහරදීම අනුමත නොකරන බව ශ්‍රී.ලං.නිප මහ ලේකම්,සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එසේ වුවද පහරදීමේ සම්ප්‍රදාය ඉගැන්වූයේ විපක්ෂය විසින් බව මෛත්‍රීපාල සිරිසේන මහතා පෙන්වා දුන්නේ අද රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකට එක්වෙමිනි. ජනාධිපති මහින්ද රාජපක්ෂ මහතා විසින් 2012 අයවැය යෝජනා පාර්ලිමේන්තුවට ඉදිරිපත් කළ දිනයේ ආණ්ඩු පක්ෂයේ පසු පෙළ මන්ත්‍රීවරුන් විසින් විපක්ෂයේ මන්ත්‍රීවරුන්ට කළ පහරදීම අනුමත කරන්නේදැයි මාධ්‍යවේදියකු විසින් අසන ලද ප්‍රශ්නයකට පිළිතුරු ලබාදෙමින් අමාත්‍යවරයා මේ බව කියා සිටියේය. එදින සිදුවූයේ කුමක්ද යන්න විපක්ෂ නායක රනිල් වික්‍රමසිංහ මහතා හොඳින් දන්නා බවත්,තමන්ගේ අතින් සංඥා කොට විපක්ෂයේ මන්ත්‍රීවරුන් උසිගැන්වූයේ වික්‍රමසිංහ මහතා විසින් බවත් අමාත්‍යවරයා සඳහන් කළේය. ජනාධිපති මහින්ද රාජපක්ෂ මහතා විසින් අය වැය යෝජනා පාර්ලිමේන්තුවට ඉදිරිපත් කිරීම වැළැක්වීමට,ජනපතිට බලපෑම් කිරීමට විපක්ෂයේ පිරිස් සූදානම් වූ බවත් ඊට ප්‍රතිචාර දැක්වීමට යාමෙන් එම කලහකාරී තත්ත්වය උද්ගත වූ බවත් මෛත්‍රීපාල සිරිසේන මහතා අවධාරණය කළේය.", "URL": "https://sinhala.adaderana.lk/news.php?nid=20209", "Category": null, "Parent URL": null}