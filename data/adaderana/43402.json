{"Source": "Adaderana", "Timestamp": "May 22, 2014 05:26 pm", "Headline": "සිසුන් මහජන සාමයට බාධා වන අයුරින් හැසිරුණා", "News Content": "මහජන සාමයට බාධා වන අයුරින් කටයුතු කිරීම නිසා සරසවි සිසුන් අත්අඩංගුවට ගැනීමට සිදුවූ බව ජ්‍යෙෂ්ඨ නි‍යෝජ්‍ය පොලිස්පති අනුර සේනානායක මහතා පවසයි. පසුගියදා සම සෞඛ්‍ය සිසුන්ගේ විරෝධතාවයක් අතරවාරයේදී අත්අඩංගුවට ගත් සරසවි සිසුන් කිහිප දෙනෙකුට පහරදීමක් සිදුවූ බවට එල්ල වන චෝදනා සම්බන්ධයෙන් මාධ්‍ය දැනුවත් කිරීම සඳහා අද පස්වරුවේ පැවැති මාධ්‍ය හමුවකදී හෙතෙම මේ බව පැවසීය. අධිකරණ නියෝගයක් ලබාගෙන සරසවි සිසුන් අත්අඩංගුවට ගැනීමට කටයුතු කළේ මීට පෙර සිසුන් පිරිසකට ලබාදුන් අධිකරණ නි‍යෝගයක් කඩ කිරීම නිසා යැයි ‍ඔහු අවධාරණය කළේය. ඒ අනූව එක් සිසුවෙකු බසයක සිටියදී අත්අඩංගුවට ගැනීමට යාමේදී සිසුන් පොලීසියට පහරදුන් බවත් එම සිද්ධියේදී සිසුවෙකු තුවාල ලැබූ බවත් අනුර සේනානායක මහතා කීවේය. එසේ නොමැතිව සිසුන්ට එකහෙළාම පහරදුන්නා යැයි කීම ප්‍රතික්ෂේප කරන්නේ යැයිද හෙතෙම පෙන්වාදුන්නේය. පසුගියදා සරසවි සිසුන්ට අරලියගහ මන්දිරය තෙක් පා ගමනින් යාමට ඉඩදුන් බවත් එයට ද බාධා නොකළ බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43402", "Category": null, "Parent URL": null}