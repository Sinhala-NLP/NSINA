{"Source": "Adaderana", "Timestamp": "November 17, 2013 08:02 am", "Headline": "උතුරු හා නැගෙනහිර පළාත්වලට වැසි", "News Content": "දිවයිනේ උතුරු සහ නැගෙනහිර පළාත්වල අද දිනයේ තැනින් තැන වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. අපරභාගයේ දී සහ රාත්‍රී කාලයේ දී දිවයිනේ අභ්‍යන්තර ප්‍රදේශවල ද වැසි ඇති විය හැකි බව එම දෙපාර්තමේන්තුව කියයි. වැසි ඇති වන අවස්ථා වලදී තරමක තද සුළං තත්ත්වයක් ද පැවතිය හැකිය. මේ අතර දිවයිනට උතුරු සහ බස්නාහිර දෙසින් වන මුහුදු ප්‍රදේශවල ද තැනින් තැන වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. දිවයින වටා අනෙකුත් මුහුදු ප්‍රදේශවල ද අපරභාගයේ දී හෝ රාත්‍රී කාලයේ දී වැසි ඇති විය හැකිය. තද වැසි සමග ඇති විය හැකි සුළං හේතුවෙන් දිවයින වටා මුහුදු ප්‍රදේශ තාවකාලික රළු ස්වභාවයක් ගත හැකි බව කාලගුණ විද්‍යා දෙපාර්තමේන්තුව වැඩිදුරටත් සඳහන් කරයි. මේ අතර අම්බලන්තොට කච්චිගල්ආර ඇළේ ජල මට්ටම ඉහළ යාම හේතුවෙන් ඔබේසේකරගම ප්‍රදේශයේ නිවාස කිහිපයක් ජලයෙන් යටවී ඇත. ආපදා කළමනාකරණ මධ්‍යස්ථානය සඳහන් කළේ පැවති වර්ෂාපතනය සමග මෙම තත්ත්වය හටගෙන ඇති බවයි.", "URL": "https://sinhala.adaderana.lk/news.php?nid=38895", "Category": null, "Parent URL": null}