{"Source": "Adaderana", "Timestamp": "February 23, 2019 07:37 pm", "Headline": "මනුසත් දෙරණ 40 වන වෛද්‍ය සායනය ආනමඩුවට", "News Content": "මනුසත් දෙරණ වෛද්‍ය සායන මාලාවේ 40 වන වෛද්‍ය සායනය අද (23) ආනමඩුව ප්‍රදේශය කේනද්‍ර කර ගනිමින් පැවැත් විය. වකුගඩු රෝගයෙන් පීඩාවිදින ජනතාවට සහන සැලසීමේ අරමුණින් මනුසත් දෙරණ ක්‍රියාත්මක කරන වෛද්‍ය සායන මාලාවේ 40 වන අදියර අද පැවැත්වුණේ ආනමඩුව වෙලේවැව ශ්‍රී ධර්මාරාම විහාරස්ථානයේදීයි. මෙහිදී වකුගඩු රෝගීන් හදුනා ගැනීම, ලේ,මුත්‍රා සාම්පල පරීක්ෂා කර රෝගී තත්ත්වයන් හදුනා ගැනීම සිදු කෙරුණී. මනුසත් දෙරණ ක්‍රියාත්මක කරන මෙම වෛද්‍ය සායනය සමඟ අද දිනයේදී ආනමඩුව මධ්‍ය මහා විද්‍යාලයේ ආදි ශිෂ්‍ය සංගමයද අත්වැල් බැඳගත්තේය. වෛද්‍ය සායනය සඳහා ආනමඩුව මූලික රෝහලේ කාර්යය මණ්ඩලය ,සිඩම් පුද්ගලික රෝහල,රාගම ලීසන්ස් රෝහල, හෙල්පේජ් ශ්‍රී ලංකා ,ඔක්ටාන් ආයතනය ,ශ්‍රී ලංකන් ගුවන් සමාගමේ සේවක වෘත්තිය සමිතිය ද සිය දායකත්වය ලබා දුන්නේය. මෙහිදී වෛද්‍ය සායනය සඳහා පැමිණි ගැබිණි මව්වරුන් සඳහා ශ්‍රී ලංකන් ගුවන් සමාගමේ සේවක වෘත්තිය සමිතිය විසින් වියළි ආහාර ද්‍රව්‍ය ලබා දුන්නේය. මේ අතර සායනය සඳහා පැමිණි ජනතාවගේ නොමිලේ ඇස් පරික්ෂා කර ඇස් කණ්නාඩි ලබාදීම සිදු කෙරුණේ ශ්‍රි ලංකා අක්ෂිදාන සංගමය විසින්.", "URL": "https://sinhala.adaderana.lk/news.php?nid=104910", "Category": null, "Parent URL": null}