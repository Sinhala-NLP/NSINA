{"Source": "Adaderana", "Timestamp": "February 20, 2016 05:56 pm", "Headline": "තුන්වේල කන්න බැරිව සිටින තරුණ තරුණියන්ට රැකියා දෙනවාට විරුද්ධ වන්නේ ද්‍රෝහින්!", "News Content": "මේ රටේ තරුණ තරුණියන්ට රැකියා දසලක්ෂයක් ලබාදීමේ වැඩපිළිවෙළ කඩා කප්පල් කරන්නේ ද්‍රෝහින් පිරිසක් බව අග්‍රමාත්‍ය රනිල් වික්‍රමසිංහ මහතා අද හම්බන්තොට දී පැවසීය.තමාට ‍අවශ්‍ය මේ රටේ තුන්වේල කෑමට නොහැකිව සිටින තරුණ තරුණියන් වෙනුවෙන් හොඳ රැකියා බිහිකිරීම බවත්, එම වැඩපිළිවෙළ කඩාකප්පල් කිරීමට කිසිවෙකුටත් ඉඩ නොදෙන බවත්, අගමැතිවරයා එහිදී අවධාරණය කළේය.අග්‍රාමාත්‍ය රනිල් වික්‍රමසිංහ මහතා හම්බන්තොට ප්‍රදේශයේ ක්‍රියාත්මක ව්‍යාපෘති නිරීක්ෂණය කිරීමේ අවස්ථාවට අද එක්වූ අතර එහිදී මාධ්‍යවේදීන් හමුවේ මේ බව කියා සිටියේය.ඉන්දියාව සමග ඇති කර ගැනීමට යන නිදහස් වෙළඳ ගිවිසුමට ජී.එම්.ඕ සංවිධානය අකුල් හෙළන බවත්, එම සංවිධානයේ වෙබ් අඩවියේ මේ ගැන වැරදි ගිවිසුමක් පළ කර ඇති බවත් අගමැතිවරයා එහිදී පැවසීය.තරුණ තරුණියන්ට රැකියා ලබාදීමේ වැඩපිළිවෙළට මේ අය විරුද්ධ වන්නේ රට තුළ අවුල් ජාලයක් ඇති කර නැවත බලයට ඒමේ සටනට ‍රැකියා ලබාදීමේ වැඩපිළිවෙළ බාධාවක් විය හැකි යැයි ඔවුන් සිතන නිසා බවද පැවසූ අගමැතිවරයා කෙසේ වුවද පාර්ලිමේන්තුවේ බහුතර බලයක් සහිත වත්මන් ආණ්ඩුව ආරම්භ කළ වැඩපිළිවෙළ කඩාකප්පල් කිරීමට කිසිවෙකුට ඉඩනොදෙන බවද එහිදී අවධාරණය කළේය.\"එදා ජී.එම්.ඕ සංවිධානයේ පාදෙණියලා, සොයිසලා කොහේද හිටියේ.සුදු වෑන් වෙනුවෙන්, මර්දනය වෙනුවෙන්, දූෂණය වෙනුවෙන්, ප්‍රජාතන්ත්‍රවාදය නැති කිරීම වෙනුවෙන් අත උස්සපු අය\" යනුවෙන් අගමැතිවරයා එහිදී කියා සිටියේය.කෙසේ හෝ තරුණ තරුණියන්ට රැකියා ඇති කිරීමේ වැඩපිළිවෙළ නතර කිරීමට කිසිවෙකුට ඉඩ නොදෙන බවත්, ජී.එම්.ඕ සංවිධානයට බලපාන කාරණා ගිවිසුමෙන් ඉවත් කර ඇති නිසා ඔවුන්ට ගැටලුවක් නැති බවත්, අගමැතිවරයා පැවසීය.එසේ වුවද ඔවුන් විටින් විට වැඩවර්ජන ගැන කතා කරන බවත්, එසේ වර්ජනය කරන්න යන්නේ ජනතාවගේ සෞඛ්‍යයට විරුද්ධව බවත්, මාධ්‍ය මේවා ගැන කතා කළ යුතු බවත්, පැවසූ අගමැතිවරයා \"මේ අයට මිනිස්සු මරන්න ඉඩදෙනවාද\" කියා තීරණය කළ යුතු බවද කියා සිටියේය.‍එසේම මෙම බලපෑම් වලට රජය බිය නැති බවත්, සංවිධාන කිහිපයක සහභාගිත්වයෙන් මීට විරුද්ධව මාර්තු 15 වැනිදා විරෝධතාවයක් පවත්වන බවත්, ජනතාව දුන් ජනවරම අනූව රජය කටයුතු කරන බවත්, වසර 5ක් ගිය පසු ජනතාවට වත්මන් රජය ගැන තීරණයක් ගත හැකි බවත්, හෙතෙම පෙන්වාදුන්නේය.රජයේ වැඩපිළිවෙළ කඩාකප්පල් කිරීමට ඇතැම් ව්‍යාපාරිකයින් ද සහය දෙන බවත්, ඔවුන්ගේ නම් ගැන තමන් නොකියන බවත්, හෙතෙම පැවසීය.අග්‍රාමාත්‍යවරයා අද (20) මත්තල ගුවන් තොටුපළ, හම්බන්තොට වරාය, රුහුණු මාගම්පුර මහින්ද රාජපක්ෂ ජාත්‍යන්තර සම්මන්ත්‍රණ ශාලාව, වියළි කාලාපයේ උද්භිත උද්‍යානය, ඉදිවෙමින් පවතින රෝහල් සංකීර්ණය, හා පරිපාලන ගොඩනැගිල්ල සහ සූරියවැව ජාත්‍යන්තර ක්‍රිකට් ක්‍රිඩාංගණයට නිරීක්ෂණයට එහිදී එක්විය.", "URL": "https://sinhala.adaderana.lk/news.php?nid=57428", "Category": null, "Parent URL": null}