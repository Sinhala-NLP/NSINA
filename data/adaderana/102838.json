{"Source": "Adaderana", "Timestamp": "January 22, 2019 04:22 pm", "Headline": "සේනාගෙන් හානි වුණ වගා බිම් සඳහා රුපියල් 40000ක උපරිම වන්දියක්", "News Content": "සේනා දැළඹුවාගේ ව්‍යසනයෙන් හානියට පත් වගා බිම් සඳහා අක්කරයකට රුපියල් 40,000 ක උපරිම මුදලකට යටත්ව වන්දි ලබා දීමට බලාපොරොත්තු වන බව කෘෂිකර්ම අමාත්‍ය පී.හැරිසන් මහතා පවසයි. අද(22) කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. දැනට ස්වභාවික විපත්වලදී හානි වන භෝගවර්ග 7ක් හඳුනාගෙන ඇති අතර, ඒ ආකාරයෙන්ම “සේනා“ දැළඹුවා හේතුවෙන් පූර්ණ හානිවන වගාවන් සඳහා ගෙවීම් සිදුකිරීමට අද දිනයේ දී කැබිනට් පත්‍රිකාවක් ඉදිරිපත් කළ බවත්, එයට කැබිනට් මණ්ඩලයේ පූර්ණ අනුමැතිය හිමිවු බවත් අමාත්‍යවරයා මෙහිදී වැඩිදුරටත් සඳහන් කළේය. අමාත්‍යාංශයක් වශයෙන් කෘෂිකර්ම අමාත්‍යාංශයට අවශ්‍ය ප්‍රතිපාදන ලබා දීමට කටයුතු කරන ලෙස මුදල් අමාත්‍යාංශයට ජනාධිපතිවරයා දැනුම් දුන් බව ද අමාත්‍යවරයා මෙහිදී කියා සිටියේය. මේ අතර, අද දහවල් ජනාධිපතිවරයා විසින් කෘෂි කේෂ්ත්‍රයේ සියලු දෙනා ගෙන්වා සේනා දැළඹුවාගේ ව්‍යවසනයට මුහුණ දීමට යුද්ධයකට හා සමාන ලෙස කාර්යක්ෂමව කටයුතු කරන්නැයි උපදෙස් දුන් බව ද අමාත්‍යවරයා වැඩිදුරටත් සඳහන් කළේය. මේ අතර, දැළඹුවාගේ ව්‍යාප්ත වී ඇති ස්ථානවලට ගොස් එම ගොවි මහතුන් සමඟ පමණක් නොව ප්‍රාදේශීය නිලධාරීන් සමඟ ද සාකච්ඡා කර අවශ්‍ය ක්‍රියාමාර්ග ගන්නා ලෙස ජනාධිපතිවරයා පැවසූ බව ද සඳහන් කළ අමාත්‍යවරයා, කෘෂිකර්ම අමාත්‍යාංශයට මේ සඳහා අවශ්‍ය මුදල් ප්‍රතිපාදන ඕනෑම අවස්ථාවක ලබ දෙන ලෙසට මුදල් අමාත්‍යාංශයට දැනුම් දුන් බව ද පැවසීය. සේනා දැළඹු ව්‍යවසනය මේ වන විට ලංකාවේ සොයා ගෙන මාස 3ක පමණ කාලයක් ගතවී ඇති බවත්, ඉන්දියාවේ 2018 වර්ෂයේ මුල් කාලයේ සිට මෙය සොයා ගැනුණ බව ද අමාත්‍යවරයා සඳහන් කළේය. රජයක් ලෙස සේනා මර්දනයට කැපවී වැඩ කරන බවත්, පූර්ණ වගා හානියට පත් වගාබිම් සඳහා මුදල් ගෙවීමට කටයුතු කරන බව ද අමාත්‍යවරයා මෙහිදී පැවසීය.", "URL": "https://sinhala.adaderana.lk/news.php?nid=102838", "Category": null, "Parent URL": null}