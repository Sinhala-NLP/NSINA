{"Source": "Adaderana", "Timestamp": "June 30, 2016 09:54 am", "Headline": "  මුසම්මිල් ස්තූති කරන්න සුදානම් - පළාත් පාලන ආයතන 23 යළි දිගු නොවන ලකුණු", "News Content": "වසර හතරහමාරක සේවා කාලයක් සම්පුර්ණ කරමින් කොළඹ නගරාධිපති ඒ.ජේ.එම් මුසම්මිල් මහතා සිය සහෝදර මන්ත්‍රීන්ට මෙන්ම කොළඹ නගර සභාවේ කාර්ය මණ්ඩලයට අද ස්තූතිය පළ කිරීමට සුදානම් වේ.මේ නිමිත්තෙන් අද පස්වරු 2ට ඒ මහතා විසින් විශේෂ මාධ්‍ය හමුවක් ද කොළඹ මහනගර සභා පරිශ්‍රයේදී පැවැත්වීමට නියමිතය.ශ්‍රී ලංකාවේ විශාලතම මහනගර සභාව ලෙස සැලකෙන්නේ කොළඹ මහනගර සභාවය.එහි පුරපතිවරයා ලෙස පත්වූ දා සිට මේ දක්වා සිය කටයුතු සාර්ථක කර ගෙන යාමට සහය වූ සියලුදෙනාට ස්තූතිය පළකිරීමට ඔහු මෙම විශේෂ මාධ්‍ය හමුව කැඳවා ඇති බව වාර්තා වේ.මේ අතර කොළඹ මහනගර සභාව ඇතුළු පළාත් පාලන ආයතන 23ක නිල කාලය අදින් අවසන්වීමට නියමිතය.කෙසේ වෙතත් දේශපාලන ආරංචි මාර්ග අනාවරණය කළේ එකී පළාත් පාලන ආයතන 23 නිල කාලය තවදුරටත් දීර්ඝ නොකරනු ඇති බවය.මේ අතර පළාත් සභා හා පළාත් පාලන අමාත්‍ය ෆයිසර් මුස්තාෆා මහතා ද ඊයේ අද දෙරණට පැවසුවේ අදාළ ආයතනවල කාලය දීර්ඝ කිරීමට හෝ නොකිරීමට තමාට බලය ඇති නමුත් ජාතික ආණ්ඩුවක් ක්‍රියාත්මක වන බැවින් ජනපති මෙන්ම අගමැතිවරයාගේ අදහස් සැලකිල්ලට ගනිමින් කටයුතු කරන බවකි.දෙවැනි වරටත් දීර්ඝ කරනු ලැබූ පළාත් පාලන ආයතන 23 ක නිල කාලය මෙලෙස අදින් අවසන් වීමට නියමිතය.ඊට ප‍්‍රාදේශීය සභා 5ක්, එක් නගර සභාවක් සහ මහ නගර සභා 17ක් ඇතුළත්ය.ඒ කොළඹ, දෙහිවල - ගල්කිස්‌ස, ශ්‍රී ජයවර්ධනපුර කෝට්‌ටේ, ගම්පහ, මීගමුව, කුරුණෑගල, මහනුවර, මාතලේ, නුවරඑළිය, රත්නපුර, අනුරාධපුර, මොරටුව, බදුල්ල, ගාල්ල, මාතර, හම්බන්තොට, කල්මුණේ යන මහ නගර සභාත්, කොලොන්නාව නගර සභාව සහ කොටිකාවත්ත - මුල්ලේරියාව, කුණ්‌ඩසාලේ, කඩවත්සතර, සූරියවැව, හම්බන්තොට සහ යන ගඟවටකෝරළේ ප්‍රාදේශීය සභාවන්ය.දිවයින පුරා පළාත් පාලන ආයතන 335ක්‌ පැවැති අතර ඉන් පළාත් පාලන ආයතන 312 ක නිල කාලය 2015 මාර්තු 31 දා අවසන් විය. ඒවායේ පරිපාලන කටයුතු කොමසාරිස්‌වරුන් සහ නාගරික ලේකම්වරුන් විසින් වසරකුත් මාස තුනක්‌ තිස්‌සේ සිදුකරගෙන යයි.කාලය අවසන් වීමට නියමිත පළාත් පාලන ආයතන 23 ක නිලකාලය පසුගිය වසරේ (2015) ඔක්‌තෝබර් 31 වැනිදායින් නිමවීමට තිබියදී ජනාධිපතිවරයා විසින් 2015 දෙසැම්බර් 31 වැනිදා දක්‌වා ප්‍රථම වරට දීර්ඝ කරන ලදී.පසුව දෙසැම්බර් 31 දක්‌වා දිගු‌ කළ පළාත් පාලන ආයතන 23 ක නිල කාලය 2016 ජුනි 30 වැනිදා දක්‌වා දෙවැනි වරටත් දීර්ඝ කිරීමට ඔහු කටයුතු කළේය.", "URL": "https://sinhala.adaderana.lk/news.php?nid=61628", "Category": null, "Parent URL": null}