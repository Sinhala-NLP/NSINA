{"Source": "Adaderana", "Timestamp": "July 7, 2019 08:57 pm", "Headline": "මාතලේ නගරයේ කුණු ප්‍රශ්නය", "News Content": "මාතලේ නගරයෙන් බැහැර කරන ඝන අප ද්‍රව්‍ය සුදු ගඟ ඔස්සේ බෝවතැන්න ජලාශයට එක්වීමෙන් ටොන් ගනනක් වූ ඝන අපද්‍රව්‍ය ඉවුරු අසළ තැන්පත් වී ඇතැයි මාතලේ පරිසර මිතුරෝ සංවිධාන කියා සිටියි. බෝවතැන්න ජලාශයේ ඉවුරැ ආසන්නයේ ගොඩ ගැසී ඇති ඝන අපද්‍රව්‍ය ඉවත් කිරීමේ වැඩසටහනක් පසුගියදා (07) සිදු කර ඇත. නාඋල - බෝගස් බොබැල්ල විද්‍යාලයේ පාසල් දරැවන්,ප්‍රදේශයෙ වැඩිහිටියන් මෙන්ම මාතලේ පරිසර මිතුරෝ සංවිධානයේ සාමාජිකයින් විශාල පිරිසක් ද මෙම අවස්ථාවට එක්ව ඇත. බෝවතැන්න ජලාශය ආසන්නයේ මේ වන විට ඝන ප්ලාස්ටික් හා පොලිතින් මෙන්ම විදුරු බෝතල් ද මිලියන ගනනක් තැම්පත් වී ඇති අයුරු දැක ගත හැකි බව අද දෙරණ වාර්තාකරු කියයි. මාතලේ පරිසර මිතුරෝ සංවිධානයේ උප සභාපති කියා ඇත්තේ මාතලේ නගරයේ ව්‍යාපාරික ස්ථාන මෙන්ම කර්මාන්ත ශාලාවලින් හා රෝහල් වලින් බැහැර කරන අපද්‍රව්‍ය සුදු ගඟ ඔස්සේ බෝවතැන්න ජලාශයට ගලා එන බවයි. මේ සම්බන්ධයෙන් බළධාරින් මුණිවත රකින බවත් මෙම තත්ත්වය දිගින් දිගටම පැවතිය හොත් බරපතළ පාරිසරික ගැටළු රැසකට බෝවතැන්න ජලාශයේ ජලය හා මත්ස්‍ය සම්පත භාවිතා කරන්නන් මුහුණ දෙන බව ද ඔහු ප්‍රකාශ කර ඇත.", "URL": "https://sinhala.adaderana.lk/news.php?nid=113597", "Category": null, "Parent URL": null}