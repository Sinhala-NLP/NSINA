{"Source": "Adaderana", "Timestamp": "December 4, 2016 04:03 pm", "Headline": " රුපියල රැකගන්න ජනපති මැදිහත් විය යුතුයි", "News Content": "මේ වන විට රට තුළ දැවැන්ත මූල්‍ය අර්බුදයක් නිර්මාණය වෙමින් පවතින බවත්, ඒ සඳහා ජනාධිපතිවරයා වහාම මැදිහත් විය යුතු බවත් පාර්ලිමේන්තු මන්ත්‍රී බන්දුල ගුණවර්ධන මහතා පවසයි.ඒ මහතා මේ බව ප්‍රකාශ කර සිටියේ කොළඹදී අද (04) පැවති මාධ්‍ය හමුවකට එක්වෙමිනි.ලබන ජනවාරි මාසය වන විට ඩොලරයේ අගය 161 දක්වා ඉහළ යාමේ අර්බුදයක් පවතින බව ද එතුමා පැවසීය.මහින්ද රාජපක්ෂ යුගය අවසානයේ දී ‍ඩොලරයේ අගය 131 ක් ලෙස පැවති බවත්, එවිට රට සතුව ඇමරිකානු ඩොලර් බිලියන 8.2 ක ජාත්‍යන්තර සංචිතයක් තිබූ බවත් මන්ත්‍රීවරයා සඳහන් කළේය.එහෙත් ඩොලරයට ගෙවිය යුතු රුපියලේ අගය 151 තෙක් මේ වන විට ඉහළ ගොස් ඇති බවත්, ජාත්‍යන්තර සංචිතය ඇමරිකානු ඩොලර් බිලියන 6 දක්වා අඩුවී ඇති බවත් එතුමා පෙන්වා දෙනු ලබයි.රුපියල කෘතිම ලෙස රැක ගැනීම සඳහා ඩොලර් අලෙවි කිරීම හේතුවෙන් විදේශ සංචිත අඩුවන බව මන්ත්‍රීවරයා ප්‍රකාශ කළේය.කබීර් හෂීම්, එරාන් වික්‍රමරත්න හා දයා ගමගේ වැනි පුද්ගලයින් මේ සම්බන්ධයෙන් කතා කරනු ඇතැයි තමා බලාපොරොත්තු වූ නමුත් එය සිදු නොවූ බවද මන්ත්‍රීවරයා කියා සිටියේය.එබැවින් මෙම මූල්‍ය අර්බුදයට ජනාධිපතිවරයා වහාම මැදිහත් විය යුතු බව එතුමා අවධාරණය කළේය.මහ බැංකුවේ අධිපතිවරයා, නියෝජ්‍ය අධිපතිවරුන් හා අදාළ අංශ ප්‍රධානීන් කැඳවා වර්තමානයේ පවත්නා සැබෑ තත්ත්වය ජනාධිපතිවරයාට දැන ගැනීමට වාර්තා කිරීම ඒ සඳහා ඉක්මනින්ම ගත යුතු ක්‍රියාමාර්ගය වන බව එතුමා සඳහන් කළේය.", "URL": "https://sinhala.adaderana.lk/news.php?nid=66722", "Category": null, "Parent URL": null}