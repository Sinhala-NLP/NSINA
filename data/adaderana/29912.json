{"Source": "Adaderana", "Timestamp": "December 13, 2012 08:17 am", "Headline": "ආණ්ඩුක්‍රම ව්‍යවස්ථාවේ අර්ථ නිරූපණයක් ඉල්ලූ පෙත්සම් 7 ක් අද විභාගයට", "News Content": "ආණ්ඩුක්‍රම ව්‍යවස්ථාව අර්ථ නිරූපණය සඳහා අභියාචනාධිකරණය ශ්‍රේෂ්ඨාධිකරණයට යොමුකර ඇති පෙත්සම් 7 ක් අද (13) විභාගයට ගැනීමට නියමිතව තිබේ. ත්‍රිපුද්ගල විනිසුරු මඩුල්ලක් හමුවේ මෙම පෙත්සම් ‍සලකා බැලීමට නියමිතය. අදාළ පෙත්සම් 7 අභියාචනාධිකරණයට ඉදිරිපත් කර තිබිණි. අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් කළ දෝෂාභියෝගය විමර්ශනය කිරීමට පත් කළ පාර්ලිමේන්තු තේරීම් කාරක සභාවට ඒ සඳහා අධිකරණ බලයක් නොමැති හෙයින් එම තේරීම් කාරක සභාවේ මන්ත්‍රීවරුන් 11 දෙනා එයින් වළකන ලෙස නියෝගයක් නිකුත් කරන ලෙසට මෙම පෙත්සම් මගින් ඉල්ලා‍ ඇත. මෙම පෙත්සම් සලකා බැලීමට ගත් අවස්ථාවේ දී මෙය රටේ ආණ්ඩුක්‍රම ව්‍යවස්ථාවට අර්ථ නිරූපණයක් ගෙන දෙන ස්වභාවයක් ඇති හෙයින් ඒ සඳහා ශ්‍රේෂ්ඨාධිකරණයට යොමු කළ යුතු බව අභියාචනාධිකරණය පෙත්සම්කරුවන්ට දන්වා සිටියේය. ඒ අනුව පෙත්සම් 7 ශ්‍රේෂ්ඨාධිකරණයට යොමු කෙරිණි. මීට පෙර අදාළ පෙත්සම් සලකා බැලූ අවස්ථාවේ දී ශ්‍රේෂ්ඨාධිකරණය තේරීම් කාරක සභාවේ සාමාජිකයින්ට දැනුම් දී සිටියේ මෙහි අර්ථ නි‍රූපණය අවසන් වන තුරු අගවිනිසුරුවරියට එරෙහි චෝදනා විමර්ශනය කිරීම කල් දමන ලෙසය. කෙසේ වෙතත් තේරීම් කාරක සභාව මේ වන විට දෝෂාභියෝගය විමර්ශනය කර වාර්තාවක් ද පාර්ලිමේන්තුවට ලබා දෙනු ලැබ තිබේ. මෙම පෙත්සම්වලට මැදිහත්වීම සඳහා තවත් පෙත්සම් 5 ක් මේ වන විට ශ්‍රේෂ්ඨාධිකරණයට ඉදිරිපත් වී තිබේ. එම පෙත්සම් මගින් ඉල්ලා ඇත්තේ අගවිනිසුරුවරියට එරෙහිව ඉදිරිපත් වූ දෝෂාභියෝගය විමර්ශනය කර චෝදනා 3 ට ඇය වරදකරු වී ඇති බවට පාර්ලි‍මේන්තුවට දන්වා ඇති හෙයින් මෙම අර්ථ නිරූපණ දැන් අනවශ්‍යය බව ප්‍රකාශ කරන ලෙසය.", "URL": "https://sinhala.adaderana.lk/news.php?nid=29912", "Category": null, "Parent URL": null}