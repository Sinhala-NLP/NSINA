{"Source": "Adaderana", "Timestamp": "March 4, 2012 07:57 am", "Headline": "පෞද්ගලික ආයතන මගින් තෙල් බෙදද්දී වැරදිවලට දඬුවම් නෑ", "News Content": "පෞද්ගලික ආයතන මගින් ඛනිජ තෙල් ප්‍රවාහනයේ දී සහ බෙදාහැරීමේ දී සිදුකරන වංචා සම්බන්ධයෙන් වැරදිකරුවන්ට නීතිය ක්‍රියාත්මක නොවන බවට ඛනිජ තෙල් වෘත්තීය සමිති චෝදනා කරයි. මෙරට ඛනිජ තෙල් බෙදාහරින පෞද්ගලික සමාගම මගින් පසුගියදා බෙදාහැර ඇති ඛනිජ තෙල්වල ජලය මිශ්‍ර වී ඇති බවට තහවුරු වී ඇති බව ඔවුහු පෙන්වා දෙති. ත්‍රීකුණාමලය ප්‍රදේශයේ සිට ගල්කිස්ස ප්‍රදේශයේ ඉන්ධන පිරවුම්හලකට නිකුත් කළ ඉන්ධනවලට ජලය මිශ්‍ර වී ඇති බවට අනාවරණයවිය. අදාළ තත්ත්වය සම්බන්ධයෙන් අද දෙරණ ඛනිජ තෙල් අමාත්‍ය සුසිල් ප්‍රේම්ජයන්ත් මහතාගෙන් විමසීමක් කිරීමේදී අමාත්‍යවරයා කියා සිටියේ ඛනිජ තෙල් බෙදාහැරීම සඳහා මෙරට ක්‍රියාත්මක විදේශීය සමාගමේ කටයුතු නියාමනය කිරීම සඳහා ක්‍රමවේදයක් නොමැති බවයි. එහෙත් ඊට අදාළ පියවර ගැනීමට ඇති හැකියාව පිළිබඳ සොයා බැලීම සඳහා අමාත්‍යාංශ ලේකම්වරයාට ඇතුළු අංශ වෙත උපදෙස් ලබාදී ඇති බව අමාත්‍යවරයා සඳහන් කළේය. ප්‍රමිතියෙන් තොර ඉන්ධන බෙදාහැරීම සහ ඉන්ධන ප්‍රවාහනයේ දී වංචා සිදුකිරීම සම්බන්ධයෙන් ක්‍රියාත්මක වීමට පාරිභෝගික අධිකාරීයට සහ මහජන උපයෝගීතා කොමිසමට ඇති හැකියාව පිළිබඳ නීතිමය උපදෙස් විමසා ඇති බව ද සුසිල් ප්‍රේම්ජයන්ත් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22558", "Category": null, "Parent URL": null}