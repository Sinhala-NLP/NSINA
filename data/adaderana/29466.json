{"Source": "Adaderana", "Timestamp": "November 25, 2012 10:25 am", "Headline": "කොහේවත් භූ චලන නෑ", "News Content": "දිවයිනේ කිසිදු ප‍්‍රදේශයක භූ චලනයක් වාර්තා වී නොමැති බව භූ විද්‍යා සමීක්ෂණ හා පතල් කාර්යංශය පවසයි. ඊයේ (24) දිනයේ අම්පාර ප‍්‍රදේශයේ ගම්මාන කිහිපයක පොළොවේ යම් දෙදරීම් තත්ත්වයක් ඇතිවූ බවට පුද්ගලයින් කිහිප‍ දෙනෙකු දැනුම් දුන් බව එහි සභාපති ආචාර්ය එන්.පී. විජයානන්ද මහතා සඳහන් කළේය. එහෙත් එවැනි භූ චලනයක් දිවයිනේ කිසිදු ප‍්‍රදේශයකින් අනාවරණය නොවූ බව විජයානන්ද මහතා පැවසුවේය. කෙසේ වෙතත් එම ප‍්‍රදේශවල ඇතිවූ බව කියන සිද්ධිය සම්බන්ධයෙන් පරීක්ෂණ පවත්වන බව භූ විද්‍යා හා පතල් කාර්යංශය කියා සිටියේය. අම්පාර දිස්ත‍්‍රික්කයේ වඩිනාගල, පොල්ගස්ආර, ගල්කන්ද, දේවාලහිද යන ප‍්‍රදේශවලට ඊයේ උදෑසන 10 සිට අවස්ථා කිහිපයකදීම පොළොව දෙදරීමේ සිදුවීම් දැණුන බව ප‍්‍රදේශවාසීන් පවසයි.", "URL": "https://sinhala.adaderana.lk/news.php?nid=29466", "Category": null, "Parent URL": null}