{"Source": "Adaderana", "Timestamp": "April 8, 2018 09:24 am", "Headline": " අලුත් අවුරුදු උත්සවය වෙනුවෙන් විශේෂ බස්-දුම්රිය සේවා", "News Content": "අලුත් අවුරුදු උත්සවය වෙනුවෙන් විශේෂ දුම්රිය සහ බස් රථ සේවාවක් ක්‍රියාත්මක වෙයි. ශ්‍රී ලංකා දුම්රිය දෙපාර්තමේන්තුව අද සිට විශේෂ දුම්රිය සේවාවක් ක්‍රියාත්මක කරන බව අතිරේක දුම්රිය සාමාන්‍යාධිකාරී විජය සමරසිංහ මහතා ප්‍රකාශ කළේය. මේ අතර කොළඹ මධ්‍යම බස් නැවතුම්පලේ සිට ගම්බිම් බලා යන මඟී පහසුව සඳහා අමතර බස් රථ 2000ක් යෙදවීමට ලංකා ගමනාගමන මණ්ඩලය පියවර ගෙන තිබේ. ලබන 15 වන දින දක්වා පැය 24 පුරා එම බස් රථ සේවාව ක්‍රියාත්මකයි. එමෙන්ම ලබන 16 වැනිදා සිට 24 වැනිදා දක්වා ලංකා ගමනාගමන මණ්ඩලයේ ප්‍රාදේශීය කාර්යාලවල මෙහෙයවීමෙන් කොළඹ දක්වා අතිරේක බස් රථ යෙදවීමට සැලසුම් කර ඇති බව එම මණ්ඩලයේ සභාපති රමල් සිරිවර්ධන මහතා ප්‍රකාශ කළේය. අධිවේගී මාර්ගයේ ධාවනය කෙරෙන බස් රථ සංඛ්‍යාව ද ඉහළ නංවා තිබේ. මේ අතර ජාතික ගමනාගමන කොමිසම සඳහන් කළේ ලබන 23 වැනිදා දක්වා කොළඹ බැස්ටියන් මාවත බස්නැවතුම්පලේ සිට අතිරේක බස් රථ සේවාවවක් ක්‍රියාත්මක කරන බවයි. ඒ අනුව දැනට ක්‍රියාත්මක ගමන් වාර දෙදහස් එකසීය, තුන්දහස් පන්සිය දක්වා ඉහළ නැංවීමට නියමිතය. මීට අමතරව ආයෝජන ප්‍රවර්ධන කලාප ආශ්‍රිතව ද විශේෂ බස් රථ සේවාවක් ක්‍රියාත්මක කිරීමට සැලසුම් කර තිබේ.", "URL": "https://sinhala.adaderana.lk/news.php?nid=87102", "Category": null, "Parent URL": null}