{"Source": "Adaderana", "Timestamp": "December 4, 2015 08:58 am", "Headline": "සෞදියේ 50ක් අද ගල්ගසා මරනවාලු -  ලාංකික කත ඒ අතර නෑලූ", "News Content": "සෞදි අරාබියේදී ගල් ගසා මරා දැමීමට නියම වී ඇති ශ්‍රී ලාංකික ගෘහ සේවිකාවගේ දඬුවම අද දිනයේ ක්‍රියාත්මක කරන බවට පළවන වාර්තා අසත්‍ය බව සෞදි අරාබියේ ශ්‍රී ලංකා තානාපති අස්මී තක්සීන් මහතා පවසයි.බි.බී.සී ලෝක සේවය සමග අදහස් දක්වමින් ඔහු ප්‍රකාශ කළේ ඒ සම්බන්ධ නීතිමය කටයුතු තවදුරටත් ක්‍රියාත්මක වන අතර ඉදිරි දින කිහිපය තුළ අදාළ කාන්තාව හමුවීම සඳහා තානාපති නිලධාරින්ට අවස්ථාවක් ලබාදී ඇති බවයි.එම කාන්තාවගේ දඬුවම සම්බන්ධයෙන් රියාද් අධිකරණය වෙත ඉදිරිපත් කර ඇති අභියාචනය පිළිබඳ මෙතෙක් ප්‍රතිචාරයක් ලැබී නොමැති බව විදේශ රැකියා අමාත්‍ය තලතා අතුකෝරාල මහත්මිය පවසයි.මේ අතර විදේශ අමාත්‍ය මංගල සමරවිර මහතා ඇතුළු නියෝජිතයින් පිරිසක් ඊයේ පස්වරුවේ ශ්‍රී ලංකාවේ සෞදි අරාබි තානාපතිවරයා සමග අදාළ කාන්තාවට ලබාදී ඇති දඬුවම ලිහිල් කර ගැනීම සම්බන්ධයෙන් සාකච්ඡා කර තිබේ.සෞදි අරාබිය ඇතුළු මැදපෙරදිග රටවල දී ශ්‍රී ලාංකික ගෘහ සේවිකාවන්ට විඳීමට සිදු වන ගැටළු සම්බන්ධයෙන් අවධානය යොමු කරන ලෙස ඉල්ලා කොළඹ පිහිටි එක්සත් ජාතින්ගේ සංවිධානයේ කාර්යාලය ඉදිරිපිට ඊයේ පස්වරුවේ උද්ඝෝෂණයක් ද පැවැත් වුණි.සිවිල් සංවිධාන නියෝජිතයින්ගේ සහභාගිත්වයෙන් පැවැති එම උද්ඝෝෂණයට පැමිණි පුද්ගලයින් ප්‍රකාශ කළේ විදේශයන්හිදී හිංසනයට ලක්වන ශ්‍රී ලාංකිකයින් සම්බන්ධයෙන් රජය දක්වන අවධානය ඉහළ දැමිය යුතු බවයි.මේ අතර සෞදි අරාබියේදී විවිධ චෝදනාවන් සම්බන්ධයෙන් දඬුවම් නියම වී සිටින පුද්ගලයින් 50 දෙනෙකුට පමණ අද එම දඬුවම ක්‍රියාත්මක කරනු ඇති බවට තොරතුරු වාර්තා වේ.කෙසේ වුවද එම පිරිස අතර ශ්‍රී ලාංකිකයන් නොමැති බව විදේශ රැකියා අමාත්‍ය තලතා අතුකෝරාල මහත්මිය සදහන් කළේය.මේ අතර එක්සත් අරාබි එමීර් රාජ්‍ය යේ 44 වන ජාතික නිදහස් දින සැමරුම් උත්සවයක් ශ්‍රී ලංකාවේ එරට තානාපති කාර්යාලයේදී ඊයේ පැවැත් වුණි.එම අවස්ථාවට හිටපු ජනාධිපති මහින්ද රාජපක්ෂ මහතා, අමාත්‍යවරුන් ඇතුළු විශේෂ ආරාධිතයින් පිරිසක් සහභාගි වී තිබේ.එහිදී අදහස් දැක්වූ ශ්‍රී ලංකාවේ එක්සත් අරාබි එමිර් රාජ්‍යයේ තානාපති අබ්දුල් හමිඩ් අබ්දුල් ෆාටා කසිම් අල් - මුල්ලා මහතා ප්‍රකාශ කළේ 1979 වසරේ සිට දෙරට අතර ඉතා සමිප රාජ්‍යතාන්ත්‍රික සබඳතාවන් පවතින බවයි.", "URL": "https://sinhala.adaderana.lk/news.php?nid=55503", "Category": null, "Parent URL": null}