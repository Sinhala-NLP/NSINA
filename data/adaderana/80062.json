{"Source": "Adaderana", "Timestamp": "November 17, 2017 07:34 pm", "Headline": "කසිප්පු බොන සමාජයයි බියර් බොන සමාජයයි එකක් නෙමෙයි දෙකක්", "News Content": "2018 අයවැයෙන් බීර මිල ගණන් පහළ දැමීම තුළින් අලුතින් පිරිසක් මත්පැන් පානයට ඇබ්බැහි වන බව පූජ්‍ය මාවරලේ භද්දිය හිමියන් පවසයි. අද(17) කොළඹ පැවති මාධ්‍ය හමුවකට එක් වෙමින් උන්වහන්සේ මෙම අදහස් පළ කළේය. කසිප්පු පරිහරණය අවම කිරීමේ අරමුණින් ආණ්ඩුව මෙම ක‍්‍රියාවලිය සිදු කරනු ලැබූව ද එය කිසිසේත් ඉටු නොවන බව භද්දිය හිමියන් පවසයි. කසිප්පු පානය කරන සමාජ කණ්ඩායම හා බීර පානය කරන සමාජ කණ්ඩායම එකක් නොව දෙකක් බව ද උන්වහන්සේ මෙහිදී අවධාරණය කර සිටියේය. ආණ්ඩුවේ සිටින එක් වයස් ගත අමාත්‍යවරයෙක් විදේශිකයින්ට මෙරටට පැමිණ මත්පැන් පානය කිරීමට ඒ තුළින් අවස්ථාව ලබා දිය යුතු බව පවසා සිටින්නේ, ඔහුගේ පෞද්ගලික උවමනාවක් නිසා බව ද පැවසු භද්දිය හිමියන් සංචාරකයන් ගෙන්වා ගැනීමට යැයි පවසා කුඩා පිරිමි සහ ගැහැණු දරුවන් ගණිකාවන් ලෙස ඉල්ලා සිටියහොත් එයද අප ලබා දිය යුතුදැයි මෙහිදී ප‍්‍රශ්න කර සිටියේය. කෙසේ වෙතත් මේ වන විට මෙලොවත් පරලොවත් අහිමි වු ඇතැම් පුද්ගලයින් විසින් සමාජයේ තීන්දු තීරණ ගන්නා බව ද පවසා සිට භද්දිය හිමියන් මෙයින් විනාශ වන්නේ ඊළඟ ඡුන්දය නොව පරම්පරාව වන බව ද පැවසීය. සෝභිත හිමියන්ගේ උදව්වෙන් බලයට පැමිණි අමාත්‍යවරු මෙවන් යෝජනා ගෙන ඒම උන්වහන්සේට කරන අගෞරවයක් බව ද භද්දිය හිමියන් සඳහන් කළේය. කෙසේ වෙතත් සෝභිත හිමියන්ගේ පිළිම සෑදීමට පෙර උන් වහන්සේගේ සිහින ඉටු කළ යුතු බව ද පැවසූ භද්දිය හිමියන් ජනාධිපතිවරයාට මෙයට මැදිහත් වී දෙයක් කළ හැකි බව ද තවදුරටත් පැවසීය. එසේ නොමැති නම් ඊළඟ ඡුන්දයක දී මෙම කර්මවලට විපාක ජනතාව විසින් ලබා දෙනු ඇති බවත්, අතීතයේ දීද එවැනි ක‍්‍රියා දැක ගැනීමට හැකිවු බව ද භද්දිය හිමියන් කියා සිටියේය.", "URL": "https://sinhala.adaderana.lk/news.php?nid=80062", "Category": null, "Parent URL": null}