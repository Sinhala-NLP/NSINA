{"Source": "Adaderana", "Timestamp": "February 17, 2011 10:28 am", "Headline": "පොලිස් පාට් දමා ‍ලක්ෂ 25 ක බඩුත් එක්ක ලොරිය උස්සලා", "News Content": "ලක්ෂ 25 ක් පමණ වටිනා එළවළු ඇතුළු බඩු භාණ්ඩ තොගයක් සහිතව පැහැරගත් ලොරියක් සෙවීම සඳහා ගල්කිස්ස පොලීසිය පරීක්ෂණ ආරම්භ කර තිබේ. ඊයේ සවස කොළඹින් එළවළු හා බඩු භාණ්ඩ තොගයක් පැටවූ HM9626 දරන ලොරිය අකුරැස්ස බලා යමින් සිටියදී සවස 4.30 ට පමණ ගාලු පාරේ මැලිබන් හන්දියේදි කිසියම් පිරිසක් විසින් පැහැරගෙන තිබේ. තමා පිටුපසින් පැමිණි සුදු පාට වෑන් රථයක් මැලිබන් හංදියේදී ලොරිය නවතා තමන් පොලිස් නිලධාරීන් බවත්,සැකකටයුතු ලොරියක් ධාවනය වන බවට ලැබුණු තොරතුරක් මත මෙය පරික්ෂා කළ යුතු බවත් පවසා ලොරිය පරීක්ෂා කරන මුවාවෙන් තමා රියදුරු අසුනෙන් බස්සවා පිටුපසින් පැමිණි වෑන් රථයට දමා ගත් බව ලොරි රථයේ රියදුරු ලෙස ‍සේවය කළ ජී.ඒ පද්මසිරි මහතා සඳහන් කරයි. අනතුරුව ටික දුරක් ගෙන ගොස් වෑන් රථය තුළදීම තමාගේ මුහුණ සහ කට බැන්ද බවත්,ඉන්පසු කොහේ හෝ දුරබැහැර ස්ථානයකට ගෙන ගිය බවත්,එහිදී අශ්වයින් ශබ්ද කරන බවක් තමන්ට ඇසුණු බවත් හෙතෙම කියා සිටියි. කෙසේ වුවද ඊයේ පැහැරගත් ලොරිය කොහේදැයි තමන් නොදන්නා බවත්,අද අලුයම 4.00 ට පමණ කොල්ලකරුවන් විසින් තමන් මුදාහරින්නට කටයුතු කළ බවත් හෙ‍තෙම සඳහන් කරයි. පොලීසියෙන් බව කියා පාහැරගත් ලොරිය පානදුර පොලීසියේ තිබෙන බවට එස්.අයි ධම්මික යනුවෙන් හඳුන්වාගත් පුද්ගලයෙක් තම සේවකයාට කියා තිබුණු බැවින් අද උදෑසන පානදුර පොලීසියට ගියත් පොලීසිය එවැන්නක් පිළිබඳ හාංකවිසියක්වත් නොදන්නා බැවින් මෙය මංකොලලකරුවන්ගේ වැඩක් බව තමාට ඒත්තු ගිය බවත් ලොරියේ හිමිකරු වන කේ.එල් සමරසේන මහතා පවසයි. එබැවින් අද පෙරවරුවේ තමා ගල්කිස්ස පොලීසියට ඒ පිළිබඳ පැමිණිලි කළ බවත්,පැහැරගත් ලොරියක් බණ්ඩාරගම ප්‍රදේශයේ පවත්නා බවට තමන්ට ආරංචියත් ලැබුණු බවත් ,එසේ වුව එය තමන්ගේ ලොරියදැයි තාමත් නොදන්නා බවත් සමරසේන මහතා කියා සිටියේය.‍ මෙම සිදුවීම සම්බන්ධයෙන් විධිමත් පරීක්ෂණයක් ආරම්භ කර ඇති බවත්,පැහැරගත් ලොරියක් බණ්ඩාරගම ප්‍රදේශයේ දමා ගොස් ඇති බවට ලැබුණු තොරතුරකට අනුව එම ලොරිය සොයා මේ වන විට පොලිස් නිලධාරීන් කන්ඩායමක් පිටත්ව ගොස් ඇති බවත් ගල්කිස්ස පොලීසිය පවසයි.", "URL": "https://sinhala.adaderana.lk/news.php?nid=14272", "Category": null, "Parent URL": null}