{"Source": "Adaderana", "Timestamp": "September 4, 2010 11:55 am", "Headline": "යූ.ඇන්.පියේ තවත් හත් අට දෙනෙක් සංශෝධනයට කැමතියි", "News Content": "යෝජිත ව්‍යවස්ථා පනත් කෙටුම්පතට පක්ෂව ඡන්දය ප්‍රකාශ කරමින් ආණ්ඩුවට සහය දක්වන්නට එක්සත් ජාතික පක්ෂයේ තවත් හත් අට දෙනෙකු සිටින බව එ.ජා.ප පාර්ලිමේන්තු මන්ත්‍රී අර්ල් ගුණසේකර මහතා පවසයි. පාර්ලිමේන්තුවේදී අදාළ පනත් කෙටුම්පතට පක්ෂව ඡන්දය ප්‍රකාශ කිරීම සම්බන්ධයෙන් මෙම පිරිස සමග මේ වන විටත් සාකච්ඡා ආරම්භ කර ඇතැයි හෙතෙම කියා සිටියේය. මෙම විශේෂ පිරිස සමග පමණක් නොව පොදුවේ විපක්ෂයෙත්,රටේ සමස්ත ජනතාවගේත් කැමැත්ත මෙම සංශෝධනයට ලබා ගැනීමත්,එහි වාසි රටට ලබාදීමත් තමන්ගේ අපේක්ෂාව බවද මන්ත්‍රීවරයා වැඩිදුරටත් සඳහන් කරයි. අද දෙරණ කළ විමසීමකට පිළිතුරු දෙමින් මන්ත්‍රීවරයා මෙම කරුණු අනාවරණය කළේය. එ.ජා.ප පාර්ලිමේන්තු මන්ත්‍රීවරුන් වන අර්ල් ගුණසේකර,ලක්ෂ්මන් සෙනෙවිරත්න,මනූෂ නානයක්කාර යන මහත්වරුන් ඊයේ (03)දිනයේ ව්‍යවස්ථා පනත් කෙටුම්පතට පක්ෂව ආණ්ඩුවට සහය දිය යුතු බව ප්‍රකාශ කළෝය. කෙසේ වුවද ව්‍යවස්ථා පනත් කෙටුම්පතට එරෙහිව කොන්දේසි විරහිතව කටයුතු කළ යුතු බවට එ.ජා.ප කෘත්‍යාධිකාරී මණ්ඩල රැස්වීමේදී තීරණයක් ගත් බවත්,එකී තීරණයට පටහැණිව කටයුතු කරන ඕනෑම කෙනෙකුට එ‍රෙහිව විනය ක්‍රියා මාර්ගයක් ගන්නා බවත් එ.ජා.ප මහ ලේකම් තිස්ස අත්තනායක මහතා ප්‍රකාශ කර තිබුණි.", "URL": "https://sinhala.adaderana.lk/news.php?nid=10632", "Category": null, "Parent URL": null}