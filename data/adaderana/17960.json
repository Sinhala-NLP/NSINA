{"Source": "Adaderana", "Timestamp": "August 9, 2011 06:18 pm", "Headline": "ඇමතිවරයා බලි පෙන්නා අලි දඩයමට සැරසෙනවා ", "News Content": "අලි සංගණනයක මුවාවෙන් ආණ්ඩුව විසින් අලි දඩයමකට සැරසෙන බවට පරිසර සංවිධාන එකමුතුව අනතුරු අඟවයි. ගොවිජන සේවා හා වනජීවී අමාත්‍ය එස්.එම් චන්ද්‍රසේන මහතා විසින් අලි සංගණනය කිරීම සඳහා කටයුතු කරනු ලබන්නේ දළඳා මාළිගාවේ සහ වෙනත් දේවාලවල පූජා කටයුතු කරගෙන යාමට ප්‍රමාණවත් පරිදි අලි ඇතුන් නොමැති නිසා බව ප්‍රකාශ කර තිබීමට විරෝධය පාමින් පරිසර සංවිධාන එකමුතුව විසින් අද(09)පවත්වන ලද මාධ්‍ය හමුවකදී මේ බව අනාවරණය කරන ලදී. දළදා මාළිගයේ සහ දේවාලවල පුද පූජා කටයුතු කරගෙන යාමට අලි ඇතුන් 180 ක් පමණ අවශ්‍යව ඇති බව ගොවිජන සේවා හා වනජීවී අමාත්‍ය එස්.එම් චන්ද්‍රසේන මහතා මීට පෙරාතුව සඳහන් කර තිබිණි. තමන් විසින් බාරගනු ලැබූ සංගණනය සිදු නොකොට එයින් ඉවත්වීමට තීරණය කරන ලද්දේ මේ ආකාරයෙන් අලි ඇතුන් අල්ලා වඳ කිරීමටත්,පුද්ගලික ලාභ ප්‍රයෝජන වෙනුවෙන් යොදාගැනීමටත් කටයුතු කරන බවට හෙළිදරව්වීම නිසා බවද එකී සංවිධානයේ නියෝජිතයින් පෙන්වාදෙන ලදී. ඒ අනුව මෙම පරිසර විරෝධි හා නීති විරෝධී කටයුත්තට සහයදීම සඳහා අත නොගසන ලෙස තමන් රටේ උගතුන්ගෙන් බුද්ධිමතුන්ගෙන් හා ස්වේච්ඡා සංවිධානවලින් ඉල්ලා සිටින බවද ඔවුන් සඳහන් කරයි. අමාත්‍යවරයා පවසන පරිදි පවත්නා නීතිය තුළ අලි පැටවුන් ඇල්ලීමට නීතිමය අවසරයක් නොමැති බවත්,ඒ සඳහා ප්‍රතිපාදන සැලසී තිබුණු වන සත්ව හා වෘක්ෂලතා ආරක්ෂා කිරිමේ ආඥා පනතේ පැවති 14 වන වගන්තිය 2009 දී සංශෝධනයට ලක්කළ බවත් පරිසරවේදී,නීතිවේදී ජගත් ගුණවර්ධන මහතා පරිසර සංවිධාන එකමුතුව වෙනුවෙන් පෙන්වාදුන්නේය. දැනට ඇති විධිවිධාන අනුව එකී පනතේම 13 වන වගන්තිය අනුව අලියෙකු ඇල්ලීමට හැකියාව ඇතත් ඒ සඳහා අවසර ඇත්තේ එකී සත්වයාගෙන් වගා භූමිවලට,මිනිස් වාසස්ථාන ආදියට පැහැදිලි ලෙස හිරිහැර සිදුවන අවස්ථාවකදී පමණක් බවද ගුණවර්ධන මහතා අවධාරණය කළේය. එබැවින් මෙසේ දළදා මාළිගාවට හෝ දේවාල ආදියට අලි ලබාගැනීමේ මුවාවෙන් අලි ඇල්ලීම නීති විරෝධී හා පරිසර විරෝධී බවත්,දළදා මාළිගයට ප්‍රමාණවත් පරිදි අලි ඇතුන් සිටින බවත් ඔවුන් සඳහන් කරයි. දළදාමාළිගයේ පුද පූජා සඳහා යොදා ගැනීමට ඉතා උසස් තත්ත්වයේ අලි ඇතුන් 12 දෙනකු සිටින බවත් එයින් 6 දෙනකු දේශීය හා 6 දෙනකු විදේශීය සත්වයන් බවත්,මෙම කටයුතු මගින් සිදුවනු ඇත්තේ වඳවීමේ තර්ජනයකට මුහුණ දී ඇති අලි ඇත් සම්පත වඳවීමේ සීඝ්‍රතාව වැඩිවීම බවත් මෙම පරිසර සංවිධාන එකමුතුව පවසයි. මීට පෙරාතුව අවසන් වරට 2007 වසරේදී ඇත් පැටවුන් දෙදෙනකු අල්ලා එක් පැටවෙකු දළඳාමාළිගයට දුන් බවත්,අනෙක් පැටවා පින්නවල අලි අනාථාගාරයට දුන් බවත් සිහිපත් කළ ඔවුන් දළඳා මාළිගයට ලබාදුන් ඇත් පැටවා පුහුණු කිරීමේදී විවිධ වධ හිංසාවට ලක්ව කෙටි කලකදි මරුමුවට පත්වූ බවත්,පින්නවල ඇත් පැටවා අද වන තුරුත් නිරුපද්‍රිතව සිටින බවත් පරිසර සංවිධාන කියා සිටියි. එසේම රටේ මූලික නීතිය වන ආණ්ඩුක්‍රම ව්‍යවස්ථාවට අනුව ව්‍යවස්ථාවේ 27 සහ 28 වන වගන්තිවලට අනුව රටේ වන සතුන් ඇතුළු ස්වභාවික සම්පත්වල අයිතිය රජය සතුව නොමැති බවත්,රජය යනු එහි තාවකාලික භාරකාරත්වය දරන්නා පමණක් බවත් නිතිඥ ජගත් ගුණවර්ධන මහතා කියා සිටියේය. ඒ නිසාම මෙම නීති විරෝධී කටයුත්ත පිළිබඳ ගොවිජන සේවා හා වනජීවී අමාත්‍ය එස්.එම් චන්ද්‍රසේන මහතාගේ ප්‍රකාශය ඔහුගේ උද්ධච්ඡභාවය ප්‍රකාශ කිරීමක් ලෙස සලකන බව ගුණවර්ධන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17960", "Category": null, "Parent URL": null}