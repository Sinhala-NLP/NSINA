{"Source": "Adaderana", "Timestamp": "April 5, 2017 04:51 pm", "Headline": "මීගමුව රෝහලේ ඖෂධවේදීන් හෙට සියළු සේවාවලින් ඉවත්වෙයි", "News Content": "මීගමුව රෝහලේ ඖෂධවේදීන් හෙට(6) දිනයේ සියළු සේවාවලින් ඉවත්වන බව රජයේ ඖෂධවේදීන්ගේ සංගමය පවසයි. බස්නාහිර පළාතේ රෝගීන්ට ඖෂධ නිකුත් කිරීම සඳහා විධිමත් ක්‍රමවේදයක් සකස් නොකිරීමට විරෝධය පළ කරමින් එම වෘත්තීය සමිති ක්‍රියාමාර්ගයට එළඹෙන බව එම සංගමයේ සභාපති අජිත් පී. තිලකරත්න මහතා සඳහන් කළේය. මේ වන විට බස්නාහිර පළාත තුළ තිබෙන ඇතැම් රෝහල්වල රෝගීන්ට ඖෂධ නිකුත් කිරීම සිදු කරන්නේ සාමාන්‍ය කම්කරුවන් බව අජිත් පී. තිලකරත්න මහතා පෙන්වා දෙයි. ඒ සඳහා වූ යෝජනා රජයේ ඖෂධවේදීන්ගේ සංගමය විසින් බලධාරීන් වෙත ලබා දුන්නද පසුගිය මාස 03 තුළ අවස්ථා 6කදී සාකච්ඡා ඉල්ලා සිටියද අදාළ සාකච්ඡා ලබා නොදුන් බව ඔහු සඳහන් කළේය. හෙට (6)දින පැවැත්වෙන වෘත්තීය සමිති ක්‍රියාමාර්ගයට රජයෙන් පිළිතුරු නොලැබුනහොත් ලබන 18 වන දා සිට බස්නාහිර පළාතේ සියළු රෝහල් තුළ අඛණ්ඩ වැඩවර්ජනයක් ආරම්භ කිරීමටද පියවර ගන්නා බව අජිත් පී. තිලකරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=71768", "Category": null, "Parent URL": null}