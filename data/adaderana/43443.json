{"Source": "Adaderana", "Timestamp": "May 25, 2014 07:54 am", "Headline": "නාවල විවෘත විශ්වවිද්‍යාලය උණුසුම් - සිසුවෙකු රෝහලේ  ", "News Content": "නාවල ශ්‍රී ලංකා විවෘත විශ්වවිද්‍යාලයේ සිසුන් දෙපිරිසක් අතර හටගත් ගැටුමකින් තුවාල ලැබු සිසුවෙකු කළුබෝවිල ශික්ෂණ රෝහලට ඇතුළත් කර තිබේ. ඊයේ (24) පස්වරුවේ ගැටුම හටගෙන ඇති අතර ඒ හේතුවෙන් තවත් සිසුන් කිහිපදෙනෙකු සුළු තුවාල ලබා ඇති බව වාර්තා වෙයි. විශ්වවිද්‍යාලයේ උපකුලපති ආචාර්ය විජිත නානායක්කාර මහතා සඳහන් කළේ ඉංජිනේරු පීඨයේ සිසුන් පිරිසක් අතර ආපන ශාලා පිරිශ්‍රයේ දී ගැටුම හටගෙන ඇති බවයි. විශ්ව විද්‍යාලයීය ආරක්ෂක අංශ මැදිහත් වීමෙන් ගැටුම පාලනය කර තිබේ. ගැටුම සම්බන්ධයෙන් විශේෂ පරීක්ෂණයක් ක්‍රියාත්මක කරන බව උපකුලපතිවරයා සඳහන් කළේය. මේ අතර ගැටුම සම්බන්ධයෙන් සිසුන් කිහිපදෙනෙකු විසින් මිරිහාන පොලීසියට පැමිණිල්ලක් ද ඉදිරිපත් කර ඇති බව ඒ පිළිබඳ කළ විමසීමකදී පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=43443", "Category": null, "Parent URL": null}