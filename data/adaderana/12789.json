{"Source": "Adaderana", "Timestamp": "December 12, 2010 02:11 pm", "Headline": "පගාව ගත්තු මන්ත්‍රීවරුන් තුන්දෙනෙක් ගෙදර යවනවා", "News Content": "සෞඛ්‍ය සේවයේ වෘත්තියක් යනු රාජකාරියට වඩා මානව දයාවෙන් ඉටුකළ යුතු උදාර වගකීමක් බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එම වගකීම තේරුම් ගෙන කටයුතු කිරීමට සෞඛ්‍ය සේවයේ සියලු වෘත්තීන් වල සේවකයින් වටහා ගත යුතු බව අමාත්‍යවරයා පෙන්වාදෙයි. රෝහල්වල ආදේශක සනීපාරක්ෂක කම්කරු තනතුරු සඳහා නව පත්වීම් ලිපි ප්‍රදානය කිරීමේ උත්සවයට සහභාගී වෙමින් අද දහවල් ජෝන් ද සිල්වා සමරු රඟහලේදී අමාත්‍යවරයා මේ බව සඳහන් කළේය. මෙහිදි වැඩිදුරටත් අදහස් දැක්වු සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කර සිටියේ රෝහල්වල සනීපාරක්ෂක කම්කරු තනතුරු ලබාදීම සඳහා පගා ගත් පළාත් සභා මන්ත්‍රීවරුන් තිදෙනෙකුගේ මන්ත්‍රී ධුර අහෝසි කිරීමට ශ්‍රී ලංකා නිදහස් පක්ෂ මධ්‍යම කාරක සභාවේ දී පියවර ගන්නා බවයි.", "URL": "https://sinhala.adaderana.lk/news.php?nid=12789", "Category": null, "Parent URL": null}