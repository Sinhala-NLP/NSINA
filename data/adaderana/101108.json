{"Source": "Adaderana", "Timestamp": "December 21, 2018 03:33 pm", "Headline": "සංක්‍රමණිකයන් පිළිබඳ ගෝලීය ගිවිසුමට ජගත් සංවිධාන අනුමැතිය", "News Content": "අවස්ථා කිහිපයකදී මතභේදයට ලක්වූ සංක්‍රමණිකයන් පිළිබඳ ගෝලීය ගිවිසුමට ජගත් සංවිධානයේ අනුමැතිය හිමිව ඇත. කෙසේ වෙතත් ඊට රටවල් කිහිපයක සහාය හිමිව නැත. සංක්‍රමණිකයින් පිළිබඳව ගෝලීය ගිවිසුමට එක්සත් ජාතීන්ගේ මහා මණ්ඩලයේ අනුමැතිය හිමි වී තිබේ. කෙසේ වෙතත් ඊට අමෙරිකාව, ඊශ්‍රායලය, හංගේරියාව. චෙක් ජනරජය සහ පෝලන්තය යන රටවල්වල සහය හිමි වී නැත. මේ අතර සංක්‍රමණික අර්බුදයට පිළියම් සෙවීමේ අරමුණින් එකඟ වූ අදාළ ගිවිසුම එක්සත් ජනපද ස්වෛරීභාවයට අනුකූල නොවන බව ඩොනල්ඩ් ට්‍රම්ප් ජනාධිපතිවරයා පවසයි. ඒ හේතුවෙන් එම සාකච්ඡා වලට වොෂින්ටන් පාලනය සහභාගී නොවන බව ඔහු වැඩිදුරටත් සඳහන් කරයි. ගිවිසුමට අනුමැතිය ලබාගැනීම සඳහා එක්සත් ජාතීන්ගේ මහා මණ්ඩලයේ පැවති ඡන්ද විමසීමේදී ඊට පක්ෂව රටවල් 152ක් සහ විපක්ෂව රටවල් 12ක් ඡන්දය භාවිතා කර තිබූ බව දැක්වෙයි. මේ අතර රටවල් 24ක් එම ගිවිසුමට ඡන්දය ලබාදීමෙන් වැළකී ඇත. මොරොක්කෝ රාජ්‍යයයේ පැවති උත්සවයක් අතර එක්සත් ජාතීන්ගේ සංවිධානය ඉදිරිපත් කළ ගෝලීය සංක්‍රමණික ගිවිසුමට රටවල් 164ක් අත්සන් තැබුවේය. කෙසේ වෙතත් එමඟින් යුරෝපයට පැමිණෙන සංක්‍රමණිකයින් තවදුරටත් ඉහළ යාමේ අවධානමක් මතුවීම හේතුවෙන් ඊට දක්ෂිණාංශික යුරෝපීය දේශපාලනඥයන්ගෙන් දැඩි විරෝධයක් එල්ල වුණි. ගිවිසුමට අත්සන් තැබීම හේතුවෙන් එල්ල වූ විරෝධය මත බෙල්ජියමේ අග්‍රාමාත්‍යවරයාට සිය ධූරය පවා අහිමි වූ බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=101108", "Category": null, "Parent URL": null}