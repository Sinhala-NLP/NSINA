{"Source": "Adaderana", "Timestamp": "September 30, 2012 11:10 am", "Headline": "ඉරිදාට හා පෝයට ටියුෂන් එපා කියා බලපිටියේ උද්ඝෝෂණ", "News Content": "ඉරිදා උදේ සහ පොහොය දිනවල පෞද්ගලික උපකාරක පන්ති පැවැත්වීමට එරෙහිව බලපිටිය ප්‍රදේශයේ දහම් පාසල්වල ගුරුවරුන්, සිසුන් හා මව්පියන් අද (30) පෙරවරුවේ උද්ඝෝෂණයක නිරත වූහ. මේ යටතේ බලපිටිය ප්‍රාදේශීය ලේකම් කාර්යාලය ඉදිරිපිට සිට අම්බලන්ගොඩ නගරය දක්වා ඔවුන් පා ගමනක් සංවිධානය කර තිබුණි. ඉරිදා උදේ සහ පොහොය දිනවල පෞද්ගලික උපකාරක පන්ති නොපවත්වන ලෙසත් දරුවන්ට දහම් පාසල් අධ්‍යාපනය ලබාදිය යුතු බවත් මෙහිදි ඔවුහූ පෙන්වාදුන්හ. දහම් පාසල් අධ්‍යාපනය නොලැබීම නිසා අපරාධ, කොල්ලකෑම්, ස්ත්‍රී දූෂණ, ළමා අපචාර වැනි ක්‍රියාවලට සමාජයේ විශාල පිරිසක් යොමු වන බව එහිදී ඔවුන් අවධාරණය කරන ලදී.", "URL": "https://sinhala.adaderana.lk/news.php?nid=27875", "Category": null, "Parent URL": null}