{"Source": "Adaderana", "Timestamp": "January 14, 2013 03:43 pm", "Headline": "කහවත්ත පොලීසියේ 31ට ස්ථාන මාරූ", "News Content": "කහවත්ත පොලීසියේ ස්ථානාධිපතිවරයා හැර නිලධාරීන් 31 දෙනෙකු වහාම ක්‍රියාත්මක වන පරිදි ස්ථාන මාරු කර තිබේ. රත්නපුර ප්‍රදේශ‍ය භාර ජ්‍යේෂ්ඨ නියෝජ්‍ය පොලිස්පතිවරයා විසින් මෙම ස්ථාන මාරුවීම් ලබාදී ඇත. කෑගල්ල, සීතාවක ඇතුළු රත්නපුර දිස්ත්‍රීක්කයේම පිහිටි පොලිස් ස්ථාන සඳහා එම නිලධාරීන් අනුයුක්ත කර තිබේ. සේවයේ අවශ්‍යතාවය මත මෙම ස්ථාන මාරුවීම් ලබාදී ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පැවසුවේය. පොලිස් කොස්තාපල්, සැරයන් ඇතුළු නිලයන්වලට අයත් නිලධාරීන් 31 දෙනෙකු මෙලෙස ස්ථාන මාරු කර ඇත. පසුගිය කාලයේ කහවත්ත කොටකෙතන ප්‍රදේශයේ සිදුවු පුද්ගල ඝාතන සම්බන්ධයෙන් පරීක්ෂණ සිදුකිරීමේදී කහවත්ත පොලීසියේ ක්‍රියාකලාපය ගැනද ප්‍රදේශවාසීන්ගෙන් චෝදනා එල්ල විණ. ඇතැම් නිලධාරීන් පරීක්ෂණ සිදුකිරීමේදි ඒවා ප්‍රමාද කිරීම, හිතවත්කම් මත මග හැරීම, විවිධ අක්‍රමිකතාවලට සම්බන්ධ වීම ඇතුළු චෝදනා මෙන්ම කහවත්ත පොලීසියේ නිලධාරීන් මාරු කරන ලෙසට පසුගිය කාලයේ ජනතාව‍ගේ ලැබුණු ඉල්ලීම් ද මෙම ස්ථාන මාරු සඳහා හේතූවී ඇතැයි සඳහන්ය.", "URL": "https://sinhala.adaderana.lk/news.php?nid=30757", "Category": null, "Parent URL": null}