{"Source": "Adaderana", "Timestamp": "November 11, 2018 07:20 pm", "Headline": "එජාපයේ විරෝධතාවය මැද සිදුවු පහර දීම", "News Content": "එක්සත් ජාතික පාක්ෂකයින් විසින් අද(11) මොනරාගල නගරයේ දී උද්ඝෝෂණයක් සංවිධානය කර තිබුණි. ඒ පාර්ලිමේන්තුව විසුරුවා හැරීමට විරෝධය පළ කරමිනි. එහිදී අදහස් දක්වමින් පාර්ලිමේන්තු මන්ත්‍රී රංජිත් මද්දුමබණ්ඩාර මහතා කියා සිටියේ, නැවත වතාවක් එක්සත් ජාතික පක්ෂය ජනවාරී 5 වන දින ජයග්‍රහණයක් ලබා ගන්නා බවයි. එහිදී වැඩිදුරටත් අදහස් දක්වමින් මන්ත්‍රීවරයා කියා සිටියේ, සජිත් ප්‍රේමදාස මහතා අගමැති සටනට ඇතුළත් කිරීමට තමා කටයුතු කරන බවයි. මේ අතර, \"ආණ්ඩුක්‍රම ව්‍යවස්ථාව සුරකිනු - මැති සබයේ දොර අරිනු\" මැයෙන් අද(11) පෙරවරුවේ බණ්ඩාරගම නගරයේදී විරෝධතාවයක් සංවිධානය කර තිබුණේ එක්සත් ජාතික පක්ෂයේ හිටපු පාර්ලිමේන්තු මන්ත්‍රී අජිත්. පී.පෙරේරා මහතාගේ ප්‍රධානත්වයෙනි. මෙහිදී වැඩිදුරටත් අදහස් දක්වමින් පාර්ලිමේන්තු මන්ත්‍රීවරයා කියා සිටියේ, පක්ෂ පාට භේද නොමැතිව මේ රටට නව නායකයෙකුගේ අවශ්‍යතාව පෙනී යන බව ද ඔහු පැවසීය. ඒ සඳහා සජිත් ප්‍රේමදාස මහතා ඉදිරිපත් කිරීමට බලාපොරොත්තු වන බව ද ඔහු කියා සිටියේය. විරෝධතාවය අතරතුරදී එම ස්ථානයෙන් ගමන් ගත් මැතිවරණ කොමසාරිස් කාර්යාලයේ සේවයේ නියුතු අයෙකුගේ රථයකට විරෝධතාකරුවෙකු පහර දෙන අයුරු අද දෙරණ කැමරාවේ මෙලෙස සටහන් විය. ‍‍පහර දීමට ලක්වු මෝටර් රථයේ හිමිකරු පොලීසියට පැමිණ මේ සම්බන්ධයෙන් කරුණු දක්වමින් කියා සිටියේ, තමා වාහනයේ නලාව ශබ්ද කිරීම හේතුවෙන් මෙලෙස පහර දුන් බවයි.", "URL": "https://sinhala.adaderana.lk/news.php?nid=99066", "Category": null, "Parent URL": null}