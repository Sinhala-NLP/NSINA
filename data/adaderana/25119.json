{"Source": "Adaderana", "Timestamp": "June 18, 2012 09:26 am", "Headline": "වෙද හා හෙද කාර්යය මණ්ඩලවලට ද්විභාෂා පුහුණුවක් ", "News Content": "රෝගීන්ගේ පහසුව සඳහා වෛද්‍ය හා හෙද කාර්යය මණ්ඩලවලට ද්විභාෂා පුහුණුව ලබා දීමට පියවර ගෙන තිබේ. ජාතික භාෂා හා සමාජ ‍ඒකාබද්ධතා අමාත්‍යංශයත් සෞඛ්‍ය අමාත්‍යංශයත් ඒකාබද්ධව මෙම වැඩසටහන ක්‍රියාත්මක කිරීමට නියමිතය. ඒ අනුව රජයේ රෝහල් වෙත පැමිණෙන රෝගීන්ට තම රෝගී තත්ත්වය සිය මව් භාෂාවෙන් ඉදිරිපත් කිරීමේ අවස්ථාව උදා වනු ඇති බව ජාතික භාෂා හා සමාජ ඒකාබද්ධතා අමාත්‍යංශය සඳහන් කරයි. මේ දිනවල බහුලව පවතින ඩෙංගු උණ රෝගය නිසා රෝහල්වලට පැමිණෙන රෝගීන් සංඛ්‍යාව වැඩිවීම හේතුවෙන් කෙටිකාලීන භාෂා පුහුණු වැඩසටහන කඩිනමින් ආරම්භ කිරීමට තීරණය කොට ඇත. ඒ අනුව දකුණු කොළඹ ශික්ෂණ රෝහලේ හෙද කාර්යය මණ්ඩලය සඳහා දෙමළ භාෂා පුහුණු පාඨමාලාව ඊයේ (18) ජාතික භාෂා සහ සමාජ ඒකාබද්ධතා අමාත්‍ය වාසුදේව නානායක්කාර මහතාගේ ප්‍රධානත්වයෙන් ආරම්භවිය.", "URL": "https://sinhala.adaderana.lk/news.php?nid=25119", "Category": null, "Parent URL": null}