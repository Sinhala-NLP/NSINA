{"Source": "Adaderana", "Timestamp": "April 6, 2012 02:55 pm", "Headline": "යුරෝපා ගමන් වාර වෙනස ගැන ශ්‍රී ලන්කන් වෙතින් පැහැදිලි කිරීමක්", "News Content": "යුරෝපීය ගමන් මාර්ග ජාලය තුළ නියමිත මගී ධාරිතාවන් සකස්කිරීම පිළිබඳව මේ වනවිට සාකච්ඡා සිදුවන බව ශ්‍රී ලංකා එයාර් ලයින්ස් සඳහන් කරයි. මේ වනවිට යුරෝපයේ අවම ඉල්ලුමක් පවතින කාල සීමාව ක්‍රියාත්මක වන බැවින් මෙසේ අදාළ ධාරිතාවන් නැවත සකස්කිරීම පිළිබඳව සාකච්ඡා සිදුකෙරෙන බව නිවේදනයක් නිකුත් කරමින් ඔවුන් පෙන්වාදෙයි. ශ්‍රී ලංකා එයාර් ලයින්ස් මගින් නියමිත යුරෝපීය ගමනාන්ත වෙත සිදුකරන ගමන්වාර අත්හිටුවීමට තීරණය කර ඇති බවට පළවූ මාධ්‍ය වාර්තා පිළිබඳව පැහැදිලි කිරීමක් සිදුකරමින් ශ්‍රී ලංකා එයාර් ලයින්ස් මේ බව පවසයි. මැයි හා ජූනි මාසවල සාමාන්‍යයෙන් යුරෝපයේ අවම ඉල්ලුමක් පවතින කාල සීමාව ක්‍රියාත්මක වන බව ද එම ආයතනය පෙන්වාදෙයි. ඒ අනුව දැනට පවතින ඉල්ලුම අනුව ශ්‍රී ලංකා එයාර් ලයින්ස් මගින් සාමාන්‍යයෙන් සිදුකරන ගමන් වාර පිළිබඳව නැවත සලකාබැලීමක් සිදුකරන බව ද ඔවුන් සඳහන් කරයි. කෙසේවෙතත් සෘජුව හෝ වෙනත් මාර්ග ඔස්සේ අති විශාල සේවාදායකයින් පිරිසක් සංචාරයන් සිදුකරන යුරෝපීය ගමනාන්ත වෙත සිදුකරන සිය සාමාන්‍ය ගමන් වාරයන් තවදුරටත් ක්‍රියාත්මක වන බව ද ශ්‍රී ලන්කන් එයාර් ලයින්ස් අවධාරණය කරයි.", "URL": "https://sinhala.adaderana.lk/news.php?nid=23327", "Category": null, "Parent URL": null}