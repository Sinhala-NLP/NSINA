{"Source": "Adaderana", "Timestamp": "January 25, 2018 08:05 am", "Headline": "ශ්‍රී ලංකා වෛද්‍ය සභාවට නව සාමාජිකයින් 4 ක් පත්වෙයි", "News Content": "ශ්‍රී ලංකා වෛද්‍ය සභාවට සාමාජිකයින් 04 දෙනෙකු තෝරාගැනීම සඳහා පැවැත්වූ නිළවරණයේ ප්‍රතිපළ නිකුත් වී තිබේ. අදාළ නිළවරණය සඳහා වෛද්‍යවරුන් 13 දෙනෙකු ඉදිරිපත් වී සිටි අතර එහිදී රජයේ වෛද්‍ය නිළධාරීන්ගේ සංගමය නියෝජනය කරන සාමාජිකයින් සිව් දෙනා වැඩි ඡන්දයෙන් ශ්‍රී ලංකා වෛද්‍ය සභාවට තේරී පත්ව ඇති බව වාර්තා වේ. ඒ අනුව වෛද්‍ය අනුරුද්ධ පාදෙනිය මහතා ඡන්ද 6254ක් ලබාගනිමින් ශ්‍රී ලංකා වෛද්‍ය සභාවට තේරී පත්ව තිබේ. ඊට අමතරව වෛද්‍ය නලින්ද හේරත් මහතා ඡන්ද 5676ක් ද වෛද්‍ය හැරීස් පතිරගේ මහතා ඡන්ද 5250ක් ද ලබාගෙන ශ්‍රී ලංකා වෛද්‍ය සභාවට තේරී පත්ව ඇති බව සඳහන්ය. වෛද්‍ය නවීන්ද සොයිසා මහතා ඡන්ද 5117ක් ලබාගෙන වෛද්‍ය සභාවට තේරී පත්ව ඇති බව ශ්‍රී ලංකා වෛද්‍ය සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=83492", "Category": null, "Parent URL": null}