{"Source": "Adaderana", "Timestamp": "November 2, 2010 05:22 pm", "Headline": "ණය බරෙන් ගොඩ එන්න ආණ්ඩුව සූදුගසයි", "News Content": "ආණ්ඩුව සිර වී ඇති ණය අර්බුදයෙන් ගොඩ ඒම සඳහා රට පුරා සූදු ව්‍යාපාරයක් දියත් කරන්නට උත්සාහ ගනිමින් සිටින බව එ.ජා.ප මහ ලේකම් තිස්ස අත්තනායක මහතා පවසයි. රජයේ ජාතික ආදායමෙන් 70% ක් පමණ රාජපක්ෂලා තමන්ගේ ප්‍රතිරූපය නංවා ගැනීමටත්,සුඛ විහරණයටත් යොදා ගන්නා බැවින් මෙම ණය අර්බුදය උග්‍ර වී ඇතැයි හෙතෙම චෝදනා කළේය. මේ වන විට පාර්ලිමේන්තුවට ඉදිරිපත් කර ඇති\"සූදු පිළිබඳ විශේෂ විධිවිධාන පනත\"සම්බන්ධයෙන් අදහස් දක්වමින් අද (02)කොළඹ පැවති මාධ්‍ය හමුවකට එක්වෙමින් මහ ලේකම්වරයා මේ බව සඳහන් කළේය. මෙම පනත ප්‍රථම වරට පාර්ලිමේන්තුවට ගෙන ආවේ 2006 වසරේ ජූලි මස 18 වන දින බවත්,එසේ වුවද ඒ වන විට ආණ්ඩුව සමග සහයෝගයෙන් කටයුතු කළ ජ.වි.පෙ සහ ජාතික හෙළ උරුමය මෙම පනතට එරෙහිව සිය ස්ථාවරය ප්‍රකාශ කළ නිසා ආණ්ඩුව විසින් මෙම පනත එදා පාර්ලිමේන්තුවේ ඡන්ද විමසීමකින් ‍තොරව කල්තැබීමට තීරණය කළ බව අත්තනායක මහතා සිහිපත් කළේය. එසේ වුවද මෙම පනත යළි ඔක්තෝම්බර් මස 01 වන දින පාර්ලිමේන්තුවට ඉදිරිපත් කර ඔක්තෝම්බර් මස 04 වන දින නිකුත් කරන්නට කටයුතු කළ බවත් ඔහු පෙන්වාදුන්නේය. මෙම\"සූදු පිළිබඳ විශේෂ විධිවිධාන පනත\"මගින් යම් සූදු ව්‍යාපාරයක් ආරම්භ කිරීමට අදහස් කරන ඕනෑම පුද්ගලයෙකුට ඒ සඳහා අවශ්‍ය ඉඩකඩ සලසා දීමේ බලය අදාළ අමාත්‍යවරයාට පැවරෙන බවත්,ඒ අනුව අමාත්‍යවරයා අදහස් කරන ඕනෑම ස්ථානයක සූදු පොළක් ස්ථාපිත කිරීමේ හැකියාව පවතින බව ද අත්තනායක මහතා කියා සිටියේය. මේ වන විට රටේ කැසිනෝ සූදු පොළවල් ඇත්තේ තුන හතරක් වුවද මෙම පනත සම්මත වීමෙන් අනතුරුව රට පුරා කැසිනෝ,රේස් බුකී ,ජැක්පොට් ආදී සූදු පොළවල් විවෘත වනු ඇතැයි මහ ලේකම්වරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=11899", "Category": null, "Parent URL": null}