{"Source": "Adaderana", "Timestamp": "November 30, 2013 11:29 am", "Headline": "බී.එම්.අයි.සී.එච්. ගින්නක්!", "News Content": "කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව ආශ්‍රිත ප්‍රදේශයේ මේවන විට ගින්නක් හටගෙන තිබේ. එහි තාවකාලිකව ඉදි කළ පරිශ්‍රයක මෙම ගින්න හටගෙන ඇති අතර ගිනි නිවීමේ හමුදාව එය මැඩ පැවැත්වීමට මේවන විට කටයුතු කරමින් සිටින බව පොලීසිය කියයි. මේ අතර මේ සම්බන්ධයෙන් පසුව කළ විමසීමකදී පොලිස් මාධ්‍ය ප්‍රකාශක කාර්යාලය පැවසූවේ ප්‍රදර්ශනයක් වෙනුවෙන් තැබූ භාණ්ඩ රැසකට ගින්නෙන් හානි වී ඇති බවයි. ගිනි නිවන හමුදාව මැදිහත් වී ගින්න සම්පූර්ණයෙන් නිවා දමා ඇතැයිද එම කාර්යාලය ප්‍රකාශ කළේය. එසේම ගින්නෙන් කිසිදු ජීවිත හානියක් සිදුව නැති බව තාක්ෂණ, පර්යේෂණ හා පරමාණුක බලශක්ති අමාත්‍යංශය පැවසීය. ශ්‍රී ලංකා නව නිපැයුම්කරුවන්ගේ කොමිසම සංවිධානය කරන \"සහසක් නිමැවුම් 2013\" ජාතික ප්‍රදර්ශනය ද අද (30) බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී අද සිට දෙසැම්බර් 02 වැනි දා දක්වා පැවැත්වේ. තාක්ෂණ, පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මහතාගේ ප්‍රධානත්වයෙන් එහි කටයුතු ඇරඹේ. ජාතික නව නිපැයුම් ප්‍රදර්ශනය සඳහා පාසල් මට්ටමින්, කාර්මික විද්‍යාල, විශ්ව විද්‍යාල මට්ටමින් හා විවෘත අංශය යටතේ නව නිපැයුම් 800ට වැඩි සංඛ්‍යාවක් ඉදිරිපත් කිරීමට නියමිත බව සඳහන්ය. මේ අතර බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍ර‍‍‍යේ පැවැත්වෙන ප්‍රදර්ශන සැලසුම් කළ පරිදි පැවැත්වීමට කටයුතු යොදා ඇතැයි එහි සිටින අප වාර්තාකරු පැවසීය. බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍ර‍‍‍යේ ගින්න ඇති වූ පරිශ්‍රයේ හැර වෙනත් ස්ථානවල ප්‍රදර්ශන සැලසුම් කළ පරිදි පැවැත්වෙන බව ජනාධිපති ලේකම් ලලිත් වීරතුංග මහතා ද කීවේය.", "URL": "https://sinhala.adaderana.lk/news.php?nid=39214", "Category": null, "Parent URL": null}