{"Source": "Adaderana", "Timestamp": "January 20, 2014 09:25 am", "Headline": "තවත් හොර නෝට්ටු ජාවාරමක් හෙළිවෙයි", "News Content": "මීගමුව, දලුපත ප්‍රදේශයේ සිදුකරගෙන ගිය ව්‍යාජ මුදල් නෝට්ටු ජාවාරමක තොරතුරු හෙළිව තිබේ. මීගමුව පොලිස් ස්ථානයේ නිලධාරින් කණ්ඩායමකට ලද තොරතුරක් මත ව්‍යාජ රුපියල් 5000 නෝට්ටුවක් සමඟ සැකකරුවෙකු අත්අඩංගුවට ගන්නා ලදී. ඔහුගෙන් සිදු කළ වැඩිදුර ප්‍රශ්න කිරිම් වල දී දලුපත ප්‍රදේශයේ නිවසක තිබි ව්‍යාජ රුපියල් 5000 නෝට්ටු 288ක් සොයාගෙන තිබේ මීට අමතරව එම නිවසේ තිබි ව්‍යාජ මුදල් නෝට්ටු මුද්‍රණය කිරිම සඳහා යොදාගන්නා පරිගණක තුනක්, ප්‍රින්ටරයක්, මුදල් මුද්‍රණය සඳහා යොදාගනු ලබන කොළ පොලිස් භාරයට ගෙන තිබේ. එමෙන්ම එම නිවසේ තිබි එක් පැත්තක් මුද්‍රණය කළ රුපියල් 1000 මුදල් නෝට්ටු 2ක් සහ රුපියල් 5000 නෝට්ටුවක් පොලිස් භාරයට ගෙන ඇති බව සඳහන් වෙයි. මෙහිදි පොලිසිය විසින් නිවසේ සිටි තවත් පුද්ගලයෙකු අත්අඩංගුවට ගෙන තිබේ. අත්අඩංගුවට ගත් සැකකරුවන් 23 හැවිරිදි සහ 21 හැවිරිදි මීගමුව ප්‍රදේශයේ පදිංචිකරුවන් බව පොලිසිය සඳහන් කරයි. සැකකරුවන් අද(20) දිනයේ මීගමුව මහේස්ත්‍රාත්වරයා හමුවට ඉදිරිපත් කිරිමට නියමිතය. මීගමුව පොලිසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=40478", "Category": null, "Parent URL": null}