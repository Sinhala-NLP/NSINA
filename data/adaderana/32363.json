{"Source": "Adaderana", "Timestamp": "March 12, 2013 05:32 pm", "Headline": " විදුලි ගාස්තු වැඩිකිරීම ගැන සුරංගනා කතා කියනවා", "News Content": "විදුලි ගාස්තු වැඩිකිරීමට ආණ්ඩුව ගෙන ඇති තීරණය සම්බන්ධයෙන් සුරංගනා කතා කියමින් සිටින වග පෙරටුගාමී සමාජවාදී පක්ෂය පවසයි. ඉන්ධන මිල වැඩි වැඩිවී ඇත්තේ 15% න් පමණක් වුවද විදුලි බිල 60%න් ඉහළ දමා ඇති වග පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා කියා සිටියි. අද (12) කොළඹ පැවති මාධ්‍ය හමුවකට එක්වූ හෙතෙම මෙසේද සඳහන් කළේය. ‘‘නැවත වාරයක් විදුලි ගාස්තු වැඩි කරන්න තීරණය කර තිබෙනවා. ඒ අනුව ඒකක 30 දක්වා පරිභෝජනය කරන විදුලි පාරිභෝගිකයින්ගේ ඒකකයක ගාස්තුව රුපියල් 3 සිට 5 දක්වාත්, ඒකක 31 සිට 60 දක්වා පාරිභෝගිකයින්ගේ ඒකකයක ගාස්තුව රුපියල් 4.70 සිට රුපියල් 6 දක්වාත් ඒකක 61 සිට 90 දක්වා පරිභෝජනය කරන අයගේ ගාස්තුව රුපියල් 7.50 සිට 8.50 දක්වාත් වැඩි කරන්න තීරණය කර තිබෙනවා. නමුත් ඒකක 91 සිට 120 දක්වා ගාස්තුව රුපියල් 21 සිට 15 දක්වා අඩු කිරීමටත් ඒකක 121 සිට 180 දක්වා ගාස්තුව 24 සිට 20 දක්වාත් ඒකක 181ට වැඩි පාරිභෝගිකයින්ගේ ගාස්තුව රුපියල් 36 සිට 24 දක්වා අඩු කිරීමටත් තීරණය කර තිබෙනවා. සාමාන්‍යයෙන් ඒකක 40ක් පරිභෝජනය කරන කෙනෙක් දැන් රුපියල් 245ක් ගෙවනවා. මේ මිල වැඩිවීම නිසා ඔහුට රුපියල් 384ක් ගෙවන්න සිදු වෙනවා. මේ මිල වැඩි කිරීම් දිහා බැලූවාම පේන්නේ ආණ්ඩුව බර පටවා තිබෙන්නේ අඩු ආදායම් ලාභීන් මතයි. ගාස්තු වැඩි කර තිබෙන්නේ ඒකක 90ට වඩා අඩුවෙන් පාවිච්චි කරන අයගේ. ගෙවල්වල වැඩිපුර විදුලි උපකරණ තිබෙන ඒකක 90ට වඩා වැඩියෙන් පරිභෝජනය කරන අයට ගාස්තු අඩු කර තිබෙනවා. ඒ වගේම මේ මාධ්‍ය හමුව ආරම්භ කරන්න ටික වෙලාවකට කලින් පෞද්ගලික බස් රථ හිමියන්ගේ සංගමය නිවේදනය කරලා තිබෙනවා ලබන මාසේ සිට බස් ගාස්තුව සියයට හතකින් ඉහළ දමනවා කියලා. 2009 වසරට සාපේක්ෂව බැලුවොත් බස් ගාස්තුව 20%කින් ඉහළ දමා තිබෙනවා. ආණ්ඩුව කිව්වේ යුද්දෙ නිසා තමයි මිල අඩු කරන්න බැරි කියලා. නමුත් දැන් යුද්ධය අවසන් වෙලා තියෙද්දීයි මිල වැඩි කරන්නේ. විදුලි බිල වැඩිවීම ගැන ආණ්ඩුව සුරංගනා කතාවක් කියමින් ඉන්නවා, 2014 දී විදුලි බිල අඩු කරනවා කියලා. ආණ්ඩුව කියන්නේ දැන් ඉන්ධනවලින් විදුලිය නිපදවන නිසා තමයි වැඩිපුර වියදම් වෙන්නේ ඒක ගල්අඟුරුවලට මාරු කළාම මේ මුදල ඉතිරි වෙනවා කියලා. ඒක සුරංගනා කතාවක්. මොකද ඉන්ධන මිල වැඩි වුණේ 15%කින් විතරයි. නමුත් විදුලි බිල 60%කින් ඉහළ දමා තිබෙනවා. විදුලිය අත්‍යවශ්‍ය දෙයක්. දෛනික ජීවිතයේ බොහෝ දේ විදුලිය සමඟ බැඳී තිබෙනවා. ඒක පොදු සේවයක්. කර්මාන්ත විශාල ප‍්‍රමාණයක් වැඩ කරන්නේ විදුලිය මත. ආණ්ඩුව කුඩා කර්මාන්තවලින් අය කළ ගාස්තුව රුපියල් 10.50 සිට 12.50 දක්වා වැඩි කර තිබෙනවා. ඒ වගේම ස්ථාවර ගාස්තුව රුපියල් 240 සිට 600 දක්වා වැඩි කර තිබෙනවා. මේ නිසා කුඩා පරිමාණ කර්මාන්තවලට විශාල බලපෑමක් එල්ල වෙන එක වළක්වන්න බෑ. 2010 දී පමණ ආණ්ඩුව නව ලිබරල් ධනවාදයේ දෙවැනි ඉනිම ක‍්‍රියාත්මක කරන්න පටන් ගත්තා. නව ලිබරල් ධනවාදය කියන්නේ මහජන සුබසාධන කප්පාදු කරන වෙළඳපොළ බලවේග මත, ඉල්ලුම සැපයුම න්‍යාය මත තීරණය වෙන ක‍්‍රමයක්. ඒ නිසා තමයි විදුලි බලමණ්ඩලය පාඩුයි කියලා ඒ පාඩුව ජනතාව මත පටවන්නේ. ජනතාවගේ අධ්‍යාපනයට වියදම් කරන්න ආණ්ඩුවට බෑ කියලා ඒ බර ජනතාව මත පටවන්නේ. පෞද්ගලික තැන්වලින් බෙහෙත් ගන්න කියන්නේ. වෙළඳපොළ බලවේගවල උමතු හැසිරීමට අනුව නම් සමාජය පවතින්නේ ඒකට ආණ්ඩුවක් වුවමනා වෙන්නේ නැහැ. මේ විදියට භාණ්ඩවල මිල වැඩි කළාට පස්සේ ආණ්ඩුව මාධ්‍ය හමුවක් තියලා පැහැදිලි කිරීමක් කරනවා. විපක්ෂයේ දේශපාලන පක්ෂ මාධ්‍ය හමු තියලා ඒකට විරුද්ධව මොනවා හරි කියනවා. ආණ්ඩු විරෝධයක් හදන්න උත්සාහ කරනවා. ඊට පස්සේ මාධ්‍යවලින් තවත් මොකක් හරි කතාවක් ගේනවා. මේ රවුම දිගටම යනවා. මේක ඉවර වෙන්නේ කොහොමද? ජනතාවත් කැමති මේ විදියටම යන්න නම් මීට වඩා වෘත්තිය සුදුසුකම් තියෙන කොම්පැණියකට රට බාර දෙමු. දැන් තියෙන්නේත් කොම්පැණියක්. ඒකේ මැනේජර්ලා සැරෙන් සැරේ ඇවිත් ආදායම් වියදම් වාර්තාව කියවලා, පාඩු පියවා ගන්න ජනතාවගෙන් අය කරනවා කියලා කියනවා. රට පාලනය කරන්නේ දේශපාලනඥයින් නම් ජනතාව ගැන හිතන්න ඕන. වැඩි නොවෙන වැටුපෙන් වැඩි වන ගාස්තු ගෙවන්නේ කොහොමද කියලා හිතන්න ඕන. දැන් ජනතාවගේ සංස්කෘතික ජීවිතය කප්පාදු කරලා තියෙන්නේ. මේකට මුහුණ දෙන්න වැඩිපුර වැඩ කරන්න ඕන. නිදා ගන්න වෙලාවෙන් අඩු කරන්න ඕන, චිත‍්‍රපටයක් බලන්න, ක‍්‍රීඩා කරන්න, මේ සංස්කෘතික ජීවිතය කපලා දාලා තියෙන්නේ. කන බොන එකයි, වැඩ කරන එකයි නිදාගන්න එකයි විතරයි කරන්නේ. වෙන මිනිස් ක‍්‍රියාකාරකම් නෑ. ඊළඟට පියවි සිහියෙන් මුහුණ දෙන්න බැරි නිසා සිහි නැතිවෙන්න බොනවා. ලෝකයේ ඒක පුද්ගල මත්පැන් පරිභෝජනය වැඩිම රටවල් අතර ලංකාව තිබෙනවා. ඒක තවත් වැඩිවෙමින් තිබෙනවා. තවත් පිරිසක් පන්සල්වලට පල්ලිවලට යනවා. නැත්නම් වාසනාව පෑදෙයිද කියලා බලන්න ලොතරැයි ගන්නවා. මේ ක‍්‍රමයට කැමති නම් දේශපාලනය අතහැරලා සමාගමකට රට බාර දෙන්න. තැන්නම් මේ ප‍්‍රශ්නවලට උත්තර ඕන නම්, මේ උගුලෙන් ගැලවෙන්න ඕන නම් මීට වඩා දේශපාලනිකව හිතමු කියන යෝජනාවයි අපට ඉදිරිපත් කරන්න තියෙන්නේ. වඩාත් සවිඥානිකව දේශපාලනය කරමු, මේ අර්බුදය හුදකලාව තේරුම් ගන්න උත්සාහ නොකර මේක ක‍්‍රමයක් විදියට තේරුම් ගෙන මේ ක‍්‍රමය වෙනස් කරන්න මැදිහත් වෙමු.’’ හලාල් සහතික ලබා දීම නතර කිරීමට ගෙන ඇති තීරණය සම්බන්ධයෙන් මාධ්‍යවේදියකු විසින් නඟන ලද ප‍්‍රශ්නයකට පිළිතුරු ලබා දෙමින් පුබුදු ජයගොඩ මහතා මෙසේ පැවසීය. ‘‘හලාල් කියන්නේ ඉස්ලාම් භක්තිකයින්ගේ සංස්කෘතික අවශ්‍යතාවක්. එකට ජීවත් වෙන්න නම් අනෙකාගේ සංස්කෘතිය දරා ගන්න පුළුවන් වෙන්න ඕන. අනෙකාගේ සංස්කෘතියට ගරු කරන්න ඕන. උම්මලකඩ නොකන කෙනෙක්ට කඬේකට ගිහින් කෑමක් ගනිද්දී ඒකට උම්මලකඩ දාලාද කියලා අහන්න අයිතියක් තියෙනවා. ඒ අයිතියට බාධා කරන්න කිසිම මූලධර්මවාදයකට බෑ. පෝය දිනවලට බාර් වහනවා. චිත‍්‍රපට ශාලා වහනවා. පෝය දවසට ක‍්‍රිස්තු භක්තිකයින් ඒක දරාගෙන ඉන්නේ ඒ කැප කිරීම කරන්නේ එකට ජීවත්වීමේ වුවමනාව නිසා. හලාල් ලකුණ සහිත භාණ්ඩ බෞද්ධයන් ගත්තේ ඒ සහජීවනය අවශ්‍ය නිසා. මුස්ලිම් ප‍්‍රභූ තන්ත‍්‍රය හලාල් ලකුණ යොදා ගත්තේ මුදල් සෙවීමේ මාර්ගයක් විදියට. මුදල් නොලැබෙන කොට ඔවුන් ඉස්ලාම් භක්තිකයින්ගේ සංස්කෘතික අවශ්‍යතාවත් අතහැරියා. ඒ ගැන ප‍්‍රශ්නයක් තිබෙනවා. අද වෙන කොට ඉස්ලාම් භක්තිකයා සහ බෞද්ධයා බත් පතේ සිට බෙදලා තියෙන්නේ. මේ බෙදීමට දායක වුණු සංවිධාන කෑගහනවා අපි දිනුවා කියලා. අපි කියන්න කැමතියි, හැම ජයග‍්‍රහණයක් එක්කම පරාජිතයෙක් ඉන්නවා. පරාජිතයා පීඩනය එකතු කරනවා. ඒක කොයි මොහොතක හෝ පුපුරා යන්න ඉඩ තිබෙනවා. ඒක තේරුම් ගන්න සමාජ විද්‍යා දැනුම අවශ්‍ය නෑ. අපේ සමාජය මුහුණ දුන් අත්දැකීම් හොඳටම ප‍්‍රමාණවත්. සංස්කෘතීන් කිහිපයක් ඉන්නවා නම් තිබෙන්නේ විකල්ප දෙකයි. එක්කෝ එකිනෙකාගේ සංස්කෘතික අවශ්‍යතා දරා ගනිමින්, ඒවාට ගරු කරමින් එකට ජීවත් වෙන්න ඕන. නැත්නම් වෙන් වෙන්න ඕන. වෙන් වීම හැමදාම ගෙනාවේ විනාශයක්. ඒ නිසා අපි විශ්වාස කරන්නේ සියලු දෙනා එක්ව ජීවත්වීමයි අපේ සමාජයට ඉදිරියට යන්න පුළුවන් කියලා.’’", "URL": "https://sinhala.adaderana.lk/news.php?nid=32363", "Category": null, "Parent URL": null}