{"Source": "Adaderana", "Timestamp": "November 30, 2013 08:09 am", "Headline": "මාස 3ට ඒඩ්ස් රෝගීන් 69ක් - ඒඩ්ස් මරණ 337ක්", "News Content": "පසුගිය මාස 03 තුළ පමණක් ඒඩ්ස් රෝගීන් 69 දෙනෙක් හඳුනාගෙන ඇති බව සෞඛ්‍ය අමාත්‍යංශය පවසයි. මෙම වසරේ ගතවු කාලය තුළ එච්.අයි.වී ආසාදිත වුවන් 159 දෙනෙක් හඳුනාගෙන ඇති බව එම අමාත්‍යංශය කියයි. රුධිර සාම්පල ලක්ෂ 05ක් පරීක්ෂා කිරීමෙන් අනතුරුව මෙම ආසාදිතයන් හඳුනාගෙන ඇති බව සඳහන්ය. මේ වන විට ශ්‍රී ලංකාවෙන් එච්.අයි.වී ආසාදිතයින් 1808 දෙනෙක් සොයාගෙන ඇත. ඔවුන් අතර මවගෙන් එච්.අයි.වී ආසාදිත වු 70 දෙනෙක් ද වන බව සඳහන්ය. මෙරටින් වාර්තා වු පළමු ඒඩ්ස් රෝගියා 1989 වාර්තා වී ඇති අතර මේ දක්වා කාලය තුළ ඒඩ්ස් රෝගීන් 337 දෙනෙක් මියගොස් ඇති බව සෞඛ්‍ය අමාත්‍යංශය පවසයි. එච්.අයි.වී ආසාදිතයින්ගෙන් සියයට 60ක් වාර්තා වන්නේ බස්නාහිර පළාතෙනි. ඉන් සියයට 52 ක් ම කොළඹ දිස්ත්‍රික්කයෙන් වාර්තා වන බව සෞඛ්‍ය අමාත්‍යංශය පෙන්වාදෙයි. එච්.අයි.වී ආසාදිත තත්ත්වයට පත්වන්නන්ගෙන් සියයට 95ක්ම අනාරක්ෂිත ලිංගික චර්යා හේතුවෙන් ඊට ගොදුරු වන අතර සියයට 04ක් මවගෙන් දරුවාට රෝගය බෝවී ඇති බව අමාත්‍යංශය පවසයි.", "URL": "https://sinhala.adaderana.lk/news.php?nid=39204", "Category": null, "Parent URL": null}