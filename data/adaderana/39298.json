{"Source": "Adaderana", "Timestamp": "December 3, 2013 04:18 pm", "Headline": "ඩෙංගු 50% න් අඩුවෙලා ", "News Content": "පසුගිය වසරට සාපේක්ෂව මේ වසරේ වාර්තා වු ඩෙංගු මරණ හා ඩෙංගු රෝගීන්ගේ සංඛ්‍යාව 50% කින් පමණ අඩු වී ඇති බව සෞඛ්‍ය අමාත්‍යාංශය පවසයි. පසුගිය වසරේ දෙසැම්බර් මාසය වන විට මෙරටින් ඩෙංගු රෝගීන් 48,000කට අධික ප්‍රමාණයක් වාර්තා වු අතර එම කාලය තුළ ඩෙංගු රෝගය හේතුවෙන් පුද්ගලයින් 170ක් පමණ මියගොස් තිබුණි. නමුත් මේ වසරේ ගත වු මාස 11 ක කාලය තුළ වාර්තා වී ඇති ඩෙංගු රෝගීන්ගේ ප්‍රමාණය 28,255ක් බව සෞඛ්‍ය අමාත්‍යාංශය සඳහන් කරයි. ඩෙංගු රෝගය හේතුවෙන් මෙම වසරේ එම කාලය තුළ මරණයට පත්ව ඇත්තේ පුද්ගලයින් 75 දෙනෙක් පමණක් බව එම අමාත්‍යංශය පවසයි. රෝහල්වල ඩෙංගු අධි සත්කාරක සේවා පිහිටුවීම මගින් රෝගීන්ට ලබාදෙන සේවාවන් පුළුල් කිරීම නිසාත් රෝගීන් සඳහා විධිමත් ප්‍රතිකාර ක්‍රම සිදුකිරීම නිසාත් පසුගිය වසරට සාපේක්ෂව මෙම වසරේ ඩෙංගු රෝගීන්ගේ සංඛ්‍යාව සහ ඩෙංගු මරණ අවම කරගැනීමට හැකි වු බව ද සෞඛ්‍ය අමාත්‍යාංශය සඳහන් කරයි. මේ වන විටත් ඩෙංගු වෛරසයේ යම් යම් වෙනස්කම් සිදුවන්නේ දැයි සොයා බැලීම සඳහා ඩෙංගු රෝගීන්ගෙන් ලබාගන්නා රුධිර සාම්පල 300ක් පමණ දිනපතා පරීක්ෂා කිරීම සිදුකරන බව සෞඛ්‍ය අමාත්‍යාංශය පෙන්වා දෙයි.", "URL": "https://sinhala.adaderana.lk/news.php?nid=39298", "Category": null, "Parent URL": null}