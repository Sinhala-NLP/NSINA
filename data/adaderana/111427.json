{"Source": "Adaderana", "Timestamp": "June 6, 2019 09:53 am", "Headline": "පාලකයන්ගේ නොසැලකිල්ලෙන් අහිමි වෙමින් යන දුටුගැමුණු රජ දවස", "News Content": "පල්ලම නන්දමිත්‍ර නව වංගු රජ මහා විහාරයේ කැණීම් කටයුතු සිදු කළත් එය සංරක්ෂණ කිරීම සඳහා අවශ්‍ය කරන වැඩ පිළිවෙලක් පුරා විද්‍යා දෙපාර්තමේන්තුව විසින් මේ වන තුරු සිදු කර නොමැති බව එම විහාරස්ථානයේ විහාරවාසී පොත්තුක්කුලමේ ධීරානන්ද ස්වාමීන් වහන්සේ චෝදනා කරයි. ක්‍රිස්තු පූර්ව 167 – 131 ක් අතර කාලය තුළ දුටු ගැමුණු රජ දවස නන්දමිත්‍ර යෝධයා විසින් මෙම විහාරස්ථානය ඉදිකළ බවට අතීත කථාවල සඳහන් වෙයි. එළාර රජු සමඟ පැවති සටනින් ජයග්‍රහනය කිරීමෙන් අනතුරුව තමන්ගේ ගෝලයින් 10 දෙනාට ප්‍රදේශ වෙන්කර සංවර්ධනය සඳහා පවරා දීමට දුටුගැමුණු රජු කටයුතු කර ඇත. ඒ අනුව නන්දමිත්‍ර යෝධයාට හිමිවී ඇත්තේ දැඳුරු ඔයෙන් උතුරු කොටසේ අක්කර 4000 ක ප්‍රමාණයකි. පල්ලම ප්‍රදේශය තම උපන් ගම් පියස වන බැවින් ජයග්‍රහනය සමරමින් ජය පැන් පානය කල එක් ස්ථානයක් ලෙසත් මෙම විහාර භූමිය සැළකෙයි. එමෙන්ම දුටුගැමුණු රජුගේ කඩොල් ඇතා ගාල් කර සිටියේත් මෙම විහාර භූමියේ බව පැවසෙති. තම සහෝදර ගෝලයින් 09 දෙනා සිහි කිරීම සඳහා අංග 09 ක් සහිතව පිපුණු නෙළුම් මළක් මත මෙම විහාරය ඉදිකර ඇති බව කියති. මෑතකදී කරන ලද කැණීම්වලට අනුව පිපුණු නෙළුම් මළක් මත චෛත්‍ය ඉදිකර ඇති බවට තහවුරු වී ඇත. ලෝකයේ කිසිදු ස්ථානයක පිපුණු නෙළුම් මළක් මත විහාරස්ථානයක් ඉදිකර නොමැති බවද වාර්තා වෙයි. තවද විවිධ ගල් කණු,නොසිදෙන ජල පොකුණ ඇතුළු පුරා විද්‍යා වටිනාකමක් ඇති ස්ථාන 36 ක් මෙම විහාර භූමියේ තිබෙන බවට හඳුනා ගෙන ඇත.ඒ කැණීම් කටයුතු සිදු නොකරය. නමුත් කැණීම් කටයුතු සිදු කළහොත් ඊටත් වඩා පුරා විද්‍යා වටිනාකමක් ඇති බවට ප්‍රදේශවාසීන්ගේ විශ්වාසයයි. 2017 වර්ෂයේ මාර්තු මාසයේදී නන්දමිත්‍ර නව වංගු විහාරයේ කැණීම් කටයුතු ආරම්භ කර ඇත. එම වසරේ අගෝස්තු මාසය වන විට කැණීම් කටයුතු අවසන් කිරීමට පුරා විද්‍යා නිලධාරීන් කටයුතු කර ඇත. කැණීම්වලදී සර්වඥ ධාතූන් වහන්සේලා,මහා රහතන් වහන්සේලාගේ ධාතුන්,සහ විවිධ පබළු වර්ගය චෛත්‍ය ගර්භයේ තිබී හමුවී ඇත. එමෙන්ම දුටු ගැමුණු රජතුමන්ගේ රන් කඩුව සහ කඩොල් ඇතා බැඳ තිබූ රන් දම්වැලද චෛත්‍ය තුළ තැම්පත් කර ඇති බව සඳහන් වෙයි. අතීතයේදී කිසියම් නිධන් සොරුන් විසින් චෛත්‍ය ගර්භය හාරා ඇති බවට සලකුණු දක්නට තිබී ඇත. සාමාන්‍යයෙන් කැණීම් කටයුතු ආරම්භ කිරීමට පෙර සංරක්ෂණ කටයුතු සඳහා මුදල් වෙන් කරන නමුත් මෙම චෛත්‍යයට සංරක්ෂණය සඳහා මේ වන තුරු කිසිදු පියවරක් ගෙන නොමැත. මේ දිනවල පවතින වර්ෂාවත් සමඟ අනාරක්ෂිතව පවතින චෛත්‍යයට හානි සිදු වෙමින් පවතින බවක් ද දක්නට තිබේ. පඩුවස්නුවර සහකාර පුරා විද්‍යා කොමසරිස් එන්.එම්.ගුණතිලක මහතාගෙන් අප මේ සම්බන්ධයෙන් විමසූ විට කියා සිටියේ චෛත්‍ය ආරක්ෂා කිරීම සඳහා එහි සංරක්ෂණ කටයුතු කඩිනමින් ආරම්භ කිරීමට බලාපොරොත්තු වන බවයි.", "URL": "https://sinhala.adaderana.lk/news.php?nid=111427", "Category": null, "Parent URL": null}