{"Source": "Adaderana", "Timestamp": "March 11, 2015 02:38 pm", "Headline": "බ්‍රිතාන්‍ය සංචාරය නිමවා ජනපති අද එයි ", "News Content": "ජනාධිපති මෛත්‍රීපාල සිරිසේන මහතා සිය සිව්දින බ්‍රිතාන්‍ය නිල සංචාරය අවසන් කර අද දිවයිනට පැමිණීමට නියමිතව තිබේ.ජනාධිපති මාධ්‍ය අංශය සඳහන් කළේ අද පස්වරුවේ ජනාධිපතිවරයා ඇතුළු දූත පිරිස ශ්‍රී ලංකාව බලා පිටත්වීමට නියමිත බවයි.අද දහවල් බ්‍රිතාන්‍යයේ එලිසබෙත් මහරැජිණ සමග දිවා භෝජන සංග්‍රහයට ජනාධිපති මෛත්‍රීපාල සිරිසේන මහතා සහභාගී වන බවද ජනාධිපති මාධ්‍ය අංශය පැවසුවේය.මේ අතර ජනාධිපති මෛත්‍රීපාල සිරිසේන මහතා සහ එරට විපක්ෂ නායක එඩ්වඩ් මිලිබෑන් මහතා අතර හමුවක් ඊයේ සිදුවුණි.ලන්ඩන් නුවරදී මෙම හමුව සිදුවූ බව ජනාධිපති මාධ්‍ය අංශය සඳහන් කළේය.දීර්ඝ කාලීනව පැවති යුද්ධය නිමා වීමෙන් අනතුරුව විනාශ වී ගිය භෞතික සම්පත් ගොඩනැගිමේ කාර්යය ඉටුකිරීම සේම ජාතීන් අතර සමගිය සංහිඳියාව ගොඩනඟමින් ජනතාවගේ සිත් සුවපත් කිරීමේ කාර්යය ශ්‍රී ලංකාව මේ වනවිට ආරම්භ කර ඇති බව ජනාධිපතිවරයා එහිදී ප්‍රකාශ කර ඇත.උතුරු පළාතේ ජනතාවගේ ඉඩම් නැවත ලබාදීම සහ උතුරු නැගෙනහිර පළාත් සභාවල ආණ්ඩුකාර තනතුරු සඳහා සිවිල් නිලධාරීන් පත්කිරීමට වත්මන් රජය කටයුතු කර ඇති බවද ජනාධිපති මෛත්‍රීපාල සිරිසේන මහතා ප්‍රකාශ කර තිබේ.පසුගිය ජනාධිපතිවරණයේදී ලැබූ විශිෂ්ට ජයග්‍රහණයට සුබ පැතුම් එක්කළ බ්‍රිතාන්‍ය විපක්ෂ නායකවරයා සඳහන් කර ඇත්තේ ජනාධිපතිවරණය මෙන්ම රජයේ දින සියයේ වැඩපිළිවෙළ ජයග්‍රහණය කිරීමේ හැකියාවද ජනාධිපතිවරයා සතුව ඇතැයි ඔහු විශ්වාස කරන බවයි.මෛත්‍රීපාල සිරිසේන මහතාගේ බ්‍රිතාන්‍ය සංචාරය දෙරට අතර ද්වීපාර්ශවික සබඳතා තවදුරටත් ශක්තිමත් කිරීමට හේතු වන බව එඩ්වඩ් මිලිබෑන් මහතා එහිදී වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=49889", "Category": null, "Parent URL": null}