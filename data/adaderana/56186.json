{"Source": "Adaderana", "Timestamp": "January 6, 2016 02:06 pm", "Headline": "තුංමුල්ලේ කුමන්ත්‍රණ පැරදවිය යුතුයි - ඒකාබද්ධ විපක්ෂය ඒකාබද්ධ විනාශයක් කරනවා", "News Content": "නව ව්‍යවස්ථාවක් ගෙන එමින් රටේ සියලු ජාතීන්ගේ ප්‍රජාතන්ත්‍රවාදී අයිතිය සුරක්ෂිත කිරීමට යහපාලන රජය දරණ වෑයම කඩාකප්පල් කිරීමේ \"තුංමුල්ලේ කුමන්ත්‍රණය\" පිටුපස සිටින මහ මොළකරුවා වන්නේ හිටපු ඇමති විමල් වීරවංශ මහතා බව නිවාස හා ඉදිකිරීම් අමාත්‍ය සජිත් ප්‍රේමදාස මහතා පවසයි.අමාත්‍යවරයා හම්බන්තොට නාගරික බල ප්‍රදේශයේ අඩු ආදායම් ලාභි පවුල් 266ක් සඳහා රුපියල් ලක්ෂ 66ක් වටිනා සනීපාරක්ෂක උපකරණ හා මුල්‍යාධාර ප්‍රදානය කිරීමේ අවස්ථාවට එක් වෙමින් මේ බව සඳහන් කළේය.මෙම උත්සවය හම්බන්තොට නිම්බාරාම විහාරස්ථනයේදී පැවැත්විණ.එහිදි වැඩිදුරටත් අදහස් දැක්වු සජිත් ප්‍රේමදාස අමාත්‍යවරයා මෙසේද කියා සිටියේය.ජනවාරි මාසයේ 09 වැනිදා නව ව්‍යවස්ථාවක් ගෙන එමින් පාර්ලිමේන්තුව ව්‍යවස්ථා සම්පාදන සභාවක් බවට පත්කොට ජනතා පරමාධිපත්‍ය සුරක්ෂිත කිරීමට වත්මන් රජය සැලසුම් දියත් කර තිබෙනවා. නමුත් රජයේ මෙම වෑයම පරාජය කරන්නට පසුගිය ජනාධිපතිවරණයෙන් සහ මහ මැතිවරණයෙන් පරාජය වු කණ්ඩායම් මේවන විට කුමන්ත්‍රණ දියත් කරමින් සිටිනවා. නව ව්‍යවස්ථාව මගින් රට බෙදෙනවා, රට විනාශය වෙනවා යැයි පවසමින් ඔවුන් වැරදි මතයක් සමාජ ගත කිරීමට උත්සුක වෙනවා. ජනවරම දෙවාරයකදීම අහිමි වු පිරිසක් තමයි, ජනතා පරමාධිපත්‍ය සුරක්ෂිත කරන්නට රජය දරණ මෙම උත්සහායට බාධා ගෙන එන්නේ. රට පුරා උද්ඝෝෂණ, වර්ජන, පාද යාත්‍රා දියත් කරමින් ඔවුන් මේ වැඩපිළිවෙළ කඩාකප්පල් කිරීමට කුමන්ත්‍රණ දියත් කරනවා. ජනතාවාදි වැඩපිළිවෙළක් කඩාකප්පල් කිරීමට ඒකාබද්ධ විනාශයේ තුංමුල්ලේ විමලේලා ඇතුළු පිරිසක් දියත් කරන මෙම කුමන්ත්‍රණය \"තුංමුල්ලේ කුමන්ත්‍රණය” ලෙස මා හඳුන්වා දෙන්නට කැමතියි. රජය ගෙන එන නව ව්‍යවස්ථාව රටේ ඒකීයභාවයට තර්ජනයක් බව පවසමින් කෑ මොර හඬනඟන්නේ රටේ ඒකීය භාවයට හතුරු වුණු පිරිසමයි. සිංහල - මුස්ලිම් ජාතිවාදි අර්බුදය නිර්මාණය වුණේ ඔවුන් රට කරවන කොට. පල්ලිවලට ප්‍රහාර එල්ල වුණේ, කෝවිල් කැඩුවේ, පන්සල් පද්ධතිය විනාශ කළේ, ජාතීන් අතර සංහිදියාව බිද වැටුණේ ඔවුන්ගේ පාලන කාලයේදීයි. දෙමළ ජනවාර්ගික ගැටලුව උඩු දුවන තැනට පත් කළ පිරිසට අද රටේ ජනතාව පිළිබඳ ව්‍යාජ සත්ත්ව කරුණාවක් ඇතිවෙලා තියෙනවා. ඒකාබද්ධ විනාශයේ මන්ත්‍රීවරුන් නියැළී සිටින්නේ දේශප්‍රේමිත්වය යළි යළිත් විකුණා කමින් රාජ්‍ය බලය ඩැහැ ගැනීමේ පටු දේශපාලනික අරමුණකයි.යහපාලන රජය නව ව්‍යවස්ථාවක් ගෙන එන්නේ රටේ ඒකීය භාවය බිඳවට්ටන්නට නෙවෙයි. පසුගිය රජය බිඳවැට්ට වූ ඒකීය භාවය යළි සුරක්ෂිත කිරීමටයි. මැතිවරණ පොරොන්දුවකට පමණක් සීමා වී තිබිණු විධායක ජනාධිපති ක්‍රමය වෙනස් කර ජනතාවට බලය ලබාදෙන ආණ්ඩු ක්‍රමයක් තනන්නට අප සුදානම්. ඒ සඳහායි, අපේ රජය ජනවාරි 09 වැනිදා නව ව්‍යවස්ථාවක් ගෙන එන්නේ. විධායක ජනාධිපති ධූරයේ බලතල පාවිච්චි කර ඒකාධිපති වියරුවෙන් හැසිරෙමින්, යළි බලයට ඒමට සිහින මවන පිරිසට නම් මෙම නව ව්‍යවස්ථාව දැවැන්ත තර්ජනයක් වන්නට පුළුවන්. විධායක ජනාධිපතිධූරයේ බලතල පාවිචිචි කරමින් පසුගිය කාලය පුරාවටම පවුල්වාදය, ගජමිතුරු සමාගම පෝෂණය කළ අයට නව ව්‍යවස්ථාව තර්ජනයක් වුණත් එය රටේ ජාතික ආරක්ෂාවට කිසිලෙසකින්වත් තර්ජනයක් නොවන බව අප තේරුම් ගත යුතුයි. යළිත් මේරටේ ලේ වැගිරීම් සිදුවන පරිසරයක් තැනීම යහපාලන රජයේ අරමුණ නෙවෙයි. අස්ථාවර මව්බිමක් නොව සිංහල, දෙමළ, මුස්ලිම් අප සැමටම සතුටින්, සාමාදානයෙන් ජීවත්විය හැකි ස්ථාවර මාතෘ භූමියක් තැනීම අපගේ ඒකායන අරමුණයි. අපේ රජය රණවිරුවන් සහ දේශප්‍රේමීත්වය විකුණා ගෙන කන එකක් නෙවෙයි. සෝබනකාරි වැඩ අප ළග නැහැ. අප අත්‍යයන්තයෙන්ම රටේ සෑම ජන කොටසකටම සතුටින්, සාමාදානයෙන් ජීවත් විය හැකි පරිසරයක් නිර්මාණය කරනවා. රට තුළ සංහිදියාව, සහෝදරත්වය, එකමුතු භාවය නිර්මාණය වුණේ යහපාලන රජයේ ආගමනයත් සමඟයි. පසුගිය පාලන සමයේ පැවැති අඩුපාඩු නිසා මේ රටේ සුළු ජාතීන් හිටියේ කලකිරීමෙන් සහ වේදනාවෙන්. ඔවුනට හිමි තැන ලබාදෙන්නට රාජපක්ෂ පාලනය අසමත් වුණා. නමුත් අතිගරු ජනාධිපතිතුමාගේ සහ ගරු අගමැතිතුමාගේ යහපාලන වැඩපිළිවෙල සුළු ජාතීන්ගේ පවා ගෞරවයට ලක් වී තිබෙනවා. ඔවුන් පාලනාධිකාරය කෙරෙහි අද වන විට විශ්වාසය තබා තිබෙනවා. එය රටක් ලෙස අප ලැබු විශාල ජයග්‍රහණයක්.සියලු ජයග්‍රහණයන් ආපසු හරවන්නට කුමන්ත්‍රණ දියත් කරන තුම්මුල්ලේ කුමන්ත්‍රණකරුවන්ගේ වෑයම පරාජය කරන්නට රටේ සියලු ජාතීන් එක් විය යුතුයි. රටට හොඳක් සිදුකිරීමට යන විට එහි හවුල්කරුවන් වෙනවා වෙනුවට එය කඩාකප්පල් කොට විනාශය කිරීමට කුමන්ත්‍රණ දියත් කිරීම තුළින් මේ පිරිසේ දේශප්‍රේමීත්වය මනාව නිරූපණය වෙනවා. මෙම කුමන්ත්‍රණය හරහා රටට ඒකාබද්ධ විනාශයක් කිරීමට ඒකාබද්ධ විපක්ෂය පිඹුරුපත් සකසමින් සිටිනවා.රටට ඒකාබද්ධ විනාශයක් කරන්නට උරදෙන මේ පිරිසට අවශ්‍ය වී තිබෙන්නේ රටට හොඳක් කරන නව ව්‍යවස්ථාව හදන වෑයම සහමුලින්ම විනාශය කිරීමටයි.", "URL": "https://sinhala.adaderana.lk/news.php?nid=56186", "Category": null, "Parent URL": null}