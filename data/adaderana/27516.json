{"Source": "Adaderana", "Timestamp": "September 18, 2012 11:57 am", "Headline": "උපාධිධාරීන් 42000ක් ස්ථීර කිරීම නවතලා", "News Content": "හදිසියේ බඳවාගනු ලැබු උපාධිධාරීන් 42000ක් ස්ථීර කිරීම තවකාලිකව නවතා ඇතැයි වාර්තා වන බව උපාධිධාරි අභ්‍යාසලාභි මධ්‍යස්ථානය පවසයි. අධිකරණයේ නඩු 6ක් ඇති බැවින් මෙම තීරණය ගත්තේ යැයි ඊට හේතු ලෙස රාජ්‍ය පරිපාලන හා ස්වදේශ කටයුතු අමාත්‍යංශයේ ලේකම්වරයා දක්වා ඇතැයි එම මධ්‍යස්ථානයේ සම සංවිධායක ධම්මික මුණසිංහ මහතා පවසයි. අධිකරණයේ නඩු 6ක් ඇති බැවින් මෙම තීරණය ගත්තේ යැයි ඊට හේතු ලෙස රාජ්‍ය පරිපාලන හා ස්වදේශ කටයුතු අමාත්‍යංශයේ ලේකම්වරයා දක්වා ඇතැයි එම මධ්‍යස්ථානයේ සම සංවිධායක ධම්මික මුණසිංහ මහතා පවසයි. ඒ පිළිබඳව ඔහු විසින් නිකුත් කළ නිවේදනයක වැඩිදුරටත් මෙසේ ද සඳහන්ය. රාජ්‍ය පරිපාලන හා ස්වදේශ කටයුතු අමාත්‍යංශයේ අලූත්ම සොයා ගැනීමකට අනුව හදිසියේ පසුගියදා බඳවාගත් උපාධිධාරීන් 42000ක ස්ථීර කිරීම තවකාලිකව නවතා ඇති බවට වාර්තා වේ. ඊට හේතු ලෙස අමාත්‍යංශ ලේකම්වරයා දක්වා ඇත්තේ අධිකරණයේ නඩු 6ක් ඇති බැවින් මෙම තීරණය ගත් බවයි. පුදුමයට කරුණ වන්නේ එකී උපාධිධාරීන් බඳවාගෙන මාස 6 ඉක්මවා තිබියදී, ස්ථීර කිරීමේ කිසිදු සැලසුමක් නොමැතිව සිටි ආණ්ඩුව මෙසේ එක්වරම ස්ථීර කිරීම් නැවැත්වීමයි. මේ රටේ බඳවාගෙන ඇති සියලූ උපාධිධාරීන් මේ පිළිබඳ දන්නා අතර මේ සිදුකරන්නේ ආණ්ඩුව තම නොහැකියාව වසා ගැනීම මිස අන් කිසිවක් නොවේ. මෙපරිද්දෙන්ම පසුගිය මැතිවරණ කාලය තුළ ඡන්දයට මුවාවී 2010 සහ 2011 සුදුසුකම් ලද උපාධිධාරීන් පිරිසක් බඳවා නොගත් අතර, මෙයද එම නාටකයේම දිගුවක් වේ. අමාත්‍යංශ ලේකම්වරයා මේ සැරසෙන්නේ මාස 6ක් ඉක්මවා තිබියදීත් ස්ථීර කිරීමට කිසිදු වැඩපිළිවෙලක් නොමැතිව, ඒ පිළිබඳව විරෝධය පෑමට සිටි අභ්‍යාසලාභීන් රැවටීමට වුවද, අප එසේ නොරැවටෙන බව අවධාරණය කරමු. මෙම ප්‍රකාශය බරපතළ වන අතර මේ හරහා උපාධිධාරීන්ගේ ජීවිත අර්බුද රැසකට පත්කොට ඇත. මේ වනවිටත් පෙබරවාරි මස බඳවාගත් උපාධිධාරීන් තවත් මාස 6ක කාලයකට පුහුණුව දීර්ඝ කර ඇත. එසේ තිබියදීත් අමාත්‍යංශයම මෙසේ පැවසීම ජුගුප්සාජනකය. ලැජ්ජා විය යුතුය. මේ පිළිබඳව අවධානය යොමුකොට, වහාම අධිකරණයේ පවතින නඩු මොනවාදැයි රටට හෙළිදරව් කරන ලෙසත්, බඳවාගත් උපාධිධාරීන් ස්ථීර කරන වැඩපිළිවෙල කුමක්ද යන්නත් හෙළිදරව් කරන ලෙසත් ආණ්ඩුවෙන් ඉල්ලා සිටිමු. එසේම ආණ්ඩුවේ මෙම ක්‍රියාපිළිවෙතට එරෙහිව අඛණ්ඩ විරෝධතා ක්‍රියාමාර්ගවලට අවතීර්ණ වන බව ද අවධාරණය කරමු.", "URL": "https://sinhala.adaderana.lk/news.php?nid=27516", "Category": null, "Parent URL": null}