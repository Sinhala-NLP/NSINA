{"Source": "Adaderana", "Timestamp": "December 22, 2018 09:04 am", "Headline": "රිය අනතුරු පහක් ජීවිත 5ක් බිලි ගනී", "News Content": "දිවයිනේ ප්‍රදේශ කිහිපයක සිදු වූ රිය අනතුරු පහකින් පුද්ගලයින් 05 දෙනෙකු මියගොස් තවත් පුද්ගලයෙකු තුවාල ලබා තිබේ. ගල්ගමුව, කඩුගන්නාව, ඇහැලියගොඩ, කල්මුණ සහ ගොඩකවෙල යන ප්‍රදේශවල මෙම අනතුරු සිදුව ඇති බව පොලිසිය පැවසුවේය. ගල්ගමුව, ඉහල නාන්නේරිය ප්‍රදේශයේදී යතුරුපැදියක් පැදිකරුට පාලනයකර ගත නොහැකිව මාර්ගයෙන් ඉවත පැන ගසක ගැටීමෙන් අනතුරක් සිදුව තිබේ. අනතුරුන් තුවාල ලැබූ යතුරුපැදිකරු සහ පසුපැදිකරු ගල්ගමුව රෝහලට ඇතුළත් කිරිමෙන් පසු 26 හැවිරිදි යතුරුපැදිකරු මියගොස් ඇති බව පොලිසිය පැවසුවේ. මේ අතර කඩුගන්නාව, පහළ කඩුගන්නාව ප්‍රදේශයේදී ලොරි රථයක පදික පුද්ගලයෙකු ගැටීමෙන් සිදු වූ අනතුරකින් 62 හැවිරිදි පදිකයා මියගොස් තිබේ. අනතුර සම්බන්ධයෙන් ලොරි රථයේ රියදුරු අත්අඩංගුවට ගත් බව පොලිසිය පැවසුවේ. ඇහැළියගොඩ, පනාවල ප්‍රදේශයේදී ද යතුරුපැදියක් පැදිකරුට පාලනය කර ගැනිමට නොහැකිව මාර්ගයෙන් ඉවතට පැන පෙරළියාමෙන් සිදු වූ අනතුරකින් පුද්ගලයෙකු මියගොස් තිබේ. මියගොස් ඇත්තේ 33 හැවිරිදි අළුත්තායම්ගොඩ, ඉහල මාවිලගම ප්‍රදේශයේ පදිංචිව සිටි අයෙකු බව සඳහන් වේ. මේ අතර කල්මුණ, සායින්දමරුදු ප්‍රදේශයේදී යතුරුපැදියක් ඉදිරියෙන් ධාවනය වූ මෝටර් රථයක ගැටී යතුරුපැදිය මාර්ගයේ පෙරලී ගොස් ප්‍රතිවිරුද්ධ දිශාවෙන් පැමිණි වෑන් රථයක ගැටී අනතුරක් සිදුව තිබේ. අනතුරින් බරපතල ලැබූ යතුරුපැදිකරු කල්මුණ රෝහලට ඇතුළත් කිරිමෙන් පසු මියගොස් ඇති අතර මියගොස් ඇත්තේ 53 හැවිරිදි සායින්දමරුදු ප්‍රදේශයේ පදිංචිව සිටි පුද්ගලයෙක්. ගොඩකවෙල, කොස්නාතොට ප්‍රදේශයේදී ද යතුරුපැදියක් ප්‍රධාන මාර්ගයේ සිට අතුරු මාර්ගයට ධාවනය කිරිම සඳහා හැරවිමේදී සිදු වූ අනතුරකින් 22 හැවිරිදි පුද්ගලයෙකු මියගොස් තිබේ. මියගොස් ඇත්තේ ගොඩකවෙල, හොරේපොල ප්‍රදේශයේ පදිංචිව සිටි අයෙකු වන අතර අනතුරු සම්බන්ධයෙන් අදාල පොලිස් ස්ථාන වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101132", "Category": null, "Parent URL": null}