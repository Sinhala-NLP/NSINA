{"Source": "Adaderana", "Timestamp": "December 13, 2016 08:23 am", "Headline": "  ඉස්ලාමීය දෙමළ සාහිත්‍ය සමුළුව ජනපති ප්‍රධානත්වයෙන් ", "News Content": "ඉස්ලාමීය දෙමළ සාහිත්‍ය සමුළුව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ශ්‍රී ලංකා පදනම් ආයතනයේදී පැවැත්වුණි. ශ්‍රී ලංකා ඉස්ලාමීය දෙමළ සාහිත්‍ය මධ්‍යස්ථානයට වසර 50ක් සපිරීම නිමිත්තෙන් සංවිධානය කෙරුණු මෙම සමුළුවට ඉන්දියාව, මැලේසියාව සහ සිංගප්පූරුව යන රටවල ද සාහිත්‍යයධරයින් සහභාගී වුණි.එහිදී ඉස්ලාමීය දෙමළ සාහිත්‍යයේ උන්නතිය වෙනුවෙන් දායක වු සාහිත්‍යධරයින් දස දෙනෙකුට ජනාධිපති මෛත්‍රීපාල සිරිසේන මහතා විසින් සම්මාන පිරිනැමු බව ජනාධිපති මාධ්‍ය අංශය සඳහන් කළේය.සමුළුව හෙට(14) දිනය දක්වා පැවැත්වෙයි.මේ අතර සමස්ත ලංකා පුද්ගලික ඔසුසැල් හිමියන්ගේ සංගමයේ වාර්ෂික මහා සභා රැස්වීම ජනාධිපතිවරයාගේ ප්‍රධානත්වයෙන් ඊයේ පස්වරුවේ කොළඹ බණ්ඩාරනායක සම්මන්ත්‍රණ ශාලාවේ දී පැවැත්වුණි. එහිදී සංගමයේ අභිවෘද්ධිය වෙනුවෙන් කළ සේවාව අගයමින් එහි ප්‍රධාන අනුශාසක කුප්පියාවත්තේ බෝධානන්ද හිමියන් ඇතුළු පස් දෙනෙකු ජනාධිපතිවරයා අතින් සම්මාන ලබාගත්තේය.සමස්ත ලංකා පෞද්ගලික ඔසුසැල් හිමියන්ගේ සංගමයේ නිල වෙබ් අඩවිය විවෘත කිරීම ද ජනාධිපති මෛත්‍රීපාල සිරිසේන මහතා විසින් සිදුකළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=66979", "Category": null, "Parent URL": null}