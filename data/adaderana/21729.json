{"Source": "Adaderana", "Timestamp": "January 29, 2012 05:11 pm", "Headline": "  ජනතාවට දියර කිරි පොවන්නැයි ජනපතිගෙන් බලධාරීන්ට උපදෙස් ", "News Content": "ගුණාත්මක බවින් පිරිපුන් දියර කිරි භාවිතය රට පුරා ප්‍රචලිත කිරීම සඳහා නිසි වැඩපිළිවෙලක් කඩිනමින් ක්‍රියාත්මක කරන ලෙස ජනාධිපති මහින්ද රාජපක්ෂ මහතා බලධාරීන්ට උපදෙස් ලබා දී තිබේ. කිරි පිටි ආනයනය කිරීම වෙනුවට දේශීය ‍කිරි ගොවියා නඟා සිටුවීමේ තවත් එක් ක්‍රියාමාර්ගයක් ලෙස දියර කිරි භාවිතය ප්‍රචලිත කිරීම වඩාත් යෝග්‍ය බව ජනාධිපතිවරයා පෙන්වා දෙයි. පොළොන්නරුව මිල්කෝ කර්මාන්ත ශාලා පරිශ්‍රයේ අද පෙරවරුවේ හදිසි නිරීක්ෂණ චාරිකාවක නිරත වෙමින් ජනාධිපති මහින්ද රාජපක්ෂ මහතා මේ බව සඳහන් කළේය. වාර්ෂිකව මෙරටට ආනයනය කරනු ලබන කිරි පිටි ප්‍රමාණය මෙට්‍රික් ටොන් 75 , 000කටත් අධික වන අතර ඒ වෙනුවෙන් ඩොලර් මිලියන 400කට අධික මුදලක් වැය වන බව කියැවෙයි. වාර්ෂිකව වැය වන මෙම මුදල් රටේ සංවර්ධන කර්තව්‍යයක් වෙනුවෙන් යොදා ගත හැකි බව පෙන්වා දුන් ජනාධිපති මහින්ද රාජපක්ෂ මහතා දියර කිරි ආශ්‍රිත නිෂ්පාදනයන් ද පොදු මහජනතාව වෙත වඩාත් සමීප කරවන ලෙස ද දැනුම් දී ඇත.", "URL": "https://sinhala.adaderana.lk/news.php?nid=21729", "Category": null, "Parent URL": null}