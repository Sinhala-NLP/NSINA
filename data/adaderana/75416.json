{"Source": "Adaderana", "Timestamp": "July 19, 2017 12:40 pm", "Headline": "විදුලිය විසන්ධි කිරීමට ගිය විදුලි සේවකයන්ට පහරදීමක් ", "News Content": "විදුලි බිල නොගෙවීම හේතුවෙන් ව්‍යාපාරික ස්ථානයක විදුලිය විසන්ධි කිරිමට ගිය ශ්‍රී ජයවර්ධනපුර ප්‍රාදේශිය විදුලි ඉංජිනේරු කාර්යාලයේ සේවකයන් පිරිසකට පහරදීමක් සිදුව තිබේ. ඔවුන් අංගොඩ පොලිස් බල ප්‍රදේශයේ අඹතලේ හංදිය ප්‍රදේශයේ ව්‍යාපාරික ස්ථානයක විදුලිය විසන්ධි කිරීමක් සඳහා ගොස් සිටියදී මෙම පහර දී ඇති බව වාර්තා වෙයි. එහිදී ව්‍යාපාරික ස්ථානයේ හිමිකරු සහ විදුලි සේවකයින් අතර බහින්බස් වීමක් සිදුව තිබේ. කෙසේවෙතත් විදුලි සේවකයින් විදුලිය විසන්ධි කර යළි පැමිණෙමින් සිටියදී හිමිකරු විසින් විදුලි සේවකයෙකුට යකඩ පොල්ලකින් පහරදී ඇති බව සඳහන් වෙයි. තුවාල ලැබූ එම සේවකයා මේ වන විට අංගොඩ ප්‍රදේශීය රෝහලේ නේවාසිකව ප්‍රතිකාර ලබන බව අංගොඩ පොලීසිය සඳහන් කළේය. සිද්ධියට මුහුණ දුන් කණ්ඩායමේ ප්‍රධානියා ලෙස කටයුතු කළ විදුලි කාර්මික සුසන්ත පෙරේරා මහතා ඒ පිළිබඳ අද දෙරණට අදහස් දැක්විය. මේ අතර විදුලි සේවකයින් පවසන්නේ පහර දීම සිදුකළ සැකකරු මේ දක්වාත් අත්අඩංගුවට ගෙන නොමැති බවයි. මේ සම්බන්ධයෙන් අද දෙරණ අංගොඩ පොලීසියේ ස්ථානාධිපතිවරයාගෙන් විමසීමක් කළේය. ස්ථානාධිපතිවරයා පවසා සිටියේ, අදාළ සැකකරු ප්‍රදේශයෙන් පළාගොස් ඇති අතර ඔහු අත්අඩංගුවට ගැනීම සඳහා විමර්ශන ආරම්භ කර ඇති බවයි. මෙම සිද්ධියට විරෝධය පල කරමින් ශ්‍රී ජයවර්ධනපුර ප්‍රාදේශිය විදුලි ඉංජිනේරු කාර්යාලයේ සේවකයින් අද(19) දිනයේ රාජකාරී කටයුතුවලින් ඉවත්ව සිටියි. ඒ පිළිබඳ අදහස් දක්වමින් ප්‍රාදේශීය විදුලි ඉංජිනේරු සහකාර ගුණසිරි නූපහේවා මහතා මේ බව පැවසීය.", "URL": "https://sinhala.adaderana.lk/news.php?nid=75416", "Category": null, "Parent URL": null}