{"Source": "Adaderana", "Timestamp": "August 2, 2017 04:39 pm", "Headline": "නපුරු දශකයේ අඳුරු සෙවනැලි තවමත් රට තුළ තියෙනවා ", "News Content": "මාධ්‍ය මර්දනය සම්බන්ධයෙන් රට තුළ පවතින ගෝත්‍රික මානසිකත්වය පළවා හැර එම මතවාදයන් පරාජය කළ යුතු බව ජනමාධ්‍ය හා විදේශ කටයුතු අමාත්‍ය මංගල සමරවීර මහතා පවසයි. මහින්ද රාජපක්ෂ ආණ්ඩුව සමයේ දී මාධ්‍ය බොහෝ මර්දනයන්ට ලක් වු බවත් එහි අඳුරු සෙවනැලි අදටත් රට තුළ පවතින බවත් අමාත්‍යවරයා මෙහිදී සඳහන් කරයි. ඒ අනුව මාධ්‍යවේදීන් 13 ක් ඝාතනයට ලක් වු බවත්, එක් අයෙක් අතුරුදන් වු බවත්, තවත් මාධ්‍යවේදීන් 87 ක් නොයෙක් පහර දීම් එල්ල වු බවත්, අමාත්‍යවරයා මෙහිදී වැඩි දුරටත් පැවසීය. මෛත්‍රීපාල සිරිසේන මහතාගේ ආණ්ඩුව යටතේ අසීමිත මාධ්‍ය නිදහසක් හිමි වී තිබෙන බවත් ආණ්ඩුවේ අඩුපාඩු හෙළි කරන අතර අනාගත පැවැත්ම වෙනුවෙන් රට ඉදිරියට ගෙන යා හැකි මාධ්‍ය සංස්කෘතියක් බිහි කිරීමට හැකියාව ලැබේවා යනුවෙන් ද අමාත්‍යවරයා මෙහිදී ආශිර්වාද කළේය. ශ‍්‍රී ලංකා පුවත්පත් මණ්ඩලය විසින් මෙහෙයවන “මාධ්‍ය අධ්‍යයනය හා පුවත්පත් කලාව” පිළිබඳ ඩිප්ලෝමා පාඨමාලාවේ 5 වැනි කණ්ඩායමේ සහතිකපත් ප‍්‍රදානෝත්සවයට සහභාගී වෙමින් අමාත්‍යවරයා මෙම අදහස් පැවසීය. මෙය ජනාධිපති මෛත්‍රීපාල සිරිසේන මහතාගේ ප‍්‍රධානත්වයෙන් අද (02) පෙරවරුවේ කොළඹ බණ්ඩාරනායක ජාත්‍යන්තර සම්මන්ත‍්‍රණ ශාලාවේදී පැවැත් විය.", "URL": "https://sinhala.adaderana.lk/news.php?nid=75902", "Category": null, "Parent URL": null}