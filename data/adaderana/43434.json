{"Source": "Adaderana", "Timestamp": "May 24, 2014 12:10 pm", "Headline": "තිරසාර විසඳුමකට ඉන්දියාවට ප්‍රමුඛ කාර්යභාර්යක් ඉටුකළ හැකියි ", "News Content": "ශ්‍රී ලංකාවේ ජාතික ගැටලුවට තිරසාර විසඳුමක් ලබාගැනීම සඳහා ඉන්දියාවට ප්‍රමුඛ කාර්යභාරයක් ඉටුකළ හැකි බව දෙමළ ජාතික සන්ධානය පවසයි. දෙමළ ජාතික සන්ධානයේ නායක ආර්.සම්බන්ධන් මහතා ඉන්දියාවේ නව අග්‍රාමාත්‍ය නරේන්ද්‍ර මෝඩි හට සුබපතා යවන ලද ලිපිය මගින් මේ බව ප්‍රකාශ කර ඇති බව සඳහන් වෙයි. ඔහු එහිදි තවදුරටත් ප්‍රකාශ කර ඇත්තේ 2009 වසරේ දී යුද ගැටුම් අවසන් වීමත් සමඟ ශ්‍රී ලංකාව තුළ සමානාත්මතාවය සාධාරණත්වය සහ තිරසාර සාමය ස්ථාපිත කිරීම සඳහා අවස්ථාව උදාවු බවයි. රට තුළ එය ස්ථාපිත කිරීම සඳහා ප්‍රධාන වශයෙන් ශ්‍රී ලංකා ආණ්ඩුවට අවශ්‍යතාවන් 6ක් සපුරාලිය යුතුව ඇති බව දෙමළ ජාතික සන්ධානය නරේන්ද්‍ර මෝඩිහට යැවු සුබපැතුම් පණිවිඩයේ තවදුරටත් සඳහන් වෙයි. උතුරු නැගෙනහිර පළාත්වල අවතැන් වු දෙමළ ජනතාවට සිය ගම්බිම් නැවත ලබාදීම, එම පළාත්වල දෙමළ හින්දු ආගමික සංස්කෘතික අනන්‍යතාවන් සුරැකීම, උතුරු පළාත් සභාවට සිය කටයුතු ස්වාධීනව කරගෙන යාම සඳහා ඉඩසැලසීම, උතුරු නැගෙනහිර පළාත්වල ජනතාවගේ මූලික අයිතිවාසිකම් සුරැකීම, හමුදා මැදිහත්වීම් වලින් තොර සිවිල් ජන ජීවිතය ස්ථාපිත කිරීම යන කරුණු ආණ්ඩුව විසින් ඉටුකළ යුතු බව දෙමළ ජාතික සන්ධානය නරේන්ද්‍ර මෝඩිහට යැවු ලිපියේ අඩංගු වෙයි. මේ පිළිබඳ කරුණු සාකච්ඡා කිරීම සඳහා අවස්ථාවක් ලබාදෙන ලෙස දෙමළ ජාතික සන්ධානයේ නායක ආර්.සම්බන්ධන් මහතා නරේන්ද්‍ර මෝඩි මහතා හට යැවු ලිපිය මගින් අවසන් වශයෙන් ඉල්ලා තිබේ.", "URL": "https://sinhala.adaderana.lk/news.php?nid=43434", "Category": null, "Parent URL": null}