{"Source": "Adaderana", "Timestamp": "September 20, 2016 11:59 am", "Headline": "බස්නාහිර තාක්ෂණික නගරයේ ඉදිකිරීම් 22දා ඇරඹෙයි", "News Content": "බස්නාහිර මහ නගර සංවර්ධන සැලැස්ම යටතේ ඉදිකෙරෙන තාක්ෂණික නගරයේ පළමු අදියරේ කටයුතු ලබන 22 වන දින ආරම්භ කිරීමට නියමිතව තිබේ.හෝමාගම, පිටිපන - මහහේනවත්ත ප්‍රදේශයේ දී එම ඉදිකිරීම් කටයුතු අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සිදුකිරීමට නියමිත බව මහනගර හා බස්නාහිර සංවර්ධන අමාත්‍යාංශය සඳහන් කළේය.ජාතික විද්‍යා මධ්‍යස්ථානය, චන්ද්‍රිකා මධ්‍යස්ථානය හා තාක්ෂණික විශ්වවිද්‍යාල ඇතුළු මධ්‍යස්ථාන පහක් සහිතව මෙම තාක්ෂණික නගරය ඉදිකිරීමට නියමිතය.ඒ සඳහා මාලඹේ සිට හෝමාගම දක්වා කලාපයන් තෝරාගෙන ඇති අතර මාලඹේ ප්‍රදේශය තාක්ෂණික කලාප 4ටත් හෝමාගම ප්‍රදේශය තාක්ෂණික කලාප 7ටත් වෙන්කර මෙම ඉදිකිරීම් සිදුකෙරෙන බව අමාත්‍යාංශය සඳහන් කළේය.තාක්ෂණික කලාපය තුළ මොරටුව විශ්වවිද්‍යාලය, ශ්‍රී ජයවර්ධනපුර විශ්වවිද්‍යාලය, කොළඹ විශ්වවිද්‍යාලය, ආතර් සී.ක්ලාක් මධ්‍යස්ථානය සහ ජාතික විද්‍යා මධ්‍යස්ථානය විසින් ව්‍යාපෘති සිදුකරයි.තාක්ෂණික නගර ව්‍යාපෘතිය ක්‍රියාත්මක කිරීම සඳහා අක්කර 1200ක භූමි ප්‍රදේශයක් යොදාගැනීමට නියමිත අතර මීට සමගාමීව දක්ෂිණ අධිවේගී මාර්ගයේ මාකුඹුර හුවමාරු මධ්‍යස්ථානයේ සිට උඩුවන හංදිය දක්වා මංතීරු හතරකින් යුත් මාර්ග පද්ධතියක් සකස් කිරීමට ද නියමිත බව සඳහන්ය.ලෝක ආර්ථිකය තුළ තරඟ කිරීමට ශ්‍රී ලංකාව ද නවීන තාක්ෂණය හා ඒ සඳහා අවැසි මානව සම්පත ද ශක්තිමත් කරගනිමින් සන්නද්ධ විය යුතු අතර මෙම තාක්ෂණ නගරය අනාගත ශ්‍රී ලංකාව ඉහළට ගෙන යන කලාපය බවට පත් වනු ඇති බව මහ නගර හා බස්නාහිර සංවර්ධන අමාත්‍යාංශය පවසයි.", "URL": "https://sinhala.adaderana.lk/news.php?nid=64270", "Category": null, "Parent URL": null}