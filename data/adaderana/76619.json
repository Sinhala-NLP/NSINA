{"Source": "Adaderana", "Timestamp": "August 24, 2017 09:12 am", "Headline": " කොත්මලේ සෑය සම්බන්ධයෙන් මල්වතු නාහිමිගෙන් තීරණයක්", "News Content": "කොත්මලේ මහවැලි මහා සෑය සම්බන්ධයෙන් උද්ගත වී ඇති ගැටලුවට විසදුම් ලබාදීම සඳහා හත් දෙනෙකුගෙන් යුත් කමිටුවක් පත් කිරීමට මල්වතු මහානායක අති පූජ්‍ය තිබ්බටුවාවේ ශ්‍රී සුමංගල මහා නාහිමි තීරණය කර තිබේ. දිවංගත ගාමිණි දිසානායක මහතා විසින් ඉදි කිරීම් ආරම්භ කරන ලද මහවැලි මහා සෑය ඉදි කිරීම් කිරීමෙන් පසුව එහි පාලනය හා සම්බන්ධ ගැටලුකාරී තත්ත්වයක් මතු විය. අමාත්‍ය නවීන් දිසානායක මහතා හා මහවැලි මහා සෑයේ විහාරාධිකාරී පූජ්‍ය තිස්පනේ ජිනානන්ද හිමි අතර මෙම ගැටලුකාරී තත්ත්වය ඇති වී තිබේ. මෙම ගැටලුකාරී තත්ත්වය පිළිබඳව මල්වතු පාර්ශවයේ කාරක සංඝ සභාව විසින් ඊයේ(23) දිනයේ විශේෂ සාකච්ඡාවක් මල්වතු මහා විහාරයේදී පවත්වනු ලැබීය. එම සාකච්ඡාවට අමාත්‍ය නවීන් දිසානායක මහතා සහ පූජ්‍ය තිස්පනේ ජිනානන්ද හිමිද සහභාගී වී සිටි බව අද දෙරණ වාර්තාකරු සඳහන් කළේය. එහිදී මෙම ගැටලුව විසදීම සඳහා හත් දෙනෙකුගෙන් යුත් කමිටුවක් පත් කිරීමට යෝජනා වී ඇති අතර සැප්තැම්බර් මස හත් වන දින යළි රැස්වීමට යෝජනා වී තිබේ.", "URL": "https://sinhala.adaderana.lk/news.php?nid=76619", "Category": null, "Parent URL": null}