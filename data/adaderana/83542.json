{"Source": "Adaderana", "Timestamp": "January 26, 2018 08:05 am", "Headline": "සරත් කුමාර ගුණරත්න ඇතුළු 05 කට නීතිපතිගෙන් නඩු දෙකක්", "News Content": "හිටපු ධීවර නියෝජ්‍ය අමාත්‍ය සරත් කුමාර ගුණරත්න මහතා ඇතුළු 05 දෙනෙකුට එරෙහිව නීතිපතිවරයා විසින් කොළඹ මහාධිකරණය හමුවේ නඩු දෙකක් පවරා තිබේ. බරපතල දුෂණ වංචා විමර්ශණ කොමිසම් සභා වාර්තාවේ නිර්දේශවලට අනුව ඊයේ (25) පස්වරුවේ අදාළ නඩු පවරා ඇති බව අද දෙරණ අධිකරණ වාර්තාකරු සදහන් කළේය. ඒ අනුව පොදු දේපල පනත යටතේ සහ දණ්ඩනීති සංග්‍රහය යටතේ අදාළ නඩු පවරා ඇති බව සඳහන්ය. පසුගිය ජනාධිපතිවරණ සමයේ පැවැති එක්සත් ජනතා නිදහස් සන්ධාන අවසන් මහා රැලියට මීගමුව කලපු සංවර්ධන ව්‍යාපෘතිය සඳහා වෙන් කළ රුපියල් එක්කෝටි දොලොස් ලක්ෂ 78,000ක මුදලක් වැය කර දේශපාලන කටයුතු සිදු කිරිමට එරෙහිව එක් නඩුවක් පවරා තිබේ. ධීවර වරාය නීතිගත සංස්ථාවට අයත් රුපියල් දසලක්ෂ 90,000ක මුදලක් වැය කරමින් දින පොත් මුද්‍රණය කර බෙදාහැරිමේ චෝදනාව යටතේ අනෙක් නඩුව පවරා ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=83542", "Category": null, "Parent URL": null}