{"Source": "Adaderana", "Timestamp": "January 27, 2011 09:12 am", "Headline": "විද්වත් කමිටුව හමුවීමේ සැලැස්මක් නෑ -කැතරින් බ්‍රෙග්", "News Content": "ශ්‍රී ලංකාව සඳහා පත්කරන ලද එක්සත් ජාතීන්ගේ විද්වත් කමිටුව අදාළ කිසිදු කරුණක් පිළිබඳව තමන් සාකච්ඡා නොකළ බව පසුගිය සතියේ මෙරට සංචාරයක නිරත වූ එක්සත් ජාතීන්ගේ සංවිධානයේ මානූෂීය සේවා පිළිබඳ සහකාර මහ ලේකම් සහ ආපදා සහන සම්බන්ධීකාරක නියෝජ්‍ය ප්‍රධානී කැතරින් බ්‍රෙග් මහත්මිය පවසයි. එමෙන්ම අදාළ කරුණු පිළිබඳව සාකච්ඡා කිරීම සඳහා විද්වත් කමිටුවේ සාමාජිකයින් හමුවීමේ කිසිදු සැලැස්මක් නොමැති බව ඇය‍ ශ්‍රී ලංකාවේ සිදුකළ මානුෂීය මෙහෙයුම පිළිබඳව කරුණු දක්වමින් බ්‍රෙග් මහත්මිය පෙන්වාදෙයි. තෙදින නිල සංචාරයක් සඳහා ශ්‍රී ලංකාවට පැමිණි එම මහත්මිය එක්සත් ජාතීන්ගේ මූලස්ථානයේදී පැවති මාධ්‍ය හමුවකදී මාධ්‍යවේදියකු නැගූ පැනයකට පිළිතුරුදෙමින් මේ බව සඳහන් කළාය. ශ්‍රී ලංකාවේ මානූෂීය සේවා අවශ්‍යතා පිළිබඳ සමාලෝචනය කිරීම සහ එම අවශ්‍යතා අවධාරණය කිරීම ඇයගේ මෙරට සංචාරයේ අරමුණ වූ අතර ශ්‍රී ලංකාව තුළ මානුෂීය සේවා සම්පාදනයෙහි ලා එක්සත් ජාතීන් විසින් කෙරෙන කාර්යයභාරය සහ කිරීමට අපේක්ෂා කරන කාර්යයභාරය ද මෙම චාරිකාවේදී අවධානයට සහ කතාබහට විය.", "URL": "https://sinhala.adaderana.lk/news.php?nid=13780", "Category": null, "Parent URL": null}