{"Source": "Adaderana", "Timestamp": "September 6, 2012 09:07 am", "Headline": "සංගක්කාර සියැට් සම්මාන ත්‍රිත්වයකින් පිදුම් බවයි", "News Content": "ශ්‍රී ලංකා ක්‍රිකට් ආයතනය සංවිධානය කළ සියැට් ශ්‍රී ලංකා ක්‍රිකට් සම්මාන උළෙලේ දී සම්මාන 3 ක් හිමිකර ගැනීමට කුමාර් සංගක්කාර සමත් වී තිබේ. සියැට් ශ්‍රී ලංකා ක්‍රිකට් සම්මාන උළෙල ඊයේ (05) රාත්‍රියේ බත්තරමුල්ල වෝටර්ස් ඒජ් හිදී පැවැත්විණි. එහිදී වසරේ ක්‍රිකට් ක්‍රීඩක සම්මානය සහ වසරේ සියැට් ජනප්‍රිය ක්‍රීඩක සම්මානය හිමිකර ගත්තේ කුමාර් සංගක්කාරයි. ඊට අමතරව වසරේ ටෙස්ට් පිතිකරු ලෙසද කුමාර් සංගක්කාර සම්මාන හිමිකර ගත්තේය. රංගන හේරත් වසරේ ටෙස්ට් පන්දු යවනවා සම්මානය හිමිකර ගත් අතර එක්දින පන්දු යවන්නා ලෙස ලසිත් මාලිංග සම්මාන හිමිකර ගනු ලැබීය. වසරේ එක්දින පිතිකරු ලෙස මහේල ජයවර්ධන ද වසරේ දක්ෂතම තුන් ඉරියව් ක්‍රීඩකයා ලෙස තිලකරත්න ඩිල්ෂාන් ද සම්මාන දිනා ගත්හ. වසරේ නැගී එන ක්‍රිකට් ක්‍රීඩකයා ලෙස සම්මාන හිමිකර ගැනීමට සමත් වූයේ දිනේශ් චන්දිමාල්ය. මෙම සම්මාන උළෙලේ දී මෙවර විස්සයි විස්ස ලෝක කුසලාන ක්‍රිකට් තරගාවලියට සහභාගී වන ශ්‍රී ලංකා ක්‍රිකට් කණ්ඩායමට සහ කාන්තා ක්‍රිකට් කණ්ඩායමට සුභ පැතුම් තිළිණ ද පිරිනමනු ලැබීය.", "URL": "https://sinhala.adaderana.lk/news.php?nid=27175", "Category": null, "Parent URL": null}