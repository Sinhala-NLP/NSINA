{"Source": "Adaderana", "Timestamp": "November 13, 2015 12:28 pm", "Headline": "15 හැවිරිදි දැරිය අඹුකමට ගත්තු 47 හැවිරිදි කසිප්පු ජාවාරම්කරු මාට්ටු", "News Content": "බාල වයස්කාර දැරියක සමග අඹු - සැමි සම්බන්ධතා පවත්වා ඇය මවක් කළ වයස අවුරුදු 47 ක් වන කසිප්පු ජාවාරම්කරුවෙකු අත්අඩංගුවට ගෙන ඇති බ දංකොටුව පොලීසිය පවසයි.අතවරයට ලක්ව ඇත්තේ දංකොටුව පොලිස් වසමේ මෝරුක්කුලිය ප්‍රදේශයේ පදිංචිව සිටි වයස අවුරුදු 15 යි මාස 03 ක් වන දැරියකි.අතවරයට පත්ව ඇති දැරියගේ නිවස ආසන්නයේ සැකකරු පදිචිවී සිටිමින් කසිප්පු ජාවාරමේ නිරතව සිට ඇති බවත්, ඔහු දැරියගේ මව්පියන් සමග සුහද ඇසුරක්ද පවත්වා ඇති බවත් සඳහන්ය.දැරිය 14 වැනි වියේ පසුවන විට මව්පියන් නොමැති අවස්ථාවන් බලා ඇය සමග අඹු - සැමි ඇසුරක් පැවැත්වීමට සැකකරු සමත්වී ඇති බවත්, එම සම්බන්ධතාවයේ ප්‍රතිඵලයක් ලෙස දැරිය ගැබ් ගෙන ඇති බවත් කියැවෙයි.ඒ අවස්ථාවේදී කිසිවෙකුටත් නොදන්වා එම දරු කළලය විනාශ කර දැමීමට සැකකරු සහ දැරිය කටයුතු කර ඇත.ඉන් පසුද සැකකරු දිගින් දිගටම දැරිය සමග අඹු - සැමි සම්බන්ධතා පවත්වා ඇති බවත්, දැරියගේ මව්පියන් මේ සම්බන්ධයෙන් දැන ගැනීමෙන් පසුව සැකකරු දැරියද සමග කුලියාපිටිය - ඉලුක්හේන ප්‍රදේශයේ වත්තකට පදිංචියට ගොස් ඇති බවත්, ඒ අතර ඇය රෝගී තත්ත්වයට පත්ව ඇති බවත් අද දෙරණ වාර්තාකරු පවසයි.එම රෝගී තත්ත්වයට ප්‍රතිකාර සඳහා කුලියාපිටිය මූලික රෝහලට ඇතුළත් කළ දැරිය පසුගිය 09 වැනිදා දරුවෙකු බිහිකර ඇති බවත්, බාලවයස්කාර දැරියක දරුවෙකු බිහි කිරීම සම්බන්ධයෙන් කුලියාපිටිය මූලික රෝහලේ වෛද්‍යවරුන් සහ කාර්ය මණ්ඩලය තොරතුරු සොයා බලා ඒ සම්බන්ධයෙන් දංකොටුව පොලීසියට දැනුම් දී ඇති බවත් සඳහන්ය.ඒ අනුව සැකකරුව අත්අඩංගුවට ගැනීමට පොලීසිය කටයුතු කර ඇති අතර සැකකරු මාරවිල දිසා අධිකරණයට ඉදිරිපත් කිරීමට නියමිතව ඇත.දංකොටුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=55075", "Category": null, "Parent URL": null}