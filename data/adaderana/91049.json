{"Source": "Adaderana", "Timestamp": "June 18, 2018 12:05 pm", "Headline": "යාපනයේ මල්ලාකම් දේවස්ථානය අසල ඇති වු ගැටුමට සම්බන්ධ පුද්ගලයින් 5ක් අත්අඩංගුවට", "News Content": "යාපනය මල්ලාකම් සහායමාතා දේවස්ථානය අසල මංසන්ධියේ ඊයේ(17) රාත්‍රියේ ඇති වු ගැටුමක් පාලනය කිරීමට ගිය අවස්ථාවේදි පොලිස් නිලධාරියෙකු සිදු කළ වෙඩි තැබිමකින් පුද්ගලයෙකු ජිවිතක්ෂයට පත් විය. කෙසේ වෙතත් සිද්ධිය සම්බන්ධයෙන් මේ වන විට පුද්ගලයින් 5 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේය. යාපනය මල්ලාකම්,සහායමාතා දේවස්ථානයේ වාර්ෂික මංගල්‍ය පැවැත්වුණේ ඊයේ රාත්‍රියේදීය. දේව මෙහෙය පැවැත්වෙන අතරතුරදි යාපනය චුන්නාකම් ප්‍රෙද්ශයේ සහ මල්ලාකම් ප්‍රදේශයේ තරුණයින් දෙපිරිසක් අතර නොසන්සුන්කාරි තත්වයක් හටගෙන තිබේ. දෙපාර්ශවය අතර පැවැති ගැටුම පාලනය කිරීමට පොලිස් නිලධාරීන් දෙදෙනෙකු කටයුතු කර ඇති අතර එහිදි පුද්ගලයෙකු විසින් පොලිස් නිලධාරියෙකුට කඩුවකින් පහර දිමට උත්සහ කර තිබුණි. එහිදී පොලිස් නිලධාරියෙකු විසින් සිදු කළ වෙඩි තැබිමකින් මල්ලාකම් ප්‍රදේශයේ පදිංචි පාක්‍යරාසා සුදර්ශන් නැමති 33හැවිරිදි අයෙකු මියගොස් තිබේ. සිද්ධිය සම්බන්ධයෙන් මහේස්ත්‍රාත් පරීක්ෂණය මල්ලාකම් මහේස්ත්‍රාත්වරයා විසින් සිදු කළ අතර එම අවස්ථාවේදි එහි නොසන්සුන්කාරි තත්ත්වයක් හට ගත්තේය. මේ අතර මිය ගිය පුද්ගලයාගේ දේහය තෙලිප්පලෙයි රෝහලේ තැන්පත් කර ඇති අතර සිද්ධියේදි කැපුම් තුවාල ලැබු තවත් දෙදෙනෙකු ද රෝහල් ගතව ප්‍රතිකාර ලබයි. කෙසේ වෙතත් සිද්ධිය සම්බන්ධයෙන් රෝහල් ගත කර සිටින දෙදෙනා හා තවත් තිදෙනෙකු පොලිස් අත්අඩංගුවට ගෙන තිබේ. සිද්ධියත් සමඟ ප්‍රදේශයට විශේෂ ආරක්ෂාවක් ද යොදවා ඇති ආකාරය දක්නට ලැබුණි.", "URL": "https://sinhala.adaderana.lk/news.php?nid=91049", "Category": null, "Parent URL": null}