{"Source": "Adaderana", "Timestamp": "August 16, 2011 09:23 am", "Headline": "කින්නියා රෝහලේ වෛද්‍යවරුන් වර්ජනයක් අරඹයි", "News Content": "කින්නියා රෝහලේ වෛද්‍යවරුන් විසින් වැඩ වර්ජනයක් ආරම්භ කර තිබේ. රෝහලේ ආරක්ෂාව සම්බන්ධයෙන් මතුව ඇති ගැටලු හේතුවෙන් මෙම වෘත්තීය සමිති ක්‍රියාමාර්ගය දියත් කර ඇති බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය චන්දික එපිටකඩුව මහතා ප්‍රකාශ කළේය. මේ වන විට රෝහලේ හදිසි සේවා කටයුතු පමණක් සිදුවන බව වෛද්‍ය චන්දික එපිටකඩුව මහතා සඳහන් කළේය. නැගෙනහිර පළාතේ මීට පෙර ගැටලු වාර්තා වූ ස්ථානවල රෝහල් වෛද්‍යවරුන් සහ කාර්යය මණ්ඩලවල ආරක්ෂාව සඳහා විශේෂ ආරක්ෂක විධිවිධාන සලසන ලෙස පොලිස්පතිවරයාගෙන් ඉල්ලීමක් කළ බව ඔහු පෙන්වාදුන්නේය. ඇතැම් වෛද්‍යවරුන්ට ගැටලු සහගත තත්ත්ව මතුව ඇති බවත්, පවුලේ සාමාජිකයින්ගේ ආරක්ෂාව සම්බන්ධව පවා ගැටලු සහගත තත්ත්ව මතුවී තිබෙන බවට කල්මුණේ ප්‍රදේශයෙන් වාර්තා වී ඇති බවත් හෙතෙම ප්‍රකාශ කළේය.", "URL": "https://sinhala.adaderana.lk/news.php?nid=18100", "Category": null, "Parent URL": null}