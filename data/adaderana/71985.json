{"Source": "Adaderana", "Timestamp": "April 11, 2017 06:42 pm", "Headline": "ආදායම අඩු වුණත් අනාගතයට විශිෂ්ට ආයෝජනයක් කළා", "News Content": "රටේ අනාගත පරපුර මත් උවදුරින් මුදාගැනීමට රජය ආරම්භ කළ වැඩසටහන සාර්ථක ප්‍රතිඵල පෙන්වා ඇති බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ මත්පැන් සහ දුම්වැටි වලින් රජයට ලැබෙන ආදායම ඉතිහාසයේ පළමු වතාවට පහත වැටී ඇති බවට මීට සති තුනකට පෙර මහා භාණ්ඩාගාරය කැබිනට් මණ්ඩලය වෙත වාර්තා කළ බවයි. රජයේ ආදායම අඩු වුවද එය අනාගත පරපුර වෙනුවෙන් කළ විශිෂ්ට ආයෝජනයක් ලෙස සලකන බව ජනාධිපතිවරයා පවසයි. මහනුවර, තෙල්දෙණිය දිස්ත්‍රීක් මූලික රෝහලේ නව ගොඩනැඟිලි සංකීර්ණය විවෘත කිරීමේ අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළේය.රටක සංවර්ධනයේ ප්‍රධාන මිනුම් දණ්ඩ අධ්‍යාපනය සහ සෞඛ්‍ය බව පෙන්වා දුන් ජනාධිපතිවරයා උගත් සහ සෞඛ්‍ය සම්පන්න ජනතාවක් සිටින රටක් ශීඝ්‍රයෙන් සංවර්ධනය කරා ගමන් කරන බවද එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=71985", "Category": null, "Parent URL": null}