{"Source": "Adaderana", "Timestamp": "November 10, 2016 12:12 pm", "Headline": "අය වැය කතාවට පෙර කැබිනට් රැස්වීමක්", "News Content": "ජනාධිපති මෛත්‍රීපාල සිරිසේන මහතා හදීසි අමාත්‍ය මණ්ඩල රැස්වීමක් අද පෙරවරුවේ පවත්වා තිබේ.ජනාධිපති ලේකම් කාර්යාලයේදී එම රැස්වීම පවත්වා ඇති බව සඳහන්ය.අද පස්වරුවේ ඉදිරිපත් කිරීමට නියමිත අයවැය කතාව පිළිබඳ සාකච්ඡා කිරීම මෙම අමාත්‍ය මණ්ඩල රැස්වීමේ අරමුණ වී ඇත.ඒ අනුව මූලික අයවැය රාමුව පිළිබඳ එහිදී දීර්ඝ වශයෙන් සාකච්ඡා වී ඇති බව වාර්තා වේ.2017 වර්ෂය සඳහා වන විසර්ජන පනත් කෙටුම්පතේ දෙවන වර කියවීම හෙවත් අයවැය කතාව අද අද පස්වරු 2.00ට මුදල් අමාත්‍ය රවී කරුණානායක මහතා විසින් පාර්ලිමේන්තුවේදී සිදු කිරීමට නියමිතය.සියළු ජනතාවගේ අපේක්ෂාවන් ඉටුවන දීර්ඝකාලීන වැඩපිළිවෙළක් සහිත සංවර්ධනාත්මක අය වැයක් පාර්ලිමේන්තුවට ඉදිරිපත් කරන බව මුදල් අමාත්‍ය රවී කරුණානායක මහතා ප්‍රකාශ කළේය.කෙසේවෙතත් ජනතා හිතවාදී අයවැයක් මෙවර ඉදිරිපත් කරන බව ජාතික ප්‍රතිපත්ති හා ආර්ථික කටයුතු රාජ්‍ය අමාත්‍ය නිරෝෂන් පෙරේරා මහතා සඳහන් කරයි.අද පස්වරුවේ අයවැය කතාවෙන් අනතුරුව ජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් රජයේ සියලුම මැති ඇමතිවරුන්ගේ සහභාගීත්වයෙන් විශේෂ රැස්වීමක් පැවැත්වීමට නියමිත බවද නිරෝෂන් පෙරේරා රාජ්‍ය අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=65896", "Category": null, "Parent URL": null}