{"Source": "Adaderana", "Timestamp": "September 28, 2016 12:27 pm", "Headline": "ලූනු ගොවීහූ දඹුල්ල ආර්ථිකය වසා පාරත් වසති", "News Content": "ලොකු ලූනූ ගොවීන්ගේ විරෝධතාවක් හේතුවෙන් දඹුල්ල ආර්ථික මධ්‍යස්ථානය මේ වන විට තාවකාලිකව වසා දමා තිබේ. දඹුල්ලේ ලොකු ලූනූ කිලෝවක් සඳහා රුපියල් 80ත් 90ත් අතර මිලක් ලබාදෙන ලෙස බල කරමින් ගොවීන් පිරිසක් අද පෙරවරුවේ දඹුල්ල ආර්ථික මධ්‍යස්ථානය වටලන ලදී.ඉන් අනතුරුව ඔවුන් ආර්ථික මධ්‍යස්ථානය ඉදිරිපිට විරෝධතාවයක් ආරම්භ කළ අතර ඒ හේතුවෙන් ඒ - 9 යාපනය - මහනුවර ප්‍රධාන මාර්ගය සහ ඒ - 6 ත්‍රීකුණාමලය - කුරුණෑගල ප්‍රධාන මාර්ගය දඹුල්ල ප්‍රදේශයෙන් මේ වන විට සම්පූර්ණයෙන්ම අවහිර වී ඇති බව සඳහන්ය.ගොවීන් නගරය ආසන්නයේ ටයර් පුළුස්සා දමමින් විරෝධතාවයේ නිරත වන බව අද දෙරණ වාර්තාකරුවන් සඳහන් කළේය. මේ හේතුවෙන් ප්‍රදේශයේ දැඩි රථ වාහන තදබදයක් ද හටගෙන ඇත.ඡායා රූ - කාංචන කුමාර ආරියදාස", "URL": "https://sinhala.adaderana.lk/news.php?nid=64500", "Category": null, "Parent URL": null}