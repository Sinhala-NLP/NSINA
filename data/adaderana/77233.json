{"Source": "Adaderana", "Timestamp": "September 7, 2017 10:51 am", "Headline": "උතුරු කොරියාවට සම්බාධක", "News Content": "උතුරු කොරියානු නායක කිම් ජොන් අන්ගේ වත්කම් තහනම් කිරිමට සහ උතුරු කොරියාවට ඉන්ධන තහනමක් පැනවීම ඇතුළු නව සම්බාධක ක්‍රියාත්මක කිරිමට අමෙරිකාව යෝජනා කර තිබේ. එක්සත් ජාතීන්ගේ ආරක්ෂක කවුන්සිලය වෙත ඊට අදාල යෝජනාවක් ඉදිරිපත් කිරිමට නියමිතය. මේ යටතේ උතුරු කොරියානු නායකයාගේ වත්කම් තහනම් කිරිමටත් ඔහුට සංචාරක තහනමක් පැනවීමටත් නියමිතය. එමෙන්ම උතුරු කොරියාවට ඉන්ධන වර්ග කිහිපයක් සැපයීම තහනම් කිරිමට සහ ඔවුන්ගෙන් ඇගලුම් මිලදී ගැනිම අත්හිටුවිමට ද යෝජනා කරනු ඇති බව වාර්තාවේ. අමෙරිකාවේ නව යෝජනා සඳහා රුසියාවේ හෝ චීනයේ සහය පල කෙරෙන්නේ ද යන්න මෙතෙක් අනාවරණය වී නැත. උතුරු කොරියාව වෙත ඉන්ධන සැපයීම ඇතුළු වැඩිම වෙළඳ ගණුදෙනු කරන රටවල් දෙක වන්නේ ද රුසියාව සහ චීනයයි. එම රටවල් දෙකට එක්සත් ජාතීන්ගේ සංවිධානයේ ආරක්ෂක කවුන්සිලයේ නිෂේධ බලය ද හිමිවේ.", "URL": "https://sinhala.adaderana.lk/news.php?nid=77233", "Category": null, "Parent URL": null}