{"Source": "Adaderana", "Timestamp": "May 21, 2012 08:55 am", "Headline": "ඉන්ධන මිල වහා පහත දැමිය යුතුයි", "News Content": "ඉන්ධන මිල පහත දැමීමට ආණ්ඩුව වහා පියවර ගත යුතු බව ඛනිජ තෙල් වෘත්තිය සමිති සන්ධානය පවසයි. ලෝක වෙළඳපලේ බො‍රතෙල් බැරලයක මිල මේ වන විට සීඝ්‍රයෙන් පහත බැස ඇති බව එම සන්ධානයේ ප්‍රධාන ලේකම් ආනන්ද පාලිත මහතා සඳහන් කරයි. ආණ්ඩුවම පවසන පරිදි ලෝක වෙළඳපොළේ තෙල් මිල වැඩිවීම පාලනය කළ නොහැකි නම් තෙල් මිල අඩුවීමේ සහනය ආණ්ඩුව විසින් වහා ලබාදිය යුතු බව ඔහු ප්‍රකාශ කරයි. ඉන්ධන ලීටරයකින් රුපියල් 8 ත් 10 ත් අතර ප්‍රමාණයක් අඩු කළ හැකි බව ද අද දෙරණ වෙත අදහස් දක්වමින් ආනන්ද පාලිත මහතා පෙන්වාදුන්නේය. තෙල් සංස්ථාවේ අකාර්යක්ෂමතාවය හා දූෂණය පාලනය කිරීම වෙනුවට ජනතාවට බලපෑම් කිරීම අනුමත නොකරන බව ද හෙතෙම අවධාරණය කර සිටියේය. ඉන්ධන මිල අඩු කිරීම පිළිබඳ ශ්‍රී ලංකාවේ ඛනිජ තෙල් සංස්ථාවේ අවධානය යොමු වී ඇති බවත් එහි සභාපති දයානන්ද විදානමාච්චි මහතා පැවසුවේය. මෙරට ඉන්ධන මිල තීරණය කරනුයේ ලෝක වෙළඳපොලේ මිලට නොව මිල අනුපාතයට අනුව බව හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=24402", "Category": null, "Parent URL": null}