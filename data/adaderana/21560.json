{"Source": "Adaderana", "Timestamp": "January 22, 2012 02:35 pm", "Headline": "හෙට දිවයින පුරා ප්‍රධාන රෝහල්වල උද්ඝෝෂණ මාලාවක්", "News Content": "සේවක ඉල්ලීම් ලබා නොදීමට ‍එරෙහිව දිවයින පුරා ප්‍රධාන රෝහල්වල හෙට දිනයේ උද්ඝෝෂණ මාලාවක් පැවැත්වීමට සමස්ත ලංකා සුවසේවා සංගමය තීරණය කර තිබේ. සෞඛ්‍ය සේවාව පෞද්ගලීකරණය කිරීම නතර කිරීම ඇතුළු ඉල්ලීම් 11ක් මුල් කර ගනිමින් මෙම උ‍ද්ඝෝෂණ මාලාව පවත්වන බව සුවසේවා සංගමයේ ප්‍රධාන ‍ලේකම් ගාමිණි කුමාරසිංහ මහතා ප්‍රකාශ කළේය. අවස්ථා කිහිපයක දීම අදාළ බලධාරීන් සමඟ සාකච්ඡා කළ ද මෙතෙක් කිසිඳු ඉල්ලීමක් ලබාදීමට බලධාරීන් කටයුතු කර නොමැති බව ඔහු පවසයි. ඒ අනුව හෙට දහවල් 12ට කොළඹ ජාතික රෝහල, කළුබෝවිල ශික්ෂණ රෝහල, නාගොඩ, කරාපිටිය, මාතර, බදුල් , කුරුණෑගල සහ කෑගල්ල ඇතුළු ප්‍රධාන රෝහල් රැසක මෙම උද්ඝෝෂණ සංවිධානය කර තිබේ. මෙහි දී ද බලධාරීන් මෙම ගැටලු විසඳීම සඳහා විධිමත් අවධානයක් යොමු නොකරන්නේ නම් ඉදිරියේ දී වැඩ වර්ජන ක්‍රියාමාර්ගයකට යොමු වන බව ද ගාමිණි කුමාරසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21560", "Category": null, "Parent URL": null}