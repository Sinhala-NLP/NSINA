{"Source": "Adaderana", "Timestamp": "May 1, 2018 06:47 am", "Headline": "ජාත්‍යන්තර කම්කරු දිනය අදයි", "News Content": "ජාත්‍යන්තර කම්කරු දිනය අදට යෙදී තිබේ. 1886 මැයි මස 01 වැනි දින අමෙරිකාවේ චිකාගෝ නුවරට රැස් වූ කම්කරුවන් තමන්ට පැය 08ක සේවා මුරයක් ලබාදෙන ලෙස ඉල්ලමින් විරෝධතාවක නිරත වූ අතර දින කිහිපයක් පැවති විරෝධතාවලට පොලිසිය විසින් ප්‍රහාරයක් එල්ල කරනු ලැබීය. එහිදි කම්කරුවන් විශාල පිරිසක් මිය ගිය අතර තවත් පිරිසක් අත්අඩංගුවට පත් විය. කම්කරුවන්ගේ එම අරගලය ආරම්භ වූ මැයි මස පළමු වැනි දින ලෝක කම්කරු දිනය ලෙස ප්‍රකාශයට පත් කිරීමට 1889දී ජාත්‍යන්තර කම්කරු සංවිධානය පියවර ගත් අතර එදින සිට මැයි මස පළමු වැනි දින ලොව සෑම රටක්ම ලෝක කම්කරු දිනය සමරයි. ලෝක කම්කරු දිනය නිමිත්තෙන් පණිවිඩයක් නිකුත් කරමින් ජනාධිපති මෛත්‍රීපාල සිරිසේන මහතා පෙන්වා දෙන්නේ මිනිස් ශිෂ්ටාචාරය ගොඩනැගුනේ අභියෝග හමුවේ නොසැලුනු මිනිස් ශ්‍රමයෙන් බවයි. සුළුතර සමාජ පංතියක හෝ කණ්ඩායමක අඩස්සියට පත් ශිෂ්ටාචාරයේ එම අසිරිමත් සොයා ගැනීම් පොදු මිනිස් අයිතියක් බවට හැරවුණේ ද නිදහස උදෙසා නොනැවති අරගල කළ මිනිස් පවුරෙහි ජවයෙන් බව ජනාධිපතිවරයා පෙන්වා දෙයි. එදාමෙදා තුර මිනිස් නිදහස සහ අයිතිවාසිකම් වෙනුවෙන් ලේ දහදිය වැගුරූ සමස්ත කම්කරු ජනයා වෙත ආචාරය පුද කරන බව ජනාධිපති මෛත්‍රීපාල සිරිසේන මහතා වැඩිදුරටත් පෙන්වා දෙයි. නව දැක්මකින් යුතු වඩාත් පුළුල් සංවාද සාකච්ඡා හා සක්‍රීය මැදිහත් වීම සමඟ කම්කරු දිනයට නව අරුතක් එක් කිරීමට අප සැම පෙළගැසිය යුතු බව අග්‍රාමාත්‍ය රනිල් වික්‍රමසිංහ මහතා පවසයි. ලෝක කම්කරු දිනය වෙනුවෙන් නිවේදනයක් නිකුත් කරමින් අග්‍රාමාත්‍යවරයා පෙන්වා දෙන්නේ දියුණු ලෝකයත් සමඟ අත්වැල් බැඳගනිමින් සැබෑ නවෝදයක් කරා අප රට ඔසවා තැබීමට වැඩ කරන ජනතාවගේ උපරිම දායකත්වය ලැබෙනු ඇතැයි අපේක්ෂා කරන බවයි. ස්වකීය අයිතීන් දිනා ගන්නා අතරම රට වෙනුවෙන් තම යුතුකම් සහ වගකීම් ඉටුකිරීම සඳහා නොපිරිහෙලා කැපවන්නට සමස්ත වැඩ කරන ජනතාවට ශක්තිය ධෛර්ය ප්‍රාර්තනා කරන බව ද අග්‍රාමාත්‍ය රනිල් වික්‍රමසිංහ මහතා මැයි දින පණිවිඩයෙන් සඳහන් කර තිබේ.", "URL": "https://sinhala.adaderana.lk/news.php?nid=88311", "Category": null, "Parent URL": null}