{"Source": "Adaderana", "Timestamp": "September 13, 2019 01:38 pm", "Headline": "ජනාධිපතිවරයාගේ පළුදු නොවූ විශ්වාසය", "News Content": "ඊශ්‍රායලය, රහසේම අමෙරිකානු ජනාධිපති ඩොනල්ඩ් ට්‍රම්ප් පිළිබඳව ඔත්තු බැලූ බවට චෝදනාවක් එල්ල වී තිබේ. කෙසේ වෙතත් අමෙරිකානු ජනාධිපතිවරයා පවසන්නේ තමන් සමඟ දැඩි හිතවත්කමක් ඇති ඊශ්‍රායලය ඊට සම්බන්ධ බවට පිළිගැනීම අසීරු බවයි. තම රට අමෙරිකාවේ ඔත්තු බැලූ බවට පළවූ වාර්තාවක් ඊශ්‍රායල් අග්‍රාමත්‍ය බෙන්ජමින් නෙතන්යාහු තරයේ ප්‍රතික්ෂේප කර තිබේ. පොලිටිකෝ නම් අමෙරිකානු පුවත් වෙබ් අඩවියේ පළවූ වාර්තාවක් මගින් මේ බව අනාවරණය කර තිබුණි. ධවල මන්දිරය ආශ්‍රිතව නිරීක්ෂණ උපාංග කිහිපයක් සොයාගෙන ඇති බවත් එම සිදුවීම පිටුපස ඊශ්‍රායලය සිටීමේ ඉහළ සම්භාවිතාවයක් පවතින බවත් අමෙරිකාවේ හිටපු ජ්‍යෙෂ්ඨ නිලධාරීන් තිදෙනෙක් උපුටා දක්වමින් අදාළ වාර්තාව මගින් පෙන්වා දී තිබේ. කෙසේ වෙතත් ඊට ප්‍රතිචාර ලෙස නිවේදනයක් නිකුත් කරමින් ඊශ්‍රායල් අග්‍රාමාත්‍ය කාර්යාලය පවසන්නේ එම වාර්තාවේ කරුණු සම්පූර්ණයෙන්ම අසත්‍යයක් බවයි. එක්සත් ජනපදය තුළ කිසිදු බුද්ධි මෙහෙයුමක නිරත නොවීම ඊශ්‍රායල් රජයේ ස්ථාවරය බව එම නිවේදනයේ වැඩිදුරටත් සඳහන් වෙයි. මේ අතර ජනාධිපති ඩොනල්ඩ් ට්‍රම්ප්ද මාධ්‍ය හමුවේ පවසා ඇත්තේ ඊශ්‍රායලය තමාගේ ඔත්තු බැලූ බවට වන වාර්තා විශ්වාස නොකරන බවයි. ඊශ්‍රායලය තමන් සමගින් දැඩි හිතවත්කමක් පවත්වන බවද මෙහිදී ඔහු පවසා තිබුණි. ඩොනල්ඩ් ට්‍රම්ප්ගේ පාලන සමය තුළ වොෂින්ටන් අගනුවර ජනාධිපති නිල නිවස ඇතුළුව තවත් වැදගත් ස්ථාන කිහිපයක තිබී සැකකටයුතු නිරීක්ෂණ උපාංග සොයාගෙන තිබේ. විදෙස් වාර්තා පවසන්නේ ග්‍රාහක අනන්‍යතාව ග්‍රහණය කරගත හැකි StingRays ලෙස හැඳින්වෙන එම උපාංගවලට ජංගම දුරකතන සම්ප්‍රේෂණ කුලුනක් ලෙස ක්‍රියාත්මක වී ජංගම දුරකතනවල දත්ත ලබාගැනීමේ හැකියාවක් පවතින බවයි. ඒවා අමෙරිකානු ජනාධිපති ඩොනල්ඩ් ට්‍රම්ප් පිළිබඳව ඔත්තු බැලීම සඳහා නිර්මාණය කර ඇති බවත් ඒ සඳහා ඊශ්‍රායලය වගකිව යුතු බව පැහැදිලිවම පෙනී යන බවත් විමර්ශකයින් පවසයි. විචාරකයින් පෙන්වා දෙන්නේ ඊශ්‍රායල් අග්‍රාමාත්‍යවරයා මෙම චෝදනා එකහෙලා ප්‍රතික්ෂේප කළත් ඉතිහාසය දෙස බැලීමේදී එය කිසිසේත්ම සුළුවෙන් තැකීමට නොහැකි බවයි. 1960 වර්ෂයේ අත්අඩංගුවට පත් ඊශ්‍රායලයේ මොසාඩ් බුද්ධි අංශයේ නියෝජිතයෙකුගේ මාර්ගයෙන් ජොනතන් පොලාර්ඩ් (Jonathan Pollard,) නම් අමෙරිකානු විශ්ලේෂකයා අමෙරිකාවේ රහස්‍ය ලියකියවිලි දහස් ගණනක් ඊශ්‍රායලයට ලබාදී ඇති බව අනාවරණය වී තිබීම ඊට හේතුවයි.", "URL": "https://sinhala.adaderana.lk/news.php?nid=119020", "Category": null, "Parent URL": null}