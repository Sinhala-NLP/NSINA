{"Source": "Adaderana", "Timestamp": "July 22, 2019 09:11 am", "Headline": "ලැව්ගිනි පාලනයට දැවැන්ත මෙහෙයුම්", "News Content": "ලැව් ගිනිවලින් පෘතුගාලයට බලපෑම් එල්ල වී තිබේ. විදෙස් මාධ්‍ය වාර්තා කළේ ලැව්ගින්වලින් මේ වනවිට පුද්ගලයින් 20 දෙනෙකු පමණ තුවාල ලබා ඇති බවයි. මධ්‍යම පෘතුගාලයේ ස්ථාන කිහිපයක ලැව්ගිනි හටගෙන තිබේ. මේ හේතුවෙන් බොහෝ පිරිසක් නිවෙස්වලින් ඉවත් කර ඇති බව එරට වාර්තා සඳහන් කළේය. පෘතුගාලයේ මධ්‍යම සහ දකුණුදිග ප්‍රදේශවල පවතින අධික උණුසුම් කාලගුණය හේතුවෙන් කලාප හයකට ලැව්ගිනි අනතුරු ඇඟවීමේ නිවේදන නිකුත් කර තිබේ. මේ අතර පසුගිය දිනවලදී කස්තෙලෝ බ්‍රැන්කෝ කලාපයේ ස්ථාන රැසකම ලැව් ගිනි හටගෙන තිබුණි. ලැව් ගින්න පාලනය කිරීමට පෘතුගාල බලධාරීන් දැවැන්ත මෙහෙයුමක් ආරම්භ කර තිබේ. ඒ සඳහා ගිනි නිවීම් සේවකයන් සිය ගණනක් යොදවා ඇති අතර හෙලිකොප්ටර් යානා මෙන්ම බුල්ඩෝසර් ඇතුළු වාහන රැසක්ද යොදවා ඇති බව සඳහන් වෙයි. දැඩි උත්සහයකින් අනතුරුව ලැව් ගිනි දෙකක් සාර්ථකව මැඩ පැවැත් වීමට හැකිවී තිබේ. කෙසේ නමුත් ලැව්ගිනි පැතිර යන වෙනත් ප්‍රදේශවල සිටින ජනතාව ආරක්ෂිත ස්ථානවලට යැවීමට බලධාරීන් පියවර ගත්තේය. මෙහෙයුම අතරතුරදී ගිනි නිවීම් සේවකයන් කිහිපදෙනෙක් පිළිස්සුම් තුවාල ලබා ඇති අතර ඔවුන් අතරින් අයෙක් ප්‍රතිකාර සඳහා රෝහල්ගත කර තිබේ. ලැව්ගිනි හටගැනීම ග්‍රීස්ම ඍතුවේදී පෘතුගාලය මුහුණපාන බරපතළම ගැටළුවක්. ඉකුත් වර්ෂයේදී එරට ඇතිවූ ලැව්ගිනි හේතුවෙන් පුද්ගලයන් බොහෝ පිරිසක් මියගියේය.", "URL": "https://sinhala.adaderana.lk/news.php?nid=114691", "Category": null, "Parent URL": null}