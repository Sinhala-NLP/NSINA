{"Source": "Adaderana", "Timestamp": "July 26, 2011 07:17 am", "Headline": "ලක්ෂ 50 ට ඉස්සූ දරුවා හමුවෙලා-පියා සමග පැමිණෙයි", "News Content": "ලක්ෂ 50 ක කප්පමක් ඉල්ලා පැහැරගනු ලැබූ බවට වාර්තා පළවූ දරුවා නිරුපද්‍රිතව සිටින බවත්,දරුවා සමග පියා මාවනැල්ල ප්‍රදේශයේ සිට පැමිණෙන බවට පොලීසියට දැනුම්දී ඇතැයි පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පවසයි. ඊයේ සවස ගල්කිස්ස ටෙම්පලර්ස් රෝඩ් හි සිය නිවසට කඩාවැදුණු ආයුධ සන්නද්ධ කිසියම් පිරිසක් ,දරුවාගේ මව අල්ලා අත පය ගැටගසා ලක්ෂ 50 ක කප්පමක් ඉල්ලා දරුවෙකු පැහැරගෙන ගිය බවට පොලීසියට පැමිණිලි ලැබී තිබිණි. කෙසේ වෙතත් මේ වන විට දරුවාගේ පියා වයස අවුරුදු 15 ක් වූ දරුවාද කැටුව පැමිණෙමින් සිටින බවත්,වැඩිදුර තොරතුරු කිසිවක් පැවසිය නොහැකි බවත් ගල්කිස්ස පොලීසිය කියා සිටියි. මෙම දරුවාගේ පියා වෛද්‍යවරයෙකු බවත්,දරුවා ප්‍රදේශයේ ජනප්‍රිය පාසලක සිසුවෙකු බවත්,සිද්ධිය පිළිබඳ සම්පූර්ණ වාර්තාවක් ලැබුණු වහාම ඒ පිළිබඳ මාධ්‍ය දැනුවත් කරන බවත් පොලිස් මාධ්‍ය ප්‍රකාශකවරයා අද දෙරණට කියා සිටියේය.", "URL": "https://sinhala.adaderana.lk/news.php?nid=17633", "Category": null, "Parent URL": null}