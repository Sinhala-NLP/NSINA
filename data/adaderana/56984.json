{"Source": "Adaderana", "Timestamp": "February 7, 2016 08:14 am", "Headline": "මානව හිමිකම් කොමසාරිස් අද උතුරට", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු අද(07) උතුරු නැගෙනහිර ප්‍රදේශවල සංචාරයක් සඳහා පිටත්ව යන බව වාර්තා වී තිබේ.දින දෙකක් තුළ එම ප්‍රදේශවල සංචාරයේ නිරත වන මහකොමසාරිස්වරයා, ප්‍රධාන අමාත්‍යවරුන් , පළාත් ආණ්ඩුකාරවරුන් සහ විවිධ ස්වේච්ඡා සංවිධාන නියෝජිතයින් ඇතුළු පුද්ගලයින් හමුවී සාකච්ඡා කිරීමට නියමිතව ඇත.සිව්දින නිල සංචාරයක් සඳහා මෙරටට පැමිණීමෙන් පසු සෙයිද් රාද් අල් හුසේන් කුමරු ප්‍රකාශ කළේ මෙම සංචාරය තුළ දී ශ්‍රී ලංකාවේ සියලු ජන ප්‍රජාවන්ට අයත් නියෝජිතයින් හමුවී ඔවුන්ට ඇහුම්කන් දෙන බවයි. ශ්‍රී ලංකාවේ ආරාධනයකට අනුව මෙරටට පැමිණි ඔහු ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා සමග සාකච්ඡා කිරීමට නියමිතව තිබේ.මීට අමතරව විපක්ෂ නායකවරයා සහ රජයේ ඉහළ පෙළේ නියෝජිතයන් කිහිපදෙනෙකු සමග ද ඔහු සාකච්ඡා කරනු ඇති බවයි වාර්තා වෙයි.මේ අතර මානව හිමිකම් පිළිබඳ මහකොමසාරිස්වරයා ඊයේ විදේශ අමාත්‍ය මංගල සමරවීර මහතා ඇතුළු නියෝජිතයින් පිරිසක් සමග සාකච්ඡාවක නිරත වු බව වාර්තා වී ඇත.පසුගියදා ජීනිවාහිදී සම්මත කරගනු ලැබු මානව හිමිකම් යෝජනාවලට අදාළව ශ්‍රී ලංකාව මෙතෙක් ගෙන ඇති ක්‍රියාමාර්ග සම්බන්ධයෙන් එක්සත් ජාතීන්ගේ සංවිධානයේ මානව හිමිකම් මණ්ඩලය සෑහීමකට පත් වන බව සෙයිද් රාද් අල් හුසේන් කුමරු එහිදී ප්‍රකාශ කර තිබේ.විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා මහතා සඳහන් කළේ ශ්‍රී ලංකාව තුළ සංහිදියාව ඇති කිරීම සඳහා පසුගිය 8 වැනිදා සිට මේ දක්වා ආණ්ඩුව ගෙන ඇති පියවර සම්බන්ධයෙන් මහකොමසාරිස්වරයා ඇතුළු පිරිස සතුට පළකළ බවයි.සෙයිද් අල් හුසේන් කුමරු ඊයේ ශ්‍රී ලංකාවේ එක්සත් ජාතීන්ගේ නියෝජිත කාර්යාලයේ සංචාරයක ද නිරත වී තිබේ.", "URL": "https://sinhala.adaderana.lk/news.php?nid=56984", "Category": null, "Parent URL": null}