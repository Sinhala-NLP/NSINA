{"Source": "Adaderana", "Timestamp": "January 20, 2012 10:22 am", "Headline": "දකුණු අධිවේගී මාර්ගයට තවත් බස් 2 ක්", "News Content": "දක්ෂිණ අධිවේගී මාර්ගයේ මගී ප්‍රවාහනය සඳහා තවත් බස් රථ 02 ක් අද(20) සිට ධාවනයට එක්වන බව ශ්‍රී ලංකා ගමනාගමන මණ්ඩලය පවසයි. පෙරවරු 6 ට සහ පෙරවරු 7 ට ධාවනය අරඹන එම බස් රථ 02 ඇල්පිටියෙන් පිටත්වී කුරුඳුගහහැතැප්ම හරහා මහරගම දක්වා ධාවනය කෙරෙන බව එම මණ්ඩලයේ සභාපති එම්. ඩී. බන්දුසේන මහතා සඳහන් කළේය. නැවතත් එම බස් රථ 02 පස්වරු 4 .40 ට සහ පස්වරු 6 ට මහරගම සිට ඇල්පිටිය දක්වා ධාවනය කිරීමට නියමිතව බවද ඒ මහතා ප්‍රකාශ කළේය. ඒ අතරතුර කාලයේ එම බස් රථ මහරගම සිට ගාල්ල දක්වා සහ ගාල්ල සිට මහරගම දක්වා ධාවනය කෙරෙන බව සභාපතිවරයා කියා සිටියේය. ඒ අනුව මේ වනවිට දක්ෂිණ අධිවේගී මාර්ගයේ මගී ප්‍රවාහන බස් රථ 06 ක් ධාවනයට එක්වී තිබේ. සෑම මිනිත්තු 40 ට වරක්ම ගාල්ල සහ මහරගම සිට බස් රථයක් පිටත්වන බව ද එම්. ඩී. බන්දුසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=21517", "Category": null, "Parent URL": null}