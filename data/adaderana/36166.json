{"Source": "Adaderana", "Timestamp": "July 28, 2013 02:20 pm", "Headline": "දයාසිරි ජයසේකර දේශපාලන අපතයෙක්", "News Content": "දයාසිරි ජයසේකර යනු දේශපාලන අපතයෙක් බව නව සම සමාජ පක්ෂයේ නායක ආචාර්ය වික්‍රමබාහු කරුණාරත්න මහතා පවසයි. දේශපාලනඥයෙක් යනු පැහැදිලි ප්‍රතිපත්තියක් ඇති මහජන නියෝජිතයෙකු බව හෙතෙම පෙන්වාදෙයි. එහෙත් දයාසිරි ජයසේකර එවැන්නෙක් නොවන්නේ පැය 24න් ප්‍රතිපත්ති මාරු කරන්නෙකු බැවින් යැයි ඔහු කියයි. කොළඹදී අද (28) පෙරවරුවේ පැවැති මාධ්‍ය හමුවකදී ඔහු මේ බව පැවසීය. දයාසිරි ජයසේකර වැනි පුද්ගලයින් ආණ්ඩුවට ගනු ලබන්නේ ඔවුන්ට මහ හිඟන්නන්ට මෙන් ජනතාවගේ ඡන්දය හොඳට හිඟා කෑමට පුළුවන් බැවින් යැයිද ඔහු කීවේය. මහ පාරේ සිටින හිඟන්නන් ජනතාවගෙන් මුදල් ගැනීමේදි විවිධ අමාරුකම් මැනවින් ප්‍රදර්ශනය කරන බවත් දයාසිරි ජයසේකරට ද වේදිකාවල සිංදු කියමින්, නටමින් ජනතාව මුලා කර ඡන්දය ලබා ගත හැකි බව වික්‍රමබාහු කරුණාරත්න මහතා පෙන්වාදුන්නේය. ආණ්ඩුවේ සිටින ‍හොරුන්, තක්කඩීන්, දූෂිතයින්ගේ දූෂණ වංචා කරුණු සහිතව හෙළි කළ දයාසිරි ජයසේකර අද ඔවුන් සමග එක්ව සිටින බව හෙතෙම එම මාධ්‍ය හමුවේදී වැඩිදුරටත් කීවේය.", "URL": "https://sinhala.adaderana.lk/news.php?nid=36166", "Category": null, "Parent URL": null}