{"Source": "Adaderana", "Timestamp": "March 3, 2019 01:19 pm", "Headline": "වතු කම්කරු වැටුප් වැඩිවීම් ඉල්ලා ජවිපෙන් උද්ඝෝෂණයක්", "News Content": "වතු කම්කරුවන්ගේ මුලික වැටුප රු 1000 දක්වා වැඩි කරන ලෙස රජයට සහ වතු සමාගම්වලට බල කරමින් ජනතා විමුක්ති පෙරමුණට අනුබද්ධ සමස්ත ලංකා වතු කම්කරු සංගමය අද (03) නගර මධ්‍යයේදී උද්ඝෝෂණ ව්‍යාපාරයක් පවත්වා ඇති බව වාර්තා වෙයි. හැටන් තැපැල් කාර්යාලය අසළින් පෙළපාලියක් මඟින් හැටන් නගර මධ්‍යයෙන් පැමිණි උද්ඝෝෂකයන් හැටන් නගරයේ ඔරලෝසු කණුව ඉදිරිපිට උද්ඝෝෂණ ව්‍යාපාරය පවත්වා ඇත. සමස්තලංකා වතු කම්කරු සංගමයේ ලේකම් ජේ.එම්.ප්‍රේමරත්න මහතා රජයට අවධාරණය කර සිටියේ රජය මඟින් ඉදිරිපත් කිරිමට නියමිත අයවැයේදී නීති සම්පාදනය කර, වතු කම්කරුවෙකුට රු 1000ක දෛනික මූලික වැටුපක් ලබා දීමට කටයුතු කළ යුතු බවය. දැනට වතු කම්කරුවන්ට වැඩිකර ඇති රු.750ක වැටුප ප්‍රමාණවත් නොවන බවත්, මූලික වැටුප රු 1000 දක්වා වැඩි කිරීමේ සටන අඛණ්ඩව පවත්වාගෙන යන බවත් සමස්ත ලංකා වතු කම්කරු සංගමයේ ලේකම්වරයා පවසා ඇත. මෙම උද්ඝෝෂණයට සහභාගී වු ජනතා විමුක්ති පෙරමුණේ නුවරඑලිය දිස්ත්‍රික් සංවිධායක මංජුල සුරවීර මහතා කියාසිටියේ වතු කම්කරුවන්ට රු750ක වැටුපක් ලබා දීමට වතුකරයේ දේශපාලඥයන් කටයුතු කිරීමත් සමඟ එම දේශපාඥයන්ව ඉදිරියේදී පැවැත්වෙන මැතිවරණවලදී පලවා හැරීමට වතුකරයේ ජනතාව මේ වන විට සුදානම්ව සිටින බවයි. වතු කම්කරුවන්ගේ මුලික වැටුප රු 1000 දක්වා වැඩි කරන තෙක් අඛණ්ඩව වතුකරය පුරා මෙවැනි උද්ඝෝෂන දියත් කරන බව මංජුල සුරවීර මහතා වැඩි දුරටත් ප්‍රකාශ කර ඇති බව අප වාර්තාකරු සඳහන් කර සිටියි.", "URL": "https://sinhala.adaderana.lk/news.php?nid=105393", "Category": null, "Parent URL": null}