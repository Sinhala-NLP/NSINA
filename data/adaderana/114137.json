{"Source": "Adaderana", "Timestamp": "July 14, 2019 11:17 pm", "Headline": "සංඝයා වහන්සේගෙන් සමාව ගන්න රන්ජන්ට පැය 24ක්", "News Content": "රාජ්‍ය අමාත්‍ය රන්ජන් රාමනායක මහතා සමාජ මාධ්‍ය ඔස්සේ සිදු කළ සම්මුඛ සාකච්ඡාවකදී භික්ෂූන් වහන්සේ සම්බන්ධයෙන් සිදු කළ ප්‍රකාශයකට පාර්ශව රැසකින් විරෝධය එල්ලවීමට පටන්ගෙන ඇත. රාජ්‍ය අමාත්‍ය රන්ජන් රාමනායක සමාජ මාධ්‍ය ඔස්සේ භික්ෂුන් වහන්සේලා අවමානයට පත්වන ආකාරයේ ප්‍රකාශයක් සිදු කෙරුණි. \"මේ අයට ලොකු ඇරියස් එකක් තිබෙනවා. දරුවෝ පන්සලට දුන්නම අපයෝජනය කරලා. පන්සලට එන කුඩා ඇබිත්තයන්ට තමන්ට සිදු වුණු දේ සිදු කරනවා. සමාජයට එන්නේ වෛරයෙන්. කෑගහන ස්වාමින් වහන්සේලා එහෙම තමයි. 90%ක්ම ලිංගික අතවරයන්ට ලක්වෙලා.\" යනුවෙන් එහිදී ඔහු ප්‍රකාශ කර සිටියේය. රාජ්‍ය අමාත්‍යවරයා සිදුකළ මෙම ප්‍රකාශය සම්බන්ධයෙන් නීතීඥ ප්‍රේමනාත් සී.දොලවත්ත මහතා සහ පූජ්‍ය මැඩිල්ලේ පඥ්ඥාලෝක හිමියන් අද (14) පොලීසිය වෙත පැමිණිලි සිදු කළේය. එහිදී පූජ්‍ය සිංහලේ සංවිධානයේ මහලේකම් මැඩිල්ලේ පංඥාලෝක හිමි ප්‍රකාශ කළේ සිදු කළ ප්‍රකාශය සම්බන්ධයෙන් සංඝයා වහන්සේගෙන් සමාව ගැනීමට පැය 24 ක කාලයක් අමාත්‍යවරයාට ලබා දෙන බවයි. මේ අතර සිවිල් සංවිධාන නියෝජිතයින් මෙන්ම මහජන නියෝජිතයින්ද රංජන් රාමනායක රාජ්‍ය අමාත්‍යවරයා සිදුකළ ප්‍රකාශය සම්බන්ධයෙන් සිය අප්‍රසාදය ප්‍රකාශ කළේය. අපේ ජන බල පක්ෂයේ කොළඹ දිස්ත්‍රික් නායක ඩෑන් ප්‍රියසාද් මහතා ප්‍රකාශ කළේ රන්ජන් රාමනායක මහතා විසින් බෞද්ධ සමාජයට පහර දී බෞද්ධයන් හා කිතුණුවන් අතර ගැටුමක් නිර්මාණය කිරීමට ඔහු සූදානම් බවයි. මේ සම්බන්ධව අදහස් දැක්වු බන්දුල ගුණවර්ධන මහතා ප්‍රකාශ කළේ පාර්ලිමේන්තු මන්ත්‍රීවරයෙක් ලෙස තමන් සමස්ථ සංඝරත්නයෙන් රන්ජන්ගේ ප්‍රකාශය සම්බන්ධයෙන් සමාව ඉල්ලා සිටින බවයි. වාචාල කතා කාරයින්ට සමාජ මාධ්‍ය ඔස්සේ තැනක් ලැබී ඇති බව අමාත්‍ය පාඨලී චම්පික මහතා කියා සිටියේය.", "URL": "https://sinhala.adaderana.lk/news.php?nid=114137", "Category": null, "Parent URL": null}