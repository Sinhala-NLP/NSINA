{"Source": "Adaderana", "Timestamp": "December 14, 2010 03:43 pm", "Headline": "හමුදාවෙන් පැන ගිය සාමාජිකයන් අත්අඩංගුවට ගැනීමේ තීරණයක්  ", "News Content": "යුධ හමුදාවෙන් නිවාඩු නොගෙන පැන ගොස් සිටින සාමාජිකයන් රටේ සිදුවන අපරාධ සම්බන්ධයෙන් හවුල්වන බවට ලැබී ඇති තොරතුරු හේතුවෙන් ඔවුන් අත්අඩංගුවට ගැනීමට යුධ හමුදාව තීරණය කර තිබේ. යුධ හමුදාපතිවරයා විසින් යුධ හමුදා පොලිසියට මොවුන් අත්අඩංගුවට ගැනීමට උපදෙස් ලබා දී ඇති බව යුධ හමුදා මාධ්‍ය ප්‍රකාශක මේජර් ජෙනරල් උභය මැදවල මහතා පැවසීය. එම සෙබලුන් අත්අඩංගුවට ගැනීමෙන් පසු ඔවුන් යුධ හමුදාවේ සිටි කාලය තුළ ඔවුන්ගේ විනය සහ යුධ හමුදාවෙන් බැහැරව සිටි කාලය තුළ ඔවුන්ගේ ක්‍රියාවන් සම්බන්ධයෙන් පොලිස් වාර්තාවක් ලබාගෙන යහපත් කල් ක්‍රියාවෙන් සිටි අය හමුදා‍වේ නැවතත් සේවය ලබාදීමට තීරණය කර ඇත. එමෙන්ම හමුදාවෙන් ඉවත් කරන අය සඳහා පුනරුත්ථාපන වැඩපිළිවෙලක් ඇති කරන බව උභය මැදවල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12848", "Category": null, "Parent URL": null}