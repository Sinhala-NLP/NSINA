{"Source": "Adaderana", "Timestamp": "September 15, 2013 10:53 pm", "Headline": "සමගි බලවේගයෙන් ජනපතිට අභියෝගයක් -ඒකාධිපතියෙකු නොවේ යැයි ඔප්පු කර පෙන්වන්න", "News Content": "“මම එකාධිපතියෙකුදැ?යි“ ජනතාවගෙන් ප්‍රශ්න කළ ජනාධිපති මහින්ද රාජපක්ෂ මහතාට තමා ඒකාධිපතියෙකු නොවන බව ඔප්පු කර පෙන්වන්නැයි 9 වැදෑරුම් ඉල්ලීම් ඇතුළත් ලිපියක් යවමින් සමගි බලවේගය ජනපතිට අභියෝගයක් කරයි. සිය ඉල්ලීම් ඉටු කළහොත් තම සහය ජනාධිපතිවරයාට ලබාදෙන බවත් ඔවුන් අවධාරණය කරයි. මංගල සමරවීර, ආචාර්ය වික්‍රමබාහු කරුණාරත්න හා ලාල් විජේනායක විසින් එවා ඇති මාධ්‍ය නිවේදනයක මේ බව දැක්වෙයි. එකී නිවේදනය වැඩිදුරටත් පහත පරිදිය. “මම එකාධිපතියෙකුදැ?“යි ජනතාවගෙන් ප්‍රශ්න කළ ජනාධිපති මහින්ද රාජපක්ෂ මහතාට තමා ඒකාධිපතියෙකු නොවන බව ඔප්පු කර පෙන්වන ලෙස අපි අහියෝග කරමු. ඒ සඳහා මහින්ද රාජපක්ෂ මහතා මූලික වශයෙන් කළ යුතු කාර්යයන් ලැයිස්තුවක් පහත දැක්වේ. 1. විධායක ජනාධිපති ක්‍රමය අහෝසි කර පාර්ලිමේන්තුවට වග කියන අගමැතිවරයෙක් සහ කැබිනට් මණ්ඩලයක් ස්ථාපිත කිරීම. 2. 18 වැනි සංශෝධනය අහෝසි කරමින්, 17 වැනි ව්‍යවස්ථා සංශෝධනය නැවත සම්මත කිරීම මගින් රාජ්‍ය ආයතනවල ස්වාධීනත්වය ශක්තිමත් කිරීම. 3. මනාප ඡන්ද ක්‍රමය අහෝසි කොට පාර්ලිමේන්තු ප්‍රජාතන්ත්‍රවාදය ශක්තිමත් කිරීම. 4. තොරතුරු දැන ගැනීමේ අයිතිය තහවුරු කිරීම සහ භාෂණයේ සහ ප්‍රකාශනයේ නිදහස සුරක්ෂිත කිරීම. 5. නීතියේ ආධිපත්‍ය සහ අධිකරණයේ ස්වාධීනත්වය ස්ථාපිත කිරීම. 6. දූෂණයට එරෙහි නීති රීති ශක්තිමත් කිරීම සහ ක්‍රියාත්මක කිරීම. 7. වෘත්තීය සමිති නිදහස පිළිගැනීම සහ ඒවායේ ක්‍රියාකාරම් නීති විරෝධී ලෙස මර්දනය කිරීමෙන් රාජපක්ෂ රෙජීමය සම්පූර්ණයෙන්ම ඉවත්වීම. 8. ආණ්ඩුව ජනතාවට වූ පොරොන්දුව ඉෂ්ඨ කරමින් ජීවන අංකය ගැසට් කිරීම සහ ජීවන වියදම පාලනය කිරීම. 9. රාජපක්ෂ පවුල වටා කේන්ද්‍රගත වී ඇති දේශපාලන බලය සහ රාජ්‍ය මුදල් බලය අමාත්‍ය මණ්ඩලයේ සියලු දෙනා අතර සම සමව වහාම බෙදා දීම. ඉහත දැක්වූ කාර්යයන් ඉෂ්ඨ කර තමා ඒකාධිපතියෙකු නොවන බව පෙන්වීමට මහින්ද රාජපක්ෂ මහතා වහා ක්‍රියා කරන්නේ නම් ඒ සඳහා අපේ සම්පූර්ණ සහයෝගය ලබා දෙන බව ප්‍රකාශ කරමු. එහෙත් යම් හෙයකින් අංක 1 සිට 8 දක්වා සඳහා වූ යෝජනා ක්‍රියාත්මක කිරීමට කාලය අවශ්‍ය බව ජනාධිපතිවරයා ප්‍රකාශ කරන්නේ නම් අපේ යෝජනාව වන්නේ තමා ඒකාධිපතියෙකු නොවන බව පෙන්වීමට මහින්ද රාජපක්ෂ මහතා අඩුම ගණනේ අංක 9 යෝජනාව වහාම ක්‍රියාත්මක කරමින් මෙතෙක් රාජපක්ෂ පවුල අතේ මිට මොළවා ගෙන සිටින මේ රටේ පාලන බලය සහ රාජ්‍ය මුදල් බලය අමාත්‍ය මණ්ඩලයේ සෙසු සාමාජිකයන් සියලු දෙනා සමග සම සමව බෙදා ගැනීමට තරම් ප්‍රජාතන්ත්‍රගරුක විය යුතු බවයි. තමා ජනාධිපතිධුරයට පත්වීමෙන් පසු අද දක්වාම රටේ ප්‍රධානතම බල කේන්ද්‍රස්ථානය වූ අමාත්‍යාංශවල පාලන බලය සහ මුදල් බලය රාජපක්ෂ පවුල තුළ රඳවා ගැනීමට මහින්ද රාජපක්ෂ මහතා ක්‍රියා කර තිබේ. උදාහරණයක් ලෙස ඉකුත් වසරේ නොවැම්බර් මාසයේදී ඉදිරිපත් කරන ලද 2013 වසර සඳහා වූ අයවැයෙන් ජනාධිපති මහින්ද රාජපක්ෂ මහතා සහ ඔහුගේ සහෝදර බැසිල් රාජපක්ෂ අමාත්‍යවරයා ඔවුන් යටතේ වූ ප්‍රධාන අමාත්‍යංශ පහක වියදම සඳහා මුළු අයවැයෙන් සියයට 60 කට වැඩි මුදල් ප්‍රමාණයක් වෙන්කරවා ගන්නා ලදී. එසේම තම අනෙක් සහෝදර ගෝඨාභය රාජපක්ෂ මහතා ලේකම්ධුරය දරන ආරක්ෂක සහ නාගරික සංවර්ධන අමාත්‍යංශයට 2013 අයවැයෙන් එක් අමාත්‍යංශයක වියදම සඳහා වෙන් කළ වැඩිම මුදල වූ රුපියල් බිලියන 290 ක් වෙන් කරවා ගන්නා ලද අතර ජනාධිපතිවරයාගේ එක් දිනක සාමාන්‍ය වියදම සඳහා රුපියල් මිලියන 20 ක් වෙන්කරවා ගන්නා ලදී. ඊට අමතරව කලින් සාමාන්‍ය සභාපතිවරයෙකු යටතේ පාලනය වූ සංස්ථා සහ මණ්ඩල සමහරක් හිටි අඩියේ අමාත්‍යාංශ බවට පත් කරමින් සංස්ථා සහ මණ්ඩල සභාපතිවරයෙකුට හිමි බලතල පමණක් සහිතව අමාත්‍යවරු පත් කරන ලදී. කරුණු මෙසේ හෙයින් අපි ජනාධිපති මහින්ද රාජපක්ෂ මහතාට යෝජනා කරන්නේ “තමා ඒකාධිපතියෙකුදැ“යි බොරුවට ප්‍රසිද්ධියේ ප්‍රශ්න නො අසා, රටේ ප්‍රධානතම බල කේන්ද්‍රස්ථානය වූ අමාත්‍යාංශ පාලන බලය සහ රාජ්‍ය මුදල් බලය තම පවුලට සීමා නොකර, වහාම සියලුම අමාත්‍යවරුන් අතර සම සමව බෙදන ලෙසයි. එම කාරණය ද ඇතුළු රටේ ප්‍රජාතන්ත්‍රවාදය නැවත පිහිටුවීම සඳහා වූ ඉහත දැක්වූ කාරණා සියල්ල ක්‍රියාත්මක කිරීමට අවශ්‍ය සහයෝගය සමගි බලවේගය නොමසුරුව සහ නොපැකිලව ලබා දෙන බවට අපි සහතික කර කියා සිටිමු. මංගල සමරවීර (පා.ම.) ආචාර්ය වික්‍රමබාහු කරුණාරත්න ලාල් විජේනායක (ක්‍රියාකාරී කමිටුව - “සමගි“ බලවේගය) 2013 – 09 – 15", "URL": "https://sinhala.adaderana.lk/news.php?nid=37430", "Category": null, "Parent URL": null}