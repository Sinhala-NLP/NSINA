{"Source": "Adaderana", "Timestamp": "July 7, 2019 01:19 pm", "Headline": "දහසක් අවතැන් කළ ගංවතුර පහව යයි", "News Content": "සයිබීරියාවේ ඉර්කුට්ස්ක් ප්‍රදේශයට බලපෑ ගංවතුර තත්ත්වය පහව යමින් පවතින බව විදෙස් මාධ්‍ය වාර්තා කරයි. විදෙස් මාධ්‍ය වාර්තා කළේ කඩිනමින් එහි ජන ජීවිතය යථා තත්ත්වයට පත්කිරීම බලධාරීන්ගේ අපේක්ෂාව බවයි. කෙසේ වෙතත් මේ වනවිට ගංවතුර මට්ටම පහළ යමින් පවතින අතර ප්‍රදේශය නැවත යථා තත්ත්වයට පත්කිරීමේ කටයුතු ආරම්භ කර තිබේ. ගංවතුර ආපදාවෙන් 22 දෙනෙකු මියගිය අතර 1000කට අධික පිරිසක් අවතැන් වි ඇත. නිවාස 3500කට අධික ප්‍රමාණයක් සම්පූර්ණයෙන්ම විනාශ වී හෝ වාසය කිරීමට නුසුදුසු තත්ත්වයේ හෝ පවතින බව රුසියානු බලධාරීන් පවසයි. මේ අතර ඉකුත් 25 වැනිදා දකුණුදිග සයිබීරියාවට සුළි කුණාටුවකින් බලපෑම් එල්ල වූ අතර ඒ සමග ඇදහැලුණු අධික වර්ෂාවෙන් ගංගා පිරි ඉතිරි ගියේය. ආපදාවට ලක් වූ ප්‍රදේශ නිරීක්ෂණයට ජනාධිපති පුටින්ද එක් වූ අතර ගත යුතු ඉදිරි ක්‍රියාමාර්ග සම්බන්ධයෙන් ඔහු අදාළ අංශ සමග සාකච්ඡා කර තිබුණි. මේ අතර ආපදා තත්ත්වයෙන් මාර්ග පද්ධතියට අමෙරිකානු ඩොලර් මිලියන 12.6ක අලාභයක් සිදුව ඇති බවත් කෘෂි ක්ෂේත්‍රයට අමෙරිකානු ඩොලර් මිලියන 4.7ක අලාභයක් සිදුව ඇති බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=113566", "Category": null, "Parent URL": null}