{"Source": "Adaderana", "Timestamp": "July 13, 2019 05:25 pm", "Headline": "සහරාන් පිළිබඳ ලිපිගොනුව ගැන අහන්න සුදත්ත හිමි පොලිස් මූලස්ථානයට", "News Content": "සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමියන් අද (13) පොලිස් මූලස්ථානය වෙත පැමිණියේය. ඒ 2017 වසරේදී සහරාන් පිළිබඳව සඳහන් කරමින් ත්‍රස්ත විමර්ශන කොට්ඨාසය නීතිපති දෙපාර්තමේන්තුවට යැවූ බව පැවසෙන ලිපිගොනුව සම්බන්ධයෙන් කරුණු විමසීම සඳහායි. සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමියන් 2017 වසරේදී සහරාන් සම්බන්ධයෙන් ඉදිරිපත් කළ ලිපි ගොනුවට අදාළව ත්‍රස්ත විමර්ශන කොට්ඨාශයට නෛතික උපදෙස් ලබා දීමට නීතිපතිවරයාට හැකියාවක් නොමැති බව නීතිපති දෙපාර්තමේන්තුව පසුගිය 11වන දා නිවේදනය කළේය. සහරාන් සම්බන්ධයෙන් වසර දෙකකට පෙර ත්‍රස්ත විමර්ශන කොට්ඨාශය, නීතිපති දෙපාර්තමේන්තුවට ඉදිරිපත් කළ ලිපි ගොනුවට අදාළව හිටපු නීතිපතිවරයා කිසිදු පියවරක් ගෙන නොතිබූ බව පූජ්‍ය මාගල්කන්දේ සුදත්ත හිමියන් නීතිපති දෙපාර්තමේන්තුවේ නිලධාරීන් හමුවී ප්‍රකාශ කළ අතර ඊට ප්‍රතිචාර දක්වන නීතිපතිවරයාගේ සම්බන්ධීකරන නිලධාරිනී නීතිඥ ඉෂාරා ජයරත්න මෙනවිය පෙන්වා දුන්නේ, 2017 වසරේදී ත්‍රස්ත විමර්ශන කොට්ඨාසය යොමුකළ ලිපි ගොනුව පරිශීලනය කර බැලීමේදී සහරාන් හෂීම් සහ ඔහුට සම්බන්ධ ජාතික තවුහිඩ් ජමාද් සංවිධානයේ අන්තවාදී ක්‍රියා කලාපයන් පිළිබද කරුණු අඩංගු වී නොතිබූ බවයි. එමෙන්ම අදාළ ලිපි ගොනුව පිටු 300 කින් සමන්විත බවට සුදත්ත හිමියන් කරන ප්‍රකාශය සාවද්‍ය සහ නිවැරදි නොවන බව නීතිපති දෙපාර්තමේන්තුව සිය නිවේදයන මඟින් අවධාරණය කෙරුණි. එහි වැඩිදුරටත් ප්‍රකාශ වුයේ ඉහත කරුණු සලකා බැලීමේදී පූජ්‍ය මාගල්කන්දේ සුදත්ත හිමියන් ඊයේ දින මාධ්‍යයට කරන ලද ප්‍රකාශය, අසත්‍ය, පදනම් විරහිත සහ සාවද්‍ය එකක් බවයි. 2017 වසරේදී ත්‍රස්ත විමර්ශන කොට්ඨාෂය යොමුකළ ලිපි ගොනුව පරිශීලනය කර බැලීමේදී සහරාන් හෂීම් සහ ඔහුට සම්බන්ධ ජාතික තවුහිඩ් ජමාද් සංවිධානයේ අන්තවාදී ක්‍රියා කලාපයන් පිළිබද කරුණු අඩංගු වී තිබුණේ නැති බවත් එහිදී සඳහන් විය. කෙසේ වෙතත් අද (13) පොලිස් මූලස්ථානය වෙත පැමිණි සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමි ප්‍රකාශ කළේ නීතිපතිවරයාගේ සම්බන්ධීකරන නිලධාරිනී නීතිඥ ඉෂාරා ජයරත්න මෙනවිය සහරාන් පිළිබඳ ලිපි ගොනුවක් නීතිපති දෙපාර්තමේන්තුවට පැමිණි බව පිළිගත් බවයි. මෙම ලිපිගොනුව සම්බන්ධයේ පොලීසිය හා නීතිපති දෙපාර්තමේන්තුව එක්ව විමර්ශනය කර නෛතික ක්‍රියාමාර්ග ගත්තානම් සහරාන් සහ ඔහුගේ අනුගාමිකයින් අත්අඩංගුවට ගැනීමට තිබු බව උන්වහන්සේ වැඩි දුරටත් ප්‍රකාශ කළේය. නීතිය ක්‍රියාත්මක කරන සියලු ආයතන මේ සඳහා වගකිව යුතු බවත් ඒ හිමියන් සඳහන් කළේය.", "URL": "https://sinhala.adaderana.lk/news.php?nid=114063", "Category": null, "Parent URL": null}