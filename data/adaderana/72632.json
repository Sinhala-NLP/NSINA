{"Source": "Adaderana", "Timestamp": "April 30, 2017 09:09 am", "Headline": "ඉන්දියා ගිය අගමැති යළි දිවයිනට", "News Content": "ඉන්දීය නිල සංචාරයක නිරත වු අග්‍රමාත්‍ය රනිල් වික්‍රමසිංහ මහතා දිවයිනට පැමිණ තිබේ.ඊයේ(29) රාත්‍රී 10.00ට පමණ අග්‍රමාත්‍යවරයා ඇතුළු පිරිස කටුනායක බණ්ඩාරනායක ජාත්‍යන්තර ගුවන්තොටුපළ වෙත පැමිණි බව අද දෙරණ ගුවන්තොටුපළ වාර්තාකරු සඳහන් කළේය.අග්‍රමාත්‍යවරයා ඉන්දීය සංචාරය තුළ දී එරට අග්‍රමාත්‍ය නරේන්ද්‍ර මෝදි මහතා සමඟ ද්වීපාර්ශවික සාකච්ඡාවල නිරත විය. බලගතු ශ්‍රී ලංකාවක් නිර්මාණය කිරීම සඳහා ආණ්ඩුව ගෙන යන වැඩපිළිවෙළට පූර්ණ සහයෝගය ලබාදෙන බවට ඉන්දීය අග්‍රමාත්‍යවරයා එහිදී අවධාරණය කළ බව අග්‍රමාත්‍ය කාර්යාලය සඳහන් කළේය. ශ්‍රී ලංකාව සහ ඉන්දියාව අතර අවබෝධතා ගිවිසුමකට ද අග්‍රමාත්‍යවරුන් ඉදිරියේ දෙරටේ අමාත්‍යවරුන් විසින් අත්සන් තැබීය. අග්‍රමාත්‍ය රනිල් වික්‍රමසිංහ මහතා ඉන්දීය ජාතික කොංග්‍රසයේ සභාපතිනි සෝනියා ගාන්ධි, විදේශ කටයුතු ඇමතිනි සුෂ්මා ස්වරාජ්, ස්වදේශ කටයුතු ඇමති රාජ්නාත් සිං, මහමාර්ග හා නාවික අමාත්‍ය නිතින් ගද්කාරි මහත්ම මහත්මීන් සමඟ ද සාකච්ඡාවල නිරත විය. මේ අතර ඉන්දීය අග්‍රමාත්‍ය නරේන්ද්‍ර මෝදී මහතා ශ්‍රී ලංකාවේ පැවැත්වෙන ජාත්‍යන්තර වෙසක් සැමරුම් උත්සවය සඳහා සහභාගී වීමට නියමිතය.", "URL": "https://sinhala.adaderana.lk/news.php?nid=72632", "Category": null, "Parent URL": null}