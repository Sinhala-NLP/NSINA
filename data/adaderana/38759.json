{"Source": "Adaderana", "Timestamp": "November 11, 2013 01:57 pm", "Headline": "අනුරපුර හල්මිල්ලකුලම පංච පුද්ගල ඝාතන සැකකරු යළි රිමාන්ඩ්", "News Content": "අනුරාධපුර විහාර හල්මිල්ලකුලම පංච පුද්ගල ඝාතන සිද්ධියට සම්බන්ධ හිටපු හමුදා සෙබළා යළි රක්ෂිත බන්ධනාගාර ගත කර තිබේ. අදාළ පංච පුද්ගල ඝාතනය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි හිටපු හමුදා සෙබළා අද දින අනුරාධපුර ප්‍රධාන මහේස්ත්‍රාත් සහ අතිරේක දිසාවිනිසුරු රුවන්දිකා මාරපන මහත්මිය හමුවට අද ඉදිරිපත් කරන ලදී. සැකකාර හමුදා සෙබළා ඝාතන සිද්ධිය සම්බන්ධයෙන් අද දින අධිකරණයට පාපොච්චාරණයක් සිදුකිරීමට සුදානමින් සිටියේය. එහෙත් ඔහු අද නඩුව කැඳවු අවස්ථාවේ දී එම ප්‍රකාශය ලබාදීම ප්‍රතික්ෂේප කළ බව අද දෙරණ අධිකරණ වාර්තාකරු සඳහන් කළේය. කෙසේ වෙතත් ඉදිරිපත්වු කරුණු සලකා බැලු අනුරාධපුර ප්‍රධාන මහේස්ත්‍රාත්වරිය ලබන 25 වන දින දක්වා සැකකරු තවදුරටත් රක්ෂිත බන්ධනාගාර ගත කරන ලෙස නියෝග කළාය. පසුගිය 05 වනදා අනුරාධපුර විහාර හල්මිල්ලකුලම ප්‍රදේශයේ දී පුද්ගලයින් 05 දෙනෙකු කපා කොටා ඝාතනය කර තිබුණි. අදාළ සිද්ධිය සම්බන්ධයෙන් පරීක්ෂණ සිදුකළ අනුරාධපුර පොලිසිය මෙම ඝාතන සම්බන්ධයෙන් සැකකාර හිටපු යුද හමුදා සෙබළා අත්අඩංගුවට ගත්තේය.", "URL": "https://sinhala.adaderana.lk/news.php?nid=38759", "Category": null, "Parent URL": null}