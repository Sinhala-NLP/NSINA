{"Source": "Adaderana", "Timestamp": "April 26, 2018 07:28 pm", "Headline": "ග්ලයිෆොසෙට්වලට ආදේශකයක්", "News Content": "‍එම්.එස්.ජී හෙවත් මොනොසෝඩියම් ග්ලුටාමේට් නමැති ආහාර රසකාරක මෙරට තුළ තහනම් කළ යුතු බව රජයේ වෛද්‍ය නිලධාරීන්ගේ සංගමය පවසයි. එම සංගමයේ මාධ්‍ය කමිටු සාමාජික වෛද්‍ය ධනුෂ්ක දේවප්‍රිය මහතා ප්‍රකාශ කළේ 2015 වසරෙන් පසු මෙම රසකාරකය මෙරටට ගෙන්වීම ඉහළ ගොස් ඇති බවයි. මෙම රසකාරකය සුප්, මයොනිස් ක්‍රීම්, සෝස් වර්ග, ක්ෂණික නූඩ්ල්ස්, පොප් කෝන්, අලපෙති, ක්‍රැකර් වර්ග, ඇතුළු සකසන ලද ආහාර වර්ග ගණනාවක අඩංගු වෙයි. යුරෝපා ආහාර ආරක්ෂිත අධිකාරිය විසින් දක්වා ඇත්තේ දෛනිකව රසකාරක ලෙස පරිභෝජනය කළ හැකි උපරිම ග්ලූටමික් මට්ටම කිලෝග්‍රෑමයට මිලිග්‍රෑම් 30ක් විය යුතු බවයි. එහෙත් මෙරටදී කොත්තු, ෆ්‍රයිඩ්රයිස් වැනි ආහාර සඳහා වැඩි වශයෙන් මෙම රසකාරකය එක් කරනු ලබන අවස්ථා පවතියි. ග්ලයිෆොසෙට් තහනමින් පසු මෙරට ගොවීන් වල් නාශකයක් සහ කෘමි නාශකයක් ලෙස එම්.එස්.ජී හෙවත් මොනොසෝඩියම් ග්ලූටමේට් භාවිත කරනු ලබන බවට අනාවරණය වී තිබේ. මෙවැන රසකාරකයක් අධි මාත්‍රාවෙන් ශරිරගතවීමෙන් මොළය ඇතුළු ස්නායු පද්ධතියට හානි සිදුවීම ඇතුළු ආබාධ රැසකට මුහුණදීමට සිදුවනු ඇති බව සෞඛ්‍ය අංශ පෙන්වා දෙයි.", "URL": "https://sinhala.adaderana.lk/news.php?nid=88092", "Category": null, "Parent URL": null}