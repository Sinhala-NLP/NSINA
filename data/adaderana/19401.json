{"Source": "Adaderana", "Timestamp": "October 17, 2011 07:11 am", "Headline": "සිසුන්ට විෂ ආහාර දුන්නාට අදාළව 5 ක් අත්අඩංගුවේ", "News Content": "තලවාකැලේ,ග්‍රේට් වෙස්ටන් විදුහලේ පැවති උත්සවයකදී ආහාර විෂවීමක් හේතුවෙන් සිසුන් 200ට අධික පිරිසක් රෝහල් ගත කිරීමේ සිදුවීමට අදාළව 5 දෙනකු අත්අඩංගුවට ගත් බව පොලීසිය පවසයි. ස්වේච්ඡා සංවිධානයක් විසින් සංවිධානය කරනු ලදුව ඊයේ දිනයේ පැවති මෙම උත්සවය අතුරතුර සංවිධායකයින් විසින් ලබාදුන් ආහාර අනුභව කිරීම හේතුවෙන් රෝගාතුරු වූ සිසුන් ලිඳුල,නුවරඑළිය,හැටන්,බගවන්තලාව,කොටපොළ ආදී රෝහල්වලට ඇතුළත් කර තිබිණි. එයින් බොහෝ පිරිසක් මේවන විට ප්‍රතිකාර ලබා පිටව ගොස් ඇතත් තවත් පිරිසක් තවදුරටත් රෝහල්වල නේවාසිකව ප්‍රතිකාර ලබන බව රෝහල් ආරංචි මාර්ග පවසයි. කෙසේ වෙතත් මෙම සිදුවීමට අදාළව මූලික විමර්ශන කටයුතු ආරම්භ කර ඇති බවත්,සිද්ධියට අදාළව විදුහල්පතිවරුන් දෙදෙනකු,ස්වේච්ඡා සංවිධානයේ ක්‍රියාකාරීන් දෙදෙනකු ,සහ ආහාර සැපයූවකු අත්අඩංගුවට ගත් බවත් තලවාකැලේ පොලීසිය සඳහන් කරයි. අත්අඩංගුවට ගැනුණු සැකකරුවන් 5 දෙනා නුවරඑළිය මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=19401", "Category": null, "Parent URL": null}