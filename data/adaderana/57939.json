{"Source": "Adaderana", "Timestamp": "March 6, 2016 02:45 pm", "Headline": "  මහින්ද කෝටි ගණන් ණය ගත්තා නම් අගමැතිවත් විශේෂ ප්‍රකාශයක් කළ යුතුයි", "News Content": "මහින්ද රාජපක්ෂ හිටපු ජනාධිපතිවරයා කෝටි ගණනින් ණය ගෙන ඇතැයි මුදල් අමාත්‍ය රවී කරුණානායක කියන්නේ නම් අගමැතිවරයා මේ ගැන විශේෂ ප්‍රකාශයක් කළ යුතු බව පා.ම බන්දුල ගුණවර්ධන මහතා අවධාරණය කරයි.මහබැංකු දත්තවලින් වසන්ව එසේ ණය ගත්තේ කෙසේදැයි පැවසිය යුතු බවත්, මුදල් අමාත්‍යවරයා එසේ චෝදනා නඟන්නේ නම් අගමැතිවරයා ඒ ගැන විශේෂ ප්‍රකාශයක් කළ යුතු අතරම අනෙක් සියලු පරීක්ෂණවලට වඩා ඒ ගැන පරීක්ෂණයක් කළ යුතු බවත් ඒ මහතා අද (06) කොළඹදී පැවැති මාධ්‍ය හමුවකදී කියා සිටියේය.මහබැංකුවේ දත්ත ගැන ආණ්ඩුව ජාත්‍යන්තරයට ද බොරු කියා ඇති බවද, තම රජය සමයේ ඩොලර් බිලියන 8.2ක්ව පැවති සංචිතය මේවන විට 5.3ක් දක්වා පහත වැටී ඇති බවද, බදු වැඩි කිරීම නිසා ආයෝජකයින්ද රට හැර යන බවද, ව්‍යාපාරිකයින් 667ක් එෆ්.සී.අයී.ඩියට කැඳවා ප්‍රශ්න කර ඇති බවද, හෙතෙම පැවසීය‍.එසේම අයි.එම්.එෆ් කොන්දේසිවලට අනූව රාජ්‍ය සේවයට බඳවා ගැනීම් නතර කර ඇති බවත්, පොහොර සහනාධාරය, විශ්‍රාම වැටුප් කප්පාදුව ද සිදුවන බවත්, පළමු වතාවට යහපාලන ආණ්ඩුව තවත් අය වැයක් ගෙනඒමට සුදානම් වන බවත්, මන්ත්‍රීවරයා වැඩිදුරටත් කීවේය.මාධ්‍ය හමුවට එක්වූ දිනේෂ් ගුණවර්ධන මන්ත්‍රීවරයා පැවසුවේ පසුගිය සිකුරාදා කැබිනට් මණ්ඩලය හදිසියේ රැස්වී නව බදු සංශෝධනයක් සිදුකිරීමට සැලසුම් කර ඇති බවයි.කෙසේ වුවද එල්ල වූ විරෝධය හමුවේ එය හකුළාගෙන ඇති බවක් දැන ගන්නට ලැබුණේ යැයිද රට මේවන විට සෑම ක්ෂේත්‍රයකම බරපතළ කඩාවැටීමකට ලක්ව ඇති බවද හෙතෙම කියා සිටියේය.", "URL": "https://sinhala.adaderana.lk/news.php?nid=57939", "Category": null, "Parent URL": null}