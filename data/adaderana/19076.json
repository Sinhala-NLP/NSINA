{"Source": "Adaderana", "Timestamp": "October 1, 2011 01:36 pm", "Headline": "වයඹ මහජන සෞඛ්‍ය වෘත්තීය ක්‍රියාමාර්ගය උතුරු මැදටත්", "News Content": "මහජන සෞඛ්‍ය පරීක්ෂකවරුන් වයඹ පළාත තුළ ක්‍රියාත්මක කළ වෘත්තීය ක්‍රියාමාර්ගය උතුරු මැද පළාත දක්වා ව්‍යාප්ත කිරීමට පියවර ගෙන තිබේ. ඒ අනුව උතුරු මැද පළාතේ ගව මස් පරීක්ෂාවෙන් අද(01) සිට ඉවත් වීමට තීරණය කළ බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කළේය. ජ්‍යොෂ්ඨ පොලිස් අධිකාරීවරයෙක් පසුගිය සති අන්ත පුවත්පතකට ගව ජාවාරම් සම්බන්ධව ලබාදුන් වාර්තාවක් හා ප්‍රකාශයක් පදනම් කරගනිමින් ඊට එරෙහිව මෙම වෘත්තීය ක්‍රියාමාර්ගයට එළඹි බව ‍උපුල් රෝහණ මහතා කියා සිටියේය. මේ සම්බන්ධව සාකච්ඡා කිහිපයක් පැවැත්වුවත් බලාපොරොත්තු වන ප්‍රතිඵල ලැබී නොමැති බව ඒ මහතා පෙන්වාදුන්නේය. මේ සඳහා විසඳුමක් නොලැබුණහොත් සඳුදා දින‍යේ සිට දිවයින පුරා මහජන සෞඛ්‍ය පරීක්ෂකවරුන් මෙම රාජකාරිවලින් ඉවත්වීමට තීරණය කර ඇති බව ද හෙතෙම සඳහන් කළේය. වයඹ සහ උතුරු මැද පළාතෙහි විවිධ ස්ථානවල අනවසර ගවමස් විකිණීමට ති‍බෙන බවත්, එම මස් කිසිදු මාංශ පරීක්ෂකවරයෙකු විසින් පරීක්ෂාවට ලක්කර නොමැති බවත් ඔහු ජනතාව වෙත දැනුම් දෙයි. එම මස් ආහාරයට ගැනීමෙන් යම් යම් රෝගාබාධ ඇතිවීමේ අවදානමක් පවතින බැවින් ඒ සම්බන්ධව විශේෂ සැලකිල්ලක් දක්වන ලෙස උපුල් රෝහණ මහතා ජනතාවගෙන් ඉල්ලීමක් කරයි. මෙම ගැටලුව සම්බන්ධව එළඹෙන සඳුදා දින සෞඛ්‍ය අමාත්‍යවරයා ඇතුළු ‍නිලධාරීන්, මහජන සෞඛ්‍ය පරීක්ෂකවරුන් සමග සාකච්ඡා කිරීමට බලාපොරොත්තු වන බව මහජන සෞඛ්‍ය පරීක්ෂකවරුන්ගේ මෙම වෘත්තීය ක්‍රියාමාර්ගය සම්බන්ධයෙන් වයඹ පළාත් සෞඛ්‍ය සේවා අධ්‍යක්ෂ වෛද්‍ය ආර්.එම්.එස්‍.කේ. රත්නායක මහතාගෙන් අද‍දෙරණ කළ විමසීමකදී ඒ මහතා සඳහන් කළේය.", "URL": "https://sinhala.adaderana.lk/news.php?nid=19076", "Category": null, "Parent URL": null}