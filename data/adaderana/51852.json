{"Source": "Adaderana", "Timestamp": "June 8, 2015 03:17 pm", "Headline": "රජයේ දේපළ වලට හානිකළැයි රිමාන්ඩ් කර සිටි ශිෂ්‍ය භික්ෂූන් 5ට ඇප", "News Content": "විශ්වවිද්‍යාල ප්‍රතිපාදන කොමිෂන් සභාව ඉදිරිපිට උද්ඝෝෂණය කර රජයේ දේපළ වලට හානි සිදුකිරීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටි භික්ෂුන් වහන්සේ 05 නමක් ඇපමත මුදා හැරීමට නියෝග කර තිබේ. සිද්ධියට අදාළ නඩුව අද කැඳවු අවස්ථාවේ කොළඹ ප්‍රධාන මහේස්ත්‍රාත් ගිහාන් පිලපිටිය මහතා විසින් අදාළ නියෝගය ලබාදුන් බව අද දෙරණ වාර්තාකරු සඳහන් කළේය.ඒ අනුව එක් එක් භික්ෂුන් වහන්සේ රුපියල් 10,000ක මුදල් ඇප සහ රුපියල් ලක්ෂ 05 බැගින් වු ශරීර ඇප දෙකක් මත මුදා හැරීමට මහේස්ත්‍රාත්වරයා නියෝග කර ඇත.බුද්ධි අංශ තොරතුරු සහ සී.සී.ටී.වී කැමරා ආධාරයෙන් තවත් සැකකරුවන් 10 දෙනෙකු පිළිබඳ තොරතුරු අනාවරණය කර ගෙන ඇති බවද කොළඹ අපරාධ කොට්ඨාසය මෙහිදී අධිකරණය හමුවේ ප්‍රකාශ කර තිබේ.එම සැකකරුවන්ද අත්අඩංගුවට ගෙන අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත් ගිහාන් පිලපිටිය මහතා පොලිසියට නියෝග කර ඇත.", "URL": "https://sinhala.adaderana.lk/news.php?nid=51852", "Category": null, "Parent URL": null}