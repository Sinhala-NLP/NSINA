{"Source": "Adaderana", "Timestamp": "March 21, 2019 10:46 am", "Headline": "සිසුන් 51ක් සමඟ බස් රථයක් පැහැර ගැනෙයි", "News Content": "සිසුන් 51 දෙනෙකු සමග බස් රථයක් තුළ බලෙන් පැහැරගෙන ගිය ඉතාලි බස් රථ රියදුරෙකු අත්අඩංගුවට ගෙන ඇත. පාසලක පංති දෙකක සිසුන් පිරිසක් රැගත් බස් රථය වෙනත් මාර්ගයක් ඔස්සේ ගමන් කර ඇති අතර පසුව රියදුරු තියුණු ආයුධයක් පෙන්වා සිසුන් බිය ගන්වා ඇති බව වාර්තා වෙයි. බස් රථයේ සිටි සිසුවෙකු දුරකථන පණිවුඩයක් ලබාදීමෙන් පසු පොලීසිය රථය ලුහුබැඳ ඇත. වේගයෙන් ගමන් කළ බස් රථය අනතුරට ලක්ව ඇති අතර පසුව රියදුරු විසින් බසයට ගිනි තබා ඇති බව වාර්තා වෙයි. ගින්නට පෙර බස් රථයේ වීදූරු කඩා ළමුන් පිටතට ගැනීමට පොලීසිය සමත් වී ඇත. ඔවුන්ට සුළු තුවාල සිදුවී ඇති අතර 47 හැවිරිදි රථයේ රියදුරු අත්අඩංගුවට ගෙන ඇති බව වාර්තා වෙයි. ඉතාලියේ සංක්‍රමණික ප්‍රපත්තියට විරෝධය පළ කිරිම සඳහා ඔහු මෙම ක්‍රියාව සිදු කර ඇති බව අනාවරණය වී ඇත.", "URL": "https://sinhala.adaderana.lk/news.php?nid=106454", "Category": null, "Parent URL": null}