{"Source": "Adaderana", "Timestamp": "March 4, 2015 02:47 pm", "Headline": "තාත්තාගෙන් අහන්න ඕන ප්‍රශ්න පුතාගෙන් අහලා වැඩක් නෑ", "News Content": "තාත්තාගෙන් අහන්න ඕන ප්‍රශ්න පුතාගෙන් අහලා වැඩක් නැතැයි පාර්ලිමේන්තු මන්ත්‍රී නාමල් රාජපක්ෂ මහතා පවසයි.මන්ත්‍රීවරයා මේ බව සඳහන් කළේ අද පෙරවරුවේ සිය ‍සහෝදරයා වන යෝෂිත රාජපක්ෂ මහතා සමග කොළඹ අපරාධ කොට්ඨාසයට පැමිණ ප්‍රකාශයක් ලබාදීමෙන් පසු මාධ්‍යවෙත අදහස් දක්වමිනි.නාරාහේන්පිට ආර්ථික මධ්‍යස්ථානයේ ගබඩාවක තිබී පසුගියදා සොයාගත් සැහැල්ලු ගුවන් යානය සම්බන්ධයෙන් ප්‍රකාශයක් ලබාගැනීම සඳහා කොළඹ අපරාධ කොට්ඨාසයට පැමිණෙන්නැයි යෝෂිත රාජපක්ෂ මහතාට දැනුම් දී තිබිණ.ඒ අනූව ඔහු සමග පාර්ලිමේන්තු මන්ත්‍රී නාමල් රාජපක්ෂ මහතා ද පැමිණ සිටි අතර එම ප්‍රකාශය ලබාදීමෙන් අනතුරුව මාධ්‍යවේදියෙකු මන්ත්‍රීවරයාගෙන් විමසා සිටියේ මහින්ද රාජපක්ෂ මහතා යළි දේශපාලනයට එනවාද යනුවෙනි.එහිදී “තාත්තාගෙන්ම තමයි අහන්න ඕන පුතාගෙන් අහලා හරියන්නෑ තාත්තාගෙන් අහන්න ඕන ප්‍රශ්න” ලෙස මන්ත්‍රීවරයා කියා සිටියේය.එසේම ඔබතුමාලා සම්බන්ධයෙන් එල්ල වන දූෂණ චෝදනා ගැන මාධ්‍යවේදියෙකු විමසා සිටි අවස්ථාවේ මන්ත්‍රීවරයා පැවසුවේ අපේ රජය පැවති කාලයේත් මෙවැනි චෝදනා එල්ල වූ බවයි.කෙසේ වුවත් එම චෝදනාවලට පිළිතුරුදීමට, නිර්දෝෂීභාවය ඔප්පු කිරීමට සුදානම් බවද ඔහු පැවසීය.එසේම ශ්‍රී ලංකා නිදහස් පක්ෂ මධ්‍යම කාරක සභාව විසින් ගනු ලැබූ තීරණ ගැනද මාධ්‍යවේදියෙකු විමසා සිටි අවස්ථාවේ මන්ත්‍රීවරයා පැවසුවේ පක්ෂයක් ලෙස මන්ත්‍රීවරුන් සම්බන්ධයෙන් මධ්‍යම කාරක සභාවට තීරණ ගත හැකි බවයි.මෙම අවස්ථාවට ලොහාන් රත්වත්තේ, උදිත් ලොකුබණ්ඩාර හා රොෂාන් රණසිංහ යන පාර්ලිමේන්තු මන්ත්‍රීවරුද එක්ව සිටියහ.", "URL": "https://sinhala.adaderana.lk/news.php?nid=49734", "Category": null, "Parent URL": null}