{"Source": "Adaderana", "Timestamp": "November 12, 2015 12:54 pm", "Headline": "කේ.පීට එරෙහි ජවිපෙ චෝදනා 192න් 46ට සාක්ෂි නෑ - අලුතින් පරීක්ෂණයක්  - නීතිපති", "News Content": "එල්.ටී.ටී.ඊ සංවිධානයේ හිටපු ජාත්‍යන්තර අංශ නායක කුමරන් පද්මනාදන් හෙවත් කේ.පී සම්බන්ධයෙන් ත්‍රස්ත මර්දන කාර්යංශය, පරීක්ෂණයක් ආරම්භ කර ඇති බව නීතිපතිවරයා අභියාචනාධිකරණයට දැනුම් දී තිබේ.කුමරන් පද්මනාදන් අත්අඩංගුවට ගෙන අධිකරණයට ඉදිරිපත් කිරීමේ නියෝගයක් නිකුත්කරන ලෙස ඉල්ලා ජනතා විමුක්ති පෙරමුණේ විජිත හේරත් මහතා ගොනුකළ පෙත්සම අදකැඳවු අවස්ථාවේ නීතිපති දෙපාර්තමේන්තුවේ අතිරේක සොලිසිටර් ජනරාල් ජයන්ත ජයසූරිය මහතා මේ බව දැනුම්දුන් බව අද දෙරණ අධිකරණ වාර්තාකරු පැවසුවේය.නීතිපති දෙපාර්තමේන්තුවේ අතිරේක සොලිසිටර් ජනරාල්වරයා අධිකරණය හමුවේ එහිදී පවසා ඇත්තේ කේ.පීට එරෙහිව ජවිපෙ ඉදිරිපත් කළ පෙත්සමේ අඩංගු චෝදනා 192න් 46ක් පිළිබඳ දිවයිනේ සියලු නියෝජ්‍ය පොලිස්පතිවරු මාර්ගයෙන් වාර්තාවක් කැඳවා ඇති බවයි.එම වාර්තා පරික්ෂා කිරීමේදී කුමරන් පද්මනාදන්ට එරෙහිව කිසිදු චෝදනාවක් එල්ල විය හැකි සාක්ෂියක් අනාවරණය නොවන බව අතිරේක සොලිසිටර් ජනරාල්වරයා එහිදී පවසා තිබේ.අභියාචනාධිකරණයේ සභාපති විනිසුරු විජිත් මලල්ගොඩ එහිදී කියා ඇත්තේ 2011 වසරේදී අත්අඩංගුවට ගත් කුමරන් පද්මනාදන් සම්බන්ධයෙන් ගෙන ඇති ක්‍රියාමාර්ග ගැන දැන ගැනීමට ජනතාවට අයිතියක් ඇති බවයි.කුමරන් පද්මනාදන් සම්බන්ධයෙන් ත්‍රස්ත මර්දන කාර්යංශය අලුතින් පරීක්ෂණයක් ආරම්භ කර ඇති බව එහිදී අතිරේක සොලිසිටර් ජනරාල්වරයා පවසා ඇත.ඒ අනූව පෙත්සම පෙබරවාරී මස 3 වැනිදාට කල්දැමූ අභියාචනාධිකරණය දැනට සිදුකරන නව පරීක්ෂණයේ වාර්තාවක් ඊට සතියකට පෙර ඉදිරිපත් කරන්නැයිද නියෝග කර තිබේ.මේ අතර විල්පත්තුව රක්ෂිත වනාන්තර කලාපයේ නිවාස ඉදිකිරීම තහනම් කිරීමේ නියෝගයක් නිකුත්කරන ලෙස ඉල්ලා ගොනුකර ඇති පෙත්සමට අදාළ විරෝධතා ඉදිරිපත් කිරීම සඳහාද අභියාචනාධිකරණය රජයට කල් ලබාදී තිබේ.පාරිසරික යුක්ති කේන්ද්‍රය විසින් ගොනුකර ඇති මෙම පෙත්සමට අදාළව ජනවාරි මස 21 වන දිනට පෙර විරෝධතා ඉදිරිපත් කරන ලෙස අභියාචනාධිකරණය දැනුම්දී ඇත.", "URL": "https://sinhala.adaderana.lk/news.php?nid=55053", "Category": null, "Parent URL": null}