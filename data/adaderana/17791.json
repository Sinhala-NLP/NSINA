{"Source": "Adaderana", "Timestamp": "August 1, 2011 04:57 pm", "Headline": " ඡන්දෙට ඉස්සර සන්ධානේ-ඡන්දෙදි ජ.වි.පෙ", "News Content": "එක්සත් ජනතා නිදහස් සන්ධානය සමග සහයෝගයෙන් කටයුතු කරද්දී තමන්ට දේශපාලන වශයෙන් වාසි මෙන්ම අවාසිද පවත්නා බව ජාතික නිදහස් පෙරමුණේ නායක,ඉදිකිරිමි ඉංජිනේරු සේවා, නිවාස සහ පොදු පහසුකම් අමාත්‍ය විමල් වීරවංශ මහතා පවසයි. මැතිවරණයට පෙර සන්ධානයේ වන තම පක්ෂයේ අය මැතිවරණ සමයේ ජ.වි.පෙ කාරයන් වන බව අමාත්‍යවරයා කියා සිටියේ බත්තරමුල්ල- පැලවත්ත,සී.එච්.පී.ඩී ශ්‍රවණාගාරයේ පැවති ජාතික නිදහස් පෙරමුණේ පළාත් පාලන මන්ත්‍රීවරුන් දිවුරුම්දීමේ අවස්ථාවට එක්වෙමිනි. අද බොහෝ දෙනෙකුට ඉතා පහසුවෙන් මැතිවරණයට ඉදිරිපත්වී මහජන නියෝජිතයින් වීමට අවස්ථාව සැලසී ඇති බවත්,බොහෝ දෙනෙකු ඒ සඳහා උනන්දුවන බවක් පෙනෙන්නට ඇති බවත් අමාත්‍යවරයා එහිදී සඳහන් කළේය. මහජන නියෝජිතයින් වන්නේ හත්මුතු පරම්පරාවටම හරිහම්බ කිරීමේ අවශ්‍යතාව නිසා බවත්,ඉතා සුළු පිරිසක් පමණක් මහජනයාට සේවය කිරීමේ අරමුණෙන් දේශපාලනය කරන බවත් වීරවංශ මහතා පෙන්වා දුන්නේය. තමන්ගේ පිරිස ඒ අයුරින් මහජන සේවය පිණිස කැප වූ සුළු පිරිස වන බවට තමන් විශ්වාස කරන බව ද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17791", "Category": null, "Parent URL": null}