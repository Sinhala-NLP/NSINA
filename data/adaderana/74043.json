{"Source": "Adaderana", "Timestamp": "June 8, 2017 05:13 pm", "Headline": "සුනාමි අවදානමක් නෑ - අනියත බියක් ඕන නෑ", "News Content": "සුනාමි අවදානමක් සම්බන්ධයෙන් ජනතාව අනියත බියක් ඇති කරගත යුතු නොවන බව ආපදා කළමනාකරණ මධ්‍යස්ථානය පවසයි.එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා පවසන්නේ කළුතර, ගාල්ල, ‍මාතර සහ හම්බන්තොට යන දිස්ත්‍රික්කවල ජනතාව තුළ මේ සම්බන්ධයෙන් අනියත බියක් පවතින බවට තොරතුරු ලැබී ඇති බවයි. මුහුදු පතුලේ භූකම්පනයක් හටගැනීමකින් තොරව සුනාමි තත්ත්වයක් ඇති විය නොහැකි බව ප්‍රදීප් කොඩිප්පිලි මහතා අවධාරණය කරයි.කලාපීය සූනාමි මධ්‍යස්ථාන එවැනි සිදුවීම් පිළිබඳව නිරන්තර අවධානයෙන් පසු වන අතර ඔවුන් පැය 24 පුරා මෙරට කාලගුණ විද්‍යා දෙපාර්තමේන්තුව සහ ආපදා කළමනාකරණ මධ්‍යස්ථානය වෙත එම තොරතුරු ලබාදෙන බව ප්‍රදීප් කොඩිප්පිලි මහතා පැවසුවේය.එමෙන්ම සුනාමි සහ සුළු සුළං අනතුරු ඇඟවීම වෙනුවෙන් පවතින පුර්ව දැනුම්දීමේ කුළුණු වල නඩත්තු කටයුතු සිදුකරමින් සිටින අතර ඒ සම්බන්ධයෙන් ජනතාව බියක් ඇති කරගත යුතු නොවන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=74043", "Category": null, "Parent URL": null}