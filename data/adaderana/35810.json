{"Source": "Adaderana", "Timestamp": "July 16, 2013 08:18 am", "Headline": "ශ්‍රි.ල.නි.ප. අපෙක්ෂකයින් තෝරා ගැනෙයි", "News Content": "මධ්‍යම සහ වයඹ පළාත් සභාවලට ශ්‍රී ලංකා නිදහස් පක්ෂයෙන් තරඟ කරන අපේක්ෂකයන් තෝරාගැනීමේ සම්මුඛ පරීක්ෂණ අද(16) එම පක්ෂ මූලස්ථානයේ දී පැවැත්වෙයි. අදාළ සම්මුඛ පරීක්ෂණ සඳහා මධ්‍යම සහ වයඹ පළාත්වල හිටපු ප්‍රධාන අමාත්‍යවරුන් ද සහභාගී වන බව වාර්තා වෙයි. උතුරු පළාත් සභා ඡන්ද විමසීමට තරඟ කරන ශ්‍රී ලංකා නිදහස් පක්ෂයේ අපේක්ෂකයන් තෝරාගැනීමේ සම්මුඛ පරීක්ෂණ පසුගිය සතියේ දී පැවැත්විය. සම්මුඛ පරීක්ෂණ වලින් අනතුරුව එම පක්ෂයේ නාමයෝජනා ලැයිස්තු ලබන 20 වැනිදා වන විට සකස් කර අවසන් කිරීමට නියමිතයි. මේ අතර එක්සත් ජාතික පක්ෂ ජාතික නාමයෝජනා මණ්ඩලය අද සිරිකොත පක්ෂ මූලස්ථානයේ දී රැස් වීමට නියමිතයි. පළාත් සහ දිස්ත්‍රික් මට්ටමින් ඉදිරිපත්ව තිබෙන නාමයෝජනා ජාතික නාමයෝජනා මණ්ඩලය මගින් සලකා බැලෙයි.", "URL": "https://sinhala.adaderana.lk/news.php?nid=35810", "Category": null, "Parent URL": null}