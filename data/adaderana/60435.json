{"Source": "Adaderana", "Timestamp": "May 24, 2016 09:20 am", "Headline": "විපතට පත් ජනයාට මුදල් කඩිනමින් දෙනවා", "News Content": "නායයෑම් සහ ගංවතුර හේතුවෙන් විපතට පත් ජනතාව වෙනුවෙන් මුදල් ආධාර ලබාදීමේ කටයුතු ඉතා කඩිනමින් ආරම්භ කරන බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.අමාත්‍යවරයා පෙන්වා දෙන්නේ ඊට අදාළ චක්‍රලේඛ දිස්ත්‍රීක් ලේකම්වරුන්ට හා ප්‍රාදේශීය ලේකම්වරුන්ට අද දිනයේ නිකුත් කරන බවයි.සති දෙකක කාලයක් තුළ එම කටයුතු අවසන් කිරිමට බලාපොරොත්ත්තු වන බව අනුර ප්‍රියදර්ශන යාපා අමාත්‍යවරයා පවසයි. මේ අතර ජල ගැලීම් හේතුවෙන් හානියට පත් කඩුවෙල සහ සීතාවක ප්‍රදේශවල නිවෙස් හා මාර්ග පිළිසකර කිරීමේ කටයුතු අද දිනයේ සිට සිදුකරන බව සිවිල් ආරක්ෂක දෙපාර්තමේන්තුව පවසයි.එම දෙපාර්තමේන්තුවේ අධ්‍යක්ෂ ජනරාල් චන්ද්‍රරත්න පල්ලේගම මහතා කියා සිටියේ ඒ සඳහා සිවිල් ආරක්ෂක දෙපාර්තමේන්තු නිලධාරීන් දහසක් පමණ යෙදවීමට බලාපොරොත්තු වන බවයි.", "URL": "https://sinhala.adaderana.lk/news.php?nid=60435", "Category": null, "Parent URL": null}