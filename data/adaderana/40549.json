{"Source": "Adaderana", "Timestamp": "January 22, 2014 11:14 am", "Headline": "පානීය ජල බෝතල් නිෂ්පාදනාගාර හදිසි පරීක්ෂාවකට ", "News Content": "පානීය ජල බෝතල් නිපදවන සියලුම කර්මාන්තශාලා හදිසි පරීක්ෂාවකට ලක් කිරීමට සෞඛ්‍ය අමාත්‍යංශය තීරණය කර තිබේ. වෙළඳපොළේ අලෙවි කරන ඇතැම් පානීය ජල බෝතල්වල ප්‍රමිතිය සම්බන්ධයෙන් පවතින ගැටලු හේතුවෙන් අදාළ කර්මාන්තශාලා විශේෂ විමර්ශන කණ්ඩායම් යොදා පරීක්ෂා කිරීමට තීරණය කළ බව සෞඛ්‍ය අමාත්‍ය මෛත්‍රීපාල සිරිසේන මහතා පැවසීය. දැනට ලංකාවේ ලියාපදිංචි වී සිටින පානීය ජලබෝතල් ඇසුරුම් කර්මාන්තකරුවන් සමඟ ඊයේ(21) පස්වරුවේ බොරැල්ල වෛද්‍ය පර්යේෂණ ආයතනයේ පැවැති විශේෂ සාකච්ජාවක දී අමාත්‍යවරයා මෙම අදහස් පළ කළේය. මහජනතාවගෙන් ලැබෙන පැමිණිලි සහ ජනමාධ්‍ය තුළ වාර්තා වන කරුණු සැලකිල්ලට ගනිමින් මෙම තීරණය ගත් බව ඒ මහතා කීවේය. පානීය ජල බෝතල් ඇසුරුම් කර්මාන්තශාලා 100ක් පමණ මේ වනවිට සෞඛ්‍ය අමාත්‍යංශයේ ලියාපදිංචිවී ඇති බවත්, මෙම කර්මාන්තශාලා අලුතින් ලියාපදිංචිය කිරීම තාවකාලිකව නතර කර දමා ඇති බවත් සෞඛ්‍ය අමාත්‍යංශය දැනුම් දෙයි.", "URL": "https://sinhala.adaderana.lk/news.php?nid=40549", "Category": null, "Parent URL": null}