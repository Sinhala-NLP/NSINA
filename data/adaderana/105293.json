{"Source": "Adaderana", "Timestamp": "March 1, 2019 04:25 pm", "Headline": "දිනක් වයසැති කිරි කැටියා ත්‍රීරෝද රථයේ තනිකර මව පළා යයි", "News Content": "මොනරාගල , ගොවිඳුපුර පොලිස් බල ප්‍රදේශයට අයත් නව කනුව ප්‍රදේශයේ නිවසක් ඉදිරිපිට නතර කර තිබු ත්‍රීරෝද රථයක් තුළට ඊයේ (28) උපත ලැබූ බිළි‍ඳෙක් දමා මව පලාගොස් තිබේ. මෙම දරුවා ඊයේ උපත ලබා ඇති බවත් දරුවාගේ පෙකනි වැල පවා කපා නොතිබූ බව අද දෙරණ වාර්තාකරු සඳහන් කරයි. මෙම බිළිඳා නිවස ඉදිරිපිට නවතා තිබූ ත්‍රීරෝද රථය තුළට දමා එම නිවසේ වහලයට ගල් ගසා එම පිරිස පලාගොස් ඇත. තම නිවසට ගල් ප්‍රහාරයක් එල්ලකළේ කවුරුන්ද යන්න පරික්ෂා කිරිමට නිවසෙන් පිටතට පැමිණි අවස්ථාවේදි නිවසේ හිමිකරුට කුඩා දරුවේකුගේ කඩහඬක් ඇසි තිබේ. පසුව ඔහු පරික්ෂා කිරිමේදි මෙම බිළිඳා ඔහුගේ නිවස ඉදිරිපිට නවතා තිබු ත්‍රී රෝද රථයේ සිට ඇත. පසුව ගම්වාසීන් සමඟ එක්ව බිළිඳා සියඹලාණ්ඩුව මූලික රෝහලට ඇතුළත් කර තිබේ. එම බිළිඳා පිරිමි දරුවෙකු බවත් ඔහු ඉතාමත්ම හොඳ සෞඛ්‍ය තත්ත්වයකින් පසුවන බවත් රෝහල් ප්‍රකාශිකාවක පැවසු බව අද දෙරණ වාර්තාකරු පවසයි. මෙම සිද්ධිය සම්බන්ධයෙන් වැඩිදුර විමර්ශන ගොවිඳුපුර පොලිසිය සිදු කරයි.", "URL": "https://sinhala.adaderana.lk/news.php?nid=105293", "Category": null, "Parent URL": null}