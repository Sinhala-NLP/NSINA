{"Source": "Adaderana", "Timestamp": "May 31, 2013 08:46 am", "Headline": "උතුරේ ඉඩම් අත්පත් කර ගත්තාට වගඋත්තරකරුවන්ට නොතීසි", "News Content": "තම ඉඩම් රජය විසින් පවරා ගැනීමට එරෙහිව උතුරේ වැසියන් 2176 දෙනෙකු ඉදිරිපත් කර ඇති පෙත්සම් දෙකක් සම්බන්ධයෙන් එහි වගඋත්තරකරුවන්ට ජූලි මස 10 වන දින අභියාචනාධිකරණය හමුවේ පෙනී සිටින ලෙස නොතීසි නිකුත් කර තිබේ. ඊයේ කැඳවනු ලැබූ පෙත්සමෙන් වගඋත්තරකරුවන් කර ඇත්තේ යාපනයේ ඉඩම් අත්පත් කර ගැනීමේ නිළධාරියා, ඉඩම් මිනුම් නිලධාරියා සහ ඉඩම් හා ඉඩම් සංවර්ධන අමාත්‍යවරයායි. එසේම ඡන්ද ලියාපදිංචි කිරීමේ විශේෂ විධිවිධාන පනත් කෙටුම්පත පිළිබඳ ආණ්ඩුක්‍රම ව්‍යවස්ථානුකූලභාවය පරීක්ෂා කිරීම සඳහා ශ්‍රේෂ්ඨාධිකරණයට යොමුකර තිබේ. කැබිනට් මණ්ඩල ලේකම් සුමිත් අබේසිංහ මහතා විසින් ශ්‍රේෂ්ඨාධිකරණයට යොමු කර ඇති අදාළ පනත් කෙටුම්පත අගවිනිසුරු ඇතුළු ත්‍රිපුද්ගල විනිසුරු මඩුල්ලක් හමුවේ ලබන 4 වැනි දින විමර්ශනයට ගැනීමට නියමිතය. උතුරු පළාතේ ජනතාවට ඡන්ද බලය ලබා දීම වෙනුවෙන් අදාළ පනත සකස් කර තිබේ.", "URL": "https://sinhala.adaderana.lk/news.php?nid=34503", "Category": null, "Parent URL": null}