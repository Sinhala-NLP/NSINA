{"Source": "Adaderana", "Timestamp": "November 16, 2016 02:14 pm", "Headline": "ක්ෂණික විසඳුම් දෙන්න බෑ", "News Content": "රටට ලබාදී ඇති ප්‍රජාතන්ත්‍රවාදය සහ නිදහස පටු දේශපාලන අවශ්‍යතාවන් සඳහා භාවිත කිරීම රජයේ ඉදිරි ගමනට බාධාවක් බව ජනාධිපති මෛත්‍රීපාල සිරිසේන මහතා පවසයි. ශක්මත් රජයක් ලෙස වත්මන් රජය රාජ්‍ය ප්‍රතිපත්ති අනුව සියලු ක්ෂේත්‍රවල වගකීම් සහ යුතුකම් ඉටුකරමින් සිටින බව ජනාධිපතිවරයා පෙන්වාදෙයි. ඇතැමුන් අපේක්ෂා කරන පරිදි ක්ෂණික විසඳුම් ලබාදිය නොහැකි නමුත් විධිමත් සැලසුම් තුළින් ජනතාවගේ අපේක්ෂාවන් උපරිමයෙන් ඉටුකිරීමට රජය කැපවී සිටින බව ජනාධිපති මෛත්‍රීපාල සිරිසේන මහතා පවසයි. කොළඹ ගෘහස්ථ ක්‍රීඩාංගණයේ දී රාජ්‍ය සේවා එක්සත් හෙද සංගමයේ 47 වන සංවත්සර මහ සමුළුවට එක්වෙමින් ජනාධිපතිවරයා මේ අදහස් පළ කළේය.නිදහස් සෞඛ්‍ය සේවාව තවදුරටත් ශක්තිමත් කිරීමට මෙන්ම සෞඛ්‍ය ක්ෂේත්‍රයේ කටයුතු කරන සියලු දෙනාගේ වෘත්තීය වරප්‍රසාද තහවුරු කිරීමට රජය කැපවී සිටින බව ජනාධිපති මෛත්‍රීපාල සිරිසේන මහතා එහිදි වැඩිදුරටත් සඳහන් කළේය.රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමි විසින් ජනාධිපතිවරයා වෙත විශේෂ සමරු තිළිණයක් ද මෙහිදී ප්‍රදානය කරනු ලැබුවේය.", "URL": "https://sinhala.adaderana.lk/news.php?nid=66085", "Category": null, "Parent URL": null}