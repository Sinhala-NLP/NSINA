{"Source": "Adaderana", "Timestamp": "October 30, 2012 05:04 pm", "Headline": "මානව සම්පත් හා රැකියා පිළිබඳ ජාතික ප්‍රතිපත්තිය එළිදකියි", "News Content": "මානව සම්පත් හා රැකියා පිළිබඳව ජාතික ප්‍රතිපත්තිය අද (30) එළිදැක්විණි. ජනාධිපති මහින්ද රාජපක්ෂ මහතාගේ ප්‍රධානත්වයෙන් එම උත්සවය අරලියගහ මන්දිරයේදී පැවැත්විණ. ප්‍රතිපත්ති ප්‍රකාශය එළි දක්වමින් එහි පළමු පිටපත මානව සම්පත් පිළිබඳව ජ්‍යෙෂ්ඨ අමාත්‍ය ඩිව් ගුණසේකර මහතා විසින් ජනාධිපතිවරයා වෙත පිළිගන්වා තිබේ. ශ්‍රී ලංකා රජයේ මානව සම්පත් සංවර්ධන කටයුතු හා ශ්‍රී ලාංකිකයන් වෙත පුර්ණ හා ඵලදායී රැකියා සැපයීමට ගනු ලබන ක්‍රියාමාර්ග පාලනය කරන්නා වු පරිපූර්ණ ප්‍රතිපත්ති රාමුව මානව සම්පත් හා රැකියා පිළිබඳ ජාතික ප්‍රතිපත්තිය ලෙස හඳුන්වයි. 2005 වසරේ සිට සමස්ත රාජ්‍ය ප්‍රතිපත්තිය පදනම්ව මානව සම්පත් හා රැකියා පිළිබඳ ජාතික ප්‍රතිපත්තිය සකස් කර තිබේ. මෙම අවස්ථාවට එක්වෙමින් ප්‍රතිපත්තියේ සංස්කාරක මහාචාර්ය ඩබිලිව්ගඩී ලක්ෂ්මන් මහතා විසින් ප්‍රතිපත්ති ප්‍රකාශය හඳුන්වාදීම සිදුකළ අතර එම අවස්ථාව සඳහා ජාත්‍යන්තර කම්කරු සංවිධානයේ ශ්‍රී ලංකා හා මාලදිවයින් නේවාසික අධ්‍යක්ෂ ඩොන්ලින් ලී මහතා ද එක්ව සිටියේය.", "URL": "https://sinhala.adaderana.lk/news.php?nid=28753", "Category": null, "Parent URL": null}