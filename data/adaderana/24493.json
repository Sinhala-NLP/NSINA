{"Source": "Adaderana", "Timestamp": "May 24, 2012 04:07 pm", "Headline": "දේශපාලන සිරකරුවන් නෑ", "News Content": "ශ්‍රී ලංකාවේ දේශපාලන සිරකරුවන් නොමැති බව වැඩබලන ජනමාධ්‍ය අමාත්‍ය හා රජයේ කැබිනට් ප්‍රකාශක,ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. ඇතැමුන් විසින් ද්‍රවිඩ දේශපාලන සිරකරුවන් යයි ප්‍රකාශ කරනු ලබන දැනට බන්ධනාගාර ගතකොට ඇති පිරිස් යුදමය කාලසීමාව තුළදී එල්.ටී.ටී.ඊ සංවිධානයේ ක්‍රියාකාරකම් වලට හා ත්‍රස්තවාදී ක්‍රියාවලට සම්බන්ධ අය බව අමාත්‍යවරයා කියා සිටියි. ‍මෙම පිරිසට එරෙහිව යම් යම් චෝදනා යටතේ නඩු පවරා ඇති බවත්,ඇතැම් අයට එරෙහිව මේවන විටත් නඩු විභාගවෙමින් පවතින බවත්,තවත් පිරිසකට චෝදනා ගොනුකොට නඩුපැවරීමට කටයුතු සූදානම් කර ඇති බවත් අබේවර්ධන මහතා කියා සිටියේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි. මෙයින් ත්‍රස්තවාදී කටයුතු සිදු කළ දහස් සංඛ්‍යා‍ත පිරිසක් අතුරින් අධි චෝදනා පත්‍ර ගොනු කොට රක්ෂිත බන්ධනාගාර ගත කර ඇති සංඛ්‍යාව 359 ක් බවත්,සැකකරුවන් ලෙස 309 දෙනකු රක්ෂිත බන්ධනාගාර ගත කර ඇති බවත් අමාත්‍යවරයා අවධාරණය කරයි. එබැවින් මොවුන් නිදහස් කළ හැකි තත්ත්වයක් නැතැයිද,නිදහස් කළ යුතු නම් අධිකරණය මගින් නිදොස් කොට නිදහස් කළ යුතුව ඇතැයිද කළ හැකිව ඇති එකම දේ මොවුන්ට එරෙහිව නීතිමය කටයුතු කඩිනම් කිරීම පමණකැයි අබේවර්ධන මහතා පෙන්වා දුන්නේය.", "URL": "https://sinhala.adaderana.lk/news.php?nid=24493", "Category": null, "Parent URL": null}