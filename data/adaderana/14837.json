{"Source": "Adaderana", "Timestamp": "March 14, 2011 04:15 pm", "Headline": "ජපානයට උදව් කරද්දි රජය වැඩ කළේ ඇල්මැරුණු විදිහටයි", "News Content": "ජනතාවගේ ප්‍රශ්න විසඳීමේදී රජය දරන ඇල්මැරුණු ස්වභාවයම මිත්‍ර රටක් වන ජපානය වෙත ආධාර උපකාර සැපයීමේදීද දැක්වීම පිළිබඳව කණගාටුවට පත්වන බව එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ශ්‍රී ලංකාව සුනාමි ව්‍යවසනයට මුහුණදුන් අවස්ථාවෙහි ජපානය විසින් කඩනමින් ලබාදුන් ආධාර උපකාර පිළිබඳව කෘතවේදීව සිහිකරන බව අද(14) කොළඹ පැවති මාධ්‍ය හමුවකදී අදහස් දක්වමින් ඔහු සඳහන් කළේය. ජපානය භූ කම්පනයකට හා සුනාමි ව්‍යවසනයකට මුහුණ දී සිටින මෙවන් අවස්ථාවක බොහෝ රටවල් ක්ෂණිකව ජපානයට ආධාර උපකාර දීමට ඉදිරිපත් වුවද රටක් ලෙස ශ්‍රී ලංකාව ඇල්මැරුණු ස්වභාවයක් දක්වන බව හෙතෙම කියා සිටියේය. රජය විසින් ගිනි පොලියට ණය ලබාගන්නා රටවල් වෙනුවෙන් පෙනී සිටියත් ජපානයේ ඛේදවාචකය වෙනුවෙන් පෙන්වන ඇල්මැරුණු ස්වභාවය අනුමත නොකරන බව කරුණාතිලක මහතා සඳහන් කරයි. එක්සත් ජාතික පක්ෂ නායකයා හා පක්ෂය විසින් මේ සම්බන්ධව ක්ෂණික මැදිහත්වීම පිළිබඳව මතක් කර දෙන තුරු මෙම තත්ත්වය දක්නට ලැබුණු බව ඒ මහතා මාධ්‍ය හමුවේදී වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14837", "Category": null, "Parent URL": null}