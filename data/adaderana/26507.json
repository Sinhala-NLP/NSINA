{"Source": "Adaderana", "Timestamp": "August 12, 2012 08:34 am", "Headline": " ආරක්ෂාවට මිලියන 100ක් - පොස්ටර් ගලවන්න මිලියන 7ක්", "News Content": "පළාත් සභා ඡන්ද විමසීමට අදාළ ආරක්ෂක කටයුතු සඳහා රුපියල් මිලියන සියයක මුදලක් පොලිස් දෙපාර්තමේන්තුවට ලබාදී ඇති බව මැතිවරණ මහලේකම් කාර්යාලය පවසයි. මැතිවරණ කොමසාරිස්වරයා සහ පොලිසියේ උසස් නිලධාරීන් අතර පසුගියදා පැවති සාකච්ඡාවකින් පසු අදාළ මුදල් ලබාදීමට පියවර ගත් බව අතිරේක මැතිවරණ කොමසාරිස් ආර්.එම්.ඒ.එල්.රත්නායක මහතා අද දෙරණට කියා සිටියේය. මීට අමතරව පොස්ටර් ඇතුළු මැතිවරණ ප්‍රචාරක පුවරු ඉවත් කිරීම සඳහා ද රුපියල් මිලියන 7.3ක මුදලක් පොලිස් දෙපාර්තමේන්තුව වෙත ලබා දී තිබේ. මේ අතර නිල ඡන්ද දැන්වීම් පත්‍රිකා බෙදාහැරීම ලබන 17 වැනිදා ආරම්භ කිරීමට නියමිතය. ලබන 30 වැනිදා දක්වා නිල ඡන්ද දැන්වීම් පත්‍රිකා බෙදාහැරීම සිදුකරන අතර 26 වන ඉරිදා බෙදා හැරීමේ විශේෂ දිනයක් ලෙස නම් කර ඇත.", "URL": "https://sinhala.adaderana.lk/news.php?nid=26507", "Category": null, "Parent URL": null}