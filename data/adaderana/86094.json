{"Source": "Adaderana", "Timestamp": "March 22, 2018 07:30 am", "Headline": " කේට් ගිල්මෝර් ශ්‍රී ලංකාව ගැන කණගාටුවෙයි-තිලක් කරුණු දක්වයි", "News Content": "එක්සත් ජාතින්ගේ මානව හිමිකම් කවුන්සිල සැසිවාරය පවත්වන සමයේදී රටේ ප්‍රදේශ කිහිපයක මෑත දී සිදුවූ සිදුවීම් පිටුපස ආණ්ඩුවේ ප්‍රතිරූපයට හානි කිරීම සඳහා කටයුතු කරන යම් පාර්ශවයක් සිටින බව විදේශ කටයුතු අමාත්‍ය තිලක් මාරපන මහතා පවසයි. ඔහු පෙන්වා දෙන්නේ ජනතාව උසිගන්වා වෛරී සහ සාවද්‍ය ප්‍රචාර පැතිරවීමට පමණක් නොව, ප්‍රහාර සංවිධානය කිරීමට ද සමාජ මාධ්‍ය සහ අන්තර්ජාල පණිවිඩ සේවා ප්‍රයෝජනයට ගන්නා බව පරීක්ෂණ වලින් අනාවරණය වී ඇති බවයි. ජිනීවා නුවර පැවැත්වෙන එක්සත් ජාතීන්ගේ මානව හිමිකම් කවුන්සිලයේ 37 වන සැසිවාරය අමතමින් විදේශ කටයුතු අමාත්‍ය තිලක් මාරපන මහතා මෙම අදහස් පළ කළේය. අදාළ සිද්ධීන් වලට වගකිවයුත්තන්ට එරෙහිව රජය කඩිනමින් පියවර ගෙන ඇති අතර සිදුවූ ප්‍රමාද දෝෂ සම්බන්ධයෙන් පරීක්ෂණ පවත්වන බව විදේශ කටයුතු අමාත්‍යවරයා පෙන්වා දෙයි. 2015 වසරේ සිට මේ දක්වා රට තුළ මානව හිමිකම් ප්‍රවර්ධනය කිරීම සහ ආරක්ෂා කිරීම තුළින් සංහිඳියාව ඇති කිරීම සඳහා රජය ගෙන ඇති පියවර පිළිබඳව ද විදේශ කටයුතු අමාත්‍ය තිලක් මාරපන මහතා මෙහිදී පෙන්වාදී තිබේ. අතුරුදහන්වූවන් පිළිබඳ කාර්යාලය ක්‍රියාත්මක කිරීම, තොරතුරු දැනගැනීමේ අයිතිය පිළිබඳ පනත ක්‍රියාත්මක කිරීම, ත්‍රස්ථවාදය වැලැක්වීමේ පනත අවලංගු කර ඒ වෙනුවට මානව අයිතිවාසිකම් ආරක්ෂණය හා ජාත්‍යන්තර ප්‍රමිතීන්ට අනුකූල වන ත්‍රස්ථ විරෝධී නීතියක් රැගෙන ඒමට සැළසුම් කිරීම ඇතුළු කරුණු රැසක් පිළිබඳව එහිදී විදේශ කටයුතු අමාත්‍යවරයා මානව හිමිකම් කවුන්සිලය දැනුවත් කරනු ලැබීය. සෑම පුද්ගලයෙකුටම නීතිය සමාන ආරක්ෂාවක් ලබාදීමට දැඩි ලෙස කැපවී සිටින බවත්, සියලු සංහිදියා යාන්ත්‍රණ අපගේ ආණ්ඩුක්ර ම ව්‍යවස්ථාවට අනුකූලව ක්‍රියාත්මක වන බවත්, තිලක් මාරපන අමාත්‍යවරයා මෙහිදී වැඩිදුරටත් ප්‍රකාශ කර තිබේ. මේ අතර එක්සත් ජාතීන්ගේ මානව හිමිකම් කවුන්සිලය අමතමින් එක්සත් ජාතීන්ගේ මහ කොමසාරිස් කාර්යාලයේ නියෝජ්‍ය මහ කොමසාරිස් කේට් ගිල්මෝර් මහත්මිය ප්‍රකාශ කළේ සංක්‍රාන්ති යුක්තිය සම්බන්ධයෙන් ශ්‍රී ලංකාව පෙන්වා ඇති මන්දගාමී ප්‍රගතිය පිළිබඳව කණගාටුවට පත්වන බවයි. කෙසේවෙතත් මානව හිමිකම් සඳහා එක්සත් ජාතීන්ගේ මහ කොමසාරිස් කාර්යාලය හා අඛණ්ඩව සම්බන්ධවෙමින් කටයුතු කිරීම පිළිබඳව ඇය ශ්‍රී ලංකා රජයට ප්‍රසංශා පළ කරනු ලැබීය. එක්සත් ජාතීන්ගේ මානව හිමිකම් කවුලන්සිලයේ 37 වන සැසිවාරයේදී මානව හිමිකම් මහකොමසාරිස් කාර්යාලය විසින් ශ්‍රී ලංකාව සම්බන්ධයෙන් සකස් කරන ලද වාර්තාව සභාවට ඉදිරිපත් කරමින් නියෝජ්‍ය මහ කොමසාරිස්වරිය මෙම කරුණු අනාවරණය කර තිබේ. ලබන වසරේ මාර්තු මාසයේ පැවැත්වෙන මානව හිමිකම් කවුන්සිලයේ මීළඟ සැසිවාරයට පෙර මානව හිමිකම් කවුන්සිලයේ යෝජනා ක්‍රියාත්මක කිරීමට ශ්‍රී ලංකා රජයට හැකියාව ඇත්දැයි යන්න සැකසහිත බව ඇය මෙහිදී ප්‍රකාශ කර ඇත. අතුරුදන් වූවන් පිළීබඳ කාර්යාලයට සාමාජිකයින් පත් කිරීමට පනත සම්මත වී මාස 20කට ආසන්න කාලයක් ගතවීම කණගාටුවට කරුණක් බවද නියෝජ්‍ය මහකොමසාරිස්වරිය මෙහිදී වැඩිදුරටත් පෙන්වාදී තිබේ. මේ අතර එකසත් ජාතීන්ගේ මානව හිමිකම් කවුන්සිලයේ 37 වන සැසිවාරයේදී ශ්‍රී ලංකාව සම්බන්ධයෙන් ජර්මනිය, ස්විස්ටර්ලන්තය ඇතුළු රටවල් කිහිපයක් අදහස් පළ කරනු ලැබීය.", "URL": "https://sinhala.adaderana.lk/news.php?nid=86094", "Category": null, "Parent URL": null}