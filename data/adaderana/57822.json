{"Source": "Adaderana", "Timestamp": "March 2, 2016 04:17 pm", "Headline": "ශ්‍රි ලංකා ආර්ථිකය දරුණු අවපාතයකට ලක්වෙලා", "News Content": "ශ්‍රි ලංකාව කෙදිනකවත් මුහුණ නොදුන් ආකාරයට රාජ්‍ය මූල්‍ය කළමණාකරණයේ දරුණුතම නායයෑමකට හා කඩා වැටීමකට ලක් වී ඇති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.ඒ මහතා මේ බව ප්‍රකාශකර සිටියේ අද(02) කොළඹදී පැවති මාධ්‍ය හමුවකට එක් වෙමිනි.ශ්‍රි ලංකාව ණය ශ්‍රේණි ගත කිරීමේ තිබූ තත්ත්වයෙන් පහළ තත්ත්වයකට යමින් නිශේධනාත්මක තත්ත්වයකට අයත් රටක් බවට පත්ව ඇති බව ඒ මහතා පෙන්වා දෙයි.ලොව ණය ශ්‍රේණි ගත කිරීම් 18ක් පවතින බවත්, ඉන් 14 වන ස්ථානය ශ්‍රී ලංකාවට හිමිව ඇති බවත් පෙන්වා දෙන බන්දුල ගුණවර්ධන මහතා පවසා සිටියේ ආර්ථිකයේ අවධානම් තත්ත්වයකට ශ්‍රි ලංකාව පත්ව ඇති බවයි.දිනෙන් දින ආර්ථිකමය වශයෙන් ශ්‍රි ලංකාව ආඝාතයකට වැටෙමින් පවතින බවත්, මේ හේතුවෙන් විදේශීය ආයෝජකයින් විසින් ස්ථාවර රටක් වශයෙන් ශ්‍රි ලංකාව පිළිගැනීමට සූදානම් නොවන බවත් ඒ මහතා වැඩිදුරටත් පෙන්වා දී ති‍බේ.යහපාලන ආණුඩුවේ මුදල් ඇමති, මහ බැංකු අධිපති ‍මෙම ආර්ථික අවපාතයට වසන් කිරීමට ඇතැම් ප්‍රකාශයන් සිදු කරන බවත්, ඒවා වගකීමෙන් තොරව ඉදිරිපත් කරනු ලබන ප්‍රකාශයන් බවත් ඒ මහතා පෙන්වා දී තිබේ.", "URL": "https://sinhala.adaderana.lk/news.php?nid=57822", "Category": null, "Parent URL": null}