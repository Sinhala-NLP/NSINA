{"Source": "Adaderana", "Timestamp": "September 17, 2015 09:56 am", "Headline": "සිවිල් ආරක්ෂකයින් යොදාගත් හැටිත් ගෝඨාගෙන් ප්‍රශ්න කරයි", "News Content": "සිවිල් ආරක්ෂක දෙපාර්තමේන්තුවේ සේවකයින් පිරිසක් ඔවුන් රාජකාරී නිල ඇඳුමින් ඉවත් කර වෙනත් ඇඳුම් අන්දවා ඉකුත් ජනපති මැතිවරණයේ ප්‍රචාරක කටයුතු සඳහා යොදාගැනීම ගැන ප්‍රශ්න කිරීමට හිටපු ආරක්ෂක ලේකම් ගෝඨාභය රාජපක්ෂ මහතා ජනාධිපති පරීක්ෂණ කොමිසමට කැඳවා තිබේ.එම කොමිසමේ ලේකම් ලැසිල් ද සිල්වා මහතා පැවසුවේ ඒ සම්බන්ධයෙන් හිටපු ආරක්ෂක ලේකම්වරයාගෙන් ප්‍රශ්න කිරීමට බලාපොරොත්තු වන බවයි.එසේම රාජ්‍ය ආයතනයක් වන රක්නා ලංකා සමාගමේ සේවකයින් 500ක් පමණද ප්‍රචාරක කටයුතු සඳහා නුගේගොඩ, මහරගම හා කැස්බෑව ප්‍රදේශවලට පසුගිය මැතිවරණ සමයේ යොදාගැනීම ගැන ඒ මහතාගෙන් ප්‍රශ්න කෙරෙන බවද ඒ මහතා පැවසීය.මේ සම්බන්ධයෙන් හිටපු ආරක්ෂක ලේකම්වරයාගෙන් මීට පෙරද ප්‍රශ්න කර තිබුණි.මේ අතර මෙම සිද්ධිය සම්බන්ධයෙන් ප්‍රශ්න කිරීම සඳහා බස්නාහිර පළාත් සභා මන්ත්‍රී උපාලි කොඩිකාර මෙන්ම හිටපු පාර්ලිමේන්තු මන්ත්‍රී දුමින්ද සිල්වා මහතා ද කැඳවා තිබූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=53908", "Category": null, "Parent URL": null}