{"Source": "Adaderana", "Timestamp": "June 17, 2016 11:33 am", "Headline": " එස්.එම්. රංජිත් වංචා සෙවීමේ කොමිසමට ", "News Content": "උතුරු මැද පළාත් හිටපු ප්‍රධාන අමාත්‍ය එස්.එම් රංජිත් මහතා බරපතළ වංචා සෙවීමේ ජනාධිපති විමර්ශන කොමිසම වෙත පැමිණ තිබේ.රාජ්‍ය දේපල හා මුදල් අවභාවිතය සම්බන්ධයෙන් සිදු කරන විමර්ශන කිහිපයකට අදාළව ප්‍රකාශ ලබා ගැනීම සඳහා එස්.එම් රංජිත් මහතා අද(17) එහි කැඳවූ බව එම කොමිසමේ ප්‍රකාශකයෙකු සඳහන් කළේය.ඊට අමතරව ඔහුගේ හිටපු පෞද්ගලික ලේකම්, මහජන සබඳතා නිලධාරී ඇතුළු 07 දෙනෙකු ද ජනාධිපති විමර්ශන කොමිසම වෙත කැඳවා තිබේ.එස්.එම්. රංජිත් මහතා පළාත් ප්‍රධාන අමාත්‍යවරයාව සිටි සමයේ ඔහුගේ නිල වාහන 03ට අමතරව තවත් වාහන 03ක් ලබා ගැනීම සහ අනුමත ඉන්ධන ප්‍රමාණය ඉක්මවා රුපියල් ලක්ෂ 67ක ඉන්ධන ලබා ගනිමින් රාජ්‍ය මුදල් අවභාවිතය කිරීම සම්බන්ධයෙන් සිදු කරන විමර්ශනයකට අදාළව අද දිනයේ ප්‍රකාශ සටහන් කර ගැනීමට නියමිතය.එමෙන්ම අනුමත සේවකයින් සංඛ්‍යාවට වඩා වැඩි සේවක පිරිසක් සේවයට අනුයුක්ත කර ඔවුන්ට වැටුප් හා දීමනා ලබාදීම සඳහා රුපියල් ලක්ෂ 50කට වැඩි මුදලක් අවභාවිත කිරීම සම්බන්ධයෙන් ද එස්.එම් රංජිත් මහතාගෙන් ප්‍රකාශ සටහන් කර ගැනීමට නියමිත බව එම කොමිසම සඳහන් කළේය.මීට අමතරව එස්.එම් රංජිත් මහතාගේ පෞද්ගලික ලේකම් ලෙස කටයුතු කරමින් රුපියල් ලක්ෂ 10ක ඉන්ධන දීමනාවක් ලබා ගැනීම සහ ඊට අමතරව අමාත්‍යවරයාගේ ඇණවුමෙන් රුපියල් ලක්ෂ 26ක ඉන්ධන ලබා ගැනීම සම්බන්ධයෙන් හිටපු අමාත්‍යවරයාගේ පෞද්ගලික ලේකම්වරයාගෙන් ප්‍රකාශයක් ලබා ගැනීමට නියමිත බව සඳහන්ය.මේ අතර හිටපු අමාත්‍ය බැසිල් රාජපක්ෂ මහතාට ද අද පස්වරු 02.00ට බරපතළ වංචා සෙවීමේ ජනාධිපති විමර්ශන කොමිසම වෙත පැමිණෙන ලෙස දැනුම්දී තිබේ.", "URL": "https://sinhala.adaderana.lk/news.php?nid=61184", "Category": null, "Parent URL": null}