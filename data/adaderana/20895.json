{"Source": "Adaderana", "Timestamp": "December 23, 2011 05:06 pm", "Headline": "අත්‍යවශ්‍ය ආහාර බෙදාහරින වෙළෙඳසල් පරික්ෂා කිරීමට නියෝගයක් ", "News Content": "දිවයින පුරා පිහිටි සියලුම අත්‍යවශ්‍ය ආහාර ද්‍රව්‍ය බෙදාහැරීමේ මධ්‍යස්ථාන, තොග ගබඩා සහ මහාපරිමාණ තොග වෙළෙඳසල් වහාම පරික්ෂා කරන ලෙස සමුපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතා නියෝග කර තිබේ. අමාත්‍යවරයා පාරිභෝගික කටයුතු පිළිබඳ අධිකාරියේ සභාපතිවරයාට අද(23) මෙම නියෝගය කර ඇති බව සඳහන්ය. එම ස්ථානවල පරිභෝජනයට නුසුදුසු ආහාර ඇත්නම් එම ආහාර තොග අධිකාරිය භාරයට ගෙන අධිකරණය හමුවට ගෙන ඒමට කටයුතු ‍කරන ලෙස ද ජොන්ස්ටන් ප්‍රනාන්දු අමාත්‍යවරයා නියෝග කර තිබේ. එමෙන්ම දිවයින පුරා පිහිටි සියලුම හෝටල් පරික්ෂා කරන ලෙස ද ජොන්ස්ටන් ප්‍රනාන්දු අමාත්‍යවරයා පාරිභෝගික කටයුතු අධිකාරියට නියෝග කර ඇති බව සමූපකාර හා අභ්‍යන්තර වෙළෙඳ අමාත්‍යාංශය පවසයි.", "URL": "https://sinhala.adaderana.lk/news.php?nid=20895", "Category": null, "Parent URL": null}