{"Source": "Adaderana", "Timestamp": "April 29, 2015 12:01 pm", "Headline": "එදා බැරිවුණේ මහින්දට බැරි වූ නිසයි - තවත් දවසක් මෛත්‍රී දෙනවා කිවුවා", "News Content": "ජනපති මෛත්‍රීපාල සිරිසේන හා හිටපු ජනපති මහින්ද රාජපක්ෂ මහතා අතර පැවැත්වීමට නියමිතව තිබූ හමුව නොපැවැත්වුණේ යොදාගත් දිනයට සහභාගිවීමට මහින්ද රාජපක්ෂ මහතාට නොහැකිවීම නිසා යැයි පාර්ලිමේන්තු මන්ත්‍රී කුමාර වෙල්ගම කියයි.ඒ අනූව දෙදෙනා අතර නැවත හමුවක් ලබන මාසයේදී පැවැත්වීම සඳහා දිනයක් ලබාදීමට ජනාධිපති මෛත්‍රිපාල සිරිසේන මහතා එකඟ වූ බවද ඒ මහතා මේවන විට පාර්ලිමේන්තුවේදී පැවැති මාධ්‍ය හමුවකදී පැවසීය.ජනපති මෛත්‍රිපාල සිරිසේන මහතාට සහය දක්වන පිරිසක් හා හිටපු ජනාධිපති මහින්ද රාජපක්ෂ මහතාට සහය දක්වන පිරිසක් ලෙස ශ්‍රී ලංකා නිදහස් පක්ෂයේ මන්ත්‍රීන් බෙදී කටයුතු කරන අයුරු පසුගිය දිනවල දැඩි ලෙස කතා බහට ලක්වූ අතර මෙවන් වාතාවරණයක් යටතේ ඉහත කී හමුව යොදාගෙන තිබුණි.එසේ වුවද එය කල්ගිය බවද අනතුරුව වාර්තා විය.ඒ අනූව දෙදෙනා අතර නැවත හමුවක් පැවැත්වීමට නියමිත බව මන්ත්‍රී කුමාර වෙල්ගම මහතා පැවසුවේය.මූල්‍ය අපරාධ විමර්ශනයට ඇති කළ නව පොලිස් කොට්ඨාසය පිළිබඳ සොයාබලා එය සුදුසු නැතිනම් අවලංගු කිරීමට කටයුතු කරන බව ජනාධිපතිවරයා එකඟ වූ බව එහිදී මන්ත්‍රී බන්දුල ගුණවර්ධන මහතා කීවේය.එසේම මූල්‍ය අක්‍රමිකතා සම්බන්ධයෙන් චෝදනා එල්ල වූ මහබැංකු අධිපතිවරයා ඉවත් කරන ලෙසට ඊයේ කථානායකට පෙත්සමක් බාරදුන් බවද ඒ මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=50975", "Category": null, "Parent URL": null}