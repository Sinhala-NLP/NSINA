{"Source": "Adaderana", "Timestamp": "November 30, 2010 03:35 pm", "Headline": "සිසු මර්දනයට එරෙහිව සෞන්දර්ය සිසු උද්ඝෝෂණයක්", "News Content": "සෞන්දර්ය විශ්ව විද්‍යාල සිසුන් පිරිසක් එම විශ්ව විද්‍යාලය ඉදිරිපිට දී අද(30) දහවල් උද්ඝෝෂණයක් පැවැත්වීය. ශිෂ්‍ය මර්දනයට එරෙහිව විරෝධය පළ කරමින් එම උද්ඝෝෂණය පැවැත්වූ බව එම විශ්ව විද්‍යාලයේ සංගීත පීඨ ශිෂ්‍ය සංගමයේ සභාපති තුසිත චාමර විජිතගේ සඳහන් කළේය. මර්දනකාරී ක්‍රියාමාර්ග හරහා ශිෂ්‍ය නායකයින්ට එරෙහිව ක්‍රියාත්මක කර ඇති පන්ති තහනම් වහා ඉවත් කරන ලෙසට එහිදී උද්ඝෝෂකයින් රජයට බලකර සිටියහ. මෙම උද්ඝෝෂණය සඳහා සෞන්දර්ය විශ්ව විද්‍යාලයේ සංගීත පීඨ ශිෂ්‍ය සංගමය නියෝජනය කරන සිසුන් රැසක් සහභාගී වී සිටි බව සඳහන්ය.", "URL": "https://sinhala.adaderana.lk/news.php?nid=12510", "Category": null, "Parent URL": null}