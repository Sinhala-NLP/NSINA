{"Source": "Adaderana", "Timestamp": "October 14, 2013 12:25 pm", "Headline": "ශිවාජිලිංගම් දිවුරුම් දෙයි - සෙසු අය තාම නෑ", "News Content": "ද්‍රවිඩ ජාතික සන්ධානය නියෝජනය කරමින් උතුරු පළාත් සභාවට තේරී පත්වූ ටෙලෝ සංවිධානයේ දේශපාලන අංශයේ නායක,හිටපු පාර්ලිමේන්තු මන්ත්‍රී එම්.කේ ශිවාජිලිංගම් මහතා අද (14) වෙල්ලමුල්ල‍ වෛකාල් ප්‍රදේශයේදී දිවුරුම් දී තිබේ. එල්.ටී.ටී.ඊ සංවිධානය හා රජයේ ආරක්ෂක හමුදාවන් අතර පැවති යුද්ධයේ අවසාන අදියර තුළ වැඩිම මිනිස් ඝාතනයක් සිදුවූ ස්ථානය ලෙස සැලකෙන වෙල්ලමුල්ල‍ වෛකාල් ප්‍රදේශයේදී උතුරු පළාත් සභාවට තේරී පත්වූ ද්‍රවිඩ ජාතික සන්ධානයට අයත් සියලුම මන්ත්‍රීවරුන් දිවුරුම් දිය යුතු බව ශිවාජිලිංගම් මහතා දිගින් දිගටම ප්‍රකාශ කර තිබුණි. ඒ අනුව අද දිනයේදී මන්ත්‍රීවරුන් 9 දෙනකු එම ස්ථානයේදී දිවුරුම් දීම සඳහා සූදානම්ව සිටියද මන්නාරම රදගුරු රායප්පු ජෝෂප් හිමිපාණන් පැමිණ කරනු ලැබූ ඉල්ලීම අනුව සෙසු 8 දෙනා එම ස්ථානයේදී දිවුරුම් නොදී ඉවත්ව ගිය බව අද දෙරණ වාර්තාකරු පවසයි. කෙසේ නමුත් එම්.කේ ශිවාජිලිංගම් මහතා තමා පෙනී සිටි මතය තහවුරු කරමින් නැඟුණු විරෝධය නොතකා මයිලේරු පෙරුමාල් නමැති සාම විනිසුරුවරයෙකු ඉදිරියේ දිවුරුම් දුන් බව කියැවෙයි. සෙසු මන්ත්‍රීවරුන් උතුරු පළාත් සභාවේ මංගල සැසිය දිනයේදී ප්‍රධාන අමාත්‍ය සී.වී විග්නේශ්වරන් මහතා ඉදිරි‍යේ දිවුරුම් දෙනු ඇති බව දේශපාලන ආරංචි මාර්ග සඳහන් කරයි. පසුගියදා පැවති පළාත් සභා මැතිවරණයෙන් ද්‍රවිඩ ජාතික සන්ධානය අති විශිෂ්ට ජයග්‍රහණයක් ලබා ගනිමින් උතුරේ පළාත් සභාව ස්ථාපිත කිරීමේ බලය ලබා ගත් නමුත් සන්ධානය නියෝජනය කරන ද්‍රවිඩ පක්ෂ කිහිපය අතර අමාත්‍යධූර බෙදාගැනීම සම්බන්ධයෙන් හා දිවුරුම්දීම සම්බන්ධයෙන් මතභේද පැවතිණි.", "URL": "https://sinhala.adaderana.lk/news.php?nid=38132", "Category": null, "Parent URL": null}