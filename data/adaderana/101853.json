{"Source": "Adaderana", "Timestamp": "January 5, 2019 07:00 pm", "Headline": "අගමැති දෙවුන්දර ශ්‍රී විෂ්ණු දේවාල වැඳ පුදා ගනියි", "News Content": "අග්‍රාමාත්‍ය රනිල් වික්‍රමසිංහ මහතා ද අද (05) දෙවුන්දර ශ්‍රී විෂ්ණු දේවාල පරිශ්‍රය වෙත පැමිණ ආගමික වතාවත් වල නිරත වී ආශිර්වාද ලබා ගත්තේය. දෙවුන්දර ශ්‍රි විෂ්ණු දේවාල පරිශ්‍රය වෙත අද පෙරවරුවේ පැමිණි අග්‍රාමාත්‍ය රනිල් වික්‍රමසිංහ මහතා ප්‍රථමයෙන්ම දෙවුන්දර රජමහා විහාරස්ථානයට ගොස් ආගමික වතාවත් වල නිරත විය. අනතුරුව අග්‍රාමාත්‍යවරයා එම විහාරස්ථානයේ විහාරාධිපති කළ්‍යානවංශික මහා නිකායේ අනුනායක පූජ්‍ය දෙවුන්දර සිරි සුනන්ද හිමියන් බැහැ දැක ආශිර්වාද ලබා ගත්තේය. පසුව ශ්‍රි විෂ්ණු දේවාලය වෙතද පැමිණි අග්‍රාමාත්‍යවරයා වැද පුදා ගනු ලැබුවාය. මෙම අවස්ථාවට එක්සත් ජාතික පක්ෂයේ මැති ඇමතිවරුන් සහ පාර්ලිමේන්තු මන්ත්‍රීවරුන් කිහිපදෙනෙකුද එක්ව සිටියේය. මාතර මහින්ද රාජපක්ෂ විද්‍යාලයේ 8 ශ්‍රේණියේ ඉගෙනුම ලබන නිපුන කාංචන සිසුවා විසින් සිතුවම් කරන ලද රනිල් වික්‍රමසිංහ මහතාගේ රුව ඇතුලත් සිතුවමක්ද මෙහිදී අග්‍රාමාත්‍යවරයා වෙත පිළිගැන්වනු ලැබුවාය.", "URL": "https://sinhala.adaderana.lk/news.php?nid=101853", "Category": null, "Parent URL": null}