{"Source": "Adaderana", "Timestamp": "May 5, 2013 10:01 am", "Headline": "සම්බාහනයට මුවාවී ගණිකාවන් වූ කතුන්ට ඇප නෑ", "News Content": "ආයුර්වේද සම්බාහන මධ්‍යස්ථානයක් මුවාවෙන් ගණිකා නිවාසයක් පවත්වා ගෙන ගිය ආයුර්වේද වෛද්‍යවරයෙකු සහ එහි කළමනාකාර ධුරය දැරු පුද්ගලයෙකු රුපියල් ලක්ෂ 05 බැගින් වු පුද්ගල ඇප මත මුදාහැරීමට මාරවිල අතිරේක දිසා විනිසුරු හා මහේස්ත්‍රාත් එච්.සාලිය සිල්වා මහතා නියෝග කර තිබේ. එසේම එම ගණිකා නිවාසයේ සිටියදී අත්අඩංගුවට ගත් කාන්තාවන් තිදෙනෙකු ලබන 13 වැනි දින දක්වා රක්ෂිත බන්ධනාගාර ගත කිරීමටද නියෝග කර ඇති බව අද දෙරණ වාර්තාකරු පවසයි. එමෙන්ම එදිනට මෙම කාන්තාවන් සම්බන්ධයෙන් සමාජ රෝග වාර්තාවක් අධිකරණය වෙත ඉදිරිපත් කරන ලෙසද මහේස්ත්‍රාත්වරයා ඊයේ නියෝග කර ඇත. එසේ රක්ෂිත බන්ධනාගාර ගත කරන ලද්දේ අම්පාර සහ මුල්කිරිගල ප්‍රදේශවල පදිංචි කාන්තාවන් තිදෙනෙකි. මාරවිල මුලික රෝහලට ආසනනයෙන් පිහිටි දෙමහල් ගොඩනැගිල්ලක ආයුර්වේද සම්බාහන මධ්‍යස්ථානයක් මුවාවෙන් ගණිකා මඩමක් පවත්වා ගෙන යන බවට මාරවිල පොලීසියට තොරතුරක් ලැබී ඇත. ඒ අනුව උප පොලිස් පරීක්ෂකවරයෙකුව උපාය දුතයෙකු ලෙස එම ස්ථානයට යවා මෙම වැටලීම සිදු කර තිබේ. ආයුර්වේද සම්බාහනය සඳහා මුදල් අය කර කාමරයක්ද වෙන් කර සම්බාහන කටයුතු සඳහා පැමිණෙන එහි කාන්තාවන් පසුව තම ගණු දෙණුකරුවන් පොළඹවාගෙන ගණිකා ව්‍යාපාරය කරගෙන ගොස් ඇති බව පොලීසි කියයි. මෙම ගණිකා නිවාසය පවත්වා ගෙන ගිය දැනට අධිකරණය විසින් ඇප මත මුදා හැර ඇති පුද්ගලයා තමන් ආයුර්වේද වෛද්‍යවරයෙකු බව පොලීසියට පවසා ඇති බවද අප වාර්තාකරු පවසයි.", "URL": "https://sinhala.adaderana.lk/news.php?nid=33822", "Category": null, "Parent URL": null}