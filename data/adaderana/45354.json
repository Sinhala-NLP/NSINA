{"Source": "Adaderana", "Timestamp": "August 14, 2014 01:08 pm", "Headline": "බදුල්ලේ 40,350ට හැදුනුම්පත් නෑ - හැඳුනුම්පත් ගන්නේ මෙහෙමයි", "News Content": "ඌව පළාත් සභා මැතිවරණයේ බදුල්ල දිස්ත්‍රික්කයේ ඡන්දදායකයින් සඳහා ජාතික හැඳුනුම්පත් සහ මැතිවරණ දෙපාර්තමේන්තුව මගින් නිකුත් කරනු ලබන විශේෂ හැඳුනුම්පත් ලබාදීමේ ජංගම සේවාවේ පළමු අදියර අගෝස්තු 19 සිට 23 දක්වා බදුල්ල දිස්ත්‍රික්කයේ දී පැවැත්වීමට කටයුතු යොදා තිබේ. බදුල්ල දිස්ත්‍රික්කයේ ඡන්ද හිමි නාමලේඛනයේ පුද්ගලයින් 40,350 කගේ ජාතික හැඳුනුම්පත් අංක සටහන් නොවන අතර තිස් දහසකට ආසන්න පිරිසකට හැඳුනුම්පත් කිසිවක් හෝ නොමැති බවට විශ්වාස කරන බව කැෆේ සංවිධානය කියයි. ජාතික හැඳුනුම්පත් සහ මැතිවරණ දෙපාර්තමේන්තුව මගින් නිකුත් කරනු ලබන විශේෂ හැඳුනුම්පත් සඳහා අවශ්‍ය ඡායාරූප, මුද්දර ගාස්තු ඇතුළු අනෙකුත් පහසුකම් සියල්ල මෙම සායන වලින් නොමිලේ සැපයේ. අනන්‍යතා සහතික සඳහා අවශ්‍ය උප්පැන්න සහතික ඇතුළු වෙනත් පහසුකම් ද මෙම ජංගම සේවා ඔස්සේ සැපයෙන බව කැෆේ සංවිධානය කියයි. ඌව පරණගම (අගෝස්තු 19), ඇල්ල (අගෝ. 20), බණ්ඩාරවෙල (අගෝ. 21 සහ 22) සහ හපුතලේ (අගෝ. 23) දින ජංගම සේවා පැවැත්වෙයි. පුද්ගලයින් ලියාපදිංචි කිරීමේ දෙපාර්තමේන්තුව, නිදහස් හා සාධාරණ මැතිවරණයක් සඳහා වූ ජනතා ව්‍යාපාරය (කැෆේ සංවිධානය) සහ ශ්‍රී ලංකා මානව හිමිකම් කේන්ද්‍ර ය විසින් මෙම ජංගම සේවා මගින් මෙම ඡන්දදායකයින් පිරිසට පහසුකම් සැපයෙනු ඇත.", "URL": "https://sinhala.adaderana.lk/news.php?nid=45354", "Category": null, "Parent URL": null}