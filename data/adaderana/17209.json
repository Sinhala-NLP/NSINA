{"Source": "Adaderana", "Timestamp": "July 5, 2011 01:59 pm", "Headline": "රිසානා වෙනුවෙන් ඕනෑම මුදලක් ගෙවීමට සූදානම්", "News Content": "සෞදි අරාබියේදී මරණ දඬුවම නියම වී සිටින රිසානා නෆීක් වෙත සම්පූර්ණ නිදහස ලබාගැනීම සඳහා රජය අවශ්‍ය කටයුතු යොදන බව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පාර්ලිමේන්තුවේදී සඳහන් කර තිබේ. ඇයට මේ වනවිට නිදහස ලබා දී නොමැති බවත්, ඇයට ලබා දී දඬුවම අත්හිටුවීම පමණක් සිදුකර ඇති බවත්, අමාත්‍යවරයා පෙන්වා දුන්නේය. රිසානා නෆීක් නිදහස් කරගැනීම සඳහා ඉස්ලාම් ෂරියා නීතියට අනුව ගෙවිය යුතු මුදල වෙනුවෙන් ඕනෑම ප්‍රමාණයක මුදලක් ගෙවීමට ද රජය සූදානම් බව පෙරේරා මහතා වැඩිදුරටත් අවධාරණය කර සිටියේය. සිව් මස් හැවිරිදි දැරියක ඝාතනය කිරීම සම්බන්ධයෙන් චෝදනා ලැබූ රිසානා නෆීක්ට සෞදි ආරාබි අධිකරණයක් මඟින් මරණ දඬුවම නියම කළ අතර එය එරට ශ්‍රේෂ්ඨාධිකරණයක් විසින් ද තහවුරු කෙරුණි. පසුව ඇයට සමාව ලබාදෙන ලෙස ජනාධිපති මහින්ද රාජපක්ෂ මහතා සෞදි අරාබි රජුගෙන් කළ පෞද්ගලික ඉල්ලීමකට අනුව එම මරණ දඬුවම ලබා දීම අත්හිටුවනු ලැබීය.", "URL": "https://sinhala.adaderana.lk/news.php?nid=17209", "Category": null, "Parent URL": null}