{"Source": "Adaderana", "Timestamp": "April 6, 2015 12:50 pm", "Headline": "19 වැනි සංශෝධනය ගැන ශ්‍රේෂ්ඨාධිකරණයේ රහස් තීන්දුව කතානායකවරයාට!", "News Content": "19 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත පිළිබඳ ශ්‍රේෂ්ඨාධිකරණයට ඉදිරිපත්ව ඇති පෙත්සම් විභාගය අද අවසන් විය. ඒ අනුව ඊට අදාළ රහසිගත තීන්දුව පාර්ලිමේන්තුවේ කතානායකවරයාට යොමුකරන බව ශ්‍රේෂ්ඨාධිකරණය අද නිවේදනය කළේය.පනත් කෙටුම්පත සම්බන්ධයෙන් පෙත්සම් 19ක් ඉදිරිපත්ව තිබු අතර ඒ පිළිබඳ නීතිපතිවරයාගේ කරුණු දැක්වීම ද අද සිදුකෙරුණි. එහිදී නීතිපතිවරයා ශ්‍රේෂ්ඨාධිකරණය හමුවේ පෙන්වා දුන්නේ එම පනත් කෙටුම්පත ජනමත විචාරණයකින් තොරව පාර්ලිමේන්තුවේ තුනෙක් දෙකක බහුතර ඡන්දයෙන් පමණක් සම්මත කළ හැකි බවයි.අගවිනිසුරු කේ.ශ්‍රී පවන් මහතා එහිදී ප්‍රකාශ කළේ අදාළ කෙටුම්පතේ ජාතික සමඟියේ සංකේතයක් වශයෙන් “ජනාධිපතිවරයා“ දක්වා ඇති බවයි.ජාතික සමඟියේ සංකේතය වශයෙන් “ජාතික කොඩිය“ තිබියදී “ජනාධිපතිවරයා“ ඊට ආදේශ කිරීම ගැටලු සහගත බැවින් ඒ පිළිබද අවධානය යොමු කරන ලෙස අගවනිසුරුවරයා නීතිපතිවරයාට දැනුම් දුන්නේය.අමාත්‍ය මණ්ඩලයේ ප්‍රධානියා වශයෙන් අග්‍රාමාත්‍යවරයා නම් කිරීම තුළින් ද ජනාධිපතිවරයා සතු විධායක බලතල කප්පාදු විමක් සිදුනොවේදැයි අගවිනිසුරු කේ. ශ්‍රී පවන් මහතා එහිදී ප්‍රශ්න කළ බව අද දෙරණ අධිකරණ වාර්තාකරු සඳහන් කළේය.ජනතාව විසින් ජනාධිපතිවරයා වෙත ලබාදී ඇති විධායක බලය තවත් පුද්ගලයෙකුට පරිහරණය කළ හැකිදැයි ප්‍රශ්න කළ අගවිනිසුරුවරයා එයටද අවධානය යොමුකරන ලෙස නීතිපතිවරයාට දැනුම්දී ඇත. එහිදී නීතිපතිවරයා පෙන්වා දී ඇත්තේ අදාළ වගන්ති තුළින් ජනාධිපතිවරයා සතු බලතල කප්පාදු වීමක් සිදු නොවන බවයි.", "URL": "https://sinhala.adaderana.lk/news.php?nid=50465", "Category": null, "Parent URL": null}