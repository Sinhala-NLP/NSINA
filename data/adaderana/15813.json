{"Source": "Adaderana", "Timestamp": "May 1, 2011 12:28 pm", "Headline": "වැඩකරන  ජනයා ගේ ඉවසීම ලෝකයට ඉමහත් ගෞරවයක්", "News Content": "ශ්‍රී ලංකාවේ ආර්ථික වර්ධන වේගය සියයට අට දක්වා ඉහළට ගෙන ඒම සඳහා තම ශ්‍රමය ඵලදායී ලෙස යෙදවූ ශ්‍රමික ජනතාවට තම කෘතඥතාවය පළ කරන බව ජනාධිපති මහින්ද රාජපක්ෂ මහතා අවධාරණය කරයි. මැයි දිනය වෙනුවෙන් සුබ පැතුම් පණිවුඩයක් නිකුත් කරමින් ජනාධිපතිවරයා මේ බව සඳහන් කරන බව රජයේ නිල වෙබ් අඩවිය උපුටා දක්වයි. එහි සඳහන් වන අන්දමට ජනාධිපතිවරයාගේ නිල සුබ පැතුම් පණිවිඩය මෙසේය. දකුණු ආසියාතික රටවල් අතර ජාත්‍යන්තර කම්කරු සංවිධානයේ සම්මුතින් ඉතා ඉහළ මට්ටමෙන් ක්‍රියාත්මක කළ රටක් වශයෙන් අප ලබා තිබෙන පිළිගැනීම ජාත්‍යන්තර කම්කරු දිනයේ දී සිහිපත් කරන්නේ ආඩම්බරයෙන් යුතුවය. ත්‍රස්තවාදය පරාජය කිරීමෙන් පසු වැඩ කරන ජනතාවට අයිතීන් ලබාදීම අප වේගවත් කොට ඇත්තෙමු. වැඩ කරන ජනතාවගේ අභිප්‍රායයන් හඳුනාගත් රජයක් ලෙස පෞද්ගලික අංශයට නව විශ්‍රාම වැටුප් ක්‍රමයක් හඳුන්වාදීමට හැකිවීම සමස්ත ජනතාව ලද තවත් දැවැන්ත ජයග්‍රහණයකි. එමඟින් සේවක අර්ථසාධක අරමුදලට දායක වන ජනතාවට වඩා යහපත් අනාගතයක් උරුම වෙයි. එය මෙරට වැඩ කරන ජනතාව සමඟ ඔවුන්ගේ අයිතීන් ලබාදීමට එදා සිට කැප වූ අප ලද අප්‍රමාණ තෘප්තියකි. අනතුරුවලට ගොදුරු වන සේවක සේවිකාවන්ට ගෙවිය යුතු වන්දි මුදල් ප්‍රමාණය වැඩි කිරීමට පියවර ගෙන ඇත. එසේම කම්කරු වන්දි ආඥා පනත ද කාලානුරූපව සංශෝධනය කර තිබේ. ළමා ශ්‍රමය ද මුළුමනින්ම ඉවත් කිරීමට අවශ්‍ය නීති රීති ද සකස් කොට අවසන් ය. අපේ කාන්තාවෝ රටේ ශ්‍රම බලකායට ප්‍රබල ලෙස අවතීර්ණ ව සිටිති. එබැවින් ඔවුන්ගේ අයිතිවාසිකම් හා වරප්‍රසාද සම්බන්ධයෙන් අණපනත් සවිමත් කිරීම කාලීන අවශ්‍යතාවකි. ඒ පිළිබඳ ව රජය දැඩි අවධානයක් යොමු කර ඇත. තවද විදෙස්ගත ශ්‍රමිකයන්ගේ ශ්‍රමය ඵලදායි කිරීමට අවශ්‍ය පරිපාලන හා කළමනාකරණ ක්‍රමවේද සම්පාදනය කිරීමට පියවර ගෙන තිබේ. සංවර්ධිත රටවල වැඩ කරන ජනතාව අත් විඳින ප්‍රතිලාභ මෙරට ජනතාවට ද ලබාදීම අප රජයේ අපේක්ෂාව ය. මේ රටේ වැඩ කරන ජනතාව හමුවේ වු බලවත් ම අභියෝගය වූයේ ත්‍රස්තවාදය යි. ත්‍රස්තවාදය පරාජය කිරීමට අප පියවර තබද්දී රටේ වැඩ කරන ජනතාවගෙන් ලැබුණු සහයෝගය පෙන්නුම් කළේ ඒ පිළිබඳ අපේ රටේ කම්කරු ජනතාව ගේ සවිඥානක බව ය. ත්‍රස්තවාදයට එරෙහි සටනේ දී වැඩ වර්ජන හෝ කිසිදු කඩාකප්පල්කාරී ක්‍රියාවකට ඉඩක් අපේ රටේ වැඩ කරන ජනතාවගෙන් ලැබුණේ නැත. ත්‍රස්තවාදය පරාජය කිරීම වෙනුවෙන් අපේ රටේ වැඩකරන ජනතාව පෙන්නුම් කළ කැප කිරීම, ඉවසීම ලෝක කම්කරු ජනතාවටම මහත් වූ ගෞරවයකි. අප පරාජයට පත්කළ ත්‍රස්තවාදයට පණපොවන කුමන්ත්‍රණ ලෝකයේ දියත්ව තිබේ. මෙය දැවැන්ත කැප කිරීමකින් හා ඉවසීමකින් ත්‍රස්තවාදය පරදා ජනතාව ලද ජයග්‍රහණය උදුරා ගැනීමකි. ඒ විජයග්‍රහණය ආරක්ෂා කරගැනීම සඳහා එදා වැඩ කරන ජනතාව සමගි සම්පන්නව එසවූ දැවැන්ත හස්තය දැඩි වගකීමෙන් ඔසවන බව මම දනිමි. අතීතයේ සිට වෘත්තීය සමිති හා එහි නායකයින්ගේ අප්‍රතිහත ධෛර්යයෙන් ලබාගත් සේවක අයිතිවාසිකම් හා වෘත්තීය සමිති ජයග්‍රහණ රැකදීමට ōඋපන් බිමට දා බිඳුවක්, රට සුරකින ජන පවුරක්ö යන තේමාව සමගින් මෙවර සියලු වැඩ කරන ජනතාව එක්වනු ඇතැයි මම අපේක්ෂා කරමි.", "URL": "https://sinhala.adaderana.lk/news.php?nid=15813", "Category": null, "Parent URL": null}