{"Source": "Adaderana", "Timestamp": "October 7, 2010 10:24 am", "Headline": "සරණාගතයින් රැගත් තවත් නැවක් කැනඩාවට ළඟාවෙයි? ", "News Content": "ශ්‍රී ලාං‍කේය ද්‍රවිඩ සරණාගතයින් පිරිසක් රැගත් තවත් නෞකාවක් කැ‍නඩාව වෙත ළඟාවන බවට ලැබුණු තොරතුරු මත ඒ සම්බන්ධව කැනේඩියානු බලධාරින් අවධානයෙන් සිටින බව වාර්තා වේ. කැනේඩියානු ජනතාවගේ ආරක්ෂාව වෙනුවෙන් කටයුතු කරන හමුදා හා පොලිස් නිලධාරීන් විසින් මෙම නෞකාව මේ වනවිට යාත්‍රා කරන ප්‍රදේශය, එහි ශ්‍රී ලාංකේය සරණාගත පිරිස් සිටින්නේද යන කරුණු පිළිබඳව තහවුරු කර ගැනීම සඳහා චන්ද්‍රිකා තාක්ෂණය හා උසස් තාක්ෂණික උපකරණ භාවිත කරන බව ආරංචි මාර්ග සඳහන් කරයි. කුණාටු වලට මැදිවෙමින් ශීත කාලය තුළ කුඩා යාත්‍රාවකින් මෙම සරණාගත පිරිස කැනඩාව බලා ආරම්භ කර ඇති මෙම ගමන ඉතා දුෂ්කර ගමනක් විය හැකි බව ද සඳහන්ය. පසුගිය අගෝස්තු 13 වන දින ද ශ්‍රී ලාංකේය ද්‍රවිඩ සරණගතයින් පිරිසක් රැගත් යාත්‍රාවක් කැනඩාව වෙත ළඟාවිය. එහි ද්‍රවිඩ සරණාගතයින් 492 දෙනෙකු සිටින බව වාර්තා වූ අතර එල්. ටී. ටී. ඊ සංවිධානය සමග සබඳතා පවත්වන පිරිස් සිටින බවට ද කරුණු අනාවරණය වී තිබිණි. කැනඩා බලධාරීන් ඒ පිළිබඳව විමර්ශන කටයුතු ද ඇරඹීය.", "URL": "https://sinhala.adaderana.lk/news.php?nid=11334", "Category": null, "Parent URL": null}