{"Source": "Adaderana", "Timestamp": "January 21, 2013 11:02 am", "Headline": "ලියාපදිංචි නැති හෙලෝ තහනම්", "News Content": "විදෙස් රටවලින් ගෙන එන ජංගම දුරකථන තවදුරටත් විදුලි සන්දේශ නියාමන කොමිෂන් සභාවේ ලියාපදිංචි කර නොමැති නම් එම දුරකථන මෙරට තුළ භාවිතය තහනම් කිරීමට පියවර ගන්නා බව එම කොමිසම පවසයි. පසුගිය කාලය තුළ ජංගම දුරකථන භාවිතය සම්බන්ධයෙන් විදුලි සන්දේශ නියාමන කොමිසන් සභාවට විවිධ පැමිණිලි ලැබී තිබිණි. ඒ අනුව ජංගම දුරකථන මගින් සිදුවන විවිධ වැරදි ක්‍රියා නැවැත්වීමට විදුලි සන්දේශ නියාමන කොමිෂන් සභාව පියවර ගත්තේය. එහිදී ජංගම දුරකථන එම කොමිෂන් සභාව තුළ ලියාපදිංචි කිරීම අනිවාර්යය කිරීමට තීරණය කළේය. එහෙත් තවදුරටත් ලියාපදිංචි නොකරන ලද ජංගම දුරකථන මෙරට තුළ භාවිතයට ගැනෙන බව විදුලි සන්දේශ නියාමන කොමිෂන් සභාව පැවසීය. ඒ අනුව ඉදිරි කාලයේ දී ලියාපදිංචි නොකළ ජංගම දුරකථන සියල්ල මෙරට තුළ භාවිතය තහනම් කිරීමට පියවර ගනු ලබන බව ද එම කොමිසම සඳහන් කළේය. කෙසේ වෙතත් ලියාපදිංචි නොකළ ජංගම දුරකථන ලියාපදිංචි කිරීම සඳහා කාලයක් ලබාදෙන බව විදුලි සන්දේශ නියාමන කොමිසමේ අධ්‍යක්ෂ ජනරාල් අනුෂ පැල්පිට මහතා පැවසීය.", "URL": "https://sinhala.adaderana.lk/news.php?nid=30937", "Category": null, "Parent URL": null}