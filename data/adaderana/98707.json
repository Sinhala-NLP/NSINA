{"Source": "Adaderana", "Timestamp": "November 4, 2018 10:04 pm", "Headline": "කේරළ ගංජා සමඟ 3ක් පොලිස් දැලේ", "News Content": "යාපනය සිට සමන්තුරෙයි දක්වා ‍කේරළ ගංජා කිලෝග්‍රෑම් එකයි ග්‍රෑම් 126 ක් ප්‍රවාහනය කළ පුද්ගලයින් තිදෙනෙකු අද(04) දහවල් වව්නියාව ඕමන්ත ප්‍රදේශයේදී අත්අඩංගුවට ගත් බව ඕමන්ත පොලීසිය පවසයි. ඕමන්ත පොලීසියේ රථවාහන පොලිස් නිලධාරීන් සිදුකළ හදිසි සෝදිසි කිරීමකදී කාර් රථයකින් ගංජා ප්‍රවාහනය කළ තිදෙනෙකු එලෙස අත්අඩංගුවට ගත් බවයි. සැකකරුවන් ගමන්මල්ලක සඟවා කේරළ ගංජා තොගය ප්‍රවාහනය කරමින් සිටියදී සොයාගත් බවද පොලීසිය සඳහන් කළේය. ගංජා සමඟ අත්අඩංගුවට ගත් පුද්ගලයින් සමන්තුරෙයි ප්‍රදේශයේ පදිංචි වයස අවුරුදු 24,28 හා 29 වයස්වල පසුවන තිදෙනෙකු බවයි. අත්අඩංගුවට ගත් සැකකරුවන් වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත බවද පොලීසිය සඳහන් කළේය. සිද්ධිය සම්බන්ධයෙන් ඕමන්ත පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=98707", "Category": null, "Parent URL": null}