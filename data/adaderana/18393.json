{"Source": "Adaderana", "Timestamp": "August 30, 2011 08:47 am", "Headline": "කමිටුවේ නිර්දේශ වහාම ක්‍රියාත්මක කරන්නැයි උපදෙස්", "News Content": "බාල පෙට්‍රල් මෙරටට ගෙන්වා බෙදා හැරීම සම්බන්ධයෙන් සොයා බැලීමට පත් කළ ත්‍රිපුද්ගල කමිටුවේ නිර්දේශ වහාම ක්‍රියාත්මක කරන ලෙසට උපදෙස් ලබාදී ඇති බව අමාත්‍ය සුසිල් ප්‍රේම්ජයන්ත් මහතා පවසයි. අදාල පෙට්‍රල් තොගය සම්බන්ධයෙන් පරීක්ෂණ පැවැත්වීමට පත් කළ ත්‍රිපුද්ගල කමිටුව ඊයේ(29) සිය නිර්දේශ ඉදිරිපත් කළේය. අදාළ පෙට්‍රල් තොගය සම්මත ප්‍රමිතියෙන් බැහැරව මිලදී ගෙන ඇති බව එහිදී ඔවුන් පෙන්වා දුන්නේය. එම පෙට්‍රල් භාවිතය හේතුවෙන් හානී සිදුවී ඇති වාහන වෙනුවෙන් වන්දි ගෙවිය යුතු බවට ද අදාළ කමිටුව ඛනිජ තෙල් කර්මාන්ත අමාත්‍යාංශයට නිර්දේශ කර තිබේ. ඒ අනුව අදාළ කමිටු වාර්තාවේ නිර්දේශ වහාම ක්‍රියාත්මක කරන ලෙස ලංකා ඛනිජ තෙල් නීතිගත සංස්ථාවට උපදෙස් ලබාදී ඇති බව සුසිල් ප්‍රේම්ජයන්ත් අමාත්‍යවරයා ප්‍රකාශ කළේය. බාල පෙට්‍රල් සැපයු සිංගප්පූරු සමාගමෙන් පාඩුව අය කර ගැනීමට සහ එම පෙට්‍රල් භාවිතයෙන් හානී සිදුවී ඇති වාහන වෙනුවෙන් වන්දි ගෙවීමට කටයුතු කරන බව ද අමාත්‍යවරයා පවසයි. මෙම සිද්ධියට සම්බන්ධ වී ඇති නිලධාරීන්ට එරෙහිව විනය ක්‍රියාමාර්ග ගැනීමට බලාපොරොත්තු වන බව සුසිල් ප්‍රේම්ජයන්ත් අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=18393", "Category": null, "Parent URL": null}