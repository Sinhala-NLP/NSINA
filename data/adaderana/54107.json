{"Source": "Adaderana", "Timestamp": "September 27, 2015 12:53 pm", "Headline": "ඉදිරි දිනවලත් තදවැසි - පහත්බිම්වල ජනතාව අවධානයෙන් සිටිය යුතුයි", "News Content": "පවත්නා අයහපත් කාලගුණික තත්ත්වය හේතුවෙන් ගිං හා නිල්වලා ගංඟාවල ජල මට්ටම ඉහළ යමින් ඇති නිසා එම ගංඟාවල දෙපස සිටින ජනතාවට දැඩි විමසිල්ලෙන් පසුවන ලෙස වාරිමාර්ග දෙපාර්තමේන්තුව ඉල්ලීමක් කරයි.විශේෂයෙන් මෙම ගංඟාවල ජල මට්ටම ඉහළ යාමෙන් පසු පහත් බිම් ජලයෙන් යටවීමට වැඩි ඉඩක් ඇති නිසා එම ප්‍රදේශවල පදිංචිකරුවන් විමසිලිමත් විය යුතු බව එම දෙපාර්තමේන්තුව පෙන්වාදෙයි.මේ අතර වායුගෝලයේ පවතින කැළඹිලි ස්වභාවය හේතුවෙන් ඉදිරි දින කිහිපය තුළ ද වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි.කාර්යයේ නියුතු කාලගුණ විද්‍යාඥ ශ්‍රී ලාල් පෙරේරා මහතා සඳහන් කළේ කෙසේ වෙතත් බස්නාහිර පළාත තුළ අද දිනයේ වැසි අඩුවීමක් දක්නට ඇති බවයි.මේ අතර ඊයේ පස්වරුවේ ජාතික ගොඩනැගිලි පර්යේෂණ ආයතනය විසින් නිකුත් කළ නායයෑම් අවදානම තවදුරටත් ක්‍රියාත්මක බව ආපදා කළමනාකරණ මධ්‍යස්ථානය පැවසීය.", "URL": "https://sinhala.adaderana.lk/news.php?nid=54107", "Category": null, "Parent URL": null}