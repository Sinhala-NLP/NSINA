{"Source": "Adaderana", "Timestamp": "October 21, 2011 09:30 am", "Headline": "කමිටු වාර්තාව එක්සත් ජාතීන්ගේ වාර්තාවක් -දරුස්මාන් වාර්තාවක් නොවේ", "News Content": "එක්සත් ජාතීන්ගේ සංවිධානයේ මහ ලේකම්වරයා විසින් ශ්‍රී ලංකාව සඳහා පත්කරන ලද කමිටුවේ වාර්තාව සිය වාර්තාවක් නොව එක්සත් ජාතීන්ගේ සංවිධානයේ වාර්තාවක් බව එම කමිටුවේ ප්‍රධානියා ලෙස කටයුතු කළ මරුසුකි දරුස්මාන් මහතා සඳහන් කර තිබේ. අදාළ වාර්තාව පිළිබඳව එක්සත් ජාතීන්ගේ සංවිධානයේදී මාධ්‍ය වෙත අදහස් දක්වමින් ඔහු මේ බව ප්‍රකාශ කර ඇත.‍ ශ්‍රී ලංකාවේ අවසන් සිවිල් යුද ගැටුම් පැවති කාල සීමාව තුළ සිදුවූ බව කියන යුද අපරාධ සම්බන්ධව එක්සත් ජාතීන්ගේ මහ ලේකම් බැංකි මූන් මහතා විසින් මරුසුකි දරුස්මාන්ගේ ප්‍රධානත්වයෙන් යුත් ත්‍රිපුද්ගල කමිටුවක් පත්කරනු ලැබීය. එම කමිටුව මගින් ලබාදෙන ලද වාර්තාව ශ්‍රී ලංකා රජය මගින් දරුස්මාන් වාර්තාවක් ලෙස හඳුන්වාදෙන බව මාධ්‍ය වෙත අදහස් දක්වමින් දරුස්මාන් අවධාරණය කර තිබේ. එමෙන්ම එක්සත් ජාතීන්ගේ මහ ලේකම්වරයා විසින් පත්කරන ලද අදාළ කමිටුවේ වාර්තාව දරුස්මාන් වාර්තාවක් නොව එක්සත් ජාතීන්ගේ වාර්තාවක්ම පමණක් බව ඔහු වැඩිදුරටත් අදහස් දක්වමින් ප්‍රකාශ කර ඇත.", "URL": "https://sinhala.adaderana.lk/news.php?nid=19496", "Category": null, "Parent URL": null}