{"Source": "Adaderana", "Timestamp": "January 17, 2012 05:21 pm", "Headline": "රිමාන්ඩ් භාරයේ සිටි සබරගමුව සිසුන්ට ඇප ලැබෙයි", "News Content": "රක්ෂිත බන්ධනාගාරගත කර සිටි සබරගමුව විශ්ව විද්‍යාලයේ සිසුන් පස්දෙනාට රුපියල් ලක්ෂයක ශරීර ඇප මත නිදහස් කර ඇතැයි විශ්ව විද්‍යාලයීය ආරංචි මාර්ග සඳහන් කරයි. අද දින මෙම සිසුන් පස්දෙනා බලංගොඩ මහේස්ත්‍රාත් අධිකරණයට හඳුනාගැනීමේ පෙරෙට්ටුවක් සඳහා ඉදිරිපත් කරනු ලදුව මෙසේ ඇප නියම වූ බව එහි ශිෂ්‍ය සංගමයේ ප්‍රකාශකයෙක් සඳහන් කළේය. පසුගිය 2012.01.10 දින රාත‍්‍රියේ රාතී‍්‍ර 10.15 ට පමණ විශ්වවිද්‍යාලය තුළදී සිසුන් 4 දෙනෙකුට නන්නාදුනන මැර කණ්ඩායමක් විසින් පහරදීමක් සිදුකර තිබුණු අතර මෙම පහර කෑමට ලක්වූ සිසුන් 4 දෙනාගෙන් තිදෙනෙකු එම අවස්ථාවේදීම ශිෂ්‍යයන්ගේ මැදිහත් වීමෙන් පඹහින්න මුලික රෝහලට ඇතුළත් කරන ලදී. මෙම පහර දීම සිදුකර ඇති අවස්ථාවේදී විශ්වවිද්‍යාලයේ අභ්‍යන්තර ආරක්ෂක අංශ නිළධාරින්ද එම ස්ථානය අවට සිට ඇති නමුත් එම සිසුන්ට කිසිදු ආරක්ෂාවක් සපයා නොමැතිව වගකීම් විරහිතව කටයුතු කර ඇති බවට සිසුහු චෝදනා කරති. එමෙන්ම ශ‍්‍රී ලංකාවේ සියලූම විශ්වවිද්‍යාල සිසුන්ගේ ආරක්ෂාව වෙනුවෙන් විශාල මුදලක් වැය කරමින් අලූතින් ස්ථාපනය කරන ලද ආරක්ෂක අංශය සිසුන්ට මෙම නාදුනන පුද්ගලයින් ඇතුළවී පහර දී පිටවී යන තෙක් මේ සම්බන්ධව කිසිදු මැදිහත් වීමක් සිදු නොකිරීම පුදුමයට කරුණක් බවට බොහෝදෙනා මැසිවිලි නඟති. මක්නිසාද යත් පහරදීම සිදුවු ස්ථානය හා ආරක්ෂක මුරකුටිය අතර ඇත්තේ මීටර් 20 ටත් වඩා අඩු දුරක් වීමද විශේෂ අවධානයට ලක්විය යුතු කරුණකි. එම අවස්ථාවේදී විශ්වවිද්‍යාලය තුළට රැස්වූ සිසුන් මෙම සිදුවීම සම්බන්ධයෙන් ආරක්ෂක අංශ වලින් ප‍්‍රශ්න කරමින් සිටියදී තවත් සංවිධානාත්මක සිසු පිරිසක් විසින් ජේෂ්ඨ ශිෂ්‍ය උපදේශකතුමාගේ නිවසට, මෙන්ම මෝටර් රථයටද අලාභහානී සිදුකර තිබිණි. ඊට පසු දින පොලිසිය විසින් සිසුන් පස් දෙනකුගේ නම් නේවාසිකාගාරය වෙත පැමිණ දැන්වූ අතර පසුව ඔවුන් එදිනම සමනලවැව පොලිසිය වෙත බාරදෙන ලද හෙයින් පසුව ඔවුන් බලංගොඩ මහේස්ත‍්‍රාත් අධිකරණයට ඉදිරිපත් කරන ලදී. මෙසේ අධිකරණයට ඉදිරිපත් කරන ලද සිසුන් හදුනාගැනීමේ පෙරෙට්ටුවක් සඳහා අද( 17 )වනදා තෙක් කුරුවිට රක්ෂිත බන්ධනාගාර ගත කොට තිබිණි. මෙහිදී ජ්‍යෙෂ්ඨ ශිෂ්‍ය උපදේශක විසින්ම මෙම සිසුන් පස්දෙනාගේ නම් ඉදිරිපත් කර හදුනාගැනීමේ පෙරෙට්ටුවක් ඉල්ලීම හාස්‍යජනක මෙන්ම කනගාටුදායක සිදුවීමක් බව සිසුන්ගේ මතයයි. එසේම සිද්ධිය වූ දින රාත‍්‍රියේ මෙහි සඳහන් ශිෂ්‍යයින් පස්දෙනාගෙන් තුන්දෙනෙකු පහරකෑමට ලක්වූ සිසුන් සමග රෝහලේ සිටි අතර අනෙක් සිසුන් ප‍්‍රිය සාදයකට සහභාගි වී සිටි අය බවත්,මෙය සෘජුවම මෙම සිසුන්ගෙන් පලිගැනීමට සංවිධානය කළ කටයුත්තක් බවත් ශිෂ්‍ය සංගමයේ ප්‍රකාශකයෙක් පෙන්වා දුන්නේය. කෙසේ වෙතත් අද මෙම සිසුන් පස්දෙනා ඇප මත නිදහස් වුවත් සියලු පරීක්ෂණ කටයුතු නිමාවනතුරු විශ්ව විද්‍යාලයට ඇතුළුවීමට අවසර ලබා නොදෙන බවට විශ්ව විද්‍යාලයේ උපකුලපතිවරයා විසින් මේවන විට නිවේදනයක් නිකුත් කර තිබේ. මේ දිනවල විශ්ව විද්‍යාලයේ විභාගය පැවැත්වෙන හෙයින් සිසුන්ට මෙවැනි තහනමක් පැනවීමෙන් සිසුන්ට විභාගයට පෙනී සිටීමට අවස්ථාව නොලැබෙන බවත්,තවත් වසරක කාලයක් එවිට විශ්ව විද්‍යාලයේ රැඳී සිට යළිත් විභාගයට පෙනී සිටිය යුතු තත්ත්වයක් උදාවී ඇති බවත්,එය සෘජුවම සිසුන්ගෙන් පළිගැනීමේ චේතනාවෙන් කරන ලද්දක් බවත් සිසුහු පවසති. අනෙක් අතට පොලිස් පරීක්ෂණ නිමවී තිබියදී උපකුලපතිවරයා විසින් පවත්වනු ලබන පරීක්ෂණය කුමක්ද,කොපමණ කාලයකටද,කුමක් සඳහාද,සහ එකී පරීක්ෂණයේ ක්‍රියා පටිපාටිය කුමක්ද යන්න පැහැදිලි නොවන බැවින් සිසුහු අසරණ වී සිටිති.", "URL": "https://sinhala.adaderana.lk/news.php?nid=21450", "Category": null, "Parent URL": null}