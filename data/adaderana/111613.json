{"Source": "Adaderana", "Timestamp": "June 9, 2019 12:49 pm", "Headline": "තුර්කිය විසින් ගනු ලැබු විවාදයට තුඩු දෙන පියවර", "News Content": "'නේටෝ' යුද හවුලේ සාමාජික රටක් වන තුර්කිය විවාදයට තුඩු දෙන පියවරක් ගනිමින් රුසියාවෙන් මිසයිල ආරක්ෂණ පද්ධති මිල දී ගැනීමට සූදානම් වෙයි. කෙසේ වෙතත් මේ සම්බන්ධයෙන් ඇමෙරිකාව විරෝධය පළ කර ඇති බව විදෙස් මාධ්‍ය වාර්තා කළේය. අමෙරිකානු ප්‍රහාරක යානා හෝ රුසියානු මිසයිල ආරක්ෂණ පද්ධති මිළදී ගැනීම සම්බන්ධයෙන් අවසන් තීරණයක් ගැනීම සඳහා තුර්කියට ජූලි මාසයේ අගභාගය දක්වා කාලය ලබාදීමට අමෙරිකාව තීරණය කර ඇත. වැඩබලන අමෙරිකානු ආරක්ෂක ලේකම් පැට්‍රික් ෂනහන් (Patrick Shanahan) මහතා ලිපියක් මඟින් තුර්කියට මෙම අවසන් දැනුම්දීම සිදුකර ඇති බව සඳහන්ය. ඇමෙරිකාවේ නිෂ්පාදිත එෆ්-35 ප්‍රහාරක යානා හෝ රුසියානු S400 මිසයිල ආරක්ෂණ පද්ධති මේ වනවිට තුර්කිය සතුව නැත. තුර්කිය තම හමුදා සඳහා S 400 වර්ගයේ ගුවන් යානා නාශක මිසයිල රුසියාවෙන් මිල දී ගැනීමේ ගිවිසුමකටද අත්සන් තබා ඇත. ඩොලර් කෝටි දෙසිය පනහක පමණයැයි සැලකෙන එම මිසයිල ගනුදෙනුවට අදාළ මූලික ගෙවීමක් දැනටමත් සිදුකර අවසන්ය. 'නේටෝ' යුද හවුලේ සාමාජික රටක් වන තුර්කිය විවාදයට තුඩු දෙන පියවරක් ගනිමින් රුසියාවෙන් මිසයිල ආරක්ෂණ පද්ධතියක් මිල දී ගැනීම සම්බන්ධයෙන් ඇමෙරිකාව විරෝධය පළ කර ඇත. තුර්කිය 'නේටෝ' යුද හවුලේ දෙවැනි විශාලතම යුද හමුදාව සහිත රාජ්‍යයයි. ඇමෙරිකා එක්සත් ජනපදය සහ යුරෝපය සමඟ සිය සබඳතා පසුගිය අවධිය තුළ අමිහිරි අතට හැරීමත් සමඟ තුර්කිය රුසියාවට සමීප වුණි. S 40 මිසයිලයකින් කිලෝමීටර් 400 ක දුර ප්‍රහාරයක් එල්ල කළ හැකි අතර එකවර ඉලක්ක අසූවකට පහර දිය හැකි බව රුසියාව පවසයි. සිරියානු-තුර්කි දේශ සීමාවේ දී තුර්කිය විසින් 2015 දෙසැම්බර් මාසයේ රුසියානු සුකොයි 24 යානයක් වෙඩි තබා බිම හෙළනු ලැබීමෙන් පසු රුසියාව S 400 මිසයිල සිරියාවේ 'ලටකියා' අසල ස්ථානගත කිරීමට පියවර ගත්තේය. එම සිද්ධියත් සමඟ රුසියාව සහ තුර්කිය අතර රාජ්‍ය තාන්ත්‍රික ගැටුමක් ආරම්භ වුනත් රුසියානු ජනාධිපති පුටින් සමඟ පැවති එම අරෝව සමනය කරමින් සමාදාන වීමට ජනාධිපති එර්දොවාන් පසුව කටයුතු කළේය. මේ අතර එස්-400 ගුවන් ආරක්ෂක පද්ධතීන් නේටෝ සංවිධානයේ පද්ධතිවලට එක් (සංඝටනය) නොකරන බවට තුර්කිය පොරොන්දු වී තිබුණි. වොෂින්ටනය පෙන්වා දෙන්නේ එය ඇමෙරිකානු එෆ්-35 යානා වලට තර්ජනයක් බවයි. කෙසේ වෙතත් ඔවුන් ඒ බව ඔප්පු කළහොත් රුසියානු ගුවන් ආරක්ෂක පද්ධතිවල තාක්ෂණික ලක්ෂණවල වෙනසක් සිදුකරන බව තුර්කිය පවසා ඇත. නමුත් මෙම පොරොන්දු ඉටුකළ හැකිද යන්න පිළිබඳව සැකයක් පවතින බවයි ආරක්ෂක විශේෂඥයින් පෙන්වා දෙයි. ස්වාධීන ආරක්ෂක ප්‍රතිපත්තියක සිට කටයුතු කරන තුර්කිය ඇමෙරිකාවේ නිෂ්පාදිත එෆ්-35 ප්‍රහාරක යානා 100ක් මිළදී ගැනීමේ ගිවිසුමකටද අත්සන් තබා ඇත. එමෙන්ම ඔවුන් ගුවන් යානා අමතර කොටස් නිපදවන තුර්කි සමාගම් සමග එක්ව එෆ්-35 වැඩසටහනට දැවැන්ත ආයෝජනයක් සිදුකර ඇති බවද විදෙස් වාර්තා සඳහන් කළේය. කෙසේ වෙතත් එස්-400 පද්ධති පිළිබඳව පුහුණුව ලැබීමට මේ වනවිට තුර්කි නිලධාරීන් රුසියාවට ගොස් ඇති බවට වාර්තා පළ වී ඇත. මේ හේතුවෙන් තමන් ඉච්ඡා භංගත්වයට පත් වූ බව අමෙරිකානු වැඩබලන ආරක්ෂක ලේකම්වරයා අදාළ ලිපියෙන් තුර්කියට දැනුම් දී ඇත. තුර්කිය එම මිළදී ගැනීම සිදු කරන්නේනම් සිය ප්‍රහාරක යානා ඔවුන්ට ලබා නොදීම අමෙරිකාවේ අපේක්ෂාවයි. කෙසේ වෙතත් තුර්කිය රුසියානු මිසයිල මිලට ගැනීමට පියවර ගනු ලැබ තිබෙන්නේ අමෙරිකාව සහ ජර්මනිය ඔවුන්ගේ මිසයිල ආරක්ෂණ පද්ධතීන් තුර්කියෙන් ඉවත් කර ගනු ලැබීමෙන් පසුව බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=111613", "Category": null, "Parent URL": null}