{"Source": "Adaderana", "Timestamp": "October 31, 2018 05:27 pm", "Headline": "ලංකාව ගැන හදිසි තීරණ ගන්න එපා-කථානායක ජාත්‍යන්තරයෙන් ඉල්ලයි", "News Content": "ශ්‍රී ලංකාවට එරෙහි කිසියම් හෝ රාජතාන්ත්‍රික ක්‍රියාමාර්ගයන්ට යොමු වීමට ඉක්මන් නොවන ලෙස ද කථානායකවරයා විදෙස් නියෝජිතයින්ගෙන් ඉල්ලා සිටියි. අද(31) පස්වරුවේ පාර්ලිමේන්තුව වෙත පැමිණි විදෙස් නියෝජිතයින් හමුවු අවස්ථාවේ දී මේ බව පවසා ඇත. එක්සත් ජාතීන්ගේ නිත්‍ය නියෝජිත හන්නා සින්ගර්, යුරෝපා සංගම් තානාපති මාර්ගියු, බ්‍රිතාන්‍ය මහ කොමසාරිස් ජේම්ස් ඩව්රිස්, කැනඩා තානාපති ඩේවිඩ් මැකින්නොන්, ජර්මානු තානාපති ජෝන් රොද්ඩ් යන පිරිස මෙලෙස කථානායකවරයා හමුවී තිබේ. එම පිරිස වර්තමානයේ උද්ගත වී ඇති තත්ත්වය පිළිබඳව කථානායකවරයා සමඟ විශේෂ සාකච්ඡාවක නිරත වී ඇත. සිදුවු අනපේක්ෂිත දේශපාලන පරිවර්තනය පිළිබඳව සිය කනස්සල්ල පළ කළ ඔවුන් මේ තුළින් ශ්‍රී ලංකාවට මුහුණ දීමට සිදු විය හැකි අහිතකර ප්‍රතිවිපාක පිළිබඳව ද පෙන්වා දී ඇත. මේ අතර, පස්වරුවේ කථානායකවරයා හමු වූ සිවිල් සමාජ නියෝජිත පිරිසක් පාර්ලිමේන්තුව වහා කැඳවා ප්‍රජාතන්ත්‍රවාදය ස්ථාපිත කරන ලෙස ඉල්ලා සිටිමින් සහ නීති විරෝධි නියෝග පිළි නොපදින ලෙස රාජ්‍ය නිළධාරීන්ගෙන් ඉල්ලා සිටිමින් දින දෙකක් තුළ අත්සන් 16000 යුතුව අන්තර්ජාලය ඔස්සේ සකසන ලද පෙත්සමක් භාර දී ඇත.", "URL": "https://sinhala.adaderana.lk/news.php?nid=98510", "Category": null, "Parent URL": null}