{"Source": "Adaderana", "Timestamp": "August 7, 2019 01:07 pm", "Headline": "එඬරු ඇට කෑ ළමුන් 7ක් රෝහලට", "News Content": "සෙල්ලම් කරමින් සිටියදී එඬරු ඇට ආහාරයට ගත් මඩොල්සිම වතුයායේ කොකාගල වතු නිවාස වල දරුවන් හත් දෙනෙකු අසාධ්‍ය තත්ත්වයෙන් යුතුව ඊයේ (06) රාත්‍රීයේ මැටිගහතැන්න දිසා රෝහලට ඇතුලත් කර ඇත. ඊයේ රාත්‍රීයේ 9.00 ට පමණ මැටිගහතැන්න දිසා රෝහලට ඇතුලත් කිරීමෙන් පසුව වැඩිදුර ප්‍රතිකාර සදහා ඒ මොහොතේම බදුල්ල පලාත් මහ රෝහල වෙත ඇතුළත් කර ඇති බව අද දෙරණ වාර්තාකරු පවසයි. මෙලෙස රෝහල් ගත කර ඇත්තේ කොකාගල වතුයායේ අංක 22 වතු නිවාස වල පදිංචි අවුරුදු 5-10 වයස්වල පසුවන දරුවන් පිරිසක්. කොකාගල වතුයායේ කෝවිලකට පැවති උත්සවයක් අතරතුර දී ඔවුන් මෙම එඬරු ඇට ආහාරයට ගෙන ඇති බව මූලික පරීක්ෂනවලදී අනාවරණය වී ඇත. එඬරු ඇට යනු අධික විෂ සහිත ඇට වර්ගයක් බව මේ සම්බන්ධයෙන් අදහස් දක්වන වෛද්‍යවරු පවසති. සිද්ධිය සම්බන්ධයෙන් මඩොල්සිම පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=115967", "Category": null, "Parent URL": null}