{"Source": "Adaderana", "Timestamp": "November 29, 2017 06:09 am", "Headline": "අපචාර-මත් උවදුරින් ළමයි රැකගන්න  පරිවාස නිලධාරීන්ට වගකීමක් තියෙනවා", "News Content": "ළමා අපචාර සහ මත්ද්‍රව්‍ය උවදුරින් ළමුන් රැකගැනීම සඳහා පරිවාස නිලධාරීන්ට සුවිශේෂී වගකීමක් පැවරෙන බව ඌව පළාත් ආණ්ඩුකාර අධිනීතිඥ ඇම්.පී.ජයසිංහ මහතා පවසයි. ඒ මහතා මේ බව කියා සිටියේ සමස්ත ලංකා පරිවාස නිලධාරී සංස්කරණ සම්මේලනයේදීය. එහිදී වැඩිදුරටත් අදහස් දැක්වූ ඒ මහතා, ළමුන් පිළිබඳව අධිකරණ සහායක ලෙස ක්‍රියාකරන පරිවාස නිලධාරීන් ලබාදෙන සේවය ඉතා වැදගත්. ශ්‍රී ලංකාවේ දීර්ඝ කාලයක සිට ළමාරක්ෂක කටයුතුවල යෙදෙන පරිවාස හා ළමාරක්ෂක දෙපාර්තමේන්තුව තම නිලධාරීන් මෙහෙයවා ඉටුකරන මෙහෙවර අගය කළ යුතුයි. මා නීතීඥයෙකු ලෙස කටයුතු කරන කාලයේදී පරිවාස නිලධාරීන් අධිකරණ කටයුතුවලින් ළමුන් සම්බන්ධයෙන් තම රාජකාරී ඉටුකරන ආකාරය දැක තිබෙනවා. මෙම නිලධාරීන් විසින් නොයෙකුත් වැරදි ක්‍රියා නිසා අධිකරණයට යොමුවන ළමුන් අවශ්‍ය උපදෙස් ලබාදී නිවැරදි මාර්ගයකට යොමුකර සමාජ ගත කිරීමට දක්වන සහාය වැදගත්. අද වනවිට වැඩිවන ළමා අපචාර හා සමාජ විරෝධී ක්‍රියා, මත්ද්‍රවය උවදුර වැනි කටයුතු වලින් ළමුන් මුදවා ගැනීම සඳහා පරිවාස නිලධාරීන් ඉටුකරන සේවය ඉහළින් අගය කළ යුතුයි. මෙම සංස්කරණ සම්මේලනය මඟින් පළාත්වල නිලධාරීන් අතර අත්දැකීම් තවදුරටත් හුවමාරු කර ගැනීමටත් ගැටළුවලට මුහුණ දීමේදී කටයුතු කරන ආකාරයන් පිළිබඳ සාකච්ජා කර තවදුරටත් මනා සේවයක් ලබාදීමට හැකිවන බව විශ්වාස කරයි.", "URL": "https://sinhala.adaderana.lk/news.php?nid=80711", "Category": null, "Parent URL": null}