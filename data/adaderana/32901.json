{"Source": "Adaderana", "Timestamp": "April 1, 2013 09:26 am", "Headline": "නීතිවේදීන්ගේ සංගමයෙන් යෝජනා 3ක්", "News Content": "ජාත්‍යන්තර නීතිවේදීන්ගේ සංගමය විසින් ශ්‍රී ලංකාවට යෝජනා 03 ක් ඉදිරිපත් කොට තිබේ. හිටපු අගවිනිසුරු ආචාර්ය ශිරානි බණ්ඩාරනායක මහත්මිය ධුරයෙන් පහ කිරීම පිළිබද වාර්තාවක් ඉදිරිපත් කරමින් එම සංගමයේ මානව හිමිකම් ආයතනය මෙම යෝජනා ඉදිරිපත් කොට ඇති බව විදෙස් මාධ්‍ය වාර්තා කළේය. ඒ අනුව හිටපු අගවිනිසුරුවරිය යළි සේවයේ පිහිටුවන ලෙස එම වාර්තාව මගින් ඉදිරිපත් කර ඇති පළමු යෝජනාවය. එමෙන්ම විනිශ්චකරුවන් සඳහා ආචාර ධර්ම පද්ධතියක් සකස් තරන ලෙසත්, 18 වන ආණ්ඩුක්‍රම ව්‍යවස්ථාව අහෝසි කරන ලෙසත් මෙම වාර්තාව මගින් ශ්‍රී ලංකා රජයට යෝජනා කරන තිබේ. මේ අතර ශ්‍රී ලංකාවේ පැවැත්වීමට නියමිත පොදු රාජ්‍ය මණ්ලයීය සමුළුවට ප්‍රථම තම සංගමය විසින් ඉදිරිපත් කර ඇති වාර්තා පිළිබද අවධානය යොමු කරන ලෙස එම සංගමය පොදු රාජ්‍ය මණ්ඩලයීය මහලේකම් කාර්යාලයෙන් ඉල්ලීමක් කරයි. මේ අතර හිටපු අගවිනිසුරුවරිය ධූරයෙන් පහකිරීම නීතී විරෝධී කාරණයක් බවත් එමගින් ශ්‍රී ලංකාවේ නීතිය පිළිබඳව පොදු ජනතාවගේ විශ්වාසය බිඳී ඇති බව ද එම සංගමය නිකුත් කළ නිවේදනයක සඳහන්ය.", "URL": "https://sinhala.adaderana.lk/news.php?nid=32901", "Category": null, "Parent URL": null}