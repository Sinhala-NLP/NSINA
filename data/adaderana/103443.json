{"Source": "Adaderana", "Timestamp": "January 31, 2019 03:37 pm", "Headline": "ඉතාලියට රැගෙන යන බව පවසා මුදල් වංචා කළ කතකට වැඩ වරදියි", "News Content": "ව්‍යාජ ලිපි ලේඛණ භාවිතා කරමින් ඉතාලියට රැගෙන යන බව පවසා තරුණයින් හා විවාහ වී මුදල් වංචා කර සැඟවී සිටි කාන්තාවක්ව මාරවිල පොලීසියේ නිලධාරීන් විසින් අත්අඩංගුවට ගෙන ඇත. අද(31) අළුයම මාරවිල පොලිස් වසමේ කටුනේරිය ප්‍රදේශයේ ලැගුම් හලකදී මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇත්තේ දංකොටුව - මාවතගම ප්‍රදේශයේ පදිංචි 35 හැවිරිදි කාන්තාවක්වය. දෙදරු මවක් වන ඇයගේ ස්වාමි පුරුෂයා සම්බන්ධයෙන් තොරතුරක් නොමැති බව පොලීසිය කියයි. ඉතාලියට රැගෙන යාම සඳහා යැයි පවසා තරුණයින් හා විවාහ වී ඔවුන්ගෙන් රුපියල් ලක්ෂ 05 -10-15 සහ 17 වශයෙන් ලබා ගෙන තිබූ සිදුවීම් කීපයක් සම්බන්ධයෙන් විශේෂ කාර්යංශයේ මාරවිල පොලීසියේ නිලධාරීන්ට තොරතුරු ලැබී ඇත. ඒ අනුව සිදු කරන ලද විමර්ශණයකින් පසුව සැකකාර කාන්තාව සමඟ මෙම ජාවාරමේ නිරත වූ බව කියන සැකකරුවන් සිව් දෙනෙකුව (04) සහ එක් සැකකාරියක්ව පසුගිය ඔක්තොම්බර් මස 19 වැනිදා මාරවිල පොලීසියේ නිලධාරීන් විසින් හලාවත දී අත්අඩංගුවට ගන්නා ලදි. එසේ අත්අඩංගුවට ගනු ලැබූවේ නීතිඥයෙකුගේ කාර්යාලයක් තුළදීය. ඒ වන විට මෙම සැකකාරිය හලාවත - බංගදෙණිය ප්‍රදේශයේ ලැගුම් හලක නවාතැන් ගෙන සිට ඇත. පොලීසිය එම ස්ථානයට කඩා පනින විට සැකකාරිය එකී ලැගුම්හලේ සේවකයෙකු සමඟ හොර රහසේම පලා ගොස් තිබී ඇත. එදින අත්අඩංගුවට ගත් සැකකරුවන් සිව් දෙනා සහ සැකකාරිය මාරවිල දිසා අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර සිට මේ වන විට ඇප මත මුදා හැර සිටී. සැකකාර කාන්තාව විදේශ ගත වීමට සුදානම් වන බවට ලද තොරතුරක් මත සිදු කරන ලද විමර්ශණයකින් අනතුරුව ඇය මාරවිල - කටුනේරිය ප්‍රදේශයේ ලැගුම් හලක සිටියදී අද අළුයම අත්අඩංගුවට ගැනීමට මාරවිල පොලීසියේ නිලධාරීන් සමත් වී ඇත. සැකකාරිය අත්අඩංගුවට ගත් බව සැළවීමත් සමඟ ඇය හා ව්‍යාජ ලෙස විවාහ වී මුදල් වංචාවන්ට හසුවූ තරුණයින් 08 දෙනෙකු මාරවිල පොලීසියට පැමිණ ඉදිරිපත් වී ඇත. මේ වන විට ලැබී ඇති තොරතුරු අනුව මහවැව, මාරවිල, වෙන්නප්පුව, ගම්පොල, බිංගිරිය, ගාල්ල සහ මාතර ප්‍රදේශ වල තරුණයින් බොහෝ දෙනෙකු සමඟ සැකකාරිය ව්‍යාජ ලෙස විවාහ වී ඇති බව විමර්ශණ කටයුතු කරන නිලධාරීන් කියයි. විශ්මි දිල්හානි නම් වූ ව්‍යාජ නමකින් පෙනී සිට ඇති සැකකාරිය ඒ නමින් ජාතික හැදුණුම්පත්, උප්පැන්න සහතික පවා සකස් කර තිබී ඇත. ඉතාලියට ඇතුළු වීම සඳහා ලබා ගෙන ඇති වීසා බලපත්‍රයකට සැකකාරියගේ ඡායාරූපය අලවා ව්‍යාජ වීසා පත් සකස් කර ඇති බවද විමර්ශණ වලදී හෙලිවී ඇත. විශේෂ කාර්යංශයේ මාරවිල පොලීසියේ පොලිස් කොස්තාපල් බණ්ඩාර මහතාට ලද තොරතුරක් මත මාරවිල මූලස්ථාන පොලිස් පරීක්ෂක එස්.පී.එදිරිසිංහ මහතාගේ උපදෙස් මත අපරාධ විමර්ශණ අංශයේ ස්ථානාධිපති පොලිස් පරීක්ෂක ගාමිණී සිරිවර්ධන මහතා, උප පොලිස් පරීක්ෂක සේමසිංහ මහතා සහ පොලිස් සැරයන් හා පොලිස් කොස්තාපල්වරුන් විසින් සැකකාරිය අත්අඩංගුවට ගෙන වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=103443", "Category": null, "Parent URL": null}