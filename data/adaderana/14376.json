{"Source": "Adaderana", "Timestamp": "February 21, 2011 12:17 pm", "Headline": "කොටි සාමාජිකයින් රට යැවීමට තැත්කළ දෙදෙනෙකුගෙන් ප්‍රශ්න කිරීමට ‍අවසර දෙයි", "News Content": "වන්නි යුධ ගැටුම්වලදී කොටි සාමාජිකයින් විදේශගත කිරීමට තැත්කළේ යැයි අත්අඩංගුවට ගත් දෙමළ ජාතිකයින් දෙදෙනෙකු රඳවාගෙන ප්‍රශ්න කිරීමට ‍කොළඹ මහේස්ත්‍රාත් අධිකරණය ත්‍රස්ත මර්දන කාර්යාංශයට අවසර ලබාදී තිබේ. ත්‍රස්ත මර්දන කාර්යාංශය මගින් අදාළ සැකකරුවන් අත්අඩංගුවට ගෙන ඇත. වන්නි යුධ ගැටුම් අවසානයේ දී පරාජිතව රජයේ පාලන ප්‍රදේශවලට පළා ආ එල්.ටි.ටි.ඊ. සාමාජිකයින් ආරක්ෂක අංශවලට හසුනොවී විදේශගත කිරීමේ වැඩපිළිවෙලක් අදාල සැකකරුවන් දියත් කිරීමට සූදානම් කර තිබූ බව පොලිසිය අධිකරණයට වාර්තාවක් ඉදිරිපත් කරමින් පැවසීය. මෙම සැකකරුවන්ගෙන් වැඩිදුරටත් ප්‍රශ්න කිරීමට අවශ්‍ය බවට පොලිසිය අධිකරණයට දන්වා තිබේ. පොලිසියේ ඉල්ලීම පිළිගත් අධිකරණය සැකකරුවන් මාර්තු මස 25 වැනිදා දක්වා තවදුරටත් රඳවාගෙන ප්‍රශ්න කිරීමට අවසර ලබාදෙනු ලැබීය.", "URL": "https://sinhala.adaderana.lk/news.php?nid=14376", "Category": null, "Parent URL": null}