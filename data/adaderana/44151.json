{"Source": "Adaderana", "Timestamp": "June 22, 2014 04:50 pm", "Headline": "පොලීසිය නොමග යැවීම නිසා වටරැක විජිත හිමිට නඩු  ", "News Content": "ව්‍යාජ පැමිණිල්ලක් ඉදිරිපත් කර පොලීසිය නොමග යැවීම සම්බන්ධයෙන් මහියංගනය ප්‍රාදේශීය සභා මන්ත්‍රී පූජ්‍ය වටරැක විජිත හිමිට එරෙහිව නඩු පැවරීමට පොලීසිය තීරණය කර තිබේ. උන්වහන්සේගේ පැමිණිල්ල ව්‍යාජ එකක් බවට මේ වන විට තහවුරු වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය . පූජ්‍ය වටරැක විජිත හිමි පානදුර හිරන ප්‍රදේශයේ මාර්ගයක් අසළ පහරකෑමට ලක්ව වැටී සිටියදී පසුගියදා සොයාගනු ලැබුණි. ඉන් අනතුරුව උන්වහන්සේ රෝහල් ගත කරනු ලැබු අතර ප්‍රශ්න කිරීම්වලදී ප්‍රකාශ කළේ කිසියම් පිරිසක් තමාට පහර දී අදාළ ස්ථානයේ දමා ගිය බවයි. කෙසේ වෙතත් සිද්ධිය සම්බන්ධයෙන් සිදුකළ විමර්ශන වලදී වටරැක විජිත හිමිගේ සිරුරේ තිබු තුවාල උන්වහන්සේ විසින්ම සිදුකර ගන්නා ලද ඒවා බව තහවුරු වු බව පොලිස් මාධ්‍ය ප්‍රකාශකවරයා සඳහන් කළේය. තුවාල සිදුකර ගැනීමෙන් අනතුරුව වටරැක විජිත හිමිගේ ඥාතියෙකු විසින් උන්වහන්සේ පානදුර හිරන ප්‍රදේශයේ දමාගොස් ඇති බව පොලීසිය සිදුකළ විමර්ශනවලදී අනාවරණය වී තිබේ.", "URL": "https://sinhala.adaderana.lk/news.php?nid=44151", "Category": null, "Parent URL": null}