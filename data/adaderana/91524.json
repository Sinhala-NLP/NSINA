{"Source": "Adaderana", "Timestamp": "June 26, 2018 12:04 pm", "Headline": "ඇවන්ගාඩ් සමාගමේ සභාපතිගේ නඩු විභාගය කල්යයි", "News Content": "රුපියල් ලක්ෂ 355 ක අල්ලසක් දීම සහ ලබා ගැනීම සම්බන්ධයෙන් චෝදනා ලබා සිටින ඇවන්ගාඩ් මැරිටයිම් සමාගමේ සභාපති නිශ්ශංක යාපා සේනාධිපති සහ රක්නා ලංකා ආරක්ෂක සමාගමේ හිටපු සභාපති විශ්‍රාමික මේජර් ජනරාල් පාලිත ප්‍රනාන්දු යන අයට එරෙහිව අල්ලස් කොමිසම විසින් ගොනු කර ඇති නඩුවේ විභාගය ජුලි මස 25 වනදා දක්වා කල් දැමීමට කොළඹ මහාධිකරණය නියම කර තිබේ. මෙම නඩුව අද(26) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවූ අවස්ථාවේ විත්තිකාර විශ්‍රාමික මේජර් ජෙනරාල් පාලිත ප්‍රනාන්දු මහතා ශල්‍යකර්මයකට භාජනය වී රෝහල්ගතව සිටින බවත් ඒ බව තහවුරු කෙරෙන වෛද්‍ය වාර්තාව ද ඔහුගේ නීතිඥ වරු විසින් අධිකරණයට ඉදිරිපත් කළේය. ඒ අනුව නඩු විභාගය ජුලි මස 25දා දක්වා කල් දැමූ මහාධිකරණ විනිසුරුවරයා එදිනට සාක්ෂිකරුවන්ට අධිකරණ හමුවේ පෙනී සිටින්නැයි අවවාද කළේය. ඉකුත් රජය සමයේ ගාලු වරායේ පාවෙන අවි ගබඩාවක් පවත්වාගෙන යාමට අවශ්‍ය කටයුතු කර ගැනීම සඳහා රක්නා ලංකා සමාගමේ සභාපති වරයා ලෙස කටයුතු කළ විශ්‍රාමික මේජර් ජනරාල් පාලිත ප්‍රනාන්දු මහතාට රුපියල් ලක්ෂ 355 ක අල්ලසක් දීම සම්බන්ධයෙන් ඇවන්ගාඩ් මෙරිටයිම් සමාගමේ සභාපති නිශ්ශංක යාපා සේනාධිපති මහතාට අල්ලස් කොමිසම විසින් ගොනු කර ඇති මෙම නඩුවේ චෝදනා එල්ල කර තිබේ. එම මුදල අල්ලස් වශයෙන් ලබා ගැනීම තුළින් අල්ලස් පනත යටතේ වරදක් සිදුකර ඇතැයි ද මෙම නඩුවේ තවත් විත්තිකරු ලෙස නම් කර සිටින විශ්‍රාමික මේජර් ජනරාල් පාලිත ප්‍රනාන්දු මහතාට ද තවත් චෝදනාවක් එල්ල කර තිබේ.", "URL": "https://sinhala.adaderana.lk/news.php?nid=91524", "Category": null, "Parent URL": null}