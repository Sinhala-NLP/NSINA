{"Source": "Adaderana", "Timestamp": "January 20, 2013 10:40 am", "Headline": "බුරු‍මයෙන් චූඩා මාණික්‍යයක්", "News Content": "බුරුමයෙන් ලැබුණු චූඩා මාණික්‍යය මිහින්තලය රජමහා විහාරයේ ඓතිහාසික සේල චෛත්‍යයේ කොත්කැරැල්ලෙහි තැන්පත් කිරීම ලබන පොසොන් පොහොය දින උත්සවාකාරයෙන් සිදු කිරීමට කටයුතු යොදා ති‍බේ. පසුගිය බ්‍රහස්පතින්දා දිවයිනට වැඩම කර වු එම චූඩා මාණික්‍යය මල්වතු පාර්ශවයේ මහනාහිමියන් වෙත පිළිගැන්වීමෙන් පසු ඊයේ (19) පෙරවරුවේ මිහින්තලය වෙත වැඩම කර වු බව අද දෙරණ වාර්තාකරු සඳහන් කළේ. එම චූඩා මාණික්‍යය මිහින්තලයේ සේල චෛත්‍යය අභියස තැන්පත් කිරීමෙන් පසු සංඝයා වහන්සේගේ අනුශාසකත්වයෙන් පුද පූජා පැවැත්වීමට කටයුතු යොදා ඇත. චූඩා මාණික්‍යය සේල චෛත්‍යයේ තැන්පත් කිරීම ලබන පොසොන් පොහොය දින උත්සවාකාරයෙන් සිදුකරන බව මිහින්තලය රජමහා විහාරාධිපති වළවාහැංගුණු වැවේ ධම්මරතන හිමියෝ පවසති. බුදුන් වහන්සේ තෙවැනි වරට ලක්දිවට වැඩම කළ අවස්ථාවේ දී 500ක් මහරහතුන් ද සමගින් මෙම දාගැබ පිහිටා ඇති ස්ථානයට ද වැඩම කර මොහොතක් කල් සමවත් සුවයෙන් වැඩ සිටි බව ශාසන ඉතිහාසයේ දැක්වෙන අතරම දේවානම්පියතිස්ස රජතුමාට මිහිඳු මහරහතන් වහන්සේ හමු වූයේ ද මේ ස්ථානයේ දී බව සඳහන්ය.", "URL": "https://sinhala.adaderana.lk/news.php?nid=30912", "Category": null, "Parent URL": null}