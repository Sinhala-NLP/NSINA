{"Source": "Adaderana", "Timestamp": "June 17, 2015 08:47 am", "Headline": "අධ්‍යාපනික වීසාවට මුවාවූ මිනිස් ජාවාරමට අහුවෙන්න එපා", "News Content": "අධ්‍යාපනික වීසා ලබාදෙන මුවාවෙන් නීති විරෝධී මිනිස් ජාවාරම් සිදුකරන පුද්ගලයින්ට නොරැවටෙන ලෙස විදේශ රැකියා අමාත්‍ය තලතා අතුකෝරල මහත්මිය ජනතාවගෙන් ඉල්ලීමක් කරයි.මෙම ජාවාරම්කරුවන් විවිධ මාධ්‍ය භාවිතකරමින් මෙම ජාවාරමේ නිරතව සිටින බව ඇය කියා සිටියි.අධ්‍යාපනික වීසා ලබාදෙන බව පවසා ඒ අතරතුර අර්ධකාලීන රැකියාවල නිරතවීමට අවස්ථාව ලැබෙන බව පවසමින් මෙරට තරුණ තරුණියන්ගෙන් විශාල ලෙස මූල්‍ය වංචා සිදුකර ඇති බවට තොරතුරු ලැබී ඇති බව තලතා අතුකෝරල අමාත්‍යවරිය පෙන්වාදෙයි.විදේශ සේවා නියුක්ති කාර්යංශයේ ලිඛිත අවසරයකින් තොරව විදේශ රැකියා සඳහා යොමු වීම නීති විරෝධී බව ඇය අවධාරණය කරයි.ඔස්ට්‍රේලියාව, දකුණු කොරියාව , නවසීලන්තය, ඇමරිකාව, ජපානය, බ්‍රිතාන්‍ය වැනි රටවල අධ්‍යාපනය ලබමින් රැකියා වල නිරතවීමට හැකි බවට දැන්වීම් පළ කරමින් මෙම ජාවාරමේ නිරත වන බව සඳහන්ය.එවැනි ආයතන 15ක් සහ විදේශ සේවා නියුක්ති කාර්යංශයේ ලියාපදිංචි නොවී දැන්වීම් පළ කරන ආයතන 07ක් හඳුනාගෙන ඇති බව විදේශ රැකියා අමාත්‍ය තලතා අතුකෝරල මහත්මිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=52051", "Category": null, "Parent URL": null}