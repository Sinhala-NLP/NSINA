{"Source": "Adaderana", "Timestamp": "July 2, 2010 08:18 am", "Headline": "ලංකාවේ ලැබූ අත්දැකීම් අනෙක් රටවලට ආදර්ශයක්", "News Content": "ත්‍රස්තවාදය පරාජය කිරීමේ දී ශ්‍රී ලංකාව ලැබූ අත්දැකීම් ත්‍රස්තවාදී අභියෝගයට මුහුණ දී සිටින ලෝකයේ සෙසු රටවලට ද ආදර්ශයක් බව ජනාධිපති මහින්ද රාජපක්ෂ මහතා පවසයි. ආරක්ෂක හමුදාවන් සතුවූ අපරිමිත මානුෂික කැපවීමෙන් ලද ජයග්‍රහණය පිළිබඳ අත්දැකීම් ත්‍රස්තවාදයට මුහුණ දී සිටින සෙසු රටවල් සමග බෙදාගැනීමට සූදානම් බව ජනාධිපතිවරයා සඳහන් කරයි. යුක්රේනයේ සංචාරයක නිරත ව සිටින ජනාධිපති මහින්ද රාජපක්ෂ මහතා ඊයේ පස්වරුවේ යුක්රේන ජාතික ආරක්ෂක අංශ විශ්ව විද්‍යාලයේ පැවති හමුවකදී මේ බව ප්‍රකාශ කළේය. වෙනත් රටක හමුදාවක් තවත් රටක අභ්‍යන්තර ගැටලුවලට විසඳුමක් නොවන බව එහිදී ජනාධිපතිවරය‍ා වැඩිදුරටත් පෙන්ව‍ාදුන්නේය. රටක අභ්‍යන්තර ගැටලු විසඳා ගැනීමේ දී එම රටේ ජනතාවගේ සහයෝගය ලබාගැනීම අනිවාර්යෙන්ම අවශ්‍ය වන බව ද ජනාධිපති මහින්ද රාජපක්ෂ මහතා අවධාරණය කළේය.", "URL": "https://sinhala.adaderana.lk/news.php?nid=9333", "Category": null, "Parent URL": null}