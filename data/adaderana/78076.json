{"Source": "Adaderana", "Timestamp": "September 27, 2017 04:22 pm", "Headline": "ස්වීට්සර්ලන්ත තානාපති අධිකරණ අමාත්‍යවරිය මුණගැසේ", "News Content": "යුක්තිය පසිඳලීම කාර්යක්ෂමව සිදු කිරීමටත් අධිකරණ කටයුතුවලදී ඇති නඩු ප්‍රමාදයට විසදුම් ලබාදීමට සහ ස්ත්‍රී පුරුෂ සමානාත්මතාවය ඇති කිරීම සඳහා වත්මන් රජය පියවර රැසක් ගෙන ඇති බව අමාත්‍ය තලතා අතුකෝරල මහත්මිය පවසයි. අධිකරණ හා විදේශ රැකියා කටයුතු අමාත්‍ය තලතා අතුකෝරල මහත්මිය මෙම අදහස් පළ කළේ ශ්‍රී ලංකාවේ ස්වීට්සර්ලන්ත තානාපති හීන්ස් වෝකර් නෙදර්කොම් මහතා හා සන්නද්ධ ශක්තිය පාලනය කිරීම පිළිබදව ජිනීවාහි අන්තර්ජාතික ආරක්ෂක අංශයේ උපදේශාත්මක කණ්ඩායම(DCAF)සමඟ අධිකරණ අමාත්‍යාංශයේදී පැවති සාකච්ඡාවකදීය. යුක්තිය පසිදලීමේ කටයුතු කාර්යක්ෂමව සිදු කිරීම ,අධිකරණයේ ස්වාධීනත්වය තහවුරු කිරීම නඩු ප්‍රමාදය අවම කිරිම සඳහා අණ පනත් සංශෝධනය ආදී කරුණු පිළිබඳව මෙහිදී අමාත්‍යවරිය විසින් එම නියෝජිත පිරිස දැනුවත් කරන ලදී. සංවිධානාත්මක අපරාධ මර්දනය කිරිම, නීති විරෝධි අවිධිමත් සංක්‍රමණ ,අන්තර්ජාතික අපරාධ වැනි කරුණුවලදී ශ්‍රී ලංකාවට උපරිම සහාය ලබා දෙන බව මෙහිදී එම නියෝජිත පිරිස සඳහන් කළේය. වින්දිතයින් හා සාක්ෂිකරුවන් ආරක්ෂා කිරීම සඳහා රජය විසින් අධිකාරියක් පිහිටුවා ඇති බවත් එහි කටයුතු මේ වන විට සාර්ථකව සිදු වන බවත් අමාත්‍යවරිය මෙහිදී සඳහන් කළ අතර එම නියෝජිත පිරිස ප්‍රකාශ කළේ අධිකාරියේ කටයුතු සඳහා තාක්ෂණික සහාය ලබාදීමට කටයුතු කරන බවයි. ශ්‍රී ලංකාවට මත්ද්‍රව්‍ය ගෙන එනු ලබන පුද්ගලයින්, මත්ද්‍රව්‍ය භාවිතා කරන්නන් ,මත්ද්‍රව්‍ය විකුණනු ලබන පුද්ගලයින් පාලනය කිරීම සඳහා ද තාක්ෂණික හා අනෙකුත් අවශ්‍ය සහාය ලබා දිය හැකි බව ද මෙහිදි නියෝජිත පිරිස සඳහන් කළේය. මෙරට අධිකරණ නිලධාරීන්ගේ සංඛ්‍යාව, නීතිපති දෙපාර්තමේන්තුව ,රජයේ රස පරීක්ෂක දෙපාර්තමේන්තුව, නීති කෙටුම්පත් දෙපාර්තමේන්තුවේ කටයුතු සාර්ථකව හා කාර්යක්ෂමව සිදු කරන ආකාරය පිළිබදව මෙහිදී සාකච්ඡා විය. (DCAF) ජිනීවා මධ්‍යස්ථානය ස්විට්සර්ලන්ත රජය විසින් 2000 වසරේ ඔක්තෝම්බර් මස ස්ථාපිත කර ඇති අතර හවුල්කාර රාජ්‍යන්ට අන්තර්ජාතික මූලධර්ම සහ දේශීය වශයෙන් උපයෝගී කර ගත හැකි වඩාත් හොඳ පරිචයක් ළගා කර ගැනිමට ප්‍රතිසංස්කරණ සිදු කිරීම, රාජ්‍යන්ගේ ආරක්ෂක අංශයන්හි පාලනය වැඩි දියුණු කිරීම සඳහා සහාය දැක්වීම මෙම මධ්‍යස්ථානය සිදු කරයි. සන්නද්ධ ශක්තිය පාලනය කිරීම පිළිබදව ජිනීවාහි අන්තර්ජාතික ආරක්ෂක අංශයේ උපදේශාත්මක කණ්ඩායම(DCAF)විසින් අභ්‍යන්තර ගැටුම්වලින් බලපෑමට ලක් වු රාජ්‍යන්ට ආරක්ෂාව සැපයීම ,යුක්තිය ඉටු කිරීම සඳහා ප්‍රායෝගික වශයෙන් සහාය ලබාදීම සිදු කරයි.මෙහිදී එම කණ්ඩායම විසින් අදාළ සේවාවන් සඳහා උපදෙස් සැපයීම නියෝජනය කිරීම සහ සමාජ සහභාගිත්වය අවබෝධාත්මක සේවාවන් පුහුණු කිරීම් සහ හැකියාවන් සංවර්ධනය සඳහා සේවාවන් ලබා දෙයි.", "URL": "https://sinhala.adaderana.lk/news.php?nid=78076", "Category": null, "Parent URL": null}