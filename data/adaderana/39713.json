{"Source": "Adaderana", "Timestamp": "December 19, 2013 04:08 pm", "Headline": " මේක කුඩු - එතනෝල් - කැසිනෝ සන්ධාන ආණ්ඩුවක්", "News Content": "ආණ්ඩුව විසින් කුඩු මුදලාලිලාට දඬුවම් නොකරන බවත්, මාධ්‍යවේදීන්ට සිදුව ඇත්තේ ඒ පිළිබඳ පුරාවෘත්ත ලිවීම බවත් ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී අනුර කුමාර දිසානායක මහතා පවසයි. අද (19) කොළඹ පැවති මාධ්‍ය හමුවකදී හෙතෙම මේ බව කියා සිටියේය. එහිදී ඔහු මෙසේද සඳහන් කළේය. අපේ රටේ කුඩු, එතනෝල් මහා පරිමාණ ලෙස අත් අඩංගුවට ගන්නවා. පසුගියදා කුඩු කිලෝ 261ක් අත්අඩංගුවට ගත්තා. පාන් පුච්චන්න පුළුවන් තරම් කුඩු ප‍්‍රමාණයක්. එතනෝල් කන්ටේනර් 7-8 අත් අඩංගුවට ගන්නවා. මේ ආකාරයට මහා පරිමාණ ලෙස කුඩු, එතනෝල්, කැසිනෝ ව්‍යාප්ත වෙන්නේ ඇයි? මීට පෙර ස්කාගාර අයිතිකරුවන්, කුඩු මුදලාලිලා, කැසිනෝ මුදලාලිලා ආණ්ඩුවට උදව් කළා. ඔවුන් කුමන ආණ්ඩුවක් ආවත් ආණ්ඩුවට උදව් කරනවා. දැන් ස්කාගාර අයිතිකරුවන්, කුඩු මුදලාලිලා ආණ්ඩු කරනවා. කැසිනෝ මුදලාලිලා පරිපාලන නිළධාරීන්. ඒ අය ආණ්ඩුවට උදව් කරන වෙලාවේ අත් අඩංගුවට ගත්තේ කුඩු ග‍්‍රෑම් 500ක් එතනෝල් බැරල් 1-2ක් වගේ සුළු ප‍්‍රමාණයක්. ඒ අයම ආණ්ඩු කරන විට හසුවන්නේ කුඩු මිටි පහ හමාරක්, එතනෝල් කන්ටේනර් 7-8ක් වගේ මහා පරිමාණයෙන්. මේ වෙනස තමයි දැන් මතුවෙලා තිබෙන්නේ. ඒ නිසාම තමයි ආණ්ඩුව ඒ අයට දඬුවම් කරන්නේ නැත්තේ. දඬුවම් දෙන්න ඉන්න අයම කුඩු, එතනෝල් ගෙන්වනවා. මාධ්‍යයට කරන්න පුලූවන් කුඩු ජාවාරම්, එතනෝල් ජාවාරම්, කැසිනෝ ජාවාරම් පිළිබඳ පිටු ගණන් පුරාවෘත්ත ලියන්නයි. එතැනින් එහාට දඬුවමක් නැහැ. මේක අමුතු සන්ධානයක්. කුඩු, එතනෝල්, කැසිනෝ සන්ධාන ආණ්ඩුවක්. රාජපක්‍ෂ කරන්නේ මුලූ රටම කුඩුවලින්, එතනෝල්වලින් පුරවන එකයි. රේගු නිළධාරීන් කුඩු අල්ලන්න යනවා කියන්නේ ඉතාම අනතුරුදායක දෙයක්. ඔවුන්ගේ ජීවිතයට පවා තර්ජන තිබෙනවා. රේගු නිළධාරීන් එවැනි අවස්ථාවල ඝාතනය වෙලත් තිබෙනවා. වසර කිහිපයකට පෙර ඒ ආකාරයට කුඩු කිලෝ 8ක් අත් අඩංගුවට ගත්තා. නමුත් නීතිපතිවරයා විසින් සාක්‍ෂි නැහැ කියලා නඩුව ඉල්ලා අස්කර ගත්තා. කුඩුත් තියෙනවා. අල්ලා ගත්තු පුද්ගලයාත් ඉන්නවා. සාක්‍ෂි දෙන්න රේගු නිළධාරියාත් ඉන්නවා නම් සාක්‍ෂි නැහැ කියන්නේ කොහොමද? ඔබ දන්නවා නීතිපති දෙපාර්තමේන්තුව මීට පෙර තිබුණේ අධිකරණ අමාත්‍යාංශය යටතේ. දැන් එම ආයතනය රාජපක්‍ෂ ජනාධිපතිවරයා යටතට පත්කරගෙන තිබෙනවා. අධිකරණ ඇමතිවරයාට කරන්න තිබෙන්නේ ගොඩනැගිලිවල හුණු ගාන එක විතරයි. නීතිපති දෙපාර්තමේන්තුවේ සියලූම දේවල්වලට නියෝග නිකුත් කරන්නේ ජනාධිපතිවරයායි. ඒ කියන්නේ කුඩු කිලෝ 08 නඩුව නිදහස් කරන්න කියලා නියෝග කරන්නේ රාජපක්‍ෂ ජනාධිපතිවරයා.", "URL": "https://sinhala.adaderana.lk/news.php?nid=39713", "Category": null, "Parent URL": null}