{"Source": "Adaderana", "Timestamp": "February 9, 2016 03:00 pm", "Headline": "ගුරු හිඟයට සිසුන්-දෙමාපියන් උද්ඝෝෂණයක", "News Content": "අනුරාධපුර වන්නිපලුගොල්ලෑව විද්‍යාලයේ සිසුන් සහ ඔවුන්ගේ දෙමාපියන් පිරිසක් උද්ඝෝෂණයක නිරත වී තිබේ.කලක සිට විද්‍යාලයේ පවතින ගුරු හිඟයට උතුරු මැද පළාත් අධ්‍යාපන බලධාරීන් විසඳුමක් ලබානොදීමට විරෝධය පළ කරමින් ඔවුන් උද්ඝෝෂණයේ නිරත වු බව අද දෙරණ වාර්තාකරු පැවසුවේය.උද්ඝෝෂකයින් අනුරාධපුර ගම්බිරිස් වැව මාර්ගය අවහිර කරමින් උද්ඝෝෂණයේ නිරත වී ඇති අතර ඒ හේතුවෙන් එම මාර්ගයේ ගමනාගමන කටයුතු සඳහා ද බාධා එල්ල වී තිබුණි.අදාළ පාසල අනුරාධපුර නගරයේ සිට කිලෝමීටර් 30ක් පමණ දුරින් පිහිටා ඇති දුෂ්කර පාසලක් වශයෙන් සැළකෙන බව සඳහන්ය.පළමු ශ්‍රේණියේ සිට සාමාන්‍ය පෙළ දක්වා පංති පැවැත්වෙන මෙම විද්‍යාලයේ සිසු සිසුවියන් 134 දෙනෙකු මේ වන විට අධ්‍යාපනය හදාරණ බව වාර්තා වෙයි.විදුහල්පතිනිය ඇතුළුව විද්‍යාලයේ ගුරුවරුන් දස දෙනෙකු සිටිය ද ගණිතය, විද්‍යාව, ඉංග්‍රිසි, චිත්‍ර, නැටුම්, සංගීතය සහ දෙමළ යන විෂයන් සඳහා ගුරුවරුන් නොමැති බව උද්ඝෝෂණයේ නිරතවූවන් පවසයි.", "URL": "https://sinhala.adaderana.lk/news.php?nid=57054", "Category": null, "Parent URL": null}