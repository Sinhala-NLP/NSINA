{"Source": "Adaderana", "Timestamp": "February 25, 2019 04:39 pm", "Headline": "තිනර් බැරලයක් පිපිරී දස හැවිරිදි දරුවා ජීවිතයට සමුදෙයි", "News Content": "පොළොන්නරුව, ගල්කැටිදමන ප්‍රදේශයේ පිහිටි නිවසක් තුළ තිනර් අඩංගු බැරලයක් පිපිරීම හේතුවෙන් දස හැවිරිදි කුඩා දරුවෙක් මියගොස් තවත් 16 හැවිරිදි කුඩා දරුවෙකු බරපතළ තුවාල ලබා පොළොන්නරුව මහ රෝහලට ඇතුළත් කර තිබේ. ඊයේ(24) මෙම අනතුර සිදුව ඇති බව අද දෙරණ වාර්තාකරු පවසයි. මෙලෙස මියගොස් ඇත්තේ පුලතිසිපුර, ගල්කැටිදමන ප්‍රදේශයේ පදිංචි 10 හැවිරිදි පිරිමි දරුවෙකි. මේ අතර අදාළ අනතුරින් තුවාල ලැබූ 16 හැවිරිදි දරුවාට අද(25) ශල්‍යකර්මයක් සිදු කර ඇති අතර ඔහු පොළොන්නරුව මහ රෝහලේ දැඩිසත්කාර ඒකකයේ ප්‍රථිකාර ලබයි. මෙලෙස තුවාල ලබා රෝහල් ගතකර ඇත්තේ මාතලේ පදිංචි කුඩා දරුවෙක් වන අතර ඔහු ඥාති නිවසකට ගොස් සිටියදී මෙම අනතුරට මුහුණදී ඇති බව අප වාර්තාකරු පැවසීය. සිද්ධිය සම්බන්ධයෙන් පුලතිසිපුර පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=105015", "Category": null, "Parent URL": null}