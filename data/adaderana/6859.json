{"Source": "Adaderana", "Timestamp": "February 22, 2010 08:26 am", "Headline": "දිස්ත්‍රික් 18ක සන්ධාන නාමලේඛනය සම්පුර්ණයි", "News Content": "මෙවර මැතිවරණය සඳහා තරඟ වදින එක්සත් ජනතා නිදහස් සන්ධානයේ අපේක්ෂක නාමලේඛනය දිස්ත්‍රික් 18ක් සඳහා සම්පුර්ණ කර ඇති බව එම පක්ෂයේ මහලේකම් අමාත්‍ය සුසිල් ප්‍රේම්ජයන්ත් මහතා පවසයි. එම දිස්ත්‍රික් දහ අටෙහි නාමයෝජනා සඳහා මේ වන විට අත්සන් තබා අවසන් බව ඔහු සඳහන් කරයි. උතුරු නැගෙනහිර දිස්ත්‍රික් කිහිපයක් සඳහා පමණක් ඉදිරියේදී නාමයෝජනා අත්සන් කිරීමට නියමිත බව අමාත්‍යවරයා ප්‍රකාශ කළේය. මේ අතර අද දිනයේ ගම්පහ සහ හම්බන්තොට දිස්ත්‍රික්ක සඳහා නාමයෝජනා භාරදෙන බව සුසිල් ප්‍රේම්ජයන්ත් මහතා පවසයි. ඉදිරි දින කිහිපය තුළ සියලු දිස්ත්‍රික් සඳහා නාමයෝජනා භාරදී අවසන් කරන බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=6859", "Category": null, "Parent URL": null}