{"Source": "Adaderana", "Timestamp": "August 30, 2016 05:15 pm", "Headline": "ෆයිසර් ඔක්තෝබර් 31 තෙක් තවත් කල්දෙයි", "News Content": "කොට්ඨාස සීමා නිර්ණය පිළිබඳ අභියාචනා විමර්ශනය ඔක්තෝබර් මස 31 වන දින වන විට අවසන් කරන ලෙස පළාත් සභා හා පළාත් පාලන අමාත්‍ය ෆයිසර් මුස්තාෆා මහතා අදාළ නිලධාරීන්ට උපදෙස් ලබා දී තිබේ.මෙම අභියාචනා විමර්ශනය සඳහා පත් කළ විමර්ශන කමිටුවේ නිලධාරීන්ට අමාත්‍යවරයා විසින් අද දිනයේ මෙම උපදෙස් ලබාදුන් බව පළාත් සභා හා පළාත් පාලන අමාත්‍යාංශය සඳහන් කළේය.කෙසේවෙතත් මෙම අභියාචනා විමර්ශනය සඳහා තවත් කාලයක් අවශ්‍ය බව එම කමිටුව විසින් සිදුකළ ඉල්ලීමකට අනුව අමාත්‍යවරයා මෙම උපදෙස් ලබා දී ඇති බව සඳහන්ය.පසුගිය වසරේ අගෝස්තු මාසයේ ගැසට් කළ කොට්ඨාස සීමා නිර්ණය වාර්තාවේ ගැටළු පිළිබඳව දේශපාලන පක්ෂ සිවිල් සංවිධාන සහ මහජනතාව අභියාචනා ඉදිරිපත් කර තිබුණි.අභියාචනා 2000ට ආසන්න සංඛ්‍යාවක් ඉදිරිපත්ව තිබූ අතර ඒවා විමර්ශනය සඳහා අමාත්‍ය ෆයිසර් මුස්තාෆා මහතා විසින් සියළු දේශපාලන පක්ෂ නියෝජිතයන්ගෙන් සමන්විත කමිටුවක් පත් කරනු ලැබුවේය.එම කමිටුව මේ වන විට අභියාචනා විමර්ශනය සියයට 90කින් පමණ අවසන් කර ඇත.ඒ අනුව සංශෝධිත කොට්ඨාස සිතියම් ගත කිරීමට මිනින්දෝරු දෙපාර්තමේන්තුවට ලබා දී ඇති බව පළාත් සභා හා පළාත් පාලන අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=63617", "Category": null, "Parent URL": null}