{"Source": "Adaderana", "Timestamp": "July 29, 2013 02:39 pm", "Headline": "උසස් පෙළ 05 - ශිෂ්‍යත්වය 25 ඇරඹෙයි - ගිය වසරේ රු.15,000 ක් අමුණලා එවලා ", "News Content": "අපොස උසස් පෙළ විභාගය ලබන අගෝස්තු මස 05 වැනිදා සිට 31 වැනිදා දක්වා දිවයින පුරා විභාග මධ්‍යස්ථාන 2164 දී පැවැත්වීමට කටයුතු යොදා තිබේ. මෙවර අ.පො.ස (උ/පෙ) විභාගයට නව නිර්දේශය යටතේ සිසුන් 2,80,560 ක් පෙනී සිටින බවත් , පැරණි විෂය නිර්දේශය යටතේ 12, 146 ක් පෙනී සිටින බවත් විභාග කොමසාරිස් ජනරාල් විභාග කොමසාරිස් ඩබ්ලිව්.එම්.එන්.ජේ. පුෂ්පකුමාර මහතා කියා සිටියි. පිළිතුරු පත්‍ර එකතු කිරීමේ මධ්‍යස්ථාන 32 ක් ක්‍රියාත්මක වන බව විභාග කොමසාරිස්වරයා අද (29) කොළඹ පැවති මාධ්‍ය හමුවකදී සඳහන් කළේය. විභාග කටයුතු සඳහා කාර්ය මණ්ඩලය ලෙස 16,268 ක් සේවය කරනු ඇති බවත්, පිළිතුරු පත්‍ර බැලීම සඳහා 18,200 ක් කටයුතු කරනු ඇති බවත් ඔහු පැවසුවේය. එසේම ශිෂ්‍යත්ව විභාගය ද මේ මස 25 වැනිදා පෙරවරු 9.30ට ආරම්භ කිරීමට කටයුතු යොදා ඇති බවත් , සිසු-සිසුවියන් සිංහල මාධ්‍යයෙන් 2,49,386 ක්ද, දෙමළ මාධ්‍යයෙන් 80, 329 ක්ද ශිෂ්‍යත්ව විභාගයට පෙනී සිටින බවත් පුෂ්පකුමාර මහතා කියා සිටියේය. එසේම 2013 ජූනි මස 21 වන දින නිකුත් කරන ලද ගැසට් නිවේදනයට අනුව අ.පො.ස උසස් පෙළ විභාගය ආරම්භ කිරීමට දින 5 ට ප්‍රථමයෙන් සියලුම උපකාරක පංති, පුනරීක්ෂණ, අනුමාන ප්‍රශ්නෝත්තර සාකච්ඡා කිරීම තහනම් කර ඇති බව කොමසාරිස්වරයා සිහිපත් කළේය. පසුගිය වසරේ ද්‍රවිඩ මාධ්‍යයෙන් පෙනී සිටි සිසුවෙක් පිළිතුරු පත්‍රයේ අමුණා රු.15,000 ක මුදලක් එවා තිබුණු බවත් , එවැනි නොහොබිනා ක්‍රියා සිදු නොකළ යුතු බවත් පුෂ්පකුමාර මහතා අවධාරණය කළේය. විභාග අපේක්ෂකයින්ට යම් අක්‍රමිකතාවක් හෝ අසාධාරණයක් සිදුවීනම් පොලිස් මූලස්ථානයට හෝ විභාග දෙපාර්තමේන්තුවට දැනුම් දිය හැකි බව ඔහු පෙන්වා දුන්නේය. ඒ අනුව පොලිස් මූලස්ථානයේ 2421111 හෝ ‍ෆැක්ස් අංක 0112 784422 ට පැමිණිල්ල යොමු කළ හැකි බවත් , ඊට අමතරව 0112 7844208, 0112 784537, 0113 188350 යන අංක මගින් පැය 24 පුරාම විභාග දෙපාර්තමේන්තුව ඇමතිය හැකි බවත් විභාග කො‍මසාරිස් ජනරාල්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=36195", "Category": null, "Parent URL": null}