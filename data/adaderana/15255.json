{"Source": "Adaderana", "Timestamp": "April 4, 2011 08:39 am", "Headline": "අවසන් තරගයෙන් පසු පහරදීමේ සිද්ධියකට 10 ක් අත්අඩංගුවට", "News Content": "ලෝක කුසලාන ක්‍රිකට් තරගාවලියේ අවසන් මහා තරගය නිමාවීමෙන් පසු හැටන් ප්‍රදේශයේ නිවෙස් කිහිපයකට පහරදීම සම්බන්ධයෙන් සැකකරුවන් 10 දෙනෙකු අත්අඩංගුවට ගෙන ඇති බව පොලිසිය පවසයි. ඔවුන්ගෙන් පස් දෙනෙකු ඊයේ(03) හැටන් මහේස්ත්‍රාත් අධිකරණයට ඉදිරිපත් කිරීමෙන් පසු ලබන 15 වැනි දින දක්වා රක්ෂිත බන්ධනාගාර ගතකර තිබේ. අදාළ සිද්ධිය සම්බන්ධයෙන් පුද්ගලයන් 29 දෙනෙකුගේ නම් පොලිසියට ලබාදී ඇති බව ලංකා කම්කරු කොන්ග්‍රසයේ සභාපති මුත්තුශිවලිංගම් මහතා ප්‍රකාශ කළේය. සියලු සැකකරුවන් අද(04) දිනය තුළ අත්අඩංගුවට නොගන්නේ නම් හැටන් නගරය තුළ විරෝධතා ව්‍යාපාරයක නිරත වන බව ඔහු පවසයි. මේ අතර හැටන් නගරයේ ආරක්ෂාව සඳහා අතිරේක පොලිස් කණ්ඩායමක් ද යොදවා ඇති බව හැටන් පොලිසිය සඳහන් කරනු ලැබීය.", "URL": "https://sinhala.adaderana.lk/news.php?nid=15255", "Category": null, "Parent URL": null}