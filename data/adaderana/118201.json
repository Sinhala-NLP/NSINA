{"Source": "Adaderana", "Timestamp": "September 3, 2019 09:31 pm", "Headline": "ජනපතිගේ ජන්ම දිනය නිමිත්තෙන් දානමය පුණ්‍ය කර්මයක්", "News Content": "අදට යෙදී ඇති ජනාධිපති මෛත්‍රීපාල සිරිසේන මහතාගේ 68වන ජන්ම දිනය නිමිත්තෙන් දානමය පුණ්‍ය කර්මයක් අද (03) දහවල් ජනාධිපතිනිල නිවසේ දී පැවැත්විණි. මහා සංඝරත්නය 68 නමක් විෂයෙහි දානමය පුණ්‍ය කර්මය සිදුකෙරුණු අතර රාමඤ්ඤ නිකායේ මහෝපාධ්‍යාය ශ්‍රී කල්‍යාණි යෝගාශ්‍රම සංස්ථාවේ ප්‍රධාන අනුශාසක පූජ්‍ය පහළ පිටියල ජනානන්දාභිධාන ස්වාමින් වහන්සේ ප්‍රමුඛ මහා සංඝරත්නය ඊට වැඩමකර සිටියහ. මෙහිදී මහා සංඝරත්නය විසින් ජනාධිපතිවරයාට සෙත් පිරිත් සජ්ජායනා කර ආශිර්වාද පළ කළහ. මේ අතර ජනාධිපතිවරයාගේ ජන්ම දිනය නිමිත්තෙන් ආශිර්වාද පතා සංවිධානය කළ විශේෂ ආශිර්වාද බෝධි පූජා පිංකමක් ද අද පස්වරුවේ හුණුපිටිය ගංගාරාම විහාරස්ථානයේ දී පැවැත්වුණු අතර, එම අවස්ථාවට ද සහභාගීවූ ජනාධිපතිවරයා ආශිර්වාද ලබා ගත්තේය. ගංගාරාම විහාරාධිකාරී පූජ්‍ය කිරින්දේ අස්සජි ස්වාමින් වහන්සේ විසින් මෙහිදී ආගමික වතාවත් සිදුකරමින් ජනාධිපතිවරයා වෙත ආශිර්වාද පළ කළේය. දේශපාලන ක්ෂේත්‍රයේ සහ ජනාධිපතිවරයාගේ හිතවතුන් පිරිසක් මේ අවස්ථාවට එක්ව සිටියහ.", "URL": "https://sinhala.adaderana.lk/news.php?nid=118201", "Category": null, "Parent URL": null}