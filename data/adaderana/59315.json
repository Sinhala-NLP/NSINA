{"Source": "Adaderana", "Timestamp": "April 19, 2016 02:20 pm", "Headline": "ඉන්දියානුවන් 7දෙනාට ස්ථාන මාරුවක්", "News Content": "ශ්‍රී ලංකාව හා ඉන්දියාව අතර වකුගඩු ජාවාරමට අදාළව අත්අඩංගුවට ගෙන සිටින ඉන්දීය ජාතිකයන් 07 දෙනා කොළඹ රිමාන්ඩ් බන්ධනාගාරය වෙත මාරු කර යවන ලෙස අධිකරණය නියෝග කර තිබේ.කොළඹ අපරාධ කොට්ඨාසය කරන ලද ඉල්ලීමක් සළකා බැලීමෙන් අනතුරුව කොළඹ අතිරේක මහේස්ත්‍රාත් නිශාන්ත පීරිස් මහතා එම නියෝගය ලබාදුන් බවයි අද දෙරණ අධිකරණ වාර්තාකරු සඳහන් කළේ.වකුගඩු ජාවාරම සම්බන්ධයෙන් අත්අඩංගුවට ගෙන සිටි ඉන්දීය ජාතිකයන් 08 දෙනෙකු මිරිහාන විශේෂ රැඳවුම් මධ්‍යස්ථානයේ රඳවා සිටි අතර ඉන් එක් රැඳවියෙකු පළාගොස් ඇති බව ඊයේ(18) පොලීසිය අධිකරණයට දැනුම් දී ඇත.මිරිහාන රැඳවුම් මධ්‍යස්ථානයේ ආරක්ෂාව ප්‍රමාණවත් නොවන බැවින් සෙසු ඉන්දීය ජාතිකයන් 07 දෙනා කොළඹ රිමාන්ඩ් බන්ධනාගාරයට මාරු කර යවන ලෙස කොළඹ අපරාධ කොට්ඨාසය අධිකරණයෙන් ඉල්ලා ඇත. ඒ අනුව එම සැකකාර ඉන්දීය ජාතිකයන් 07 දෙනා ඊළග නඩු දිනයේදී කොළඹ රිමාන්ඩ් බන්ධනාගාරයේ සිට අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් නිශාන්ත පීරිස් මහතා නියෝග කර තිබේ.", "URL": "https://sinhala.adaderana.lk/news.php?nid=59315", "Category": null, "Parent URL": null}