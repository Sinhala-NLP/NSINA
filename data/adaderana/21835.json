{"Source": "Adaderana", "Timestamp": "February 2, 2012 06:01 pm", "Headline": "සයිප්‍රසය හා ශ්‍රී ලංකාව අතර රාජ්‍ය තාන්ත්‍රික සබඳතා ශක්තිමත් කරන්න යයි", "News Content": "ශ්‍රී ලංකාව සහ සයිප්‍රසය අතර රාජ්‍ය තාන්ත්‍රික සබඳතා තවදුරටත් ශක්තිමත් කිරීම පිළිබඳ අවධානය යොමුව ඇති බව මෙරට සයිප්‍රස් මහකොමසාරිස් නෙෆ්ෂිකා ක්‍රොවුස්ටි මහත්මිය පවසයි. නොබැඳි ජාතීන්ගේ සංගමයෙන් ඉවත් වූ සයිප්‍රසය යුරෝපා ආර්ථික හවුලට සම්බන්ධ වී සිටින බැවින් විවිධ ක්ෂේත්‍ර පිළිබඳ ශ්‍රී ලංකාව වෙනුවෙන් පෙනී සිටීමේ හැකියාව ඇති බව ඇය සඳහන් කරයි. මේ වන විට 20,000 කට අධික ලියාපදිංචි ශ්‍රී ලාංකිකයින් පිරිසක් සයිප්‍රසයේ සේවය කරන බව ද ක්‍රොවුස්ටි මහත්මිය පවසයි. මෙරට සයිප්‍රස් මහකොමසාරිස්වරිය වශයෙන් සිව් වසරක සේවා කාලය අවසන් කිරීම නිල වශයෙන් දැනුම් දීම සඳහා අග්‍රාමාත්‍ය දි.මු. ජයරත්න මහතා අද පෙරවරුවේ හමුවූ අවස්ථාවේ දී ක්‍රොවුස්ටි මහත්මිය මේ බව ප්‍රකාශ කළ බව අග්‍රාමාත්‍ය කාර්යාලය සඳහන් කරයි.", "URL": "https://sinhala.adaderana.lk/news.php?nid=21835", "Category": null, "Parent URL": null}