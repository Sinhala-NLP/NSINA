{"Source": "Adaderana", "Timestamp": "May 30, 2018 06:14 pm", "Headline": "දකුණේ උණ රෝගයෙන් ඔය කියන තරම් මැරුණේ නෑ", "News Content": "දකුණු පළාතේ පැතිර යන වෛරස් උණ රෝගය පාලනය කිරීම සඳහා රජය ගතහැකි සෑම පියවරක්ම ගෙන ඇති බව සෞඛ්‍ය අමාත්‍ය රාජිත සේනාරත්න මහතා පවසයි. ජීනීවා හිදී පැවති ලෝක සෞඛ්‍ය සංවිධානයේ වාර්ශික සම්මේලනයට සහභාගී වී අද(30) පෙරවරුවේ යළි දිවයිනට පැමිණි අවස්ථාවේ අමාත්‍යවරයා මේ බව සඳහන් කළේය. ලෝක සෞඛ්‍ය සංවිධානයේ වාර්ෂික සම්මේලනයේදී එම සංවිධානයේ උප සභාපති ධුරයට පත්වූ සෞඛ්‍ය අමාත්‍ය රාජිත සේනාරත්න මහතා අද පෙරවරුවේ දිවයිනට පැමිණියේය. අමාත්‍යවරයාට ආශිර්වාද කිරීම සඳහා මහා සංඝරත්නය ගුවන්තොටුපළට වැඩම කර සිටියේය. ලෝක සෞඛ්‍ය සංවිධානයේ උපසභාපතිධුරයට පත්වූ අමාත්‍යවරයාට ගුවන්තොටුපළ ඉදිරිපිට රැදී සිටි අධාරකරුවන්ගෙන් හිමිවු‍ණේ උණුසුම් පිළිගැනීමක්. මෙහිදී අමාත්‍යවරයා වැඩි දුරටත් කියා සිටියේ, මාධ්‍ය හා නොයෙකුත් සංවිධාන දේශපාලන වශයෙන් මෙම රෝගය ව්‍යාප්ත වීම භාවිතා කිරීමට උත්සහ ගන්නා බවයි. තමාට කළ හැකි සියලු දේ රෝගීන්ට ප්‍රතිකාර ලබා දීම සඳහා යොදවා ඇති බවත් වෛද්‍යවරු හා හෙදියන්ගේ හිඟකමක් තිබෙන බැවින් සියලු දේ සඳහා එකවර විසඳුම් සෙවිය නොහැකි බව ද අමාත්‍යවරයා මෙහිදී කියා සිටියේය. කෙසේ වෙතත් මෙම රෝගී තත්ත්වය නිසා මේ වන විට මිය ගොස් ඇත්තේ 9 දෙනෙකු වන බවත් මාධ්‍යවල පවසන අයුරින් දහ පහළොස් දෙනෙකු මිය ගොස් නොමැති බව ද අමාත්‍යවරයා කියා සිටියේය. මේ අතර, දකුණේ ව්‍යාප්ත උණ රෝගයෙන් මියගිය දරුවන් සංඛ්‍යාව 13 දක්වා ඉහළ ගොස් ඇතැයි දකුණු පළාත් සෞඛ්‍ය අධ්‍යක්ෂ ජී.විජේසූරිය මහතා අද දෙරණට පැවසීය.", "URL": "https://sinhala.adaderana.lk/news.php?nid=90088", "Category": null, "Parent URL": null}