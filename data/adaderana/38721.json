{"Source": "Adaderana", "Timestamp": "November 10, 2013 08:56 am", "Headline": "රුසියාව ඉතිහාසගත වැඩක් කරයි", "News Content": "ලබන වසරේ රුසියාවේ සෝචි නගරයේ පැවැත්වෙන සීත සෘතු ඔලිම්පික් තරගාවලියට අදාළ ඔලිම්පික් ගිනිසිළුව එරට ගඟනගාමීන් දෙදෙනෙකු විසින් අභ්‍යාවකාශයට ගෙන ගොස් තිබේ. සෝයුස් යානයක් මගින් පෘථිවියේ සිට කිලෝමීටර් 420ක් එපිටින් පිහිටි අභ්‍යාවකාශයට ගෙන ගිය ගිනිසිළුව එම ගඟනගාමීන් විසින් අභ්‍යාවකාශ මධ්‍යස්ථානයෙන් පිටතට රැගෙන විත් සක්මන් කිරීම විශේෂත්වයකි. මීට පෙර අවස්ථා දෙකකදී ඔලිම්පික් ගිනිසිළුව අභ්‍යාවකාශයට ගෙන ගොස් තිබුණ ද එය රැගෙන අභ්‍යාවකාශ මධ්‍යස්ථානයෙන් පිටත සක්මන් කළ ප්‍රථම අවස්ථාව මෙය වන අතර රුසියානුවන්ගේ මෙම වික්‍රමය ඉතිහාස ගත වේ.", "URL": "https://sinhala.adaderana.lk/news.php?nid=38721", "Category": null, "Parent URL": null}