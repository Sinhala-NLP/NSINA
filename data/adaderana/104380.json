{"Source": "Adaderana", "Timestamp": "February 15, 2019 12:45 pm", "Headline": "සබරගමුව සරසවියේ සිසුන් 54 කට පන්ති තහනමක්", "News Content": "නවක වධ සිද්ධියක් සම්බන්ධයෙන් සබරගමුව විශ්ව විද්‍යාලයේ සිසු සිසුවියන් 54 දෙනෙකුට පන්ති තහනමක් පනවා තිබේ. උපකුලපති මහාචාර්ය සුනිල් ශාන්ත මහතා පැවසුවේ එම විශ්ව විද්‍යාලයේ කෘෂි විද්‍යා පීඨයේ දෙවන වසරේ ඉගෙනුම ලබන සිසු සිසුවියන් පිරිසකට මෙම පන්ති තහනම පනවා ඇති බවයි. කෘෂි විද්‍යා පීඨයේ පීඨාධිපතිවරයා වෙත දින කිහිපයක සිට ලද පැමිණිලි පිළිබඳව සිදුකළ විමර්ශනයකින් අනතුරුව ඔවුන්ට සතියක කාලයක් පන්ති තහනම් කිරීමට පියවර ගෙන ඇති බව සඳහන්ය. කෙසේවෙතත් සබරගමුව විශ්ව විද්‍යාලයේ මහා ශිෂ්‍ය සංගමයේ සභාපති නිශ්ශංක ගමගේ මහතා පැවසූවේ නවක වධ සිද්ධිය මුවාවෙන් විශ්ව විද්‍යාල පාලනාධිකාරිය සිසුන් මර්දනය කිරීමට උත්සාහ දරමින් සිටින බවයි. අදාල සිද්ධියට විරෝධය පල කරමින් අඛණ්ඩව විරෝධතා ක්‍රියාමාර්ගවල නිරත වීමට කටයුතු කරන බවද ඔහු සඳහන් කළේය.", "URL": "https://sinhala.adaderana.lk/news.php?nid=104380", "Category": null, "Parent URL": null}