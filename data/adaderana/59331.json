{"Source": "Adaderana", "Timestamp": "April 20, 2016 08:26 am", "Headline": "හොරෙන් ඕස්ට්‍රේලියා යන්න ගිහින් මාට්ටු", "News Content": "නීතිවිරෝධී ලෙස ඕස්ට්‍රේලියාවට යාමට උත්සාහ කළ ශ්‍රී ලාංකිකයින් 09 දෙනෙකු නාවික හමුදාව විසින් අත්අඩංගුවට ගෙන තිබේ.මීගමුවේ සිට නාවික සැතපුම් 30 ක් පමණ බටහිරින් වූ මුහුදු ප්‍රදේශයේදී ශ්‍රී ලංකා නාවික හමුදාවේ වේග ප්‍රහාරක යාත්‍රාවක් මඟින් මොවුන් අත්අඩංගුවට ගත් බව නාවික හමුදාව ප්‍රකාශ කරයි.මෙම පිරිස අතර පිරිමි පුද්ගලයන් 5 දෙනෙකු, කාන්තාවක, කුඩා ගැහැණු ළමයෙකු හා කුඩා පිරිමි දරුවන් දෙදෙනෙක් ද වන බව වාර්තා වෙයි.රිශ්නා දුව නැමැති බහුදින ධීවර යාත්‍රාවකින් මොවුන් මීගමුව ප්‍රදේශයෙන් පිටත්ව ගොස් ඇති බව සඳහන්.ශ්‍රී ලංකා නාවික හමුදාව ලද බුද්ධි තොරතුරක් මත සිදුකළ මෙහෙයුමකදී මොවුන් අත්අඩංගුවට ගත් බව නාවික හමුදාව පවසයි.අත්අඩංගුවට ගත් පිරිස කොළඹ වරාය වෙත රැගෙන ඒමෙන් පසුව ඉදිරි විමර්ශන කටයුතු සඳහා පොලිස් අපරාධ පරීක්ෂණ දෙපාර්තමේන්තුවේ සාගරික මෙහෙයුම් අංශය වෙත භාර දීමට කටයුතු කර තිබේ.", "URL": "https://sinhala.adaderana.lk/news.php?nid=59331", "Category": null, "Parent URL": null}