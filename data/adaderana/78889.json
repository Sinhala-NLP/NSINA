{"Source": "Adaderana", "Timestamp": "October 19, 2017 11:12 am", "Headline": "එක්දින තරගාවලියේ ජය දකුණු අප්‍රිකාවට", "News Content": "සංචාරක බංගලාදේශ කණ්ඩායම සමඟ පැවැත්වෙන එක්දින ක්‍රිකට් තරඟාවලිය ජය ගැනීමට දකුණු අප්‍රිකානු කණ්ඩායම සමත්ව තිබේ. ඒ ඊයේ(19) පැවති දෙවන එක්දින තරගයෙන් ලකුණු 104ක ජයක් ලබැගැනීමත් සමඟයි. තරඟයේ කාසියේ වාසිය දිනූ බංගලාදේශ කණ්ඩායම ප්‍රථමයෙන් පන්දුවට පහරදීම සඳහා දකුණු අප්‍රිකානු කණ්ඩායමට ආරාධනා කළේය. ඒ අනුව පිටියට පිවිසි දකුණු අප්‍රිකානු කණ්ඩායම නියමිත පන්දු වාර 50 අවසානයේ කඩුලු 06ක් දැවි ලකුණු 353ක් ලබා ගත්තේය. එම ඉනිම වෙනුවෙන් ඒ.බී ඩිවිලියස් ලකුණු 176ක් හා හශීම් අම්ලා ලකුණු 85ක් ලබාගැනීමට සමත් විය. පිළිතුරු ඉනිම සඳහා පන්දුවට පහරදුන් බංගලාදේශ කණ්ඩායමට පන්දු වාර 47යි පන්දු 05ක් තුළ සියලු දෙනා දැවී ලබාගත හැකි වූයේ ලකුණු 249ක් පමණයි. ඒ අනුව තරග තුනකින් සමන්විත එක්දින තරඟාවලිය දෙකට බින්දුවක් ලෙස දකුණු අප්‍රිකානු කණ්ඩායම ජය ලබා ගත්තේය.", "URL": "https://sinhala.adaderana.lk/news.php?nid=78889", "Category": null, "Parent URL": null}