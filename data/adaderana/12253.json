{"Source": "Adaderana", "Timestamp": "November 19, 2010 09:02 am", "Headline": "ටුටිකොරින් - කොළඹ නැව් සේවය කඩිනමින් ඇරඹෙයි", "News Content": "ඉන්දියාවේ ටුටිකොරින් හා ශ්‍රී ලංකාවේ කොළඹ යන නගර අතර මගී ප්‍රවාහන නැව් සේවය කෙටි කාලයක් තුළ ආරම්භ කළ හැකි බව ඉන්දීය නාවික කටයුතු පිළිබඳ අමාත්‍ය ජී. කේ. වසන් මහතා සඳහන් කර තිබේ. අදාළ කටයුතු පිළිබඳ ශ්‍රී ලංකාව හා ඉන්දියාව අතර නිල වශයෙන් සාකච්ඡෘ පැවැත්වෙන බව ද මාධ්‍ය වෙත අදහස් දක්වමින් ඔහු ප්‍රකාශ කර ඇත. ඒ අනුව මාස 3 ක පමණ කාලයක් තුළ එම නැව් සේවය ආරම්භ කළ හැකිවනු ඇති බව ද හෙතෙම පෙන්වා දී තිබේ. රුපියල් කෝටි 3,686ක මුදලක් වැයකර ටුටිකොරින් හා චෙන්නයි වරායන් සංවර්ධන කටයුතු සිදුකිරීමට නියමිත බව ද ඉන්දීය මාධ්‍යĀවාර්තා කරයි. එමෙන්ම චෙන්නායිහි දැවැන්ත කන්ටේනර් රැඳවුම් මධ්‍යස්ථානයක් ඉදිකිරීමට ද නියමිතව ඇත. මෙම සියලු කටයුතු වල පළමු අදියර 2013 වසරේදී අවසන් කිරීමට බලාපොරොත්තු වන බවත්, දෙවන අදියර 2017 දී අවසන් කිරීමට බලාපොරොත්තු වන බවත් වසන් අමාත්‍යවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=12253", "Category": null, "Parent URL": null}