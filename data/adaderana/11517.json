{"Source": "Adaderana", "Timestamp": "October 15, 2010 04:18 pm", "Headline": "විදෙස් ගත වන මව්වරුන්ගේ දරුවන් ගැන සෙවීමට වැඩපිළිවෙලක්", "News Content": "මව්වරුන් රැකියා සඳහා විදේශ ගත වීමේදී දරුවන්ගේ රැකවරණය පිළිබඳ ගෙන ඇති ක්‍රියාමාර්ග අධීක්ෂණය කිරීමේ වැඩපිළිවෙලක් සකස් කිරීමට ජාතික ළමා ආරක්ෂක අධිකාරිය තීරණය කර තිබේ. මව්වරුන් විදේශ ගත වීමේදී දරුවන්ගේ ආරක්ෂාව පිළිබඳ නිසි ක්‍රියාමාර්ග නොගැනීම හේතුවෙන් සමාජ ගැටලු රැසක් මතුව ඇති බව එම අධිකාරියේ සභාපතිනි අනෝමා දිසානායක මහත්මිය පවසයි. ළමා ආරක්ෂක අධිකාරියේ\"1929\"දුරකථන අංකයට ලැබෙන පැමිණිලි විමර්ශනය කිරීමේ දී එය තහවුරු වන බව දිසානායක මහත්මිය සඳහන් කරයි. මේ නිසා සෑම මවක්ම රැකියා සඳහා විදේශ ගත වීමට පෙර ජාතික ළමා ආරක්ෂක අධිකාරිය හමුවට පැමිණ දරුවන් සම්බන්ධයෙන් ගෙන ඇති ආරක්ෂක විධි විධාන පිළිබඳ තහවුරු කිරීමේ ක්‍රමවේදයක් සකස් කරන බව එම අධිකාරිය පවසයි.", "URL": "https://sinhala.adaderana.lk/news.php?nid=11517", "Category": null, "Parent URL": null}