{"Source": "Adaderana", "Timestamp": "September 19, 2018 07:04 pm", "Headline": "පලාලි ගුවන්තොටුපොළ ඉන්දියාවට දිමට සැලැස්මක් නැහැ", "News Content": "පලාලි ගුවන් තොටුපොළ සංවර්ධනය කිරීම සඳහා ඉන්දීය ගුවන්සේවා අධිකාරීය එරට විදේශ කටයුතු අමාත්‍යයංශය සමඟ ගිවිසුමකට එළැඹ ඇතැයි 'ද ටයිම්ස් ඔෆ් ඉන්ඩියා' වෙබ් අඩවිය අනාවරණ කර තිබේ. කෙසේ වෙතත් ප්‍රවාහන හා සිවිල් ගුවන්සේවා අමාත්‍ය නිමල් සිරිපාල ද සිල්වා මහතා පවසන්නේ පලාලි ගුවන් තොටුපොළ සංවර්ධනය සඳහා ඉන්දියාවට ලබාදීමේ සැලැස්මක් නොමැති බවයි. 'ද ටයිම්ස් ඔෆ් ඉන්ඩියා' ඉකුත් 17 වැනිදා රාත්‍රියේ සිය වෙබ් අඩවියෙහි ඡායාරූප වාර්තාවක් පළ කරමින් සඳහන් කර තිබුණේ ඉන්දියාවට උපක්‍රමිකව වැදගත් ප්‍රදේශයක පිහිටි පලාලි ගුවන් තොටුපොළ සංවර්ධනය කිරීම සඳහා ඉන්දීය ගුවන්සේවා අධිකාරීය එරට විදේශ කටයුතු අමාත්‍යයංශය සමඟ ගිවිසුමකට එළැඹ ඇති බවයි. උතුරු පළාතෙන් ඉදිරිපත් වූ ඉල්ලීමක් පරිදි පලාලි ගුවන්තොටුපොළ සංවර්ධනය කිරීමට ඉන්දියාව මීට කලකට පෙර පොරොන්දු වී තිබූ බවත් , එමගින් උතුරේ ජනතාවට දකුණු ඉන්දියාව , මැලේසියාව හා තායිලන්තය සඳහා සෘජු ගුවන් ගමන් පහසුකම් සැලසීමට හැකි වනු ඇති බවත් එහි සඳහන් වේ. ඊට අනුව කන්කසන්තුරේ සහ මත්තල ගුවන්තොටුපොළ සංවර්ධනය කිරිමටද ඉන්දියාව යෝජනා කර ඇත. කෙසේවෙතත් ප්‍රවාහන හා සිවිල් ගුවන් සේවා අමාත්‍යවරයා පවසන්නේ පලාලි ගුවන්තොටුපොළ සංවර්ධනය කිරීමට ඉන්දියාවට ලබාදීමේ සැලැස්මක් නොමැති බවයි.", "URL": "https://sinhala.adaderana.lk/news.php?nid=96360", "Category": null, "Parent URL": null}