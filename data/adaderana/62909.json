{"Source": "Adaderana", "Timestamp": "August 9, 2016 12:49 pm", "Headline": "චීනෙන් - ඉන්දියාවෙන් බාල වෛද්‍ය උපකරණ ගෙන්වලා - රෝගීන් අනතුරේ", "News Content": "ප්‍රධාන රෝහල් රැසක ප්‍රමිතියෙන් තොර සෞඛ්‍ය උපකරණ යොදාගනිමින් ප්‍රතිකාර කටයුතු සිදුකරන බව සමස්ත ලංකා හෙද සංගමයේ සභාපති ගාමිණි කුමරසිංහ මහතා පවසයි.ඔහු සඳහන් කළේ මෙම ප්‍රමිතියෙන් තොර සෞඛ්‍ය උපකරණ හේතුවෙන් රෝගීන් දැඩි අසීරුතාවට පත්ව ඇති බවයි.ප්ලාස්ටර්, කැනියුලා (එන්නත් කටු විශේෂයක්), සේලයින් බට, ගෝස් වැනි රෝගීන් සඳහා භාවිතා කරන මෙම ද්‍රව්‍යයන් ප්‍රමිතියෙන් ‍තොර බවත්, ඒවා ඉන්දියාවෙන් හා චීනයෙන් ආනයනය කරන බවත්, හෙතෙම කියයි.ඇගයීම් කමිටුවක් මේවා පරික්ෂා කිරීමට සිටියත් එම උපකරණ භාවිතයට ගැනීමේදී නිසියාකාරව ක්‍රියාත්මක නොවීම තුළ ඒවා ඇගයුමකට ලක්වුණේ නැතිදැයි ප්‍රශ්නයක් ඇති වන බව ඒ මහතා අද පැවැති මාධ්‍ය හමුවකදී කියා සිටියේය.මේ සම්බන්ධයෙන් සෞඛ්‍ය ලේකම්වරයාට හෙට ලිඛිතව දැනුවත් කරන බවද පැවසූ ඒ මහතා මෙම උපකරණ හේතුවෙන් රෝගී ජීවිතවලට හානි සිදුවිය හැකි බවද පෙන්වාදුන්නේය.කොළඹ ජාතික රෝහල හැරුණුවිට සෙසු කුඩා රෝහල්වලට මෙම වෛද්‍ය උපකරණ බෙදාදීම සිදුවන බවද ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=62909", "Category": null, "Parent URL": null}