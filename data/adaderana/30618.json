{"Source": "Adaderana", "Timestamp": "January 9, 2013 02:33 pm", "Headline": "ඉල්ලීමක් ආවොත් ක්‍රියාමාර්ගයක් ගන්නවා", "News Content": "ශ‍්‍රී ලංකා නීති විද්‍යාලය මගින් ඉල්ලීමක් ඉදිරිපත් වන්නේ නම් 2012 වර්ෂයේ පවත්වනු ලැබූ තරඟ විභාගයේ පිළිතුරු පත‍්‍ර නැවත සමීක්ෂණයක් හෝ වෙනත් ක‍්‍රියාමාර්ගයක් ගැනීම සම්බන්ධයෙන් සලකා බැලිය හැකි බව විභාග කොමසාරිස් ජනරාල් ඩබ්.එම්.එන්.ජේ පුෂ්පකුමාර මහතා පවසයි. අදාළ විභාගය සම්බන්ධයෙන් හෝ එහි ප‍්‍රතිඵල සම්බන්ධයෙන් ගැටලුවක් ඇත්නම් ශ‍්‍රී ලංකා නීති විද්‍යාලයේ විදුහල්පතිවරයා විසින් ඒ පිළිබද විභාග දෙපාර්තමේන්තුව දැනුවත් කළ යුතු බව විභාග කොමසාරිස් ජනරාල්වරයා පෙන්වාදෙයි. එහෙත් මේ දක්වා එවැනි ඉල්ලීමක් හෝ දැනුවත් කිරීමක් සිදුකර නොමැති බව ඩබ්.එම්.එන්.ජේ පුෂ්පකුමාර මහතා සඳහන් කරයි. ශ‍්‍රී ලංකා නීති විද්‍යාලයේ 2013 අධ්‍යයන වර්ෂය සඳහා සිසුන් ඇතුළත් කර ගැනීමට වන තරඟ විභාගය ශ‍්‍රී ලංකා නීති විද්‍යාලයේ ඉල්ලීම් මත විභාග දෙපාර්තමේන්තුව විසින් 2012 වසරේ පවැත්වූ බව හෙතෙම පවසයි. විභාගය පැවැත්වීම සහ ප‍්‍රතිඵල නිකුත් කළ ආකාරය පිළිබඳ ශ‍්‍රී ලංකා නීති විද්‍යාලය සමග ඇතිකර ගත් එකඟතාවට අනුව සිදු කළ බවද විභාග කොමසාරිස් ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=30618", "Category": null, "Parent URL": null}