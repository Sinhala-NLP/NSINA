{"Source": "Adaderana", "Timestamp": "November 17, 2010 07:59 am", "Headline": "මුස්ලිම් කොංග්‍රසයේ ආණ්ඩු සහය කතාව  පාර්ලිමේන්තුවේ ඉදිරි සභාවාරයටයි", "News Content": "ශ්‍රී ලංකා මුස්ලිම් කොංග්‍රසය රජයට සහය දැක්වීම මීළඟ පාර්ලිමේන්තු සභාවාරයේ දී නිල වශයෙන් ප්‍රකාශයට පත් කරන බව එම කොංග්‍රසයේ සභාපති බසීර් සේගුදාවුද් මන්ත්‍රීවරයා පවසයි. ආණ්ඩුවට එක් වීම ඊයේ පාර්ලිමේන්තුවේ දී නිල වශයෙන් ප්‍රකාශයට පත් කිරීමට නියමිතව තිබූ බව ඔහු පවසයි. එහෙත් පක්ෂ නායක රවුෆ් හකීම් මන්ත්‍රීවරයාගේ මව රෝගාතුර වීම හේතුවෙන් එය සිදු නොවූ බව බසීර් සේගුදාවුද් මන්ත්‍රීවරයා පවසයි. ශ්‍රී ලංකා මුස්ලිම් කොංග්‍රසය පාර්ලිමේන්තු මන්ත්‍රීවරුන් 8 දෙනෙකු නියෝජනය කරන අතර සේගුදාවුද් මහතා කියා සිටින පරිදි තමන් ඇතුළු පිරිස ආණ්ඩුවට එක් වීමට තීරණය කර තිබුණේ මීට දින කිහිපයකට පෙරදීය. පාර්ලිමේන්තු සභාව තුළ ආසන පැනවීම ආදී කරුණු නිරාකරණය කර ගැනීම ගත වූ කාලය තුළ සිදු වූ බව හෙතෙම කියා සිටියි. රවුෆ් හකීම් මන්ත්‍රීවරයාට පාර්ලිමේන්තුවේ ඉදිරි පේළියේ අසුනක් වෙන් කර ගැනීමේ ගැටලුව ද මේ වන විට නිරාකරණය වී ඇති බව බසීර් සේගුදාවුද් මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=12206", "Category": null, "Parent URL": null}