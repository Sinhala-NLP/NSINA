{"Source": "Adaderana", "Timestamp": "March 5, 2017 09:14 am", "Headline": "උතුරු සංවර්ධනයට නව වැඩපිළිවෙළක් ", "News Content": "උතුරු පළාත් සංවර්ධනය සඳහා නව සැලැස්මක් ඔස්සේ නව වැඩපිළිවෙළක් ඉදිරිපත් කරන බව ජනාධිපති මෛත්‍රීපාල සිරිසේන මහතා පවසයි. “ජනපතිට කියන්න “ වැඩසටහනේ ප්‍රථම ප්‍රාදේශීය කාර්යාලය උතුරු පළාත් ආණ්ඩුකාර කාර්යාලයේ දී ස්ථාපිත කිරීම වෙනුවෙන් පැවති උත්සවයකදී ජනාධිපතිවරයා මේ බව ප්‍රකාශ කළේය. එහිදි ජනාධිපති මෛත්‍රීපාල සිරිසේන මහතා සඳහන් කළේ සෑම මසකට හෝ මාස දෙකකට වරක් උතුරු පළාතට පැමිණ තම අමාත්‍යංශය යටතේ පවතින සංවර්ධන කටයුතු පිළිබඳ සොයා බලන ලෙස සෑම අමාත්‍යවරයෙකුටම උපදෙස් ලබාදෙන බවයි. එමෙන්ම තමා ද ඉදිරි මාස කිහිපය තුළ සෑම මසකම අදාළ අමාත්‍යවරුන් ඇතුළු නිලධාරීන් සමග උතුරුට පැමිණ ගැටළු පිළිබඳ සාකච්ඡා කරන බව ජනාධිපතිවරයා එහිදී සඳහන් කර තිබේ. විරෝධතා සහ උද්ඝෝෂණ පැවැත්විය යුත්තේ අත්‍යවශ්‍යම අවස්ථාවලදී පමණක් බව ජනාධිපතිවරයා වැඩිදුරටත් ප්‍රකාශ කර තිබේ. 1919 දුරකථන අංක ඔස්සේ රාජ්‍ය තොරතුරු කේන්ද්‍රය ඇමතීමෙන්, ජනාධිපති නිල වෙබ් අඩවියට පිවිසීමෙන් හෝ තැපැල් පෙට්ටිය අංක 123 කොළඹ යන ලිපිනය මගින් ජනතා ගැටළු ජනාධිපතිවරයා වෙත ඉදිරිපත් කළ හැකිය. මේ අතර ශ්‍රී ලංකා ගුවන් හමුදාවේ 66 වන සංවත්සරයට සමගාමීව රත්මලාන ගුවන් හමුදා කදවුරු පරිශ්‍රයේ පැවැත්වෙන ප්‍රදර්ශනය සහ සැණකෙළිය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ පස්වරුවේ විවෘත කෙරුණි. ප්‍රදර්ශනය සහ සැණකෙළිය අද(05) දිනයේදීත් පැවැත් වෙයි.", "URL": "https://sinhala.adaderana.lk/news.php?nid=70440", "Category": null, "Parent URL": null}