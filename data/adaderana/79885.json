{"Source": "Adaderana", "Timestamp": "November 14, 2017 12:50 pm", "Headline": "ඇතැම් රාජ්‍ය නිලධාරීන්ටත් තොරතුරු පනත නොතේරෙන බව කොමිසම කියයි ", "News Content": "ඇතැම් රාජ්‍ය නිලධාරීන්ට තොරතුරු පනතේ පවතින නීති තවමත් අර්ථ නිරූපණය කරගත නොහැකිව පවතින බව තොරතුරු කොමිසම පවසයි. ඒ අනුව ඇතැම් රාජ්‍ය නිලධාරීන් තොරතුරු ලබානොදීම සම්බන්ධයෙන් තොරතුරු කොමිසමට ලැබෙන පැමිණිලි දිනෙන් දින ඉහළ යමින් පවතින බව එම කොමිසම පෙන්වා දී තිබේ. තොරතුරු දැනගැනීමේ පනත හරහා තොරතුරු ඉල්ලා සිටින බොහෝ පිරිසක් වෙත රාජ්‍ය නිලධාරීන් තොරතුරු ලබාදුන්න ද ඇතැම් රාජ්‍ය නිලධාරීන් තොරතුරු ලබාදීම ප්‍රතික්ෂේප කරන තත්ත්වයක් මතුව ඇති බව ද කොමිසම සඳහන් කරයි. ඊට හේතුව වී ඇත්තේ තොරතුරු පනතේ පවතින නීති රීති ඔවුන් නිසි පිරිදි අර්ථ නිරූපණය කර නොගැනීම බව කොමිසමේ ජ්‍යේෂ්ඨ ප්‍රකාශකයෙකු සඳහන් කළේය. මෙම තත්ත්වය තුළ තොරතුරු දැනගැනීමේ පනත පිළිබඳව තවදුරටත් රාජ්‍ය නිලධාරීන් දැනුවත් කිරීමේ කටයුතු සිදුකරන බව එම ප්‍රකාශකයා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=79885", "Category": null, "Parent URL": null}