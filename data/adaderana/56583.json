{"Source": "Adaderana", "Timestamp": "January 23, 2016 04:39 pm", "Headline": "වකුගඩු ජාවාරම ගැන හොයන්න පංච පුද්ගල කමිටුවක්", "News Content": "ශ්‍රී ලංකාවේ විදේශිකයන් සඳහා සිදුකරන ලද වකුගඩු බද්ධ කිරීමේ ශල්‍ය කර්ම සම්බන්ධයෙන් මතුවී ඇති ගැටළුකාරී තත්ත්වය පිළිබඳ සොයා බැලීමට පංච පුද්ගල කමිටුවක් පත් කර තිබේ.මීට පෙරාතුව පත්කරන ලද කමිටුවේ සංයුතිය වෙනස් කරමින් සෞඛ්‍ය,පෝෂණ හා දේශීය වෛද්‍ය අමාත්‍ය රාජිත සේනාරත්න මහතාගේ උපදෙස් පරිදි සෞඛ්‍ය අධ්‍යක්ෂ ජනරාල් වෛද්‍ය පාලිත මහීපාල මහතා විසින් මෙම පත්කිරීම් සිදුකර තිබේ.අදාළ විමර්ශන කටයුතු කඩිනමින් හා විධිමත්ව සිදුකරනු පිණිස නව කමිටුව පත්කර ඇති බවත්, එහි සභාපතිත්වය නියෝජ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා පත්කර ඇති බවත් රජයේ ප්‍රවෘත්ති දෙපාර්තමේන්තුව නිකුත් කළ නිවේදනයක සඳහන්ය.එම කමිටුවේ සෙසු සාමාජිකයින් ලෙස නි.අධ්‍යක්ෂ ජනරාල් වෛද්‍ය ලක්ෂ්මි සෝමතුංග, රසායනාගර සේවා අධ්‍යක්ෂ වෛද්‍ය කමල් ජයසිංහ, විශේෂඥ වෛද්‍ය පරිපාලන වෛද්‍ය රාජප්‍රිය බාලසූරිය සහ ජ්‍යෙෂ්ඨ සහකාර ලේකම් (විමර්ශන) රෝහණ සිල්වා යන පත්කර තිබේ.මේ අතර විදේශිකයන්ට වකුගඩු බද්ධ කිරීමේ ක්‍රියාවලිය සම්බන්ධයෙන් පැනනැඟී ඇති ගැටළු සම්බන්ධයෙන් අපරාධ පරීක්ෂණ දෙපාර්තමේන්තුව විසින්ද විමර්ශනයක් පවත්වන බැවින් අදාළ පියවර ගැනීම සඳහා එම වාර්තාව ලබාදෙන ලෙසද සෞඛ්‍ය අධ්‍යක්ෂ ජනරාල් වෛද්‍ය පාලිත මහීපාල මහතා පොලිස්පතිවරයාගෙන් ඉල්ලීමක් කර තිබේ.ඒ අනුව එම වාර්තාව ලැබුණු බව සෞඛ්‍ය අධ්‍යක්ෂ ජනරාල්වරයා ඒ සම්බන්ධයෙන් ඉදිරි පියවර ගනු ඇති බව අමාත්‍යංශය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=56583", "Category": null, "Parent URL": null}