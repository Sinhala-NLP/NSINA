{"Source": "Adaderana", "Timestamp": "February 17, 2015 11:40 am", "Headline": "නැගෙනහිර ඇමති තනතුරු 2ක් ගන්න අපේ අකමැත්තක් නෑ", "News Content": "නැගෙනහිර පළාත් සභාවේ ඇමතිධූර 2ක් හා එම පළාත් සභාවේ නියෝජ්‍ය සභාපති තනතුරක් බාර ගැනීමට ද්‍රවිඩ ජාතික සන්ධානය තීරණය කර තිබේ.ද්‍රවිඩ ජාතික සන්ධානයේ මඩකළපු දිස්ත්‍රීක් පාර්ලිමේන්තු මන්ත්‍රී පී. අරියනේන්ද්‍රන් මහතා කියා සිටියේ මුස්ලිම් කොංග්‍රසය සමග සාකච්ඡා කර අදාළ තීන්දුව ගත් බවයි.ඇමති තනතුරු බාරගන්නා ලෙසට ශ‍්‍රී ලංකා මුස්ලිම් කොංග‍්‍රසය විසින් දෙමළ ජාතික සන්ධානයට පසුගියදා ආරාධනයක් ද කර තිබිණ.කෙසේ වුවද ලබාගන්නා ඇමති තනතුරු මොනවාදැයි ඉදිරියේදී රැස්වීමට නියමිත එම පළාත් සභාවේ ද්‍රවිඩ සන්ධාන මන්ත්‍රීන් අතර පැවැත්වෙන සාකච්ඡාවකදී තීරණය කිරීමට නියමිත බව අරියනේන්ද්‍රන් මහතා පැවසීය.නැගෙනහිර පළාත් සභාවේ මන්ත්‍රී ආසන 11ක් ද්‍රවිඩ සන්ධානයට හිමිය.නැගෙනහිර පළාත් සභාවේ නව මහඇමතිවරයා ලෙස ශ‍්‍රී ලංකා මුස්ලිම් කොංග‍්‍රසයේ මන්ත‍්‍රී හාෆීස් නසීර් අහමඩ් මහතා පසුගියදා දිවුරුම්දෙන ලදී.මීට පෙර ඔහු නැගෙනහිර පළාත් කෘෂිකර්ම අමාත්‍යවරයා ලෙස කටයුතු කළ අතර හෙතෙම මුස්ලිම් කොංග්‍රසයේ නියොජ්‍ය නායකත්වයද දරනු ලබයි.37 දෙනෙකුගෙන් සමන්විත නැගෙනහිර පළාත් සභාවේ බලය ඉකුත් මැතිවරණයේදී මන්ත්‍රී ආසන 22ක් හිමිකරගත් එක්සත් ජනතා නිදහස් සන්ධානයට හිමිවිය.ඒ අනූව නැගෙනහිර පළාත් සභාවේ ප‍්‍රධාන අමාත්‍යවරයා ලෙස අබ්දුල් මජීඩ් මහතා පත්‍ කෙරිණ.ශ‍්‍රී ලංකා මුස්ලිම් කොංග‍්‍රසයේ මන්ත‍්‍රීවරු 7 දෙනෙකු සහ අමාත්‍ය රිෂාඩ් බදියුදීන්ගේ නායකත්වයෙන් යුතු සමස්ත ලංකා මහජන කොංග‍්‍රසයේ මන්ත‍්‍රීවරු 3 දෙනෙකු ද සන්ධාන මන්ත‍්‍රීවරුන් පිරිසට අයත්ව සිටියහ.එසේ වුවද ජනපතිවරණය ආසන්න වෙත්ම සමස්ත ලංකා මහජන කොංග‍්‍රසයේ මන්ත‍්‍රීවරුන් 3දෙනා පළාත් සභාවේ ස්වාධීනව කටයුතු කරන බව පැවසීමෙන් පසුව අමාත්‍ය රිෂාඩ් බදියුදීන් ජනාධිපති මෛත‍්‍රීපාල සිරිසේනට සහයෝගය ලබාදීමත් සමඟ ඔවුන් ද විපක්ෂයට එක්විය.එමෙන්ම රවුෆ් හකීම් මහතා ජනාධිපතිවරයාට සහයෝගය ලබාදීමත් සමඟ එම මන්ත‍්‍රීවරුන් 7 දෙනා ද විපක්ෂයට එක්වූහ.ඒ සමග විපක්ෂය නියෝජනය කළ දෙමළ ජාතික සන්ධාන මන්ත‍්‍රීවරුන් 11 දෙනා සහ එක්සත් ජාතික පක්ෂ මන්ත‍්‍රීවරුන් 4 දෙනාට අමතරව මන්ත‍්‍රීවරු 10 දෙනෙකු මේ වන විට නැගෙනහිර පළාත් සභාවේ විපක්ෂයට එක්ව සිටිති.පළාත් සභාවේ බහුතර බලය විපක්ෂයට හිමිවීම නිසා නව ප‍්‍රධාන අමාත්‍යවරයා ලෙස ශ‍්‍රී ලංකා මුස්ලිම් කොංග‍්‍රසයේ මන්ත‍්‍රී හාෆීස් නසීර් අහමඩ් මහතා පසුගියදා දිවුරුම්දෙන ලදී.", "URL": "https://sinhala.adaderana.lk/news.php?nid=49405", "Category": null, "Parent URL": null}