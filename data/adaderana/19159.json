{"Source": "Adaderana", "Timestamp": "October 5, 2011 03:00 pm", "Headline": "ඉන්දීය විදෙස් ලේකම් ශ්‍රී ලංකාවට එන්න සූදානම්", "News Content": "ඉන්දීය විදේශ කටයුතු ලේකම් රංජන් මාතායි මහතා එළඹෙන 08 වන දින ශ්‍රී ලංකාවේ සංචාරයක නිරතවීමට නියමිතව ඇතැයි විදෙස් මාධ්‍ය උපුටා දක්වයි. ඔහු ලබන 12 වන දින දක්වා ශ්‍රී ලංකාවේ රැඳී සිටීමට අපේක්ෂා කරන බවත්,එහිදී ජනාධිපති මහින්ද රාජපක්ෂ,විපක්ෂ නායක රනිල් වික්‍රමසිංහ,සහ ද්‍රවිඩ ජාතික සන්ධානයේ නායකයින් හමුවී සාකච්ඡා කිරීමට නියමිත බවත් කියැවෙයි. හිටපු ඉන්දීය විදේශ ලේකම් නිරූපමා රාඕ එකී ධූරයෙන් විශ්‍රාම ගැනීමත් සමග පසුගිය මාසයේ නව විදේශ කටයුතු ලේකම්වරයා ලෙස වැඩ බාරගත් රංජන් මාතායි මහතා ශ්‍රී ලංකාවේ සංචාරයක නිරත වන ප්‍රථම අවස්ථාව මෙයයි. ඉන්දියාව හා ශ්‍රී ලංකාව අතර පවත්නා ද්වි-පාර්ශ්වික සබඳතා මෙන්ම කලාපීය සහ‍යෝගීතාව පිළිබඳ ශ්‍රී ලංකාවේ විදෙස් ලේකම් කරුණාතිලක අමුණුගම මහතා සමග එහිදී දීර්ඝ වශයෙන් කරුණු සාකච්ඡා කිරීමට නියමිත බවද වි‍දෙස් මාධ්‍ය සඳහන් කරයි. ද්‍රවිඩ ජාතික සන්ධානය සමග ඉන්දීය විදේශ ලේකම්වරයා සාකච්ඡා පවත්වනු ලබන්නේ එළඹෙන 09 වන දින බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී කණ්ඩායම් නායක ආර්.සම්බන්ධන් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=19159", "Category": null, "Parent URL": null}