{"Source": "Adaderana", "Timestamp": "March 22, 2018 11:59 am", "Headline": "මාළිගාතැන්න ප්‍රධාන මාර්ගයේ කොටසක් නායයයි-කඩිනමින් ආරක්ෂිත වැටක් ඉදිකරන ඉල්ලීමක්", "News Content": "බොරලන්ද හපුතලේ මාර්ගයේ කිරින්ද මංසන්ධියේ සිට මාළිගාතැන්න හරහා ගම්මාන රැසකට යෑමට ඇති ප්‍රධාන මාර්ගයේ කොටසක් නායයෑම හේතුවෙන් එම මාර්ගයේ ගමන් ගන්නා රථවාහන රියදුරන් දැඩි අපහසුතාවයට පත්ව සිටියි. මාළිගාතැන්න, ඉදල්ගස්හින්න, බෝව, කටුවගම,නිදන්ගොඩ ආදී ගම්මාන රැසකට යෑමට දෛනිකව විශාල පිරිසක් මෙම මාර්ගය භාවිතා කරයි. දැනට මාස ගණනාවකට ප්‍රථම පැවති අධික වර්ෂාවත් සමඟ මෙම මාර්ගයේ නාය ගිය ස්ථානයක් වන අතර නාය ගොස් ඇති ස්ථානයට පහතින් බොරලන්ද හපුතලේ ප්‍රධාන මාර්ගය පිහිටා තිබේ. මාර්ගයේ නාය ගොස් ඇති ස්ථානයේ අවධානම් සහිත බව දැක්වෙන පුවරුවක් හෝ ආරක්ෂිත වැටක් මේ වන තෙක් ඉදිකර නොමැති අතර නාය යෑමට ලක්ව බොහෝ කලක් ගතව ඇතතත් බලධාරීන් මෙම ස්ථානයේ ආරක්ෂාවට කිසිදු වැඩපිළිවෙලක් සකස් කර නොමැත. පිට ප්‍රදේශවලින් පැමිණෙන රථවාහන මෙම ස්ථානයේ තත්ත්වය ගැන අවබෝධයක් නොමැතිව පැමිණෙන නිසාවෙන් රථ වාහන අනතුරක් සිදුවීමට ඇති හැකියාව ද වැඩි බව ප්‍රදේශවාසින් පවසති. මෙම මාර්ගයේ නාය ගොස් ඇති ස්ථානයේ කඩිනමින් පිළිසකර නොකළහොත් ඉදිරි වර්ෂා කාලයේ මාර්ගයේ කොටසක් නාය ගොස් ඇති ස්ථානයේ ඉතිරි කොටසත් නාය ගිය හොත් ගම්මාන රැසක ජනතාවගේ ගමනා ගමන කටයුතු සම්පූර්ණයෙන්ම අවහිර වන බව ප්‍රදේශවාසීන් පවසයි. එම නිසා මෙම මාර්ගවේ නාය ගිය ස්ථානය කඩිනමින් පිළිසකර කර දෙන ලෙසත් එසේ සකස් කරන තුරු මෙම ස්ථානයේ අනතුරුදායක තත්ත්වය දැක්වෙන පුවරුවක් හෝ ආරක්ෂිත වැටක් ඉදිකර දෙන ලෙසත් ප්‍රදේශවාසින් බලධාරින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=86121", "Category": null, "Parent URL": null}