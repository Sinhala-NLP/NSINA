{"Source": "Adaderana", "Timestamp": "October 8, 2015 05:22 pm", "Headline": "යුධ, නාවික හා ගුවන්  නිලයන්ට විශිෂ්ට සේවා විභූෂණ පදක්කම්", "News Content": "යුධ, නාවික හා ගුවන් හමුදාවන්ට අයත් ජ්‍යෙෂ්ඨ නිලධාරීන් සඳහා විශිෂ්ට සේවා විභූෂණ පදක්කම් ප්‍රදානය, ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකර තිබේ.සුවිශේෂී ප්‍රදානයක් වන විශිෂ්ට සේවා විභූෂණ පදක්කම යුධ හමුදාවේ ලුතිනන් කර්නල් සහ ඊට ඉහළ නිල වල නිලධාරීන්ටත් ගුවන් හා නාවික හමුදාවල ඒ හා සමාන නිල දරණ වසර 25ක අඛණ්ඩ සේවා කාලයක් සහ විශිෂ්ට සේවයක් සිදුකළ නිලධාරීන් වෙනුවෙන් පිරිනැමෙයි.ඒ අනුව දිවි පිදූ රණවිරුවන්ට ගෞරව පිණිස විනාඩි දෙකක නිශ්ශබ්දතාවයකින් අනතුරුව අද පෙරවරුවේ ජනාධිපති කාර්යාලයේදී පදක්කම් ප්‍රදානය ආරම්භ කෙරුණු බව ජනාධිපති මාධ්‍ය අංශය සඳහන් කළේය.එහිදී ත්‍රිවිධ හමුදාවන් හි සක්‍රිය සේවයේ යෙදී සිටින සහ විශ්‍රාමික නිලධාරීන් 32ක් ජනාධිපති මෛත්‍රීපාල සිරිසේන මහතා අතින් විශිෂ්ට සේවා විභූෂණ පදක්කම් ලබාගත් බව ජනාධිපති මාධ්‍ය අංශය පැවසුවේය.පළමුව යුධ හමුදාපති ලුතිනන් ජනරාල් ක්‍රිෂාන්තද සිල්වා, නාවික හමුදාපති වයිස් අද්මිරාල් රවීන්ද්‍ර විජේගුණරත්න සහ ගුවන් හමුදාපති එයාර් මාෂල් ගගන් බුලත්සිංහල යන මහත්වරුන්ට ජනාධිපතිවරයා පදක්කම් පිරිනමා ඇත.මීට අමතරව යුධ හමුදාවේ සේවයේ යෙදී සිටින නිලධාරීන් 12 දෙනෙකුට විශ්‍රාමික නිලධාරීන් 06 දෙනෙකුට සහ මියගිය නිලධාරීවරයෙකුට විශිෂ්ට සේවා විභූෂණ පදක්කම් පිරිනැමුණි.නාවික හමුදාපතිවරයාට අමතරව නාවික හමුදාවේ සේවයේ යෙදී සිටින නිලධාරීන් තිදෙනෙකුට සහ විශ්‍රාමික නිලධාරීන් 06 දෙනෙකුට ජනාධිපතිවරයා විසින් පදක්කම් පිරිනමා ඇත.ගුවන් හමුදාපතිවරයාට අමතරව ගුවන් හමුදාවේ විශ්‍රාමික නිලධාරීවරයෙකුට විශිෂ්ට සේවා විභූෂණ පදක්කම් පිරිනැමූ බව ජනාධිපති මාධ්‍ය අංශය පැවසුවේය.මේ අතර ලෝක සෞඛ්‍ය සංවිධානයේ නියෝජිත පිරිසක් ජනාධිපති මෛත්‍රීපාල සිරිසේන මහතා හමුවී තිබේ.අද පස්වරුවේ ජනාධිපති කාර්යාලයේ දී මෙම හමුව සිදුවූ බව ජනාධිපති මාධ්‍ය අංශය පැවසුවේය.ලෝක සෞඛ්‍ය සංවිධානයේ කලාපීය සමුළුව ලබන වසරේ ශ්‍රී ලංකාවේ පැවැත්වීමට ගෙන ඇති යෝජනාව පිළිබඳ දැනුම් දීම සඳහා එම නියෝජිත පිරිස ජනාධිපතිවරයා හමුවූ බව සඳහන්ය.එහිදී ජනාධිපති මෛත්‍රීපාල සිරිසේන මහතා සඳහන් කර ඇත්තේ රටේ සෞඛ්‍ය ක්ෂේත්‍රය වඩාත් ශක්තිමත් කිරීමට ලෝක සෞඛ්‍ය සංවිධානය ලබාදෙන උපදෙස් හා දායකත්වය අඛණ්ඩව ලබාදෙනු ඇති බවට තමා විශ්වාසය පළ කරන බවයි.", "URL": "https://sinhala.adaderana.lk/news.php?nid=54334", "Category": null, "Parent URL": null}