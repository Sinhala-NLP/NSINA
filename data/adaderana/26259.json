{"Source": "Adaderana", "Timestamp": "August 2, 2012 11:07 am", "Headline": "ශ්‍රී ලංකා කණ්ඩායමට ප්‍රහාරයක් එල්ල කළ ත්‍රස්තවාදියෙක් මරුට", "News Content": "පකිස්තානයේදි ශ්‍රී ලංකා ක්‍රිකට් කණ්ඩායමට 2009 වසරේ එල්ල වු ත්‍රස්ත ප්‍රහාරය සම්බන්ධයෙන් චෝදනා ලබා සිටින ත්‍රස්තවාදි සාමාජිකයෙකු එරටදී සිදුවු වෙඩි හුවමාරුවකින් මියගොස් තිබේ. එදිනෙදා සාමන්‍ය පොදු ප්‍රවාහන සේවය තුළ ත්‍රස්තවාදී ක්‍රියා සඳහා කණ්ඩායමක් පැමිණෙන බවට පොලීසියට ලැබුණු තොරතුරක් මත පකිස්ථාන පොලිස් කණ්ඩායම් සීරුවෙන් සිටි බව විදෙස් මාධ්‍ය උපුටා දක්වයි. ඒ අනුව ලා‍හෝර් නගරයට කි.මී 400 ක් මෙපිටින් ගාසි ගට් පාලම අසළ පොලිස් මුරපොළේදී බස් රථයක් පරීක්ෂා කිරීමේදී සැකකටයුතු මගියෙකු පලායාමට උත්සාහ දැරීම නිසා පොලීසිය විසින් වෙඩිතබා ඇත. එහිදී සැකකටයුතු මගියාද පොලිස් කණ්ඩායම දෙසට පෙරළා වෙඩිතබා ඇති අතර කෙසේ වෙතත් දෙපාර්ශවය අතර සිදුවූ වෙඩි හුවමාරුවේදී අබ්දුල් ග‍ෆාර් ක්වයිස්රානි හෙවත් සායිෆුල්ලාහ් නමැති මෙම සැකකරු ජීවිතක්ෂයට පත්ව තිබේ. හෙතෙම 2009 වසරේදී ලාහෝර් නගරයේදී ශ්‍රී ලංකා ක්‍රිකට් කණ්ඩායමට එල්ලවුණු ත්‍රස්තවාදී ප්‍රහාරයට සම්බන්ධ පුද්ගලයෙකු බවත්,ඔහු පකිස්ථානයේ තෙර්කි-ඉ-තලේබාන් සංවිධානයේ කැරලිකාර සාමාජිකයෙකු බවත් ජ්‍යෙෂ්ඨ පොලිස් අධිකාරී ගොහාර් නෆීස් PTI පුවත් සේවයට පවසා ඇත.", "URL": "https://sinhala.adaderana.lk/news.php?nid=26259", "Category": null, "Parent URL": null}