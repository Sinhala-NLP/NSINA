{"Source": "Adaderana", "Timestamp": "August 26, 2019 08:23 am", "Headline": "දකුණු කොරියාවේ යුද අභ්‍යාස මාලාවක්", "News Content": "දකුණු කොරියානු හමුදා ඊයේ(25) දෙදින යුද අභ්‍යාස මාලාවක් ආරම්භ කළේය. ඒ මතබේදයට තුඩුදී ඇති ටකේෂිමා දූපත් ආශ්‍රිතවයි. ජපන් මුහුදේ පිහිටා ඇති ටකේෂිමා දූපත ඇතුළු දූපත් කිහිපයක ස්වෛරිභාවය සම්බන්ධයෙන් ජපානය සහ දකුණු කොරියාව අතර දිගුකාලයක සිට මතබේදයක් පවතියි. ටකේෂිමා දූපත ආශ්‍රිතව දකුණු කොරියානු හමුදා යුද අභ්‍යාස මාලාවක් ආරම්භ කර ඇත්තේ මෙවන් පසුබිමක් තුළයි. නාවික, ගුවන් හා යුද හමුදා සාමාජිකයන්ගේ සහභාගිත්වයෙන් යුද අභ්‍යාස මාලාව ක්‍රියාත්මක කෙරෙන බව දකුණු කොරියානු බලධාරීන් පවසයි. 1950 වර්ෂයේ සිට මෙම කලාපයේ දකුණු කොරියානු ආරක්ෂකයන් ස්ථානගතකර සිටින අතර එම කලාපය කේන්ද්‍ර කරගනිමින් දකුණු කොරියාව වාර්ෂිකව යුද අභ්‍යාස පවත්වන බව විදෙස් වාර්තා සඳහන් කළා. මෙවර පැවැත්වෙන යුද අභ්‍යාස මාලාවේ අවස්ථා කිහිපයක් විදෙස් මාධ්‍ය වාර්තා කර තිබුණේය. කෙසේ නමුත් මෙවර යුද අභ්‍යාස මාලාව පැවැත්වෙන්නේ කලාපයේ ආර්ථික හා දේශපාලනික අර්බුදයක් උද්ගතව ඇති පසුබිමකයි. මේ අතර උතුරු කොරියාව වරින්වර සිදු කරන න්‍යෂ්ටික අත්හදාබැලීම්ද කලාපයේ අර්බුදය තීව්‍ර කිරීමට හේතුවී තිබේ.", "URL": "https://sinhala.adaderana.lk/news.php?nid=117475", "Category": null, "Parent URL": null}