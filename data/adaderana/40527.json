{"Source": "Adaderana", "Timestamp": "January 21, 2014 01:44 pm", "Headline": "අඩිඩාස් කලාපීය ප‍්‍රධානීන් ශී‍්‍ර ලංකාවට පැමිණෙයි", "News Content": "අඩිඩාස් කලාපීය ප‍්‍රධානීන් කිහිපදෙනෙකු පසුගියදා ශී‍්‍ර ලංකාවේ සංචාරයක නිරත විය. ඒ මෙරට අඩිඩාස් කාර්ය මණ්ඩලය වෙනුවෙන් කි‍්‍රයාත්මක කිරීමට යෙදුණු සතියක ආයතනික පුහුණු වැඩසටහනක් වෙනුවෙනි. අඩිඩාස් කලාපීය කළමනාකාර අධ්‍යක්‍ෂ එරික් හැස්කෙල් මහතා සමඟින් කලාපීය අධ්‍යක්‍ෂ - විකුණුම් සහ අලෙවි තුෂාර් ගෝකුල්නාත් මහතා සහ තවත් ප‍්‍රධාන පෙළේ නිලධාරීන් 15 දෙනෙකු මෙම සංචාරය සඳහා එක්විය. මෙහිදී අඩිඩාස් නිෂ්පාදන ශී‍්‍ර ලංකාව තුළ බෙදාහැරීමේ එකම බලයලත් ආයතනය වන එච්.එස්. ක්ලෝතින් (පුද්) සමාගම සමඟ ඉතා සාර්ථක මෙන්ම ඵලදායී සාකච්ඡා කිහිපයකම නිරත වීමට අඩිඩාස් ධූත පිරිසට අවස්ථාව ලැබිණි. එය මෙම පාර්ශව දෙක අතර පවතින සම්බන්ධතාව තවදුරටත් ශක්තිමත් කරලීමට ඉවහල් වූ බව අවධාරණයෙන් සඳහන් කළ හැකිය. එසේම මෙම සංචාරය මෙරට අඩිඩාස් ප‍්‍රදර්ශනාගාර වෙත, ධූත පිරිසේ සම්ප‍්‍රාප්තිය සනිටුහන් කළ අවස්ථාවක් විය. එහිදී ඔවුන් අඩිඩාස් සන්නාමය මෙරට තවදුරටත් ජනපි‍්‍රය කරලීමේ අවස්ථාවන් හා ශී‍්‍ර ලංකාව තුළ අඩිඩාස් වෙළඳ කටයුතු පුළුල් කිරීමේ අවස්ථාවන් පිළිබඳව දීර්ඝ ලෙස සාකච්ඡා බඳුන් කරන ලදී. එහි ප‍්‍රතිඵලයක් ලෙසින් අඩිඩාස් සන්නාමය කලාපීය සම්මතයන්ට අනුකූල වන පරිදි මෙරට පාරිභෝගික ජනතාව අතර වඩාත් ජනපි‍්‍රය සන්නාමයක් කරලීමේ අරමුණින් කටයුතු කිරීමට එච්.එස්. ක්ලෝතින් සමාගම මුලපුරනු ලැබීය. මෙම අවස්ථාවේ දී අදහස් දැක්වූ කලාපීය කළමනාකාර අධ්‍යක්‍ෂ එරික් හැස්කෙල් මහතා මෙසේ කියා සිටියේය. “පසුගිය දශක දෙකක පමණ කාලයක් පුරාවට අඩිඩාස් හි මෙරට ව්‍යාපාරික කටයුතු සිදුවන ආකාරය පිළිබඳ අප ඉතා සිටින්නේ දැඩි තෘප්තිමත් හැඟීමකින්. ශී‍්‍ර ලංකාව තුළ අඩිඩාස් නිෂ්පාදන අලෙවියේ නිරත එකම බලයලත් ආයතනය වන එච්.එස්. ක්ලෝතින් හි දැඩි පරිශ‍්‍රමය, මෙයාකාරයේ සාර්ථකත්වයක් අත්පත් කර ගැනීමට හේතු වූ බව අවිවාදයෙන් සඳහන් කළ හැකියි“. එච්.එස්. ක්ලෝතින් හි කළමනාකාර අධ්‍යක්‍ෂ හුසේන් සාදික් මහතා, “ඉතිහාසයේ පළමු වතාවට අඩිඩාස් හි ඉහළ පෙළේ ධූත පිරිසක් මෙයාකාරයෙන් ශී‍්‍ර ලංකාවේ නිරත වීම අප ලැබූ ගෞරවයක් ලෙස සඳහන් කළ යුතුයි. පශ්චාත් යුද සමයේ දී ආර්ථිකමය වශයෙන් ශී‍්‍ර ලංකාව අත්පත් කර ගෙන ඇති සංවර්ධනය අතිශයින් ප‍්‍රශංසනීයයි. කලාපීය ආර්ථික මධ්‍යස්ථානයක් බවට පත්වීම සඳහා ශී‍්‍ර ලංකාව යන ගමන අති සාර්ථකයි. මෙවැනි සන්දර්භයක් තුළ ශී‍්‍ර ලංකාවේ ප‍්‍රමුඛතම කී‍්‍රඩා සන්නාමය බවට අඩිඩාස් පත් වී තිබීම පිළිබඳ අප ඉතා සතුටු වෙනවා“ යනුවෙන් මෙහිදී කියා සිටියේය.", "URL": "https://sinhala.adaderana.lk/news.php?nid=40527", "Category": null, "Parent URL": null}