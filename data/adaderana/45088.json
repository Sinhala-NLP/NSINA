{"Source": "Adaderana", "Timestamp": "August 3, 2014 10:09 am", "Headline": "කළුතර  නියෝජ්‍ය පොලිස්පතිට ස්ථාන මාරුවක් ", "News Content": "වහාම ක්‍රියාත්මක වන පරිදි කළුතර ප්‍රදේශය බාරව සිටි නියෝජ්‍ය පොලිස්පති වී.ඉන්ද්‍රන් මහතාට ස්ථාන මාරුවීමක් ලබා දී තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ පොලිස් මූලස්ථානයේ සුබසාධන අංශයට ඉන්ද්‍රන් මහතා මාරු කර යවා ඇති බවයි. ඒ අනුව කළුතර සහ පානදුර ප්‍රදේශය බාර නව නියෝජ්‍ය පොලිස්පතිවරයා ලෙස බස්නාහිර දකුණ බාරව සිටි සුමිත් එදිරිසිංහ මහතා පත් කර තිබේ. සේවා අවශ්‍යතා මත මෙම ස්ථාන මාරුවීම් ලබාදී ඇති බව අජිත් රෝහණ මහතා සඳහන් කළේය. සුමිත් එදිරිසිංහ මහතා රාජකාරී කටයුතු කළ ගල්කිස්ස සහ නුගේගොඩ ප්‍රදේශවල වැඩබැලීම සඳහා පොලිස් රථ වාහන අංශය බාර නියෝජ්‍ය පොලිස්පති කේ.සේනාරත්න මහතා තාවකාලිකව පත් කර තිබේ.", "URL": "https://sinhala.adaderana.lk/news.php?nid=45088", "Category": null, "Parent URL": null}