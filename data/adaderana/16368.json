{"Source": "Adaderana", "Timestamp": "May 27, 2011 03:46 pm", "Headline": "රටේ අපිරිසිදුම නගර සහ ගම්මානවලට ප්‍රසිද්ධියක්", "News Content": "බොහෝ නිවාස හා නිවාස පරිශ්‍ර ආශ්‍රිතව මදුරුවන් බෝවන ස්ථාන ඉහළ ගොස් ඇති බව නවතම කීට විද්‍යා සමීක්ෂණයේ දී අනාවරණය වී තිබේ. මෙය ඩෙංගු රෝග වාහක මදුරුවන් මෙන්ම අනෙකුත් මදුරු විශේෂ ව්‍යාප්ත වීමට ප්‍රබල හේතුවක් වී ඇති බව සෞඛ්‍ය අමාත්‍යාංශය පවසයි. මේ පිළිබඳ නිවෙස් හිමියන් මෙන්ම රාජ්‍ය, රාජ්‍ය නොවන ආයතන ඇතුළු පළාත් පාලන ආයතන ද විශේෂ අවධානයක් යොමුකළ යුතු බව සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා සඳහන් කරයි. මෙම තත්ත්වය පාලනය කිරීම සඳහා මදුරු මර්දනයට සහය නොදෙන මෙරට පිහිටි අපිරිසිදුම නගර සහ ගම්මාන තෝරා මාධ්‍ය මගින් ප්‍රසිද්ධියට පත්කිරීමේ වැඩපිළිවෙළක් ආරම්භ කිරීමට ද සෞඛ්‍ය අමාත්‍යාංශය තීරණය කර තිබේ. එසේම පිරිසිදුම නගර සහ ගම්මාන තෝරා එවැනි තත්ත්ව පවත්වාගැනීම සඳහා දායක වු කාර්යය මණ්ඩලවලට සම්මාන පිරිනැමීමට ද සැලසුම් කර ඇති බව සෞඛ්‍ය අමාත්‍යාංශ්‍ය සඳහන් කරයි.", "URL": "https://sinhala.adaderana.lk/news.php?nid=16368", "Category": null, "Parent URL": null}