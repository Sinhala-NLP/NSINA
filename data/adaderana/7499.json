{"Source": "Adaderana", "Timestamp": "March 25, 2010 12:54 pm", "Headline": "ඒකෝන් ගෙන්වන්න හැදුවේ ආණ්ඩුවයි විමල්ගේ ගෝලයයි", "News Content": "හිපොප් ගායක ඒකෝන් ලංකාවට ගෙන්නන්න කටයුතු කරනු ලැබුවේ විමල් වීරවංශගේ ගෝලයා වන අචල ජාගොඩ බව ප්‍රජාතන්ත්‍රවාදී ජාතික සන්ධානය පවසයි. මතුවූ විරෝධය හමුවේ පසුව ඔහුගේ වීසා අහෝසි කිරීමට කටයුතු කළ බව ජ.වි.පෙ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක සහ නව සිහළ උරුමයේ නායක සරත් මනමේන්ද්‍ර යන මහත්වරුන් කියා සිටියේ අද පැවති මාධ්‍ය හමුවකදීය. ඒකෝන් ඉන්දියාවට ගෙන්වීම තහනම් කර තිබියදී අචල ජාගොඩ ගේ මැදිහත්වීමෙන් සංචාරක අමාත්‍යංශයේ අනුමැතියෙන් ඒකෝන් ගෙන්වීමට සූදානම් ව සිටි බවට ඔවුහු චෝදනා කළෝය. එක්සත් ජාතික පක්ෂය විසින් ජෙනරාල් සරත් ෆොන්සේකාට එරෙහිව ප්‍රකාශ නිකුත් කරමින් සිටියද තමන් ෆොන්සේකා අතහරින්නට සූදානම් නැති බවත්,කුසලානයට ඡන්දය දෙන්නට එපා කියමින් මේ වන විට තිස්ස අත්තනායක මහතා ප්‍රකාශ නිකුත් කරමින් සිටීම කනගාටුවට කරුණක් බවත් ඔවුහු කියා සිටියෝය. ජෙනරාල් සරත් ෆොන්සේකා මහතාට සමාව නොදෙන බව ජනාධිපතිවරයා මෑතකදී පුවත්පතකට පවසා ඇති බවත්,නඩුවක් වත් නැතිව මේ වන තෙක් ඔහු තියාගෙන සිටින්නේ නීතිය ජනාධිපතිවරයා අත තිබෙන නිසා බවත් අනුර කුමාර කියා සිටියේය. ෆොන්සේකා මහතා මුණගැසීම සඳහා යාමට ළඟම ඥාතීන් පිරිසකගේ නම් ලැයිස්තුවක් එතුමාගේ බිරිඳ විසින් නීතිපති දෙපාර්තමේන්තුවට යෝමු කර ඇතත් ඒ සඳහා මේ වන තුරුත් අනුමැතියක් ලැබී නොමැති බවත් ඔහු සඳහන් කළේය. ෆොන්සේකා මහතාගේ ඥාතීන්ට ඔහු බලන්නට යන්නට අවසර ලබා දිය යුතු බවට අධිකරණ නියෝගයක් පවා ලබා දී තිබියදී එකී නියෝගය නොතකා අනෝමා ෆොන්සේකා මහත්මියටම ඒ සඳහා යාමට දිගින් දිගටම බලකරන තත්ත්වයක් ඇති කර ඇත්තේ ඇගේ දේශපාලන ප්‍රචාරක කටයුතු අඩපන කිරීමේ අරමු‍ණෙන් බවද දිසානායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=7499", "Category": null, "Parent URL": null}