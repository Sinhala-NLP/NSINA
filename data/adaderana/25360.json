{"Source": "Adaderana", "Timestamp": "June 27, 2012 01:13 pm", "Headline": "මාලදිවයින් ජාතිකයාගේ මරණය - සැකකරුවන් ඇප මත නිදහස්", "News Content": "කොළඹ සුපිරි හෝටලයක 18 වන මහලින් වැටී මාලදිවයින් ජාතිකයෙකු මියයාමේ සිද්ධිය සම්බන්ධව මාලදිවයින් ජාතිකයින් 06 දෙනෙකු හා එක් මැඩගස්කර් ජාතික කාන්තාවකට රටින් පිටවීම තහනම් කරමින් ලබා දී තිබූ නියෝගය අධිකරණය විසින් ඉවත්කර තිබේ. පසුගිය ජූනි 14 වන දින 37 හැවිරිදි මොහොමඩ් මිධ්ෂා නැමති මාලදිවයින් ජාතිකයෙකු මෙසේ කොළඹ සුපිරි හෝටලයක 18 වන මහලින් ඇද වැටී මරණයට පත්විය. අදාළ සැකකරුවන් සත්දෙනා රුපියල් මිලියන 1 . 5 ක ඇප මත මුදාහැරීමට අධිකරණය නියෝග කර ඇති බව වැඩබලන පොලිස් මාධ්‍ය ප්‍රකාශක සජීව මැදවත්ත මහතා සඳහන් කර ඇති බව විදෙස් මාධ්‍ය වාර්තා කරයි. මෙම සැකකරුවන් අතරින් එක් සැකකරුවෙකුගේ සොහොයුරෙකු විසින් සියලුම සැකකරුවන් පිළිබඳ වගකීම භාරගැනීමට ඉදිරිපත්වීම නිසා මෙසේ සැකකරුවන් ඇප මත මුදාහැරුණු බව සජීව මැදවත්ත මහතා සඳහන් කර තිබේ. සැකකරුවන්ගේ ගමන් බලපත්‍ර ද නියමිත පරිදි නැවත ලබාදුන් බව වැඩබලන පොලිස් මාධ්‍ය ප්‍රකාශකවරයා පැවසූ බව විදෙස් මාධ්‍ය වාර්තා පෙන්වාදෙයි. එමෙන්ම මාලදිවයින් ජාතිකයාගේ මරණය සම්බන්ධව සැක පිට අත්අඩංගුවට ගෙන සිටි ශ්‍රී ලාංකික කාන්තාවන් දෙදෙනා ද රුපියල් 50, 000 බැගින් වූ ඇප මත මුදාහැර ඇති බව හෙතෙම ප්‍රකාශ කර තිබේ. මාලදිවයින් ජාතිකයාගේ මරණයට අදාළ මූලික මරණ පරීක්ෂණ වාර්තාව ඉදිරිපත් කර ඇති නමුත් අවසන් මරණ පරීක්ෂණ වාර්තාව ලැබෙන තුරු නඩුව ඉදිරියට පවත්වාගෙන යාමට නොහැකි බව ද ඔහු පෙන්වා දී ඇත. මාස 1 1/2 ක කාලයක් තුළ අවසන් වාර්තාව ඉදිරිපත් වනු ඇතැයි බලාපොරොත්තු වන බවද වැඩබලන පොලිස් මාධ්‍ය ප්‍රකාශක සජීව මැදවත්ත මහතා සඳහන් කර තිබේ. මොහොමඩ් මිධ්ෂාගේ මරණය සම්බන්ධ මීළඟ නඩු වාරය සැප්තැම්බර් 10 වන දින පැවැත්වෙනු ඇති බවත්, එදිනට සැකකරුවන් සත්දෙනා අධිකරණයේ පෙනී සිටිය යුතු බවත් පොලිස් මාධ්‍ය ප්‍රකාශකවරයා පෙන්වාදුන් බව විදෙස් මාධ්‍ය වැඩිදුරටත් වාර්තා කරයි.", "URL": "https://sinhala.adaderana.lk/news.php?nid=25360", "Category": null, "Parent URL": null}