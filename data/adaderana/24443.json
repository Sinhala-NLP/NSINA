{"Source": "Adaderana", "Timestamp": "May 22, 2012 02:41 pm", "Headline": "හි‍තේ වෛරයක් නෑ-පලිගැනීමේ චේතනාවක් නෑ", "News Content": "තමත් වසර දෙක හමාරක පමණ කාලයක් සිරබත් කනු ලැබුවේ ජනතාව වෙනුවෙන් යයි තමන් සිතන බව ප්‍රජාත්න්‍රවාදී ජාතික සන්ධානයේ නායක,හිටපු යුද හමුදාපති හා ආරක්ෂක මාණ්ඩලික ප්‍රධානි සරත් ෆොන්සේකා මහතා පවසයි. ඒ නිසාම තමන් එකී තත්ත්වයට ඇදදමනු ලැබූ පිරිස් කෙරෙහි වෛරයක් හෝ පලිගැනීමේ චේතනාවක් තමාට නොමැති බව හෙතෙම අද දෙරණට කියා සිටියේය. තමාට නිදහස ලැබුණේ අවසානයේදී සත්‍යය ජය ගත් නිසා බවත්,තමාට තවමත් දැඩි ආත්ම විශ්වාසයක් පවත්නා බවත් ෆොන්සේකා මහතා පෙන්වා දුන්නේය. සිරගත කිරීම තුළින් තමා කිසි විටෙකත් අධෛර්යයට පත් නොවූ බවත්,ත්‍රස්තවාදයෙන් රට මුදාගත්තාසේම දූෂිත දෙශපාලනයෙන් රට මුදවාගැනීමට ඉදිරියේදීත් ඕනම කැපකිරීමක් කරන බවටත් ඔහු අවධාරණය කළේය. ජාත්‍යන්තර වශයෙන් අප රට සම්බන්ධයෙන් වැරදි අවබෝධයක් ඇතිවී පවත්නා බවත්,ඉදිරියේදී වැරදි අවබෝධයන් නිවරදි කොට රට ගොඩනැඟීමට කටයුතු කරන බවත් ෆොන්සේකා මහතා සඳහන් කළේය. තමන් සිරගතව සිටි අවදියේ තමාගේ දුක සැප බලන්නට පැමිණ ගිය සියලුමදෙනාටත්,තම බිරිඳ සමග තමා මුදවා ගැනීම සඳහා උද්ඝෝෂණ ආදී විරෝධතා ව්‍යාපාරයන්ට සහභාගී වූ මෙන්ම ආගමික වතාවත් සඳහා දායකත්වය දුන්නු සියලුම පිරිස් වෙත තමන් ණය ගැති බවත්,ඒ සියලුම දෙනාටම තමන් සිය කෘතඥතාව පිරිනමන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24443", "Category": null, "Parent URL": null}