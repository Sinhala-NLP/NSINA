{"Source": "Adaderana", "Timestamp": "May 31, 2012 10:44 am", "Headline": "ද්‍රවිඩ සන්ධානයේ ගැටුම කරළියට-සුරේෂ්,සම්බන්ධන්ට එරෙහිවෙයි", "News Content": "දෙමළ ජාතික සන්ධානය තුළ ඉලන්ගෙයි තමිල් අරසු කච්චි ප්‍රධාන පක්ෂය විය යුතු බව ආර්.සම්බන්දන් මන්ත්‍රීවරයා සිදු කොට ඇති ප්‍රකාශයට තමන්ට එකඟ විය නොහැකි බව EPRLF නායක සුරේෂ් ප්‍රේමචන්ද්‍රන් මහතා කියා සිටියි. දෙමළ ජාතික සන්ධානයේ නායකයා ලෙස සම්බන්ධන් මන්ත්‍රීවරයා පිළිගැනීමට තමන් එකඟ නමුත් තමා හෝ සන්ධානයේ සෙසු පක්ෂ ඉලංගෙයි තමිල් අරසු කච්චි ප්‍රධාන පක්ෂය සේ පිළිගැනීමට සුදානම් නැති බව බී.බී.සී පුවත් සේවය හා එක්මෙමින් සුරේෂ් ප්‍රේමචන්ද්‍රන් මහතා ප්‍රකාශ කර තිබේ. දෙමළ ජාතික සන්ධානය තුළ ඉලන්ගෙයි තමිල් අරසු කච්චි ප්‍රධාන පක්ෂය වීමට තැත් කිරීම සන්ධානය දුර්වල කිරීමට හේතු විය හැකි බව ප්‍රේමචන්ද්‍රන් මන්ත්‍රීවරයා එහිදී අවධාරණය කළේය. දෙමළ ජාතික සන්ධානය පිහිටුවා ගැනීමේදී කිසිදු පක්ෂයකට අයත් නොවූ පිරිස් ඊට එක්වූ අතර දැන් ඒ පිරිස් වලට විවිධ තනතුරු ලබාදී ඔවුන් තමිල් අරසු කච්චි ප්‍රධාන පක්ෂයට බඳවා ගෙන ප්‍රධාන පක්ෂය වීමට ගන්නා උත්සාහය පිළිගත නොහැකි එකක් යැයි හෙතෙම එහිදී පෙන්වා දුන්නේය. කෙසේවෙතත් EPRLF පක්ෂය තවදුරටත් දෙමළ ජාතික සන්ධානය තුළ රැදී සිටින බවද ඔහු ප්‍රකාශ කළේය. මේ පිළිබඳව තම ප්‍රතිචාරය පළ කළ ආර්.සම්බන්දන් මන්ත්‍රීවරයා බී.බී.සී සේවයට කියා සිටියේ තමන්ගේ පක්ෂය සම්මේලනයේ දී දැක්වූ අදහසක් ගැන කලබල විය යුතු නැති බවයි. \"අපි සහයෝගයෙන් වැඩ කරන්න ඕනෑ\" යැයි දෙමල ජාතික සන්ධානයේ ආර්.සම්පන්තන් මන්ත්‍රීවරයා එහිදී කියා සිටියේය.", "URL": "https://sinhala.adaderana.lk/news.php?nid=24641", "Category": null, "Parent URL": null}