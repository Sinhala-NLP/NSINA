{"Source": "Adaderana", "Timestamp": "January 26, 2017 02:38 pm", "Headline": "පරිගණක සාක්ෂරතාවය ඉහළ යයි                                   ", "News Content": "පාසල් දරුවන්ගේ පරිගණක සාක්ෂරතාවය 4% සිට 35% දක්වා වර්ධනය කිරීමට හැකි වී ඇති බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.පාසල් සඳහා පරිගණක විද්‍යාගාර ලබාදීමේ ව්‍යාපෘතිය යටතේ කෑගල්ල, ඉද්දමල්පාන විද්‍යාලයේ ඉදිකළ පරිගණක විද්‍යාගාරය විවෘත කරමින් ඒ මහතා මේ බව කියා සිටියේය.මෙහිදී වැඩිදුරටත් අදහස් දැක්වූ අමාත්‍ය සියඹලාපිටිය මහතා,\" පාසැල් සඳහා පරිගණක විද්‍යාගාර ලබාදෙන්න ආරම්භ කළේ දැයට කිරුළ ව්‍යාපෘතියට සමගාමීවයි. ඒ යටතේ පාසල් 100 කට අපි පරිගණක විද්‍යාගාර ලබා දුන්නා. පසුව කෑගල්ල දිස්ත‍්‍රික්කයටම පමණක් පරිගණක විද්‍යාගාර 250 ක් ලබා දුන්නා. ඒ කාලසීමාව තුළ පරිගණක සාක්ෂරතාවය 4% සිය 35% දක්වා ගෙනියන්න අපට හැකිවුණා. ප‍්‍රංශ රජයෙන් ඒ සම්බන්ධ විශේෂ සම්මානයකුත් අපිට ලැබුණා, රු.කෝටි 30 කුත් සමග. අද අපි මේ සිදුකරන්නේ පාසල් සඳහා පරිගණක විද්‍යාගාර ලබාදීමේ ව්‍යාපෘතිය යටතේ තවත් ග‍්‍රාමිය පාසලකට පරිගණක විද්‍යාගාරයක් ලබාදීමයිපාරවල්, පාලම්, බෝක්කු, විදුලිය මේ හැමදේටකටම වඩා වැදගත් වන්නේ දියුණු වූ බුද්ධිමත් මානව සම්පතක් බිහි කිරීමයි. අපි මේ යෙදිලා ඉන්නේ ඒ සංග‍්‍රාමයේ. අපේ දරුවෝ හරි දක්ෂයි. මේ දක්ෂයින්ට අවශ්‍ය සියළු පහසුකම් අපි සැපයිය යුතුයි. නමුත් මේ ගමේ දරුවන්ගේ දක්ෂතා හිරවෙන අවස්ථා, කඩුළු තිබෙනවා. ඒ ප‍්‍රධාන අවස්ථා තමයි ජාත්‍යන්තර භාෂා සහ පරිගණක දැනුම. මේ කරුණු දෙකම නැතිව අපිට ජාත්‍යන්තරයට මුහුණ දෙන්න බැහැ. මේ තිබෙන තරගකාරි අධ්‍යාපනයේදී, මේ වගේ ගැමි පාසලක දක්ෂ දරුවන් ගමේම රදවාගෙන, දක්ෂයින් ආකාරයට සමාජගත කිරීම උඩුගම්බලා පිහිනීමක්. \" යැයි පැවසීය.", "URL": "https://sinhala.adaderana.lk/news.php?nid=68613", "Category": null, "Parent URL": null}