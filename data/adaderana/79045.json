{"Source": "Adaderana", "Timestamp": "October 23, 2017 04:12 pm", "Headline": " මීගමුව කළපුව සංවර්ධනයට මිලියන 50ක්", "News Content": "මීගමුව කළපුව සංවර්ධනය සඳහා රුපියල් මිලියන 50 ක මුදලක් ලබා දීමට වරාය නගර ව්‍යාපෘතිය තීරණය කර තිබේ. වරාය නගර ව්‍යාපෘතිය මඟින් ධීවර ජනතාවගේ ජීවනෝපාය උදෙසා ගෙන යන වැඩපිළිවෙළ පිළිබඳ පැවති ප්‍රගති සමාලෝචන රැස්වීමේදී ඔවුන් ඊට එකඟතාව පළ කළ බව ධීවර හා ජලජ සම්පත් සංවර්ධන අමාත්‍යංශය සඳහන් කළේය. මීගමුව කළපුව ආශ්‍රිතව කරවල වියළීමේ කර්මාන්තයේ යෙදී සිටින පිරිස් ඊට යොදන ලුණු විශාල වශයෙන් කළපුවට මුදා හැරීමත් සමඟ ජලජ ජීවීන් හා පැළෑටි වර්ධනයට එය බාධාවක් වී ඇති බව අමාත්‍යංශ නිලධාරීන් පෙන්වා දී තිබේ. එමෙන්ම කළපුවෙන් ඉවත දමන අපද්‍රව්‍ය හා අතහැර දමා ඇති ධීවර බෝට්ටු විශාල ප්‍රමාණයක්ද කළපුව අවට දක්නට ලැබෙන අතර එය ධීවර ප්‍රජාවගේ ජීවනෝපාය සංවර්ධනයට විශාල බාධාවක් වී ඇති බව අමාත්‍යංශ නිලධාරීන් පෙන්වා දී ඇත. එමෙන්ම ධීවර ප්‍රජාවගේ ජීවනෝපාය සංවර්ධන ව්‍යාපෘති ක්‍රියාත්මක කිරීම සඳහා රුපියල් මිලියන 500 ක මුදලක් ලබා දීමටද වරාය නගර ව්‍යාපෘතියේ නිලධාරීන් එකඟතාව පළ කළ බව ධීවර හා ජලජ සම්පත් සංවර්ධන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=79045", "Category": null, "Parent URL": null}