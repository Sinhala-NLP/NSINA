{"Source": "Adaderana", "Timestamp": "November 25, 2010 04:03 pm", "Headline": "බලාපොරොත්තු වූ තරම් දෙයක් සමූහ මිනී වළේ නෑ", "News Content": "එල්.ටී.ටී.ඊ සංවිධානය විසින් රජයේ ආරක්ෂක හමුදා නිලධාරීන්ගේ සිරුරු වළ දැමූ බවට සැක කරන කිලිනොච්චියේ සමූහ මිනී වළ හාරනු ලැබූවද මුලින් සැක පහළ කළ තරම් දෙයක් එම මිනී වළෙන් සොයා ගැනීමට හැකි වී නැතැයි ඉන්දීය මාධ්‍ය උපුටා දක්වයි. ඇඳුම් කැබලි කිහිපයක්,හිස් පතරොම් උණ්ඩ කිහිපයක් හැරුණු විට වෙනත් සැලකිය යුතු යමක් සොයා ගැනීමට ශ්‍රී ලංකා රජයට හැකි වී නැතියි පී.ටී.අයි පුවත් සේවය සඳහන් කරයි. මේ පිළිබඳ අද දෙරණ කළ විමසුමකට පිළිතුරු දෙමින් පොලිස් මාධ්‍ය ප්‍රකාශක,පොලිස් අධිකාරී ප්‍රිශාන්ත ජයකොඩි මහතා කියා සිටියේ සමූහ මිනී වළෙන් ගොඩගත් මිනිස් ඇටකටු,භෂ්මාවශේෂ හා පතරොම් අධිකරණ වෛද්‍ය නිලධාරීවරයා විසින් වැඩිදුර පරීක්ෂණ කටයතු සඳහා කොළඹට ගෙන ඒමට කටයුතු කරන බවයි. ඉකුත් යුද ගැටුම් පැවති සමයේ එල්.ටී.ටී.ඊ සංවිධානය විසින් ආරක්ෂක හමුදා සාමාජිකයින් ඝාතනය කිරීමෙන් පසු පුළුස්සා දමන ලද මිනී වළක් බවට ලැබුණු තොරතුරු මත වාලච්චේන මහේස්ත්‍රාත්වරයා විසින් ලබාදුන් අධිකරණ තීන්දුවකට අනුව මෙම සමූහ මිනී වළ හාරනු ලැබිණි. මේ පිළිබඳ වැඩිදුර පරීක්ෂණ කටයුතු මෙහෙයවනු ලබන්නේ කොළඹ අපරාධ විමර්ශන කොට්ඨාසය විසින් බව පොලිස් මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12395", "Category": null, "Parent URL": null}