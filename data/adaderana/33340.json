{"Source": "Adaderana", "Timestamp": "April 17, 2013 02:39 pm", "Headline": "පැන ගිය ළමුන් අල්ලයි", "News Content": "යාපනය, කයිතඩි ප්‍රදේශයේ ළමා රැඳවුම් මධ්‍යස්ථානයකින් පලාගිය ළමුන් 11 දෙනා සොයාගෙන තිබේ. ඉන් හත් දෙනෙකු යාපනය ප්‍රදේශයේදී සහ සෙසු සිව්දෙනා චාවකච්චේරිය ප්‍රදේශයේ දී සොයාගත් බව පොලිස් මාධ්‍ය ප්‍රකාශක කාර්යාලය සඳහන් කළේය. පසුගිය 15 වන දින අදාළ ළමා රැඳවුම් මධ්‍යස්ථානයේ රඳවා සිටි ළමුන් 11 දෙනෙකු පළාගොස් තිබුණි. ඒ අනුව චාවකච්චේරිය පොලීසිය කළ විමර්ශනයකින් පසු ළමුන් සොයා ගැනීමට හැකිව තිබේ. ඔවුන්ගෙන් සිදුකළ ප්‍රශ්න කිරීම්වලදී රැඳවුම් මධ්‍යස්ථානයේ පාලකවරයා විසින් හිරිහැර සිදුකිරීම හේතුවෙන් එම ස්ථානයෙන් පලාගිය බවට ළමුන් ප්‍රකාශ කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සිද්ධියට අදාළ ළමා රැඳවුම් මධ්‍යස්ථානයේ පාලකවරයා අත්අඩංගුවට ගෙන ඇති අතර චාවකච්චේරි අධිකරණයට ඉදිරිපත් කිරීමෙන් අනතුරුව ඔහු ලබන 30 වැනිදා දක්වා රක්ෂිත බන්ධනාගාර ගත කර ඇත. රැඳවුම් මධ්‍යස්ථානයේ සිටි ළමුන් පිරිස අධිකරණ නියෝග මත වෙනත් රැඳවුම් මධ්‍යස්ථානයකට යොමු කිරීමට පියවර ගෙන තිබේ.", "URL": "https://sinhala.adaderana.lk/news.php?nid=33340", "Category": null, "Parent URL": null}