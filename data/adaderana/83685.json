{"Source": "Adaderana", "Timestamp": "January 28, 2018 03:55 pm", "Headline": "  දෙමළ ජාතික සන්ධානයට කිසිවිටකත් රජයේ පාර්ශවකරුවන්වීමට අවශ්‍යතාවයක් නෑ", "News Content": "දෙමළ ජාතික සන්ධානයට කිසිවිටකත් රජයේ පාර්ශව කරුවන්වීමට අවශ්‍යතාවයක් නැතත් වත්මන් රජයට සහය දක්වා උතුරු නැගෙනහිර ප්‍රශ්නයට දේශපාලන විසඳුමක් ලබා ගැනීම අනිවාර්යෙන්ම කළ යුතු බව දෙමළ ජාතික සන්ධානයේ නායක ආර් සම්බන්ධන මන්ත්‍රීවරයා 27 දා රාත්‍රී කිළිනොච්චියේදී පැවසීය. සම්බන්ධන් මන්ත්‍රීවරයා මේ බව පැවසුවේ මෙවර පළාත් පාලන මැතිවරණයට කිළිනොච්චිය දිස්ත්‍රික්කයෙන් ඉදිරිපත් වී සිටින මැතිවරණ අපේක්ෂකයින්ට සහය පිණිස කිළිනොච්චිය නගරයේ පැවති මැතිවරණ රැළියක් අමතමිනි. දෙමළ ජාතික සන්ධානයේ කිළිනොච්චිය දිස්ත්‍රික් පාර්ලිමේන්තු මන්ත්‍රී එස්.ශ්‍රීධරන් මහතා විසින් මෙම රැළිය සංවිධානය කොට තිබූ අතර එය දෙමළ ජාතික සන්ධානයේ පළමු මහජන රැළියද විය. මෙහිදී අදහස් දැක්වූ සම්බන්ධන් මන්ත්‍රීවරයා තව දුරටත් කියා සිටියේ මේ මැතිවරණය ඉතා කුඩා මැතිවරණයක් ලෙස බොහෝ දෙනෙකු සිතා සිටින නමුත් දෙමළ ජනතාව එසේ නොසිතා කටයුතු කළ යුතු බවයි. එක් පසෙකින් හිටපු ජනාධිපති මහින්ද රාජපක්ෂ මහතා සිංහල ජනතාව අතර ජාතිවාදය වපුරවමින් ඔහුගේ බලය වැඩි කරගැනීමට කටයුතු කරද්දී දෙමළ ජාතික සන්ධානය කෙරෙහි විශාල සැකයක් හා බියක් දකුණේ ජනතාව තුල ගොඩනැගෙමින් පවතින බවද කියා සිටියේය. මේ නිසා මහින්ද රාජපක්ෂ මහතා බලයට පත් වුවහොත් දෙමළ ජනතාව විශාල රැවටීමකට යළිත් හසුවනවා මිස ඔවුන්ට මේ රටේ ජාතියක් ලෙස අයිතිවාසිකම් දිනාගෙන ජීවත්වීමට නොහැකි වන බවද සම්බන්ධන් මන්ත්‍රීවරයා දේශපාලන ඉතිහාසය පෙන්වා දෙමින් පැහැදිලි කළේය. 2009 දක්වා මේ රටේ බලයට පත් වූ සෑම රාජ්‍ය නායකයෙකුම සියළුම ප්‍රශ්න අමතක කොට ජනතාවගෙන් අනුකම්පාවක් ලබා ගත්තේ යුද්ධය උගසට තබමින් බව කී සම්බන්ධන් මන්ත්‍රීවරයා වර්ථමානයේදී ඔවුන්ට එසේ කල නොහැකි නිසා සිංහල ජනතාවගේ ඡන්ද එකතු කරණු ලබන්නේ දෙමළ ජාතික සන්ධානය පාවා දෙමින් බවද පැවසීය. මේ තත්ත්වය හමුවේ දෙමළ ජාතික සන්ධානයට විශාල අභියෝග රැසකට මුහුණ දීමට සිදුවන නිසා මැතිවරණ අපේක්ෂකයින් හා ජනතාව ඒ පිළිබදව ඉතා ගැඹුරින් සිතා කටයුතු කළ යුතු බවත් දෙමළ ජනතාවගේ අයිතිවාසිකම් දිනා ගැනීමට දෙමළ ජාතික සන්ධානය රජයට ඇති කරණු ලබන පීඩනය කිසි විටකත් අඩු නොකරණ බවද සම්බන්ධන් මන්ත්‍රීවරයා පවසයි.", "URL": "https://sinhala.adaderana.lk/news.php?nid=83685", "Category": null, "Parent URL": null}