{"Source": "Adaderana", "Timestamp": "June 30, 2011 08:40 pm", "Headline": "සරසවි අංශ ප්‍රධානීන්ගේ  ඉල්ලා අස්වීම් වළකන තහනම දීර්ඝ කෙරෙයි ", "News Content": "විශ්ව විද්‍යාලවල අංශ ප්‍රධානීන් ඔවුන් දරන තනතුරුවලින් ඉල්ලා අස්වීම් වළක්වාලමින් පනවා ඇති තහනම් නියෝග තවදුරටත් දීර්ඝ කිරීමට අභියාචනාධිකරණය තීන්දු කර තිබේ. ‍ රුහුණ, වයඹ සහ ශ්‍රී ජයවර්ධනපුර යන විශ්ව විද්‍යාලවල සිසුන් තිදෙනෙකු විසින් ඉදිරිපත් කළ පෙත්සමක් සලකාබැලීමෙන් අනතුරුව අභියාචනාධිකරණය අදාළ තහනම් නියෝග ජූලි මස 28 වනදා දක්වා දීර්ඝ කර ඇත. ‍ එදිනට හෝ ඊට පෙර පෙත්සම්වලට අදාළ විරෝධතා වේ නම් ඉදිරිපත් කරන ලෙස ද අධිකරණය වගඋත්තරකරුවන්ට දැනුම් දී තිබේ. ‍ වැටුප් අර්බුදයක් මුල්කරගනිමින් විශ්ව විද්‍යාල අංශ ප්‍රධානීන් ඉල්ලා අස්වුනහොත් එම විශ්ව විද්‍යාලවල අවසන් වසරේ අධ්‍යාපනය ලබන සිසුන්ගේ අධ්‍යාපන කටයුතුවලට බාධාවන් සිදුවිය හැකි බව අදාළ පෙත්සමෙන් සඳහන් කර තිබිණි. ‍ එමනිසා එවැනි ඉල්ලා අස්වීමේ ලිපි බාරදෙනු ලැබුවහොත් එම ලිපි බාරනොගන්නා උපකුලපතිවරුන්ට නියෝග කර ලෙස ඉල්ලා මෙම පෙත්සම ගොනුකර තිබිණි.", "URL": "https://sinhala.adaderana.lk/news.php?nid=17106", "Category": null, "Parent URL": null}