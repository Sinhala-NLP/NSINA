{"Source": "Adaderana", "Timestamp": "April 8, 2010 10:47 am", "Headline": "අධික වර්ෂාව නිසා බ්‍රසීලයේ නායයෑම්", "News Content": "බ්‍රසීලයේ රියෝද ජැනයිරෝ නගරයට බලපෑ අධික වර්ෂාව හේතුවෙන් මේ වන විට නායයෑමේ තත්ත්වයක් හටගෙන තිබේ. නායයෑම් හා ගංවතුර හේතුවෙන් පුද්ගලයින් 110කට අධික පිරිසක් මියගොස් ඇති බව විදෙස් මාධ්‍ය සඳහන් කළේය. තවත් විශාල පිරිසක් නායයෑම් සහ ගංවතුර හේතුවෙන් අතුරුදන්ව ඇති බව ද බ්‍රසීල රජය පවසයි. නායයෑමේ අවදානමට ලක්ව ඇති ප්‍රදේශවල පිහිටි නිවාස 10,000 කින් ඉවත් වන ලෙසට එරට රජය ජනතාවට අනතුරු අඟවා ඇත. මේ වන විටත් පවුල් 4,000 ක් අවතැන්වී ඇති බව වි‍දෙස් මාධ්‍ය සඳහන් කළේය. එම ප්‍රදේශයේ රජයේ පාසල් සහ කාර්යාල වසා දමා ඇති අතර රියෝද ජැනයිරෝ ගුවන්තොටුපලේ ගුවන් ගමන් ද තාවකාලිකව නතර කර ඇති බව සඳහන්ය. වසර 48 කට පසු බ්‍රසීලයට බලපෑ අධිකම වර්ෂාපතනය මෙය වන බව එරට රජය පෙන්වාදෙයි.", "URL": "https://sinhala.adaderana.lk/news.php?nid=7722", "Category": null, "Parent URL": null}