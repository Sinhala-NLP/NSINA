{"Source": "Adaderana", "Timestamp": "June 1, 2018 08:06 pm", "Headline": "ගෝඨාභයගේ පත්සම විභාග කරන විනිසුරු මඩුල්ලෙන් විනිසුරුවරියක් ඉවත් වෙයි", "News Content": "පොලිස් මූල්‍ය අපරාධ විමර්ශන කොට්ඨාශය මඟින් තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන මෙන් ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා ගොනු කර ඇති මූලික අයිතිවාසිකම් පෙත්සම විභාග කරන විනිසුරු මඩුල්ලේ එක් විනිසුරුවරියක් වන මුර්දු ප්‍රනාන්දු මහත්මිය එම නඩු විභාගයෙන් ඉවත් වී තිබේ. එම පෙත්සම ශ්‍රේෂ්ඨාධිකරණය හමුවේ කැඳවූ අවස්ථාවේදී ත්‍රිපුද්ගල විනිසුරු මණ්ඩලයේ සාමාජික විනිසුරුවරියක වන මුර්දු ප්‍රනාන්දු මහත්මිය සඳහන් කර සිටියේ පෞද්ගලික හේතුවක් මත තමන් මෙම නඩු විභාගයට සහභාගී නොවන බවයි. ඒ අනුව පෙත්සම පිළිබඳ විභාගය නොවැම්බර් මස 27 වනදා දක්වා කල් තැබීමට ශ්‍රේෂ්ඨාධිකරණය තීන්දු කළේය. ගෝඨාභය රාජපක්ෂ මහතා විසින් ඉදිරිපත් කළ පෙත්සම විභාග කරන විනිසුරු මඩුල්ලේ විනිසුරු තුන් දෙනෙකු දැනටමත් ඉවත්ව තිබේ. ඊවා වනසුන්දර, ප්‍රියන්ත ජයවර්ධන සහ බුවනෙක අලුවිහාරේ යන විනිසුරුවරු දැනටමත් ඉවත් වී තිබේ. මෘදු ප්‍රනාන්දු විනිසුරුවරිය ද මෙම නඩු විභාගය දැන් ඉවත් විය. මිග් යානා ගනුදෙනුව ,ඇවන්ගාඩ් සිද්ධිය සහ ඇපලෝ රෝහලේ කොටස් මිලදී ගැනීමේදී සිදු වී ඇතැයි කියන අක්‍රමිකතා සම්බන්ධයෙන් පරීක්ෂණ සිදුකරන පොලිස් මූල්‍ය අපරාධ විමර්ශන කොට්ඨාශය විසින් තමන්ව අත් අඩංගුවට ගැනීම වළක්වාලීමේ තහනම් නියෝගයක් නිකුත් කරන මෙන් ඉල්ලා ගෝඨාභය රාජපක්ෂ මහතා විසින් 2015 වසරේ මෙම මූලික අයිතිවාසිකම් පෙත්සම ඉදිරිපත් කළේය. මෙම පෙත්සම විභාග කොට අවසන් තීන්දුවක් ලබාදෙන තෙක් ගෝඨාභය රාජපක්ෂ මහතා අත් අඩංගුවට ගැනීම වලක්වාලමින් ශ්‍රේෂ්ඨාධිකරණය විසින් පොලිස් මූල්‍ය අපරාධ කොට්ඨාශය වෙත තහනම් නියෝගයක් ද නිකුත් කර තිබේ.", "URL": "https://sinhala.adaderana.lk/news.php?nid=90195", "Category": null, "Parent URL": null}