{"Source": "Adaderana", "Timestamp": "November 25, 2017 03:33 pm", "Headline": "  ආනයනික ආහාරවල බෝ නොවන රෝග ඇති කිරීමේ අවධානමක්", "News Content": "වෙළඳපොලේ පවතින ආනයනික ආහාර ද්‍රව්‍ය සම්බන්ධයෙන් මහජනතාවගේ අවධානය වැඩි වශයෙන් යොමු විය යුතු බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. ආනයනික බොහෝ ආහාර ද්‍රව්‍යවල බෝ නොවන රෝග ඇති කිරීමේ අවධානමක් මතුව ඇති බව එම සංගමයේ භාණ්ඩාගාරික යසස් මුදලිගේ මහතා සඳහන් කළේය. එම ආහාර ද්‍රව්‍යවල ප්‍රමිතිය සහ ඒවායේ ලේබලයේ ඇතුළත් තොරතුරු සම්බන්ධයෙන් පාරිභෝගිකයින්ගේ අවධානය යොමු විය යුතු බව යසස් මුදලිගේ මහතා පෙන්වා දෙයි. එම ආහාර ද්‍රව්‍ය නිෂ්පාදනය කරන රටෙහි භාෂාවෙන් පමණක් ලේබල්වල තොරතුරු ඇතුළත් කර ඇත්නම් ඒවා මිලදී ගැනිමේදී වඩාත් සැලකිලිමත් වන ලෙස මහජනතාවට එම සංගමය දැනුම් දෙයි. එවැනි ආහාර ද්‍රව්‍ය හඳුනාගැනීමට නොහැකි නම් දිවයින පුරා පිහිටි සෞඛ්‍ය වෛද්‍ය නිලධාරී කාර්යාල වෙත හෝ ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ දුරකථන අංකය වන 011 2 635 675 යන දුරකථන අංකයට දැනුම් දෙන ලෙසයි යසස් මුදලිගේ මහතා මහජනතාවට දැනුම් දෙයි.", "URL": "https://sinhala.adaderana.lk/news.php?nid=80520", "Category": null, "Parent URL": null}