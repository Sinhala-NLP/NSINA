{"Source": "Adaderana", "Timestamp": "July 16, 2015 09:04 am", "Headline": "පොලිස් ස්ථානාධිපති ඇතුළු තිදෙනෙකුගේ වැඩතහනම්", "News Content": "රාජකාරී පැහැරහැරීමේ චෝදනාව මත කලවාන පොලිස් ස්ථානයේ ස්ථානාධිපතිවරයා ඇතුළු තවත් පොලිස් නිලධාරීන් දෙදෙනෙකුගේ වැඩ තහනම් කර තිබේ.පොලිස් මාධ්‍ය ප්‍ර‍‍‍‍‍කාශක සහකාර පොලිස් අධිකාරී රුවන් ගුණසේකර මහතා කියා සිටියේ ඊයේ දිනයේ සිට ක්‍රියාත්මක වන පරිදි මෙම වැඩ තහනම සිදුකර ඇති බවයි.පසුගිය 14 වන දින කලවාන නගරයේ දෙපිරිසක් අතර ඇතිවූ ආරවුලක් සම්බන්ධයෙන් පැමිණිල්ලක් කිරීමට කලවාන පොලිස් ස්ථානයට පැමිණි අවස්ථාවේ ඔවුන් කලහකාරී ලෙස හැසිරී ඇති අතර එය පාලනය කිරීමට පොලිස් ස්ථානාධිපතිවරයා අසමත් වී ඇති බව සඳහන්ය. ඒ හේතුවෙන් කලවාන පොලිස් ස්ථානයේ ස්ථානාධිපතිවරයාගේ, පොලිස් සැරයන්වරයෙකුගේ සහ පොලිස් කොස්තාපල්වරයෙකුගේ වැඩ තහනම් කර ඇති බව රුවන් ගුණසේකර මහතා කියා සිටියේය.රත්නපුර ප්‍රදේශය භාර ජ්‍යෙෂ්ඨ පොලිස් අධිකාරීවරයාගේ ප්‍රධානත්වයෙන් මේ සම්බන්ධයෙන් වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=52662", "Category": null, "Parent URL": null}