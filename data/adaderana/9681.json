{"Source": "Adaderana", "Timestamp": "July 18, 2010 02:43 pm", "Headline": "පුලියන්කුලම පොලිසියෙන් සුභ සාධන වැඩක්", "News Content": "වව්නියාව, පුලියන්කුලම පොලිසිය විසින් නෙදුන්කේනි ප්‍රදේශයේ යළි පදිංචි වු පුද්ගලයින් 2,500ක් වෙනුවෙන් දීර්ඝ කාලීන සුභ සාධන වැඩපිළිවෙලක් ආරම්භ කර තිබේ. ඒ යටතේ යළි පදිංචි වී සිටින වැසියන් අතරින් විවාහ ලියාපදිංචි කොට නොමැති පවුල් සියයකට වැඩි පිරිසක් හඳුනාගෙන ඔවු‍න්ගේ විවාහ ලියාපදිංචි කිරීමේ කටයුතු සිදුකර ඇති බව වාර්තා වේ. මීට අමතරව ළමයින්ට අවශ්‍ය උප්පැන්න සහතික ඇතුළු අනෙකුත් සහතික ලබාදීම ද ආරම්භ කොට ඇත. සෑම මසකට වරක් විශේෂඥ වෛද්‍යවරුන්ගේ සහභාගීත්වයෙන් මෙම වැසියන් වෙනුවෙන් ජංගම වෛද්‍ය සායන පැවැත්වීමට ද කටයුතු යොදා ඇති බව වාර්තා වේ. ගැබිනි මව්වරුන්ට පෝෂ්‍යදායි ආහාර ඇතුළත් පෝෂණ මල්ලක්ද, සෙසු පවුල් වලට සුභ සාධන තෑගි මල්ලක්ද පුලියන්කුලම පොලිසිය විසින් ලබාදී තිබේ. පුලියන්කුලම පොලිසිය විසින් ආරම්භ කර ඇති මෙම වැඩපිළිවෙල සඳහා යුද හමුදාවේද පූර්ණ සහය හිමි වී ඇති බව සඳහන්ය.", "URL": "https://sinhala.adaderana.lk/news.php?nid=9681", "Category": null, "Parent URL": null}