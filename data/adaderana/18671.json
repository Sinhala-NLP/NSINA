{"Source": "Adaderana", "Timestamp": "September 12, 2011 02:33 pm", "Headline": "චෝදනා පිළිබඳ විමසිලිමත් වන්නැයි ඇමති මහින්ද ජාත්‍යන්තර ප්‍රජාවට කියයි", "News Content": "යුද්ධයෙන් පසුව රට ගොඩනැඟීමේ ක්‍රියාදාමයේදී ශ්‍රී ලංකාවට එරෙහිව අභූත චෝදනා නඟන පිරිස ද සහභාගී කරවාගැනීමට අපේක්ෂා කරන බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. එල්.ටී.ටී.ඊ හිතවාදී ඩයස්පෝරාව මේවන විටත් ඉතා සුළු සිදුවීම් මහා පරිමාණයෙන් හුවාදක්වමින් සිටින බව අමාත්‍යවරයා කියා සිටියේ මීට ස්වල්ප මොහොතකට පෙර ජිනීවා හි මේවන විටත් පැවත්වෙන එක්සත් ජාතීන්ගේ මානව හිමිකම් ‍කවුන්සිලයේ 18 වැනි සැසිවාරයට සහභාගී වෙමිනි. යුද්ධය නිමාවීමට ප්‍රථම ශ්‍රී ලංකාවේ ප්‍රතිරූපය හානිකිරිම සඳහා විදෙස්ගතව සිටින එල්.ටී.ටී.ඊ හිතිවාදීන් විසින් කටයුතු කරමින් සිටින බවට ජාත්‍යන්තර ප්‍රජාවට අනතුරු ඇඟවීමක් කළ බව අමාත්‍යවරයා සිහිපත් කළේය. එකී පිරිස් විසින් ශ්‍රී ලංකාවට එල්ල කරනු ලබන චෝදනා පිළිබඳ විමසිලිමත්ව බලන ලෙස ඔහු ජාත්‍යන්තර ප්‍රජාවෙන් ඉල්ලීමක් කළේය.", "URL": "https://sinhala.adaderana.lk/news.php?nid=18671", "Category": null, "Parent URL": null}