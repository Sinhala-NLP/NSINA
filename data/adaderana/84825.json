{"Source": "Adaderana", "Timestamp": "February 25, 2018 08:30 pm", "Headline": "බ්‍රිතාන්‍යයේ වෙසෙන ශ්‍රී ලාංකිකයන් විරෝධතාවයක", "News Content": "බ්‍රිගේඩියර් ප්‍රියංක ප්‍රනාන්දු මහතා ශ්‍රී ලංකාවට කැඳවීමට එරෙහිව සහ දෙමළ ඩයස්පෝරාවට විරෝධය පළ කරමින් බ්‍රිතාන්‍යයේ වෙසෙන ශ්‍රී ලාංකික ප්‍රජාව ලන්ඩනයේ වෙස්ට්මිනිස්ටර් පාර්ලිමේන්තු සංකීර්ණය ඉදිරිපිටදී උද්ඝෝෂණයක නිරත වුණි. බ්‍රිතාන්‍යයේ දේශප්‍රේමී ශ්‍රී ලාංකිකයෝ සංවිධානය විසින් සංවිධාන කර තිබූ මෙම උද්ඝෝෂණයට යුරෝපයේ රටවල් කිහිපයක ශ්‍රී ලාංකිකයින් එක්ව සිටියේය. බ්‍රිතාන්‍යයේ පැවති එල්.ටී.ටී.ඊ. හිතවාදී උද්ඝෝෂණයක් අතරතුර හස්ත සංඥාවක් සිදුකිරීම සම්බන්ධයෙන් බ්‍රිගේඩියර් ප්‍රියංක ප්‍රනාන්දු මහතා පිළිබඳව පසුගියදා දැඩි කථාබහක් ඇතිවුණෙි. මේ සිදුවීමත් සමඟ බ්‍රිගේඩියර්වරයා සාමාන්‍ය රාජකාරිවලින් ඉවත් කිරීමට විදේශ අමාත්‍යාංශය තීරණය කළ අතර පසුව ජනාධිපතිවරයාගේ මැදිහත්වීමෙන් ඔහු යළි සාමාන්‍ය රාජකාරි සඳහා අනුයුක්ත කරනු ලැබීය. කෙසේ වෙතත් පසුගිය සිකුරාදා බ්‍රිගේඩියර් ප්‍රියංක ප්‍රනාන්දු මහතා දිවයිනට කැඳවා තිබූ අතර යුධ හමුදාපතිවරයා පවසා තිබුණේ ඔහුගේ ආරක්ෂාව පිළිබඳ සැළකිල්ලට ගනිමින් උපායශීලී පියවරක් ලෙස ප්‍රියංක ප්‍රනාන්දු මහතා මෙරටට ගෙන්වූ බවයි. මේ අතර ඊයේ පස්වරුවේ ලන්ඩනයේ වෙස්මිනිස්ටර් පාර්ලිමේන්තු සංකීර්ණය ඉදිරිපිටට රැස්වූ එරට වෙසෙන ශ්‍රී ලාංකික ප්‍රජාව බ්‍රිගේඩියර්වරයා ශ්‍රී ලංකාවට කැඳවීමට එරෙහිව මෙලෙස විරෝධය පළ කළේය. මෙම විරෝධතාවට යුරෝපයේ තවත් රටවල් රැසක ශ්‍රී ලාංකිකයින් එක්ව සිටියේය. ඔවුන් පැවසුවේ ශ්‍රී ලංකික රණවිරුවන්ට වන අසාධාරණයට එරෙහිව විදෙස්ගත සියළු ශ්‍රී ලාංකිකයින් එක්විය යුතු බවයි. මේ අතර ශ්‍රී ලාංකිකයින් එක්ව පැවැත්වූ විරෝධතාව අතරතුර බ්‍රිතාන්‍යයේ එල්.ටී.ටී.ඊ. හිතවාදීන් කිහිපදෙනෙකු එම ස්ථානයට පැමිණ ඊළාම් කොඩිය ප්‍රදර්ශනය කිරීමත් සමඟ උණුසුම් තත්ත්වයක්ද ඇති වූණි.", "URL": "https://sinhala.adaderana.lk/news.php?nid=84825", "Category": null, "Parent URL": null}