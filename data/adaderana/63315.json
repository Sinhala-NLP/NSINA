{"Source": "Adaderana", "Timestamp": "August 21, 2016 08:16 pm", "Headline": "  පළවන මාධ්‍ය වාර්තා අසත්‍යයි-මලික් ඇත්ත කියයි", "News Content": "අමෙරිකානු සමාගමක් සමග නීති විරෝධී ගනුදෙනුවක් සිදුකර ඇති බවට පළවන මාධ්‍ය වාර්තා අසත්‍යය බව සංවර්ධන උපාය මාර්ග හා ජාත්‍යන්තර වෙළෙඳ කටයුතු අමාත්‍ය මලික් සමරවික්‍රම මහතා පවසයි.මලික් සමරවික්‍රම අමාත්‍යවරයා විසින් අමෙරිකානු සමාගමක් සමග නීති විරෝධී ගනුදෙනුවක් සිදුකර ඇති බවට සති අන්ත ඉංග්‍රීසි පුවත්පතක් වාර්තා කර තිබුණි.එනම් අද(21) දින පළ කර තිබු වාර්තාවක ඒ බව සඳහන් විය.අදාළ වාර්තාව සම්පූර්ණයෙන්ම අසත්‍ය බවත්, එය ව්‍යාජ තොරතුරු පදනම් කරගනිමින් පළ කර ඇති බවත් මලික් සමරවික්‍රම අමාත්‍යවරයා පෙන්වා දී තිබේ.අමෙරිකානු සමාගම් දෙකක සේවය ලබාගැනීමට අමෙරිකාවේ ශ්‍රී ලංකා තානාපති විසින් යෝජනා කර තිබු අතර එම යෝජනා අමාත්‍ය මණ්ඩලයට ඉදිරිපත් කිරීමෙන් අනතුරුව ඉන් එක් සමාගමක සේවය ලබාගැනීමට අනුමැතිය ලබාගත් බව අමාත්‍යවරයා කියා සිටියේය.ඒ අනුව මාසිකව අමෙරිකානු ඩොලර් 30,000ක මුදලක් අදාළ සමාගමට ලබාදීමට ද අමාත්‍ය මණ්ඩල අනුමැතිය හිමිව තිබේ.මෙරට දුෂ්කර පළාත්වල නිෂ්පාදන ජාත්‍යන්තර රටවලට අපනයනය කිරීමට සුදුසු පරිසරය නිර්මාණය කරගැනීම මෙම වැඩපිළිවෙළ යටතේ සිදුකෙරන බව මලික් සමරවික්‍රම අමාත්‍යවරයා පැවසුවේය.මේ හේතුවෙන් අදාළ සති අන්ත පුවත්පත් වාර්තාව ජනතාව නොමග යැවීමේ අරමුණින් සත්‍යය වසන් කර පළ කරන ලද්දක් බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=63315", "Category": null, "Parent URL": null}