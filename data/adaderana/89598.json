{"Source": "Adaderana", "Timestamp": "May 22, 2018 12:14 pm", "Headline": "මරණ 8යි-40000ක් පීඩාවට-අදත් වැසි-ත්‍රිවිධ හමුදාව සීරුවෙන්", "News Content": "දිස්ත්‍රික්ක කිහිපයකට බලපා ඇති ආපදා තත්වය හේතුවෙන් පුදගල මරණ 08ක් වාර්තා වී ඇති බව ආපදා කළමනාකරණ මධ්‍යස්ථානය පවසයි. කෑගල්ල, පොලොන්නරුව, ගාල්ල, පුත්තලම සහ මොණරාගල යන දිස්ත්‍රික්ක වලින් මෙම මරණ වාර්තා වී ඇති බව එම මධ්‍යස්ථානය සඳහන් කළේය. දිස්ත්‍රික්ක 17කට බලපා ඇති ආපදා තත්වය හේතුවෙන් පුද්ගලයින් 40,000කට අධික පිරිසක් පීඩාවට පත්ව සිටියි. ආපදා තත්වයෙන් නිවාස 19කට පූර්ණ හානි සහ නිවාස 918කට අර්ධ හානි සිදුව ඇති බව සඳහන්ය. ආපදා තත්වයෙන් වැඩිම බලපෑමක් එල්ල වී ඇත්තේ රත්නපුර දිස්ත්‍රික්කයට වන අතර එම දිස්ත්‍රික්කයේ පවුල් 3983කට අයත් පුද්ගලයින් දහතුන්දහසකට අධික පිරිසක් පීඩාවට පත්ව සිටිය පුත්තලම දිස්ත්‍රික්කයේ පවුල් 4256කට අයත් පුද්ගලයින් 12760 දෙනෙකු පීඩාවට පත්ව සිටින බව දිස්ත්‍රික් ලේකම් එන්.එච්.එම් චිත්‍රානන්ද මහතා පවසයි. ඒ අතරින් පවුල් 2497කට අයකත් පුද්ගලයින් 6000කට අධික පිරිසක් ආරක්ෂීත ස්ථාන 59ක රඳවා සිටින බව දිස්ත්‍රික් ලේකම්වරයා සඳහන් කළේය. හැමිල්ටන් ඇළ පිටාර ගැලීම හේතුවෙන් පුත්තලම - කොළඹ ප්‍රධාන මාර්ගයේ දුම්රිය ධාවනයට ද බාධා එල්ල වී තිබේ. නාත්තන්ඩිය සහ තුම්මෝදර දුම්රිය ස්ථාන අතර ප්‍රදේශයේ දී හැමිල්ටන් ඇළ පිටාර ගැලීම හේතුවෙන් දුම්රිය මාර්ගය ජලයෙන් යටවී ඇති බව වාර්තා වෙයි. මේ හේතුවෙන් පුත්තලම - කොළඹ දුම්රිය මාර්ගයේ දුම්රිය ධාවන කටයුතු ලුණුවිල දුම්රිය ස්ථානය දක්වා පමණක් සීමා කර තිබේ. ආපදා තත්ත්වය හේතුවෙන් ගම්පහ දිස්ත්‍රික්කයේ පවුල් 2265කට අයත් පුද්ගලයින් 9500කට ආසන්න පිරිසක් පීඩාවට පත්ව ඇති බව ගම්පහ දිස්ත්‍රික් ලේකම් සුනිල් ජයලත් මහතා සඳහන් කළේය. කළුතර දිස්ත්‍රික්කයේ පවුල් 1278කට අයත් පුද්ගලයින් 4666 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය සඳහන් කළේය. කුරුණෑගල දිස්ත්‍රික්කයේ පුද්ගලයින් 3378 දෙනෙකු, කෑගල්ල දිස්ත්‍රික්කයේ පුද්ගලයින් 2541 දෙනෙකු සහ නුවරඑළිය දිස්ත්‍රික්කයේ පුද්ගලයින් 856 දෙනෙකු ආපදා තත්ත්වය හේතුවෙන් පීඩාවට පත්ව සිටින බව සඳහන්ය. මේ අතර ජල ගැලීම් හේතුවෙන් කොටු වී සිටි ගැබිණි මව්වරුන් 09 දෙනෙකු ඇතුළු පුද්ගලයින් 172කු නාවික හමුදාව විසින් බේරාගෙන තිබේ. ස්ථාන 05ක රැඳී සිටි පුද්ගලයින් පිරිසක් මෙලෙස බේරාගත් බව නාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර මහතා සඳහන් කළේය. මෙම ගැබිණි මව්වරුන් 09 දෙනා රත්නපුර , කලවාන ප්‍රදේශයේ රැඳී සිට ඇති අතර වලල්ලාවිට ප්‍රදේශයේ පුද්ගලයින් 130 දෙනෙකු, නිකවැරටිය, රස්නායක ප්‍රදේශයේ පුද්ගලයින් 21 දෙනෙකු, ආනමඩුව, සේරක්කන්ද ප්‍රදේශයේ පුද්ගලයින් 09 දෙනෙකු සහ ගිරිඋල්ල, උඩුගම ප්‍රදේශයේ පුද්ගලයින් තිදෙනෙකු නාවික හමුදාව විසින් බේරාගෙන තිබේ. ආපදා සහන සේවා කටයුතු සඳහා මේ වන විට නාවික හමුදා සහන කණ්ඩායම් 38ක් අනුයුක්ත කර ඇති අතර නාවික හමුදා මැරීන් බලකායට සහ නාවික හමුදා ක්ෂණික ප්‍රතිචාර දැක්වීමේ , මුදවාගැනීමේ සහ සහන සැළසීමේ ඒකකයට අනුයුක්ත නාවික හමුදා නිළධාරීන් 350ක් පමණ යොදවා ඇති බව නාවික හමුදා මාධ්‍ය ප්‍රකාශකවරයා සඳහන් කළේය. මේ අතර ගංඟා වල ජල මට්ටම් ඇතැම් ප්‍රදේශ වල සුළු අඩුවීමක් දක්නට ලැබෙන බව වාරිමාර්ග දෙපාර්තමේන්තුව පවසයි. ‍ආපදා තත්වය හේතුවෙන් විදුලිය විසන්දි කර ඇති ප්‍රදේශ වල විදුලි සැපයුම ආපදා තත්ත්වය පහව යාමෙන් අනතුරුව යථා තත්ත්වයට පත් කරන බව විදුලිබල හා පුනර්ජනනීය බලශක්ති අමාත්‍යංශය පවසයි. ගස් කඩාවැටීම් ආදිය හේතුවෙන් විදුලි රැහැන් වලට සිදුවූ හානි යථා තත්ත්වයට පත් කිරීමේ කටයුතු මේ වන විට සිදුකෙරෙන බව එම අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේය.", "URL": "https://sinhala.adaderana.lk/news.php?nid=89598", "Category": null, "Parent URL": null}