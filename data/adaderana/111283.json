{"Source": "Adaderana", "Timestamp": "June 4, 2019 10:00 am", "Headline": "සිරියාවේ ඉඩ්ලිබ් පළාතේ නගරයකට ගුවන් ප්‍රහාරයක්", "News Content": "සිරියාවේ ඉඩ්ලිබ් පළාතේ නගරයකට ගුවන් ප්‍රහාරයක් එල්ලවී තිබේ. ඉන් බොහෝ පිරිසක් මියගොස් ඇති බව විදෙස් වාර්තා සඳහන් කළේය. සිරියාවේ ඉඩ්ලිබ් පළාතේ මාරාත් නගරයේ පිහිටි පොදු වෙළඳපලක් ඉලක්ක කර ගුවන් ප්‍රහාරය සිදු කර තිබුණි. එම අවස්ථාවේ ලබා ගන්නා ලද වීඩියෝ දර්ශන පෙළක් විදෙස් මාධ්‍ය වාර්තා කර තිබුණි. ප්‍රහාරයත් සමඟ එම ස්ථානයට පැමිණි වයිට් හෙල්මට්ස් සේවකයන් සුන්බුන් තුළ සිරවී සිටින පුද්ගලයන් මුදා ගැනීමේ මෙහෙයුම් ආරම්භ කළේය. එහිදී මළ සිරුරු රැසක්ද සොයා ගැනීමට ඔවුන්ට හැකි වී තිබුණි. පැය 24ක් තුළ මෙම ප්‍රදේශයට එල්ල වූ දෙවන ගුවන් ප්‍රහාරය මෙය බවයි විදෙස් වාර්තාවල දැක්වෙයි. මේ අතර ඉඩ්ලිබ් පළාතට බෝම්බ ප්‍රහාර එල්ල කිරීම නවත්වන්නැයි අමෙරිකානු ජනාධිපති ඩොනල්ඩ් ට්‍රම්ප් සිරියානු රජයෙන් සහ ඔවුන්ගේ මිත්‍ර පාර්ශවයන්ගෙන් ඉල්ලීමක්ද සිදු කළේය.", "URL": "https://sinhala.adaderana.lk/news.php?nid=111283", "Category": null, "Parent URL": null}