{"Source": "Adaderana", "Timestamp": "March 23, 2016 08:54 pm", "Headline": "මන්ත්‍රී දීමනා සංශෝධනය යළි සලකා බැලීමට යයි", "News Content": "පාර්ලිමේන්තු මන්ත්‍රීවරුන්ගේ දීමනා සංශෝධනය කිරීමට රජයට යෝජනා කිරීම පිළිබඳව පසුගියදා පාර්ලිමේන්තු ගෘහ කාරක සභාව ගනු ලැබූ තීරණය මහජන අදහස් ද සැලකිල්ලට ගනිමින් යළි සලකා බැලීම සුදුසු බව පාර්ලිමේන්තුවේදී අද පස්වරුවේ පැවති පක්ෂ නායක රැස්වීමේදී කථානායකවරයා පෙන්වාදී තිබේ.ඒ අනුව, සියලු පක්ෂ නායකයන්ගේ ද අදහස් විමසීමෙන් අනතුරුව, පාර්ලිමේන්තු මන්ත්‍රීවරුන්ගේ දීමනා සංශෝධනය පිළිබඳ ගෘහ කාරක සභාවේ යෝජනා වහාම අත්හිටුවීමට තීරණය කෙරුණු අතර, මෙම තීරණය කථානායකවරයා විසින් රජයට දැනුම් දෙනු ඇත. එසේ වුවද, දැනට මාදිවෙල නිවාස සංකීර්ණයෙන් නිවාසයක් ලබා දී නොමැති මන්ත්‍රීවරුන් හත්දෙනා වෙනුවෙන් යම් සාධාරණයක් ඉටුකිරීමටද සියලු දෙනාගේම එකඟත්වය පළව තිබේ.කථානායක කරු ජයසූරිය මහතාගේ මාධ්‍ය ලේකම්වරයා විසින් නිකුත් කළ මාධ්‍ය නිවේදනයක ඉහත තොරතුරු සඳහන්ය.", "URL": "https://sinhala.adaderana.lk/news.php?nid=58573", "Category": null, "Parent URL": null}