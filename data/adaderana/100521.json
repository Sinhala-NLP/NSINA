{"Source": "Adaderana", "Timestamp": "December 10, 2018 10:20 am", "Headline": "දෙවියන්ට තැනක් දෙන්න පාරට බැස්ස බැතිමතුන්", "News Content": "රාම දෙවියන්ගේ උපත සිදු වූ බවට විශ්වාස කරන අයෝධ්‍යා නගරය සම්බන්ධ මතභේදයක් මුල් කරගෙන එරට හින්දූන් වීදි බැස තිබේ. පනස් දහසකට අධික පිරිසක් ඊට එක්ව සිටින බව විදෙස් මාධ්‍ය වාර්තා කළේය. පූජා නගරයක ආගමික සිද්ධස්ථානයක් ඉදිකරන ලෙස ඉන්දීය රජයට බලකරමින් එරට හින්දූන් දහස් ගණනක් දැවැන්ත පාගමනකට එක්ව තිබේ. මෙය පැවැත්වෙන්නේ එරට නවදිල්ලි අගනුවර කේන්ද්‍ර කරගෙනයි. මෙහි සංවිධායකියින් පවසන්නේ රජය උතුරුදිග අයෝධ්‍යා නගරය තුළ සිධස්ථානයක් ඉදිකරන තුරු සිය ක්‍රියාමාර්ග අත් නොහරින බවයි. කෙසේ වෙතත් ඉන්දීය රජය මේ සම්බන්ධව තවමත් කිසිදු ප්‍රතිචාරයක් දක්වා නැහැ. අදාළ ප්‍රදේශය සම්බන්ධයෙන් දිගු කලක පටන් එරට හින්දූන් සහ මුස්ලිම් ප්‍රජාව අතර මතභේදාත්මක තත්ත්වයක් උද්ගතව පවතින බව වාර්තා වෙයි. හින්දූන් එහි රාම දෙවියන්ගේ උපත සිදු වූ බවට විශ්වාස කරන අතර එරට මුස්ලිම් ප්‍රජාවද පරම්පරා ගණනාවක් තිස්සේ එම පූජා නගරයට අයිතිවාසිකම් කියයි. මෙම දැවැන්ත පාගමනට පනස් දහසකට අධික පිරිසක් එක්ව සිටි බව පැවසෙයි. ඇතැමුන් හින්දු දෙවිවරු ලෙස සැරසී මේ සඳහා එක්ව සිටි බවද විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=100521", "Category": null, "Parent URL": null}