{"Source": "Adaderana", "Timestamp": "September 22, 2016 10:49 am", "Headline": " NBT ව්‍යවස්ථාවට අනුකූලයි - කථානායකගෙන් මන්ත්‍රීන්ට අවවාද!", "News Content": "ජාතිය ගොඩනැඟීමේ බදු සංශෝධන පනත් කෙටුම්පත (NBT) ව්‍යවස්ථාවට අනුකූල බවට ශ්‍රේෂ්ඨාධිකරණය විසින් දැනුම්දී ඇතැයි කථානායක කරූ ජයසූරිය මහතා පාර්ලිමේන්තුවට අද දැනුම්දී තිබේ.පාර්ලිමේන්තුව අද රැස්වූ අවස්ථාවේදී කථානායක තීරණ දැනුම්දෙමින් හෙතෙම මේ බව පැවසූවේ යැයි අප වාර්තාකරු පැවසීය.ජාතිය ගොඩනැඟීමේ බදු සංශෝධන පනත් කෙටුම්පතෙහි ඇතැම් වගන්තීන් ව්‍යවස්ථාවට පටහැනි බව හා එම පනත් කෙටුම්පත ජනමත විචාරණයකට හෝ පාර්ලිමේන්තුවේ බහුතර මන්ත‍්‍රීන් සංඛ්‍යාවකින් අනුමැතියට ලක් කළ යුතු බවට නීතීඥවරයකු ගොනු කළ පෙත්සමක් විභාගයට ගැනීමෙන් පසු එම පෙත්සමේ තීන්දුව උසාවිය විසින් කථානායකවරයා වෙත දැනුම්දී තිබුණි.මේ අතර පාර්ලිමේන්තුව තුළ එක් එක් මන්ත්‍රීවරුන් සිව්පාව්න්ගේ නම්වලින් ආමන්ත්‍රණය කරමින්, නුසුදුසු විදියට හැසිරෙමින්, ස්ථාවර නියෝගවලට පටහැණිව කටයුතු කිරීම වහා නතර කළ යුතු බවද කථානායකවරයා පවසා තිබේ. අල්ලස් හෝ දූෂණ චෝදනා විමර්ශන කොමිසමේ අධ්‍යක්ෂ ජනරාල්ගේ වැටුප් හා දීමනා ප්‍රතිශෝධනය විවාදයේදී මන්ත්‍රීවරුන් හැසිරුණු ආකාරය පිළිබඳ අවධානය යොමුකරමින් කථානායකවරයා මේ බව පැවසූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=64313", "Category": null, "Parent URL": null}