{"Source": "Adaderana", "Timestamp": "July 14, 2018 01:18 pm", "Headline": "නීලගිරි සෑයෙන් ඉපැරණි කරඬුවක් සහ මැටි පහන් මතු වෙයි", "News Content": "අම්පාර දිස්ත්‍රික්කයේ ලාහුගල ප්‍රාදේශීය ලේකම් කොට්ඨාශයේ පිහිටා ඇති ඵෙතිහාසික නීලගිරි සෑයේ සංරක්ෂණ කටයුතු කිරිමේදි චෛත්‍යයේ නැගෙනහිර වාහල්කඩින් කරඬුවක් සහ මැටි පහන් හතරක් හමුව ඇත. දැනට මාස කීපයක සිට පුරාවිද්‍යා දෙපාර්මේන්තුව මඟින් මෙම දාගැබේ සංරක්ෂණ කටයුතු කරමින් සිටින විට මතුවු කුහරයක් සෝදිසි කිරීමේදි මෙම කරඬුව දැක ගැනිමට හැකිවු බව නැගෙනහිර පුරාවිද්‍යා සහාකාර අධ්‍යක්ෂක අරුණ කුමාර නිල්මල්ගොඩ මහතා පැවසිය. අඩි දෙකක පමන කුටියක් මැද මෙම කරඬුව තැන්පත් කර ඇති අතර කරඬුව වටේට මැටි පහන් තැන්පත් කර තිබේ. 2017 වසරේද මෙම දාගැබේ දකුණු දිසාවෙන් මෙවැනි කරඬුවක් හමුවු අතර එය එම ස්ථානයේ තබා සංරක්ෂණය කල අතර මෙම කරඬුව සහ පහන් ද එම ස්ථානයේම තබා සංරක්ෂණය කිරිමට කටයුතු කර ඇත. පුරාවිවිද්‍යා දෙපාර්තමේන්තුවේ මැදිහත් වීමෙන් 2011 වර්ෂයේ සිට 2014වර්ෂය දක්වා ක්‍රියාත්මක කරන ලද නීලගිරි සෑයේ කැනීම් ව්‍යාපෘතියෙන් ලාංකේය ස්ථූප ඉතිහාසයේ විශ්මය උපදවන කරුණු රැසක් අනාවරණය කරගෙන ඇති බව අරුණ කුමාර නිල්මල්ගොඩ මහතා පැවසිය. විශාල ගස්වැවි තිබූ ස්ථූපයේ ගර්භය මේ වන විට සම්පූර්ණයෙන් මතු කරගෙන අවසන් අතර, එම කැනීම් කටයුතු වලදී ස්ථූපයේ ගරා වැටී තිබූ ගර්භයේ ගඩොල් හා පස් අතර තිබී සොයා ගත් ධාතු කරඩු සංඛ්‍යාව 300 කට අධික බව වාර්තා විය. දැනට නීලගිරි සෑයේ සංරක්ෂණ කටයුතු සිදුකරමින් පවතින අතර එය ඉදිරියට අඛණ්ඩව කරගෙන යන බව නැගෙනහිර පුරාවිද්‍යා සහාකාර අධ්‍යක්ෂක අරුණ කුමාර නිල්මල්ගොඩ මහතා ප්‍රකාශ කළේය.", "URL": "https://sinhala.adaderana.lk/news.php?nid=92560", "Category": null, "Parent URL": null}