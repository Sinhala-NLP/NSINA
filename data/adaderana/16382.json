{"Source": "Adaderana", "Timestamp": "May 28, 2011 12:32 pm", "Headline": "කොළඹ -හංවැල්ල ගංවතුර අවදානම තවදුරටත්", "News Content": "කැලණි ගගේ කොළඹ සිට හංවැල්ල දක්වා වන ප්‍රදේශයේ පවතින සුළු ගංවතුර අවදානම තවදුරටත් එලෙසම පවතින බව වාරිමාර්ග‍ දෙපාර්තමේන්තුව පවසයි. හංවැල්ල ප්‍රදේශයේ කැලණි ගගේ ජල මට්ටම සුළු ගංවතුර මට්ටම ඉක්මවා ඇති බව එම දෙපාර්තමේන්තුවේ ජල විද්‍යා අංශය භාර නියෝජ්‍ය අධ්‍යක්ෂ සරත් විජේසේකර මහතා ප්‍රකාශ කළේය. කොළඹ, නාගලගම්වීදිය ජල මාපකය ආශ්‍රිතව ද දැකිය හැක්කේ සුළු ගංවතුර තත්ත්වය ඉක්මවා ඇති ආකාරයක් බව වි‍‍ජේසේකර මහතා සඳහන් කළේය. මේ අනුව ඒ අවට පහත් බිම්වලට ජලගැලීමේ අවදානම් තත්ත්වය තවදුරටත් පවතින බව විජේසේකර මහතා පෙන්වාදුන්නේය.", "URL": "https://sinhala.adaderana.lk/news.php?nid=16382", "Category": null, "Parent URL": null}