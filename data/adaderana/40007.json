{"Source": "Adaderana", "Timestamp": "January 1, 2014 11:00 am", "Headline": "ශ්‍රී ලාංකික - කැනේඩියානු මන්ත්‍රීවරියට මොකද වුණේ?", "News Content": "උපතින් ශ්‍රී ලාංකික වන කැනේඩියානු පාර්ලිමේන්තු මන්ත්‍රී රාදිකා සිට්සබේසන් මෙනවිය නිවාස අඩස්සියේ නොවන බව ශ්‍රී ලංකා බලධාරීන් විසින් පෙන්වා දී තිබේ. කැනේඩියානු මන්ත්‍රීවරිය මේ දිනවල යාපනයේ පිහිටි ස්වකීය නිවසට පැමිණ ඇති බවත්, ඇය ශ්‍රී ලංකා රජය විසින් නිවාස අඩස්සියට පමුණුවා ඇති බවටත් ඇතැම් විදෙස් මාධ්‍ය විසින් වාර්තා කර තිබිණි. එසේම ඇය ශ්‍රී ලංකා ත්‍රස්ත විමර්ශන දෙපාර්තමේන්තුව විසින් අත්අඩංගුවට ගෙන ඇති බවටද ටොරොන්ටෝ කේන්ද්‍ර කරගත් පුවත් සේවා වාර්තා කර තිබිණි. එහෙත් අද දෙරණ කළ විමසීමකදී ත්‍රස්ත විමර්ශන දෙපාර්තමේන්තුවේ අධ්‍යක්ෂ,අසංක කරවිට මහතා කියා සිටියේ තම දෙපාර්තමේන්තුව විසින් ඇය සම්බන්ධයෙන් කිසිදු මැදිහත්වීමක් නොකළ බවයි. ඇය අත්අඩංගුවට ගැනීමක් හෝ ප්‍රශ්න කිරීමක් සිදුව නොමැති බව හෙතෙම සඳහන් කළේය. ශ්‍රී ලංකාව විසින් ඇය අත්අඩංගුවට ගැනීම සඳහා වරෙන්තු නිකුත් කර නැති වග නිලවශයෙන් පෙන්වාදී ඇතැයි කැනේඩියානු විදේශ කටයුතු අමාත්‍ය ලියේන් යෙලිච් Twitter පණිවිඩ සේවාව ඔස්සේ තහවුරු කළ වග CBC පුවත් සේවා උපුටා දක්වයි. එසේ වුවද තමන් ඒ පිළිබඳ අවධානයෙන් සිටින බව කැනේඩියානු විදේශ කටයුතු අමාත්‍යවරයා අවධාරණය කර තිබේ. මේ පිළිබඳ අද දෙරණ කළ විමසුමකදී හමුදා මාධ්‍ය ප්‍රකාශක, බ්‍රිගේඩයර් රුවන් වනිගසූරිය මහතා කියා සිටියේ ආරක්ෂක අංශ විසින් අත්අඩංගුවට ගැනීමක් හෝ නිවාස අඩස්සියේ තැබීමක් සිදුනොකළ බවයි. ඉකුත් දෙසැම්බර් 23 වන දිනට වයස අවුරුදු 32 ක් වූ සිට්සබේසන් මෙනවිය කැනේඩියානු මන්ත්‍රීවරියක ලෙස එරට පාර්ලිමේන්තුවට තේරී පත්වූ ප්‍රථම ශ්‍රී ලාංකික කාන්තාවයි. ශ්‍රී ලංකාවේ සිදුවීයයි කියනු ලබන යුද අපරාධ සම්බන්ධයෙන් කැනේඩියානු පාර්ලිමේන්තුව තුළ මෙන්ම ජාත්‍යන්තර ප්‍රජාවට ආමන්ත්‍රණය කළ ඇය ශ්‍රී ලංකාවට පැමිණ සිටින්නේද වාර්තාවකට අදාළ තොරතුරු එක්රැස් කර ගැනීමට බව කියැවෙයි.", "URL": "https://sinhala.adaderana.lk/news.php?nid=40007", "Category": null, "Parent URL": null}