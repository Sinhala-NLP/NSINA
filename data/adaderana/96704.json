{"Source": "Adaderana", "Timestamp": "September 25, 2018 08:55 pm", "Headline": "පොලීසියට වැලි ගසා සැකකරුවෙක් පැන යයි-CCTV දර්ශන සහිතයි ", "News Content": "පොලිස් අත්අඩංගුවට පතුවූ පුද්ගලයෙකු පොලිස් ඇසට වැලි ගසා පැන යාමේ සිදුවීමක් ආණමඩුව පල්ලම පොලිස් වසමෙන් වාර්තා වෙයි. අද(25) පෙරවරුවේ වයඹ නියෝජ්‍ය පොලිස්පතිවරගේ විශේෂ වැටලීම් ඒකකය පල්ලම ප්‍රදේශයේ විශේෂ සෝදිසි මෙහෙයුමක නිරතව සිට ඇති අතර එහිදී බලපත්‍ර කොන්දේසි කඩකරමින් මැටි ප්‍රවාහනය කල පුද්ගලයෙකු හා ටිපර් රථයක් අත්අඩංගුවට ගෙන ඇත. පසුව පොලිස් නිලධාරීන්ගේ රැකවල් මැද සැකකරු හා ටිපර් රථය පල්ලම පොලීසියට රැගෙන එන අවස්ථා වේ සැකකරු පල්ලම නගර මාධ්‍යයේ දී ටිපර් රථයේ මැටි ප්‍රධාන මාර්ගයේ හලා ටිපර් රථය හා පොලිස් නිලධාරියා රැගෙන පලා ගොස් තිබේ. පසුව සැකකරු ටිපර් රථය ඔහුගේ ගෙවත්තේ ගාල් කර පලා ගොස් ඇත. මේ ටිපර් රථය මැටි හලා ගෙන යන අයුරු හා පොලිස් නිලධාරීන් පිරිසක් ත්‍රිරෝද රථයකින් ටිපර් රථය ලුහුබඳින අයුරු පල්ලම නගරයේ සී.සී.ටිවී කැමරා පද්ධති කීපයකම සටහන්ව තිබේ. සෙන්ගල් ඔය ව්‍යාපෘතිය සඳහා මැටි ප්‍රවාහනය කරන ටිපර් රථයක් මෙම ක්‍රියාව සිදුකර තිබේ. ප්‍රධාන මාර්ගය මැද මේ සිදුවීම වීම හේතුවෙන් ප්‍රදේශයේ අධි බලැති විදුලි රැහැන් පද්ධතියකට හා දුරකථන රැහැන් පද්ධතියකට හානි සිදුව තිබේ. මිට අමතරව මාර්ගයේ හැලි තිබු මැටි හේතුවෙන් වාහන කීපයකට හානි සිදුව ඇති අතර කීප දෙනෙකුට තුවාල ද සිදුව ඇත. සෙනගල් ඔය ව්‍යාපෘතිය භාර නිලධාරීන් මේ මැටි ඉවත් කිරීම අද පස්වරුව වන තෙක් සිදු කල නමුත් එය සාර්ථකව අවසන් කිරීමට නොහැකි වීම හේතුවෙන් ප්‍රදේශවාසීන් දැඩි දුෂ්කරතාවයට පත්ව සිටියි. මේ සිදුවීමෙන් පසු තවත් ටිපර් රථ දෙකක් අත්අඩංගුවට ගැනීමටද මේ නිලධාරීනට හැකිව තිබේ. මේ අවස්ථාවේ ටිපර් රථයේ පොලිස් නිලධාරියෙකු නොසිටි බව වැටලීම භාරව සිටි පොලිස් නිලධාරියා පැවසිය. සිදුවුයේ තමන් ටිපර් රථය පසුපසින් පැමිණීම බවද හෙතෙම වැඩිදුරටත් පවසා තිබේ. මේ සිදුවීමට අදාල ටිපර් රථය පොලිස් භාරයට ගෙන ඇති බව වයඹ නියෝජ්‍ය පොලිස් පති චම්පික සිරිවර්ධන මහතා පැවසිය. සැකකරු අත්අඩංගුවට ගැනීම සඳහා විශේෂ මෙහෙයුමක් ආරම්භ කර ඇත.පල්ලම පොලීසිය මේ පිළිබඳ වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=96704", "Category": null, "Parent URL": null}