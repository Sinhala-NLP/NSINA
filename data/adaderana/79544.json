{"Source": "Adaderana", "Timestamp": "November 5, 2017 07:23 pm", "Headline": "ඉඩම් නිදහස් කරන්නැයි ඉල්ලා යාපනේ  සිවිල් වැසියන් විරෝධතාවක", "News Content": "යාපනය ආරක්ෂක සේනා මූලස්ථානය වෙත පවරාගෙන ඇති යාපනය සිවිල් ජනතාවගේ ඉඩම් නිදහස් කරන ලෙසට ඉල්ලා යාපනය අවතැන් ජනතාව අද(05) පලාලි ආරක්ෂක සේනා මූලස්ථානය ඉදිරිපිට විරෝධතාවයක නිරතවිණ. විරෝධතාවයට එක්වූ ජනතාව පැවසූවේ තමන්ගේ මුල් ඉඩම් ආරක්ෂක අංශ වෙත පවරා ගැනීම හේතුවෙන් තමන් වසර 27 ක් අවතැන් කඳවුරු තුළ ජීවත්වන බවයි. යාපනය වලිකාමම් උතුර ප‍්‍රාදේශීය ලේකම් කොට්ඨාශය තුළ ජීවත් වූ පවුල් විශාල පිරිසක් තවමත් යාපනය ප‍්‍රදේශයේ අවතැන් කඳවුරු තුළ ජීවත්වන බවද අදාළ පිරිස පැවසූහ. වර්තමානයේ යුද්ධයක් නොමැති බැවින් ආරක්ෂක අංශ පවරාගෙන ඇති තමන්ගේ මුල් ඉඩම් නිදහස් කළ යුතු බවට විරෝධතාකරුවන් ඉල්ලා තිබේ. විරෝධතාකරුවන් පැවසූවේ පවුල් 1200 කට වැඩි පිරිසකගේ මුල් ඉඩම් යාපනය ආරක්ෂක සේනා මූලස්ථාන කලාපය තුළ පවතින අතර, අදාළ ඉඩම් වහාම නිදහස් කළ යුතු බවයි. යාපනය ආරක්ෂක සේනා ආඥාපති මේජර් ජෙනරල් දර්ශන හෙට්ටිආරච්චි මහතා විරෝධතාකරුවන් හමුවීමට පැමිණි අතර, එහිදී ජනතාව තමන්ගේ ගැටළුව සම්බන්ධයෙන් යාපනය ආඥාපතිවරයා වෙත කරුණු ඉදිරිපත් කෙරිණ. යාපනය දිස්ත‍්‍රික් පාර්ලිමේන්තු මන්ත‍්‍රී අංගජන් රාමනාදන් මහතා අදාළ විරෝධතාවයට එක්ව සිටි අතර මන්ත‍්‍රීවරයා පැවසූවේ අදාළ ගැටළුව සම්බන්ධයෙන් ජනාධිපතිවරයාගේ අවධානය යොමුකොට විසඳුම් ලබාදීමට කටයුතු කරන බවයි. විරෝධතාවය වෙනුවෙන් දෙමළ ජාතික මහජන පෙරමුණ පක්ෂයේ ලේකම් සෙල්වරාජා ගජේන්ද්‍රන් මහතා ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=79544", "Category": null, "Parent URL": null}