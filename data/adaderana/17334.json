{"Source": "Adaderana", "Timestamp": "July 11, 2011 01:01 pm", "Headline": "නිසි පරිදි ඡන්ද දැන්වීම් පත්‍රිකා නොබෙදූ බවට පැමිණිල්ලක්", "News Content": "ඡන්ද දැන්වීම් පත්‍රිකා නිසි පරිදි බෙදා නොහැරීම සම්බන්ධයෙන් වූ පැමිණිල්ලක් ත්‍රීකුණාමල දිස්ත්‍රික්කයෙන් වාර්තා වී ඇතැයි මැතිවරණ නීරීක්ෂණ ජාලය පවසයි. ත්‍රීකුණාමල දිස්ත්‍රික්කයට අයත් උප්පුවේලී ප්‍රාදේශීය සභා බල ප්‍රදේශයේ සිංහපුර ගම්මානයට අදාළව එම පැමිණිල්ල ලැබී ඇති බව නිවේදනයක් නිකුත් කරමින් මැතිවරණ නිරීක්ෂණ ජාලයේ ප්‍රධාන විධායක ආචාර්ය උදිත ගුණසේකර මහතා සඳහන් කළේය. සිංහපුර ප්‍රදේශයට ලිපි බෙදාහරින ‍තැපැල් සේවකයා, අදාළ ඡන්ද දායකයින් එක් ස්ථානයකට රැස්කොට අනන්‍යතාවය පිළිබඳ කිසිදු සැලකිල්ලක් නොදක්වමින් ඡන්ද දැන්වීම් පත්‍රීකා බෙදාහරින බවට පැමිණිලි ලැබී ඇති බව ඔහු පෙන්වා දෙයි. ඡන්ද දැන්වීම් පත්‍රිකා මේ ආකාරයෙන් එක් ස්ථානයක සිට බෙදාහැරීමෙන් යම් ඡන්ද අක්‍රමිකතාවයකට ඉඩ සැලසෙන බව ආචාර්ය උදිත ගුණසේකර මහතා සඳහන් කරයි. වහාම මේ පිළිබඳ සොයා බලා ඡන්ද දැන්වීම් පත්‍රිකා අදාළ ගම්මානයට විධිමත් පරිදි බෙදාහැරීමට අවශ්‍ය ක්‍රියාමාර්ග ගන්නා මෙන් ඔහු බලධාරීන්ගෙන් ඉල්ලා සිටියි. මේ සම්බන්ධයෙන් අද දෙරණ තැපැල්පති එම්.කේ.බී.දිසානායක මහතාගෙන් විමසීමක් කළේය. අදාළ සිද්ධිය සම්බන්ධයෙන් තමා පෞද්ගලිකවම සොයා බලා කටයුතු කරන බව එහිදී ඔහු සඳහන් කළේය.", "URL": "https://sinhala.adaderana.lk/news.php?nid=17334", "Category": null, "Parent URL": null}