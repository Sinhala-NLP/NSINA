{"Source": "Adaderana", "Timestamp": "May 10, 2012 09:18 am", "Headline": " කොරතොට ගල් කොරිය ප්‍රදේශයට මාරකයක් වෙලා", "News Content": "කඩුවෙල, කොරතොට, නාගහවත්ත මාර්‍ගයේ ගල් කොරියක සිදුකළ පිපිරවීමකින් පුද්ගලයින් දෙදෙනෙකු තුවාල ලබා නිවාස 25කට පමණ හානි සිදුව තිබේ. ඊයේ පස්වරුවේ ගල්කොරියේ සිදුකළ පිපිරවීම හේතුවෙන් තුවාල ලැබූ ගැබිණි කාන්තාවක ප්‍රතිකාර සඳහා කාසල් කාන්තා රෝහලට ඇතුළත් කළ බව ප්‍රදේශ‍වාසීහු පවසති. මෙම ප්‍රදේශයේ ගල් කොරි පවත්වාගෙන යාම හේතුවෙන් ප්‍රදේශවාසීන්ට විවිධ හිරිහැරවලට මුහුණදීමට සිදුව ඇති අතර පානීය ජල පහසුකම් ලබාගැනීම මෙන්ම මාර්ගයේ ගමන් කිරී‍මේ දුෂ්කරතාවලට ද ඔවුන් ලක්ව තිබේ. අවස්ථා රැසක දී විවිධ රජයේ නිලධාරීන් දැනුවත් කළ ද ගල්කොරිය පවත්වාගෙන යන පුද්ගලයින්ට එමගින් කිසිදු බාධාවක් සිදුවී නොමැති බවට ප්‍රදේශවාසීහු චෝදනා කරති. මෙම ගල්කොරි පවත්වාගෙන යාම ‍හේතුවෙන් තමන්ට නිදහසේ නිවෙස්වල සිටිය නොහැකි බවට ඔවුහු පෙන්වාදෙති. කොරතොට \"පරිසර මිතුරෝ\" සමිතියේ සභාපතිවරයා අද දෙරණට කියා සිටියේ තම ප්‍රදේශවාසීන්ට ජීවත්වීමේ අයිතිය ලබාදෙන ලෙස ආයාචනා කරන බවයි. ශ්‍රී වික්‍රම රාජසිංහ රජ සමයේ පෘතුගීසීන්ට විරුද්ධව ඔත්තු බැලූ ප්‍රදේශයක් ලෙස කොරතොට කන්ද හැඳින්වෙයි. කොළඹ දිස්ත්‍රික්කයේ පිහිටා ඇති ඓතිහාසික වටිනාකමක් සහිත දුර්ලභ පරිසර ඒකකයක් වන කොරතොට කන්ද විනාශයට පත්කිරීම වැළැක්වීමට ඉදිරිපත් වන්නැයි ප්‍රදේශවාසීහු ඉල්ලා සිටිති.", "URL": "https://sinhala.adaderana.lk/news.php?nid=24137", "Category": null, "Parent URL": null}