{"Source": "Adaderana", "Timestamp": "November 3, 2016 08:46 pm", "Headline": " සෞඛ්‍ය අමාත්‍යංශයේ සේවිකාවක් ඩෙංගු වැළඳී මියයයි", "News Content": "ඩෙංගු රෝගය වැළඳීමෙන් සෞඛ්‍ය අමාත්‍යංශයේ සේවිකාවක මියගොස් තිබේ.මෙලෙස මියගොස් ඇත්තේ 28 හැවිරිදි පොළොන්නරුව, අරලගංවිල පදිංචිව සිටි 28 හැවිරිදි තරුණියකි.කොළඹ ප්‍රදේශයේ නවාතැනක සිට සේවය සඳහා ගොස් ඇති ඇය සෞඛ්‍ය අමාත්‍යංශයේ පාලන 6 අංශයේ සෞඛ්‍ය කාර්ය සහයකවරියක් ලෙස කටයුතු කර ඇතැයි වාර්තා වේ.පෙරේදා උදෑසන ඇය රෝහල් ගත කර ඇති අතර එම අවස්ථාවේ ඇය මියගොස් ඇති බවත්, මරණයට හේතුව ඩෙංගු රක්තපාත තත්ත්වයට ගොදුරු වීම බවත්, අනාවරණය වී ඇත.සෞඛ්‍ය සේවා කීට විද්‍යා සහකාර නිලධාරීන්ගේ සංගමයේ ලේකම් නජිත සුමනසේන මහතා පැවසුවේ මියගිය තරුණියට ඊට පෙර අවස්ථාවකදීත් ඩෙංගු රෝගයට ගොදුරු වී සිටි බවයි.නැවතත් ඇයට ඩෙංගු රෝගය වැළඳීමෙන් පසු වැඩි සැලකිල්ලක් දක්වා නොමැති බවත්, එසේම ඇය රෝහල් ගත වී ඇත්තේ ද අසාධ්‍ය තත්ත්වයෙන් සිටියදී බවත් ඒ මහතා පැවසුවේය.ඩෙංගු මර්දනය සඳහා දැනටමත් කීට විද්‍යා කණ්ඩායම් 9ක් කොළඹ දිස්ත්‍රීක්කය ආවරණය වන පරිදි යොදා ඇති බවද ඒ මහතා කීවේයඑසේම උණ රෝගය වැළඳුණු පුද්ගලයින් රෝහල්ගත වීමෙන් පසු ඔවුන්ට වැළඳී ඇත්තේ ඩෙංගු රෝගය බවට තහවුරු කරගත් සැණින් එම තොරතුරු ඊමේල් මගින් සෞඛ්‍ය වෛද්‍ය නිලධාරී කාර්යාල වෙත දැන් ලැබෙන බවත්, ඒ අනූව නිලධාරීන් එම ප්‍රදේශවලට ගොස් පරික්ෂා කිරීම් සිදුකරන බවත්, ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=65686", "Category": null, "Parent URL": null}