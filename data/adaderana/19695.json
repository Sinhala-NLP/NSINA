{"Source": "Adaderana", "Timestamp": "October 31, 2011 01:24 pm", "Headline": "පළාත් පාලන ඡන්දයේ වෙනස ගැන ජනවාරියේ ඡන්දය විමසයි", "News Content": "පළාත් පාලන ආයතන ඡන්ද විමසීමේ ක්‍රමය වෙනස් කිරීම සම්බන්ධයෙන් වූ පනත් කෙටුම්පතට අදාළ පාර්ලිමේන්තු ඡන්ද විමසීම ලබන වසරේ ජනවාරී මාසයේ දී සිදුකරන බව පළාත් පාලන හා පළාත් සභා නියෝජ්‍ය අමාත්‍ය ඉන්දික බණ්ඩාරනායක මහතා පවසයි. පනත් කෙටුම්පතට අදාළ මූලික කටයුතු සියල්ල මේ වන විට අවසන් කර ඇති බව නියෝජ්‍ය අමාත්‍යවරයා කියා සිටියේය. එම පනත් කෙටුම්පත මේ වසරේ දී සම්මත කර ගැනීමට අපේක්ෂා කළ ද අයවැය යෝජනාවලිය ඉදිරිපත් කිරීම හේතුවෙන් එය කල්දැමීමට සිදුව තිබේ. පළාත් පාලන ආයතන ඡන්ද විමසීමේ දී මනාප ක්‍රමය වෙනුවට කොට්ඨාස ක්‍රමය හඳුන්වාදෙමින් නව පනත් කෙටුම්පත සම්මත කර ගැනීමට නියමිතය.", "URL": "https://sinhala.adaderana.lk/news.php?nid=19695", "Category": null, "Parent URL": null}