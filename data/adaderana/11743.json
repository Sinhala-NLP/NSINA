{"Source": "Adaderana", "Timestamp": "October 26, 2010 08:59 am", "Headline": "රිසානා ගැන ජනපතිගෙන් සෞදි රජුට අභියාචනයක්", "News Content": "සෞදි අධිකරණයෙන් මරණ දඬුවම නියම වූ ශ්‍රී ලාංකික ගෘහ සේවිකා රිසානා නෆීත් මරණ දඬුවමින් නිදහස් කරන ලෙස ජනාධිපති මහින්ද රාජපක්ෂ මහතා සෞදි අරාබියේ රජතුමන් වෙත අභියාචනයක් ඉදිරිපත් කර තිබේ. එම අභියාචනය ශ්‍රී ලංකාවේ සෞදි අරාබි තානාපති කාර්යාලය මාර්ගයෙන් සෞදියේ අබ්දුල්ලා රජු වෙත යැවීමට අද(26) පෙරවරුවේ කටයුතු කර ඇති බව ජනාධිපති මාධ්‍ය අංශය ප්‍රකාශ කරනු ලැබීය. තමාට මරණ දඬුවම හිමිවීමට එරෙහිව රිසානා ගෘහසේවිකාව සෞදි ශ්‍රේෂ්ඨාධිකරණයට ගොනු කළ අභියාචනය පසුගිය දා ප්‍රතික්ෂේප කරනු ලැබීය. ඒ අනුව ඇයගේ දඬුවම ලිහිල් කර ගැනීමට ගත හැකි එකම ක්‍රියාමාර්ගය රාජ්‍ය තාන්ත්‍රික මට්ටමින් මැදිහත් වීම පමණි. ජනාධිපති මහින්ද රාජපක්ෂ මහතා ඒ අනුව මෙම ඉල්ලීම සෞදි රජය වෙත ඉදිරිපත් කර ඇත. 2005 වසරේ පෙබරවාරී මාසයේ දී සිව් මස් බිළිදෙකු මරා දැමීමේ චෝදනාවට රිසානා නෆීත්ට මරණ දඬුවම නියමවිය.", "URL": "https://sinhala.adaderana.lk/news.php?nid=11743", "Category": null, "Parent URL": null}