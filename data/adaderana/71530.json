{"Source": "Adaderana", "Timestamp": "March 30, 2017 10:48 am", "Headline": "විමල් උපවාසය අත්හරියි!", "News Content": "ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා විසින් පවත්වාගෙන ආ උපවාසය අත්හැරීමට තීරණය කර ඇති බව පාර්ලිමේන්තු මන්ත්‍රී ජයන්ත සමරවීර මහතා පවසයි.උපවාසය අත්හරින ලෙස මහා සංඝරත්නය විසින් කරන ලද ඉල්ලීමට ගරු කරමින් මේ මොහොතේ කිරි වීදුරුවක් පානය කොට උපවාසය අත්හළ බව මන්ත්‍රීවරයා අද දෙරණට කියා සිටියේය.මේ අතර රාමඤ්ඤ නිකායේ මහනායක අතිපූජ්‍ය නාපානේ පෙමසිරි මහනාහිමි, මල්වතු පාර්ශවයේ අනුනායක නියංගොඩ විජිත සිරි අනුනාහිමි ඇතුළු මහා සංඝරත්නයේ ඉල්ලීම් පරිදි මෙලෙස පුරා දින 09ක් තිස්සේ ගෙන ගිය සිය උපවාස ක්‍රියාමාර්ගය අත්හැරීමට එකඟවූ බව ජාතික නිදහස් පෙරමුණේ මාධ්‍ය ඒකකය නිවේදනය කරයි. දක්‍ෂිණ ලංකාවේ ප්‍රධාන සංඝනායක පල්ලත්තර සුමනජෝති නාහිමි ඇතුළු මහා සංඝරත්නය අද(30) ජාතික රෝහලේ වාට්ටු අංක 45හි රඳවා සිටින වීරවංශ මහතාට සෙත් පිරිත් සජ්ඣායනය කිරීමෙන් අනතුරුව ඉහත කී මහානාහිමිවරුන්ගේ ඉල්ලීම් රැගත් ලිපි භාර දුන් බව එම නිවේදනයේ දැක්වෙයි. මෙම අවස්ථාවට සඳහා සියම් නිකායේ කල්යාණි ශ්‍රී සාමාශ්‍රී පාර්ශ්වයේ මහා නායක පිඹුරේ උදිත නාහිමි, සියම් නිකායේ දක්‍ෂිණ ලංකාවේ ප්‍රධාන සංඝනායක රුහුණු විශ්ව විද්‍යාලයේ උප කුලපති පල්ලත්තර සුමනජෝති, සියම් නිකායේ කෝට්ටේ පාර්ශ්වයේ අනුනායක මහාචාර්ය කොටපිටියේ රාහුල නාහිමි, විද්‍යෝදය පිරිවෙනේ පරිවේනාධිපති ආචාර්ය බලන්ගොඩ සෝහිත නාහිමි, ඇතුළු මහා සංඝරත්නයද ජාතික නිදහස් පෙරමුණේ වීරකුමාර දිසානායක, ජයන්ත සමරවීර, ඒකාබද්ධ විපක්‍ෂයේ උදය ගම්මන්පිල, බන්දුල ගුණවර්ධන ඇතුළු මහජන නියෝජතයෝ පිරිසක් ද එක්ව සිටි බව සඳහන්ය. රජයේ වාහන අවභාවිතා කළ බවට චෝදනා එල්ලවී ඇති පාර්ලිමේන්තු මන්ත්‍රී විමල් වීරවංශ මහතා අත්අඩංගුවට ගෙන රක්ෂිත බන්ධනාගාර ගත කරන ලැබීමෙන් පසු ඇප ඉල්ලා අයදුම් කළද ඇප නොලැබීම හේතුවෙන් ඉකුත් මාර්තු 22 දා ආහාර වර්ජනය කරමින් බන්ධනාගාරය තුළදී උපවාසයක් ආරම්භ කරන ලදී.නිසි පරිදි ආහාර නොලැබීම නිසා තරමක අසනීප තත්ත්වයකට පත්වූ වීරවංශ මහතා මාර්තු 26 වන දින බන්ධනාගාර රෝහලට ඇතුළත් කළ අතර පසුව ඊයේ දිනයේ කොළඹ ජාතික රෝහලට මාරුකර එවා තිබුණි.", "URL": "https://sinhala.adaderana.lk/news.php?nid=71530", "Category": null, "Parent URL": null}