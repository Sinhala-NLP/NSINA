{"Source": "Adaderana", "Timestamp": "September 24, 2010 06:56 pm", "Headline": "එස්.බී ට උදැල්ල දැමූ සරසවි සිසුන් 4 ක් රිමාන්ඩ්", "News Content": "උසස් අධ්‍යාපන අමාත්‍ය එස්.බී. දිසානායක මහතා පසුගිය දා පේරාදෙණිය විශ්ව විද්‍යාලය‍ට පැමිණි අවස්ථාවේ අමාත්‍යවරයාට අවහිර වන ලෙස හැසිරුණු විශ්ව විද්‍යාල සිසුන් සිව්දෙනෙකු රක්ෂිත බන්ධනාගාර ගතකෙරුණි. විශ්ව විද්‍යාල පාලන අධිකාරිය සමග පේරාදෙණිය පොලිසිය සිදුකළ පරීක්ෂණයකින් අනතුරුව අදාළ සිද්ධියට සම්බන්ධ ප්‍රධාන සැකකාර සිසුන් සිව්දෙනා හඳුනාගෙන තිබේ. ඒ අනුව ඔවුන්ට එරෙහිව මහනුවර මහේස්ත්‍රාත් අධිකරණයේ මෙම නඩුව ගොනු කර ඇති බව සඳහන් වේ. සැකකාර සිසුන් සිව්දෙනා ඊයේ පස්වරුවේ නීතීඥයෙකු මාර්ගයෙන් අධිකරණයට භාරවී ඇප ඉල්ලා සිටිය ද මහනුවර මහේස්ත්‍රාත් ලලිත් ඒකනායක මහතා එය ප්‍රතික්ෂේප කර ඔවුන් දින 14 කට රක්ෂිත බන්ධනාගාර ගතකරන ලෙස නියෝග කර තිබේ.", "URL": "https://sinhala.adaderana.lk/news.php?nid=11073", "Category": null, "Parent URL": null}