{"Source": "Adaderana", "Timestamp": "July 13, 2018 02:59 pm", "Headline": "තෙවරප්පෙරුමගේ අලි මෙහෙයුම සාර්ථකයි-අලි 20ක් හම්බන්තොට රක්ෂිතයට ", "News Content": "හම්බන්තොට ප්‍රදේශයේ පවතින වන අලි ගැටළුවට විසඳුමක් ලෙස ගම්මාන ආශ්‍රිතව සිටින වන අලින්, වන අලි කළමනාකරණ රක්ෂිතය ලෙස ගැසට් කිරීමට නියමිත ප්‍රදේශයට පළවාහැරීමේ කටයුතු ආරම්භ කර තිබේ. සිව්වන දිනටත් ඊයේ(12) කටුවැව ප්‍රදේශයේදී මෙලෙස මෙහෙයුම් කටයුතු සිදු කෙරුණි. හම්බන්තොට සූරියවැව ප්‍රදේශවල පවතින වන අලි ගැටලුවට විසඳුම් ඉල්ලා වලව වම් ඉවුර ඒකාබද්ධ ගොවි සංවිධානය විසින් පසුගියදා සිදුකළ විරෝධතාවට විසදුමක් ලෙස ප්‍රදේශයේ වන අලි පලවා හැරීමට කටයුතු ආරම්භ කර තිබේ. එහි පළමු පියවර ලෙස අලි වැට සකස් කර අලින් වන අලි කළමනාකරණ රක්ෂිතය ලෙස ගැසට් කිරීමට නියමිත ප්‍රදේශයට පළවාහැරීමේ කටයුතු ආරම්භ කර තිබේ. දින කිහිපයක සිට එම මෙහෙයුම් ක්‍රියාත්මක වන අතර ඊයේ දිනයේදී හම්බන්තොට කටුවැව හා වරාය භූමිය ආශ්‍රිත ප්‍රදේශයේ සිටින වන අලින් පලවා හැරිමේ කටයුතු සිදු කෙරුණි. නියෝජ්‍ය අමාත්‍ය පාලිත තෙවරප්පෙරුම මහතාගේ මූලිකත්වයෙන් මෙහෙයුම ක්‍රියාත්මක කළ අතර ඒ සඳහා හම්බන්තොට හා ලුණුගම්වෙහෙර වනජීවී කාර්යාල නිලධාරීන් මෙන්ම ප්‍රදේශවාසීන්ද එක්ව සිටියේය. අප වාර්තාකරු සදහන් කළේ පැය 07ක පමණ මෙහෙයුමකින් අනතුරුව වන අලීන් 20ක් පමණ රක්ෂිත ප්‍රදේශයට පලවාහැරීමට කටයුතු කළ බවයි. මෙලෙස වන අලි පලවාහැරීමේ මෙහෙයුම ක්‍රියාත්මක වන අතරතුරදී සූරියවැව, වල්සපුගල ප්‍රදේශයට කඩා වැදි වන අලියෙකු ගම්මානයේ නිවාස 05ක් කඩා දමා තිබුණි. කුපිතවී ඇති වන අලින් ගම්මානයට කඩා වැදී තම නිවාස විනාශ කරන බවට ප්‍රදේශවාසීන් චෝදනා කරයි.", "URL": "https://sinhala.adaderana.lk/news.php?nid=92498", "Category": null, "Parent URL": null}