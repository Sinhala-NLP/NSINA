{"Source": "Adaderana", "Timestamp": "March 14, 2012 11:44 am", "Headline": "මැණික් ඉඩම වෙන්දේසියෙන් පසුව ගැරීම සාර්ථකයි", "News Content": "කතරගම, තම්මැන්න ප්‍රදේශයේ මැණික් ඉඩම් වෙන්දේසියෙන් අනතුරුව එම මැණික් ගැරීමේ කටයුතු ඉතා සාර්ථකව මේ වන විට සිදුවන බව ජාතික මැණික් හා ස්වර්ණාභරණ අධිකාරිය පවසයි. ප්‍රදේශයේ අඩු ආදායම් ලාභීන් වෙනුවෙන් වෙන් කළ ඉඩම් කොටස් 3 ද ඔවුන් වෙනුවෙන් ලබාදීමට මේ වන විට කටයුතු යොදා ඇති බව එම අධිකාරියේ අධ්‍යක්ෂ ජනරාල් ඩබ්ලිව්.එච්.එම්. නිමල් බණ්ඩාර මහතා සඳහන් කළේය. ප්‍රදේශයේ අඩු ආදායම්ලාභී පවුල් 54 ක් ප්‍රාදේශීය ලේකම් කාර්යාලය විසින් නම් කර ඇති බව ඔහු පෙන්වාදෙයි. මීට අමතරව කතරගම - ලුණුගම්වෙහෙර මාර්ගයේ ඉල්ලම් පස් යැයි හැඟෙන පස් එම මාර්ගයෙන් ඉවත් ‍කොට එයින් මැණික් හමුවුවහොත් එහි ප්‍රතිලාභ ද ප්‍රදේශයේ අඩු ආදායම්ලාභීන් වෙනුවෙන් ලබාදීමට අපේක්ෂා කරන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22791", "Category": null, "Parent URL": null}