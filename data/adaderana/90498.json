{"Source": "Adaderana", "Timestamp": "June 7, 2018 11:09 am", "Headline": "හිරුණිකාගේ නඩුව කල් යයි", "News Content": "තරුණයෙකු පැහැරගෙන ගොස් අයුතු ලෙස සිරකර තබා තර්ජනය කළ බව කියන පාර්ලිමේන්තු මන්ත්‍රිනී හිරුණිකා ප්‍රේමචන්ද්‍ර මහත්මියට එරෙහිව ගොනුකර තිබෙන නඩුවේ විභාගය ඔක්තෝබර් මස 8 වනදා දක්වා කල් තැබීමට කොළඹ මහාධිකරණය නියම කර තිබේ. මෙම නඩුව අද(07) කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ විභාගයට ගැනීමට නියමිතව තිබුණි. එහෙත් විත්තිකාර හිරුණිකා ප්‍රේමචන්ද්‍ර මහත්මිය අද දින පාර්ලිමේන්තුවේ රැස්වීම්වලට සහභාගිවීමට නියමිත බවත්, එම නිසා නඩු විභාගය කල් දමන මෙන් දන්වා ඇයගේ නීතිඥවරයා පාර්ලිමේන්තු මහ ලේකම්වරයා විසින් නිකුත් කළ ලිපියක් අධිකරණය වෙත ඉදිරිපත් කළේය. එම ඉල්ලීමට රජයේ පාර්ශවය විරෝධය පළ කළේ නැත. ඒ අනුව නඩු විභාගය ඔක්තෝබර් මස 08 වනදා දක්වා කල් තැබීමට කොළඹ මහාධිකරණ විනිසුරු වරයා නියෝග කළේය. සාක්ෂි දීම සඳහා එදින අධිකරණය හමුවේ පෙනී සිටින මෙන් ද විනිසුරුවරයා සාක්ෂිකරුට ආවාද කර තිබේ. 2016 වසරේ දෙසැම්බර් මස 21 වනදා දෙමටගොඩ ප්‍රදේශයේ වෙළඳසැලක සේවයේ නියුතු අමිල ප්‍රියන්ත අමරසිංහ නමැති තරුණයකු පැහැරගෙන ගොස් අයුතු ලෙස සිරකර තබා තර්ජනය කළේ යැයි චෝදනා කරමින් පාර්ලිමේන්තු මන්ත්‍රිනී හිරුණිකා ප්‍රේමචන්ද්‍ර එරෙහිව මෙම නඩුව පවරා තිබේ. මෙම නඩුව සම්බන්ධයෙන් චෝදනා ලබා සිටි විත්තිකාර හිරුණිකා ප්‍රේමචන්ද්‍ර මන්ත්‍රීවරිය ගේ ආධාරකරුවන් අටදෙනකු මීට පෙර අධිකරණය හමුවේ වරද පිළිගැනීම නිසා ඔවුන්ට අදාළ නඩුව අවසන් කිරීමට අධිකරණය තීන්දු කර තිබුණි. එහෙත් විත්තිකාර හිරුණිකා ප්‍රේමචන්ද්‍ර මන්ත්‍රිවරිය වරද පිළි නොගැනීම හේතුවෙන් ඇයට එරෙහි චෝදනා විභාග කිරීමට අධිකරණය තීරණය කර තිබෙනවා.", "URL": "https://sinhala.adaderana.lk/news.php?nid=90498", "Category": null, "Parent URL": null}