{"Source": "Adaderana", "Timestamp": "February 15, 2017 05:24 pm", "Headline": "  ශ්‍රී ලංකාවේ ඛනිජ සම්පත් සොයන්න ඔස්ට්‍රේලියාව අත දෙයි", "News Content": "ශ්‍රී ලංකාවේ ඛනිජ සම්පත් පිහිටා ඇති ස්ථාන හඳුනාගැනීමේ සමීක්ෂණයක් පැවැත්වීමට සහය ලබාදෙන බව ඔස්ට්‍රේලියානු කර්මාන්ත, නවොත්පාදන හා විද්‍යා අමාත්‍ය ආතර් සිනෝඩිනෝස් මහතා පවසයි. එම සමීක්ෂණය පදනම් කරගනිමින් ඛනිජ සම්පත් සිතියමක් සකස් කිරීමට ද සහයෝගය ලබාදෙන බව ඔහු පවසා ඇත. ඔස්ට්‍රේලියාවේ නිල සංචාරයක නිරතව සිටින අග්‍රාමාත්‍ය රනිල් වික්‍රමසිංහ මහතා සහ ශ්‍රී ලංකා දූත පිරිස සමඟ කැන්බරා නුවර පාර්ලිමේන්තු මන්දිරයේ පැවති ද්වීපාර්ශවික සාකච්ඡාවේ දී ශ්‍රී ලංකා පාර්ශවයෙන් සිදුකරන ලද ඉල්ලීමකට ප්‍රතිචාර ලෙස ඔස්ට්‍රේලියානු අමාත්‍ය ආතර් සිනෝඩිනෝස් මහතා මේ බව ප්‍රකාශ කර තිබේ. නවෝත්පාදන ක්‍රියාවලිය සම්බන්ධයෙන් ශ්‍රී ලංකාවට අවශ්‍ය විද්‍යාත්මක දැනුම ලබාදීමට තමන් සූදානම් බව ද ආතර් සිනෝඩිනෝස් මහතා සඳහන් කළ බව අග්‍රාමාත්‍ය කාර්යාලය පැවසුවේය. අනාගතයේ ශ්‍රී ලංකාවේ අරමුණ දැනුම පදනම් කරගත් ආර්ථිකයක් ගොඩනැංවීම බව ශ්‍රී ලංකා දූත පිරිස එහිදී පෙන්වා දී ඇති අතර නව නිමැවුම් සහ නවෝත්පාදනයන්ට එහිදී විශේෂ අවකාශයක් උදාවන බව ද එහිදී අවධාරණය කෙරුණු බව සඳහන්ය.", "URL": "https://sinhala.adaderana.lk/news.php?nid=69676", "Category": null, "Parent URL": null}