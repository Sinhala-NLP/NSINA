{"Source": "Adaderana", "Timestamp": "May 12, 2013 09:19 pm", "Headline": "පරිසර හිතකාමි වී වගා ක්‍රමයක් ගැන තොරතුරු හෙළිවෙයි", "News Content": "වකුගඩු රෝගය සහ කෘෂිරසායන ද්‍රව්‍ය අතර ඇති සම්බන්ධතාවය තහවුරු වීමත් සමග කෘෂිරසායනවලින් තොර ගොවිතැනක් පිළිබඳව අවධානය යොමු කිරීමට ගොවි ජනතාවට සිදුව තිබේ. ගොවීන්ගේ එම ගැටලූවට පිළිතුරක් ලෙස ඉතා පහසුවෙන් කළ හැකි පරිසර හිතකාමී වී වගා ක‍්‍රමයක් පිළිබඳ තොරතුරු අද දෙරණට අනාවරණය විය. එම ගොවිතැන් ක‍්‍රමය හඳුන්වා දෙන්නේ ‘‘හෙළ ගොවිතැන’’ නැමැති සංවිධානයක් විසින්ය. මෙම ක‍්‍රමය යටතේ වගා කිරීම සඳහා බිත්තර වී එම සංවිධානය විසින් නොමිලේ සපයනු ලබයි. මෙහිදී කෘෂිරසායන වෙනුවට භාවිතා වන ඖෂධ වට්ටෝරු සොයා ගත් ආකාරය ගැනද එම සංවිධානය තොරතුරු අනාවරණය කර ඇත. මේ සම්බන්ධයෙන් සත්‍යතාවය පිළිබඳව යමෙකුට තර්ක කළ හැකි වුවත්, මෙම ක‍්‍රමය යටතේ වගා කරන ගොවීන් එමගින් සාර්ථක ප‍්‍රතිඵල අත්කර ගනිමින් සිටින බව කියැවෙයි. එම වැඩසටහන දිවයිනේ විවිධ ප‍්‍රදේශවල ව්‍යාප්ත වෙමින් පවතින අතර ඒ යටතේ අක්කර 100ක් වගා කිරීමේ කටයුතු පසුගියදා අනුරාධපුර මහවිලච්චිය ප‍්‍රදේශයේ දී ආරම්භ කර ඇත.", "URL": "https://sinhala.adaderana.lk/news.php?nid=34036", "Category": null, "Parent URL": null}