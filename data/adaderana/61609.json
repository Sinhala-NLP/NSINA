{"Source": "Adaderana", "Timestamp": "June 29, 2016 03:04 pm", "Headline": " මහින්ද නිසා දින වෙනස් කළා", "News Content": "ලබන අගෝස්තු මස 17 වැනිදා ආරම්භ කිරීමට සැලසුම් කළ ආණ්ඩු විරෝධී විරෝධතා පා ගමනක් හිටපු ජනපති මහින්ද රාජපක්ෂ මහතාගේ ඉල්ලීමක් මත වෙනස් කළ බව පා.ම ඩලස් අලහප්පෙරුම මහතා පවසයි.මහනුවර සිට කොළඹට එම පා ගමන ආරම්භ කිරීමට සැලසුම් කළ බවද, උසස් පෙළ විභාගය, නුවර ඇසළ පෙරහැර ඇතුළු කටයුතු කිහිපයක් හේතුවෙන් ඒවාට බාධාවක් නොවන පරිදි එය සංවිධානය කරන්නැයි හිටපු ජනපති ඊයේ රාත්‍රී පැවසූ බවද ඒ මහතා ඒකාබද්ධ විපක්ෂය විසින් අද පැවැත් වූ මාධ්‍ය හමුවකදී කීවේය.ඒ අනූව ලබන මස ජූලි මස 28 වැනිදා විරෝධතා පා ගමනක් නුවරින් ආරම්භ කරන බවත්, එය අගෝස්තු මස 01 වැනිදා කොළඹට පැමිණීමට නියමිත බවත්, හෙතෙම පැවසීය.එම විරෝධතා පා ගමනේ අරමුණ අලුත් පක්ෂයක් හැදීම නොව ජාතික බලවේගයක් හැදීම බවත්, එහි අරමුණ අලුත් පක්ෂයක් නිර්මාණය කිරීමටදැයි මාධ්‍යවේදීන් ඇසූ ප්‍රශ්න හමුවේ පිළිතුරු ලෙස ඒ මහතා කියා සිටියේය.මේ අතර සරත් ෆොන්සේකා මහතා ඉදිරියේදී එක්සත් ජාතික පක්ෂයේ සාමාජිකත්වය ගැනීමට සුදානම්වන බවට පළවන වාර්තා ගැන ද සිදුකළ ප්‍රශ්න කිරීම් හමුවේ මන්ත්‍රීවරයා කියා සිටියේ \"අගමැතිවරයාට අනූව නම් එතුමා සමානයි පඩික්කම\" ලෙසය.අගමැතිවරයාට කැස්සක් හැදුණ විට කතා කිරීමට දෙන්නේ සරත් ෆොන්සේකාට බවත්, කෙසේ හෝ තරඟ කළ පක්ෂයෙන් පරාද වී වෙනත් පක්ෂයකින් පාර්ලිමේන්තු පැමිණි සරත් ෆොන්සේකා මහතාට සුබපතන බවද මන්ත්‍රීවරයා කියා සිටියේය.", "URL": "https://sinhala.adaderana.lk/news.php?nid=61609", "Category": null, "Parent URL": null}