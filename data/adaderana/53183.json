{"Source": "Adaderana", "Timestamp": "August 11, 2015 04:29 pm", "Headline": "ගැටලු විසඳන්න සියලු පක්ෂ අතර පොදු එකඟතාවයක් ඕනෑ", "News Content": "උතුරු නැගෙනහිර පවතින ගැටලුව විසඳීමට ගන්නා ක්‍රියාමාර්ග මත පදනම්ව පත්වන රජයට සහයෝගය ලබාදීමට දෙමළ ජාතික සන්ධානය තීරණය කර තිබේ. උතුරු නැගෙනහිර ගැටලුවලට විසඳුම් සෙවීමට නම් බලයට පත්වන සෑම පක්ෂයක් සමගම සාකච්ඡා කොට පොදු එකඟතාවක් සහිත තීරණයකට එළඹිය යුතු බව එම සන්ධානය සඳහන් කළේය. දෙමළ ජාතික සන්ධානයේ නායක ආර්.සම්බන්ධන් මහතා වව්නියාව නගරයේ පැවති දේශපාලන රැස්වීමක් අමතමින් මෙම අදහස් පළ කර ඇත. මෙහිදී වැඩිදුරටත් අදහස් දැක්වු දෙමළ ජාතික සන්ධාන නායකයා පවසා ඇත්තේ උතුරු නැගෙනහිර අර්බුදය විසඳීම මැතිවරණ පොරොන්දුවක් බවට පත්කර ගත යුතු නොවන බවයි.මැතිවරණයෙන් පසුව බලයේ පවතින ඕනෑම රජයක් උතුරු නැගෙනහිර අර්බුදයට විසඳුම් ලබාදීමට බැඳී සිටින බව ද ඔහු පවසා තිබේ.ආණ්ඩුක්‍රම ව්‍යවස්ථාව සංශෝධනය කර උතුරු නැගෙනහිර අර්බුදයට විසඳුම් ලබාදෙන බවට සෑම දේශපාලන පක්ෂයක්ම සිය මැතිවරණ ප්‍රකාශවල ඇතුළත් කොට දේශපාලන වේදිකාවන් තුළ අදහස් පළ කිරීම සිදුනොකළ යුතු බව ද දෙමළ ජාතික සන්ධානයේ නායක ආර්.සම්බන්ධන් මහතා මෙම සාකච්ඡාවේ දී පවසා ඇති බව සඳහන්ය.", "URL": "https://sinhala.adaderana.lk/news.php?nid=53183", "Category": null, "Parent URL": null}