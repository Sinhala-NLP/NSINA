{"Source": "Adaderana", "Timestamp": "June 11, 2013 07:21 am", "Headline": "නීතිපති කළ යුත්තේ දේශපාලන පක්ෂයකට සහයදැක්වීම නෙවෙයි", "News Content": "හිටපු අගවිනිසුරුවරියට එරෙහිව දෝෂාභියෝගයෙන් යොමුකළ චෝදනා විභාග කිරීමට පත් කළ පාර්ලිමේන්තු තේරීම් කාරක සභාව සම්බන්ධයෙන් අභියාචනාධිකරණය දෙන ලද තීන්දුවට එරෙහිව නීතිපතිවරයාට, ශ්‍රේෂ්ඨාධිකරණය හමුවේ අභියාචනයක් ඉදිරිපත් කළ හැකිද නැද්ද යන්න පිළිබඳ තීන්දුවක්දෙන නඩුව ඊයේ විභාගයට ගැනුණි. පංච පුද්ගල විනිසුරුමඩුල්ලක් හමුවේ ශ්‍රේෂ්ඨාධිකරණයේ දී අදාළ නඩුව විභාගයට ගැණුනු බව අද දෙරණ අධිකරණ වාර්තාකරු සඳහන් කළේය. අදාළ පාර්ලිමේන්තු තේරීම් කාරක සභාව නීත්‍යානූකූලව පත්වී නොමැති නිසා එම කාරක සභාවේ නිගමනයන් ක්‍රියාත්මක නොකළ යුතු යැයි පවසමින් අභියාචනාධිකරණය පසුගියදා තීන්දුවක් ලබාදෙන ලදී. ඊයේ ශ්‍රේෂ්ඨාධිකරණය හමුවේ ආර්.සම්බන්ධන් සහ විජිත හේරත් යන මන්ත්‍රීවරුන් වෙනුවෙන් පෙනී සිටි නීතීඥවරුන් කියා සිටියේ එම තීන්දුව අභියාචනාධිකරණයෙන් ප්‍රකාශයට පත් කළ අවස්ථාවේ පාර්ලිමේන්තුවත් ජනාධිපතිවරයාත් එය නොසලකා හැරි බවයි. එම නිසා අදාළ තීන්දුවට එරෙහිව නීතිපති පාලිත ප්‍රනාන්දු මහතාට ශ්‍රේෂ්ඨාධිකරණයට අභියාචනයක් ඉදිරිපත් කිරීම සඳහා නීත්‍යානූකූල බලයක් නොමැති බව ඔවුන් පෙන්වා දී තිබුණි. මෙම පෙත්සම අභියාචනාධිකරණය හමුවේ විභාගයට ගත් අවස්ථාවේ නීතිපතිවරයා එහි පාර්ශවකරුවෙකු නොවු බවත් ඔහු අධිකරණයේ සහයෝගය සඳහා කැඳවනු ලැබු පුද්ගලයෙක් පමණක් බවත් නීතීඥයින් ප්‍රකාශ කරන ලදී. ශ්‍රේෂ්ඨාධිකරණයට වැඩිදුරටත් කරුණු දක්වමින් අදාළ නීතීඥවරුන් කියා සිටියේ නීතිපතිවරයා සිදුකළ යුත්තේ දේශපාලන පක්ෂයට සහය දැක්වීම නොව රටේ පවතින නීතිය අර්ථ දැක්වීමට කටයුතු කිරීම බවයි. මෙහිදි නීතිපතිවරයාගෙන් එම කටයුත්ත සිදුනොවු බැවින් දේශපාලන අවශ්‍යතාවක් ඉෂ්ඨ කරගැනීම සඳහා අදාළ තීන්දුවට එරෙහිව අභියාචනයක් ඉදිරිපත් කිරීමට නොහැකි බව ඔවුහු පෙන්වා දුන්හ. එම නීතීවරු දෙදෙනාටම පිළිතුරු දුන් නීතිපති පාලිත ප්‍රනාන්දු මහතා කියා සිටියේ තමා මෙහි දි ඉදිරිපත් වන්නේ කිසිම කෙනෙකු නියෝජනය කිරීමට නොව අභියාචනාධිකරණය දෙන ලද තීන්දුව නිසා මතු වී ඇති නීතිමය ප්‍රශ්නයක් විසඳාදීම සඳහා අධිකරණයට සහයවීම සඳහා පමණක් බවයි. ඒ සඳහා තමාට ආණ්ඩුක්‍රම ව්‍යවස්ථාවට අනුව නෛතික බලයක් හිමිවන බව ද නීතිපතිවරයා කියා සිටියේය. අදාළ කරුණු සලකා බැලු අධිකරණය සියලුම පාර්ශවයන්ට ලිඛිතව කරුණු ඉදිරිපත් කිරීමට ලබන 14 වන දින දක්වා කල් ලබාදී තිබේ.", "URL": "https://sinhala.adaderana.lk/news.php?nid=34813", "Category": null, "Parent URL": null}