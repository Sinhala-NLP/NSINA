{"Source": "Adaderana", "Timestamp": "August 1, 2016 03:11 pm", "Headline": " ගුවන් සේවාව ජාත්‍යන්තර ප්‍රමිතීන්ට අනුව සංවර්ධනය කරනවා", "News Content": "මෙරට සිවිල් ගුවන් සේවාව ජාත්‍යන්තර ප්‍රමිතීන්ට අනුව සංවර්ධනය කරමින් පවත්වාගෙන යාමට රජය කැපවී සිටින බව ජනාධිපති මෛත්‍රීපාල සිරිසේන මහතා පවසයි.ආසියානු ශාන්තිකර කලාපීය සිවිල් ගුවන් සේවා අධ්‍යක්ෂ ජනරාල්වරුන්ගේ 53 වන සමුළුවේ සමාරම්භක අවස්ථාවට එක්වෙමින් ජනාධිපතිවරයා මේ බව සඳහන් කළේය.සිවිල් ගුවන් සේවා ක්ෂේත්‍රයේ අනාගතයට අවශ්‍ය මානව සම්පත් සංවර්ධනය කිරීම කෙරෙහි මෙම සමුළුවේ අවධානය යොමුවීමේ වැදගත්කම පිළිබඳව ද ජනාධිපතිවරයා එහිදී පෙන්වා දී තිබේ.සුරක්ෂිතතාව හා ආරක්ෂණ කළමනාකරණ පද්ධතීන් වර්ධනය කර ගැනීම පිළිබඳව ප්‍රතිපත්තීන් පසුවිපරම් කරමින් එවා යාවත්කාලීන කර ගැනීම කෙරෙහි සියලු දෙනාගේ අවධානය යොමු වනු ඇති බව ජනාධිපතිවරයා ප්‍රකාශ කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=62653", "Category": null, "Parent URL": null}