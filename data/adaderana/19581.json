{"Source": "Adaderana", "Timestamp": "October 25, 2011 01:02 pm", "Headline": "ධීවරයින් වෙනුවෙන් හිමිවරුන් උපවාසයේ", "News Content": "ඉන්දීය අත්අඩංගුවට පත්ව සිටින මෙරට ධීවරයින් පිරිසක් නිදහස් කර දෙන ලෙසට ඉල්ලා කල්පිටිය, කන්දකුලිය විහාරස්ථානයේ ස්වාමීන් වහන්සේ දෙනමක් උපවාසයක් ආරම්භ කර තිබේ. කල්පිටිය, කන්දකුලිය ග්‍රාමයේ ධීවරයින් සයදෙනෙකු නිදහස් කරන ලෙස ඉල්ලමින් එම දෙනම මෙසේ උපවාසයේ යෙදෙන බව අද දෙරණ පුත්තලම ප්‍රාදේශීය වාර්තාකරු සඳහන් කළේය. මෙම වනවිට එම පවුල්වල ඥාතීන් නවදෙනෙකු මේ සඳහා සහයෝගය පළකරමින් උපවාසය සඳහා එක්ව සිටින බව ද ඔහු ප්‍රකාශ කළේය. 2010 වසරේ මාර්තු 08 වන දින ත්‍රිකුණාමල ධීවර වරායෙන් බහුදින ධීවර යාත්‍රාවකින් මෙම ධීවරයින් ධීවර කටයුතු සඳහා පිටත්ව ගොස් තිබේ. එතැන් සිට අද දක්වා මෙම ධීවරයින් ඉන්දියාවේ අන්දමන් දූපත්වල අත්අඩංගුවේ පසුවන බව අද දෙරණ වාර්තාකරු පැවසීය. ඔවුන් මුදාගැනීම සඳහා මාස කිහිපයක සිට උත්සාහ කළ නමුත් එම උත්සාහයන් අසාර්ථකව ඇති බව ද සඳහන්ය.", "URL": "https://sinhala.adaderana.lk/news.php?nid=19581", "Category": null, "Parent URL": null}