{"Source": "Adaderana", "Timestamp": "April 18, 2012 07:39 am", "Headline": " උතුරෙන් එළවූ මුස්ලිම් ජනයාට සාධාරණය ඉටුවිය යුතුයි", "News Content": "යාපනය ඇතුළු උතුරු පළාතේ ජීවත් වූ මුස්ලිම් ජනතාවගේ අයිතිවාසිකම් සුරක්ෂිත කිරීම පිළීබඳ ඉන්දියාවේ අවධානය යොමු විය යුතු බව පාර්ලිමේන්තු මන්ත්‍රී ඒ.එච්.එම් අස්වර් මහතා පවසයි. යුද ගැටුම් පැවති සමයේ දී එල්.ටී.ටී.ඊ ය විසින් උතුරේ ජීවත් වූ මුස්ලිම් ජනතාව එම ප්‍රදේශ වලින් පළවා හැරි බව හෙතෙම පෙන්වාදෙයි. මේ හේතුවෙන් ඔවුන් බොහෝ පිරිසකගේ මූලික අයිතිවාසිකම් කඩවී ඇති බව අස්වර් මන්ත්‍රීවරයා පවසයි. ඉන්දීය පාර්ලිමේන්තු නියෝජිත පිරිස හමු වූ අවස්ථාවේ දී ඒ.එච්.එම් අස්වර් මන්ත්‍රීවරයා මේ බව කියා සිටියේය. උතුරින් පළවා හැර දැනට සිංහල ජනතාව සමඟ ජීවත් වන මුස්ලිම් ප්‍රජාවට තම ගම් බිම් බලා යාමට අවශ්‍ය පහසුකම් සලසා දිය යුතු බව ඔහු එහි දී අවධාරණය කර තිබේ. මේ පිළිබඳ ශ්‍රී ලංකාවේ ඉන්දීය මහකොමසාරිස්වරයාට ද දැනුම් දී ඇති බව අස්වර් මන්ත්‍රීවරයා එහි දී සිහිපත් කොට ඇතැයි කියැවෙයි.", "URL": "https://sinhala.adaderana.lk/news.php?nid=23594", "Category": null, "Parent URL": null}