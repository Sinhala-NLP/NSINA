{"Source": "Adaderana", "Timestamp": "October 16, 2010 04:03 pm", "Headline": "වෛද්‍ය උපාධිය මුදලට දීම ගැන වෙද සංගමය විරෝධය පායි", "News Content": "මුදලට වෛද්‍ය උපාධි ලබාදීම සඳහා රජය ආරම්භ කර ඇති වැඩපිළිවෙළට දැඩි විරෝධය පළ කරන බව සමස්ත ලංකා වෛද්‍ය නිලධාරීන්ගේ සංගමය පවසයි. මේ හරහා මෙරට රජයේ විශ්ව විද්‍යාල වැසී යාමේ අර්බුදයකට ලක්වන බව එම සංගමයේ සභාපති වෛද්‍ය ගිෂාන්ත දසනායක මහතා සඳහන් කළේය. මේ වන විටත් මුදලට වෛද්‍ය උපාධි ලබාගැනීම සඳහා පෞද්ගලික විශ්ව විද්‍යාලයක් ආරම්භ කර ඇති බව ඔහු පෙන්වාදෙයි. මෙරට රාජ්‍ය විශ්ව විද්‍යාල දිනෙන් දින පිරිහෙමින් තිබියදී ඊට අවශ්‍ය ප්‍රතිපාදන ලබාදීම වෙනුවට පෞද්ගලික විශ්ව විද්‍යාල ආරම්භ කිරීම තරයේ හෙළා දකින බව වෛද්‍ය ගිෂාන්ත දසනායක මහතා අවධාරණය කර සිටියේය. රජයේ මෙම ක්‍රියාකලාපය හරහා ‍සිදුවන්නේ මෙරට දුප්පත් දරු දැරියන්ට නිදහස් අධ්‍යාපනය ලබාගැනීමේ අවස්ථාව අහිමි වීම බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=11538", "Category": null, "Parent URL": null}