{"Source": "Adaderana", "Timestamp": "September 8, 2015 02:46 pm", "Headline": "මධ්‍යම සභාපති නිමලසිරි - විපක්ෂ නායක රේණුකා", "News Content": "මධ්‍යම පළාත් සභාවේ පුරප්පාඩු වී තිබූ සභාපති ධුරයට පළාත් සභා මන්ත්‍රී එල්.ඩී. නිමලසිරි මහතා තේරී පත්වී තිබේ.මධ්‍යම පළාත් සභාවේ නියෝජ්‍ය සභාපති එස්.බී. රත්නායක මහතාගේ ප්‍රධානත්වයෙන් අද පෙවරුවේ පල්ලෙකැලේ පළාත් සභා රැස්වීම් ශාලාවේ පැවති මාසික රැස්වීම් වාරයේ දී මෙම පත්වීම් සිදුකර ඇත.මධ්‍යම පළාත් සභාවේ සභාපතිවරයා ලෙස කටයුතු කළ මහින්ද අබේකෝන් මහතාගේ මන්ත්‍රී ධුරය අහිමි වීම හේතුවෙන් එම ධුරය පුරප්පාඩු වී පැවතුණි..ඒ අනුව අද රැස්වීම් වාරයේ දී සභාපතිධුරයට එල්.ඩී. නිමල්සිරි සහ ඩී. මදියුගරාජා යන මන්ත්‍රීවරුන්ගේ නම් යෝජනා වී ඇති අතර එල්.ඩී. නිමල්සිරි මහතා වැඩි ඡන්දයෙන් එම ධුරයට තේරී පත්ව ඇත.මේ අතර පළාත් සභාවේ විපක්ෂ නායකධුරයේ කටයුතු කළ රංජිත් අළුවිහාරේ මහතා සහ විපක්ෂයේ ප්‍රධාන සංවිධායක ලෙස කටයුතු කළ කේ.කේ.පියදාස මහතා පසුගිය මහ මැතිවරණයෙන් පාර්ලිමේන්තුවට තේරී පත්වුණි.ඒ අනුව එක්සත් ජාතික පක්ෂයේ නිර්දේශය මත විපක්ෂනායක ධුරයට පළාත් සභා මන්ත්‍රිනී රේණුකා හේරත් මහත්මියත් විපක්ෂයේ ප්‍රධාන සංවිධායක ලෙස චානක අයිලප්පෙරුම මහතාත් පත්කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=53741", "Category": null, "Parent URL": null}