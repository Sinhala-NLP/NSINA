{"Source": "Adaderana", "Timestamp": "March 6, 2015 12:59 pm", "Headline": "ගල්කරුයාය ගල කැඩීම සහ එම ස්ථානයට ඇතුළුවීම තහනම්", "News Content": "පලාගල - ගල්පාය, ගල්කරුයාය ගල කැඩීම සහ එම ස්ථානයට ඇතුළුවීම සම්පූර්ණයෙන්ම තහනම් කිරීමට සංස්කෘතික හා කලා කටයුතු රාජ්‍ය අමාත්‍ය නන්දිමිත්‍ර ඒකනායක මහතා පියවර ගෙන තිබේ. අදාළ ස්ථානය නිරීක්ෂණය කිරීමෙන් අනතුරුව අමාත්‍යවරයා මේ බව දැනුම්දුන් බව අද දෙරණ වාර්තාකරු සඳහන් කළේය.එම ස්ථානයේ ඇති පුරාවිද්‍යා සාධක විනාශ කරමින් සුදුපැහැති ගල කඩා විදෙස් රටකට යවන බවට පවසමින් ප්‍රදේශවාසීන් පිරිසක් පසුගියදා විරෝධතාවයක නිරත වුණි.ඒ අනුව නිලධාරීන් පිරිසක් පැමිණ පරීක්ෂා කිරීමේ දී නිසි අවසර පත්‍රයක් ලබානොගෙන මෙම ගල්කොරිය පවත්වාගෙන යන බවට අනාවරණය වී ඇත.පසුව ඉතා රහසිගතව ගල් කැඩීම සිදුවන බවත්, ඇතැම් නිලධාරින් මේ සඳහා සහයෝගය දෙන බව ජනතාවගෙන් ලැබුණු තොරතුරක් මත ඇමතිවරයා මෙම ස්ථානය නිරීක්ෂණයකට එක්විය.එහිදී ඇතැම් නිලධාරින් ඇමතිවරයා නොමඟ යැවීමට ගත් උත්සාහයන් අසාර්ථක විණ.මෙහිදී ඇමතිවරයා අමාත්‍යංශ ලේකම්වරියට උපදෙස් ලබාදුන්නේ මෙම ස්ථානය සම්බන්ධයෙන් පුරාවිද්‍යා පිළිබඳ වාර්තාව ලබාදුන් නිලධාරින් පිළිබඳව ද පරීක්ෂණයක් පවත්වන ලෙසයි.මෙම ගල් කොරිය තහනම් කර ඇමතිවරයා පිටව යද්දී ජනතාව ප්‍රීති ගෝෂා කරන්නට වුහ.ඇමතිවරයාගේ වාහනය නවතා ගත් පිරිස කිවේ මෙහි පැමිණි බොහෝ රාජ්‍ය නිලධාරින් ගම්මුන්ට බැනවදිමින් ගිය බවත්, ගල් කොරිය පවත්වාගෙන යන පිරිස සමග සමීපව සිටි බවය.එත් සමගම පලාගල ප්‍රාදේශීය ලේකම් සමන් කළුආරච්චි මහතා ප්‍රමුඛ පිරිස පැමිණෙද්දී ජනතාව හු හඬ තබන්නට වූ අතර වාහනය නොපෙනී යන තුරු ඔවුන් හු කියන්නට විය .ඡායා රූ - කාංචන ආරියදාස", "URL": "https://sinhala.adaderana.lk/news.php?nid=49776", "Category": null, "Parent URL": null}