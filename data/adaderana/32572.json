{"Source": "Adaderana", "Timestamp": "March 20, 2013 05:36 am", "Headline": "ත්‍රී රෝද රථයේ ගණිකා මඩමක් - 4ක් අත්අඩංගුවේ", "News Content": "ත්‍රී රෝද රථයක් භාවිතා කරමින් මාරවිල නගරය කේන්ද්‍ර කර ගෙන පවත්වා ගෙන ගිය ජංගම ගණිකා මඩමක් මාරවිල පොලීසිය විසින් වටලා තිබේ. ඊයේ රාත්‍රීයේ මෙම වැටලීම සිදු කර ඇති බවත්,මෙම ජංගම ගණිකා මඩමට සම්බන්ධ බව කියන කාන්තාවන් තිදෙනෙකුද ත්‍රී රෝද රථ රියදුරුද,අත්අඩංගුවට ගත් බවත් පොලීසිය පවසයි. අදාළ ත්‍රී රෝද රථයද මේවන විට පොලිස් බාරයට ගෙන ඇති බව අද දෙරණ වාර්තාකරු කියා සිටියි. අත්අඩංගුවට ගෙන ඇති කාන්තාවන් මාරවිල සහ අවට පදිංචි වයස අවුරුදු 26 -30 ත් අතර අයවළුන් වන බවත්,මොවුන්ගේ ස්වාමි පුරුෂයින් ධීවර කාර්මිකයින් බවත්,ඔවුන් රැකියාවන් සඳහා පිටත්ව ගිය පසුව කාන්තාවන් මෙම වෘත්තියේ නියැලෙන බවත් පොලීසිය විසින් අනාවරණයකරගෙන ඇත. ලද තොරතුරක් අනුව පොලීසිය විසින් ව්‍යාජ ගැණුම් කරුවෙකු යොදවා මෙම වැටලීම සිදු කර ඇත. අත්අඩංගුවට ගත් කාන්තාවන් ,ත්‍රී රෝද රථ රියදුරා සහ ත්‍රී රෝද රථය මාරවිල දිසා අධිකරණය වෙත ඉදිරිපත් කිරීමට නියමිතය. මාරවිල මුලස්ථාන පොලිස් පරීක්ෂක චන්දන හේරත් මහතා ඇතුළු නිළධාරීන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=32572", "Category": null, "Parent URL": null}