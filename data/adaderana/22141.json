{"Source": "Adaderana", "Timestamp": "February 15, 2012 09:58 pm", "Headline": " මේක සංවර්ධන ආර්ථිකයක් නොව සංදර්ශන ආර්ථිකයක්", "News Content": "මහින්ද රාජපක්ෂ ආණ්ඩුවට ඇත්තේ සංවර්ධන ආර්ථිකයක් නොව සංදර්ශන ආර්ථිකයක් බව ජනතා විමුක්ති පෙරමුණ පවසයි. ජනතාවට ජීවත්වන්න බැරි තරමට ජීවන වියදම ඉහළ යද්දී ජනතාව මත තව තවත් බර පටවමින් ආණ්ඩුව රට පුරා සංදර්ශන පවත්වමින් සිටින බව ජ.වි.පෙ ප්‍රධාන ලේකම් ටිල්වින් සිල්වා මහතා කියා සිටියි. අද කොළඹ,මාළිගාවත්ත පී.ඩී සිරිසේන ක්‍රීඩාංගණයේ පැවති ජන රැළිය අමතමින් හෙතෙම කියා සිටියේ ජනතාවට කඳුළු ගෑස් ගහන පොලීසියේ මහත්තුරුන්ටත් ජීවත්වෙන්න බැරි තරමට ජීවන වියදම ඉහළගොස් ඇති බවයි. ජනතාවට සහන ඉල්ලද්දී ආණ්ඩුව විසින් ඉන්ධන මිල වැඩි කළ බවත්,ඉන්ධන මිල අඩුකරන ලෙස ඉල්ලද්දී බස් ගාස්තු වැඩි කළ බවත්,බස් ගාස්තු අඩුකරන ලෙස ඉල්ලද්දී අද දවසේ විදුලි ගාස්තුවද ඉහළදැමීමට ආණ්ඩුව කටයුතු කළ බවත් එසේම මෙම සියලු පීඩාවන්ට එරෙහිව ජනතාව මහ පාරට බසිනවිට වෙඩිතියලා මරලාදැමීමට තරම් ආණ්ඩුව ම්ලේච්ඡ වී ඇති බව ටිල්වින් සිල්වා මහතා අවධාරණය කරයි. ලෝකය පුරාම ජන අරගලවලට කඳුළු ගෑස්,වෙඩි උණ්ඩවලින් පිළිතුරු දුන් පාලකයන්ට ඉතා කෙටි කාලයක් තුළ ගෙදර යාමට සිදුවූ බවත්,මහින්ද රාජපක්ෂ ආණ්ඩුව එකී පාඩම් සිහිතබාගත යුතු බවත් ඔහු පෙන්වාදුන්නේය. ඉන්ධන මිල ඉහළගියේ ලෝක වෙළඳපොළේ තෙල් මිල ඉහළ ගිය නිසා නොව ලෝක බැංකුවේ හා ජාත්‍යන්තර මූල්‍ය අරමුදල ළඟ දණින් වැටී ඔවුන්ගේ උපදෙස් මත රුපියලේ අගය බාල්දු කළ නිසා යයි ජ.වි‍.පෙ ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22141", "Category": null, "Parent URL": null}