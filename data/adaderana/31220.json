{"Source": "Adaderana", "Timestamp": "January 31, 2013 08:29 am", "Headline": "සුමණජෝති හිමියන්ට උපහාර", "News Content": "ගාල්ල, මාලිගස්පේ ශ්‍රී සුභද්‍රාරාමාධිපති, දක්ෂිණ ලංකාවේ ප්‍රධාන සංඝනායක, රුහුණු විශ්ව විද්‍යාලයේ කුලපති, රාජකීය පණ්ඩිත පුජ්‍ය පල්ලත්තර සුමණජෝති හිමියන්ට උපහාර පිදීමේ උත්සවයක් ජනාධිපති මහින්ද රාජපක්ෂ මහතාගේ ප්‍රධානත්වයෙන් පවත්වා තිබේ. මියන්මාර් රජය පිරිනමනු ලැබූ අග්ගමහා පණ්ඩිත ධූරයෙන් පිදුම් ලැබු පල්ලත්තර සුමණජෝති ස්වාමීන් වහන්සේට ඊයේ (30) පස්වරුවේ අරලියගහ මන්දිරයේ දී මෙම උපහාර උත්සවය පැවති බව ජනාධිපති මාධ්‍ය අංශය සඳහන් කළේය. විද්යෝදය සහ විද්‍යාලංකාර පිරිවෙන්වලින් අධ්‍යාපනය ලැබූ උන්වහන්සේ පොළොන්නරුව විද්‍යාලයේත්, ගාල්ල මහින්ද මහා විද්‍යාලයේත්, මීපාවල අමරසූරිය විද්‍යාලයේත්, ගුරුවරයෙකු ලෙස කටයුතු කර තිබේ. ශ්‍රී ලංකාවේ සිංහල බෞද්ධ උරුමය, අල්පේච්ඡ ජීවිතයක ලක්ෂණ, ආර්ය අෂ්ඨාංගික මාර්ගය හෙවත් මධ්‍යම ප්‍රතිපදාව, වාග් විද්‍යාත්මක සිංහල ව්‍යාකරණය, බුදුරජාණන් වහන්සේ ලබාදුන් කාන්තා නිදහස හා විමුක්තිය වැනි ග්‍රන්ථ ද පල්ලත්තර සුමණජෝති නාහිමියන්ගේ නිර්මාණ අතර වේ. අරලියගහ මන්දිරයේ පැවති උත්සවයේ දී ජනාධිපති මහින්ද රාජපක්ෂ මහතා විසින් උන්වහන්සේට උපහාර තිළිණ පිළිගැන්වීමක් ද සිදුකර ඇත. මීට අමතරව පූජ්‍ය බොරැල්ලේ කෝවිද ස්වාමීන් වහන්සේ විසින් රචිත පල්ලත්තර ශ්‍රී සුමණජෝති ප්‍රසාදිනී ග්‍රන්ථය ඇතුළු ග්‍රන්ථ 3 ක් එළිදැක්වීම ද මෙම අවස්ථාවේ සිදුකළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=31220", "Category": null, "Parent URL": null}