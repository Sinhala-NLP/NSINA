{"Source": "Adaderana", "Timestamp": "March 29, 2012 09:50 am", "Headline": "ශ්‍රී ලංකාව වෙනස් විය යුතුයි - දයාන් ජයතිලක", "News Content": "රට තුළ ප්‍රජාතන්ත්‍රවාදී ප්‍රතිසංස්කරණයන් සිදුකරමින් විප්ලවීය අන්දමින් වෙනසකට භාජනය වූ මියන්මාරයෙන් ශ්‍රී ලංකාව පාඩම් උගත යුතු බව ප්‍රංශයේ ශ්‍රී ලංකා තානාපති ආචාර්ය දයාන් ජයතිලක මහතා පවසයි. බී. බී. සී සන්දේශය වෙත අදහස් දක්වමින් ආචාර්ය දයාන් ජයතිලක මහතා මේ බව සඳහන් කර තිබේ. 2009 වසරේ දී මියන්මාරය මානව හිමිකම් පිළිබඳ වාර්තා හරහා දැඩි ලෙස ජාත්‍යන්තර බලපෑමට ලක්වූ බව එහි දී ඔහු පෙන්වාදී ඇත. එමෙන්ම මියන්මාරය සම්බන්ධව එක්සත් ජාතීන්ගේ මානව හිමිකම් කවුන්සිලය වෙත ගෙනඑන ලද යෝජනාවෙන් ද මියන්මාරය පරාජයට පත්වූ බව ජයතිලක මහතා සඳහන් කර තිබේ. එසේවුවද මියන්මාරය වෙනසකට ලක්වූ නිසා වර්තමානයේ එරටට එරෙහිව කිසිදු මට්ටමක බලපෑමක් නොවන බව ඔහු ප්‍රකාශ කර ඇති බව ද බී.බී.සී සේවය වාර්තා කරයි. ප්‍රජාතන්ත්‍රවාදී ප්‍රතිසංස්කරණ හරහා මියන්මාරය දැවැන්ත හා ඇදහිය නොහැකි අන්දමේ ප්‍රගතියක් අත්කරගෙන ඇති බව ද ප්‍රංශ තානාපතිවරයා අවධාරණය කර ඇත. ශ්‍රී ලංකාව සම්බන්ධව එක්සත් ජාතීන්ගේ මානව හිමිකම් කවුන්සිලය වෙත යෝජනාවක් ගෙන එන ලද රටවල් විසින් අනාගතයේ දී ද ඒ සම්බන්ධව බලපෑම් එල්ල කළ හැකි බව ජයතිලක මහතා පෙන්වා දී තිබේ. එමනිසා මානව හිමිකම් සමුළුවේ දී අදාළ යෝජනාව සම්මත වීම පිළිබඳව ශ්‍රී ලංකාව බරපතල මට්ටමින් සැලකිය යුතු බව ඔහු අවධාරණය කර ඇත.", "URL": "https://sinhala.adaderana.lk/news.php?nid=23145", "Category": null, "Parent URL": null}