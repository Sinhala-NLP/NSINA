{"Source": "Adaderana", "Timestamp": "December 4, 2012 09:24 am", "Headline": "මාතලේ රෝහල් භූමියෙන් මිනිස් හිස් කබල් 24ක්", "News Content": "මාතලේ මහ රෝහල් භූමියේ සිදුකරන ලද කැනීම්වලින් මේවන විට මිනිස් හිස්කබල් 24ක් සොයාගෙන ඇති බව පොලීසිය පවසයි. ඊට අමතරව මිනිස් අස්ථි කොටසක් කිහිපයක් ද සොයාගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා සඳහන් කළේය. පසුගිය 23 වන දින මාතලේ මහ රෝහල් භූමියේ ජීව වායු ඒකකයක් සඳහා ගොඩනැගිල්ලක් තැනීමට බිම සකස් කරමින් සිටියදී අස්ථි කොටස් කිහිපයක් හමුවිය. එම අස්ථි කොටස් පිළිබඳව මාතලේ රෝහල් වෛද්‍ය අධිකාරීවරයා සහ අධිකරණ වෛද්‍ය නිලධාරීවරයා පරීක්ෂණ පැවැත්වු අතර එහිදි එම අස්ථි කොටස් මිනිස් සිරුරුවල අස්ථි කොටස් බවට හඳුනාගෙන තිබේ. ඒ පිළිබඳ මාතලේ පොලීසිය දැනුවත් කර ඇති අතර මේවන විට විමර්ශන කටයුතු ආරම්භ කර ඇති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා සඳහන් කළේය. එම ස්ථානයේ තවදුරටත් කැනීම් කටයුතු සිදුකරමින් පවතින බව ප්‍රිශාන්ත ජයකොඩි මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=29698", "Category": null, "Parent URL": null}