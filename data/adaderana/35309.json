{"Source": "Adaderana", "Timestamp": "June 28, 2013 11:23 am", "Headline": "කොළඹ හෙටත් අනිද්දාත් විශේෂ රථවාහන සැලැස්මක්", "News Content": "මරදාන පාලම් හන්දියේ සිට ටෙක්නිකල් හන්දිය දක්වාද, ටෙක්නිකල් හන්දියේ සිට සංඝරාජ වටරවුම දක්වාද, සංඝරාජ වටරවුමේ සිට මරදාන පාලම් හන්දිය දක්වාද, එක් දිශාවකට වාහන ගමනාගමනය සිදුකිරිම සඳහා පෙරහුරුවක් හෙට (29) සහ අනිද්දා (30) පැවැත්වීමට කටයුතු යොදා තිබේ. ඒ අනුව පෙරවරු 08.00 සිට පස්වරු 04.00 දක්වා එම පෙරහුරුව පැවැත්වීමට කටයුතු සුදානම් කර ඇත. මේ හේතුවෙන් සිදුවිය හැකි අපහසුතා මග හරවා ගනිමින් එම දිනවලදී පහත දැක්වෙන ආකාරයට මාර්ග භාවිතා කරන ලෙස පොලිස් මූලස්ථානය ජනතාවගෙන් ඉල්ලා සිටියි. මාළිගාවත්ත පාර සහ ආමර් වීදිය දෙස සිට පිටකොටුවට පැමිණෙන වාහන සංඝරාජ මාවතින් පංචිකාවත්ත පාරට ඇතුළුව එල්ෆීන්ස්ටන් සිනමා ශාලාව අසලින් දකුණට හැරි ටෙක්නිකල් හන්දියෙන් වමට හැරි පිටකොටුවට යා යුතුවේ. ගාමිණි වටරවුම දෙස සිට සහ පුංචි බොරැල්ල දෙස සිට ආමර් වීදිය හා මාළිගාවත්ත පාර දෙසට එන වාහන කෙලින්ම ටෙක්නිකල් හන්දියට පැමිණ එතැනින් දකුණට හැරි සංඝරාජ මාවත දිගේ ගමන් කර ආමර් වීදිය හෝ මාලිගාවත්ත පාරට යා යුතුය. පිටකොටුව දෙස සිට හා උසාවි සංකීර්ණය දෙස සිට ගාමිණි වටරවුම හෝ බොරැල්ල දෙසට යන වාහන කෙලින්ම සංඝරාජ වටරවුම දක්වා ගමන් කර එතැනින් පංචිකාවත්ත මාර්ගය හරහා මරදාන පාලම් හන්දියට පැමිණ පුංචි බොරැල්ල දෙසට හෝ ගාමිණි වටරවුම දෙසට ගමන් කළ යුතුවේ. ටෙක්නිකල් හන්දියෙන් උසාවි මාර්ගයට සහ පාලම් හන්දිය පසුකර ගාමිණි වටරවුම දෙසට වාහන ඇතුළු කිරීමට අවස්ථාව ලැබේ. මාළිගාවත්ත මාර්ගයේ සිට පැමිණෙන වාහනවලට සංඝරාජ වටරවුම පසු කර ආමර් වීදිය දෙසට හැරවීමට අවස්ථාවක් නොලැබෙන බව පොලිස් මූලස්ථානය පවසයි. එසේ පැමිණෙන වාහන ඛෙත්තාරාම පාර, බබාපුල්ලේ පාර හරහා ග‍්‍රෑන්ඞ්පාස් මාවතින් ආමර් වීදිය පොලීසිය හන්දිය දක්වා ගමන් කළ හැකි බවද එම මූලස්ථානය නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=35309", "Category": null, "Parent URL": null}