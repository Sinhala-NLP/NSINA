{"Source": "Adaderana", "Timestamp": "July 11, 2011 12:53 pm", "Headline": "ආබාධිතයින් වෙනුවෙන් තවදුරටත් සෞඛ්‍ය‍ සේවා පුළුල් කෙරෙයි", "News Content": "ආබාධිතයින් වෙනුවෙන් සිදුකෙරෙන සෞඛ්‍ය‍ සේවාවන් තවදුරටත් පුළුල් කරමින් දීප ව්‍යාප්තව සිදුකිරීමට සෞඛ්‍ය අමාත්‍යාංශය කටයුතු යොදා තිබේ. මෙරට ජනගහනයෙන් 8% ක් ආබාධිත තත්ත්වයන්ට පත්ව සිටින බව එම අමාත්‍යාංශය නිවේදනයක් නිකුත් කරමින් සඳහන් කළේය. විශේෂයෙන් පසුගිය කාල තුළ දී යුද ගැටුම්, ස්වභාවික ව්‍යසන හා බෝ නොවන රෝග තත්ත්වයන් මෙසේ ආබාධිතයින්ගේ සංඛ්‍යාව ඉහළ යාමට හේතුවී ඇත. කොළඹ ජාතික රෝහලේ වසරකට දියවැඩියාව හේතුවෙන් පාද ඉවත් කරන පුද්ගලයින් සංඛ්‍යාව සියයක් දක්වා ඉහළ ගොස් ඇති අතර සමස්ත රටෙහිම වසරකට පුද්ගලයින් 600 කගේ පමණ පාද ඉවත් කරන බව සෞඛ්‍ය අමාත්‍යාංශය පෙන්වා දෙයි. මේ හේතුවෙන් ජාතික සෞඛ්‍ය සැලැස්මට අනුව ආබාධිත වූවන් වෙනුවෙන් සිදුකරන සෞඛ්‍ය සේවාවන්ට ප්‍රමුඛත්වය ලබාදීමට තීරණය කර ඇති බව සෞඛ්‍ය අමාත්‍යාංශය සඳහන් කරයි. විශේෂයෙන් ආබාධිත පුද්ගලයින්ට අවශ්‍ය කෘතිම අවයව සකස් කිරීම සඳහා ජපානයේ නව තාක්ෂණය උපයෝගී කරගැනීමට කටයුතු යොදා තිබේ.", "URL": "https://sinhala.adaderana.lk/news.php?nid=17333", "Category": null, "Parent URL": null}