{"Source": "Adaderana", "Timestamp": "November 6, 2017 12:54 pm", "Headline": " ප්‍රථම තාක්ෂණික නගරයේ ප්‍රධාන සැළසුම අද ජනගත කරයි", "News Content": "මෙරට ප්‍රථම තාක්ෂණික නගරය ඉදිකිරීම සඳහා වූ ප්‍රධාන සැළසුම ජනගත කිරීම අද සිදු කිරීමට නියමිතව තිබේ. අග්‍රමාත්‍ය රනිල් වික්‍රමසිංහ මහතාගේ ප්‍රධානත්වයෙන් එය සිදු කරන බව මහානගර සහ බස්නාහිර සංවර්ධන අමාත්‍යංශය සඳහන් කළේය. තාක්ෂණය හා විද්‍යාව යන ක්ෂේත්‍රයන් සම්බන්ධයෙන් නවෝත්පාදන සිදු කිරීම අදාළ ව්‍යාපෘතියේ අරමුණ වී තිබේ. තාක්ෂණය සහ විද්‍යාව යන ක්ෂේත්‍රයන් සම්බන්ධයෙන් පර්යේෂණ සිදු කිරීමේ ආයතන, තාක්ෂණික අධ්‍යාපනික ආයතන සහ ඒවා මඟින් සොයා ගන්නා ලද තාක්ෂණය ව්‍යවසායකින් වෙත ලබාදීමේ ආයතන ඉදිකිරීම තාක්ෂණික නගරය ඉදිකිරීමේ අරමුණ බව එම අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=79570", "Category": null, "Parent URL": null}