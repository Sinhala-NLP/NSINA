{"Source": "Adaderana", "Timestamp": "November 12, 2010 11:47 am", "Headline": "උදුල්ට ඇප නෑ", "News Content": "පසුගියදා උසස් අධ්‍යාපන අමාත්‍යාංශයට අයුතු ලෙස ඇතුළු වී රජයේ දේපළ වලට හානි කිරීමේ චෝදනාව මත රිමාන්ඩ් භාරයේ පසුවන අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්නට ඇප ලබාදීම කොළඹ මහේස්ත්‍රාත් අධිකරණය අද(12) ප්‍රතික්ෂේප කරනු ලැබීය. අදාළ නඩුව අද කැඳවූ අවස්ථාවේදී සැකකාර උදුල් ප්‍රේමරත්න අධිකරණයට ඉදිරිපත් කර තිබුණි. ලබන 28 වන දින දකුණු අප්‍රිකාවේ ජොහැන්ස්බර්ග් නුවර පැවැත්වෙන ලෝක තරුණ විශ්ව විද්‍යාල සංවිධානයේ රැස්වීමට සැකකාර උදුල් ප්‍රේමරත්න සහභාගිවීමට නියමිතව ඇති නිසා එය සුවිශේෂ කරුණක් ලෙස සැලකිල්ලට ගෙන ඇප මත මුදාහරින ලෙස ඔහු වෙනුවෙන් පෙසීසිටි නීතිඥවරු කරුණු දක්වමින් කියා සිටියේය. එහෙත් එම ඉල්ලීමට පොලිසිය විරෝධය පළ කළ අතර මෙම සිද්ධියට අදාළ පරීක්ෂණ තවදුරටත් පැවැත්වෙන බව කියා සිටියේය. කෙසේවෙතත් ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා, සැකකරු වෙනුවෙන් ඉදිරිපත් කළ කරුණ සුවිශේෂී කරුණක් ලෙස සැලකිල්ලට භාජනය කල නොහැකි බව ඇප ඉල්ලීම ප්‍රතික්ෂේප කරමින් සඳහන් කළේය. ඒ අනුව සැකකාර උදුල් ප්‍රේමරත්න ලබන 26වන දින දක්වා රිමාන්ඩ් භාරයේ තැබීමට අධිකරණය නියෝග කරනු ලැබීය. මේ අතර අදාළ සිද්ධිය සම්බන්ධව පසුගියදා කොළඹ මහාධිකරණය මගින් ඇප මත මුදාහළ සරසවි සිසුන් 21 දෙනාද අධිකරණය හමුවෙහි අද පෙනී සිටියහ. ඔවුන්ට ද ලබන 26 වනදා නැවත අධිකරණයෙහි පෙනීසිටින ලෙස මහේස්ත්‍රාත්වරයා නියෝග කළේය.", "URL": "https://sinhala.adaderana.lk/news.php?nid=12098", "Category": null, "Parent URL": null}