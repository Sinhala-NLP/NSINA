{"Source": "Adaderana", "Timestamp": "May 26, 2019 11:05 am", "Headline": "වෙඩි පහරවලින් දරුණු ලෙස පීඩා විඳි සද්ධන්තයෙක් වන ජීවී බාරයට", "News Content": "වෙඩි වැදී තැන තැන ඇවිදයමින් සිටි වන අලියෙකු නිර්වින්දනය කොට අල්ලා ගැනීමට ඇලහැර වනජීවී නිලධාරීහු කටයුතු කර ඇත. වෙඩි වැදී, සිරුරේ තුවාල රැසක් සමඟ එක ඇසක් නොපෙනී කන් දෙකම නොඇසෙන මෙම වන අලියා තැන තැන ඇවිද යමින් නාඋල අඹන ප්‍රදේශයේ සැරිසරා ඇත. වයස අවුරුදු 40-45 ත් අතර වූ මෙම වන අලියා ගේ ඇග පුරා වෙඩි වැදී බරපතල තුවාල රැසක් තිබු බව අද දෙරණ වාර්තාකරු සඳහන් කරයි. නිරන්තරයෙන් මෙම වන අලියා මිනිසුන් වෙසෙන ප්‍රදේශ වල ඇවිද යෑම නිසා හේතුවෙන් හා අලියාගේ ජීවිතය අවදානම් තත්ත්වයක පැවතීම හේතුවෙන් මෙම අලියාට නිර්වින්දන එන්නත ලබාදී වනජීවී බාරයට ගෙන ඇත. අලියා ප්‍රතිකාර කිරීම සඳහා වෙනත් ප්‍රදේශයකට රැගෙන යෑමට අවශ්‍ය පියවර ගන්නා බව වනජීවී නිලධාරීහු පවසා ඇත. වෙඩි වැදීම හේතුවෙන් මෙම වන අලියාගේ සිරුරේ තුවාල 50කට අධික පවතින බවත් කන් දෙකේම වෙඩි පහරවල් නිසා විශාල තුවාල පවතින බව වනජීවී නිලධාරීහු ප්‍රකාශ කර ඇත. සිරුරේ තුවාල හේතුවෙන් දැඩි වේදනාවෙන් යුතුව සිට ඇති මෙම අලියා ආරක්ෂිත ස්ථානයකට ගෙනගොස් ප්‍රතිකාර ආරම්භ කිරීමට නියමිතව ඇති බව වාර්තා වෙයි.", "URL": "https://sinhala.adaderana.lk/news.php?nid=110691", "Category": null, "Parent URL": null}