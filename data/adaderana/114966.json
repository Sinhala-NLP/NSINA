{"Source": "Adaderana", "Timestamp": "July 25, 2019 11:47 am", "Headline": "වෛද්‍ය ෂාෆිගේ නඩුවට පෙර කුරුණෑගල නිහඬයි", "News Content": "වෛද්‍ය ෂාෆිට එරෙහි නඩුව අද දින කුරුණෑගල මහේස්ත්‍රාත් අධිකරණයේදී විභාගට ගැනීමට පෙර කුරුණෑගල ජනාතාව විසින් නිහඬ විරෝධතාවයක් සංවිධාය කර තිබුණි. අද(25) 9.00ට පමණ ආරම්භ කළ මෙම විරෝධතාවය සඳහා පක්ෂ විපක්ෂ භේදයකින් තොරව කුරුණෑගල දිස්ත්‍රික්යේ හිටපු පළාත් සභ මන්ත්‍රීවරන් සහ පළාත් පාලන ආයතන නියෝජිතයින්ද එක්ව සිටි බව අද දෙරණ වාර්තාකරු පැවසීය. මේ වන විට වෛද්‍ය මොහොමඩ් ෂාෆි කුරුණෑගල රිමාන්ඩ් බන්ධනාගාරය වෙත ගෙනවිත් ඇති බව අප වාර්තාකරු සඳහන් කළේය. කුරුණෑගල ශික්ෂණ රෝහලේ වෛද්‍ය මොහොමඩ් ෂාෆිට එරෙහි නඩුව අද කුරුණෑගල මහේස්ත්‍රාත් අධිකරණයේදී යළි විභාගයට ගැනීමට නියමිතයි. අදාල නඩුව පසුගිය 11 වනදා කැඳවූ අවස්ථාවේදී සැකකාර වෛද්‍යවරයා අද දිනය දක්වා රක්ෂිත බන්ධනාගාර ගත කිරීමට අධිකරණය නියෝග කළේය. අයථා ලෙස මුදල් ඉපැයීම, ත්‍රස්තවාදයට ආධාර අනුබලදීම සහ වඳ සැත්කම් සිදුකිරීම යන චෝදනා වෛද්‍ය මොහොමඩ් ෂාෆිට එරෙහි එල්ල වී තිබේ. අදාල නඩුව පසුගිය 11 වනදා කැඳවූ අවස්ථාවේදී චෝදනා වල බරපතලකම සහ මහජන කැලඹිමක් ඇතිවිය හැකි බැවින් සැකකාර වෛද්‍යවරයා අද දක්වා රක්ෂිත බන්ධනාගාර ගත කෙරුණි. පසුගියදා අධිකරණය හමුවේ කරුණු දැක්වූ නියෝජ්‍ය සොලිසිටර් ජනරාල් තුසිත් මුදලිගේ මහතා කියා සිටියේ ත්‍රස්තවාදී සංවිධානයකින් මුදල් ලබාගෙන එම ත්‍රස්ත කටයුතු ප්‍රවර්ධනය කිරීමට කටයුතු කළේ යැයි ෂාෆි වෛද්‍යවරයාට එරෙහිව ඇති චෝදනාව සනාථ කිරීමට තරම් ප්‍රමාණවත් සාක්ෂි නොමැති බවත් ඔහුට එරෙහිව ඉදිරිපත් වී තිබූ අයථා වත්කම් චෝදනාව පිළිබඳව තවදුරටත් විමර්ශනය කරන බවයි. එමෙන්ම ෂාෆි වෛද්‍යවරයා විසින් කුරුණෑගල රෝහලේදී සැක සහිත සිසේරියන් සැත්කම් සිදුකළ බවට මව්වරුන් 850 කට අධික පිරිසකගෙන් පැමිණිලි ලැබී ඇති අතර එම මව්වරුන්ගෙන් වෙන් වෙන්ව ප්‍රකාශ සටහන් කර, රෝහලේ ඇති ඇද ඉහපත් ලබාගෙන සම්පූර්ණ පරීක්ෂණයක් සිදුකළ යුතුව ඇතැයි ද නියෝජ්‍ය සොලිසිටර් ජනරාල් තුසිත් මුදලිගේ මහතා එදින සඳහන් කළේය.", "URL": "https://sinhala.adaderana.lk/news.php?nid=114966", "Category": null, "Parent URL": null}