{"Source": "Adaderana", "Timestamp": "August 8, 2019 12:03 pm", "Headline": "ලිට්‍රෝ ගෑස් නඩුවෙන් ගාමිණී සෙනරත් නිදොස් කොට නිදහස්", "News Content": "ඉකුත් රජය සමයේ ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කළේ යැයි චෝදනා එල්ල වී සිටි එම සමාගමේ හිටපු සභාපති සහ හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් තුන්දෙනෙකු නිදොස් කොට නිදහස් කිරීමට කොළඹ ත්‍රිපුද්ගල මහාධිකරණය නියම කළේය. සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල මහාධිකරණ විනිසුරු මඩුල්ලක් විසින් මෙම තීන්දුව ලබා දුන්නේය. මෙසේ නිදහස් කරනු ලැබූ සෙසු විත්තිකරුවන් වන්නේ ලිට්‍රෝ ගෑස් සමාගමේ හිටපු සාමාන්‍යාධිකාරී පියදාස කුඩාබාලගේ සහ එම සමාගමේ හිටපු ප්‍රධාන මූල්‍ය නිලධාරි ලසන්ත බණ්ඩාර යන අයයි. ත්‍රිපුද්ගල මහාධිකරණ විනිසුරු මඩුල්ලේ සභාපති විනිසුරු සම්පත් අබේකෝන් මහතා සිය තීන්දුව ප්‍රකාශයට පත් කරමින් සඳහන් කර සිටියේ ලිට්‍රෝ ගෑස් සමාගම විසින් කැන්විල් හෝල්ඩිං සමාගම වෙත යවන ලද රුපියල් මිලියන 500ක මුදලක් නිසි අනුමැතියකින් තොරව විත්තිකරුවන් විසින් හෙලෙන්කෝ හොටෙල් ඇන්ඩ් ස්පා නැමැති සමාගමේ ආයෝජනය කිරීම තුළින් ඔවුන් එම මුදල පිළිබඳ සාපරාධී විශ්වාසය කඩකිරීමක් කර ඇති බවට පැමිණිල්ලේ විසින් චෝදනා එල්ල කර ඇති බවයි. කැන්විල් හෝල්ඩිං සමාගම සතුව තිබූ එම රුපියල් මිලියන 500 ක මුදල දෙවන විත්තිකාර පියදාස කුඩාබාලගේ විසින් හෙලෙන්කෝ සමාගම වෙත 2014-02-11 දින රුපියල් මිලියන 50ක් සහ එම මාසයේම 19 වන දා රුපියල් මිලියන 450 ක් වශයෙන් යොමුකර තිබූ අතර ඒ සඳහා හෙලෙන්කෝ සමාගම විසින් කොටස් නිකුත් කිරීම එම මස 24 වනදා සිදු කර තිබුණු බව විනිසුරුවරයා පෙන්වා දුන්නේය. එසේ මුදල් යොමු කෙරුණු අවස්ථාවේ සිට කොටස් නිකුත් කිරීම සිදුකළ දක්වා කාලසීමාව තුළ අදාළ මුදල විත්තිකරුවන් විසින් කිසිදු වංචනික ක්‍රියාවක් සඳහා භාවිතකර තිබූ බව සාක්ෂිවලින් සනාථ වී නොමැති බව විනිසුරුවරයා ප්‍රකාශ කළේය. එමෙන්ම නඩුවට භාජනය වී තිබෙන කැන්විල් සහ හෙලෙන්කෝ සමාගම් වල ගාමිණි සෙනරත්, පියදාස කුඩාබාලගේ යන විත්තිකරුවන් නාමික කොටස්කරුවන් වශයෙන් පමණක් කටයුතු කර ඇති බව සාක්ෂිවලින් පෙනී යන්නේ යැයි සඳහන් කළ විනිසුරුවරයා ඔවුන් කිසිදු අවස්ථාවක එම සමාගම් ඔවුන්ගේ පෞද්ගලික සමාගමක් වශයෙන් පරිහරණය කර නොමැති බව පෙනී යන්නේ යැයි ද කියා සිටියේය. ලිට්‍රෝ සමාගම ට අයත් රුපියල් මිලියන 500ක මුදලක් canwill holdings සමාගම හරහා හෙලෙන්කෝ සමාගම වෙත ආයෝජනය කරනු ලැබුවේ හම්බන්තොට ප්‍රදේශයේ හෝටල් ව්‍යාපෘතියක් සඳහා බවට නඩු විභාගයේදි සාක්ෂි අනාවරණය වී තිබෙන බවත් ඒ බව ලිට්‍රෝ සමාගමේ අධ්‍යක්ෂ මණ්ඩලයේ සාමාජිකයින් වශයෙන් කටයුතු කළ එස්.එම්. පියතිස්ස සහ නයන දෙහිගම යන අය අධිකරණය හමුවේ ලබාදුන් සාක්ෂිවලින් සනාථ වී ඇතැයි ද විනිසුරුවරයා තීන්දුවෙන් සඳහන් කළේය. ලිට්‍රෝ සමාගමෙන් කැන්විල් සමාගම වෙත යවන ලද රුපියල් මිලියන 500 ක මුදල හෙලෙන්කෝ සමාගමේ ආයෝජනය කිරීමට අදාළ අධ්‍යක්ෂ මණ්ඩල අනුමැතිය ලබාගෙන තිබෙන්නේ එම මුදල හෙලෙන්කෝ සමාගමට යැවීමෙන් පසුව බවත් එය සැකකටයුතු තත්ත්වයක් බවත් පැමිණිල්ල විසින් සඳහන් කර තිබුනද ඒ තුළින් කිසිදු වංචනික අපරාධයක් මතුවී නොමැති බව පෙනී යන්නේ යැයි ද විනිසුරුවරයා පැවසුවේය. මෙම ආයෝජන ක්‍රියාවලිය තුළ යම් අවිධිමත් තත්ත්වයක් දක්නට තිබුණද එය වංචාවක් හෝ වංචනික ක්‍රියාවක් ලෙස අර්ථකථනය කළ නොහැකි බව පෙන්වා දුන් විනිසුරුවරයා ඒ අනුව විත්තිකරුවන් විසින් නඩුවට පාදක වී තිබෙන රුපියල් මිලියන 500 ක මුදල කිසියම් වංචනික කටයුත්තක් සඳහා යොදාගෙන තිබෙන බවට සාක්ෂිවලින් අනාවරණය නොවන්නේ යැයි ද කියා සිටියේය. මෙම රුපියල් මිලියන 500 ක මුදල සම්බන්ධයෙන් විත්තිකරුවන් සාපරාධී විශ්වාසය කඩ කිරීමක් සිදුකර ඇති බවට එල්ල කර තිබෙන චෝදනා ඔප්පු කිරීමට පැමිණිල්ල අසමත් වී තිබෙන හෙයින් එම විත්තිකරුවන්ට එරෙහිව මුදල් විශුද්ධිකරණය වැළැක්වීමේ පනත යටතේ එල්ළ කර තිබූ චෝදනා ද පවත්වාගෙන යාමට පදනමක් නොමැති බවයි විනිසුරු සම්පත් අබේකෝන් මහතා පෙන්වා දෙයි. ඒ අනුව ගාමිණී සෙනරත්, පියදාස කුඩාබාලගේ සහ ලසන්ත බණ්ඩාර යන විත්තිකරුවන් තුන් දෙනාට එරෙහිව එල්ල කර තිබෙන චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත් වී තිබෙන හෙයින් එම චෝදනාවලින් ඔවුන් නිදොස් කොට නිදහස් කරන බවද ත්‍රිපුද්ගල විනිසුරු මඩුල්ල සඳහන් කර සිටියේය. විනිසුරුවරයා විසින් මෙම නඩු තීන්දුව පැය දෙකයි විනාඩි පහළොවකට ආසන්න කාලයක් විවෘත අධිකරණයේ ප්‍රකාශයට පත් කිරීම විශේෂයෙන් සඳහන් කළ යුතු කරුණක් වුණා. 2014 වසරේ පෙබරවාරි මස පළවනදා සහ 2015 වසරේ ජනවාරි මස 19 වන දා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් canwill holdings සමාගම හරහා හෙලෙන්කෝ හොටෙල් ඇන්ඩ් ස්පා සමාගමේ ආයෝජනය කිරීම තුළින්ම එම මුදල සාවද්‍ය ලෙස පරිහරණය කළේ යැයි චෝදනා කරමින් හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ලිට්රෝ ගෑස් සමාගමේ හිටපු ප්‍රධාන විධායක පියදාස කුඩාබාලගේ සහ ප්‍රධාන මූල්‍ය නිලධාරි ලසන්ත බණ්ඩාර යන අයට එරෙහිව නීතිපතිවරයා විසින් පොදු දේපළ පනත සහ මුදල් විශුද්ධිකරණය වැළැක්වීමේ පනත යටතේ චෝදනා විසි හතරක් ඉදිරිපත් කරමින් මෙම නඩුව ගොනු කර තිබුණා.", "URL": "https://sinhala.adaderana.lk/news.php?nid=116067", "Category": null, "Parent URL": null}