{"Source": "Adaderana", "Timestamp": "June 19, 2019 11:09 pm", "Headline": "කසළ ගැටළුව ගැන මීට වඩා බැරෑරුම්ව කොළඹ නගර සභාව පියවර ගත යුතුයි", "News Content": "කොළඹ නගර සභාව කසළ ගැටළුව ගැන මීට වඩා බැරෑරුම්ව පියවර ගත යුතුයි බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. ඒ මහතා මෙම අදහස් පළ කර සිටියේ අද(19) දින පාර්ලිමේන්තුවේදීය. එහිදී වැඩිදුරටත් අදහස් දක්වමින් අමාත්‍ය පාඨලී චම්පික රණවක මහතා මේ බව පැවසීය. “ඉඩම් සංවර්ධන සංස්ථාවට අයිති නැති උනත් කොළඹ නගරයේ 2017 මීතොටමුල්ලේ කුණු කන්ද කඩා වැටීමෙන් පසු ඇති වූ ඛේදවාචකයෙන් පසුව කොළඹ නගරයේ කසළ කළමනාකරණය පිළිබඳව විධිමත් වැඩපිළිවෙලක් යොදන්න කියලා අපි ඉල්ලා සිටියා ජූලි මාසයේදී. ඒ අනුව ඉඩම් සංවර්ධන සංස්ථාව කසළ අංගනයක් කෙරවලපිටිය ප‍්‍රදේශයේ පවත්වාගෙන ගියා, අදටත් පවත්වාගෙන යනවා. අපි කිව්වේ වසරක් ඇතුළත කොළඹ නගර සභාවට විසඳුමක් සොයා ගන්න, එතකං අපි එය කරන්නං කියලා. නමුත් දැන් වසර දෙකක කාලයක් ගෙවී තිබෙනවා. තවම කොළඹ නගර සභාවට එවැනි විසඳුමක් සොයා ගැනීමට නොහැකි වී තිබෙනවා. ඒ අතරේදී කසලින් විදුලිය නිපදවීමේ ව්‍යාපෘති දෙකකට අපි අවස්ථාව ලබාදී තිබෙනවා. එයින් එක ව්‍යාපෘතියක් මේ වසරේ ඔක්තොම්බර් මාසයේ සිට කි‍්‍රයාත්මක වීමට නියමිතයි. අනෙක් ව්‍යාපෘතිය ලබන වසරේදී කි‍්‍රයාත්මක වීමට නියමිතයි. ඒ වගේම පුත්තලම සේරක්කුලි ප‍්‍රදේශයේ විද්‍යාත්මක කසළ අංගනයක් සම්පූර්ණ දේශීය අරමුදල්වලින් මේ වන විට ඉදී වී තිබෙනවා. අපි ඉල්ලීමක් කරනවා මේ දේශපාලන උද්ඝෝෂණවලට බිය නොවී මේ කසළ අංගනයට කරුණාකරලා කසළ භාර දෙන ලෙස තැන් තැන්වල විශාල ව්‍යසනයන් සිදු නොකර කියා. ඒ වගේම කොළඹ නගර සභාවෙන් අපි ඉල්ලා සිටිනවා නැවත වතාවක් ඉතාම සරළ සැහැල්ලූ ආකාරයට මේ ප‍්‍රශ්නය ගන්නේ නැතිව ඉතාම බැරෑරුම් ආකාරයට මේ ප‍්‍රශ්නය ගෙන මේ කසළ කළමනාකරණය සිදු කිරීම සඳහා පියවර ගන්න කියලා.", "URL": "https://sinhala.adaderana.lk/news.php?nid=112369", "Category": null, "Parent URL": null}