{"Source": "Adaderana", "Timestamp": "October 18, 2013 05:19 pm", "Headline": "දිවයිනේ සෑම පළාතකටම පහසුකම් සහිත පාසල් ගොඩනගනවා ", "News Content": "ජනප්‍රිය පාසල් සංකල්පය බැහැර කර දිවයිනේ සෑම පළාතකම පහසුකම් සහිත පාසල් ඇති කිරීම රජයේ වැඩපිළිවෙළ බව ජනාධිපති මහින්ද රාජපක්ෂ මහතා පවසයි. ඔහු පවසන්නේ නගරයේ දරුවන් සේම ගමේ දරුවන් ද වර්තමානයේ ඉහළ අධ්‍යාපන ප්‍රගතියක් අත් කරගනිමින් ලෝකය ජය ගැනීමට ඉදිරියට පැමිණීම පිළිබඳ තමා නිහතමානීව ආඩම්බර වන බවයි. පසුගිය ශිෂ්‍යත්ව විභාගයෙන් වවුනියාව දිස්ත්‍රික්කයේ ඉහළ ලකුණු ලබාගත් දරුවන් පිරිසක් අද(18) පෙරවරුවේ හමුවු අවස්ථාවේ දී ජනාධිපතිවරයා මේ බව කියා සිටින ලදී. අරලියගහ මන්දිරයේ දී මෙම හමුව සිදුවු බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=38216", "Category": null, "Parent URL": null}