{"Source": "Adaderana", "Timestamp": "July 10, 2013 02:35 pm", "Headline": "අගෝස්තු 01 සිට ගෘහ සේවිකාවන්ගේ නම හළාදමයි", "News Content": "අගෝස්තු මස 01 වන දින සිට මැදපෙරදිග සේවය සඳහා ගෘහ සේවිකාවන් යැවීම නතර කරන බව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පවසයි. ඒ වෙනුවට ගෘහ සේවය සඳහා යන කාන්තාවන් පුහුණු කොට \"ගෘහ කාර්ය සහකාර\"( house keep Assistent) ලෙස රැකියා සඳහා යවන බව අමාත්‍යවරයා කියා සිටියි. සාම්ප්‍රදායික ගෘහ සේවය වෙනුවට එසේ යවනු ලබන කාන්තාවන්ගේ තත්ත්වය උසස් කිරීම සඳහා නිසි පුහුණුවක්, දැනුමක් හා අවබෝධයක් ලබාදෙන බවත්, ඒ අනුව එසේ යවනු ලබන අයගේ නම වෙනස් කරන බවත් අමාත්‍යවරයා කියා සිටියේ අද (10) පාර්ලිමේන්තුවේදීය. එ.ජා.ප පාර්ලිමේන්තු මන්ත්‍රී රංජන් රාමනායක මහතා විසින් අසන ලද ප්‍රශ්නයකට පිළිතුරු දෙමින් අමාත්‍යවරයා මේ බව සඳහන් කළේය. ගෘහ සේවය සඳහා යන ලාංකීය කාන්තාවන් එකී රටවල ගණිකා වෘත්තියේ යෙදෙන බවට එල්ලවන චෝදනා සහ පළවන වාර්තා පිළිබඳ කුමක් කියන්නේදැයි රංජන් රාමනායක මහතා විමසන ලද අවස්ථාවේදී අමාත්‍යවරයා කියා සිටියේ එකී වාර්තා අසත්‍යය බවයි.", "URL": "https://sinhala.adaderana.lk/news.php?nid=35664", "Category": null, "Parent URL": null}