{"Source": "Adaderana", "Timestamp": "June 23, 2019 11:38 am", "Headline": "ගින්නකින් පැරිස් නුවර වැසියන් තිදෙනෙකුට දිවි අහිමියි", "News Content": "ගින්නකින් ප්‍රංශයේ පැරිස් නුවර වැසියන් තිදෙනෙකුට දිවි අහිමි වී ඇත. විදෙස් මාධ්‍ය වාර්තා කළේ ගින්නෙන් තවත් 27 දෙනෙකු තුවාල ලබා ඇති බවයි. ප්‍රංශයේ පැරිස් නුවර නැගෙනහිරින් වන්නට පිහිටි නේවාසික ගොඩනැගිල්ලක මෙම ගින්න හට ගෙන ඇත. ගොඩනැගිල්ලේ පියගැට පෙළ ආශ්‍රිතව ගින්න හටගෙන තිබුණි. ගොඩනැගිල්ලේ ජනේලයකින් බිමට පැනීම හේතුවෙන් පුද්ගලයෙක් මියගිය බවත් සෙසු දෙදෙනා ඔවුන්ගේ මහල් නිවාසය තුළ මියගොස් සිටි බවත් විදෙස් වාර්තා සඳහන් කරයි. මේ අතර ගින්නෙන් තුවාල ලැබූ ඇතැමුන්ගේ තත්ත්වය බරපතළ බව රෝහල් ආරංචි මාර්ග සඳහන් කළේය. ගින්න සෙසු ගොඩනැගිලි දෙකක පියගැට පෙළට පැතිරී ගොස් ඇති අතර එය පාලනය කිරීම සඳහා ගිනි නිවන භටයින්ට දැඩි පරිශ්‍රමයක් දැරීමට සිදුවුණි. ගින්නට හේතුව මෙතෙක් අනාවරණය වී නොමැති අතර පොලීසිය ඒ සම්බන්ධයෙන් විමර්ශන ආරම්භ කර ඇත.", "URL": "https://sinhala.adaderana.lk/news.php?nid=112585", "Category": null, "Parent URL": null}