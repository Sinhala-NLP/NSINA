{"Source": "Adaderana", "Timestamp": "July 27, 2011 01:14 pm", "Headline": "පුංචි ආණ්ඩුවල මුල් පුටු ලැයිස්තුව අද මැ.කො ට දෙනවා", "News Content": "පළාත් පාලන ආයතන සඳහා වූ ප්‍රධානීන්ගේ නාමලේඛනය අද දිනයේ මැතිවරණ කොමසාරිස්වරයා වෙත භාරදෙන බව එක්සත් ජනතා නිදහස් සන්ධානයේ මහලේකම් අමාත්‍ය සුසිල් ප්‍රේමජයන්ත් මහතා පවසයි. එක්සත් ජනතා නිදහස් සන්ධානය ජයගත් පළාත් පාලන ආයතන 45ක් වෙනුවෙන් නගරාධිපතිවරුන්, උප නගරාධිපතිවරුන්, ප්‍රා‍දේශීය සභා සභාපතිවරුන් සහ උපසභාපතිවරුන් නම් කර අවසන් කළ බව අමාත්‍යවරයා සඳහන් කළේය. මනාප ලබාගැනීමේ අනුපිළිවෙල මත අදාළ පත් කිරීම් සිදුකිරීමට ගෙන ඇති ප්‍රතිපත්තිමය තීරණය අනුව මෙය සිදුකළ බව සුසිල්‍ ප්‍රේමජයන්ත් මහතා කියා සිටියේය. පළාත් පාලන ආයතන සඳහා නම් කළ ප්‍රධානීන්ගේ නාමලේඛනය ලබන 30 වැනි දින මැතිවරණ කොමසාරිස්වරයා විසින් ගැසට් නිවේදනයක් මගින් ප්‍රකාශයට පත්කිරීමට නියමිතව ඇත.", "URL": "https://sinhala.adaderana.lk/news.php?nid=17669", "Category": null, "Parent URL": null}