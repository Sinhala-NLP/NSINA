{"Source": "Adaderana", "Timestamp": "March 28, 2018 09:56 pm", "Headline": "15 හැවිරිදි පාසැල් සිසුවා අකුණු සැර වැදී රෝහලට", "News Content": "අකුණූ පහරකට ලක්වීමෙන් සිහි නැති වූ තල්දෙන මීගස්පිටිය ගම්මානයේ 15 හැවිරිදි පාසැල් සිසුවෙකු අද (28) සවස 6.00 ට පමණ මීගහකිවුල රෝහල රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා බදුල්ල පළාත් මහ රෝහල වෙත මාරුකර යවා ඇත. මෙම අනතුරට ලක්ව ඇත්තේ තල්දෙන එගොඩවෙල දඹගහගොඩ ගම්මානයේ පාසැල් දරුවෙකි. අමතර පන්තියකට ගොස් නිවසට පැමිණ ආහාර ගැනීමට සූදානම් වද්දී ඔහු මෙම අකුණූ පහරට ලක්ව ඇති අතර අකුණු පහරත් සමඟ ඔහු සිහිසුන්ව ඇද වැටී ඇති අතර නිවසේ විදුලි පද්ධතියද විසංධි වී ඇත. කෙසේ වෙතත් පසුව සිහිසුන්ව සිටි මෙම සිසුවා ප්‍රදේශවාසීන් එක්ව රෝහල් ගත කිරීමට පියවර ගෙන ඇත. මේ අතර බලංගොඩ අලුත්නුවර කෝට්ටේගොඩ ගම්මානයේ නිවසකට අකුණුසැර වැදීමෙන් නිවසේ විදුලි පද්ධතිය සම්පුර්ණයෙන්ම ගිනිගෙන තිබුණා. අකුණුසැර වදින අවස්ථාවේදී එම නිවසේ සිටි පුද්ගලයින් දෙදෙනෙකු තවමත් කම්පනයට පත්ව සිටින බවයි අප වාර්තාකරු සඳහන් කළේය. පැවති අධික වර්ෂාවත් සමඟ ඇති වු අකුණු සැරින් මෙම නිවසට මෙන්ම අවට පිහිටි ගස්වලට හා නිවසේ තාප්පයටද හානි සිදුව තිබුණි. අකුණුසැර වැදීමෙන් නිවසේ විදුලි පද්ධතිය සම්පුර්ණයෙන්ම ගිනිගෙන තිබු නමුත් වාසනාවකට මෙන් නිවසේ සිටි පියාට හා දියණියට හානියක් සිදුව නැහැ. එහෙත් ඔවුන් තවමත් සුළු කම්පන තත්වයක පසුවන බවයි අප වාර්තාකරු පැවසුවේ.", "URL": "https://sinhala.adaderana.lk/news.php?nid=86542", "Category": null, "Parent URL": null}