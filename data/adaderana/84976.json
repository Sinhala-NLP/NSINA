{"Source": "Adaderana", "Timestamp": "February 28, 2018 12:54 pm", "Headline": " පොලිස් කොමිසමේ සේවය කරන නිලධාරීන් වෙනුවට වෙනත් නිලධාරීන් පත් කරන්න යයි?", "News Content": "පොලිස් කොමිසමේ දැනට සේවය කරන නිලධාරීන් වෙනුවට වෙනත් නිලධාරීන් පත් කිරීම කෙරෙහි රජයේ අවධානය යොමුව තිබේ. කොමිසම පිහිටුවීමෙන් අනතුරුව පැමිණිලි විශාල සංඛ්‍යාවක් කොමිසමට ලැබී ඇතත් ඒ සඳහා අවශ්‍ය ක්‍රියාමාර්ග ගැනීම ප්‍රමාද වීම මීට හේතු වී ඇති බව වාර්තා වෙයි. විශේෂයෙන් පොලිස් නිලධාරීන්ගේ උසස්වීම්, ස්ථාන මාරුවීම්, වැටුප් විෂමතා ඇතුළු අනෙකුත් කරුණු සම්බන්ධයෙන් පොලිස් කොමිසමේ ක්‍රියාමාර්ග ප්‍රමාද වී ඇති බව සඳහන්ය. මේ හේතුවෙන් පොලිස් දෙපාර්තමේන්තුව තුළ අර්බුද රැසක් මතුව ඇති බව වාර්තා වෙයි. පොලිස් කොමිසමේ දැනට සේවය කරන බොහෝ නිලධාරීන් වයස අවුරුදු 60 ඉක්මවූ විශ්‍රාමික රාජ්‍ය නිලධාරීන් වන අතර එවැනි පුද්ගලයින් කොමිසම තුළ කටයුතු කිරීමද මෙම ප්‍රමාදයන්ට එක් හේතුවක් වී ඇති බව ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=84976", "Category": null, "Parent URL": null}