{"Source": "Adaderana", "Timestamp": "June 27, 2014 11:02 am", "Headline": "ඔස්ට්‍රේලියාවේදී වෛද්‍ය බිරිය වෛද්‍ය සැමියා මරලා?", "News Content": "වෛද්‍ය සැමියා ඝාතනය කිරීම සම්බන්ධයෙන් ඔස්ට්‍රේලියාවේ වෙසෙන ශ්‍රී ලාංකික වෛද්‍යවරියකට චෝදනා එල්ල වී තිබේ. 34 හැවිරිදි දිනේද්‍ර අතුකෝරාල නැමැති වෛද්‍යවරයෙකු ඔස්ට්‍රේලියාවේ සෙන්ටන් ප්‍රදේශයේ නිවසක් තුළ ඝාතනයට ලක්ව සිටියදී පසුගියදා සොයාගෙන ඇත. මෙම ඝාතනය සම්බන්ධයෙන් චෝදනා එල්ල වී ඇත්තේ ඔහුගේ බිරිය බව කියන 34 හැවිරිදි චමරි රසිකා දෙනුවන්ත ගුණතිලක ලියනගේ යන අයටය. මීට අදාළ නඩුව ඔස්ට්‍රේලියාවේ ජෙරල්ටන් උසාවියේදී විභාගයට ගෙන ඇති අතර ඇය මෙම ඝාතනය සම්බන්ධයෙන් එහිදී ඇපයක් හෝ ඉල්ලා නැතැයි පැව‍ෙස්. මියගිය පුද්ගලයා ද ඔස්ට්‍රේලියාවේ ජෙරල්ටන් රෝහලේ වෛද්‍යවරයෙකු වශයෙන් සේවය කර ඇති අතර මෙම යුවළ කොළඹ විශ්ව විද්‍යාලයේ වෛද්‍ය පීඨයෙන් 2000 ව‍සරේදී පිටවූවන් බවද සඳහන්ය. ඔහු තම රෝහලේ ‍වැදගත් සේවාවක් ඉටුකළ නිලධාරියෙකු බවත් ඔහුගේ අහිමිවීම සංවේගයක් බවත් අදාළ වෛද්‍යවරයාගේ මිත්‍රයින් විසින් පවසා ඇති බව විදෙස් මාධ්‍ය වාර්තා කරයි. කෙසේ ‍හෝ මෙම නඩු විභාගය යළි ලබන මස 16දා විභාගය ගැනීමට නියමිතය.", "URL": "https://sinhala.adaderana.lk/news.php?nid=44258", "Category": null, "Parent URL": null}