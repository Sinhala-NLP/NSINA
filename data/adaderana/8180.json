{"Source": "Adaderana", "Timestamp": "May 4, 2010 02:47 pm", "Headline": "අයවැය මුල්‍ය අරමුද‍ලේ සාකච්ඡාවට", "News Content": "නව රජයේ අයවැය පිළිබඳ සාකච්ඡා කිරීම සඳහා ජාත්‍යන්තර මුල්‍ය අරමුදලේ නියෝජිත පිරිසක් මෙරටට පැමිණීමට නියමිත බව වාර්තා වේ. ජාත්‍යන්තර මුල්‍ය අරමුදල මෙරටට ලබා දීමට නියමිත ණය මුදලේ තුන්වන කොටස මුදා හැරීම සඳහා එම අරමු‍දලේ නියෝජිත පිරිසගේ මෙරට සංචාරය ඉවහල් වනු ඇත. නව රජයේ අය වැය ඉදිරිපත් කෙරෙන තුරු ඒ පිළිබඳ අවධානයෙන් පසුවන ජාත්‍යන්තර මුල්‍ය අරමුදල අයවැය සම්බන්ධයෙන් මුල්‍ය අරමුදල ඉදිරිපත් කර ඇති කොන්දේසි එහිදී සපුරා ඇත්ද යන්න පිළිබඳව ද අධ්‍යයනයක නිරතවීමට නියමිතය. අය වැය පරතරය සම්බන්ධයෙන් ජාත්‍යන්තර මුල්‍ය අරමුදල ඉදිරිපත් කර තිබු කොන්දේසි සපුරා ගැනීමට පසුගිය අයවැය මඟින් නොහැකි වී තිබුණි. එහෙත් මෙවර අයවැයේදී අය වැය පරතරය අඩකින් අඩු කිරීමට රජය සැලසුම් කර ඇති බව මුදල් අමාත්‍යාංශ ලේකම්වරයා මීට පෙර ප්‍රකාශ කර තිබුණේය. කෙසේ වෙතත් ශ්‍රි ලංකාවේ මුල්‍ය ප්‍රතිපත්ති සහ විනිමය සංචිත පවත්වා ගැනීම සම්බන්ධයෙන් තම අරමුදලට ගැටලුවක් නොමැති බව ජාත්‍යන්තර මුල්‍ය අරමුදලේ ප්‍රකාශකයෙකු සඳහන් කර තිබේ.", "URL": "https://sinhala.adaderana.lk/news.php?nid=8180", "Category": null, "Parent URL": null}