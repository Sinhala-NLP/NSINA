{"Source": "Adaderana", "Timestamp": "April 22, 2010 11:28 am", "Headline": "හොඳ වැඩ වලට සහය දෙනවා -ෆොන්සේකා", "News Content": "රජයේ ඉදිරිපත් කරන ඵලදායී යෝජනා වෙනුවෙන් තම පක්ෂයේ සහයෝගය ලබාදීමට සූදානම් බව ප්‍රජාතන්ත්‍රවාදී ජාතික සන්ධානයේ නායක, පාර්ලිමේන්තු මන්ත්‍රී ජෙනරාල් සරත් ෆොන්සේකා මහතා පවසයි. ඔහු මේ බව පැවසූවේ අද පැවති 7 වන පාර්ලිමේන්තු‍වේ මංගල සැසි වාරයේදී පක්ෂ නායකයින් සභාව ඇමතනු ලැබූ අවස්ථාවේදී ප්‍රජාතන්ත්‍රවාදී ජාතික සන්ධානයේ නායකයා ලෙස සභාව අමතමිනි. එමෙන්ම පාර්ලිමේන්තු මන්ත්‍රීවරුන්ට හිමිවන වරප්‍රසාද අහිමි නොකරන ලෙසත්, සියලුම මන්ත්‍රීවරුන්ට එකලෙස සලකන ලෙසත් ෆොන්සේකා මහතා වැඩිදුරටත් අදහස් දක්වමින් කතානායකවරයාගෙන් ඉල්ලා සිටියේය. සාවද්‍ය චෝදනා මත අත්අඩංගුවට ගනු ලැබූ පුද්ගලයෙකු ලෙස තමන් ‍මේ අවස්ථාවේ මහත් වේදනාවෙන් සභාව අමතන බව ද ජෙනරාල් සරත් ෆොන්සේකා මහතා ප්‍රකාශ කළේය. නව සභාවාරය ඇමතීමට අවස්ථාව ලබාදීම පිළිබඳව කතානායකවරයාට හා සියලු මන්ත්‍රීවරුන්ට ජෙනරාල් සරත් ෆොන්සේකා මහතා සිය ස්තූතිය පිරිනැමුවේය.", "URL": "https://sinhala.adaderana.lk/news.php?nid=7940", "Category": null, "Parent URL": null}