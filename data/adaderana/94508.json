{"Source": "Adaderana", "Timestamp": "August 16, 2018 03:40 pm", "Headline": "වර්ජනයට නොගිය බස් හිමිකරුවන්ට අකිලගෙන් තුති", "News Content": "බස් වර්ජනයට සහාය නො දක්වමින් උසස් පෙළ විභාගයට පෙනී සිටින පාසල් දරුවන් පිළිබඳව සිතා ප්‍රවාහන සේවාවන් සැපයූ සියලු පෞද්ගලික බස් රථ හිමිකරුවන්, රියදුරු මහතුන් හා කොන්දොස්තර මහතුන්ට අධ්‍යාපන අමාත්‍ය අකිල විරාජ් කාරියවසම් මහතා ස්තූතිය පිරිනමා තිබේ. දරුවන්ගේ ජීවිතයේ තීරණාත්මක කඩ ඉමක් වන උසස් පෙළ විභාගය පැවැත්වෙන කාලයේ ඇතැම් කණ්ඩායම් දේශපාලන න්‍යාය පත්‍ර ක්‍රියාත්මක කරමින් රජය සහ මහජනතාව අපහසුතාවයට පත් කිරීම සඳහා විවිධ වැඩ වර්ජන ක්‍රියාත්මක කරමින් සිටින බව ද අමාත්‍යවරයා නිවේදනයක් නිකුත් කරමින් පවසයි. මෙම වැඩ වර්ජනයේ පිටුපස පවතින්නේ පටු දේශපාලනික අරමුණු මුදුන් පමුණුවා ගැනීමේ අරමුණු පමණක් බව නිරික්ෂණය වෙන බව ද සඳහන් වෙයි. ඇතැම් කණ්ඩායම් රටේ නීතියට පවා අභියෝග කරමින් බලලෝභී දේශපාලන අරමුණු ඉටු කර ගැනීමට උත්සාහ දරන පරාජිත දේශපාලන කණ්ඩායම්වල අතකොලු බවට පත් වෙමින්, රටේ සාමාන්‍ය ජනතාවට හිරිහැර කරමින්, රජය ද අපහසුතාවයට පත් කරමින් සිටින බව ද අමාත්‍යවරයා මෙහිදී අවධාරණය කරයි. මෙම තත්ත්වය තුළ රටේ ජනතාවට සැබෑ ලෙසම ආදරය කරන්නේ කවුද යන කරුණ ද පැහැදිලි වන බවත්, මෙම ඊනියා වැඩ වර්ජනය සඳහා සහාය ලබා නොදෙමින් රටේ සුභ සිද්ධිය වෙනුවෙන් කටයුතු කරන වෘත්තිය සමිතිවල සාධාරණ ඉල්ලීම්වලට විසඳුම් ලබා දීමට ද රජය සූදානම් බව ද එම නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=94508", "Category": null, "Parent URL": null}