{"Source": "Adaderana", "Timestamp": "May 30, 2014 10:54 pm", "Headline": "යළිත් පොලිස් නිලධාරියෙකුට අමානුෂික ප්‍රහාරයක් - මෝටර් රථයකටත් ගිනිතබයි", "News Content": "දක්ෂිණ අධිවේගී මාර්ගයේ දොඩංගොඩ අන්තර් හුවමාරුවේ රාත්‍රී සේවය සඳහා යමින් සිටි පොලිස් නිලධාරියෙකු ගමන් ගත් මෝටර් රථයක් පිටුපසින් කැබ් රථයකින් හඹා ආ පිරිසක් එම මෝටර් රථය හරස් කර පොලිස් නිලධාරියාට පහරදී මෝටර් රථයට ගිනි තබා පලාගොස් තිබේ. දොඩංගොඩ, බෝඹුවල, අක්කර 20, පාරවල් 5 ස්ථානයේදී මෙය සිදුව ඇති අතර ප්‍රහාරයෙන් තුවාල ලැබූ පොලිස් නිලධාරියා කළුතර රෝහලට ඇතුළත් කර ඇත. සැකකටයුතු වාහනයක් තම වාහනය පිටුපස හඹා එන බව දැන ගැනීමෙන් පසු පොලිස් නිලධාරියා සිය වාහනයේ වේගය වැඩි කර ඇති නමුත් කැබ් රථයෙන් පැමිණි පිරිස එහි වේගය වැඩි කර මෝටර් රථය හරස් කර නවතා මෙම පහරදීම සිදුකර තිබේ. පොලිස් නිලධාරියාගේ මෝටර් රථය සම්පූර්ණයෙන් විනාශ වී ඇති බවත් දක්ෂිණ අධිවේගී මාර්ගයේ ධාවනය වන වාහනවලට මීට පෙර ගල් ප්‍රහාර එල්ල වූයේද මෙම ස්ථානයේදී බවත් පොලීසිය කියයි. මෑතකදී කුරුණෑගල බඩොවිටදී පොලිස් නිලධාරින් දෙදෙනෙකු පැහැරගෙන ගොස් එක් අයෙකු ඝාතනය කිරීමෙන් පසුව පොලීසියට එරෙහිව සිදුවූ තවත් අමානුෂික ප්‍රහාරයක් ලෙස මෙය සැලකිය හැකි අතර කෙසේ වුවද පොලිස් නිලධාරීන්ට සිය ආරක්ෂාව සඳහා රාජකාරී ගිනි අවිය භාවිතා කරන ලෙසට ද උපදෙස් ලබාදී තිබේ.", "URL": "https://sinhala.adaderana.lk/news.php?nid=43613", "Category": null, "Parent URL": null}