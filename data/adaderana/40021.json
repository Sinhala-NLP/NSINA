{"Source": "Adaderana", "Timestamp": "January 2, 2014 08:16 am", "Headline": "රාමේෂ්වරම් ධීවරයෝ වර්ජනයක", "News Content": "ඉන්දිය ධීවරයින් මෙරට ආරක්ෂක අංශ විසින් අත්අඩංගුවට ගැනීමට විරෝධය පළ කරමින් ඉන්දියාවේ රාමේෂ්වරම් හි ධීවරයින් වර්ජනයක් ආරම්භ කර තිබේ. ධීවරයින් 3000ක් පමණ ඊයේ(01) දිනයේ සිට මෙම වර්ජනයේ නිරත වන බව ඉන්දීය මාධ්‍ය වාර්තා කරයි. උතුරු මුහුදේ දි නාවික හමුදාව විසින් පසුගිය 30 වන දින අත්අඩංගුවටගත් ඉන්දීය ධීවරයින් 18 දෙනා කඩිනමින් නිදහස් කරන ලෙස ඉල්ලමින් රාමේෂ්වරම් හි පම්බන් ප්‍රදේශයේ ධීවරයින් මෙම වර්ජනය ආරම්භ කර තිබේ. මෙම වර්ජනයට සහය පළ කරමින් ධීවර යාත්‍රා 300ක පමණ කළු කොඩි ඔසවා විරෝධය පළ කර ඇති බව ඉන්දීය මාධ්‍ය වාර්තා කරයි. මීට පෙරද රාමනාදපුරම් හි ධීවරයින්පිරිසක් මෙලෙස වර්ජනයක නිරත වුණි. මේ අතර තමිල්නාඩු ප්‍රධාන අමාත්‍ය ජයලලිතා ජයරාම් ද ඉන්දීය ධීවරයින්ගේ ආරක්ෂාව සම්බන්ධයෙන් කඩිනම් ක්‍රියාමාර්ග ගතයුතු බව පවසමින් යළිත් වරක් ඉන්දීය අග්‍රාමාත්‍ය මන් මෝහන් සිං මහතාට ලිපියක් යොමුකර තිබේ.", "URL": "https://sinhala.adaderana.lk/news.php?nid=40021", "Category": null, "Parent URL": null}