{"Source": "Adaderana", "Timestamp": "January 20, 2016 05:10 pm", "Headline": "උතුරේ නැවත පදිංචි කිරීම් ගැන විශේෂ සාකච්ඡාවක්", "News Content": "අවතැන් වු ජනතාව නැවත පදිංචි කිරීමේ කටයුතු පිළිබඳ විශේෂ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ.ජනාධිපති කාර්යාලයේ දී පැවති මෙම සාකච්ඡාව සඳහා පුනරුත්තාපන හා නැවත පදිංචි කිරීමේ කටයුතු පිළිබඳ අමාත්‍යවරයා, උතුරු පළාත් ආණ්ඩුකාරවරයා, ආරක්ෂක ලේකම්වරයා ඇතුළු පිරිසක් සහභාගී වී සිටි බව සඳහන්ය.පසුගියදා යාපනයේ පැවති රාජ්‍ය නත්තල් උත්සවයට සහභාගී වු අවස්ථාවේ ජනාධිපතිවරයා අවතැන්වූවන් රැඳි සිටින කඳවුරක් වෙත ගොස් ඔවුන් නැවත පදිංචි කිරීමට අදාළව ඉඩම් පෙන්වීම් කටයුතු මාස 6ක් ඇතුළත සිදුකරන බව පොරොන්දු වී තිබුණි.එම කටයුතුවල ප්‍රගතිය පිළිබඳ මෙම සාකච්ඡාවේ දී ජනාධිපති මෛත්‍රීපාල සිරිසේන මහතා නිලධාරීන්ගෙන් කරුණු විමසා ඇති අතර උතුරේ යටිතලපහසුකම් සංවර්ධනය පිළිබඳව ද දීර්ඝ වශයෙන් සාකච්ඡා කර තිබේ.මේ වන විට උතුරු පළාතේ පුද්ගලයින් පන්දහස් හත්සිය තිස් දෙදෙනෙකු සහන කඳවුරුවලත් තවත් පුද්ගලයින් 38,283 දෙනෙකු ඥාතී හිතමිත්‍රාදීන්ගේ නිවෙස්වලත් වාසය කරන බව සඳහන්ය.ඒ අනුව පුද්ගලයින් 44,015 දෙනෙකු උතුරු පළාතේ නැවත පදිංචි කරවීමට නියමිතව ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=56501", "Category": null, "Parent URL": null}