{"Source": "Adaderana", "Timestamp": "June 22, 2016 02:15 pm", "Headline": "ප්‍රධාන පුහුණුකාර ධූරය කාටද?", "News Content": "ඉන්දීය ක්‍රිකට් කණ්ඩායමේ ප්‍රධාන පුහුණුකාර ධූරය සම්බන්ධයෙන් එරට ක්‍රිකට් ආයතනය සිය අවසන් තීරණය අද(22) දිනයේ ප්‍රකාශයට පත් කිරීමට නියමිතව තිබේ. ප්‍රධාන පුහුණුකාර ධූරය සඳහා 7 දෙනෙකු ඉදිරිපත්ව ඇති අතර හිටපු ඉන්දීය ක්‍රිකට් නායක සව්රොව් ගන්ගුලිගේ ප්‍රධානත්වයෙන් යුතු ක්‍රිකට් ආයතන උපදේශක කමිටුව විසින් ඊට අදාළ සම්මුඛ පරීක්ෂණ සිදුකර ඇති බව වාර්තා වෙයි.ප්‍රධාන පුහුණුකාර තනතුර සඳහා අයඳුම් කර ඇති හිටපු ඉන්දීය ක්‍රිකට් ක්‍රීඩකයින් වන රවී ශාස්ත්‍රි, අනිල් කුම්බ්ලේ ඊයේ(21) දිනයේ සම්මුඛ පරීක්ෂණ සඳහා සහභාගී වී තිබේ.ටොම් මූඩි, ස්ටුවර් ලෝ, ලාල්චන්ද් රාජ්පුත්, ප්‍රවීන් අම්රි සහ ඇන්ඩි මෝල්ස් ප්‍රධාන පුහුණුකාර ධූරය සඳහා අයඳුම්කර ඇති සෙසු අපේක්ෂකයින් වෙයි. උපදේශන කමිටුවේ අවසන් තීරණය ඉන්දීය ක්‍රිකට් ආයතනයේ ලේකම්වරයා වෙත අද දිනයේ භාරදීමට නියමිත අතර ඉන් අනතුරුව පුහුණුකරු ධූරයට පත්වන පුද්ගලයා කවුරුන්ද යන්න ප්‍රකාශයට පත් කිරිමට නියමිතය.", "URL": "https://sinhala.adaderana.lk/news.php?nid=61350", "Category": null, "Parent URL": null}