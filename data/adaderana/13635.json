{"Source": "Adaderana", "Timestamp": "January 20, 2011 04:33 pm", "Headline": "යාපනයේ මරණ 10 ක් -රනිල් කියයි, සුළු දෙයක් -අගමැති කියයි", "News Content": "ගෙවී ගිය දින 8 ක කාලය තුළ යාපනය අර්ධද්වීපයෙන් ඝාතන 10 ක් වාර්තා වී ඇතැයි විපක්ෂ නායක රනිල් වික්‍රමසිංහ මහතා අද(20) පාර්ලිමේන්තුවේ දී ප්‍රකාශ කළේය. අදාළ ඝාතන සම්බන්ධයෙන් මේ දක්වා කිසිවෙකුත් අත්අඩංගුවට ගෙන නොමැති වීම කණගාටු දායක බව වික්‍රමසිංහ මහතා සඳහන් කළේය. යුද ගැටුම් පැවති සමයේ දී පවා මෙවැනි ඝාතන වාර්තා වීමේ තත්ත්වයක් සිදු නොවූ බව සඳහන් කළ විපක්ෂ නායකවරයා යාපනය අර්ධද්වීපයෙන් 30% ක් අධි ආරක්ෂිත කලාප ලෙස තිබිය දීත් මෙවැනි සිදුවීම් වාර්තා වීම කණගාටුවට කරුණක් බව වැඩිදුරටත් පැවසුවේය. සමස්ත රටක් ලෙස සැලකීමේ දී යාපනය අර්ධද්වීපයෙන් වාර්තා වන සිදුවීම් සුළු තත්ත්වයක් බව මෙහිදී අග්‍රාමාත්‍ය දි මු ජයරත්න මහතා සඳහන් කළේය. එහෙත් එම සිදුවිම් අවත‍ක්සේරු නොකරන බව සඳහන් කළ අග්‍රාමාත්‍යවරයා, රජයක් වශයෙන් එම සිදුවීම් පිළිබඳ දැඩි අවධානයකින් කටයුතු කරමින් සිටින බව ද පැවසුවේය.", "URL": "https://sinhala.adaderana.lk/news.php?nid=13635", "Category": null, "Parent URL": null}