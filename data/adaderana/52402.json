{"Source": "Adaderana", "Timestamp": "July 3, 2015 09:14 am", "Headline": "තැපැල් ඡන්ද හිමි නාමලේඛන අද සිට ප්‍රදර්ශනය කෙරේ", "News Content": "ඉදිරි මහමැතිවරණයට අදාළව තැපැල් ඡන්ද හිමි නාමලේඛන අද සිට ප්‍රදර්ශනය කිරීමට මැතිවරණ මහලේකම් කාර්යාලය පියවර ගෙන තිබේ.ඒ අනුව 2014 වර්ෂයේ ඡන්ද හිමි නාමලේඛන අද සිට සියලු දිස්ත්‍රික් ලේකම් කාර්යාල ඇතුළු රාජ්‍ය ආයතන කිහිපයකදී කාර්යාල වේලාවන් තුළ ප්‍රදර්ශනය කිරීමට නියමිතය.රාජ්‍ය පරිපාලන, අධ්‍යාපන, කම්කරු සහ ධීවර අමාත්‍යංශ වලත් නාගරික සංවර්ධන අධිකාරිය, තැපැල් මූලස්ථානය සහ රෙජිස්ට්‍රාර් ජනරාල් දෙපාර්තමේන්තුව යන ආයතන වලත් නාමලේඛන ප්‍රදර්ශනයට තැබෙයි.ඊට අමතරව ග්‍රාම නිලධාරී කාර්යාල වලද අදාළ ලේඛන ප්‍රදර්ශනයට තබන බව මැතිවරණ මහලේකම් කාර්යාලය නිවේදනය කළේය.මැතිවරණ දෙපාර්තමේන්තුවේ නිල වෙබ් අඩවියට පිවිසීමෙන් සහ රාජ්‍ය තොරතුරු කේන්ද්‍රයේ 1919 අංකය ඇමතීමෙන් ඒ පිළිබඳ තොරතුරු ලබාගත හැකිය.තැපැල් ඡන්ද පහසුකම ලබාගැනීම සඳහා සම්පූර්ණ කළ යුතු අයදුම්පත් ඡන්ද හිමි නාමලේඛන ප්‍රදර්ශනය කරන ස්ථාන වලින් නොමිලයේ ලබාගත හැකි බව මැතිවරණ මහලේකම් කාර්යාලය පවසයි. තැපැල් ඡන්ද අයදුම්පත් බාරගැනීම ලබන 14 වනදා අවසන් වන බැවින් අදාළ කාලය තුළ අයදුම්පත් ඉදිරිපත් කළ යුතු බව එම කාර්යාලය සඳහන් කළේය.", "URL": "https://sinhala.adaderana.lk/news.php?nid=52402", "Category": null, "Parent URL": null}