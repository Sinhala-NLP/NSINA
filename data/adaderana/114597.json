{"Source": "Adaderana", "Timestamp": "July 20, 2019 06:02 pm", "Headline": "අපද්‍රව්‍ය කන්ටේනර් පිළිබඳ චෝදනා Hayleys Free Zone Limited ආයතනය ප්‍රතික්ෂේප කරයි", "News Content": "අපද්‍රව්‍ය අඩංගු කන්ටේනර් තොගය පිළිබඳ පසුගිය දිනවල මාධ්‍ය මඟින් තොරතුරු පල වු අතර කොළඹ වරායේ රඳවා තිබෙන අදාළ නෞභාරය සමඟ තම සමාගමේ කිසිදු සම්බන්ධතාවක් නැති බව Hayleys Free Zone Limited (HFZ) ආයතනය මාධ්‍ය නිවේදනයක් නිකුත් කරමින් සඳහන් කරයි. HFZ ආයතනය ගෝලීයව අනෙකුත් වෙළඳ කලාප තුළ සිදු කෙරෙන පරිදි ප්‍රති-අපනයනය සඳහා අගය එකතුකළ සේවා සැපයීමේ විශේෂ අරමුණ පෙරදැරිව ආනයනකරුවන්ට හා අපනයනකරුවන්ට ප්‍රවර්ධන සේවා සැළසීම සඳහා ස්ථාපනය කළ නීත්‍යානුකූල ආයතනයක් බව එම නිවේදනයේ සඳහන් වෙයි. වැඩිදුරටත් අදාළ මාධ්‍ය නිවේදනයේ මෙසේ සඳහන් වේ. \"මේ වන විට කොළඹ වරායේ රඳවා තිබෙන අපද්‍රව්‍ය කන්ටේනර් සමඟ කුමන හෝ ආකාරයක සම්බන්ධයක් HFZ හට නොමැත. HFZ යනු ඉහත කන්ටේනර් ආනයනකරු, ප්‍රේෂණ ලාභියා හෝ ප්‍රවර්ධන සේවා සපයන්නා ද නොවේ. HFZ ආනයනකරු නොවන නැව් භාණ්ඩ තොගයක් සම්බන්ධයෙන් මීට ඉහත ද අසත්‍ය කරුණු පල විය.එම නැව් බඩු තොගය ආනයනකරු විසින් HFZ වෙත යොමු කරනු ලද්දේ පිරිසැකසීම හා ප්‍රති-අපනයනය සඳහාය. මෙම නැව් භාණ්ඩවලින් කොටසක් මේ වන විටත් පිරිසැකසුම් කොට ප්‍රතිඅපනයනය කොට අවසන්ය. ඉතිරියද පිරිසැකසීම අවසන් වු පසු ප්‍රති අපනයනය කෙරේ. නොයෙක් මාධ්‍ය වාර්තාවලින් චෝදනා කරන පරිදි HFZ වෙත කන්ටේනර් (බහාලුම්) තුළ කැළි කසළ හෝ වෙනත් අපද්‍රව්‍ය අන්තර්ගත නොවේ. තමන් ආනයනයකරුවෙක් හෝ අපනයනකරුවෙක් නොවන බවට HFZ පැහැදිලිවම ප්‍රකාශ කර සිටී. එහෙයින් HFZ විසින් මෙම භාණ්ඩ ආනයනය කර ඇති බවට සිදුකරන ප්‍රකාශ පදනම් විරහිත හා සහමුළින්ම සාවද්‍ය වේ. මේ සම්බන්ධයෙන් සමාගමට එල්ල කරන සියලු චෝදනා ප්‍රතික්ෂේප කරන අතර පදනම් විරහිත දෝෂාරෝපණයෙන් නොමඟ නොයන ලෙසට මහජනතාවගෙන් ඉල්ලා සිටි\"", "URL": "https://sinhala.adaderana.lk/news.php?nid=114597", "Category": null, "Parent URL": null}