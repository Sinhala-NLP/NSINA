{"Source": "Adaderana", "Timestamp": "November 29, 2015 09:57 am", "Headline": " පොදුරාජ්‍ය මණ්ඩලයීය රාජ්‍ය නායක සමුළුව අදින් අවසන්", "News Content": "24 වෙනි පොදුරාජ්‍ය මණ්ඩලයීය රාජ්‍ය නායක සමුළුව අද අවසන් වීමට නියමිතව තිබේ.රටවල් 53ක රාජ්‍ය නායකයින්ගේ සහභාගීත්වයෙන් මෝල්ටාහි වැලටා නුවර දින තුනක් පැවති රාජ්‍ය නායක සමුළුවේ සමාප්ති උත්සවයක් අද පස්වරුවේ පැවැත්වීමට නියමිතය. බ්‍රිතාන්‍ය මහ රැජිනගේ ප්‍රධානත්වයෙන් රාජ්‍ය නායක සමුළුව පැවැත්වෙයි.එහිදි ගෝලීය වශයෙන් බලපාන කරුණු රැසක් සම්බන්ධයෙන් රාජ්‍ය නායකයින්ගේ අවධානය යොමුවු බව වාර්තාවෙයි. රාජ්‍ය නායක සමුළුවට අමතරව තවත් අතිරේක සංසද රැසක් පැවති අතර එහිදී ද නියෝජිතයින් නව එකඟතාවන්ට පැමිණ තිබේ.මේ අතර පෝලියෝ වලින් තොර ලෝකයක් ගොඩනැගීම සඳහා දායකවීමට පොදුරාජ්‍ය මණ්ඩලයීය රාජ්‍ය නායකයින් එකඟතාවට පත්ව තිබේ.රාජ්‍ය නායක සමුළුවට සමගාමීව ඊයේ මේ සම්බන්ධයෙන් රාජ්‍ය නායකයින් රැසක් එකඟතාවට පැමිණි බව වාර්තා වෙයි.මීට අමතරව ස්ත්‍රී පුරුෂ සමානතාව පිළිබඳව අවශ්‍ය ක්‍රියාමාර්ග ගැනීමට පළමු වරට පැවති පොදුරාජ්‍ය මණ්ඩලයීය කාන්තා සංසදයේ දී එකඟතාවකට පැමිණ තිබේ. ඒ අනුව “කාන්තාවන් ඉදිරියෙන්, ඔබට කළ හැකි සියල්ල කරන්න“ යන තේමාව යටතේ ඒ සම්බන්ධ වැඩපිළිවෙලක් සකස් කිරීමට රාජ්‍ය නායකයින් වෙත ඉල්ලීමක් කිරිමට එම සංසදයේදි තීරණය කර ඇති බවයි වාර්තා වන්නේ.", "URL": "https://sinhala.adaderana.lk/news.php?nid=55385", "Category": null, "Parent URL": null}