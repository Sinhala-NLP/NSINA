{"Source": "Adaderana", "Timestamp": "September 17, 2012 05:03 pm", "Headline": "පිළිතුරු පත්‍රවලට පොලිස් ආරක්ෂාව තියෙනවා", "News Content": "උසස් පෙළ පිළිතුරු පත්‍ර පොලිස් ආරක්ෂාව සහිතව සුරක්ෂිතව තබා ඇති බව අධ්‍යාපන අමාත්‍ය බන්දුල ගුණවර්ධන මහතා පවසයි. පිළිතුරු පත්‍ර ඇගයීමේ කටයුතු සඳහා සහභාගී වන ලෙස විශ්ව විද්‍යාල ආචාර්යවරුන්ට අද (17) දිනයේ ලිපි මගින් දැනුම්දීමට පියවර ගෙන ඇති බව ඔහු පෙන්වාදෙයි. සැප්තැම්බර් පළමු වැනිදා සිට පිළිතුරු පත්‍ර ඇගයීම් කටයුතු ආරම්භ කිරීමට නියමිතව තිබුණ ද මෙතෙක් එම කටයුතු ආරම්භ නොවු බව කොළඹ දී අද (17) පැවති මාධ්‍ය හමුවක දී බන්දුල ගුණවර්ධන අමාත්‍යවරයා සඳහන් කළේය. ඇගයීම් කටයුතු සඳහා ගුරුවරුන් පිරිසක් කැමැත්ත පළ කර ඇති බව ප්‍රකාශ කළ අමාත්‍යවරයා වැඩිදුරටත් කියා සිටියේ ආචාර්යවරුන්ගේ එකඟතාව පළවු වහාම එම කටයුතු ආරම්භ කරන බවය. මේ අතර ශිෂ්‍යත්ව විභාගයේ ප්‍රශ්න පත්‍ර කලින් පිටව ඇති බවට ප්‍රකාශයක් කළ ගුරු සංගම් නියෝජිතයෙකුට එරෙහිව අපරාධ පරීක්ෂණ දෙපාර්තමේන්තුව විසින් නීතිමය ක්‍රියාමාර්ග ගන්නා බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා එහිදී කියා සිටියේය.", "URL": "https://sinhala.adaderana.lk/news.php?nid=27491", "Category": null, "Parent URL": null}