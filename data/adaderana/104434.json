{"Source": "Adaderana", "Timestamp": "February 16, 2019 08:38 am", "Headline": "තණමල්විල සිදු වු වෙඩි තැබීම සම්බන්ධයෙන් තිදෙනෙක් අත්අඩංගුවට", "News Content": "තණමල්විල ප්‍රදේශයේ සිදු වු වෙඩි තැබීම සම්බන්ධයෙන් තණමල්විල පොලිස් ස්ථානයේ නිලධාරීන් විසින් විමර්ශන සිදු කර සිද්ධියට සම්බන්ධ සැකකරුවන් තිදෙනෙකු අද(16) දින අළුයම 12.30ට පමණ අත්අඩංගුවට ගෙන තිබේ. පසුගිය 10 වන දින තණමල්විල නගරයේදී යතුරුපැදි දෙකකින් පැමිණි පුද්ගලයින් හතර දෙනෙකු විසින් වෙඩි තැබීමක් සිදු කර තිබූ අතර එහිදී පුද්ගලයෙකු මියගොස් තවත් පුද්ගලයෙකුට බරපතල තුවාල සිදු වී තිබුනි. මෙහිදී සැකකරුවන් තිදෙනෙකු සමඟ වෙඩි තැබීමට උපයෝගී කරගත් ගිනි අවි 3ක් හා යතුරුපැදි 2ක්ද අත්අඩංගුවට ගෙන තිබේ. අත්අඩංගුවට ගත් සැකකරුවන් අතර ගඟේ යාය තණමල්විල පදිංචි වයස 28ක් වූ ගරුසිංහ ආරච්චිගේ කසුන් බුද්ධික සහ වයස 25ක් වූ ගරුසිංහ ආරච්චිගේ මනෝජ් බුද්ධික නම් මොවුන් දෙදෙනා සහෝදරයන් වන අතර අත්අඩංගුවට ගත් අනෙක් සැකකරු සුරිය ආර තණමල්විල පදිංචි වයස 27ක් වූ ලියනආරච්චිගේ සුමිත් නොහොත් ගෝඨා යන අය වෙයි. මෙහිදී විදේශ රටක නිෂ්පාදිත බෝර 12 ගිනි අවි 01 සහ එම උණ්ඩ 01කුත් හිස් කොපු 01කුත් අත්අඩංගුවට ගෙන ඇත. මෙරට නිෂ්පාදිත රිවෝලර් අවි 01 සහ එම උණ්ඩ 01කුත් මෙරට නිෂ්පාදිත බෝර 12 ගල්කටස් වර්ගයේ ගිනි අවි 01කුත් යතුරුපැදි 02ක්ද පොලීසිය අත්අඩංගුවට ගෙන තිබේ. එම සැකකරුවන් අද(16) වැල්ලවාය ගරු මහේස්ත්‍රාත් අධිකරණයට ඉදිරිපත් කිරීමට නියමිතයි. තණමල්විල පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=104434", "Category": null, "Parent URL": null}