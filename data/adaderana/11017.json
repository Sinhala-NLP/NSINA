{"Source": "Adaderana", "Timestamp": "September 22, 2010 12:02 pm", "Headline": "ජා-ඇල රෝහල රාජකාරියෙන් තොරයි", "News Content": "ජා-ඇල දිසා රෝහලේ වෛද්‍යවරුන් ඇතුළු සියලු කාර්යමණ්ඩලය තවදුරටත් රාජකාරි වලින් බැහැරව සිටීමට තීරණය කර තිබේ. රෝහලේ ආරක්ෂක නිලධාරියෙකුට පහර දුන් පුද්ගලයින් මෙතෙක් අත්අඩංගුවට නොගැනීමට විරෝධය පළ කිරීම මෙහි අරමුණ බව දිස්ත්‍රික් වෛද්‍ය නිලධාරී ලක්සිරි ලොකුලියන මහතා පැවසුවේය. අද දිනයේ අත්‍යවශ්‍ය සේවාවන් පමණක් සිදු කිරීමට රෝහල් කාර්ය මණ්ඩලය තීරණය කර ඇති බව ද ඔහු සඳහන් කළේය. ජා-ඇල පොලිසියේ ආරක්ෂාව මත එම කටයුතු සිදු කෙරෙන බව සඳහන් වේ. අදාළ සැකකරුවන් අත්අඩංගුවට නොගන්නේ නම් ඉදිරියේ දී ගම්පහ දිස්ත්‍රික්කයේ සෙසු රෝහල් ද සම්බන්ධ කර ගනිමින් දැඩි වෘත්තීය ක්‍රියාමාර්ගයකට යොමු වන බව ශ්‍රී ලංකා නිදහස් සේවක සංගමය පවසයි.", "URL": "https://sinhala.adaderana.lk/news.php?nid=11017", "Category": null, "Parent URL": null}