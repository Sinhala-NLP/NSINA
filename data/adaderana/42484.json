{"Source": "Adaderana", "Timestamp": "April 12, 2014 10:11 am", "Headline": "පහර කා මාස 5ක් රෝහල්ගතව ප්‍රතිකාර ගත් අය මරුට", "News Content": "පහරදීමක් හේතුවෙන් තුවාල ලබා රෝහල් ගතව මාස 05ට වැඩි කාලයක් ප්‍රතිකාර ලබමින් සිටි අයෙකු මිය ගොස් ඇති බව දංකොටුව පොලීසිය කියයි. මිය ගොස් ඇත්තේ දංකොටුව - තාමරකුලිය උළු කර්මාන්ත ශාලාවක සේවය කරමින් සිටි ගාමිණී වීරසිංහ නම් අයෙකි. මෙම මිනිස් ඝාතනයට සම්බන්ධ බව කියන අයෙකු දංකොටුව පොලීසිය විසින් අත්අඩංගුවට ගෙන ඇත. ඔහු මියගොස් ඇති අය සේවය කළ උළු කර්මාන්ත ශාලාවේම සේවය කළ සේවකයෙකු බව පොලීසිය කියයි. පසුගිය වසරේ ඔක්තොම්බර් මස 28වැනි දින මෙම සිද්ධිය සිදුවී ඇත. මියගොස් ඇති අය සහ සිද්ධිය සම්බන්ධයෙන් අත්අඩංගුවට ගෙන ඇති අය එකම උළු කර්මාන්ත ශාලාවේ සේවය කරමින් සිට තිබේ. සිද්ධිය වූ දින දෙදෙනාම මත්පැන් පානය කිරීමෙන් පසුව ඇතිවූ කතා බහකින් පසුව පහර දීම සිදුවී ඇත. සිද්ධියෙන් තුවාල ලැබූ අයව එම අවස්ථාවේදීම දංකොටුව දිසා රෝහලට ඇතුළත් කිරීමෙන් පසුව මීගමුව මහා රෝහලට මාරු කර යවා ඇත. පසුව ඔහුව වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා තිබේ. ජාතික රෝහලේ ප්‍රතිකාර ලබමින් සිටින විට ඔහු ඊයේ (11) සවස මිය ගොස් ඇත. සිද්ධිය සම්බන්ධයෙන් අත්අඩංගුවට ගෙන ඇති සැකකරු මාරවිල දිසා අධිකරණයට ඉදිරිපත් කිරීමට නියමිතය. දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=42484", "Category": null, "Parent URL": null}