{"Source": "Adaderana", "Timestamp": "June 6, 2010 10:13 am", "Headline": "අවිස්සාවේල්ලේ රිය අනතුරකින් 15කට තුවාලයි", "News Content": "අවිස්සාවේල්ල, කොළඹ ප්‍රධාන මාර්ගයේ සුදුවැල්ල ඇඟළුම් කර්මාන්තශාලාව අසලදී සිදුවූ රිය අනතුරකින් පුද්ගලයින් 15 දෙනෙකු තුවාල ලබා රෝහල් ගත කර තිබේ. අද උදෑසන 6.40 ට පමණ මෙම අනතුර සිදුව ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. කොළඹ සිට ඇඹිලිපිටිය බලා ධාවනය වූ පුද්ගලික බස්රථයක් මාර්ගය හරහා පෙරලීමෙන් මෙම අනතුර සිදුව ඇති බව සඳහන්ය. රියදුරු‍ට බස්රථය පාලනය කරගත නොහැකිවීමෙන් මෙම අනතුර සිදුව ඇත. අනතුරින් තුවාල ලැබූ පුද්ගලයින් ප්‍රතිකාර සඳහා කොස්ගම රෝහලට ඇතුළත් කර ඇති බව පොලිසිය පවසයි.", "URL": "https://sinhala.adaderana.lk/news.php?nid=8839", "Category": null, "Parent URL": null}