{"Source": "Adaderana", "Timestamp": "January 16, 2018 10:05 am", "Headline": "යාපනේ තවත් දෙකක් කඩුවලින් කපලා", "News Content": "යාපනයේ - මනිපායි ප්‍රදේශයේ ස්ථාන දෙකකදී 15 දා රාත්‍රී පුද්ගලයින් දෙදෙනෙකුව කඩුවලින් කපා තුවාල සිදු කොට තිබේ. මනිපායි - ආනේකෝට්ටේ අම්මාන් කොවිල අසලදී කන්දයියා තිරුනල්කාන්තන් නැමති 49 හැවිරිදි පුද්ගලයාට යතුරු පැදියකින් පැමිණි හතර දෙනෙකු කඩුවකින් කපා තුවාල සිදු කොට පලා ගොස් ඇති බව මනිපායි පොලීසිය කියයි. මනිපායි ප්‍රදේශයේම තවත් ස්ථානයකදී ඊට සුළු වේලාවකට පසුව පෙර සිද්ධිය මෙන්ම යතුරු පැදි කීපයකින් පැමිණි පිරිසක් නාගමනී ජැනීස්වරන් නැමති 24 හැවිරිදි තරුණයාව කඩුවලින් කපා තුවාල සිදු කොට පලා ගොස් තිබේ. මෙම සිද්ධීන් දෙකෙන්ම බරපතළ ලෙස තුවාල ලබා ඇති පුද්ගලයින් දෙදෙනාව යාපනය ශීක්ෂණ රෝහලට ඇතුළත් කොට තිබේ. යාපනයේදී පුද්ගලයින්ව කඩුවලින් කපා තුවාල සිදු කිරීමේ ක්‍රියාව බොහෝ කලක් නතර වී තිබූ නමුත් ඒ තත්ත්වය යළි ආරම්භ වීමත් සමඟම යාපනයේ වැසියන් බියට පත්ව සිටින බව යාපනය විශ්වවිද්‍යාලයේ හිටපු කථිකාචාර්යවරයෙකු වූ පී.නන්දසේකරම් මහතා පැවසීය. ඔහු පැවසුවේ මෙම අපරාධවලට සම්බන්ධ පිරිස් කුමක් හෝ විශාල රහසක් සඟවා ගැනීමේ චේතනාවෙන් මේ අන්දමට තැන් තැන් වලදී පුද්ගලයින්ව කපා කොටා තුවාල සිදු කොට ඔවුන්ව බිය වද්දන බවක් තමන්ට හැගී යන බවයි. වෛරයකින් හෝ වෙනත් පළිගැනීමක් මත මෙවැනි දේ සිදු කරන්නේනම් තුවාඅල සිදු කොට පලා නොයන බවත් අනිවාර්යෙන්ම ඔවුන්ව මරා දමන බවත් සදහන් කරන කථිකාචාර්යවරයා කඩුවලින් කපන පිරිසත් තුවාල ලබන පිරිසත් අතර විශාල සම්බන්ධයක් තිබෙන බව තමන්ට විශ්වාස යැයිද කියා සිටියේය. මනිපායි පොලීසිය මෙම සිද්ධීන් දෙක සම්බන්ධයෙන් පරීක්ෂණ ආරම්භ කොට තිබේ.", "URL": "https://sinhala.adaderana.lk/news.php?nid=83046", "Category": null, "Parent URL": null}