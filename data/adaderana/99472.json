{"Source": "Adaderana", "Timestamp": "November 20, 2018 07:18 am", "Headline": "ආනයනික මිරිස් ගැන අමරවීර වාර්තාවක් කැඳවයි", "News Content": "මෙරටට ආනයනය කරන වියළි මිරිස්වල “මොනක්‍රොටපෝස්” නමැති කෘමිනාශකය අඩංගු වී ඇත්ද යන්න පිළිබද සොයාබලන ලෙස කෘෂිකර්ම අමාත්‍ය මහින්ද අමරවීර මහතා උපදෙස් ලබා දී තිබේ. ආනයනය කරන වියළි මිරිස්වල ශරීරයට අහිතකර රසායනික ද්‍රව්‍ය අඩංගු බවට පළ වන වාර්තා හේතුවෙන් ඒ පිළිබඳව සොයා බලන ලෙස කෘෂිකර්ම අමාත්‍යවරයා උපදෙස් ලබා දී ඇත. මෙරටට වැඩි වශයෙන් වියලි මිරිස් ආනයනය කරනු ලබන්නේ ඉන්දියාවෙන් වෙන අතර ඉන්දියාව තුළ“මොනක්‍රොටපෝස්” නමැති කෘමිනාශකය බහුලව භාවිත වන බවට අනාවරණය වී තිබේ. මෙය අධික විෂ සහිත කෘමිනාශකයක් වන අතර එය මීට වසර 20කට පමණ පෙර මෙරට භාවිතය තහනම් කරනු ලැබුවේය. කෙසේවෙතත් ආනයනය කරනු ලබන වියළි මිරිස්වල අදාළ කෘමිනාශකය අඩංගු ද යන්න පිළිබඳ කඩිනමින් සොයා බලා වාර්තාවක් ලබාදෙන ලෙස කෘෂිකර්ම අමාත්‍යවරයා කෘෂිකර්ම දෙපාර්තමේන්තුවට උපදෙස් ලබා දී තිබේ.", "URL": "https://sinhala.adaderana.lk/news.php?nid=99472", "Category": null, "Parent URL": null}