{"Source": "Adaderana", "Timestamp": "October 28, 2013 01:28 pm", "Headline": "ජනපතිට කෝටි 856යි - අගමැතිට 30යි - සීනි ඇමතිට 9යි", "News Content": "පොදුරාජ්‍ය මණ්ඩලයට අයත් රටවල් පනස් ගණනකින් සමුළුවට පැමිණෙන බවට මේ දක්වා ස්ථීර කර ඇත්තේ රටවල් 13ක් බවත්, සමුළුව වෙනුවෙන් කෙරෙන වියදම ඇස්තමේන්තු කර නැතත් ප්‍රචාරක කටයුතු සඳහා පමණක් රුපියල් ලක්ෂ 10,000ක් ආණ්ඩුව වැය කරන බව එජාප මහලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. සමුළුව වෙනුවෙන් ආනයනය ‍කෙරෙන නවීන පන්නයේ මෝටර් රථ සඳහා වැය කෙරෙන මුදල රුපියල් ලක්ෂ 24,000ක් බවද මේ දිනවල කොළඹ මේකප් කරමින් පවතින බවද මේ සඳහා කෙරෙන වියදමේ හැටියට ‍චොගම් නමින් ටැක්ස් එකක් එනු ඇතැයි ද හෙතෙම කියයි. පොදුරාජ්‍ය මණ්ඩලයීය සමුළුව පැවැත්වීම ගැන එක්සත් ජාතික පක්ෂයේ විරුද්ධත්වයක් නැතැත් මේ ආකාරයට විශාල මුදලක් වැය කිරීමත් එම මුදල් සොයාගන්නේ කෙසේදැයි ආණ්ඩුවට පැහැදිලි වැඩපිළිවෙළක් නොමැතිවීමත් ගැන අප්‍රසාදය පළ කරන බව ඔහු පවසයි. කොළඹදී අද (28) පැවැති මාධ්‍ය හමුවකදී හෙතෙම මේ අදහස් පළ ‍කළේය. පාර්ලිමේන්තුවට ඉකුත් දා ඉදිරිපත් කළ විසර්ජන පනත් කෙටුම්පතට අනූව තනි පුද්ගලයෙකු ලෙස ජනාධිපතිවරයාගේ වියදම පමණක් රුපියල් කෝටි 856ක් බවද පසුගිය වසරේ එම වියදම රුපියල් කෝටි 742ක් බවද ඒ අනුව ඔහුගේ වියදම සඳහා රුපියල් කෝටි 114ක් මෙවර වැඩි කරගෙන ඇති බව තිස්ස අත්තනායක මහතා පැවසීය. කෙසේ වෙතත් අගමැතිවරයාගේ වියදම මෙවර රුපියල් කෝටි 2කින් කප්පාදු කර ඇති බවත් පසුගිය වසරේ ඔහුට වෙන් කළ රුපියල් ‍කෝටි 32 මෙවර කෝටි 30 දක්වා අඩුකර ඇති බවත් හෙතෙම පෙන්වාදුන්නේය. ඒ අනුව ලබන වසරට වෙන්කෙරෙන මුදලින් ජනාධිපතිවරයා ‍කෝටි 856ක් වෙන්කර ගනිද්දී අගමැතිවරයාට වෙන්කර ඇත්තේ රුපියල් කෝටි 30ක් බව තිස්ස අත්තනායක මහතා ‍කියා සිටියේය. එසේම ඇමති බැසිල් රාජපක්ෂ මහතාගේ ආර්ථික සංවර්ධන අමාත්‍යංශයට රුපියල් කෝටි 10,600ක්ද, ගෝඨාභය රාජපක්ෂ මහතාගේ ආරක්ෂක හා නාගරික සංවර්ධන අමාත්‍යංශය වෙනුවෙන් රුපියල් කෝටි 25,390ක් ද වෙන්කර ඇතැයි හෙතෙම පෙන්වාදෙන්නේය. ජනාධිපතිවරයා යටතේ පාලනය වන අමාත්‍යංශ කිහිපයක් වෙනුවෙන් රුපියල් කෝටි 36,250ක්ද වෙන් කර ඇති බවත් ඒ අනුව මොවුන් තිදෙනා වෙනුවෙන් රුපියල් කෝටි 72,400ක් වෙන්කරගෙන ඇති බවත් එය ලබන වසර සඳහා වන වියදමෙන් සියයට 47ක් බවද තිස්ස අත්තනායක මහතා පැවසීය. අමාත්‍යංශ 14ක් සඳහා වියදම රුපියල් කෝටි 624ක් වෙද්දී ජනාධිපතිවරයාට පමණක් වියදම රුපියල් කෝටි 856ක් බවද සීනි ඇමතිට පමණක් වෙන්කර ඇත්තේ රුපියල් කෝටි 9ක් බවද හෙතෙම පෙන්වාදුන්නේය. ඒ අනූව කැසිනෝ ඇතුළු කාරණා කිහිපයක් මුල්කර ගනිමින් ලබන 7 වැනිදා කොළඹ කොටුවේදී විරෝධතාවයක් පවත්වන බවත් මේ සඳහා විපක්ෂයේ දේශපාලන පක්ෂ මේ පිළිබඳව සාකච්ඡා පවත්වන බවත් ඔහු පැවසීය. මේ අතර එජාපයේ කෘත්‍යාධිකාරී මණ්ඩල රැස්වීම නොවැම්බර් 04 පැවැත්වෙන බවත් ඊට පෙර රනිල් - සජිත් - කරු හමුවක් පැවත්වෙන බවද තිස්ස අත්තනායක මහතා එහිදී වැඩිදුරටත් පැවසීය. එම මාධ්‍ය හමුවට සහභාගි වූ ප්‍රජාතන්ත්‍රවාදී වාමාංශික පෙරමුණේ හිටපු සංවිධායකවරයෙකු වූ ප්‍රදීප් විජේසුන්දර මහතා එජාපයේ සාමාජිකත්වය ලබා ගන්නා ලදී.", "URL": "https://sinhala.adaderana.lk/news.php?nid=38438", "Category": null, "Parent URL": null}