{"Source": "Adaderana", "Timestamp": "December 13, 2013 06:42 pm", "Headline": "පුංචි ආණ්ඩු 8ක සභාපතිවරු 8ක් ගෙදර", "News Content": "ලබන වසරට අදාළ අය වැය පරාජය වීම හේතුවෙන් අද වන විට එක්සත් ජනතා නිදහස් සන්ධානයට බලය හිමි පළාත් පාලන ආයතන 8ක සභාපතිවරුන්ට සිය තනතුරු අහිමි වී තිබේ. අද දිනයේ ද කැස්බෑව නගර සභාව, මාතර ප්‍රාදේශීය සභාව සහ මැදවච්චිය ප්‍රාදේශීය සභා අයවැය දෙවන වරටත් පරාජයට පත් විය. කැස්බෑව නගර සභාවේ අයවැය වැඩි ඡන්ද එකකින් පරාජයට පත්ව තිබේ. විපක්ෂ මන්ත්‍රීවරුන් සමඟ එක්ව සන්ධාන මන්ත්‍රීවරුන් දෙදෙනෙකු ද අය වැයට විරුද්ධව ඡන්දය භාවිත කර ඇති බව සඳහන්ය. මාතර ප්‍රාදේශීය සභාවේ අය වැය වැඩි ඡන්ද තුනකින් පරාජයට පත් විය. විපක්ෂ මන්ත්‍රීවරුන්ට අමතරව ප්‍රාදේශීය සභාවේ උප සභාපතිවරයා ඇතුළු එක්සත් ජනතා නිදහස් සන්ධාන මන්ත්‍රීවරුන් පස් දෙනෙකු අය වැයට විරුද්ධව ඡන්දය ප්‍රකාශ කර ඇති බව වාර්තා වේ. මේ අතර මැදවච්චිය ප්‍රාදේශීය සභාවේ අය වැය වැඩි ඡන්ද තුනකින් පරාජයට පත් විය‍. අය වැයට පක්ෂව ඡන්ද තුනක් ලැබී ඇති අතර විපක්ෂව ලැබී ඇති ඡන්ද සංඛ්‍යාව 6කි. ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රීවරුන් සිව්දෙනෙකු ද අය වැයට විරුද්ධව ඡන්දය ප්‍රකාශ කර තිබේ. අද දිනයේ පරාජයට පත් වු පළාත් පාලන ආයතන 3ට අමතරව පෑලියගොඩ නගර සභාවේ අය වැය ද පසුගියදා එක්සත් ජනතා නිදහස් සන්ධානය පරාජයට පත් විය. රාජාංගණය, අලව්ව, ඇඹිලිපිටිය, මීරිගම යන ප්‍රාදේශීය සභාවල අය වැය පරාජය වීම හේතුවෙන් එම සභාවල සභාපතිවරුන්ගේ තනතුරු මේ වන විට අහෝසි වී තිබේ. එක්සත් ජනතා නිදහස් සන්ධානයේ බලය හිමි පළාත් පාලන ආයතනවල අය වැය පරාජය වීම සහ නව සභාපතිවරුන් පත් කිරීම සම්බන්ධයෙන් සොයා බැලීමට ශ්‍රී ලංකා නිදහස් පක්ෂයෙන් ත්‍රිපුද්ගල කමිටුවක්ද පත් කර ඇති බව වාර්තා වේ. ඒ අනුව අදාළ පළාත් පාලන ආයතන සඳහා නව සභාපතිවරුන් පත්කිරීම ඉදිරියේ දී සිදුකිරීමට නියමිතය. අදාළ පත්කිරීම් දිස්ත්‍රික් ලේකම් කාර්යාලවලට දැනුම්දීමෙන් අනතුරුව මැතිවරණ කොමසාරිස්වරයා විසින් අනුමත කර ගැසට් කිරීම සිදුවනු ඇත.", "URL": "https://sinhala.adaderana.lk/news.php?nid=39570", "Category": null, "Parent URL": null}