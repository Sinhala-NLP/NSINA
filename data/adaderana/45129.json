{"Source": "Adaderana", "Timestamp": "August 5, 2014 07:49 am", "Headline": "නාම යෝජනා කටයුතු අධීක්ෂණයට විශේෂ කණ්ඩායම් දෙකක් ", "News Content": "ඌව පළාත් සභා ඡන්ද විමසීමට අදාළ නාමයෝජනා බාරදීමේ කටයුතු අධීක්ෂණය කිරීම සඳහා විශේෂ නිලධාරීන් කණ්ඩායම් දෙකක් බදුල්ල සහ මොණරාගල දිස්ත්‍රික් වලට පිටත් කර හැර ඇති බව මැතිවරණ මහලේකම් කාර්යාලය පවසයි. එහි ප්‍රකාශකයෙකු සඳහන් කළේ සහකාර මැතිවරණ කොමසාරිස්වරයෙකුගේ ප්‍රධානත්වයෙන් යුත් කණ්ඩායම් දෙකක් අදාළ දිස්ත්‍රික් සඳහා අනුයුක්ත කර ඇති බවයි. දිස්ත්‍රික් ලේකම් කාර්යාලවල සිදුවන නාමයෝජනා බාරගැනීමේ කටයුතු අධීක්ෂණය කිරීම මෙම කණ්ඩායම් පත් කිරිමේ අරමුණ බව මැතිවරණ මහලේකම් කාර්යාලය පවසයි. ඊට අමතරව දේශපාලන පක්ෂ විසින් නාමයෝජනා බාරදීමෙන් අනතුරුව සිදුකරන පෙලපාළී නතර කිරීම සඳහා මෙම කණ්ඩායම් යොදවා ඇති බව මැතිවරණ මහලේකම් කාර්යාලය ප්‍රකාශ කළේය.", "URL": "https://sinhala.adaderana.lk/news.php?nid=45129", "Category": null, "Parent URL": null}