{"Source": "Adaderana", "Timestamp": "January 15, 2012 07:57 pm", "Headline": " විද්වත් කමිටුවේ නිර්දේශ පිළිගන්න බෑ", "News Content": "උසස් පෙළ ප‍්‍රතිඵල ව්‍යාකූලත්වය පිළිබඳ සොයා බැලීමට ජනාධිපතිවරයා විසින් පත් කළ කමිටුවේ නිර්දේශයට තම බලවත් විරෝධය දක්වන බව ලංකා ගුරු සංගමය පවසයි. උසස් පෙළ ප‍්‍රතිඵල ව්‍යාකූලත්වය පිළිබඳව සොයා බැලීමට පත්කළ කමිටු නිර්දේශ ලෙස ප‍්‍රකාශ වූ කරුණු තුළින් පැහැදිලි වන්නේ ප‍්‍රතිඵල ව්‍යාකූලත්වය නිසා මතු වූ සමාජ විරෝධය හමුවේ අධ්‍යාපන ඇමතිවරයා ඇතුළු බලධාරීන් ප‍්‍රකාශ කළ කරුණු තවදුරටත් සනාථ කිරීමක් පමණක් බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා සඳහන් කරයි. ඔහුගේ අත්නසනින් යුතුව නිකුත් කළ නිවේදනයක මේ බව සඳහන් වන අතර එහි මෙසේද කියැවෙයි. පැරණි හා නව නිර්දේශ අනුව විභාග දෙකක් පැවැත්වීම තුළ ඉසෙඞ් අගය තීරණය කිරීම පිළිබඳව මතු වූ ගැටලුව ප‍්‍රතිඵල ප‍්‍රමාදයට හේතුව බව විභාග බලධාරීන් ප‍්‍රකාශ කර තිබුණි. දිගින් දිගටම ප‍්‍රතිඵල ප‍්‍රමාදවීම තුළ 2011.12.24 ජනාධිපතිවරයා සමග බලධාරීන් පැවැත්වූ සාකච්ඡාවෙන් පසු 2011.12.25 වන දින ප‍්‍රතිඵල නිකුත් කළ ද පසු දින ම ප‍්‍රතිඵල නැවත අත්හිටුවන ලද්දේ දිස්ති‍්‍රක් කුසලතාවය සැකසීමේ සිදු වූ ප‍්‍රශ්නයක් මත බව ප‍්‍රකාශ කොට පසු දින ම එය සකස් කළ බව ඔවුහුම ප‍්‍රකාශ කළහ. අනතුරුව අධ්‍යාපන ඇමතිවරයා ඇතුළු ඇමතිවරු එය නිවැරදි ප‍්‍රතිඵලයකැයි ද සිදු වූ සුළු ගැටලුව නිවැරදි වූ බව ද ප‍්‍රකාශ කළහ. ඒ අනුව ම පත් කළ කමිටුව ද එම ප‍්‍රකාශයම තම නිර්දේශය තුළ දක්වයි.ඉසෙඞ් අගය තීරණය කිරීමට පත් කළ විද්වත් කමිටුවේ මහාචාර්යවරුන්ගෙන් කිහිපදෙනෙකු ම රූපවාහිනී මාධ්‍ය සාකච්ඡාවකදී අදහස් දක්වමින් පවසා සිටියේ විෂය නිර්දේශ දෙකේම ඉසෙඞ් අගය එකට එකතු කර ගණනය කිරීමේදී ඔවුන් අනුගමනය කළ ක‍්‍රමවේදයෙන් විෂය නිර්දේශ දෙකේ වෙන වෙනම ඉසෙඞ් අගය ගණනය කර බැලූ විට ලැබෙන ඉසෙඞ් අගයට වඩා දශම කිහිපයකින් ඉසෙඞ් අගය ඉහළ හෝ පහල යන බවයි. මෙම ඉසෙඞ් අගය ගණනයක කිරීමේ විද්වත් කමිටුව පවා මෙහි දශම ගණනක වෙනසක් ඇති බව පිළිගෙන තිබියදීත් ප‍්‍රතිඵල ව්‍යාකූලත්වය පිළිබඳ සොයා බැලීමට පත් කළ කමිටුව පවසන්නේ ප‍්‍රතිඵලවල කිසිදු ගැටලුවක් වී නොමැති බවයි. උසස් පෙළ ඉසෙඞ් අගය මගින් විශ්ව විද්‍යාලයට සිසුන් තෝරා ගැනීමේදී දශමයක පවා වෙනස ඉතා වැදගත්ය. ඉසෙඞ් අගය තීරණය කිරීමේ ඇති ගැටලුව ප‍්‍රතිඵල නොලද දරුවන්ගේ ගැටලු ඇතුළු ගැටලු පිළිබඳ කිසිවක් මෙම කමිටු නිර්දේශ තුළ ප‍්‍රකාශ වී නොමැති බව පැහැදිලි වේ. මහාචාර්ය ආර්. ඕ. තටිල් ඇතුළු බුද්ධිමතුන් ඉසෙඞ් අගය තීරණය කිරීමේ වරදක් සිදු වී ඇති බව පැහැදිලිව ප‍්‍රකාශ කර තිබියදී ඒ පිළිබඳව කිසිදු සොයා බැලීමක් නොකරන ලද කමිටුව මෙම ප‍්‍රතිඵල සනාථ කර තිබීම පිළිබඳව අපගේ විරෝධය පළකරමු. එසේ ම නිදහසේ සිය මතය ප‍්‍රකාශ කරන ආර්. ඕ. තටිල් වැනි බුද්ධිමතුන්ට අපහාස කරමින් සිදුකරන වෛරී ප‍්‍රචාරය දැඩි පිළිකුලෙන් හෙළා දකින ලංකා ගුරු සංගමය වහාම මෙම ව්‍යාකූල ප‍්‍රතිඵලය අත්හිටුවා විධිමත් ප‍්‍රතිඵලයක් නිකුත් කිරීමට කටයුතු කරන ලෙස බල කරන සිටින අතර, මේ පිළිබඳව සියලූ වෘත්තීය සමිති සමග සාකච්ඡා කොට ඉදිරි කි‍්‍රයාමාර්ගයකට යාමට සැලසුම් කර සිටින බවද දන්වා සිටිමු.", "URL": "https://sinhala.adaderana.lk/news.php?nid=21403", "Category": null, "Parent URL": null}