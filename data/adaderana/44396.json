{"Source": "Adaderana", "Timestamp": "July 3, 2014 01:14 pm", "Headline": "රජරට ශිෂ්‍ය සංගම් අහෝසියි", "News Content": "රජරට සරසවියේ මහා ශිෂ්‍ය සංගම් හා පීඨ සංගම් ද ඒවායේ සියලු නිලතල ද අත්හිටුවීමට එම විශ්වවිද්‍යාලයේ පාලක සභාව‍ තීරණය කර තිබේ. විශ්ව විද්‍යාල පාලක සභාව විසින් එම තීරණය ගත් බව එහි ලේකඛාධිකාරී හා ලේකම් ඒ.එම්.ජී.පී අබේසිංහ මහතා පැවසූ බව අප වාර්තාකරු කියා සිටියේය. එමෙන්ම පසුගියදා විශ්ව විද්‍යාලයේ උපකුලපතිවරයා ශිෂ්‍යයින්ගේ ග්‍රහණයේ සිටි කාළ සීමාවේදී ඇතිකර ගත් සියලු එකඟතා බලාත්මක නොකරන බවට ද පාලක සභාව තීරණය කර ඇති බව එහි ලේඛකාධිකාරීවරයා සිසුන්ට දැනුම්දී ඇත. මේ අතර රජරට විශ්ව විද්‍යාලයේ මහා ශිෂ්‍ය සංගමයේ සභාපතිවරයා ඇතුළු ශිෂ්‍යයින් තිදෙනෙකු රක්ෂිත බන්ධනාගාර ගත කර තිබේ. රජරට විශ්ව විද්‍යාලයේ උපකුලපති මාහාචාර්ය රංජිත් විජයවර්ධන මහතා සහ ආචාර්යවරුන් 12 දෙනෙකු සිර අඩස්සියට ගෙන අයුතු බියගැන්වීමක් සිදුකිරීම සම්බන්ධයෙන් විත්තිකරුවන්ට චෝදනා එල්ලවී තිබුණි. සිද්ධිය සම්බන්ධයෙන් සැකපිට අත්අංඩගුවට ගත් ශිෂ්‍යයින් තිදෙනා අද අධිකරණයට ඉදිරිපත් කළ අවස්ථාවේ අනුරාධපුර ප්‍රධාන මහේස්ත්‍රාත් සහ අතිරේක දිසාවිනිසුරු යුරේෂා ද සිල්වා මෙනවිය විසින් ඔවුන් ලබන 09 දා දක්වා රක්ෂිත බන්ධනාගාර ගත කරන ලෙස නියෝග කර ඇත. එමෙන්ම සිද්ධිය සම්බන්ධයෙන් චෝදනා ලැබ සිටින සෙසු සැකකාර සිසුන් පොලීසියට භාර නොවන්නේ නම් ඔවුන් වහාම අත්අඩංගුවට ගන්නා ලෙස මහේස්ත්‍රාත්වරිය විසින් මිහින්තලේ පොලිස් ස්ථානාධිපතිවරයාට නියෝග කර තිබේ. රජරට සරසවියේ උපකුලපතිවරයා ඇතුළු පිරිසක් එහි සිසුන් විසින් රඳවා ගැනීමෙන් පසු පසුගිය දිනවල ඇති වූ ගැටලුකාරී තත්ත්වයෙන් අනතුරුව එම සරසවිය දින නියමයක් නැතිව ‍ඊයේ සිට වසා දැමිණ‍.", "URL": "https://sinhala.adaderana.lk/news.php?nid=44396", "Category": null, "Parent URL": null}