{"Source": "Adaderana", "Timestamp": "April 11, 2013 07:45 am", "Headline": "අන්‍ය ආගම් ඉවසීම පලස්තීන ආගමික ඇමතිගේ ඇගයීමට", "News Content": "ශ්‍රී ලංකාවේ අන්‍ය ආගම් ඉවසීමේ ගුණය පලස්තීන ආගමික කටයුතු අමාත්‍ය ආචාර්ය මහමුද් අල් හබ්බාෂ් මහතාගේ ඇගයීමට ලක්ව තිබේ. ජනාධිපති මහින්ද රාජපක්ෂ මහතා සමග පැවති සාකච්ඡාවේ දී මේ පිළිබඳව අවධානය යොමුවු බව ජනාධිපති මාධ්‍ය අංශය සඳහන් කළේය. පලස්තීන ආගමික කටයුතු අමාත්‍ය ආචාර්ය මහමුද් අල් හබ්බාෂ් මහතා අරලියගහ මන්දිරයේ දී ජනාධිපති මහින්ද රාජපක්ෂ මහතා මුණ ගැසිණි. තමා ජම්යතුල් උලමා සංවිධානය හමුවූ බවත් ජන කොටස් අතර අභිමානය සහ සමගිය පවත්වා ගැනීමේ වැදගත්කම ගැන ඔවුන්ට උපදෙස් ලබා දුන් බවත් පලස්තීන අමාත්‍යවරයා ජනාධිපතිවරයාට පවසා තිබේ. මෙහිදී ජනාධිපති මහින්ද රාජපක්ෂ මහතා සහ පලස්තීන ආගමික කටයුතු අමාත්‍යවරයා පලස්තීන දේශපාලනය සහ ඇණහිට ඇති පලස්තීන ඊශ්‍රායල සාම ක්‍රියාදාමය පිළිබඳව ද දීර්ඝ වශයෙන් සාකච්ඡා කළ බව ජනාධිපති මාධ්‍ය අංශ්‍ය සඳහන් කළේය. සාකච්ඡාව අවසන් වීමට පෙර ආචාර්ය අල් හබ්බාෂ් මහතා නැවත වරක් පලස්තීනයේ චාරිකාවක් සඳහා පැමිණෙන ලෙස ජනාධිපතිවරයාට ආරාධනා කර තිබේ. මේ අතර දිවයිනට පැමිණ සිටින පලස්තීන ආගමික කටයුතු අමාත්‍යවරයා අග්‍රාමාත්‍ය දී.මු ජයරත්න මහතා ද මුණ ගැසිණි. ආසියාකරයේ රටවල් අතර මතභේදකාරී තත්ත්වයක් නිර්මාණය කිරීමට බටහිර ධනවත් රටවල් උත්සහ දරණ බව ඔහු මෙහිදී සඳහන් කළේය. සාමයෙන් සිටින කලාපීය රටවල් අර්බුද කරා රැගෙන ඒමේ දැවැන්ත ව්‍යාපාරයක් මෙම අධිරාජ්‍යවාදී රටවල් මෑතක සිට දියත් කරන බව ද පලස්තීන ආගමික කටයුතු අමාත්‍යවරයා මෙහිදී පවසා තිබේ.", "URL": "https://sinhala.adaderana.lk/news.php?nid=33174", "Category": null, "Parent URL": null}