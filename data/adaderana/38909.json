{"Source": "Adaderana", "Timestamp": "November 17, 2013 11:12 am", "Headline": "සිසුවියට සිසුවාගෙන් අතවර - සිසුවිය රෝහලේ සිසුවා පොලීසියේ", "News Content": "වයස අවුරුදු 15 ක පාසල් සිසුවියක් දුෂණය කළ බව කියන අවුරුදු 17 ක පාසල් සිසුවෙකු වෙන්නප්පුව පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇත්තේ වෙන්නප්පුව ප්‍රදේශයේ ජනප්‍රිය පාසලක ඉගෙනුම ලබමින් සිටින සිසුවෙකු බව අද දෙරණ වාර්තාකරු පවසයි. ඔහු පදිංචිව සිට ඇත්තේද වෙන්නප්පුව නගරයට ආසන්නයෙන් බව පොලීසිය කියයි. අතවරයට පත් දැරියද වෙන්නප්පුව නගරයට ආසන්නයේ පදිංචිකාරියක වන අතර ඇය වෙන්නප්පුව - කිරිමැටියාන ප්‍රදේශයේ පාසලක ඉගෙනුම ලබමින් සිට ඇත. සැකකාර සිසුවා සහ අතවරයට පත් දැරිය අතර ප්‍රේම සම්බන්ධතාවයක් තිබී ඇති බව පොලීසිය කියයි. මෙම සම්බන්ධතාවයේ ප්‍රතිඵලයක් ලෙස පසුගිය මැයි මස 24 වැනිදා වෙන්නප්පුව - දුම්මලදෙණිය මුහුදු තීරයේදී සැකකරු විසින් පළමු වරට දැරියට අතවර කර ඇති බව පොලීසිය විසින් හෙළි කර ගෙන ඇත. ඉන් පසුව අවස්ථා කීපයකදීම සැකකරු තමන් සමග අඹු - සැමි සම්බන්ධතා පැවැත්වු බව අතවරයට පත්ව සිටින දැරිය පොලීසියට පවසා ඇති බව අප වාර්තාකරු කියයි. පසුව දැරිය විසින් කරන ලද පැමිණිල්ලකට අනුව ඇයගේ පෙම්වතා බව කියන සැකකරු වෙන්නප්පුව පොලීසිය විසින් අත්අඩංගුවට ගෙන ඇත. අතවරයට පත්ව ඇති බව කියන දැරිය වෛද්‍ය පරීක්ෂණයක් සඳහා මාරවිල මුලික රෝහලට ඇතුළත් කර ඇත. සැකකරු මාරවිල දිසා අධිකරණයට ඉදිරිපත් කිරීමට නියමිතය. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=38909", "Category": null, "Parent URL": null}