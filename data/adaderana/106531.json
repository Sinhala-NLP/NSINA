{"Source": "Adaderana", "Timestamp": "March 22, 2019 11:33 am", "Headline": "පොල් කඩන්න ගිය දෙදරු පියා මහමඟ දී අනතුරකින් මරුට-CCTV දර්ශන සහිතයි", "News Content": "මීගමුව-මීරිගම ප්‍රධාන, මඩම්පල්ල මාර්ගයේ අද(22) අළුයම 5.40ට පමණ සිදුවු රිය අනතුරකින් දෙදරු පියෙක් මිය ගොස් තිබේ. වෘත්තියක් ලෙස පොල් කැඩීමේ නියැලී ඇති මෙම පුද්ගලයා පොල් කැඩීමට අවශ්‍ය වන උණ බම්බු කිහිපයක් රැගෙන යතුරු පැදියෙන් යමින් සිටිය දී මෙම අනතුරට ලක්ව ඇත. යතුරු පැදියෙන් රැගෙන ගිය මෙම උණ බම්බු හේතුවෙන් යතුරු පැදිය පාලනය කර ගැනීමට නොහැකිව මාර්ගය මධ්‍යයට පැමිණ ඇති අතර, එහිදී මීරිගම දෙසින් පැමිණි බස් රථයේ ගැටී ඇත. අනතුරින් බිමට ඇඳ වැටී ඇති යතුරුපැදිකරු බස් රථයේ පසුපස රෝදයට හසුව එම ස්ථානයේ දීම මිය ගොස් තිබේ. අනතුරින් මිය ගිය පුද්ගලයා පසුව මීරිගම රෝහලට ඇතුළත් කර ඇත. මෙම ප්‍රදේශයේ මෙවැනි පුද්ගලයින් බොහෝමයක් තම වෘත්තිය ලෙස පොල් කැඩීම සිදු කරන බවත්, ඔවුන්ගේ අපරික්ෂාකාරී රිය ධාවනය හේතුවෙන් මෙවැනි අනතුරු සිදුවන බවත් ප්‍රදේශවාසීන් පවසයි. මියගොස් ඇත්තේ වයස අවුරුදු 53 ක පමණ දෙදරු පියෙක් වන අතර, කටාන පොලීසිය මේ පිළිබඳ වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=106531", "Category": null, "Parent URL": null}