{"Source": "Adaderana", "Timestamp": "March 9, 2012 05:00 pm", "Headline": "ඇමති මහින්ද ලබන සති‍යේ යළි ජිනීවා යයි", "News Content": "එක්සත් ජාතීන්ගේ මානව හිමිකම් කවුන්සිලයේ 19 වන සැසිවාරය සඳහා සහභාගීවීමට අමාත්‍ය මහින්ද සමරසිංහ මහතා යළිත් ලබන සති‍යේ ජිනීවා බලා පිටත්ව යාම‍ට නියමිතය. මේ දිනවල ජපානයේ සංචාරයක නිරතව සිටින අමාත්‍යවරයා ලබන සඳුදා ජිනීවා වෙත ළඟා වීමට නියමිත බව වාර්තා වේ. ශ්‍රී ලංකාවට එරෙහිව අමෙරිකාව විසින් ඉදිරිපත් කර ඇති යෝජනා කෙටුම්පත පිළිබඳව ඉන් අනතුරුව ඔහු රාජ්‍ය තාන්ත්‍රික මට්ටමින් දැනුවත් කිරීමේ කටයුතු ආරම්භ කිරීමට සැලසුම් කර තිබේ. අදාළ යෝජනා කෙටුම්පත යෝජනාවක් ලෙස මානව හිමිකම් කවුන්සිලයට ගෙන ඒමට නම් ඒ සඳහා මානව හිමිකම් කවුන්සිලයේ ඡන්ද හිමි රටවල් 47 න් රටවල් 15 ක කැමැත්ත ලබාගත යුතුය. ශ්‍රි ලංකාවට එරෙහි එම යෝජනාව ගෙනඒම වළක්වාලීම සඳහා ගතහැකි ක්‍රියාමාර්ග සාකච්ඡා මට්ටමින් සිදුකිරීමට බලාපොරොත්තු වන බව මහින්ද සමරසිංහ මහතා පවසයි. ශ්‍රී ලංකාවට එරෙහිව අදාළ යෝජනාව අමෙරිකාව විසින් කෙ‍සේ හෝ මානව හිමිකම් සැසිවාරයට ඉදිරිපත් කළහොත් එය ඡන්ද විමසීමේ දී පරාජය කිරීමට අවශ්‍ය කටයුතු සිදුකරන බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22698", "Category": null, "Parent URL": null}