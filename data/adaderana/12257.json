{"Source": "Adaderana", "Timestamp": "November 19, 2010 10:12 am", "Headline": "පුත්තලම බලාගාරයේ පළමු විදුලි ධාරිතාව ජනවාරියේ විදුලි පද්ධතියට", "News Content": "පුත්තලම ගල් අඟුරු බලාගාර ව්‍යාපෘතිය යටතේ නිපදවන පළමු මෙගාවොට් 300 ක විදුලි ධාරිතාව ලබන ජනවාරි මාසයේ ජාතික විදුලි පද්ධතියට එක්කරන බව විදුලි බල හා බලශක්ති අමාත්‍යාංශය පවසයි. පසුගිය කාලය පුරා පෞද්ගලික විදුලි නිෂ්පාදකයින් යොදාගනිමින් සිදුකළ විදුලි ව්‍යාපෘති හේතුවෙන් 1990 වසරේ සිට අද දක්වා ලංකා විදුලි බල මණ්ඩලය රුපියල් බිලියන 72 ක පාඩුවක් ලබා ඇති බව එම අමාත්‍යාංශය පෙන්වාදෙයි. ජාතික විදුලි අවශ්‍යතාවයෙන් 36% ක් පෞද්ගලික අංශය සැපයුව ද ලංකා විදුලි බල මණ්ඩලයේ ආදායමෙන් 75% ක් පෞද්ගලික අංශය වෙත ලබාදීමට සිදුව ඇති බව විදුලි බල හා බලශක්ති අමාත්‍යාංශය පෙන්වාදෙයි. මෙවැනි වැරදි ඉදිරියේ දී සිදුනොවන ආකාරයට ලංකා විදුලිබල මණ්ඩලය ශක්තිමත් මූල්‍ය ආයතනයක් බවට පත්කිරීමට අවශ්‍ය සැලසුම් මේ වන විටත් දියත් කර ඇති බව එම අමාත්‍යාංශය සඳහන් කරනු ලැබීය.", "URL": "https://sinhala.adaderana.lk/news.php?nid=12257", "Category": null, "Parent URL": null}