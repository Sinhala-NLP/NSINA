{"Source": "Adaderana", "Timestamp": "February 5, 2011 01:41 pm", "Headline": "කුවේට්හිදී ගෘහ සේවිකාවක් හා ඇගේ ශ්‍රී ලාංකික පෙම්වතා අත්අඩංගුවට ", "News Content": "කුවේට්හි සේවය කරන ගෘහ සේවිකාවක් හා ඇයගේ ශ්‍රී ලාංකික පෙම්වතා කයිෆාන්හි සිදුවූ භාණ්ඩ කොල්ලකෑමේ සිද්ධියකට සම්බන්ධ බවට කුවේට්හි අගනුවර විමර්ශන දෙපාර්තමේන්තුව හඳුනාගෙන තිබේ. මෙම ගෘහ සේවිකාව සහ ඇයගේ පෙම්වතා විසින් ඇය සේවය කළ නිවසෙන් කුවේට් ඩිනාර් 8000 ක වටිනාකමින් යුත් රන් ආභරණ හා අත් ඔරලෝසු තොගයක් සොරගෙන ඇති බවට මෙම යුවලට චෝදනා එල්ල වී තිබේ. මෙම සිදුවීම කයිෆාන්හි පොලීසියට වාර්තා වීමෙන් පසු එම පොලිසිය සිද්ධිය සම්බන්ධ විමර්ශන කටයුතු අගනුවර විමර්ශන දෙපාර්තමේන්තුව වෙත බාරදී ඇති බව විදෙස් මාධ්‍ය වාර්තා කරයි. එහි නිලධාරීන් විසින් ගෘහ සේවිකාව සහ ඇයගේ පෙම්වතා සිද්ධිය සම්බන්ධව සැකපිට අත්අඩංගුවට ගෙන ඇතිබව ද සඳහන්ය. ඔවුන්ගෙන් සිදුකළ ප්‍රශ්න කිරීම් වලදී තමන් විසින් අදාළ භාණ්ඩ තොගය සොරකම් කළ බව ඔවුන් පිළිගෙන ඇති බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=14000", "Category": null, "Parent URL": null}