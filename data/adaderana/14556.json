{"Source": "Adaderana", "Timestamp": "March 2, 2011 08:14 am", "Headline": "ඉන්දීය අත්අඩංගුවේ සිටි තවත් ධීවරයින් 45 ක් නිදහස්", "News Content": "ඉන්දීය අත්අඩංගුවේ පසු වූ තවත් ශ්‍රී ලාංකික ධීවරයින් පිරිසක් මුදා හැරීමට එරට ආරක්ෂක අංශ පියවර ගෙන තිබේ. නිදහස ලැබූ මෙම ධීවයින් 45 දෙනෙකු ලබන 4 වැනිදා ඉන්දියාවේ සිට දිවයිනට පැමිණීමට නියමිත බව වාර්තා වේ. ධීවර හා ජලජ සම්පත් සංවර්ධන අමාත්‍යාංශය සඳහන් කරන පරිදි අදාළ ධීවරයින් සමඟ ඉන්දීය ආරක්ෂක අංශ භාරයට පත් වූ යාත්‍රා 8ක් ද මුදා හැරීමට නියමිතය. ගත වූ වසරක කාලය තුළ විවිධ අවස්ථාවන් හි ඉන්දීය ආරක්ෂක අංශ භාරයට පත් වූ තවත් ධීවර කාර්මිකයින් සිය දෙනෙකු සහ ධීවර යාත්‍රා 21 ක් පසුගිය දා මුදා හැරුණි. එයින් ධීවර යාත්‍රා 6ක් සමග ධීවරයින් 26 දෙනෙක් සහපසුගිය දා දිවයිනට පැමිණියහ. එසේම මේ වන විට අන්දමන්ද දූපත් හි අත්අඩංගුවේ පසුවන ධීවර කාර්මිකයින් 6 දෙනා සහ ධීවර යාත්‍රාවක් මුදා ගැනීමට ද කඩිනම් පියවර ගන්නා බව ධීවර හා ජලජ සම්පත් සංවර්ධන අමාත්‍යාංශය පවසයි.", "URL": "https://sinhala.adaderana.lk/news.php?nid=14556", "Category": null, "Parent URL": null}