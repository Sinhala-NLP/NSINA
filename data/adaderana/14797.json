{"Source": "Adaderana", "Timestamp": "March 12, 2011 12:00 pm", "Headline": "ජනපති ජපාන අධිරාජ්‍යයා වෙත සොව පළකරයි", "News Content": "ජපානයේ ඊ‍යේ(11) සිදුවූ ප්‍රබල භූකම්පනයෙන් සහ සුනාමියෙන් සිදුව ඇති හානිය පිළිබඳ ජනාධිපති මහින්ද රාජපක්ෂ මහතා ජපාන අධිරාජ්‍යයා වෙත සිය කණගාටුව පළ කර තිබේ. තමන් සේම මුළු මහත් ශ්‍රී ලාංකේය ජනතාවම භූකම්පනය සහ සුනාමිය පිළිබඳ ඇසීමෙන් සහ ඉන් සිදුවූ හානිය දැකීමෙන් මහත් කම්පනයට පත්වූ බව ජපානයේ අකිහිතෝ අධිරාජ්‍යයා වෙත ශෝක පණිවුඩයක් යොමු කරමින් ජනාධිපතිවරයා සඳහන් කර ඇත. සිදුවූ ව්‍යසනයන් අභිබවා ඉක්මනින් නැගී සිටීමට ජපානයට ශක්තිය ලැබේවායි සමස්ත ශ්‍රි ලංකාව ප්‍රාර්ථනා කරන බව ද ජනාධිපතිවරයා අකිහිතෝ අධිරාජ්‍යයා වෙත ‍දැනුම් දී තිබේ. ශ්‍රී ලංකාවේ සමීප මිතුරෙකු වන ජපානය සහ ජපන් ජනතාව ඉතා ධෛර්යයෙන් යුතු පිරිසක් බැවින් මෙම ව්‍යසනයෙන් පසු යළි නැගී සිටීම සඳහා ඔවුන්ගේ ධෛර්යය ඉවහල් වනු ඇති බවට ජනාධිපතිවරයා විශ්වාසය පළ කර ඇත.", "URL": "https://sinhala.adaderana.lk/news.php?nid=14797", "Category": null, "Parent URL": null}