{"Source": "Adaderana", "Timestamp": "March 7, 2012 03:19 pm", "Headline": "විදේශ රැකියාවට ගිහින් ආබාධිත වූවන්ට නිවාස වැඩසටහන කඩිනම් ", "News Content": "විදේශ රැකියා සඳහා පිටත්ව ගොස් ආබාධිත තත්ත්වයට පත්වන ශ්‍රමිකයින් වෙනුවෙන් නිවාස ඉදිකරදීමේ වැඩසටහන තවදුරටත් කඩිනම් කරන බව ශ්‍රී ලංකා විදේශ සේවා නියුක්ති කාර්යාංශය පවසයි. මහින්ද චින්තන වැඩපිළිවෙළ යටතේ මෙම වැඩසටහන ක්‍රියාවට නැංවෙන බව එහි සභාපති අමල් සේනාලංකාධිකාර මහතා සඳහන් කරයි. ශ්‍රී ලංකා ආර්ථිකයේ ප්‍රධාන කොටස්කරුවන් ලෙස විදේශ රැකියා ලාභීන් ඉටු කරන මෙහෙයට කළගුණ සැලකීමක් වශයෙන් මෙවැනි වැඩසටහන් ක්‍රි‍යාත්මක කරන බව සභාපතිවරයා පවසයි. වි‍දේශ රැකියා සඳහා ගොස් සිටින සියලු ශ්‍රමිකයින් එක් කරගනිමින් ජාතික සංවිධානයක් පිහිටුවීම සඳහා විෂය භාර අමාත්‍යවරයා උපදෙස් දී ඇති බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=22648", "Category": null, "Parent URL": null}