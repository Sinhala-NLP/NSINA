{"Source": "Adaderana", "Timestamp": "September 12, 2018 05:12 pm", "Headline": "පහසුවෙන් මුදල් සොරා ගත් හැටි-CCTVදර්ශන සහිතයි", "News Content": "සොරකම්කරන ලද ජංගම බැංකු මුදල් ගැණුම් පතක් උපයෝගී කරගෙන බදුල්ල මධ්‍යම බස් නැවතුම් පොලේ ඇති ස්වයංක්‍රීය මුදල් ලබා ගැනීමේ යන්ත්‍රයකින් රුපියල් 73000 ක මුදලක් වංචනික ලෙස ලබාගත් පුද්ගලයෙක් අත්අඩංගුවට ගැනිමට බදුල්ල පොලීසිය මහජන සහය පතයි. මෙම ජංගම බැංකු මුදල් ගැණුම් පතේ හිමිකරු බදුල්ලේ මූල්‍ය ආයතනයක සේවකයෙක් වන අතර බදුල්ල ක්‍රිකට් ක්‍රීඩාංගනයේදි නොබෝදා පැවති ක්‍රිකට් තරගයක සහභාගි වී සිටියදී මෙම කාඩ්පත අතුරුදන්වු බවට ඔහු බදුල්ල පොලිසියට පැමිණිලි කර තිබුණි. කාඩ්පත සහිත මුදල් පසුම්බිය ක්‍රීඩාගාරය තුළ ඇදුම් බෑග් එකක දමා තිබියදි අතුරුදන්ව තිබු බවද එහි අංකය ලියු කොලකෑල්ලක් තමාගේ පහසුව පිණිස මුදල් පසුම්බිය තුළ දමා තිබු බවද හෙතෙම සඳහන් කර ඇතැයි පොලීසිය පවසයි. මේ පිළිබඳව අදාල බැංකුවෙන් සොයා බැලීමේදි සැකකරු මුදල් ලබාගන්නා අයුරු සීසීටීවි වීඩියෝ දර්ශන ලබා ගැනීමට හැකිවි ඇති අතර ඒවා පොලීසියට බාර දී තිබේ. බදුල්ල පොලිස් අධිකාරි වසන්ත කන්දෙවත්ත හා සහකාර පොලිස් අධිකාරි උදිත් ලියනගේ සහ බදුල්ල වැඩබලන මූලස්ථාන ප්‍රධාන පොලිස් පරීක්ෂක එස්.කේ .පී ගාල්ලගේ යන මහත්වරුන්ගේ උපදෙස් මත අපරාධ විමර්ශන අංශයේ ස්ථානාධිපති එරික් රෝහිත සහ උප පොලිස් පරීක්ෂක මංගල ජයතිලක යන මහත්වරුන්ගේ මෙහෙයවීමෙන් වැඩිදුර විමර්ශන සිදුවෙයි.", "URL": "https://sinhala.adaderana.lk/news.php?nid=95998", "Category": null, "Parent URL": null}