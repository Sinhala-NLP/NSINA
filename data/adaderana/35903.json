{"Source": "Adaderana", "Timestamp": "July 18, 2013 10:53 pm", "Headline": " විධායක බලය ජනාධිපතිට පමණක් නෙවෙයි", "News Content": "වත්මන්හි විධායක බලය පාවිච්චි කරනු ලබන්නේ ජනාධිපතිවරයා පමණක් නොවන බව \"සාධාරණ සමාජයක් සඳහා වූ ජනතා ව්‍යාපාරය\" පවසයි. ප්‍රාදේශීය සභාවේ සභාපතිවරුන්, මන්ත්‍රීවරුන්, පළාත් සභාවේ මැති ඇමතිවරුන් පමණක් නොව ඔවුන්ගේ ගෙදර වත්තේ වැඩකරන පුද්ගලයා පවා විධායක බලය පාවිච්චි කරන බව සාධාරණ සමාජයක් සඳහා වූ ජනතා ව්‍යාපාරය වෙනුවෙන් අද (18) පැවති මාධ්‍ය හමුවකදී පූජ්‍ය මාදුළුවාවේ සෝභිත හිමි කියා සිටියේය. 1978 දී ජේ.ආර් ජයවර්ධන ජනාධිපතිවරයා විසින් ගෙන ආ විධායක බලය අද වන විට කොළඹින් දුර බැහැර ඈත ප්‍රාදේශීය සභාවල උදවියද භුක්ති විඳින බව සෝභිත හිමියන් පෙන්වා දුන්නේය. ඒ සඳහා පරිසරය මේවන විට නිර්මාණය වී ඇති බව උන්වහන්සේ සඳහන් කළේය. පොලීසිය පවතින්නේ රටක නීතිය හා සාමය ආරක්ෂා කිරීමට බවත් , එබැවින් පොලීසිය ස්වාධීන විය යුතු බවත් පවසන සෝභිත හිමියන' අද ඇත්තේ \"දේශපාලන පොලීසියක්\" බව අවධාරණය කළේය. අද වන විට පොලීසිය මෙම ප්‍රදේශීය සභා මන්ත්‍රීවරුන්ට, පළාත් සභා මන්ත්‍රීවරුන්ට පවා බියක් දක්වන බවත් , ඒ නිසාම පොලීසිය ඒ අයගේ සුවච කීකරු ගෝලයින් පිරිසක් බවට පත්ව ඇති බවත් උන්වහන්සේ පැවසුවේය. නවගත්තේගම ප්‍රදේශයේ පාසලක ගුරුවරියක දණගස්වන ලද තුච්ඡ, ම්ලේච්ඡ ක්‍රියාව සිදුකළ මන්ත්‍රීවරයාද නාම යෝජනා ලබාදීම සඳහා සම්මුඛ පරීක්ෂණයට කැඳවා තිබුණු බවත්, ඇතැම්විට ඔහුට නාම යෝජනා ලැබීමට හා ඉහළින්ම ජයග්‍රහණය කිරීමට අවස්ථාව හිමිවනු ඇති බවද සෝභිත හිමි සඳහන් කළේය.", "URL": "https://sinhala.adaderana.lk/news.php?nid=35903", "Category": null, "Parent URL": null}