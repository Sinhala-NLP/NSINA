{"Source": "Adaderana", "Timestamp": "December 9, 2013 02:15 pm", "Headline": "සා.පෙළ විභාගය හෙට ඇරඹෙයි ", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගය හෙට(10) ආරම්භ වීමට නියමිතව තිබේ. මෙවර විභාගය මධ්‍යස්ථාන 4300කදී පවත්වනු ලබන අතර අයඳුම්කරුවන් 578,140 දෙනෙකු විභාගයට පෙනී සිටින බව විභාග දෙපාර්තමේන්තුව සඳහන් කළේය. මින් 384,056 පාසල් අයඳුම්කරුවන් වන අතර 194,084 දෙනෙකු පෞද්ගලික අයඳුම්කරුවන් වෙයි. මෙවර අධ්‍යයන පොදු සහතික පත්‍ර සාමාන්‍ය පෙළ විභාගයේ පිළිතුරු පත්‍ර ඇගයීම් කටයුතු අදියර දෙකක් යටතේ සිදුකිරීමට නියමිතය. පළමු අදියර දෙසැම්බර් මස 30 වන දින සිට ජනවාරි මස 07 වන දින දක්වා පැවැත්වෙයි. දෙවන අදියර ජනවාරි 14 වන දින සිට ජනවාරි 22 වන දින දක්වා පැවැත්වෙන බව විභාග දෙපාර්තමේන්තුව ප්‍රකාශ කළේය. මේ අතර අධ්‍යයන පොදු සහතික පත්‍ර සාමාන්‍ය පෙළ විභාගයේ පරිපාලන හා ඇගයීම් කටයුතු සඳහා යොදවා ඇති කාර්යය මණ්ඩලය 76,000ක් බව ද සඳහන් වෙයි.", "URL": "https://sinhala.adaderana.lk/news.php?nid=39451", "Category": null, "Parent URL": null}