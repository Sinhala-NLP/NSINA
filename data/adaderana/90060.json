{"Source": "Adaderana", "Timestamp": "May 30, 2018 11:13 am", "Headline": "හම්බන්තොට සහ මාතරට තද සුළං-ප්‍රදේශ කිහිපයක විදුලි සැපයුමට බාධා", "News Content": "හම්බන්තොට සහ මාතර යන දිස්ත්‍රික්කවලට බලපෑ තද සුළං තත්ත්වයක් හේතුවෙන් ප්‍රදේශ කිහිපයක විදුලිය සැපයුමට බාධා එල්ල වී ඇති බව විදුලිබල හා පුනර්ජනනිය බලශක්ති අමාත්‍යංශය පවසයි. අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේ සුළං තත්ත්වයත් සමඟ විදුලි රැහැන් මතට ගස් කඩා වැටීම් හේතුවෙන් මෙලෙස විදුලි සැපයුම ඇණ හිට ඇති බවයි. ඒ අනුව තංගල්ල, බෙලිඅත්ත, මිද්දෙණිය, වලස්මුල්ල, සූරියවැව හා හක්මණ යන ප්‍රදේශවලට මෙම විදුලි බිඳවැටීම් සිදුව ඇති බව සුලක්ෂණ ජයවර්ධන මහතා කියා සිටියේය. මේ වන විට විදුලි සැපයුම යථා තත්ත්වයට පත් කිරීම සඳහා කටයුතු කරමින් සිටින බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=90060", "Category": null, "Parent URL": null}