{"Source": "Adaderana", "Timestamp": "July 18, 2014 08:46 am", "Headline": "මනුෂ්‍යත්වයේ නාමයෙන් වැඩට එන්න", "News Content": "රෝගි ජීවිත ප්‍රාණ ඇපයට නොගෙන මනුෂ්‍යත්වයේ නාමයෙන් සේවයට වාර්තා කරන ලෙස සෞඛ්‍ය අමාත්‍යංශය පරිපුරක වෛද්‍ය සේවා නිලධාරීන්ගෙන් ඉල්ලීමක් කරයි. සෞඛ්‍ය අමාත්‍යංශයේ ලේකම් සුධර්මා කරුණාරත්න මහත්මිය විසින් නිවේදනයක් නිකුත් කරමින් වෘත්තිය සමිති වලට දන්වා සිටින්නේ ගැටළු සම්බන්ධයෙන් ඕනෑම අවස්ථාවක සාකච්ඡා කිරීමට අමාත්‍යංශය සූදානම් බවයි. පරිපුරක වෛද්‍ය සේවා වෘත්තිය සමිති ඒකාබද්ධ බල මණ්ඩලය විසින් බදාදා සිට ක්‍රියාත්මක කරන වැඩ වර්ජනය සම්බන්ධයෙන් මෙම නිවේදනය නිකුත් කර තිබේ. අදාළ වර්ජනයට හේතු වී ඇති ඉල්ලීම් සම්බන්ධයෙන් විසදුම් ලබා දීමට පසුගිය මාසයේ දී අමාත්‍ය මෛත්‍රිපාල සිරිසේන මහතා විසින් කැබිනට් අනුමැතිය ද ලබාගෙන ඇත. ඒ සම්බන්ධයෙන් තවදුරටත් කටයුතු කිරීමට අමාත්‍ය මණ්ඩල අනුකාරක සභාවට යොමු කර ඇති බව සෞඛ්‍ය අමාත්‍යංශය නිකුත් කළ නිවේදනයේ සඳහන්ය.", "URL": "https://sinhala.adaderana.lk/news.php?nid=44753", "Category": null, "Parent URL": null}