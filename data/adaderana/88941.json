{"Source": "Adaderana", "Timestamp": "May 11, 2018 08:54 pm", "Headline": "පොල්වතුමෝදර පාලම විවෘත කිරීම හැදු මන්ත්‍රීවරුන්  දෙදෙනා රිමාන්ඩ්", "News Content": "අමාත්‍ය සාගල රත්නායක මහතා විවෘත කිරීමට නියමිතව තිබූ පාලමක් අමාත්‍යවරයාගේ පැමිණීමට පෙර වෙනත් පිරිසක් පැමිණ විවෘත කිරීමට උත්සහ දැරීමත් සමග අද(11) මාතර පොල්වතුමෝදර ප්‍රදේශයේ දී උණුසුම් තත්ත්වයක් හටගත් බව අද දෙරණ වාර්තාකරු පැවසීය. අප වාර්තාකරු පැවසුවේ ශ්‍රී ලංකා පොදුජන පෙරමුණේ වැළිගම ප්‍රාදේශීය සභාවේ මන්ත්‍රීවරු දෙදෙනෙක් මේ සම්බන්ධයෙන් පොලිස් අත්අඩංගුවට පත්වූ බවයි. මාතර වැලිගම පොල්වතුමෝදර නව පාලම අද පෙරවරුවේ විවෘත කිරීමට නියමිතව තිබුනේ අමාත්‍ය සාගල රත්නායක මහතාගේ ප්‍රධානත්වයෙන්ය. කෙසේ වෙතත්, අද පෙරවරුවේ එම ස්ථානයට පැමිණි වැලිගම ප්‍රාදේශීය සභාවේ සභාපති පුෂ්පකුමාර බැට්ටගේ ඇතුළු පොදුජන පෙරමුණේ මන්ත්‍රීවරුන් පාලම විවෘත කිරීමට කටයුතු කර තිබුණි. පොලීසිය විසින් එය වැළැක්වීමට කටයුතු කළ අතර එහිදී පොලිස් නිලධාරීන් සහ ශ්‍රී ලංකා පොදුජන පෙරමුණේ මන්ත්‍රීවරු අතර උණුසුම් වචන හුවමාරුවක් ද සිදුවුණි. එහිදී රාජකාරියට බාධා කිරීම යන චෝදනා මත ශ්‍රී ලංකා පොදුජන පෙරමුණේ වැලිගම ප්‍රාදේශීය සභා මන්ත්‍රීවරුන් දෙදෙනෙකු පොලීසිය විසින් අත්අඩංගුවට ගෙන මාතර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 17 වැනිදා දක්වා රක්ෂිත බන්ධනාගාර ගත කර තිබේ. කෙසේ නමුත් පසුව තරුණ කටයුතු හා දක්ෂිණ සංවර්ධන අමාත්‍ය සාගල රත්නායක මහතා පැමිණ අදාළ පාලම විවෘත කිරීමට කටයුතු කළේය.", "URL": "https://sinhala.adaderana.lk/news.php?nid=88941", "Category": null, "Parent URL": null}