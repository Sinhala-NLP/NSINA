{"Source": "Adaderana", "Timestamp": "August 29, 2013 04:17 pm", "Headline": "ලෝක බැංකුවේ මෙරට අධ්‍යක්ෂවරිය ජනපති හමුවෙයි", "News Content": "ශ්‍රී ලංකාවේ වත්මන් රජය අපේක්ෂා සහගත ඉලක්ක රැසක් ක්‍රියාවට නංවා ඇති බව ලෝක බැංකුවේ නව නේවාසික අධ්‍යක්ෂ ෆ්‍රාන්ෂුවා ක්ලෝටෙස් මහත්මිය පවසයි. එම ඉලක්ක සපුරා ගැනීම සඳහා ගත යුතු පියවර මැනවින් ක්‍රියාත්මක කළ යුතු බව ඇය කියයි. ශ්‍රී ලංකාව සහ මාලදිවයින වෙනුවෙන් පත් කර ඇති නව නේවාසික අධ්‍යක්ෂ ක්ලෝටෙස් මහත්මිය අරලියගහ මන්දිරයේ දී ජනාධිපති මහින්ද රාජපක්ෂ මහතා හමුවු අවස්ථාවේ දී මේ බව සඳහන් කර ඇත. ශ්‍රී ලංකාව ඉහළ ශක්‍යතාවක් සහිත රටක් බව සඳහන් කළ ක්ලෝටෙස් මහත්මිය එහිදී කියා සිටියේ ලෝක බැංකුවේ ශ්‍රී ලංකාව තුළ කාර්යය භාරය වන්නේ පෙරට වඩා සහය වන්නේ කෙසේ ද යන්න බවයි. ශ්‍රී ලංකාවේ සේවය කිරීමට ලැබීම භාග්‍යයක් බව සඳහන් කළ ලෝක බැංකුවේ නව නේවාසික අධ්‍යක්ෂ ෆ්‍රාන්ෂුවා ක්ලෝටෙස් මහත්මිය ලෝක බැංකුව රට වෙනුවෙන් වු රජයේ දර්ශනය සමඟ බැඳී සිටින බව ද ප්‍රකාශ කර ඇති බව ජනාධිපති මාධ්‍ය අංශය පැවසීය. ශ්‍රී ලංකාව අසම සම රටක් බවත් රට සතු සම්පත් විශාල බවත් ක්ලෝටෙස් මහත්මිය එහිදි තවදුරටත් සඳහන් කළ බව ජනාධිපති මාධ්‍ය අංශය පැවසුවේය. එම අවස්ථාවේ දී ජනාධිපති මහින්ද රාජපක්ෂ මහතා ක්ලෝටෙස් මහත්මියගෙන් ඉල්ලා ඇත්තේ ශ්‍රී ලංකාවේ සියලු අංශ පිළිබඳව පුළුල් අවබෝධයක් ලබාගැනීම සඳහා රටේ ග්‍රාමීය ප්‍රදේශවල සංචාරය කරන ලෙසයි. බිම් මට්ටමින් සැබෑ තත්ත්වය වටහා ගැනීමේ හොඳම මාර්ගය ජනතාව සමඟ සෘජුව සාකච්ඡා කිරීම බව ද ජනාධිපතිවරයා එහිදී තවදුරටත් සඳහන් කළ බව ජනාධිපති මාධ්‍ය අංශය කීය.", "URL": "https://sinhala.adaderana.lk/news.php?nid=36991", "Category": null, "Parent URL": null}