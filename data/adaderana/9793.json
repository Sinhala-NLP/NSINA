{"Source": "Adaderana", "Timestamp": "July 23, 2010 02:22 pm", "Headline": "ලියාපදිංචිය වැරදියට අර්ථ දක්වනවා", "News Content": "පොලිස් ආඥා පනත යටතේ පැවරී ඇති බලතල අනුව පොලිස් ස්ථානාධිපතිවරුන් තම බල ප්‍රදේශයේ සිටින ජනතාව ලියාපදිංචි කිරීම ඇතැම් පිරිස් වැරදි ලෙස අර්ථකථනය කරන බව පොලිස් මූලස්ථානය පවසයි. කොළඹ ප්‍රදේශයේ පුද්ගලයින් ලියාපදිංචි කිරීම දෙමළ ජාතිකයින්ට පමණක් සිදුකරන්නක් ලෙස ඇතැම් පුද්ගලයින් අර්ථකථනය කර ඇති බව නිවේදනයක් නිකුත් කරන පොලිස් මාධ්‍ය ප්‍රකාශකවරයා සඳහන් කරයි. කිසිදු ජාති භේදයකින් ‍තොරව පොලිස් වසමේ ජනතාව ලියාපදිංචි කිරීම සිදුකරන අතර එය ජනතාවගේ ආරක්ෂාව සහ සමාජයේ ආරක්ෂාව වෙනුවෙන් ගනු ලබන ක්‍රියාමාර්ගයක් බව පොලිස් මූලස්ථානය පෙන්වාදෙයි. ඒ පිළිබඳ වැරදි අර්ථකථන ලබාදීම අන්තර්ජාතික වශයෙන් අයහපත් ප්‍රතිරූපයක් මැවීමට හේතුවන බව පොලිස් මූලස්ථානය නිකත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=9793", "Category": null, "Parent URL": null}