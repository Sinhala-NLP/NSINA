{"Source": "Adaderana", "Timestamp": "June 18, 2014 10:18 am", "Headline": "මුරලිගේ අභිරහස් ඔස්ට්‍රේලියාව මිලදී ගනී!", "News Content": "ආසියානු කලාපයේ දඟ පන්දු යවන්නන්ට සාර්ථකව මුහුණදීම සඳහා මුත්තයියා මුරලිදරන් ඔස්ට්‍රේලියානු ක්‍රිකට් පුහුණුකරුවන්ගේ මණ්ඩලයට බඳවා ගැනීමට එරට බලධාරීන් පියවරගෙන තිබේ. ඔස්ට්‍රේලියානු කණ්ඩායම හා පකිස්ථානු කණ්ඩායම අතර ඉදිරියේදී පැවැත්වීමට නියමිත ටෙස්ට් තරඟාවලිය සැලකිල්ලට ගෙන මෙම තීරණය ගෙන ඇත. එක්සත් අරාබි එමිර් හිදී ලබන සැප්තැම්බර් හා ඔක්තෝබර් මසවල මෙම තරඟාවලිය පැවැත්වීමට නියමිතය. විශේෂයෙන් පකිස්ථානු දඟ පන්දු යවන්නන්ට සාර්ථකව මුහුණදීම සඳහා ඔවුන්ගේ පන්දු යැවීමේ උපක්‍රම මුත්තයියා මුරලිදරන්ගේ උපදේශකත්වය යටතේ හැදෑරීමට ඔස්ට්‍රේලියානු ක්‍රිකට් බලධාරීන්ගේ අවධානය යොමුව තිබේ. ඒ අනූව ඔස්ට්‍රේලියානු කණ්ඩායමේ දඟ පන්දු යවන්නන්ගේ විශ්වාසය වර්ධනය කර ගැනීම සඳහා මුත්තයියා මුරලිදරන්ගේ සහය ලබා ගැනීමට තීරණය වී ඇත. මුත්තයියා මුරලිදරන් යනු ටෙස්ට් ක්‍රිකට් තරඟවලදී ලොව වැඩිම කඩුලු බිඳ හෙළු ක්‍රීඩකයාය. ඔස්ට්‍රේලියානු කණ්ඩායමේ සේන් වෝන් වැනි දඟ පන්දු යවන්නන්ගේ සහය ද එරට දඟ පන්දු යවන ක්‍රීඩකයින්ගේ සහය සඳහා ලබාගෙන ඇති බව පවසන එරට ක්‍රිකට් බලධාරීන් මුරලිදරන්ගේ සහය ලබා ගැනීම ද වඩාත් වාසිදායක බව කියයි.", "URL": "https://sinhala.adaderana.lk/news.php?nid=44041", "Category": null, "Parent URL": null}