{"Source": "Adaderana", "Timestamp": "June 20, 2012 06:32 pm", "Headline": " සාම සාධක කටයුතු සඳහා යුද හමුදා පිරිසක් ලෙබනන් යති", "News Content": "ලෙබනනයේ සාම සාධක රාජකාරී කටයුතු සඳහා මෙරට හමුදා සාමාජිකයින් 150 දෙනෙකු යැවීමට නියමිත බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. මේවන විට ඊට අදාළ සියලු පුහුණු කටයුතු හා අනෙකුත් කටයුතු නිමවා ඇති බවත්, නිලධාරින් 10 ක් සහ සෙසු නිලයන් 140 කගෙන් සමන්විත මෙම කණ්ඩායම ලබන 25 වැනි දින දිවයිනෙන් පිටව යාමට නියමිත බව හෙතෙම අද දෙරණට කියා සිටියේය. ඊට අමතරව හයිටි රාජ්‍යය සඳහා නිලධාරීන් 7 දෙනකුගෙන් හා සෙසු නිලයන් 111 කගෙන් සමන්විත 118 ක පිරිසක් ජූලි මස 7 දින පිටත්ව යෑමට නියමිත බවද යුද හමුදා මාධ්‍ය ප්‍රකාශකවරයා සඳහන් කළේය. මේවන විට සාම සාධක රාජකාරී කටයුතුවල යුද හමුදාවේ 12,000 පිරිසක්ද,නාවික හා ගුවන් හමුදාවේ 700 බැගින් පමණ වන පිරිසක්ද යෙදී සිටින බව ඔහු සිහිපත් කළේය. ක්ෂේත්‍ර රාජකාරී සදඳහා දායකවන භට පිරිස් මෙන්ම මාණ්ඩලික නිලධාරීන් හා සාම නිරීක්ෂක නිලධාරීන් ලෙසද සාම සාධක කටයුතු සඳහා මෙම පිරිස් සහභාගී වන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25188", "Category": null, "Parent URL": null}