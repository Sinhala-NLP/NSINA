{"Source": "Adaderana", "Timestamp": "June 4, 2013 06:23 pm", "Headline": "පරිපාලනය ක්ෂේත්‍රය දේශපාලනීකරණය වෙලා", "News Content": "අද රාජ්‍ය පරිපාලන ක්ෂේත්‍රයේ අමාත්‍යංශ ලේකම්වරු සහ සහකාර ලේකම්වරු දේශපාලනඥයින්ට වඩා දේශපාලනීකරණය වී ඇති බව එක්සත් ජාතික පක්ෂයේ පාර්ලිමේන්තු මන්ත්‍රී විජයදාස රාජපක්ෂ මහතා පවසයි. ‍ජෙනරල් සරත් ‍ෆෝන්සේකා මහතා දේශපාලනය කතා කළ නිසා යුධ නීතියට අනුව ‍ඔහු සිරදඬුවමට ලක්කළ බවත්, ඒ නීතියම රජයේ අමාත්‍යංශ ලේකම්වරුන්ට හා පරිපාලන නිළධාරීන්ට හිමිවිය යුතු බවත් අද(04) කොළඹ පැවති මාධ්‍ය හමුවකදී විජේදාස රජපක්ෂ මහතා ප්‍රකාශ කළේය. අද ඒ උදවිය දේශපාලනය කිරීම එයට හේතුව බවද, එදා පරිපාලන ක්ෂේත්‍රයේ විශේෂ පුහුණුව ලබා තිබූ නිර්දේශපාලනික රාජ්‍ය නිළධාරීන් හා ලේකම්වරුන් දරපු තනතුරු මෙහෙයවන්නට අද භාරදී ඇත්තේ කිසිදු සුදුසුකමක් නැති දේශපාලන ගැත්තන්ට බවද හෙතෙම පැවසීය. එම නිසා අද මුළු රාජ්‍යතන්ත්‍රයම දේශපාලනීකරණය වී රජ්‍ය සේව‍යේ ඵලදායිතාවය 50% වඩා අඩු තත්ත්වයට පත් වී අති බව ඒ මහතා අවධාරණය කළේය. මේ තත්ත්වය නිවැරදි කිරීම සඳහා අනාගතයේ නව ආණ්ඩුක්‍රම ව්‍යවස්ථාවත් සමග අපේ පරිපාලන ක්ෂේත්‍රයේ වෙනස්කම් සිද්ධකිරීමට නියමිත බවද හෙතේම පැවසීය. එහිදී පරිපාලන ක්ෂේත්‍රයට පත්වී‍ම් දෙනු ලබන්නේ නිශ්චිත පුහුණුවක් සහ සුදුසුකම් ඇති නිර්දේශපාලනික ලෙස කටයුතු මෙහෙයවීමට හැකි පරිපාලන නිළධාරින්ට බවද විජේදාස රාජපක්ෂ මහතා වැඩි දුරටත් සදහන් කළේය.", "URL": "https://sinhala.adaderana.lk/news.php?nid=34634", "Category": null, "Parent URL": null}