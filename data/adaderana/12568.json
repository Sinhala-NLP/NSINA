{"Source": "Adaderana", "Timestamp": "December 3, 2010 11:04 am", "Headline": "හයිකෝප් අධ්‍යක්ෂ ඇප මත මුදාහැරීමට නියෝගයක්", "News Content": "හයිකෝප් මූල්‍ය වංචා නඩුවේ වරද පිළිගැනීමෙන් අනතුරුව වසර 5 ක සිර දඬුවම් ලැබූ එම සමාගමේ අධ්‍යක්ෂ වෙලින්ටන් ඩී හෝට් මහතා ඇප මත මුදාහැරීමට කොළඹ මහාධිකරණය නියෝග කර තිබේ. අදාළ විත්තිකරු රුපියල් ලක්ෂයක මුදල් ඇප සහ රුපියල් ලක්ෂ 10 බැගින් වූ පුද්ගලික ඇප 2 ක් මත මුදාහැරෙන බව ඇප නියෝගය ප්‍රකාශයට පත්කරමින් කොළඹ මහාධිකරණ විනිසුරු සුනිල් රාජපක්ෂ මහතා ප්‍රකාශ කළේය. එමෙන්ම විත්තිකරුට විදේශගතවීම තහනම් කළ අධිකරණය ඔහුගේ විදේශ ගමන් බලපත්‍රය අධිකරණයට බාරදිය යුතු බවට නියෝග කරනු ලැබීය. අදාළ සිර දඬුවමට එරෙහිව විත්තිකරු අභියාචනාධිකරණයට පෙත්සමක් ඉදිරිපත් කර ඇති නිසා එම පෙත්සම විභාග කොට අවසන් තීන්දුවක් ලබාදෙන තුරු විත්තිකරු ඇප මත මුදාහරින ලෙස ඔහු වෙනුවෙන් පෙනීසිටි නීතිඥවරයා කියා සිටියේය. එම ඇප ඉල්ලීම පිළිගත් කොළඹ මහාධිකරණය අනතුරුව මෙම නියෝගය ප්‍රකාශයට පත්කර තිබේ. විත්තිකරු බන්ධනාගාරය තුළ අයහපත් මානසික තත්ත්වයක පසුවන නිසා විත්තිකරුට ඇප ලබාදෙන ඇප ඉල්ලීමේදී විත්තියේ නීතිඥවරයා සඳහන් කර සිටියේය. එහෙත් එය සුවිශේෂ කරුණක් නොවන බව සඳහන් කළ කොළඹ මහාධිකරණ විනිසුරු සුනිල් රාජපක්ෂ මහතා බන්ධනාගාරය තුළ පසුවන සෑම පුද්ගලයෙකුම අයහපත් මානසික තත්ත්වයක පසුවන බව ද කියා සිටියේය.", "URL": "https://sinhala.adaderana.lk/news.php?nid=12568", "Category": null, "Parent URL": null}