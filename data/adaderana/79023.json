{"Source": "Adaderana", "Timestamp": "October 23, 2017 10:53 am", "Headline": "යාල සෆාරි ජිප් රථවලට සීමාවක්-රථ හිමියන් විරෝධතාවයක", "News Content": "යාල ජාතික වනෝද්‍යානයට දිනකට පිවිසිය හැකි වාහන ප්‍රමාණය සීමා කිරීමට විරෝධය පළකරමින් යාල සෆාරි ජීප් රථ හිමියන් හා ප්‍රදේශයේ සංචාරක කර්මාන්තයේ නියෙලෙන පිරිස් එකතුවී අද (23) විරෝධතාවයක් ආරම්භ කර ඇත. වනජිවි සංරක්ෂණ දෙපාර්තමේන්තුව යටතේ පාලනය වන යාල ජාතික උද්‍යානයේ කලාප අංක 1 වනසතුන්ගේ ස්වභාවික චර්යයා රටාවන් හා වාසස්ථාන යථා තත්ත්වයට පත්වීම සඳහා සහ උද්‍යානයේ යටිතල පහසුකම් වැඩිදියුණු කිරීම වෙනුවෙන් 2017.09.01 දින සිට 2017.10.31 දින දක්වා සංචාරකයින් සඳහා වසා තබන බවට නිවේදනය කර තිබුනත් එදිනට පෙර 23 දා සිට යාල සංචාරිකයින් සඳහා විවෘත කිරීමට වනජිවි සංරක්ෂණ දෙපාර්තමේන්තුව පියවර ගෙන තිබුණි. නමුත් සෆාරි ජීප් රථ හිමියන් අද ආරම්භ කරන ලද මෙම විරෝධතාවය නිසා යාල තුළට සෆාරි ජීප් රථ මඟින් ඇතුල් වීමට සංචාරකයින් හට නොහැකි වූ අතර තම පුද්ගලික වාහන මඟින් පැමිණි සංචාරකයින් පමණක් යාලට ඇතුළු වූ බව යාල උද්‍යානය භාරකරු සියාසිංහ මහතා ප්‍රකාශ කළේය. යාල ජාතික වනෝද්‍යානයට දිනකට පිවිසෙන වාහන ප්‍රමාණය වැඩි වීම නිසා එහි පරිසර පද්ධතියට සිදුවන හානිය අවම කරගැනීම සඳහා වනජීවී සංරක්ෂණ දෙපාර්තමේන්තුව මඟින් මෙම පියවර ගෙන තිබේ. මේ අනුව යාල කලාප අංක එක සඳහා දිනකට එක් වාරයකට වාහන 100 දක්වා සිමා කර ඇති අතර ඒ අනුව උදේ, දවල්,සවස යන වාර තුනටම යාල ජාතික වනෝද්‍යානයට ඇතුළු කළ හැක්කේ වාහන තුන් සියයකට පමණක් වේ . ඊට අමතරව පාසල් සිසුන් හා දුරබැහැර සිට බස් රථ මඟින් පිවිසෙන දේශීය සංචාරකයින් සඳහා ද මෙම සීමාවෙන් ඉක්මවා ඇතුළු වීමට අවස්ථාවට දෙන බව වනජීවී සංරක්ෂණ දෙපාර්තමේන්තුවේ නියෝජ්‍ය සැලසුම් අධ්‍යක්ෂක රන්ජන් මාරසිංහ මහතා පැවසීය. එමෙන්ම එම කාලය තුළ කටගමුව පිවිසුමෙන් වාහන 50ක් සඳහා ඇතුළු වීමට අවසර ලබා දී තිබෙන බවත් සංචාරකයින් පැමිණ ලැබෙන ලාබයට වඩා මෙය ආරකෂා කරගත යුතු යටිතල පහසුමකක් ලෙස කටයුතු කරන බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=79023", "Category": null, "Parent URL": null}