{"Source": "Adaderana", "Timestamp": "February 24, 2012 02:23 pm", "Headline": "එජාප උද්ඝෝෂණය ගැන වීඩීයෝ පට ලබාදෙන්නැයි මාධ්‍ය ආයතන 4 ට නියෝගයක්", "News Content": "එක්සත් ජාතික පක්ෂය ඇතුළු විපක්ෂය විසින් පසුගිය දා කොළඹ දී පැවැත් වූ උද්ඝෝෂණයේ දී කලහකාරී ලෙස හැසිරීමේ සිද්ධිය සම්බන්ධයෙන් පරීක්ෂණයක් ආරම්භ කිරීම සඳහා කොළඹ අපරාධ කොට්ඨාශය අද(24) කොළඹ කොටුව මහේස්ත්‍රාත් අධිකරණයෙන් අවසර ලබාගෙන තිබේ. එම උද්ඝෝෂණයේ දී කලහකාරී ලෙස පිරිස් හැසිරීම නිසා පොලිස් නිලධාරීන්ට මෙන්ම රජයේ දේපළවලට ද හානි සිදු වූ බව අපරාධ කොට්ඨාශය අධිකරණයට ඉදිරිපත් කළ වාර්තාව මගින් සඳහන් කර තිබුණි. එබැවින් ඒ පිළිබඳ පරීක්ෂණ පැවැත්වීම සඳහා මාධ්‍ය ආයතන 4 න් වීඩීයෝ පට ලබා ගැනීමට අවශ්‍ය බව ඔවුන් කියා සිටියේය. එම ඉල්ලීමට ඉඩ දුන් කොළඹ කොටුව මහේස්ත්‍රාත් කණිෂ්ක විජේරත්න මහතා පොලිසිය විසින් ඉල්ලා සිටින වීඩීයෝ පට දෙරණ ඇතුළු මාධ්‍ය ආයතන 4 ට නියෝග කළේය. මේ පිළිබඳ පරීක්ෂණ පවත්වා ඉදිරියේ දී වාර්තාවක් ලබාදෙන ලෙසට මහේස්ත්‍රාත්වරයා කොළඹ අපරාධ කොට්ඨාශයට‍ නියෝග කර තිබේ.", "URL": "https://sinhala.adaderana.lk/news.php?nid=22366", "Category": null, "Parent URL": null}