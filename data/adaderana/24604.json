{"Source": "Adaderana", "Timestamp": "May 29, 2012 04:14 pm", "Headline": "නිධන් හෑරීම් වැටලීමට විශේෂ ඒකකයක්", "News Content": "දිවයිනේ ඕනෑම ප‍්‍රදේශයක සිදුවන නිධන් හෑරීම්, ස්මාරක විනාශ කිරීම් ආදිය සම්බන්ධයෙන් වැටලීම්/මෙහෙයුම් සිදුකිරීම සඳහා පුරාවිද්‍යා දෙපාර්තමේන්තුවට අනුයුක්තව විශේෂ ඒකකයක් ස්ථාපිත කර තිබේ. ඊයේ(28) සිට මෙම විශේෂ ඒකකය පිහිටුවනු ලැබූ බවත්, එම ඒකකය පොලිස් අධිකාරීවරයකුගේ අධීක්ෂණය යටතේ ක්‍රියාත්මක වන බවත් පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. මීට අමතරව පුරා විද්‍යාත්මක ස්ථාන විනාශ කිරීම් හෝ නිධන් හෑරීම බහුලව සිදුවී ඇති ප‍්‍රදේශ ආවරණය වන පරිදි පුරාවස්තු විනාශය වැළැක්වීමේ අනු ඒකක පහක් ඊයේ(28) සිට පිහිටුවා ඇති අතර ඒවා පළාත්බද ජ්‍යෙෂ්ඨ නියෝජ්‍ය පොලිස්පතිවරුන්ගේ අධීක්ෂණය යටතේ ක‍්‍රියාත්මක වන බව ද පොලිස් මාධ්‍ය ප්‍රකාශකවරයා සඳහන් කරයි. මෙම ඒකක මගින් ඒ ඒ ප‍්‍රදේශවල සිදුවන පුරාවිද්‍යා පනත යටතට ගැනෙන වැරදි සම්බන්ධයෙන් ප‍්‍රාදේශීය මට්ටමින් මෙහෙයුම් දියත් කෙරෙනු ඇති බව ද සඳහන්ය. එමෙන්ම මහජනතාවටද පහත දුරකථන අංක ඔස්සේ තොරතුරු සැපයීමෙන් මෙම කාර්යය සඳහා සඳහා දායක විය හැකි බව අජිත් රෝහණ මහතා සඳහන් කරයි. ප‍්‍රධාන ඒකකය - පුරාවිද්‍යා දේපාර්තමේන්තුව, කොළඹ දුරකතන අංක - 011-7222333(ක්ෂණික) 011-2694727 ෆැක්ස්-011-2694727 ප‍්‍රාදේශීය ඒකක මහනුවර (ආවරණය වන ප‍්‍රදේශ මධ්‍යම පළාත) 081-2234251 ත‍්‍රිකුණාමළය( ආවරණය වන ප‍්‍රදේශ ත‍්‍රිකුණාමලය දිස්ත‍්‍රික්කය) 026 2224952 අම්පාර (ආවරණය වන දිස්ත‍්‍රික්ක අම්පාර හා මඩකළපුව)063-5683000 කුරුණෑගල (ආවරණය වන ප‍්‍රදේශ වයඹ පළාත) 037-2230206 අනුරාධපුරය (ආවරණය වන ප‍්‍රදේශ මධ්‍යම පළාත) 0252224680 මෙම සෑම ඒකකයක් සඳහාම ස්ථානාධිපති ලෙස ප‍්‍රධාන පොලිස් පරීක්ෂකවරයකු හෝ පොලිස් පරීක්ෂකවරයකු පත් කර ඇති අතර අවශ්‍ය නිලධාරීන්ද වාහනද ලබා දී ඇති බව පොලිස් මාධ්‍ය ප්‍රකාශක අජිත් රෝහණ මහතා සඳහන් කරයි.", "URL": "https://sinhala.adaderana.lk/news.php?nid=24604", "Category": null, "Parent URL": null}