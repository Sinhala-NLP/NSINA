{"Source": "Adaderana", "Timestamp": "December 7, 2012 09:04 am", "Headline": "මං කාගෙන්වත් පළිගන්න කෙනෙක් නෙමෙයි", "News Content": "තමා කිසිවෙකුගෙන් පළිගන්නා පුද්ගලයෙකු නොවන බව ජනාධිපති මහින්ද රාජපක්ෂ මහතා පවසයි. කුමන තරාතිරමක නිලධාරියෙක් වුවද වරදක් සිදු කළේ නම් දඬුවම් ලැබිය යුතු බව හෙතෙම සඳහන් කර සිටියි. දක්ෂිණ අධිවේගී මාර්ගයේ ගමන් ගන්නා ජනතා‍වගේ පහසුව සඳහා වූ ගිමන්හල වැලිපැන්න ප්‍රදේශයේ දී විවෘත කිරීමේ අවස්ථාවට එක්වෙමින් ජනාධිපතිවරයා මේ සම්බන්ධයෙන් අදහස් පළ කළේය. යම් පුද්ගලයෙකුට එල්ල වී ඇති චෝදනා සම්බන්ධයෙන් නීත්‍යානුකූල ක්‍රමවේදයකට අනුව කටයුතු කරන විට රජයට චෝදනා නැගීම පුරුද්දක් බවට පත්ව ඇති බව එහිදී ජනාධිපති මහින්ද රාජපක්ෂ මහතා වැඩිදුරටත් පැවසීය. රජය විවේචනය කිරීමට ඕනෑම අයෙකුට අයිතියක් තිබුණ ද ජනතාව වෙනුවෙන් ගෙන යන වැඩපිළිවෙළ විවේචනයට ලක් නොවිය යුතු බව ජනාධිපතිවරයා එහිදී අවධාරණය කළේය. මේ අතර පිටත වට රවුම් මාර්ගය සහ දක්ෂිණ අධිවේගී මාර්ගය සම්බන්ධ කෙරෙන කොට්ටාව අන්තර් හුවමාරු මධ්‍යස්ථානය ද ඊයේ (06) පස්වරුවේ ජනාධිපති මහින්ද රාජපක්ෂ මහතාගේ ප්‍රධානත්වයෙන් විවෘත කෙරිණි.", "URL": "https://sinhala.adaderana.lk/news.php?nid=29767", "Category": null, "Parent URL": null}