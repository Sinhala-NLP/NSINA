{"Source": "Adaderana", "Timestamp": "October 7, 2018 11:50 am", "Headline": "කාලගුණයෙන් රතු නිවේදනයක්", "News Content": "මන්නාරම සිට පුත්තලම ,කොළඹ,ගාල්ල සහ මාතර හරහා හම්බන්තොට දක්වා වන මුහුදු ප්‍රදේශවල තද වැසි හෝ ගිගුරුම් සහිත වැසි සමඟ සුළං වේගය ක්ෂණිකව (පැ.කි.මී.70-80 පමණ) ඉහළ යාමට ඉඩ ඇති හෙයින් එම හුමුදු ප්‍රදේශ ක්ෂණිකව රළු වීමට වැඩි හැකියාවක් පවතින බව කාළගුණ විද්‍යා දෙපාර්තමේන්තුව රතු නිවේදනයක් නිකුත් කරමින් පවසයි . ධීවර සහ නාවුක ප්‍රජාව මේ පිලිබඳව ඉතා අවධානයෙන් කටයුතු කරන ලෙසත් ඉල්ලා සිටියි. ගිනිකොණදිග අරාබි මුහුදු ප්‍රදේශයේ පැවති අඩු පීඩන තත්ත්වය උතුරු අක්ෂාංශ 11.9ත් නැගෙනහිර දේශාංශ 65.8 ආසන්නයේ මේ වෙනවිට පිහිටා ඇති අතර එය කොළඹ සිට කි.මී 1650ක් පමන දුරින් පවතීන බව එම රතු නිවේදනයේ සඳහන් වේ. මෙම පිහිටීමේ සිට කි.මී. 100ත් 200ත් අතර ප්‍ර දේශයේ ඉතා තද වැසි හෝ ගිඟුරුම් සහිත වැසි සහ ඉතා රළු මුහුදු ප්‍රදේශ ,ඉතා තද සුළං ඇති විමේ ඉහල හැකියාවක් ඇත. එම දෙපාර්තමේන්තුව අනාවැකි නිකුත් කරමින් පවසන්නේ අරාබි මුහුදු ප්‍රදේශයේ පවතින පීඩන අවපාතය ඉදිරි පැය 12ක කාලයක් තුලදී ගැඹුරු පීඩන අවපාතයක් දක්වා සහ ඉදිරි පැය 24ක කාලයක් තුලදී කුනාටුවක් දක්වා තවදුරටත් වර්ධනය වී දිවයිනෙන් ඉවතට වයඹ දෙසට ගමන් කරනු ඇති බව බලාපොරොත්තු වන බවද එම නිවේදනයේ සඳහන්වේ. දිවයිනේ පවතින වැසි තත්ත්වය අද (07) දිනයේත් තවදුරටත් පවතිනු ඇතැයි බලාපොරොත්තු වේ. දිවයිනේ බොහෝ ප්‍රදේශවල වැසි හෝ ගිගුරුම් සහිත වැසි ඇති වන බව කාළගුණ විද්‍යා දෙපාර්තමේන්තුව පවසයි. දකුණ, මධ්‍යම, සබරගමුව සහ බස්නාහිර පළාත්වල ඇතැම් ස්ථානවලට මි.මී. 150 පමණ ඉතා තදවැසි ඇති විය හැක. නැගෙණහිර, වයඹ, උතුරු-මැද සහ ඌව පළාත්වලත් මන්නාරම දිස්ත්‍රික්කයේත් ඇතැම් ස්ථානවලට මි.මී. 100 ට වැඩි තද වැසි ඇති විය හැක. දකුණු පළාතේ සහ රත්නපුර දිස්ත්‍රික්කයේ විටින් විට හමන පැ .කි .මී .40-50 පමණ වන තරමක තද සුළං ඇතිවිය හැක. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැක. අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් කාරුණිකව ඉල්ලා සිටින එම දෙපාර්තමේන්තුව දන්වා සිටියි.", "URL": "https://sinhala.adaderana.lk/news.php?nid=97302", "Category": null, "Parent URL": null}