{"Source": "Adaderana", "Timestamp": "March 31, 2017 12:25 pm", "Headline": "තිරසර ලංකා ජාතික මංගල්‍යය ඇරඹෙයි", "News Content": "“තිරසර ලංකා ජාතික මංගල්‍යය“ කොළඹ බණ්ඩාරනායක සම්මන්ත්‍රණ ශාලා පරිශ්‍රයේදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආරම්භ වුණි. මහා සංඝරත්නය, දේශපාලනඥයින්, නිලධාරීන්, ගොවීන් ඇතුළු දෙස් විදෙස් ආරාධිතයින් විශාල පිරිසක් උත්සවයට සහභාගී වුණි. වස විෂ නැති රටක් - තුන් අවුරුදු සැලැස්මට සහ එක්සත් ජාතීන්ගේ සංවිධානය විසින් ප්‍රකාශයට පත් කර ඇති තිරසර සංවර්ධන ඉල්ලකවලට සමගාමීව වැඩසටහන සංවිධානය කර තිබේ. දින 04ක පුරා මෙම වැඩසටහන විවිධ තේමාවන් යටතේ පැවැත්වෙන බව ජනාධිපති මාධ්‍ය අංශය සඳහන් කළේය. එහිදී අදහස් දැක්වූ අමාත්‍ය දයාසිරි ජයසේකර මහතා ප්‍රකාශ කළේ ජනාධිපතිවරයාගේ වැඩපිළිවෙළ ලෝකය අනුමත කරන ප්‍රතිපත්තියක් බවට පත්ව ඇති බවයි. එම අවස්ථාවට එක්වෙමින් අදහස් දැක්වූ කෘෂිකර්මාන්ත අමාත්යක දුමින්ද දිසානායක මහතා සඳහන් කළේ ඉදිරි මාස 06 ඇතුළත ගොවිජන සේවා කාරක සභාව වෙනුවට ගොවිජන සංවර්ධන සභාව ක්‍රියාත්මක කරන බවයි. ජනාධිපතිවරයාගේ උපදෙස් මත ගොවින් ශක්තිමත් කිරීම සඳහා නව වැඩ පිළිවෙළ රාශියක් ක්‍රියාවට නංවා ඇති බව ද දුමින්ද දිසානායක මහතා සඳහන් කළේය. වස විසෙන් තොර ආහාර වගා කිරීමේ වැඩපිළිවෙළ අභියෝග මධ්‍යයේ සාර්ථකව ක්‍රියාත්මක වන බව එම අවස්ථාවට එක්වෙමින් පූජ්‍ය අතුරලියේ රතන හිමි ප්‍රකාශ කළේය.", "URL": "https://sinhala.adaderana.lk/news.php?nid=71567", "Category": null, "Parent URL": null}