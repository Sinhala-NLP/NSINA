{"Source": "Adaderana", "Timestamp": "November 28, 2010 07:33 pm", "Headline": "සරත් මනමේන්ද්‍රගේ හංස තටු ගැලවෙයි", "News Content": "නව සිහළ උරුමයේ නායක සරත් මනමේන්ද්‍ර මහතා ප්‍රජාතන්ත්‍රවාදී ජාතික සන්ධානයේ විධායක කමිටු සාමාජිකත්වයෙන් ඉවත් කළ බව ප්‍රජාතන්ත්‍රවාදී ජාතික සන්ධානය පවසයි. අද පැවති විධායක කමිටු රැස්වීමේදී ඒකමතිකව මෙම තීරණය ගත් බව ප්‍රජාතන්ත්‍රවාදී ජාතික සන්ධානයේ ලේකම්,පාර්ලිමේන්තු මන්ත්‍රී විජිත හේරත් මහතා සඳහන් කරයි. තමන්ට ආර්ථික දුෂ්කරතා ඇතුළු පුද්ගලික ගැටලු බොහොමයක් පවත්නා බැවින් ආණ්ඩු පක්ෂයට සහය ලබා දෙන්නට කැමැත්තක් තියෙන බව මීට පෙරාතුව සන්ධානයේ සභාපති ටිරාන් අලස්ට සහ විධායක කමිටු සාමාජික ජයන්ත කැටගොඩ යන මහත්වරුන්ට මනමේන්ද්‍ර මහතා විසින් පුද්ගලිකව පවසා තිබුණු බවද හේරත් මහතා පෙන්වාදෙයි. එකී අභිමතාර්ථයන් පොදු සන්ධානයේ අභිප්‍රායන්ට පටහැණි බැවින් හා වෙනත් ගැටලු හේතුවෙන් මොහු ප්‍රජාතන්ත්‍රවාදී ජාතික සන්ධානයේ විධායක කමිටු සාමාජිකත්වයෙන් ඉවත් කිරීමට පියවර ගත් බව ප්‍රජාතන්ත්‍රවාදී ජාතික සන්ධානයේ ලේකම් විජිත හේරත් මහතාගේ අත්සනින් යුතුව නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=12459", "Category": null, "Parent URL": null}