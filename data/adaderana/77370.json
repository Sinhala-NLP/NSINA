{"Source": "Adaderana", "Timestamp": "September 10, 2017 04:05 pm", "Headline": "රණවිරුවන්ගේ ආරක්ෂාව වෙනුවෙන් කැප වෙනවා", "News Content": "රණවිරුවන්ගේ ආරක්ෂාව වෙනුවෙන් රජය ගෙන යන ප්‍රතිපත්තිමය වැඩපිළිවෙළ ඉතා ශක්තිමත් බව ජනාධිපති මෛත්‍රීපාල සිරිසේන මහතා පවසයි.හමුදාපතිවරයාගේ සිට අවසාන සෙබළා දක්වා ඉහළ සිට පහලට සියලු රණවිරුන්ගේ ආරක්ෂාව වෙනුවෙන් රජය පෙනී සිටින අතර කිසිඳු විදේශ බලවේගයකට මෙරට රණවිරුවන්ට අත තැබීමට ඉඩ නොතබන බවට වූ පැහැදිලි ප්‍රතිපත්තිය තුළ රජය කටයුතු කරන බව ජනාධිපතිවරයා අවධාරණය කරයි.හොරොව්පතාන රිටිගහවැව විහාරස්ථානයේ ඉදිකෙරුණු ප්‍රතිආශ්‍රැතිකරණ ජල පද්ධතිය ජනතා අයිතියට පත් කිරීමේ අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය.වකුගඩු රෝග නිවාරණ ජාතික වැඩසටහන යටතේ වකුගඩු රෝග අවදානම සහිත ප්‍රදේශවල ජනතාවට පිරිසිදු පානීය ජල සම්පාදනය සඳහා ඉදිකරන ලද 250 වන ජල පද්ධතිය මෙය වන බව සඳහන්ය.එහිදී වැඩිදුරටත් අදහස් දැක්වු ජනාධිපතිවරයා සඳහන් කළේ කවුරුන් කුමන කුමන්ත්‍රණ දියත් කළ ද මෙරට රණවිරුන්ගේ ආරක්ෂාව මෙන්ම සුබසාධනය උදෙසා රජය නිරන්තරයෙන් කටයුතු කරන බවයි.", "URL": "https://sinhala.adaderana.lk/news.php?nid=77370", "Category": null, "Parent URL": null}