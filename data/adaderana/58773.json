{"Source": "Adaderana", "Timestamp": "March 31, 2016 10:28 am", "Headline": "  මොණරා මැරුවේ නැතිලු - ඡායා රූපයක් ගත්තාලු", "News Content": "මියගොස් ඇති මොණරෙකු එක් අතකින් සහ තවත් අතකින් ගිනි අවියක් රැගෙන සමාජ ශාලා වෙබ් අඩවියක් ඔස්සේ ඡායාරූප ප්‍රදර්ශනය කළ පුද්ගලයාව හඳුනාගෙන ඇති බව වෙන්නප්පුව පොලීසිය කියයි.වමතින් මොණරෙකු සහ දකුණතින් ගිනි අවියක් ගෙන සිටින මෙම පුද්ගලයා වෙන්නප්පුව - කිරාගාර පාර, බොරලැස්ස පදිංචි ඩබ්ලිව්.ප්‍රියනන්ද ප්‍රනාන්දු ලෙස හඳුනා ගෙන ඇත.ඔහු මේ වන විට ඉතාලියේ රැකියාවක් කරමින් සිටින අයෙකි.එම පුද්ගලයාව හඳුනා ගැනීමෙන් අනතුරුව ඔහුගේ බිරිඳ වන ජයකොඩි ආරච්චිගේ දොන් ටෙරන්සි තිවංකා යන අයගෙන් පොලීසිය සහ වන ජීවී නිලධාරීන් ප්‍රකාශ සටහන් කරගෙන ඇත.තම පවුලේ අය පසුගිය 2015 ජුනි මස 27 වැනිදා ආණමඩුව - මහ උස්වැව ප්‍රදේශයේ දේවස්ථානයක පැවති උත්සවයකට සහභාගි වීමට ගිය බවත්,ඒ යන අතර මගදී තම කණ්ඩායම ගිය වාහනයට මොණරෙකු ගැටී මරු මුවට පත් වූ බවත් ඇය පවසා ඇත. පසුව මිය ගිය මොණරාව තම දරුවන්ගේ ඉල්ලීම පරිදි රැගෙන ගිය බවත්,ස්වාමි පුරුෂයාට අයත් වායු රයිෆලයක් අතින් ගෙන ඔහු ඡායාරූප ගත්තා හැර මොණරෙකුව ඝාතනය නොකළ බවත් ඇය වැඩි දුරටත් පවසා ඇත.එම ගමනේදී ආරක්ෂාව සඳහා තමන්ට අයත් රන් ආභරණ ඇතුළු වටිනා කියන දේ රැගෙන ගිය බවත්, ඒ අතර සැමියා අත ඇති වායු රයිෆලයද වූ බවද ඇය වැඩි දුරටත් සඳහන් කර තිබේ.තම සැමියා මෙම පරීක්ෂණ කටයුතු වලට සහාය දීම සඳහා අවශ්‍ය වන්නේ නම් මෙරටට පැමිණීමට සුදානම් බව පවසා ඇති බවත්, මොණරා මිය ගොස් ඇති අවස්ථාවේදී ගත් ඡායාරූප ඉදිරිපත් කළ හැකි බවත් ඇය වැඩිදුරටත් පවසා ඇත. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=58773", "Category": null, "Parent URL": null}