{"Source": "Adaderana", "Timestamp": "September 27, 2017 02:23 pm", "Headline": "ආප්පය 15 යි-ප්ලේන්ටිය 20 යි", "News Content": "ගෑස් මිල ඉහළයාම හේතුවෙන් ආපන ශාලා නිෂ්පාදනයන්ගේ මිල ගණන්ද ඉහළ දැමීමට සිදුවන බව ව සමස්ථ ලංකා ආපන ශාලා හිමියන්ගේ සංගමය පවසයි. ඒ අනුව ආප්පයක් රුපියල් 15ක්, ප්ලේන්ටියක් රු.20ක්, බත් පැකට්ටුවක් රු.130ක් හා කිරි තේ එකක් රුපියල් 40 දක්වා ඉහළ යනු ඇත. එමෙන්ම රටේ අත්‍යවශ්‍ය භාණ්ඩ මිල සීඝ‍්‍රයෙන් උච්චාවචනය වීම නිසා සමස්ත ආපනශාලා පද්ධතියම විශාල අර්බුධයකට පත්ව ඇති බව සමස්ථ ලංකා ආපන ශාලා හිමියන්ගේ සංගමය පවසයි. ඊයෙ පාරිභෝගික කටයුතු අධිකාරියට ලිපියක් යවමින් සමස්ථ ලංකා ආපන ශාලා හිමියන්ගේ සංගමයේ ජාතික සංවිධායක අසේල සම්පත මහතා මේ බව සඳහන් කළේය. සිය පාරිභෝගකයින්ට ප‍්‍රමිතියෙන් යුතු ආහාරවේලක් සාධාරණ මිලකට ලබා දීම ආපන ශාලා හිමියන්ගේ අරමුණ වන අතර එම අරමුණ සාක්ෂාත් කර ගැනීම දුෂ්කර වී තිබෙන්න වෙළඳපොල තුළ අත්‍යවශ්‍ය භාණ්ඩමිල ඉහළයාම පමණක් නිසා නොව අත්‍යවශ්‍ය සේවාවන්ගේ මිල ගණන් ද ඉහළයාම හේතු කොට ගෙන බව එහි දැක්වේ. ආහාර පීසීම සඳහා ආපනශාලා හිමියන් ප‍්‍රධාන වශයෙන් ගෑස් භාවිතා කරන බැවින් ගෑස් මිල ඉහළයාම නිසා ආපන ශාලා නිෂ්පාදනයන්ගේ මිල ඉහළයාම පාලනය කර ගත නොහැකි බව ඔවුහු කියා සිටිති. ඒ අනූව අත්‍යවශ්‍ය භාණ්ඩ හා සේවා සඳහා වන මිල ඉහළයාම වැලැක්වීම සඳහා ඉක්මනින් අවශ්‍ය කි‍්‍රයාමාර්ග ගන්නා ලෙස පාරිභෝගික කටයුතු අධිකාරියෙන් සමස්ත ලංකා ආපනශාලා හිමියන්ගේ සංගමය ඉල්ලා සිටින බව මෙම ලිපියේ දැක්වේ.", "URL": "https://sinhala.adaderana.lk/news.php?nid=78073", "Category": null, "Parent URL": null}