{"Source": "Adaderana", "Timestamp": "June 16, 2018 10:31 pm", "Headline": "ගුවණ ජයගත් දිරිය දියණියෝ ", "News Content": "ශ්‍රී ලංකා ගුවන් හමුදාවේ ප්‍රථම ගුවන් නියමුවරියන් සිව්දෙනා සිය පුහුණු වීම් ආරම්භ කර තිබේ. මේ ශ්‍රී ලංකා ගුවන් හමුදා ඉතිහාසයට ප්‍රථම වරට නියමුවරියන් ලෙස එක් වූ ආධුනික කණ්ඩායමයි. අවුරුදු 20 ත් 21ත් අතර වයස් වල පසුවන මේ ආධුනික ගුවන් නියමුවරියන් මේ වන විට ත්‍රිකුණාමල චීන වරාය ගුවන් හමුදා කඳවුරේ අංක 1 පියාසර පුහුණු පක්ෂාංග ඒකකයේ පුහුණුවීම් සිදුකරයි. මෙලෙස දුෂ්කර හමුදා පුහුණුවක් ලබමින් ගුවන් ගැබ ජය ගැනීමට වෙර දරන්නේ මහනුවර පුෂ්පදාන බාලිකා ඉගෙනුම ලැබූ පවිත්‍රා ගුණරත්න, ගම්පහ රත්නාවලි බාලිකා විද්‍යාලයේ ඉගෙනුම ලැබූ රංගනා වීරවර්ධන, පියුමි ජයරත්න සහ මාතර සුජාතා විද්‍යාලයෙන් අධ්‍යාපන හැදෑරු ජයනි තත්සරණි හේවාවිතාරණයි. 2017 වසරේ ජූලි මාසයේදී ආධුනික නියමුවරියන් ලෙස ගුවන් හමුදාවට එක්වන මොවුන් මේ වන විට මූලික පියාසර පුහුණු පාඨමාලාව අවසන් කර ඇති අතර සම්පූර්ණ පුහුණු පාඨමාලාව අවසන් කිරීමෙන් අඹර ජයගත් පළමු කාන්තා නියමු කණ්ඩායම ලෙස ශ්‍රී ලංකා ගුවන් හමුදා ඉතිහාසයට එක්වනු ඇත.", "URL": "https://sinhala.adaderana.lk/news.php?nid=90993", "Category": null, "Parent URL": null}