{"Source": "Adaderana", "Timestamp": "January 18, 2012 01:17 pm", "Headline": "ජ-පුර සිසුන් රනිල්ට සංදේශයක් බාරදෙයි", "News Content": "ශ්‍රී ජයවර්ධනපුර විශ්ව විද්‍යාලයේ මහා ශිෂ්‍ය සංගමය විසින් විපක්ෂ නායක රනිල් වික්‍රමසිංහ මහතා වෙත සිරිකොත එක්සත් ජාතික පක්ෂ මූලස්ථානයේදි සංදේශයක් භාරදී තිබේ. විශ්ව විද්‍යාලයේ සිදුවන අනිසි ක්‍රියාවන් පිළිබඳව විපක්ෂ නායකවරයා දැනුවත් කිරීමේ අරමුණින් මෙම සංදේශය භාරදි ඇති බව එහි සිටින අද දෙරණ වාර්තාකරු සඳහන් කරයි. ජයවර්ධනපුර සරසවි සිසුන්ගේ ගැටලුව සම්බන්ධයෙන් පාර්ලිමේන්තුවේ දී විවාදයට ගෙන සතියක් ඇතුළත විසදුම් ලබාදීමට පියවර ගන්නා බව එහිදී විපක්ෂ නායක රනිල් වික්‍රමසිංහ මහතා සිසුන්ට පොරොන්දු වී තිබේ. මේ අතර දින නියමයක් නොමැතිව වසා දමා ඇති රජරට විශ්ව විද්‍යාලයේ වෛද්‍ය පීඨය කඩිනමින් විවෘත කිරීම සඳහා ජනපතිවරයාගේ මැදිහත් වීම අපේක්ෂා කරන බව එම විශ්ව විද්‍යාලයේ වෛද්‍ය පීඨ ශිෂ්‍ය එකමුතුව පවසයි. වෛද්‍ය පීඨය වසා දැමීම හේතුවෙන් වෛද්‍ය සිසුන් මේ වන විට දැඩි අසීරුතාවකට ලක්ව ඇති බව එහි ක්‍රියාකාරී කමිටු සාමාජික සම්පත් කුමාර පෙන්වා දෙයි.", "URL": "https://sinhala.adaderana.lk/news.php?nid=21468", "Category": null, "Parent URL": null}