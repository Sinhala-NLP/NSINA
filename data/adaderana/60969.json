{"Source": "Adaderana", "Timestamp": "June 10, 2016 04:33 pm", "Headline": "තාජූඩීන් ඝාතනය - හිටපු O.I.Cගෙන් උසාවියට ප්‍රකාශයක්", "News Content": "රගර් ක්‍රීඩක වසීම් තාජුදින්ගේ ඝාතන සිද්ධිය සම්බන්ධයෙන් රිමාන්ඩ් භාරයට පත් කළ නාරාහේන්පිට හිටපු අපරාධ අංශ ස්ථානාධිපති සුමිත් පෙරේරා අද අධිකරණය හමුවේ ප්‍රකාශයක් ලබාදී තිබේ.ප්‍රකාශයක් ලබාදීම සඳහා සැකකරු බන්ධනාගාර නිළධාරින් විසින් කොළඹ අතිරේක මහේස්ත්‍රාත් නිශාන්ත පිරිස් මහතා හමුවට ඉදිරිපත් කළ බව අද දෙරණ අධිකරණ වාර්තාකරු පැවසුවේය.ඒ අනුව කොළඹ අතිරේක මහේස්ත්‍රාත් නිශාන්ත පිරිස් මහතාගේ නිළ මැදුරේදී සැකකාර සුමිත් පෙරේරා විසින් පැය දෙකකට අධික කාලයක් අදාළ ප්‍රකාශය ලබාදී ඇත.ප්‍රකාශය ලබාදීමෙන් අනතුරුව සැකකරු යළි බන්ධනාගාර භාරයට පත් කිරීමට මහේස්ත්‍රාත්වරයා නියෝග කර තිබේ.රගර් ක්‍රිඩක වසීම් තාජුදින් ඝාතන සිද්ධිය සම්බන්ධයෙන් සිය සේවාදායකයා ස්වෙච්ඡාවෙන් ප්‍රකාශයක් ලබාදීමට සුදානම් බව විත්තිකාර පාර්ශවයේ නීතිඥවරයා ඊයේ නඩුව කැඳවූ අවස්ථාවේදී ප්‍රකාශ කර තිබේ.ඒ අනුව එම ප්‍රකාශය සටහන් කර ගැනීම සඳහා සැකකරු අද දිනයේ අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් නිශාන්ත පිරිස් මහතා බන්ධනාගාර නිළධාරින් වෙත නියෝග කර තිබුණි.", "URL": "https://sinhala.adaderana.lk/news.php?nid=60969", "Category": null, "Parent URL": null}