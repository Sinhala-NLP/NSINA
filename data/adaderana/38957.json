{"Source": "Adaderana", "Timestamp": "November 19, 2013 12:32 pm", "Headline": "බොදු බල සේනා සංවිධානයෙන් එ.ජා.ප. සමාව ඉල්ලයි ", "News Content": "පසුගිය දා සිරිකොත පක්ෂ මුලස්ථානයට පැමිණි බොදු බල සේනා සංවිධානයේ පූජ්‍ය ගලබොඩ අත්තේ ඥානසාර හිමි ඇතුළු පිරිසට මුහුණ දෙන්නට සිදු වූ අපහසුතා පිළිබඳව එ.ජා.ප විසින් සමාව ඉල්ලා තිබේ. එක්සත් ජාතික පක්ෂයේ සිරිකොත පක්ෂ මුලස්ථානය අසළ බොදුබල සේනා සංවිධානය මේ වන විට උද්ඝෝෂණයක නිරත වන අතර මෙම අවස්ථාවේදී එ.ජා.ප පාර්ලිමේන්තු මන්ත්‍රී රවී කරුණානායක , පළාත් සභා මන්ත්‍රී දයා ගමගේ යන මහත්වරුන් මෙලෙස සමාව ඉල්ලා ඇති බව සඳහන්ය. කෙසේ වෙතත් අද දෙරණ කළ විමසීමකදී රවී කරුණානායක මහතා කියා සිටියේ පසුගියදා ඇතිවූ සිදුවීම සම්බන්ධයෙන් තමන් කනගාටුවන බව හා තමා සමග දයා ගමගේ මහතාද එ.ජා.ප. වෙනුවෙන් බොදු බල සේනා සංවිධානයෙන් සමාව ඉල්ලා සිටි බවයි. අද(19) පෙරවරුවේ සිට බොදු බල සේනා සංවිධානයේ ස්වාමීන් වහන්සේලා 200ක පමණ පිරිසක් එක්ව උද්ඝෝෂණයේ නිරත වන බව අද දෙරණ වාර්තාකරු සඳහන් කළේය. පසුගිය දිනක සිරිකොත පක්ෂ මූලස්ථානය අසළ දී බොදුබල සේනා සංවිධානයේ ස්වාමීන් වහන්සේලාට පහරදීමේ සිද්ධියට සහ සිරිකොත මූලස්ථානයේ පැවැත්වු ප්‍රදර්ශනයකට විරෝධය පළ කිරීම මෙම උද්ඝෝෂණයේ අරමුණ වී ඇති බව වාර්තා වෙයි. කෙසේ වෙතත් පසුගියදා පවත්වන ලද මානව හිමිකම් සමුළුවට චැනල් ෆෝ මාධ්‍යවේදීන් ගෙන්වූ බවට බොදුබල සේනා විසින් කරනු ලබන චෝදනාවන්ට පිළිතුරු දෙමින් රවී කරුණානායක මහතා කියා සිටියේ එම මාධ්‍යවේදීන්ට ශ්‍රී ලංකාවට පැමිණීමට වීසා ලබාදුන්නේ ආණ්ඩුව විනා තමන් නොවන බවයි. පසුගිය 14 වැනිදා උතුරේ අවතැන්වූවන්ගේ ඡායා රූප ප්‍රදර්ශනයක් සිරිකොත පක්ෂ මූලස්ථානයේ පැවැත්වු අතර එයට බොදුබල සේනා සංවිධානය දැඩි විරෝධය පළ කළේය. එහිදි බොදුබල සේනා සංවිධානයේ ස්වාමීන් වහන්සේ සිරිකොත පක්ෂ මූලස්ථානයට ඇතුල් වීමට උත්සාහ කිරීමේ දී ගැටුමක් හටගන්නා ලදී. කෙසේ වෙතත් ආරක්ෂක අංශ මැදිහත් වීමෙන් ගැටුම විසුරුවාහැරීමට පියවර ගත් අතර අනතුරුව බොදුබල සේනා සංවිධානය මෙයට දැඩි විරෝධය පළ විය. ඒ අනුව අද(19) දිනයේ දී බොදුබල සේනා සංවිධානයේ ස්වාමීන් වහන්සේ සිරිකොත පක්ෂ මූලස්ථානය ඉදිරිපිට උද්ඝෝෂණයක නිරතව සිටියි.", "URL": "https://sinhala.adaderana.lk/news.php?nid=38957", "Category": null, "Parent URL": null}