{"Source": "Adaderana", "Timestamp": "February 11, 2012 04:01 pm", "Headline": "ගෑස් මිල සංශෝධනයට සමාගම්වලින් ඉල්ලීමක්", "News Content": "ගෑස් මිල ගණන් සංශෝධනය සඳහා අදාළ ගෑස් සමාගම්වලින් ඉල්ලීම් ලැබී ඇතැයි පාරිභෝගික සේවා අධිකාරිය පවසයි. ලෝක වෙළෙඳපළේ ගෑස් මිල ගණන් ඉහළ යාම හේතුවෙන් මෙසේ ගෑස් සමාගම්වලින් ඉල්ලීම් ලැබී ඇති බව එම අධිකාරියේ සභාපති රූමි මර්ෂුක් මහතා සඳහන් කළේය. පාරිභෝගික සේවා අධිකාරියේ මිල පාලන කමිටුව මගින් මේ සම්බන්ධයෙන් සලකා බලමින් සිටින බව ඔහු ප්‍රකාශ කළේය. කෙසේවුවත් ගෑස් මිල සංශෝධනය සම්බන්ධයෙන් මේ වන තෙක් අවසන් තීරණයකට එළඹ නැති බව රූමි මර්ෂුක් මහතා සඳහන් කළේය. මේ අතර අන් කවරදාටත් වඩා ලෝක වෙළෙඳපළේ ගෑස් මිල ගණන් ඉහළ ගොස් ඇති බව ලාෆ් ගෑස් සමාගමේ මූල්‍ය අධ්‍යක්ෂ ඩබ්ලිව්.කේ.එච්.වෑගපිටිය මහතා පෙන්වාදුන්නේය. මේ හේතුවෙන් ගෑස් ආනයනයේ දී විශාල පිරිවැයක් දැරීමට සිදුව ඇති බව ද ඔහු කියා සිටියේය.", "URL": "https://sinhala.adaderana.lk/news.php?nid=22035", "Category": null, "Parent URL": null}