{"Source": "Adaderana", "Timestamp": "May 2, 2019 02:23 pm", "Headline": "රජයේ අනුමැතියෙන් පවත්වනු ලබන ශරීයා විශ්වවිද්‍යාලයක් මඩකලපුවේ නෑ-ආශු මාරසිංහ", "News Content": "රජයේ අනුමැතිය යටතේ පවත්වාගෙන යනු ලබන ශරීයා විශ්වවිද්‍යාලයක් හෝ උසස් අධ්‍යාපන ආයතනයක් මඩකළපුව දිස්ත්‍රික්කයේ නොමැති බව එක්සත් ජාතික පක්ෂ පාර්ලිමේන්තු මන්ත්‍රී මහාචාර්ය ආශු මාරසිංහ මහතා පවසයි. කොළඹදි ඊයේ(01) පැවති මාධ්‍ය හමුවකට එක්වෙමින් මන්ත්‍රීවරයා මේබව ප්‍රකාශ කළේය. 2015 ජුලි මස 3 වන දින එවකට උසස් අධ්‍යාපන අමාත්‍ය ආචාර්ය සරත් අමුණුගම මහතාට උසස් අධ්‍යාපන ආයතනයක් ලෙස අවශ්‍ය අනුමැතිය ලබා දෙන ලෙස ලිපියක් මඟින් ඉල්ලීම් කර ඇති බව ද ඔහු වැඩිදුරටත් සඳහන් කළේය. එමෙන්ම මේ වන විටත් මෙයට කිසිදු අනුමැතියක් ලබා දී නොමැති බවත්, මේ සම්බන්ධයෙන් ගැටළු රැසක් පවතින බව ද මන්ත්‍රීවරයා මෙහිදී වැඩිදුරටත් පැවසීය. 2016 පෙබරවාරී 29 වන දින මෙහි නම වෙනස් වී ඇති බවත්, මෙම ආයතනය සෑදීමට විදෙස් මුදල් මිලියන 3600ක් ඔවුන් ඉදිරිපත් කර ඇති බවත්, මන්ත්‍රීවරයා සඳහන් කළේය. සමහර අය මෙය විශ්වවිද්‍යාල ප්‍රතිපාදන කොමිෂන් සභාව අනුමැතිය ලබා දී ඇති බවටත් මෙය පාඨමාලා පවත්වන ආයතනයක් බව පැවසුවත් එවැන්නක් සිදු නොවන බව ද මන්ත්‍රීවරයා තවදුරටත් පැවසීය. එනිසා ශරියා විශ්වවිද්‍යාලයක් යන දෙයක් නොමැති බව ද සඳහන් කළේය.", "URL": "https://sinhala.adaderana.lk/news.php?nid=109104", "Category": null, "Parent URL": null}