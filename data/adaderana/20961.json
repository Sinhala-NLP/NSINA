{"Source": "Adaderana", "Timestamp": "December 26, 2011 09:46 pm", "Headline": "රටේ නිපුණතාවය කුලේ හිරවෙලා", "News Content": "රටේ නිපුණතාවය කුල ධූරාවලියක් තුළ සිරකොට ඇති බවත්,මේ ක‍්‍රමය පිටුදැකීමට නිර්දය ලෙස පහර දෙන ලෙසත් යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා මාධ්‍යයෙන් ඉල්ලා සිටියි. තමන් වෘත්තීය සඟයෙකු ලෙස මාධ්‍යයෙන් මෙම ඉල්ලීම කරන බව හෙතෙම කියා සිටියේ තෘතියික හා වෘත්තීය අධ්‍යාපන කොමිෂන් සභාව යටතේ ජාතික වෘත්තීය සුදුසුකම් ඇගයීම්කරුවන් 107 දෙනෙකුට ඒ සඳහා වූ බලපත‍්‍ර ප‍්‍රදානය කිරීමෙන් අනතුරුව එම අමාත්‍යාංශ ශ‍්‍රවණාගාරයේදී පැවති උත්සවයේදීය. ශ‍්‍රී ලංකාවේ සියලූ කාර්මික අධ්‍යාපන හා වෘත්තීය පුහුණු ආයතන වල සහතික පත‍්‍ර එක් තලයකට ගෙනඒමේ අරමුණ ඇතිව තෘතියික හා වෘත්තීය අධ්‍යාපන කොමිෂන් සභාව පිහිටුවන ලදී. ඒ අනුව කොමිෂන් සභාව ජාතික වෘත්තීය සුදුසුකම් මට්ටම් ක‍්‍රමය නිර්මාණය කළ අතර දිවයිනේ සියලූ පුහුණු මධ්‍යස්ථාන කොමිෂම යටතේ ලියාපදිංචි කර පාඨමාලා 50 ක් සඳහා විෂය නිර්දේශ, ඇගයීමේ හා සහතික පත‍්‍ර ලබාදීමේ ක‍්‍රමවේදයන් සකසන ලදී. අද සහතික ප‍්‍රදානය කරන ලද්දේ පළමු අදියර සඳහා තෝරාගන්නා ලද ඇගයීම්කරුවන් 107 දෙනාටය. අමාත්‍ය, ඩලස් අලහප්පෙරුම මහතා එහිදී මෙසේද කීය. නිපුණතා පාදක ඇගයීම්කරුවන් ලෙස අද ඔබ ඒ සඳහා වූ ජාත්‍යන්තර වශයෙන් පිළිගත් බලපත‍්‍රය ලබනවා. තෘතියික අධ්‍යාපනය වැඩිදියුණු කිරීම සඳහා ගන්නා ලද පියවරයන් කීපය තුළ මේ පියවර ඉතා වැදගත්. රට තුළ මේ වන විට ඇගයීම්කරුවන් 1227 ක්සිටියත්, එයින් බලපත‍්‍ර ලබන්නේ ඔබ පමණයි. ඔබ, ඔබේ කාර්යය උපරිම කාර්යක්ෂමතාවයෙන් යුතුව රටට ලබාදෙනු ඇතැයි විශ්වාස කරනවා. ශ‍්‍රී ලංකාවේ වර්තමාන ශ‍්‍රම වෙළෙඳ පොළ තුළ වෘත්තීන් 500 ට අධික ප‍්‍රමාණයක් තිබෙනවා. නමුත් මේ නිපුණතා පාදක ඇගයීම් ක‍්‍රමයට අයත්ව තිබෙන්නේ වෘත්තීන් 50 කට මදක් වැඩි ප‍්‍රමාණයක්. ඒ නිසා අමාත්‍යාංශය හැටියට අප මේ ක්ෂේත්‍රය තුළ තවත් බොහෝදුර යා යුතුයි. 80 දශකයේ ආරම්භයේ සිට මැදපෙරදිග ශ‍්‍රම වෙළෙඳ පොළේ ශ‍්‍රී ලාංකික ශ‍්‍රමය විකිණී ගියේ ඉතා අඩු ලංසුවකට. අපේ රටේ දක්ෂ ශිල්පීන් තමන්ගේ දක්ෂතාවය ඔප්පුකර ගැනීමට නොහැකිව, මැදපෙරදිගදී එම වෘත්තීන් වල සහායකයින් ලෙස කටයුතු කළා. අවසානයේ ඔවුන් එය සඟවාගෙන ලංකාවට ඇවිත් ඒජන්සිකරුවන්ට දොස් කිව්වා, පොරොන්දු වූ වැටුප් ලබාදුන්නේ නැහැ කියලා. අපි මේ වන විට පාසැල් අධ්‍යාපනය තුළට නිපුණතාවය ගෙනයාමේ වැඩපිළිවෙළක් ආරම්භ කර තිබෙනවා. ඒ අනුව 2013 සිට අ.පො.ස උ/පෙළ කලා, වානිජ, විද්‍යා විෂය ධාරාවන්ට අමතරව තාක්ෂණ විෂය ධාරාවකුත් එක් වෙනවා. පාසලින් බැහැරයන දරුවන්ට ප‍්‍රාථමික මට්ටමක නිපුණතාවයක් ලබාදීමේ වැඩපිළිවෙළක් ක‍්‍රියාත්මකයි. මීට අමතරව අපේ රටේ නිපුණතාවය ඉදිරියට ගෙනියන්න බැරිවූ සාම්ප‍්‍රදායික බාධාවක්ද තිබෙනවා. අපේ රටේ නිපුණතාවය, කුල ධූරාවලියක් තුළ ගාල්කර තිබෙනවා. මේ වෘත්තීය මේ කුලයට, මේ වෘත්තීය මේ කුලයට ආදී වශයෙන් වෙන් කරලා. ඉරිදා පත්තර වල මංගල යෝජනා බැලූවොත් මෙය ඉතා හොඳින් තහවුරු කරගත හැකියි. මේ ක‍්‍රමය පිටුදකින්න නිර්දය ලෙස පහර දෙන ලෙස මා ඔබේ වෘත්තීය සඟයෙක් ලෙස ඉල්ලා සිටිනවා. තෘතිය හා වෘත්තීය අධ්‍යාපන කොමිෂන් සභාවේ සභාපති, වෘත්තීය තාක්ෂණ විශ්ව විද්‍යාලයේ කුලපති, මහාචාර්ය දයන්ත විජේසේකර මහතාද මෙහිදී කතා කළ අතර, යෞවන කටයුතු සහ නිපුණතා සංවර්ධන අමාත්‍යාංශයේ ලේකම්, සු.සො.හේවාපතිරණ, වෘත්තීය තාක්ෂණ විශ්ව විද්‍යාලයේ උපකුලපති, මහාචාර්ය කපිල ගුණසේකර, තෘතිය හා වෘත්තීය අධ්‍යාපන කොමිෂන් සභාවේ අධ්‍යක්ෂ ජනරාල්, ආචාර්ය ටී.ඒ.පියසිරි, නියෝජ්‍ය අධ්‍යක්ෂ ජනරාල්, බී.එච්.එස්.සුරවීර, කාර්මික අධ්‍යාපන දෙපාර්තමේන්තුවේ අධ්‍යක්ෂ ජනරාල්, ආචාර්ය, චිත‍්‍රාල් අඹවත්ත යන මහත්වරුන් ඇතුළු පිරිසක් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=20961", "Category": null, "Parent URL": null}