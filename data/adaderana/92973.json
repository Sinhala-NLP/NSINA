{"Source": "Adaderana", "Timestamp": "July 21, 2018 02:47 pm", "Headline": "පුදුකුඩිඉරිප්පු ප්‍රදේශයෙන් අවි ආයුධ තොගයක් මතුවෙයි- LTTE පුහුණු කඳවුරක් තිබුණා දැයි සැකයක්", "News Content": "මුලතිව්, පුදුකුඩිඉරිප්පු, සුදන්දිරපුරම් ප්‍රදේශයේ ළිඳ තුළ තිබි ඊයේ (20) එල්. ටී. ටී.ඊ සංවිධානය නිෂ්පාදනය කළ විවිධ වර්ගයේ බෝම්බ රැසක් ඇතුළු පුපුරණ ද්‍රව්‍ය තොගයක් සොයාගත් බව මුලතිව් පුදුකුඩිඉරිප්පු පොලිසිය පවසයි. පොලීසිය පැවසූවේ 18 වැනිදා සිට අදාළ ළිඳ තුළ පරීක්ෂා කිරීම් සිදුකළ කළ අතර ළිඳ තුළ තිබි ඉතා විශාල ප්‍රමාණයේ එල්. ටී. ටී.ඊ සංවිධානය කාලතුවක්කු වෙනුවෙන් භාවිතා කළ උණ්ඩ කිහිපයක්ද සොයාගත් බවයි. පොලිසිය පැවසූවේ නාවික හමුදාවට ලද තොරතුරක් මත අදාළ ළිඳ පරීක්ෂා කිරීම සිදුකොට ඇති බවයි. පොලිසිය දැනුවත් කිරීමෙන් අනතුරුව නාවික හමුදා නිළධාරීන් හා බෝම්බ නිශ්ක්‍රීය අංශය විසින් අදාළ පුපුරණ ද්‍රව්‍ය ළිදෙන් ගොඩගත් බවද පොලිසිය සදහන් කළේය. පොලිසිය පැවසූවේ මුලතිව් ‍මහේස්ත්‍රාත් අධිකරණ නියෝග යටතේ අදාළ ළිඳ පරීක්ෂා කිරීම සිදුකළ බවයි. ළිඳ තුළ තිබී එල්. ටී. ටී.ඊ සංවිධානය නිෂ්පාදනය කළ විවිධ වර්ගයේ පීඩන බෝම්බ,අත්බෝම්බ තොගයක් සොයාගත් අතර, අදාළ ස්ථානය තුළ එල්. ටී. ටී.ඊ සංවිධානයේ පුහුණු කදවුරක් පැවති බවට ආරක්ෂක අංශ සැක පළ කරති. සොයාගත් පුපුරණ ද්‍රව්‍ය මුලතිව් මහේස්ත්‍රාත් අධිකරණ නියෝග යටතේ නිශ්ක්‍රීය කිරීමට නියමිත බවද පොලිසිය පැවසීය. සිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=92973", "Category": null, "Parent URL": null}