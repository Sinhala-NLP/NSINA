{"Source": "Adaderana", "Timestamp": "September 18, 2013 01:27 pm", "Headline": "උතුරේ හමුදාව ගැවසීම දැන් අඩුයි - මම නිරීක්ෂණය කළා", "News Content": "උතුරේ හමුදාව ගැවසීම ගැන ආණ්ඩුවට චෝදනා එල්ල වුවද මේවන විට හමුදාව ගැවසීම සියයට 95න් පමණ අඩු වී ඇති බව ජාතික භාෂා හා සමාජ ඒකාබද්ධතා ඇමති වාසුදේව නානායක්කාකර මහතා පවසයි. තමන් මෑතකදී උතුරට ගිය අවස්ථාවේදී එය මනාව නිරීක්ෂණය වූ බව ඇමතිවරයා කියයි. මධ්‍යම හා වයඹ පළාත්වල සන්ධානයට පැහැදිලි ජයක් ගත හැකි බවද උතුරට ද හොඳ තරගයක් දිය හැකි බවද අමාත්‍යවරයා අද (18) කොළඹ පැවැති මාධ්‍ය හමුවකදී පැවසීය. මධ්‍යම හා වයඹ පළාත්වල මෑතකදී පැවැත් වූ මැතිවරණයට අදාළ සංඛ්‍යා ලේඛනවලින් එම පළාත්වල සන්ධානයට පැහැදිලි ජයක් දක්නට ඇති බව ඔහු කීවේය. කෙසේ වුවද උතුරු පළාත ගැන මෑතකදී මැතිවරණ පැවැත්වීමට නොහැකි වූ බැවින් නිවැරදී නිරීක්ෂණයක් කිරීමට අපහසු වී ඇතැයි හෙතෙම පැවසීය. එම මාධ්‍ය හමුවට සහභාගි වූ බස්නාහිර පළාත් සභාවේ ප්‍රධාන අමාත්‍ය ප්‍රසන්න රණතුංග මහතා කීවේ මෙම මැතිවරණ පරාජයෙන් පසු කීමට ඇති කතාව එ.ජා.ප. මහලේකම් තිස්ස අත්තනායක මහතා විසින් මේවන විටත් සකස් කර ඇති බවයි. එසේම ඊයේ පැවැති 107 වැනි ජේ.ආර්. ජයවර්ධන ජනපතිගේ ජන්ම දින සැමරුමට පක්ෂයේ නායකයින් නොසිටි බවද එම අවස්ථාවට කතානායකවරයා පැමිණි බවද ඉන් පෙනී යන්නේ පක්ෂයේ නායකයෙකු සිහිකරන උත්සවයකට පවා එ.ජා.පයේ වත්මන් නායකයින් නොමැති වීම යැයි ඔහු පෙන්වාදුන්නේය. මධ්‍යම හා වයඹ විපක්ෂයේ මැතිවරණ ප්‍රචාරක ව්‍යාපාරය දුර්වල බවත් මේ නිසා එම පළාත්වල ජනතාව සන්ධානය වටා ඒකරාශි වෙමින් සිටින බවද ඔහු පැවසීය. ජාත්‍යන්තර ප්‍රජාවට පණිවිඩයක් ලබාදීමටත් රජයත් සමග මෙරට ජනතාව සිටින බව පෙන්වීමටත් හැකි පමණ ඡන්දය ප්‍රකාශ කරන ලෙසද ප්‍රධාන අමාත්‍යවරයා ඉල්ලා සිටියේය. 1991න් පසු උතුරු පළාතේ මැතිවරණයක් පැවැත්වීමට ජනාධිපති මහින්ද රාජපක්ෂ මහතාගේ පාලනය යටතේ හැකිවීම ආණ්ඩුව ලැබූ විශාල ජයග්‍රහණයක් බවද ඔහු පැවසීය. මාධ්‍ය හමුව ඇමතු ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා කියා සිටියේ දෙමළ සන්ධානය යළිත් වරක් ප්‍රභාකරන් කෙනෙකු නිර්මාණය කිරීමට තැත් කරන බවයි. බෙදුම්වාදය හා ජාතිවාදය ඇති කිරීමට එම පක්ෂය තැත් කරන බවත් සන්ධානයට ඡන්දය දීමට නොහැකි නම් ජාතික සමගිය ඇති කළ වෙනත් ඕනෑම පක්ෂයකට ඡන්දය දෙන ලෙස ද ඔහු ඉල්ලීමක් කළේය.", "URL": "https://sinhala.adaderana.lk/news.php?nid=37499", "Category": null, "Parent URL": null}