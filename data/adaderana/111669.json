{"Source": "Adaderana", "Timestamp": "June 10, 2019 11:26 am", "Headline": "තිදරු මවක් මුළුතැන්ගේ තුළ පිළිස්සී මරුට-දර්ශන සහිතයි", "News Content": "බදුල්ල පිංඅරාව, ජලනල මාවත හන්දියේ නිවසක අද(10) උදේ 9.00 ට පමණ සිදුවූ ගිනි ගැනීමකින් එම නිවසේ සිටි කාන්තාවක් මුළුතැන්ගෙය තුළ දී පිළිස්සී මිය ගොස් ඇතැයි බදුල්ල පොලීසිය පවසයි. මෙසේ මරණයට පත්ව ඇත්තේ ධම්මිකා රත්නායක නමැති (45) හැවිරිදි තිදරු මවකි. ඇගේ සැමියා විදේශ රට රැකියාවක නියුතු අයෙක් වන අතර, අද උදෑසන මෙම සිදුවීම සිදුවන අවස්ථාවේ දී පුතුන් දෙදෙනා පාසැල් ගොස් සිටි බවත් වැඩිමහල් දියණිය රැකියාවට ගොස් තිබු බවත් සිදුවීම වන අවස්ථාවේ මරණකාරිය පමණක් නිවසේ සිටි බවත් අනාවරණය වී තිබේ. ගින්න සමඟ ශබ්දයක් ඇසුන බව අසල්වැසියන් පවසන අතර, මෙය පිපිරීමකින් සිදුවූවක් නොවන බව විමර්ශනවලදි අනාවරණය වූ බව පොලීසිය සඳහන් කරයි. මරණයට හේතුව සොයා ඌව දිසාව භාර නියෝජ්‍ය පොලිස් පති ජගත් පළිහක්කාර , පොලිස් අධිකාරි වසන්ත කන්දෙවත්ත සහකාර පොලිස් අධිකාරි ප්‍රදීප් විරසේකර යන මහත්වරුන්ගේ උපදෙස් මත බදුල්ල මූලස්ථාන ප්‍රධාන පොලිස් පරීක්ෂකවරයා පරීක්ෂණ සිදු කරයි.", "URL": "https://sinhala.adaderana.lk/news.php?nid=111669", "Category": null, "Parent URL": null}