{"Source": "Adaderana", "Timestamp": "June 15, 2013 07:23 pm", "Headline": "69 වැනි බ්‍රැඩ්බි පලිහ මහනුවර ත්‍රිත්ව විද්‍යාලයටයි", "News Content": "69 වැනි බ්‍රැඩ්බි රග්බි පලිහ තරගාවලිය ජය ගැනීමට අද (15) මහනුවර ත්‍රිත්ව විද්‍යාල කණ්ඩායම සමත් විය. සෑම වසරකම කොළඹදී සහ මහනුවරදී අදියර දෙකකින් සමන්විත පැවැත්වෙන මෙම තරගාවලියේ අදියර දෙකේදීම වැඩිම ලකුණු ලබා ගන්නා විදුහලට බ්‍රැඩ්බි පලිහ හිමිවේ. ඒ අනුව මෙම තරගාවලියේ පළමු අදියරේ ජය හිමිකර ගැනීමට ත්‍රිත්ව විද්‍යාල කණ්ඩායම පසුගිය (01) වැනිදා සමත් විණ. ඒ කොළඹ රාජකීය විද්‍යාල කණ්ඩායම ලකුණු 37ට 25ක් ලෙස පරාජයට පත්කරමිනි. කෙසේ වෙතත් අද පැවැති දෙවන අදියර ලකුණු 13ට 9ක් ලෙස ජය ගැනීමට රාජකීය විද්‍යාල කණ්ඩායම සමත් විය. එසේ වුවද බැඩ්බ් පලිහ තරගාවලියේ සමස්ත ශූරතාවය හිමිවන්නේ පළමු හා දෙවන අදියරේදී එක් එක් කණ්ඩායම් ලබාගත් ලකුණු සංඛ්‍යාව එකතු කර වැඩිම ලකුණු ලබා ගත් කණ්ඩායමටය. ඒ අනුව මහනුවර ත්‍රිත්ව විද්‍යාල කණ්ඩායම අදියර දෙකේදී ලබා ගත් ලකුණු සංඛ්‍යාව 46ක් වන අතර කොළඹ රාජකීය විද්‍යාල කණ්ඩායම ලබාගත් ලකුණු සංඛ්‍යාව 38කි.", "URL": "https://sinhala.adaderana.lk/news.php?nid=34947", "Category": null, "Parent URL": null}