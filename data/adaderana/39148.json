{"Source": "Adaderana", "Timestamp": "November 27, 2013 05:11 pm", "Headline": "ගුරුවරිය දණගැස්වීමට එරෙහි නඩුව යළි කල්යයි", "News Content": "නවගත්තේගම ප්‍රදේශයේ පාසලක ගුරුවරියක දණ ගැස්වීමේ සිද්ධිය සම්බන්ධයෙන් වයඹ පළාත් සභා හිටපු මන්ත්‍රීවරයාට එරෙහි නඩුව ලබන ජනවාරි මස 23 වැනිදා දක්වා කල් දැමීමට පුත්තලම මහාධිකරණය නියෝග කර තිබේ. අදාළ නඩුව අද(27) විභාගයට ගත් අවස්ථාවේ මහාධිකරණ විනිසුරු කේ.ප්‍රියන්ත මහතා විසින් මෙම නියෝගය ලබා දී ඇති බව සඳහන් වෙයි. පසුගිය ජුලි මස 04 වන දින නවගත්තේගම ප්‍රදේශයේ පාසලක ගුරුවරියක් දණ ගැස්වීමේ සිද්ධියට අදාළව වයඹ පලාත් සභා එක්සත් ජනතා නිදහස් සන්ධාන හිටපු මන්ත්‍රී ආනන්ද සරත් කුමාර මහතාට චෝදනා එල්ලවී තිබුණි. ඒ සම්බන්ධයෙන් මන්ත්‍රීවරයාට එරෙහිව නීතිපතිවරයා විසින් නඩු පවරා ඇති අතර අදාළ නඩුව පසුගිය 25 වැනිදා සිට පුත්තලම මහාධිකරණයේ දී විභාගයට ගැණුනි. ඒ අනුව අද(27) නඩුව විභාගයට ගත් අවස්ථාවේ දී විත්තිකරු වෙනුවෙන් පෙනී සිටි නීතිඥවරුන් අධිකරණයෙන් ඉල්ලා සිටියේ ඔහුගේ ඇප කොන්දේසි ලිහිල් කරන ලෙසයි. දෙවන වරට ඇප මත නිදහස් කිරීමෙන් අනතුරුව හිටපු මන්ත්‍රී ආනන්ද සරත් කුමාර මහතා ඇප කොන්දේසි කඩවන ආකාරයෙන් කටයුතු කර නොමැති බව නීතීඥවරුන් සඳහන් කළේය. කරුණු සැලකිල්ලට ගත් මහාධිකරණ විනිසුරුවරයා, විත්තිකරුගේ ඇප කොන්දේසි ලිහිල් කරමින් සෑම මාසයකම අවසන් ඉරු දිනයේ පමණක් නවගත්තේගම පොලිසිය හමුවේ පෙනීසිටින ලෙස නියම කර තිබුණි.", "URL": "https://sinhala.adaderana.lk/news.php?nid=39148", "Category": null, "Parent URL": null}