{"Source": "Adaderana", "Timestamp": "February 4, 2011 01:00 pm", "Headline": "දිස්ත්‍රික් 13 ක ජල ගැලීමෙන් ලක්ෂ දෙකක් පීඩාවට පත්වෙයි", "News Content": "දිවයිනේ දිස්ත්‍රික් 13 ට බලපා තිබෙන ජලගැලීම් තත්ත්වය හේතුවෙන් ලක්ෂ දෙකකට ආසන්න පිරිසක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. අවතැන්ව සිටින ජනතාව වෙනුවෙන් සහන සේවා කඳවුරු 322 ක් මේ වන විටත් ක්‍රියාත්මක බව එම මධ්‍යස්ථානය පෙන්වාදෙයි. දින කිහිපයක සිට ඇදහැලෙන අධික වැසි හේතුවෙන් උතු‍රු මැද පළාතට වැඩිම බලපෑමක් එල්ල වී ඇත. අනුරාධපුර සහ පොළොන්නරුව යන දිස්ත්‍රික්කවල ප්‍රදේශ රැසක් ජලගැලීම්වලට ලක්ව ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. පොළොන්නරුව මැදිරිගිරිය නගරය සම්පූර්ණයෙන්ම ජලයෙන් යටවීමෙන් පුද්ගලයින් දස දහසක් පමණ විපතට පත්ව ඇති බව පොළොන්නරුව දිස්ත්‍රික් ලේකම් නිමල් අබේසිරි මහතා පවසයි.", "URL": "https://sinhala.adaderana.lk/news.php?nid=13980", "Category": null, "Parent URL": null}