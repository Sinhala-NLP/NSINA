{"Source": "Adaderana", "Timestamp": "October 3, 2011 03:09 pm", "Headline": "අනුරුද්ධ පාදෙණියගේ පුද්ගලික ලිපි ගොණුව යළි ලැබෙයි ", "News Content": "රජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙණිය මහතාගේ පෞද්ගලික ලිපිගොනුව යළි රෝහල වෙත ලැබුණු බව එම සංගමය පවසයි. සංගමයේ උපලේකම් වෛද්‍ය සංකල්ප මාරසිංහ මහතා කියා සිටියේ ඒ අනුව හෙට දිනයේ පැවැත්වීමට නියමිතව තිබූ වෘත්තීය ක්‍රියාමාර්ගය අත්හැරීමට තීරණය කළ බවයි. එසේම වෛද්‍ය අනුරුද්ධ පාදෙණිය මහතාට එරෙහිව එල්ල වී ඇති චෝදනා සම්බන්ධ පරීක්ෂණ කටයුතු අවසන් වී ඇති බව ද වෛද්‍ය සංකල්ප මාරසිංහ මහතා සඳහන් කළේය. විධිමත් ක්‍රියාපටිපාටියෙන් බැහැරව පසු ගිය දිනෙක අල්ලස් හො‍් දූෂණ වංචා විමර්ශන කොමිෂන් සභාවේ නිලධාරීන් විසින් විශේෂඥ වෛද්‍ය අනුරුද්ධ පාදෙණිය මහතා‍ගේ පුද්ගලික ලිපි ගොණුව රැගෙන ගිය බවත්,එය අද(03)දිනට ප්‍රථම යළි ලබානොදුනහොත් වැඩ වර්ජනයක් දියත් කරන බවටත් රජයේ වෛද්‍ය නිලධාරීන්ගේ සංගමය නිවේදනය කර තිබිණි. කෙසේ වුවද වෘත්තීය ක්‍රියාමාර්ගයකට යොමු වීම වළක්වමින් කොළඹ දිසා අධිකරණය අද පෙරවරුවේ රජයේ වෛද්‍ය නිලධාරීන්ගේ සංගමයට එරෙහිව වාරණ නියෝගයක් නිකුත් කරන ලදී.", "URL": "https://sinhala.adaderana.lk/news.php?nid=19117", "Category": null, "Parent URL": null}