{"Source": "Adaderana", "Timestamp": "October 19, 2011 04:16 pm", "Headline": "ද්‍රවිඩ මන්ත්‍රීවරුන්ගේ උපවාසය අනුමත කළ නොහැකියි - ඉඩම් ඇමති කියයි", "News Content": "උතුරු නැගෙනහිර ඉඩම් ගැටලු පවතින බවට ප්‍රකාශ කරමින් ද්‍රවිඩ මන්ත්‍රීවරුන් පිරිසක් පසුගියදා සිදුකරන ලද උපවාසය කිසිසේත් අනුමත කළ නොහැකි බව ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන් මහතා පවසයි. වසර 30 ක කාලයක් යුද්ධයෙන් බැට කෑ උතුරු නැගෙනහිර ‍‍ජනතාවගේ ඉඩම් ගැටලු කඩිනමින් විසඳීම සඳහා රජය වැඩසටහන් ක්‍රියාත්මක කර ඇති බව ඔහු සඳහන් කළේය. උතුරු නැගෙනහිර ජනතාව අපහසුතාවයට පත්වන ආකාරයෙන් එම ඉඩම් ගැටලු විසඳීමට රජය කිසිසේත් කටයුතු කර නැති බවත් ද්‍රවිඩ මන්ත්‍රීවරුන් කරුණු හරිහැටි නොදැන මෙසේ විරෝධතා දැක්වීම අනුමත කළ නොහැකි බවත් ජනක බණ්ඩාර තෙන්නකෝන් අමාත්‍යවරයා කියා සිටියේය. ඔහු මේ බව කියා සිටියේ ඉඩම් හා ඉඩම් සංවර්ධන අමාත්‍යාංශයේ පැවති මාධ්‍ය හමුවකට සහභාගීවෙමිනි.", "URL": "https://sinhala.adaderana.lk/news.php?nid=19454", "Category": null, "Parent URL": null}