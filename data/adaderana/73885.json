{"Source": "Adaderana", "Timestamp": "June 4, 2017 10:00 am", "Headline": "අනතුරු 2යි-මරණ 2යි", "News Content": "තඹලගමුව - කින්නියා මාර්ගයේ කෝවිල්අඩි පාළම අසල ප්‍රදේශයේ දී සිදුවු රිය අනතුරකින් තරුණයෙකු මියගොස් තිබේ.ලොරි රථයක් සහ යතුරුපැදියක් ‍එකිනෙක ගැටීමෙන් මෙම අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබු යතුරුපැදිකරු සහ පසුපැදිකරු කෝවිල්අඩි රෝහලට ඇතුළත් කිරීමේ දී පැදිකරු මියගොස් තිබේ.මියගොස් ඇත්තේ තඹලගමුව ප්‍රදේශයේ පදිංචිව සිටි 18 හැවිරිදි තරුණයෙකි.අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර තඹලගමුව පොලීසිය වැඩිදුර විමර්ශන සිදුකරයි.මේ අතර ගෝනගංආර, 18 කණුව ප්‍රදේශයේදී සිදුවූ රිය අනතුරකින් තරුණයෙකු මියගොස් තිබේ.ගෝනගංආර දෙස සිට කතරගම මාර්ගයේ අක්කරේපත්තුව දෙසට ධාවනය වූ ලොරි රථයක් මාර්ගයෙන් ඉවතට පෙරළී විදුලි රැහැන් කණුවක සහ ගසක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් ලොරි රථයේ රියදුරු, ඉදිරි අසුනේ සිටි පුද්ගලයෙකු සහ පිටුපස ගමන් ගත් තවත් පුද්ගලයෙකු තුවාල ලබා බුත්තල රෝහලට ඇතුළත් කිරීමේදී එක් අයෙකු මියගොස් තිබේ.මියගොස් ඇත්තේ ලොරි රථයේ ඉදිරිපස අසුනේ ගමන් ගත් අම්බලන්තොට දියවරගම්මානය ප්‍රදේශයේ පදිංචිව සිටි 25 හැවිරිදි තරුණයෙකි.රියදුරුට නින්දයාම හේතුවෙන් මෙම අනතුර සිදුව ඇති බවට අනාවරණය වී ඇති අතර ගෝනගංආර පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=73885", "Category": null, "Parent URL": null}