{"Source": "Adaderana", "Timestamp": "March 16, 2011 01:44 pm", "Headline": " මැ.කො ගේ බලතල සීමාවෙලා-නුවරඑළියේ ඡන්ද පත්‍රිකා එකතු කරලා", "News Content": "තමන්ගේ බලතල සීමා වී ඇති බව මැතිවරණ කොමසාරිස්වරයා සඳහන් කරන බව එ.ජා.ප නියෝජ්‍ය නායක කරූ ජයසූරිය මහතා පවසයි. එය එසේ වුවද මැතිවරණ කොමසාරිස් ධූරය අපක්ෂපාතී ධූරයක් වන බැවින් මැතිවරණයේදී ජනතාවට සත්‍යය ප්‍රකාශ කළ යුතු බව ජයසූරිය මහතා කියා සිටියේ අද(16)කොළඹ පැවති මාධ්‍ය හමුවකට සහභාගී වෙමිනි. ආණ්ඩු පක්ෂයෙන් වුවද විපක්ෂයෙන් වුවද මැතිවරණ වැරදි සිදුකරන්නේනම් එය ප්‍රසිද්ධියේ ප්‍රකාශ කළ යුතු බව ඔහු සඳහන් කරයි. විශේෂයෙන්ම රාජ්‍ය මාධ්‍ය ආදිය යොදාගෙන කරනු ලබන අයථා ප්‍රචාරණයන් සම්බන්ධයෙන් ,මැතිවරණ ප්‍රචණ්ඩ ක්‍රියාවන් සම්බන්ධයෙන් නිසි කරුණු පැහැදිලි කිරීමක් කරනු ලැබුවහොත් ජනතාව නොමග නොයනු ඇති බව හෙ‍තෙම පෙන්වා දුන්නේය. මෙම මාධ්‍ය හමුවට එ.ජා.ප මහ ලේකම් තිස්ස අත්තනායක මහතාද සහභාගී විය. අභූත පැමිණිලි කරමින් අපේක්ෂකයින් අත්අඩංගුවට ගැනීමේ ප්‍රවණතාවක් දක්නට ලැබෙන බව එ.ජා.ප මහ ලේකම් තිස්ස අත්තනායක මහතා පවසයි. අසත්‍ය කරුණු පදනම් කරගෙන කෙනෙකුට පැමිණිලි ඉදිරිපත් කළ හැකි බැවින් එකී පැමිණිල්ලක් ඉදිරිපත් කළ පමණින් අපේක්ෂකයින් අත්අඩංගුවට නොගෙන ඒ පිළිබඳ සොයා බලා වගකීමකින් යුතුව කටයුතු කළ යුතු බවද හෙතෙම කියා සිටියි. එසේ නොමැතිව දේශපාලන වුවමනාවන් වෙනුවෙන් පමණක් කටයුතු කළ හොත් අහිමිවනු ඇත්තේ සමස්ත රටේ ම ජනතාවගේ අයිතිවාසිකම් බව ද ඔහු සඳහන් කළේය. නුවරඑළිය ප්‍රාදේශීය සභා ඡන්ද බල ප්‍රදේශයේ ඡන්ද පත්‍රිකා එකතු කිරීමේ ව්‍යාපෘතියක් ක්‍රියාත්මක වන බවත්,ඒ බව නුවරඑළිය දිසා සහකාර මැතිවරණ කොමසාරිස්වරයාද පිළිගෙන ඇති බවත් මහ ලේකම්වරයා අවධාරණය කළේය. මෙම ඡන්ද පත්‍රිකා පැහැරගැනීමේ ව්‍යාපෘතිය පිටුපස රජයේ ප්‍රබල කැබිනට් අමාත්‍යවරයෙකු සිටින බව ද ඔහු කියා සිටියේය.", "URL": "https://sinhala.adaderana.lk/news.php?nid=14878", "Category": null, "Parent URL": null}