{"Source": "Adaderana", "Timestamp": "August 24, 2018 03:10 pm", "Headline": "කසළ තේ තොගයක් විකුණපු අයෙක් මාට්ටු වෙයි", "News Content": "මිනිස් පරිභෝජනයට නුසුදුසු කසළ තේ කුඩු අලෙවිකරමින් සිටි කොටගල නගරයේ වෙළෙඳ සැල් හිමිකරුවෙකු තලවකැලේ පොලිස් විශේෂ කාර්ය බලකා කඳවුරේ නිලධාරීන් විසින් අද (24) අත්අඩංගුවට ගෙන තිබේ. එම වෙළෙඳ සැලේ රහසිගතව සඟවා තිබු විවිධ ප්‍රමාණයෙන් යුතු බෑග් තුළ අසුරා තිබුණු කසළ තේ කුඩු කිලෝ 150 ක් ද පොලිස් විශේෂ කාර්ය බලකා නිලධාරීන් විසින් සොයා ගෙන ඇති බව අද දෙරණ වාර්තාකරු පවසයි. මිනිස් පරිභෝජනයට නුසුදුසු කසළ තේ කුඩු වෙනත් තේ කුඩුවලට කවලම් කොට මෙම ව්‍යාපාරිකයා විසින් කලක පටන් මෙම ජාවරමේ නිරතව ඇති බවට තොරතුරු හෙළිව ඇති බව පොලිස් විශේෂ කාර්ය බලකා නිලධාරීන් සඳහන් කළේය. අත්අඩංගුවට ගන්නා ලද සැකකරු හා කසළ තේ කුඩු තොඟය නීතිමය කටයුතු සිදු කිරීම සඳහා දිඹුල- පතන පොලීසියට බාර දීමට තලවකැලේ පොලිස් විශේෂ කාර්ය බලකා කඳවුරේ නිලධාරීන් විසින් පියවර ගෙන තිබිණි. ඡායාරූප - චන්දන ජයවීර", "URL": "https://sinhala.adaderana.lk/news.php?nid=94957", "Category": null, "Parent URL": null}