{"Source": "Adaderana", "Timestamp": "September 2, 2010 03:07 pm", "Headline": "සංවර්ධන වැඩ නිම කිරීමට අයවැයෙන් වැඩි අවධානයක්", "News Content": "දිවයින පුරා ක‍්‍රියාත්මක වන සංවර්ධන ව්‍යාපෘති අවසන් වන ආකාරයෙන් 2011 වසර සඳහා අයවැය ඇස්තමේන්තු ඉදිරිපත් කරන ලෙස ජනාධිපති මහින්ද රාජපක්ෂ මහතා සියලු අමාත්‍යාංශ වෙත උපදෙස් ලබා දි තිබේ. ඒ පිළිබඳව ජනාධිපතිවරයා විසින් සියලූ අමාත්‍යවරුන් ද දැනුවත් කර ඇති බව රජයේ ප‍්‍රවෘත්ති දෙපාර්තමේන්තුව පවසයි. සාම්ප්‍රදායික අයවැය සකස් කිරීමේ හා ක්‍රියාත්මක කිරීමේ රාමුවෙන් මිදී 2011 වසර සඳහා තම යෝජනා ඉදිරිපත් කළ යුතු බව ජනාධිපතිවරයා සඳහන් කර තිබේ. ආර්ථික යටිතල පහසුකම් හා කෘෂිකර්මාන්ත ක්‍ෂේත්‍රයේ සංවර්ධනය ඇතුළු සියලු ව්‍යාපෘති අවසන් කිරීමට හැකි වන සේ 2011 වර්ෂය සඳහා ප්‍රතිපාදන වෙන්කිරීමේදී වි‍ශේෂ අවධානය යොමුකරන ලෙස ද ජනාධිපතිවරයා මහා භාණ්ඩාගාරය වෙත උපදෙස් දී ඇති බව සඳහන්ය.", "URL": "https://sinhala.adaderana.lk/news.php?nid=10594", "Category": null, "Parent URL": null}