{"Source": "Adaderana", "Timestamp": "February 23, 2011 05:33 pm", "Headline": "ඉන්දීය අත්අඩංගුවේ සිටි ශ්‍රී ලාංකික ධීවරයින් 16 ක් නිදහස් ", "News Content": "ඉන්දීය අත්අඩංගුවේ පසුවූ ශ්‍රී ලාංකික ධීවරයින් 16 දෙනෙකු අද යළි ශ්‍රී ලංකාවට එවීමට ඉන්දිය රජය විසින් කටයුතු කර ඇති බව නාවික හමුදා මාධ්‍ය සම්බන්ධීකාරක කමාන්ඩර් කෝසල වර්ණකුලසූරිය මහතා පවසයි. අද ප.ව.3.30 ට පමණ මන්නාරමට තරමක් දකුණෙන් පිහිටි දෙරට මුහුදු සීමාවේදී මෙම ධීවරයින් පිරිස ශ්‍රී ලංකා නාවික හමුදාවට බාර දුන් බව නාවික හමුදා මාධ්‍ය සම්බන්ධීකාරක කමාන්ඩර් කෝසල වර්ණකුලසූරිය මහතා අද දෙරණට කියා සිටියේය. මෙම ශ්‍රී ලාංකික ධීවරයින් පිරිස සමග බහුදින යාත්‍රා 3 ක් ද නාවික හමුදාවට බාරදුන් බව හෙ‍තෙම සඳහන් කළේය. මෙම ධීවර පිරිස ගාල්ල,මාතර ආදී දකුණු දිග ප්‍රදේශ වලින් පසුගිය නොවැම්බර් මාසයේදී පමණ මුහුදු ගොස් ඉන්දීය අත්අඩංගුවට පත්වූවන් බව සඳහන් වේ.", "URL": "https://sinhala.adaderana.lk/news.php?nid=14429", "Category": null, "Parent URL": null}