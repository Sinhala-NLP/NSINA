{"Source": "Adaderana", "Timestamp": "April 26, 2016 08:58 pm", "Headline": " ගොවිජන සම්මේලන පෙත්සම ප්‍රතික්ෂේප වෙයි  ", "News Content": "වී සඳහා ස්ථාවර මිලක් නියම කරන ලෙස රජයට නියෝගයක් පනවන මෙන් ඉල්ලා සමස්ත ලංකා ගොවිජන සම්මේලනය මගින් ඉදිරිපත් කළ පෙත්සම ප්‍රතික්ෂේප කිරීමට අභියාචනාධිකරණය තීරණය කර තිබේ. අදාළ පෙත්සම අද(26) අභියාචනාධිකරණය හමුවේ සළකා බැලුණි. එහිදී අභියාචනාධිකරණය සඳහන් කර සිටියේ අදාළ පෙත්සම ඉදිරියට විභාග කිරීමට තරම් සාධාරණ පදනමක් නොමැති බවයි.ඒ අනුව පෙත්සම විභාගයට නොගෙනම ප්‍රතික්ෂේප කරන බව අධිකරණය සඳහන් කළේය. පෙත්සම්කාර ගොවි සම්මේලනය අධිකරණය හමුවේ කියා සිටියේ වී සඳහා ස්ථාවර මිලක් නියම කිරීමට වී අලෙවි මණ්ඩල පනත යටතේ බලය පවතින බවයි. එහෙත් එම ක්‍රියාව වී අලෙවි මණ්ඩලය පැහැර හරිමින් සිටින බව ද පෙත්සම්කරුවන් සඳහන් කරයි.එම නිසා වී සඳහා ස්ථාවර මිලක් නියම කරන මෙන් වී අලෙවි මණ්ඩලයට නියමක් පනවන මෙන් ද පෙත්සම්කරුවන් අභියාචනාධිකරණයෙන් ඉල්ලා තිබුණි.", "URL": "https://sinhala.adaderana.lk/news.php?nid=59537", "Category": null, "Parent URL": null}