{"Source": "Adaderana", "Timestamp": "March 12, 2010 02:19 pm", "Headline": "ඉන්දීය ප්‍රිමියර් ලීග් අද ඇරඹේ", "News Content": "පන්දුවාර 20/20 ඉන්දීය ප්‍රිමියර් ලීග් ක්‍රිකට් ‍තරගාවලිය ඉන්දියාවේ දී අද පස්වරුවේ ආරම්භ වේ. 2008 වසරේ දී ආරම්භ වූ මෙම තරගාවලිය මෙවර පැවැත්වෙන්නේ තුන්වන වරටය. අද පස්වරුවේ උත්කර්ශවත්ව ආරම්භ වන මෙම තරගාවලියේ පළමු තරගය ඩෙකෑන් චාර්ජර්ස් සහ කොල්කටා නයිට්රයිඩර්ස් කණ්ඩායම් අතර පැවැත්වේ. දින 45 ක් පුරා පැවැත්වෙන මෙවර තරගාවලියට තරග 60 ක් ඇතුළත්ව ඇති අතර සියලු තරග දිවා රාත්‍රී තරග ලෙසින් පැවැත්වීමට නියමිතය. ලෝකයේ ක්‍රිකට් ක්‍රීඩා කරන රටවල් රැසක ක්‍රීඩකයින් මෙම තරගාවලියට විවිධ කණ්ඩායම් නියෝජනය කරමින් සහභාගී වීම විශේෂත්වයකි. ශ්‍රී ලංකාවේ මුත්තයියා මුරලිදරන්, තිසර පෙරේරා සහ තිලාන් තුෂාර මෙවර චෙන්නයි සුපර් කිංග්ස් කණ්ඩායම වෙනුවෙන් ක්‍රීඩා කරයි. ඩෙකෑන් චාර්ජර්ස් කණ්ඩායම වෙනුවෙන් චමින්ද වාස් තරග වැදීමට නියමිතය. කුමාර් සංගක්කාර සහ මහේල ජයවර්ධන තරග වදින්නේ කිංග්ස් ඉ‍ලවන් පන්ජාබ් කණ්ඩායම වෙනුවෙනි. දිල්ලි ඩෙයාඩෙවිල්ස් කණ්ඩායම වෙනුවෙන් ටී.එම්.ඩිල්ෂාන් සහ ෆර්වේස් මහරුෆ් තරග වදිනු ඇත. ඊට අමතරව ඇන්ජලෝ මැතිව්ස්, අජන්ත මෙන්ඩිස්, සනත් ජයසූරිය, දිල්හාර ප්‍රනාන්ද සහ ලසිත් මාලිංග ද මෙම තරගාවලියට සහභාගී වී සිටියි.", "URL": "https://sinhala.adaderana.lk/news.php?nid=7225", "Category": null, "Parent URL": null}