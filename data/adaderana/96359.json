{"Source": "Adaderana", "Timestamp": "September 19, 2018 06:50 pm", "Headline": "රජරටයි උතුරයි නියඟයෙන් බැට කයි", "News Content": "දිවයිනේ දිස්ත්‍රික්ක 18කට බලපා ඇති වියළි කාලගුණික තත්ත්වය හේතුවෙන් මේ වනවිට පුද්ගලයින් නව ලක්ෂ විසි හතර දහස් නවසිය හතරක් දෙනෙක් පීඩාවට පත්ව සිටියි. අද (19) පැවති මාධ්‍ය හමුවකදී විෂය භාර අමාත්‍ය දුමින්ද දිසානායක මහතා පැවසුවේ නියඟයෙන් පීඩා විඳින ජනතාව වෙනුවෙන් හෙට සිට සහනාධාර ලබාදීම ආරම්භ කරන බවයි. දින ගණනාවක සිට පවතින වියළි කාලගුණික තත්ත්වය හේතුවෙන් යාපනය ,පුත්තලම ,අනුරාධපුරය , පොළොන්නරුව ,අම්පාර , ඇතුළු දිස්ත්‍රික්ක 18කට බලපෑම් එල්ල වී තිබේ. පවුල් දෙලක්ෂ හැට එක් දහස් එකසිය හැත්තෑ හතකට අයත් පුද්ගලයින් නව ලක්ෂ විසි හතර දහස් නවසිය හතර දෙනෙක් පීඩාවට පත්ව ඇති අතර වැඩි බලපෑමක් එල්ල වී ඇත්තේ යාපනය සහ අනුරාධපුර දිස්ත්‍රික්කවලට බව වාර්තා වේ. අනුරාධපුර දිස්ත්‍රිකයේ මහවිලච්චිය,රඹෑව,පළුගස්වැව,නොච්චියාගම,මිහින්තලේ,තඹුත්තේගම,තලාව,තිරප්පනේ,නාච්චදූව ඇතුළු ප්‍රදේශ රැසකට නියඟයෙන් දැඩි බලපෑමක් එල්ල වී ඇත. මාස ගණනාවක සිට වර්ෂාව නොලැබීම හේතුවෙන් ප්‍රදේශයේ මහවැව් සියල්ලෙහිම ජල මට්ටම පහත බැස ඇති අතර බසවක්කුලම වැවෙහි ජලය සිඳි ඉරිතැලී ඇති අයුරුයි දක්නට ලැබේ. බසවක්කුලම වැව මෙලෙස හිඳී යාමෙන් බැතිමතුන්ද මහත් පීඩාවකට පත්ව සිටින බව වාර්තා වේ.", "URL": "https://sinhala.adaderana.lk/news.php?nid=96359", "Category": null, "Parent URL": null}