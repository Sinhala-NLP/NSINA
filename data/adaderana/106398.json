{"Source": "Adaderana", "Timestamp": "March 20, 2019 10:40 am", "Headline": "ටෙහෙරාන් අගනුවරදී ගුවන් යානයක් ගිනි ගනී", "News Content": "ගුවන් යානාවක් ගොඩබැස්වීමේදී සිදුවූ දෝෂයකින් අනතුරුව අදාළ යානාව ගිනිගැනීමේ පුවතක් ඉරානයේ ටෙහෙරාන් අගනුවරින් වාර්තා වෙයි. කෙසේ නමුත් අනතුරින් යානාවේ ගමන්ගත් මගීන් හෝ කාර්ය මණ්ඩලයේ පිරිසට කිසිදු හානියක් සිදුවී නැත. මෙසේ අනතුරට ලක්ව ඇත්තේ ඉරාන ගුවන් සමාගමකට අයත් මධ්‍යම ප්‍රමාණයේ ෆොකර් ජෙට් යානාවකි. අනතුර සිදුවන අවස්ථාවේ එහි මගීන් 24දෙනෙක් සහ කාර්ය මණ්ඩල සාමාජිකයන් නව දෙනෙකු සිට ඇති බව වාර්තා වෙයි. පර්සියන් බොක්ක ආසන්නයේ පිහිටි කේෂාම් දිවයිනේ සිට පැමිණි යානාව ටෙහෙරාන්හි මෙහ්රාබාද් ගුවන්තොටුපොළ වෙත ගොඩබැස්වීමේදී මෙසේ අනතුරට පත්ව තිබුණි. ගොඩබැසීමේ ක්‍රියාවලියේදී යානාවේ තිරිංග නිසිපරිදි ක්‍රියාත්මක නොවීම අනතුරට හේතුව ලෙසින් හඳුනාගෙන ඇත. අනතුරත් සමඟ යානාවේ පිටුපස කොටස ගිනිගෙන ඇති නමුත් හානියකින් තොරව යානාවේ සිටි මගීන් මුදාගැනීමට ගුවන්තොටුපොළ කාර්ය මණ්ඩලය සමත්ව ඇත. ගුවන් නියමුවාගේ දක්ෂතාව හේතුවෙන් සිදුවන්නට ගිය විශාල අනතුරක් අවම වී ගිය බව සිද්ධිය ඇසින් දුටුවන් පවසා ඇත.", "URL": "https://sinhala.adaderana.lk/news.php?nid=106398", "Category": null, "Parent URL": null}