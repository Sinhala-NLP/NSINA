{"Source": "Adaderana", "Timestamp": "June 26, 2012 10:12 am", "Headline": "ඉන්දියාවේ කඳවුරක මෙරට සරණාගතයින් පිරිසක් උපවාසයේ", "News Content": "තමිල්නාඩුවේ චෙන්ගල්පෙට් විශේෂ කඳවුරෙහි රඳවා සිටින ශ්‍රී ලාංකික සරණාගතයින් පිරිසක් 12 වන දිනටත් උපවාසයේ නිරතව සිටින බව ඉන්දීය මාධ්‍ය වාර්තා කරයි. ශ්‍රී ලාංකික සරණාගතයින් 10 දෙනෙකු ඔවුන් එම විශේෂ කඳවුරෙහි රඳවා තැබීමට එරෙහිව මෙම උපවාසය ආරම්භ කර තිබේ. එල්.ටී.ටී.ඊ සංවිධානයට සහයදක්වන්නන් සහ මිනිස් ජාවාරම් සම්බන්ධව චෝදනා එල්ලව ඇති පුද්ගලයින් මෙම පිරිස අතර වන බව ටයිම්ස් ඔෆ් ඉන්දියා පවසයි. මෙම සරණාගතයින් පිරිස අතරින් 08 දෙනෙකු පොලිසිය විසින් මීට දින කිහිපයකට පෙර චෙන්ගල්පෙට් රජයේ රෝහලට ඇතුළු කර ඇති අතර එහි සිට ද ඔවුන් සිය උපවාසය අඛණ්ඩව පවත්වාගෙන යන බව සඳහන්ය. මෙම වසර තුළ මෙම සරණාගතයින් පිරිස ආරම්භකර ඇති දෙවන උපවාසය මෙය වන අතර මීට පෙර අප්‍රේල් මාසයේ දී ඔවුන් මෙවැනි විරෝධතාවයක් පවත්වා තිබිණි‍. කෙසේවෙතත් රෝහලගතව සිටින සරණාගතයින්ගේ තත්ත්වය බරපතළ මට්ටමක පවතින බව වෛද්‍යවරුන් සඳහන් කර ඇති බව ද ටයිම්ස් ඔෆ් ඉන්දියා පවසයි. මෙම චෙන්ගල්පෙට් විශේෂ කඳවුරෙහි ශ්‍රී ලාංකික ද්‍රවිඩ ජාතික සරණාගතයින් 29 දෙනෙකු, නයිජීරියානු ජාතිකයින් දෙදෙනෙකු, දකුණු අප්‍රිකානු ජාතකයෙකු හා නෝර්වේජියානු ජාතිකයෙකු රඳවා සිටින බව සඳහන්ය. මෙම පිරිස අතර හිටපු එල්.ටී.ටී.ඊ සාමාජිකයින් තිදෙනෙකු වන බවත්, තවත් කිහිපදෙනෙකු ශ්‍රී ලංකාවේ වෙනත් සන්නද්ධ කණ්ඩායම්වල සාමාජිකයින් වන බවත් ජ්‍යොෂ්ඨ ඉන්දීය පොලිස් නිලධාරියෙකු සඳහන් කර තිබේ. නමුත් මෙම පිරිස චෙන්ගල්පෙට් විශේෂ කඳවුර තුළ රඳවා ඇත්තේ මෑතකාලීනව සිදුවූ අපරාධ සම්බන්ධව බව ද එම පොලිස් නිලධාරියා පෙන්වා දී ඇත. ඔවුන් සම්බන්ධව අනුගමනය ‍කළ යුතු ක්‍රියාපටිපාටියෙහි පවතින ප්‍රමාදය හා පොලිසිය විසින් සිදුකරන වද හිංසනයන් මෙසේ උපවාසයක් ආරම්භ කිරීමට හේතු ලෙස රෝහල්ගතව සිටින එක් සරණාගතයකු සඳහන් කර ඇති බව ටී. පරබරන් සඳහන් කර ඇති බව ටයිම්ස් ඔ‍ෆ් ඉන්දියා වාර්තා කරයි.", "URL": "https://sinhala.adaderana.lk/news.php?nid=25326", "Category": null, "Parent URL": null}