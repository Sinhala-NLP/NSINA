{"Source": "Adaderana", "Timestamp": "June 5, 2013 01:22 pm", "Headline": "ඡන්ද හිමි විශේෂ විධිවිධාන පනත් කෙටුම්පත ව්‍යවස්ථාවට එකඟයි", "News Content": "ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත ආණ්ඩුක්‍රම ව්‍යවස්ථාවට පටහැණි නොවන බව ශ්‍රේෂ්ඨාධිකරණය දැනුම්දී ඇතැයි කථානායකවරයා පවසයි. ඊට අදාළ ශ්‍රේෂ්ඨාධිකරණයේ තීන්දුව පාර්ලිමේන්තුවට දැනුම්දෙමින් කථානායකවරයා මේබව කියා සිටි වග අද දෙරණ වාර්තාකරු පවසයි. උතුරේ අභ්‍යන්තර වශයෙන් අවතැන් වූ පුද්ගලයින්ට ඔවුන් අවතැන්වීමට පෙර පදිංචිව සිටි ස්ථාන වල සිට ඡන්දය ප්‍රකාශ කිරීමට අදාළ පනත කෙටුම්පත් පනත ආණ්ඩු ක්‍රම ව්‍යවස්ථාවට අදාළ ද යන්න පිළිබද ශ්‍රේෂ්ඨාධිකරණය හමුවේ සලකා බලා තිබේ. අගවිනිසුරු මොහාන් පීරිස්, සත්‍යා හෙට්ටිගේ, රෝහිනී මාරසිංහ යන ත්‍රිපුද්ගල විනිසුරු මඩුල්ල හමුවේ එය සලකා බැලු බව මීට පෙරාතුව වාර්තා විය. එහි දී නීතිපතිවරයා වෙනුවෙන් පෙනීසිටි නියෝජ්‍ය සොලිස්ටර් ජනරාල් අර්ජුන ඔබේසේකර මහතා කියා සිටියේ අවතැන්වූවන්ට ග්‍රාම නිලධාරී සහතිකයක් සමඟ ඔවුන් පෙර පදිංචිව සිටි ස්ථානයට අදාළ ජන්ද දායක ලැයිස්තුවට ඇතුළත් විය හැකි බවයි. කිසියම් පුද්ගලයෙකු ස්ථාන 02 ක ලැයිස්තු 02කට ඡන්ද දායකයෙකු ලෙස ලියාපදිංචි වුවහොත් ඔහුට එරෙහිව නීතිමය ක්‍රියාමාර්ග ගත හැකි වන අයුරින් මෙම කෙටුම්පත සකස්වී ඇති බව නියෝජ්‍ය සොලිසිටර් ජනරාල්වරයා ශ්‍රේෂ්ඨාධිකරණය හමුවේ පවසා තිබිණි. මෙහි දී අධිකරණයට සහය දීම සඳහා ඉදිරිපත් වූ එම්.ඒ සුමන්දිරන් නීතීඥවරයා කියා සිටියේ මෙම පනත් කෙටුම්පත යහපත් වූවක් වන අතර එහි ඇතැම් කරුණු හේතුවෙන් එහි අරමුණු ඉටු නොවන බවයි. මෙම පනත් කෙටුම්පත පිළිබඳ ‍ශ්‍රේෂඨාධිකරණ තීරණය ජනාධිපතිවරයාට සහ කථානායකවරයාට යොමුකර තිබුණු අතර අද (5) දින පාර්ලිමේන්තුවේදී දැනුම්දෙනු ලැබුවේ එකී තීරණයයි. කෙසේ වෙතත් මේ පිළිබඳ නිවේදනයක් නිකුත් කරමින් කැෆේ සංවිධානය පවසා සිටින්නේ ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත ජනතා පරමාධිපත්‍ය තහවුරු කිරීමේ ඉදිරිගාමී පියවරක් බවයි. උතුරේ අවතැන්වූ පුද්ගලයින්ගේ ඡන්ද අයිතිය තහවුරු කිරීම සදහා ඉදිරිපත් කොට ඇති \"ඡන්දහිමියන් ලියාපදිංචි කිරීමේ විශේෂ විධිවිධාන පනත් කෙටුම්පත\"ජනතාවගේ සර්ව ජන ඡන්ද අයිතිය තහවුරු කිරීම සදහා ගත් ප‍්‍රශංසනීය උත්සායක් බව කැෆේ සංවිධාන වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=34658", "Category": null, "Parent URL": null}