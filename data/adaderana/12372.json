{"Source": "Adaderana", "Timestamp": "November 24, 2010 12:30 pm", "Headline": "පාරිසරික පනතෙන් මූලික නීතිය උල්ලංඝනය කරලා-මානව හිමිකම් කේන්ද්‍රය කියයි", "News Content": "පෝස්ටර් සහ අත්පත‍්‍රිකා බෙදා හැරීමට වැළැක්වීම සඳහා ජාතික පාරිසරික පනත යොදා ගැනීම අදහස් ප‍්‍රකාශ කිරීමේ නිදහස උල්ලංඝණය කිරීමක් බව මානව හිමිකම් කේන්ද්‍රය පවසයි. දේශපාලනික, ව්‍යාපාරික, සමාජීය සහ සංස්කෘතිය දැනුවත් කිරීම් සිදු කිරීමේ අරමුණ ඇතිව අත් පත‍්‍රිකා බෙදාහරිනු ලබන පුද්ගලයින් ජාතික පාරිසරික පනතේ විධිවිධාන යටතේ අත්අඩංගුවට ගැනීම ශ‍්‍රී ලංකා ආණ්ඩුක‍්‍රම ව්‍යවස්ථාව මගින් තහවුරු කොට ඇති අදහස් ප‍්‍රකාශ කිරීමේ නිදහස උල්ලංඝනය කිරීමක් බව ශ‍්‍රී ලංකා මානව හිමිකම් කේන්ද්‍රය විසින් නිකුත් කළ නිවේදනයක දැක්වේ. එහි මෙසේද සඳහන් වේ. 1980 අංක 47 දරණ ජාතික පාරිසරික පනතේ පෝස්ටර් ඇළවීම හෝ අත්පත‍්‍රිකා බෙදා හැරීම වළක්වන ප‍්‍රතිපාදන කිසිවක් අඩංගු නොවේ. 1988 සහ 2000 වසරේ දී මෙම පනතට සිදු කළ සංශෝධන මගින් ද අත්පත‍්‍රිකා බෙදා හැරීම තහනම් කොට නැත. එවැනි තත්ත්වයක් යටතේ පාරිසරික පනතේ විධි විධාන යොදා ගනිමින් අත් පත‍්‍රිකා බෙදා හැරීම වැළැක්වීමට කටුනායක පොලීසිය කටයුතු කර ඇත. මෙවැනිම උත්සාහයක් වෙන්නප්පුව පොලීසිය මගින් ද දරා ඇත. පරිසර පනතේ විධිවිධාන යොදා ගනිමින් අත් පත‍්‍රිකා බෙදාහැරීම වැළැක්වීමට කටයුතු කිරීම ශ‍්‍රී ලංකාවේ ආණ්ඩුක‍්‍රම ව්‍යවස්ථාවේ 14.1 වන වගන්තිය යටතේ තහවුරු කොට ඇති අදහස් ප‍්‍රකාශ කිරීමේ නිදහස උල්ලංඝණය කිරීමකි. ශ‍්‍රී ලංකාවේ වත්මන් නීති පද්ධතිය තුළ පෝස්ටර් සහ අත්පත‍්‍රිකා බෙදාහැරීම වැළැක්වීමට කිසිදු නෛතික ප‍්‍රතිපාදනයක් නොමැත. 2008 අංක 40 දරණ මංමාවත් පනත යටතේ නඩු පැවරීමට ගත් උත්සාහයක් ද මෙයට පෙර අධිකරණය විසින් ඉවත දමනු ලැබූවේ අදහස් ප‍්‍රකාශ කිරීමේ අයිතිය සියල්ලට වඩා බලවත් වන බැවිනි. දේශපාලන පක්‍ෂ, වෘත්තීය සමිති, ශිෂ්‍ය සංගම්, සිවිල් සංවිධාන ඇතුළු පුළුල් පරාසයක විහිදුණු කණ්ඩායම් සිය මතය, අදහස ජනතාව වෙත සන්නිවේදනය කරනු ලබන්නේ පෝස්ටර් සහ අත් පත‍්‍රිකා මගිනි. මන්ද එම සන්නිවේදනය මාර්ගය ජනතාවට වඩාත් සමීප සහ වියදම් අඩු සන්නිවේදන උපක‍්‍රමය වන බැවිනි. මුදල් වැය කොට මුද්‍රණය කරනු ලබන කඩදාසි අත් පත‍්‍රිකාවකින් නිකරුනේ විසිකොට දමන්නේ නැත. දිරාපත් වන බැවින් එයින් පරිසරයට සිදුවන හානිය ද අවමය. පෝස්ටර් සහ අත් පත‍්‍රිකා බෙදීම සඳහා අවස්ථාව එක් පාර්ශවයකට පමණක් මේ වන විට හිමි වී ඇති බව පැහැදිලිවම පෙනී යන කරුණකි. විකල්ප මතවාදයන් සන්නිවේදනය වැලැක්වීම සඳහා ජාතික පාරිසරික පනත යොදා ගැනීම මර්දනීය තත්ත්වයකි. මන්ද, ජාතික පාරිසරික පනතේ අරමුණ අත් පත‍්‍රිකා බෙදීම වැළැක්වීම නොවන බැවිනි. විකල්ප අදහස් සන්නිවේදනය වැලැක්වීම සඳහා ජාතික පාරිසරික පනත යොදා ගැනීම ශ‍්‍රී ලංකා මානව හිමිකම් කේන්ද්‍රය දැඩිව හෙළා දකින අතර පොලිස් දෙපාර්තමේන්තුව විසින් කි‍්‍රයාත්මක කරන මෙම අත්නෝමතික කි‍්‍රයාමාර්ගය පරාජය කිරීමට එක් වන ලෙස සියලු දෙනාගෙන් ඉතා ඕනෑකමින් ඉල්ලා සිටින බව මානව හිමිකම් කේන්ද්‍රයේ විධායක අධ්‍යක්ෂ රජිත් කීර්ති තෙන්නකෝන් මහතා ගේ අත්සනින් යුතුව නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=12372", "Category": null, "Parent URL": null}