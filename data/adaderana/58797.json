{"Source": "Adaderana", "Timestamp": "March 31, 2016 05:17 pm", "Headline": "අස්ගිරි නාහිමි පදවියට දෙනමක් ඉදිරිපත් වෙති", "News Content": "අස්ගිරි මහනායක පදවිය සඳහා ඉදිරිපත් වීමට ශ්‍යාමෝපාලි මහනිකායේ අස්ගිරි මහා විහාර පාර්ශවයේ අනුනායක ස්වාමීන් වහන්සේ දෙනම තීරණය කර තිබේ.කාරක සංඝ සභික ස්වාමින් වහන්සේ වෙත චාරිත්‍රානුකූලව දැහැත් පිළිගන්වමින් මේ පිළිබඳව අනුනාහිමිවරුන් විසින් දැනුම් දී ඇති බව සඳහන්ය. ශ්‍යාමෝපාලී මහා නිකායේ අස්ගිරි මහාවිහාර පාර්ශවයේ අනුනායක ධුරයේ බදුලු - මුතියංගන රජමහා විහාරාධිපති වරකාගොඩ ඥානරතන හිමි ස්වාමීන් වහන්සේ සහ පොළොන්නරුව සොලොස්මස්ථානාධිපති පූජ්‍ය වෙඞරුවේ උපාලි ස්වාමීන්වහන්සේ කටයුතු කරයි.එම අනුනාහිමිවරුන් දෙනම අතරින් එක් ස්වාමීන් වහන්සේ නමක් ලබන 7 වැනිදා කාරක සංඝ සභාවේ ඡන්ද විමසීමකින් අනතුරුව පුරප්පාඩුව පවතින අස්ගිරි මහ නායක පදවිය සඳහා තෝරාපත් කෙරෙනු ඇත.", "URL": "https://sinhala.adaderana.lk/news.php?nid=58797", "Category": null, "Parent URL": null}