{"Source": "Adaderana", "Timestamp": "February 15, 2011 08:18 am", "Headline": "මෙරට ගුවන්යානයක බෝම්බයක් ඇතැයි බොරු කියූ මගියා අත්අඩංගුවට", "News Content": "ශ්‍රී ලංකාවේ සිට මාලදිවයින බලා ගමන් ගත් ගුවන් යානයක බෝම්බයක් ඇතැයි අසත්‍ය ප්‍රචාරයක් ගෙන ගිය මගියෙකු මාලදිවයින පොලිසිය මගින් අත්අඩංගුවට ‍‍ගෙන තිබේ. අදාළ ගුවන් යානය දැඩි පරීක්ෂාවට ලක් කළ ද එහි තිබී සැක කටයුතු කිසිවක් සොයා නොගත් බව මාලදිවයින් පොලිසි‍යේ ප්‍රකාශක අහමඩ් සියාම් උපුටා දක්වන ඒ.එෆ්.පී ජාත්‍යන්තර ‍පුවත් සේවය පවසයි. අදාළ ගුවන් යානය ඊයේ(14) පස්වරුවේ මාලදිවයිනේ මාලේ ගුවන් තොටුපළ වෙත ළඟා වී තිබේ. ගුවන් යානය තුළ බෝම්බයක් ඇති බවට ප්‍රකාශ කිරීම හේතුවෙන් අත්අඩංගුවට ගත් මගියා බ්‍රිතාන්‍ය ජාතිකයෙකු බව මාලදිවයින පොලිසියේ ප්‍රකාශක අහමඩ් සියාම් වැඩිදුරටත් පවසයි. ඔහු කුමන හේතුවක් මත මෙවැනි නොසන්සුන්තාවක් ඇති කළේ ද යන්න මෙතෙක් අනාවරණ වී නොමැති බව අහමඩ් සියාම් කියා සිටියි.", "URL": "https://sinhala.adaderana.lk/news.php?nid=14217", "Category": null, "Parent URL": null}