{"Source": "Adaderana", "Timestamp": "May 20, 2015 03:01 pm", "Headline": "ගෝඨාභයට දුන් නඩු තීන්දුව මටත් ප්‍රශ්නයක්", "News Content": "ගෝඨාභය රාජපක්ෂ හිටපු ආරක්ෂක ලේකම්වරයා අත්අඩංගුවට ගැනීම වළක්වාලමින් ශ්‍රේෂ්ඨාධිකරණය විසින් නිකුත් කළ අතුරු තහනම් නියෝගය ඔක්තෝම්බර් 08 දක්වා කල් ගියේ ඇයිදැයි තමන්ට ද ගැටලු සහගත බව ප්‍රජාතන්තවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා පවසයි.අදාළ මූලික අයිතිවාසිකම් පෙත්සම සම්බන්ධයෙන් වන මීළඟ නඩුවාරය ඔක්තෝබර් 08 වැනි දීර්ඝ කාලයක් ප්‍රකාශයට පත් කිරීම තමන්ට ද ගැටලු සහගත බව ඒ මහතා කියයි.නාරාහේන්පිට අභයාරාමයේදී අද පැවැති මාධ්‍ය හමුවක් අතරතුරදී ඒ මහතා මේ බව පැවසීය.මහින්ද රාජපක්ෂ මහතා අගමැතිකම හිඟා කාගෙන ආ බව රාජිත සේනාරත්න ඇමතිවරයා පැවසුවත් මහින්ද මහතා යළි බලයට ගෙනඒමට කළ හැකි දේ අපි කරන බවද වාසුදේව නානායක්කාර මහතා කීවේය.මේ සම්බන්ධයෙන් මෛත්‍රි - මහින්ද අතර පැවැති සාකච්ඡාව නිසි පරිදි සිදුනොවූ බවද කෙසේ නමුත් ඉදිරි මැතිවරණයෙන් පසු එන්නේ මහින්ද මහත්තයා පෙරටුකරගත් සන්ධාන ආණ්ඩුවක් බවද ඒ මහතා පැවසීය.මේ අතර මහබැංකුවේ අධිපතිවරයා ආයෝජන මණ්ඩලයේ සභාපතිවරයෙකුව සිටියදී සිදුවූ ගනුදෙනුවක් සම්බන්ධයෙන් චෝදනා ලබා රටින් පිටව ගිය අයෙකු බවද මේ නිසා ඔහු කළු පැල්ලම් සහිත අයෙකු බවද, වාසුදේව නානායක්කාර මහතා එහිදී කියා සිටියේය.මෙලෙස චෝදනා ලැබූ පුද්ගලයෙකු එකී තනතුරට පත්කළේ අග්‍රාමාත්‍යවරයා විසින් බවද මෙය රටට කළ හානියක් බවද මෙවැනි දෙයකට විශ්වාසභංගයක් ගෙනාවේ නැතිනම් මෙය පුදුම රටක් බවද ඔහු පැවසීය.මේ අතර එම මාධ්‍ය හමුවකට එක්වූ පාර්ලිමේන්තු මන්ත්‍රී ජී.ඇල් පීරිස් මහතා පැවසුවේ මහබැංකු අධිපතිවරයා සිංගප්පූරු වැසියෙක් ලෙස දිවුරුම් ප්‍රකාශයක් මගින් එරට පුරවැසියෙකු බවට ලෙංගතු කම ප්‍රකාශ කර ඇති බවයි.එවන් පුද්ගලයෙකු මෙරට මහබැංකු අධිපති තනතුරට පත් කිරීම නුසුදුසු බවත්, ඔහු ශ්‍රී ලංකාවේ පුරවැසිභාවය අරගෙන තියෙනවාදැයි ප්‍රකාශ කළ යුතු බවත්, ඔහු පැවසීය.මහබැංකු අධිපතිගේ බෑනාගේ සිද්ධිය නිසා මාසයෙන් මාසය මෙරටට සිදුව ඇති අලාභය වැඩි වී ඇති බවත්, ආණ්ඩුව මෙය හංගන්න හදන බවත්, පැවසූ ජී.ඇල් පීරිස් මහතා විපක්ෂය ඇතුළේ පමණක් නොව ආණ්ඩුව ඇතුළෙත් මේ ගැන කතාවෙන බව කියා සිටියේය.යහපාලනය කුමක් වුණත් මෙය විශාලතම මූල්‍ය පාඩුව යැයිද ඔහු පැවසීය.මේ සිද්ධිය නිසා මහබැංකුව ගැන ජනතාවට තියෙන විශ්වාසය නැතිවෙන්න පුළුවන් යැයි මාධ්‍ය හමුවේදී බන්දුල ගුණවර්ධන මන්ත්‍රීවරයා කියා සිටියේය.මහබැංකුවේ රහසිගත ලේඛන පිටට යනවා කියා ආරංචියක් ඇති බවත්, එසේ වුවහොත් සල්ලි අච්චු ගසා බෙදීමටත් ඉඩ ඇති බවත්, හෙතෙම පැවසීය.අපි විතරක් මේ ගැන කතා කරන බවත්, මේ නිසා අපිවත් බන්ධනාගාර ගත කරයි ද කියා දන්නේ නැති බවත්, ඒ මහතා සිනාමුසු මුහුණින් කියා සිටියේය. රුපියල් කෝටි 42ක් වැනි මුදලක් සම්බන්ධයෙන් විනිමය නීති කැඩීමේ චෝදනාවෙන් රවී කරුණානායක ඇමතිවරයා නිදහස් වෙද්දී සුළු ගාණක් සම්බන්ධයෙන් චෝදනා ‍ලැබූ ජෝන්ස්ටන් ප්‍රනාන්දු මන්ත්‍රීවරයාට සලකන ආකාරය බැලූවිට මෙය යහපාලනය දැයි බන්දුල ගුණවර්ධන මහතා එහිදී විමසීය.", "URL": "https://sinhala.adaderana.lk/news.php?nid=51458", "Category": null, "Parent URL": null}