{"Source": "Adaderana", "Timestamp": "December 13, 2011 09:51 am", "Headline": "සිසුන් 100 ට සා/පෙළ ප්‍රශ්න පත්‍ර ලැබෙන්න පැයක් ප්‍රමාදවෙලා", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ ආරම්භ දිනයේම විභාග බලධාරීන් අක්‍රමවත්ව කටයුතු කර ඇති බව ලංකා ගුරු සංගමය චෝදනා කරයි. සාමාන්‍ය පෙළ විභාගය ඊයේ(12) දිනයේ ආරම්භ වූ අතර එහිදි ඉබ්බාගමුව ප්‍රදේශයේ පාසලක විභාගයට පෙනී සිටි සිසුන් සියදෙනෙකුට පමණ ඉස්ලාම් ධර්මය විෂයට අදාළ ප්‍රශ්න පත්‍රය ලැබීමට පැයක් පමණ ප්‍රමාද වී තිබේ. එමගින් අදාළ සිසුන් දැඩි අපහසුතාවයකට පත්වූ බව ලංකා ගුරු සංගමයේ ලේකම් ජෝශප් ස්ටාලින් මහතා ප්‍රකාශ කළේය. මෙම සිද්ධිය සම්බන්ධයෙන් අද දෙරණ විභාග කොමසාරිස් ‍ජනරාල් අනුර එදිරිසිංහ මහතාගෙන් කළ විමසීමක දී ඒ මහතා මෙසේ සඳහන් කළේය. \"ප්‍රශ්න පත්‍ර බෙදීම සඳහා කට්ටල විවෘත කිරීමේ දී පත්‍ර 100 ක අඩුවක් තිබුණා කියලා ඔවුන්ගේ වැඩ තහනම් කරන්න බෑ. එහෙම දේවල් සිද්ධවෙනවා. එවැනි අවස්ථාවල ගත යුතු ක්‍රියා මාර්ග පිළිබඳව ඔවුන් දැනුවත් කර තිබෙනවා. අද ඊයේක නෙමෙයි පසුගිය අවුරුදු 60 ම මේ දේවල් සිද්ධවෙලා තියෙනවා\"", "URL": "https://sinhala.adaderana.lk/news.php?nid=20646", "Category": null, "Parent URL": null}