{"Source": "Adaderana", "Timestamp": "May 1, 2011 08:29 am", "Headline": "ජාත්‍යන්තරය කළ යුත්තේ ශ්‍රී ලංකාව අවුල් කිරීම නොවේ", "News Content": "ශ්‍රී ලංකා රජය සහ ජනතාව ශ්‍රී ලංකාවට එල්ල වී ඇති විවිධ චෝදනා නිවැරදිව පාලනය කරනු ඇති බව චීනය පවසයි. ජාත්‍යන්තර ප්‍රජාව එම තත්ත්වය අවුල් නොකළ යුතු බව චීන විදේශ කටයුතු අමත්‍යවරයාගේ ප්‍රකාශක හොන්ග් ලී මහතා කියා සිටියි. ශ්‍රී ලංකාව සම්බන්ධයෙන් එක්සත් ජාතීන්ගේ සංවිධානය විසින් පසුගිය දා ප්‍රසිද්ධියට පත් කරන ලද වාර්තාව විවේචනයට ලක් කරමින් හොන්ග් ලී මහතා මේ බව පවසා තිබේ. ඔහු පවසන්නේ ශ්‍රී ලංකාව මේ වන විටත් විශේෂ කමිටුවක් මඟින් රටට එල්ල වී ඇති චෝදනා විමර්ශනය කිරීම ආරම්භ කර ඇති බැවින් ඒ සඳහා ඔවුන්ට අවස්ථාව ලබා දිය යුතු බවයි. එහි දී ශ්‍රී ලංකා රජය හා ජනතාව නිවැරදි ලෙස එම කටයුත්ත සිදු කරනු ඇති බවට චීනය විශ්වාසය පළ කරන බව ද හොන්ග් මහතා පෙන්වා දෙයි. ජාත්‍යන්තරය විසින් සිදු කළ යුත්තේ ශ්‍රී ලංකාවේ සංවර්ධන කටයුතු වලට සහයෝගය දැක් වීම මිස ගැටලු ඇති කිරීම නොවන බව ඔහු වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=15805", "Category": null, "Parent URL": null}