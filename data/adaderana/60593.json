{"Source": "Adaderana", "Timestamp": "May 29, 2016 10:11 pm", "Headline": " GMOA අසත්‍ය චෝදනා කරනවා", "News Content": "සීමා වාසික වෛද්‍ය පත්වීම් ලබාදීමේදී තමා ඊට කිසිදු මැදිහත්වීමක් සිදු නොකළ බව සෞඛ්‍ය අමාත්‍ය රාජිත සේනාරත්න මහතා පවසයි.වෛද්‍යවරුන් පත් කිරීම පිළිබඳ තීන්දු තීරණ ගනු ලබන්නේ සෞඛ්‍ය අමාත්‍යාංශය පමණක් වන අතර රජයේ වෛද්‍ය නිලධාරීන්ගේ සංගමය අසත්‍ය චෝදනා ඉදිරිපත් කරමින් සිටින බව අමාත්‍යවරයා පවසයි.අදාළ පත්කිරීම් සිදු කරන ආකාරය සහ පවතින පුරප්පාඩු පිළිබඳ තොරතුරු පවතින්නේ වෘත්තිය සමිති සතුව නොව සෞඛ්‍ය අමාත්‍යාංශය සතුව බව රාජිත සේනාරත්න අමාත්‍යවරයා පෙන්වා දෙයි.පශ්චාත් සීමා වාසික වෛද්‍ය පත්වීම් සහ සීමා වාසික වෛද්‍ය පත්වීම් ලබා දෙනු ලබන්නේ ලකුණු ක්‍රමයක් මත වන අතර එය කිසිදු පුද්ගලයෙකුට වෙනස් කළ නොහැකි බව අමාත්‍යවරයා සඳහන් කළේය.කළුතර, නාගොඩ රෝහලේ පැවැති උත්සවයකට එක්වෙමින් අමාත්‍ය රාජිත සේනාරත්න මහතා මෙම අදහස් පළ කර තිබේ.එහිදී වැඩිදුරටත් අදහස් දැක්වූ අමාත්‍යවරයා සඳහන් කළේ මේ වන විට රජයේ වෛද්‍ය නිලධාරීන්ගේ සංගමය තමාට සහ තම පවුලේ සාමාජිකයින්ට විවිධ දෝෂාරෝපණ එල්ල කරමින් සිටින බවයි.", "URL": "https://sinhala.adaderana.lk/news.php?nid=60593", "Category": null, "Parent URL": null}