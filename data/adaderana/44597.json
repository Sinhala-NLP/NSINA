{"Source": "Adaderana", "Timestamp": "July 11, 2014 12:09 pm", "Headline": "කෝටි 4 වාසනාව සෙවූ  පොලිස් සහයක රිමාන්ඩ්", "News Content": "නිධානයකින් ලැබුණු බව කියන නිල් මැණිකක් රුපියල් කෝටි 04කට අලෙවි කිරීම සඳහා රැගෙන යමින් සිටියදී අත්අඩංගුවට ගත් හිටපු පොලිස් සහායකවරයෙකු රක්ෂිත බන්ධනාගාර ගත කර තිබේ. ඔහු අද අනුරාධපුර ප්‍රධාන මහේස්ත්‍රාත් අධිකරණයට ඉදිරිපත් කළ අවස්ථාවේ අනුරාධපුර අතිරේක මහේස්ත්‍රාත් නදීකා පියරත්න මහත්මිය විසින් සැකකරු ලබන 22 වැනිදා දක්වා රක්ෂිත බන්ධනාගාර ගත කරන ලෙස නියෝග කර ඇත. සැකකරු අත්අඩංගුවට ගන්නා අවස්ථාවේ ඔහු සමග සිට පළාගිය බව කියන අනෙක් සැකකරුවන් දෙදෙනා අත්අඩංගුවට ගන්නා ලෙස ද මහේස්ත්‍රාත්වරිය පොලිසියට නියෝග කර තිබේ. එමෙන්ම අදාළ නිල් මැණික සැබෑ මැණිකක් ද යන්න පිළිබඳ තහවුරු කරගැනීම සඳහා එය මැණික් හා ස්වර්ණාභරණ අධිකාරිය වෙත යවා වාර්තාවක් කැඳවන ලෙසට ද මහේස්ත්‍රාත්වරිය නියෝග කර ඇත. මෙම නිල් මැණික දඹුල්ල, ඉනාමළුව ප්‍රදේශයේ නිධානයකින් ලබාගත් එකක් බවට සැකකරුගෙන් සිදුකරන ලද ප්‍රශ්න කිරිම් වලදී අනාවරණයවූ බව පොලිසිය අධිකරණය හමුවේ ප්‍රකාශ කර තිබේ. මෙම නිල් මැණික ගලෙන්බිදුනු වැව සිට අනුරාධපුර නගරයට ත්‍රී රෝද රථයකින් රැ‍ගෙන යමින් සිටිය දී කවරක්කුලම ප්‍රදේශයේ දී හිටපු පොලිස් සහායකවරයා ඊයේ අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=44597", "Category": null, "Parent URL": null}