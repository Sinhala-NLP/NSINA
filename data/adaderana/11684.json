{"Source": "Adaderana", "Timestamp": "October 23, 2010 01:09 pm", "Headline": "උපකුලපතිට පහරදීමේ සිද්ධිය -සැකකාර සිසුවා රිමාන්ඩ් ", "News Content": "රුහුණු විශ්ව විද්‍යාලයේ උපකුලපතිවරයාට පහරදීමේ සිද්ධිය සම්බන්ධයෙන් සැකපිට අත්අඩංගුවට ගත් ශිෂ්‍යයා ලබන පළමුවැනිදා දක්වා රක්ෂිත බන්ධනාගාර ගත කර තිබේ. සැකකාර ශිෂ්‍යයා ඊයේ(22) දිනයේ ඇල්පිටිය ප්‍රදේශයේ දී අත්අඩංගුවට ගනු ලැබීය. මාතර අධිකරණය මගින් එම සිසුවා රක්ෂිත බන්ධනාගාරගත කිරීමට නියෝග කළ බව පොලිස් මාධ්‍ය ප්‍රකාශකවරයා සඳහන් කළේය. සිද්ධිය සම්බන්ධයෙන් තවත් ශිෂ්‍ය‍යින් සිව්දෙනෙකු මේ වන විට හඳුනාගෙන ඇති බවත් ඔවුන් අත්අඩංගුවට ගැනීමට මෙහෙයුම් දියත් කර ඇති බවත් දකුණු පළාත භාර නියෝජ්‍ය පොලිස්පති නීල් දළුවත්ත මහතා පැවසීය. මෙසේ හඳුනාගත් ශිෂ්‍යයින් අන්තර් විශ්ව විද්‍යාල ශිෂ්‍ය බල මණ්ඩලයට සම්බන්ධ අය බවට තමා විශ්වාස කරන බව රුහුණු විශ්ව විද්‍යාලයේ උපකුලපති සුසිරිත් මෙන්ඩිස් මහතා සඳහන් කරයි. ඇසින් දුටු සාක්ෂි සඳහා ඉදිරිපත්ව සිටින අදාළ සිදුවීමට සම්බන්ධ ඇතැම් ශිෂ්‍යයින් හඳුනාගෙන ඇති බවද ඔහු පෙන්වාදෙයි. ඒ අනුව එම ශිෂ්‍යයින් මානව හා සමාජ විද්‍යා පීඨයේ හෝ කළමනාකරණ හා මූල්‍ය පීඨයේ ශිෂ්‍යයින් බවට විශ්වාස කරන බවද උපකුලපතිවරයා ප්‍රකාශ කළේය. මානව හා සමාජ විද්‍යා පීඨයේ ශිෂ්‍යයින් අන්තර් විශ්ව විද්‍යාල ශිෂ්‍ය බල මණ්ඩලයේ අනුගාමික ශිෂ්‍යයින් බව දන්නා බව ද හෙතෙම සඳහන් කළේය. මහා ශිෂ්‍ය සංගමයේ සභාපතිත්වය දරනු ලබන්නේද එම ශිෂ්‍යයින් බව සුසිරිත් මෙන්ඩිස් මහතා කියා සිටියේය.", "URL": "https://sinhala.adaderana.lk/news.php?nid=11684", "Category": null, "Parent URL": null}