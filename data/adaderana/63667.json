{"Source": "Adaderana", "Timestamp": "September 1, 2016 11:06 am", "Headline": "නාමල්ගේ හෙලෝකෝප් පරීක්ෂණ අවසන්-නීතිපති උපදෙස් තාම නෑ", "News Content": "මුදල් විශුද්ධිකරණ පනත යටතේ නඩු පවරා ඇති පාර්ලිමේන්තු මන්ත්‍රී නාමල් රාජපක්ෂ මහතා ඇතුළු 6 දෙනෙකු සම්බන්ධයෙන් සිදුකළ පරීක්ෂණ අවසන් කර ඇති බව පොලිස් මූල්‍ය අපරාධ කොට්ඨාසය අධිකරණයට දැනුම් දී තිබේ.එම පරීක්ෂණ වාර්තා සියල්ල නීතිපතිවරයා වෙත යොමුකර ඇති බවත්,නීතිපති උපදෙස් ලැබුණු වහාම ඒ සම්බන්ධයෙන් ඉදිරි ක්‍රියාමාර්ග ගන්නා බවත් පොලීසිය විසින් අධිකරණයට කරුණු දක්වමින් පවසා ඇති බව අද දෙරණ වාර්තාකරු පවසයි.එසේම මෙම නඩුවට අදාළව අධිකරණය මගහැර සිටින දෙදෙනෙකු අත්අඩංගුවට ගැනීම සඳහා වරෙන්තු නිකුත් කරන ලෙස පොලීසිය විසින් අධිකරණයෙන් කරන ලද ඉල්ලීම සැලකිල්ලට ගෙන ඔවුන්ට වරෙන්තු නිකුක් කර තිබේ.මෙම නඩුව යළි දෙසැම්බර් 08 යළි කැඳවීමට කොළඹ අතිරේක මහේස්ත්‍රාත් නිශාන්ත පීරිස් මහතා විසින් නියෝග කළ අතර එදිනට පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙසද නියෝග කර ඇත.නීති විරෝධී ලෙස රු.මිලියන 45ට වැඩි මුදලක් උපයාගෙන හෙලෝකෝප් නමැති සමාගමකින් කොටස් මිලදී ගැනීම සම්බන්ධයෙන් පොලිස් මූල්‍ය අපරාධ කොට්ඨාසය විසින් මෙම නඩුව පවරා තිබේ.", "URL": "https://sinhala.adaderana.lk/news.php?nid=63667", "Category": null, "Parent URL": null}