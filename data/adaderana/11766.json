{"Source": "Adaderana", "Timestamp": "October 27, 2010 01:58 pm", "Headline": "තම්ලිනී ගැන නීතිපති උපදෙස් විමසයි", "News Content": "අත්අඩංගුවේ පසුවන එල්.ටී.ටී.ඊ සංවිධානයේ දේශපාලන අංශයේ කාන්තා නායිකා තමිලිනි සම්බන්ධයෙන් ගත යුතු ක්‍රියාමාර්ග පිළිබඳව නීතීපතිවරයාගෙන් උපදෙස් විමසා ඇති බව රහස් පොලිසිය අධිකරණයට දන්වා තිබේ. වාර්තාවක් ඉදිරිපත් කරමින් රහස් පොලිසිය කොළඹ මහේස්ත්‍රාත් අධිකරණයට දැනුම් දී ඇත්තේ අදාළ සැකකාරිය පිළිබඳ සිදු කළ පරීක්ෂණ වාර්තා සියල්ල නීතීපති දෙපාර්තමේන්තුව වෙත ඉදිරිපත් කර ඇති බවයි. නීතීපති උපදෙස් ලැබීමෙන් පසු සැකකාරිය සම්බන්ධයෙන් ඉදිරි ක්‍රියාමාර්ග තීරණය කරන බව ද රහස් පොලිසිය දැනුම් දී තිබේ. එම කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා, සැකකාර කාන්තාව ලබන මස 15 වැනි දින දක්වා තවදුරටත් රක්ෂිත බන්ධනාගාරයේ තැබීමට නියෝග කළේය.", "URL": "https://sinhala.adaderana.lk/news.php?nid=11766", "Category": null, "Parent URL": null}