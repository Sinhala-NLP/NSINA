{"Source": "Adaderana", "Timestamp": "May 23, 2019 06:35 pm", "Headline": "තිස් අවුරුදු යුද්ධයේ වීර කතාව කෘතියකට නැගීම කාලීන අවශ්‍යතාවයක්", "News Content": "තිස් අවුරුදු යුද්ධය ජයග්‍රහණය කිරීමේ ශ්‍රේෂ්ඨ වීරකතාව කෘතියකට නැංවීම කාලීන අවශ්‍යතාවක් බව ජනාධිපති මෛත්‍රිපාල සිරිසේන මහතා පවසා සිටියි. ජනාධිපතිවරයා මේ බව සඳහන් කළේ “උත්තමාචාරය“ ග‍්‍රන්ථය එළිදැක්වීම වෙනුවෙන් කොළඹ පැවති උත්සවයේදීයි. සන්නද්ධ හමුදා සාමාජිකයන් වෙත ප‍්‍රදානය කරනු ලබන පදක්කම් අතර ඉහළම සහ ගෞරවාන්විතම පදක්කම වන පරම වීර විභූෂණ පදක්කමෙන් පිදුම් ලද රණවිරුවන්ගේ චරිතාපදානයන් ඇතුළත් “උත්තමාචාරය“ කෘතිය එළිදැක්වීම කොළඹ බණ්ඩාරනායක අනුස්මරණ ජාත්‍යන්තර සම්මන්ත‍්‍රණ ශාලාවේදී ඊයේ පස්වරුවේ පැවැත්වුණි. පරම වීර විභූෂණ පදක්කම්ලාභීන්ගේ සමීපතම ඥාතීන් වෙත ග‍්‍රන්ථය පිළිගැන්වීම ජනාධිපතිවරයා අතින් සිදුකෙරුණි. ශ‍්‍රී ලංකා යුද හමුදාව මහරගම අපේක්ෂා රෝහල වෙත සිදුකරන ලද රුපියල් මිලියන 70 ක මූල්‍ය පරිත්‍යාගයට අදාළ චෙක්පත යුධ හමුදාපති ලුතිනන් ජෙනරාල් මහේෂ් සේනානායක මහතා විසින් මෙහිදී ජනාධිපතිවරයා වෙත පිළිගන්වනු ලැබුවේය. මීට වසර දෙකකට පෙර තමන් යුද්ධයේ සත්‍ය කතාව ලිවිය යුතු බවට යෝජනා කළ බවත් මෙම කෘතිය යුද්ධයේ ප්‍රබලතම ඉතිහාස කතාව විය හැකි බවත් ජනාධිපතිවරයා ප්‍රකාශ කර සිටියේය.", "URL": "https://sinhala.adaderana.lk/news.php?nid=110545", "Category": null, "Parent URL": null}