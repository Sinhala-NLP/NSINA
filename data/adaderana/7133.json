{"Source": "Adaderana", "Timestamp": "March 8, 2010 09:22 am", "Headline": "ජාවාරම්කරුවන්ට හසුවන්න එපා", "News Content": "විදේශ රැකියා වල නිරත වී මෙරටට පැමිණෙන පුද්ගලයින් ලියාපදිංචි කිරීමේ වැඩසටහන යම් යම් ජාවාරම්කරුවන් මුදල් ඉපැයීමේ මාර්ගයක් බවට පත් කර ගෙන ඇති බවට විදේශ සේවා නියුක්ති කාර්යංශය පවසයි. විදේශ සේවා නියුක්ති කාර්යංශය විසින් විදේශ රැකියා වල නිරත වී මෙරටට පැමිණෙන පුද්ගලයින් ලියාපදිංචි කිරීම පසුගිය දා ආරම්භ කළේය. රැකියා වල නිරත වී උපයන මුදල් ආයෝජනය කරන ආකාරය සම්බන්ධයෙන් දැනුවත් කිරීම සහ ඔවුන්ගේ දැනුම නව කර්මාන්ත සඳහා යොදා ගැනීම මෙම වැඩසටහනේ අරමුණ විය. වංචනික පුද්ගලයින් එම ලියාපදිංචි කිරීමේ අ‍කෘති පත්‍රය ලබා දීමට හා එය සම්පූර්ණ කර දීම සදහා මුදල් ලබා ගැනීමේ සිදුවීම් වාර්තා වන බව විදේශ සේවා නියුක්ති කාර්යංශයේ සභාපති කිංස්ලි රණවක මහතා සඳහන් කළේය. විදේශ සේවා නියුක්ති කාර්යංශය තුළ ලියාපදිංචි වීම මගින් මුදල් ලබා ගත හැකි බවට මෙම වංචනිකයින් විසින් ජනතාව නොමඟ යවා ඇති බව ඔහු පවසයි. එවැනි කිසිදු මුදල් ලබා දීමක් සිදු නොවන අතර ලියාපදිංචි වීමේ අකෘති පත්‍රය පුවත්පත්වල පළ කර ඇති බැවින් වංචනිකයන්ට හසු නොවන ලෙස කිංස්ලි රණවක මහතා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=7133", "Category": null, "Parent URL": null}