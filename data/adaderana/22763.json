{"Source": "Adaderana", "Timestamp": "March 13, 2012 10:49 am", "Headline": "සහකාර පොලිස් අධිකාරීවරයෙකුට එරෙහිව චෝදනා පත්‍ර ගොනුකරයි", "News Content": "දූෂණ චෝදනාවක් සම්බන්ධව සහකාර පොලිස් අධිකාරීවරයෙකුට එරෙහිව අල්ලස් කොමිසම මගින් කොළඹ මහේස්ත්‍රාත් අධිකරණය හමුවෙහි චෝදනා පත්‍ර ගොනුකර තිබේ. අල්ලස් කොමිසම මගින් මෙම චෝදනා පත්‍රය ගොනුකර තිබුණේ සහකාර පොලිස් අධිකාරී ඉන්දික ද සිල්වා මහතාට එරෙහිවය. මොහු 2008 වසරේ කළුතර දකුණ පොලිස් ස්ථානාධිපතිවරයා වශයෙන් කටයුතු කළ අවධියේ එම පොලිස් ස්ථානයට අනුයුක්තව සේවය කළ ග්‍රාමාරක්ෂක නිලධාරියෙකු තම පෞද්ගලික වෙළඳසැලෙහි සේවය සඳහා යොදවා ඇති බව අල්ලස් කොමිසම අධිකරණයට ඉදිරිපත් කළ චෝදනා පත්‍ර මගින් සඳහන් කර තිබිණි. මේ තුළින් අදාළ පොලිස් සහකාර පොලිස් අධිකාරීවරයා රජයේ සම්පත් අයුතු ලෙස පරිහරණය කිරීම තුළින් දූෂණයක නිරත වී ඇති බව අල්ලස් කොමිසම අදාළ වාර්තාවෙන් පෙන්වා දී ඇත. එම චෝදනා පත්‍රයේ සාක්ෂිකරුවන් ලෙස තවත් පොලිස් නිලධාරීන් 09 දෙනෙකු ද නම් කර තිබේ.", "URL": "https://sinhala.adaderana.lk/news.php?nid=22763", "Category": null, "Parent URL": null}