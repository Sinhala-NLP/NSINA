{"Source": "Adaderana", "Timestamp": "April 18, 2017 08:42 am", "Headline": "නීති විරෝධී ධීවර කටයුතුවල නිරත වූ 13ක් අල්ලයි", "News Content": "නීති විරෝධී ධීවර කටයුතුවල නිරත වූ ධීවරයින් 13 දෙනෙකු නාවික හමුදාව විසින් අත්අඩංගුවට ගෙන තිබේ. නැගෙනහිර නාවික විධානයට අනුයුක්ත නාවිකයන් විසින් කොඩුවකට්ටමලේ මුහුදු සීමාවේ දී මෙම ධීවරයින් අත්අඩංගුවට ගෙන ඇති බව නාවික හමුදාව සඳහන් කළේය.අත්අඩංගුවට ගත් ධීවරයින් ධීවර කටයුතු සඳහා පැමිණ සිටි ඩිංගි යාත්‍රා තුනක් ද නාවික හමුදා බාරයට ගෙන තිබේ. තහනම් දැල් ආම්පන්න සහ නීති විරෝධී ලෙස අල්ලන ලද මසුන් කිලෝග්‍රෑම් 350ක් ද ඔවුන් සතුව තිබී සොයාගත් බව නාවික හමුදාව සඳහන් කළේය.අත්අඩංගුවට ගත් ධීවරයින් වැඩිදුර පරීක්ෂණ කටයුතු සඳහා කුච්චවේලී පොලීසිය වෙත බාරදී ඇති බව සඳහන්වේ.මේ අතර ත්‍රී කුණාමලය කින්නියා ප්‍රදේශයේ දී ජෙලට්නයිට් කිලෝග්‍රෑම් 7කට ආසන්න ප්‍රමාණයක් සමඟ පුද්ගලයෙකු නාවික හමුදාව විසින් අත්අඩංගුවට ගෙන තිබේ.ජෙලට් නයිට් කූරු 55ක් ත්‍රීරෝද රථයකින් ප්‍රවාහනය කරමින් සිටියදී නැගෙනහිර නාවික විදානයට අයත් නාවිකයින් පිරිසක් සහ ත්‍රීකුණාමලය දිසා දූෂණ මර්ධන ඒකකයේ නිලධාරීන් පිරිසක් සිදුකළ වැටලීමකදී සැකකරු අත්අඩංගුවට ගෙන ඇති බව නාවික හමුදාව සඳහන් කළේය.නීති විරෝධී ලෙස මසුන් මැරීම සඳහා මෙම ජෙලට්නයිට් තොගය ප්‍රවාහනය කර ඇති බවට සිදුකළ පරීක්ෂණවලින් අනාවරණය වී තිබේ.අත්අඩංගුවට ගත් සැකකරු වැඩිදුර පරීක්ෂණ කටයුතු සඳහා කින්නියා පොලිස් ස්ථානය වෙත බාරදී ඇති බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=72178", "Category": null, "Parent URL": null}