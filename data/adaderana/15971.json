{"Source": "Adaderana", "Timestamp": "May 8, 2011 03:02 pm", "Headline": " ආචාර්යවරුන්ගේ අරගලයට කොන්දේසි විරහිතව සහයදෙන්න ජ.වි.පෙ සූදානම්", "News Content": "විශ්ව විද්‍යාල ආචාර්යවරුන් ගෙන යන අරගලයට කොන්දේසි විරහිතව සහය පළකරන බව ජනතා විමුක්ති පෙරමුණ පවසයි. 1996 වසරෙන් පසු විශ්ව විද්‍යාල ආචාර්යවරුන් සඳහා විධිමත් වැටුප් වැඩිවීමක් සිදුකර නොමැති බව එම පක්ෂයේ ප්‍රධාන ලේකම් ටිල්වින් සිල්වා මහතා සඳහන් කරයි. ඉන්දියාව , පකිස්ථානය සහ බංග්ලාදේශය වැනි රටවල් සමඟ සැසඳීමේ දී මෙරට විශ්ව විද්‍යාල ආචාර්යවරුන්ට ලැබෙන්නේ ඉතා අවම වැටුපක් බව අද පැවති මාධ්‍ය හමුවකදී ටිල්වින් සිල්වා මහතා‍ පෙන්වා දුන්නේය. විශ්ව විද්‍යාල ආචාර්යවරුන්ගේ ගැටලුව සම්බන්ධයෙන් අවධානය යොමුනොකිරීම බරපතල තත්ත්වයක් බව ටිල්වින් සිල්වා මහතා අවධාරණය කළේය . මේ නිසා විශ්ව විද්‍යාල ආචර්යවරුන් විදෙස් ගතවීම හෝ වෙනත් රැකියාවලට යොමුවීම වැළැක්විය නොහැකි බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15971", "Category": null, "Parent URL": null}