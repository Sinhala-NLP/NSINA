{"Source": "Adaderana", "Timestamp": "November 2, 2018 06:53 pm", "Headline": "සංවර්ධන කටයුතු ඉදිරියට මෙහෙයවන්න ජනපති කියයි", "News Content": "රටේ පවතින දේශපාලන තත්ත්වයන් බාධාවක් කර නොගෙන සංවර්ධන කටයුතු ඉදිරියට මෙහෙයවන ලෙස ජනාධිපති මෛත්‍රිපාල සිරිසේන මහතා නිළධාරින්ට උපදෙස් ලබාදී තිබේ. ජනාධිපතිවරයා පවසන්නේ මේ වසර අවසන් වන විට නිම කළ යුතු සංවර්ධන කාර්යයන් විධිමත්ව සහ කාර්යක්ෂමව ඉදිරියට මෙහෙයවන ලෙසයි. පොලොන්නරුව දිස්ත්‍රික් ලේකම් කාර්යාලයේ පැවැති දිස්ත්‍රික් සම්බන්ධීකරණ කමිටු රැස්වීම අමතමින් ජනාධිපති මෛත්‍රීපාල සිරිසේන මහතා මෙම උපදෙස් ලබාදී තිබේ. රටේ වන ඝනත්වය ඉහළ නංවා ගැනීම වෙනුවෙන් රජය ගෙන යන වැඩපිළවෙල වඩා සක්‍රිය කිරීම සඳහා 2019 වසර පරිසර සංරක්ෂණ වර්ෂය ලෙස ප්‍රකාශයට පත් කරන බව ද ජනාධිපතිවරයා එහිදී ප්‍රකාශ කළ බව ජනාධිපති මාධ්‍ය අංශය සඳහන් කළේය. ඒ යටතේ දිවයින පුරා පැල සිටුවිමේ වැඩපිළිවෙලක් ක්‍රියාත්මක කරමින් පරිසර සංරක්ෂණය වෙනුවෙන් පුළුල් කාර්ය බාරයක් ඉටු කිරීමට අපේක්ෂා කරන බව ද ජනාධිපති මෛත්‍රීපාල සිරිසේන මහතා මෙහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=98609", "Category": null, "Parent URL": null}