{"Source": "Adaderana", "Timestamp": "March 8, 2013 11:39 am", "Headline": "  කොමර්ෂල් බැංකුවට රුපියල් බිලියන 10 ක ශුද්ධ ලාභයක් ", "News Content": "රුපියල් බිලියන 500 ක වත්කම් සීමාව පසුකළ මෙරට පළමු පුද්ගලික බැංකුව ලෙසින්ද ඉදිරියට කොමර්ෂල් බැංකුව 2012 මූල්‍ය වසරේදී සෑම අංශයකම කැපී පෙනෙන ප‍්‍රගතියක් අත්පත් කරගනිමින් තවත් සංධිස්ථානයකට පිවිසෙමින් රුපියල් බිලියන 10 ක ශුද්ධ ලාභයක් වාර්තා කළ මෙරට පළමු පුද්ගලික බැංකුව බවට පත්විය. මේ අනුව, මෙරට විශාලතම පුද්ගලික බැංකුව වන කොමර්ෂල් බැංකුව විසින් කොළඹ කොටස් වෙළඳපොළට දැනුම් දී තිබෙන්නේ 2012 දෙසැම්බර් 31 වනදායින් අවසන් වන මාස 12 ක කාලය තුළදී බැංකුවේ බදු වලට පෙර ලාභය 30.26% කින් වර්ධනය වී රුපියල් බිලියන 14.311ක් ලෙසද බදුවලට පසු ලාභය 25.15% කින් වර්ධනය වී රුපියල් බිලියන 10.072ක් වූ බවයි. මේ පිළිබඳව අදහස් දක්වමින් කොමර්ෂල් බැංකුවේ සභාපති දිනේෂ් වීරක්කොඩි මහතා පැවසුවේ මිලියන ගණනක ජනතාවගේ ජීවිත සහ ජාතික ආර්ථිකය සඳහා බැංකුවේ කැපීපෙනන දායකත්වය මෙම මූල්‍ය ප‍්‍රතිඵල මගින් විදහා දැක්වෙන බවයි. බැංකුවේ 2012 කාර්යසාධනය පිළිබඳව අදහස් දක්වමින් වීරක්කොඩි මහතා මෙසේ පැවසීය. “වසර ගණනාවක් පුරා බැංකුව විසින් ගොඩනගා තිබෙන දිගුකාලීන සබැඳියාවේ “වටිනාකම” මේ වසරේ බැංකුවේ දිදුලන කාර්යසාධනය මගින් ප‍්‍රමාණවත් ලෙස ප‍්‍රදර්ශනය වෙනවා. බැංකුව රට පුරා විහිදී තිබෙන නිසා බොහෝ ශ‍්‍රී ලාංකිකයින් බැංකුවේ කොටස්කරුවන් වී සිටිනවා. මේ නිසා, සමාජයේ සෑම මට්ටමක ගනුදෙනුකරුවන් බැංකුවට සිටිනවා.” කොමර්ෂල් බැංකුවේ කළමනාකාර අධ්‍යක්ෂ සහ ප‍්‍රධාන විධායක නිළධාරී රවී ඩයස් මහතා මෙසේ අදහස් දැක්වීය. “අපගේ මූලික සිද්ධාන්ත පිළිබඳව අවධානය යොමු කිරීමට අපි නිරන්තරයෙන් කටයුතු කරනවා. ශේෂ පත‍්‍රය ශක්තිමත් කර ගැනීම, ස්ථාවරත්වය සහතික කිරීම සහ ශක්තිමත් ජංගම ගිණුම් හා ඉතිරි කිරීම් ගිණුම් පදනමක් පවත්වාගෙන යාම මේ අතර වනවා. දැනට තිබෙන අපගේ ජංගම ගිණුම් හා ඉතිරි කිරීම් ගිණුම් පදනම බොහෝවිට මෙරට බැංකු කර්මාන්තයේ හොඳම එක විය හැකියි.” 2012 මුදල් වසරේදී බැංකුවේ සමස්ත ආදායම 38.88% කින් රුපියල් බිලියන 63.167 ක් දක්වා වර්ධනය වූ අතර පොලී ආදායම 37.72% කින් රුපියල් බිලියන 51.838 ක් දක්වාත් විදේශ විනිමය හා අනිකුත් ආදායම් වලින් ලැබූ පොලී නොවන ආදායම 47.62% කින් වර්ධනය වී රුපියල් බිලියන 9.729ක්වී තිබේ. මේ අතර, ණය වලින් සහ අත්තිකාරම්වලින් ලැබූ පොලී ආදායම 45.35% කින් රුපියල් බිලියන 41.711 ක් දක්වා වර්ධනය වී ඇත. එසේම, බැංකුවේ සමස්ත ක‍්‍රියාකාරී ණය සහ අත්තිකාරම් මෙම මාස 12ක කාලය තුළදී 17.94% කින් හෙවත් රුපියල් බිලියන 48.824 කින් වර්ධනය වී තිබේ. භාණ්ඩාගාර බිල්පත් සහ බැඳුම්කර වැනි පොලී උපයන අනිකුත් වත්කම් වලින් ලැබූ පොලී ආදායම රුපියල් බිලියන 10.128 ක් දක්වා 13.26% කින් වර්ධනය වී ඇත. මේ අතර, මෙම කාලයේදී බැංකුවේ තැන්පතු කළ රුපියල් බිලියන 64.262 කින් හෙවත් 20.18% කින් වර්ධනය වෙද්දී පොලී වියදම 52.31% කින් නැතහොත් රුපියල් බිලියන 29.918 කින් ඉහළ ගොස් තිබේ. එම නිසා අදාළ කාලයේදී බැංකුවේ ශුද්ධ පොලී ආදායම 21.80% කින් වර්ධනය වී රුපියල් බිලියන 21.920 ක් දක්වා ඉහළ ගොස් ඇත. පොලී නොවන ආදායම වර්ධනය වීමට මූලිකවම දායකවී තිබෙන්නේ විදේශ විනිමය ආදායම් වර්ධනයයි. ඉහළ මට්ටමක භාණ්ඩාගාර මෙහෙයුම් සහ විදේශ විනිමය ආදායම් පරිවර්තනය තුලින් බැංකුව ඉපැයූ විදේශ විනිමය ආදායම රුපියල් බිලියන 4.752 ක් වූ අතර එය 104.69%ක වර්ධනයකි. 2012 දෙසැම්බර් 31 වනදා දක්වා මාස 12 ක කාලයේදී බැංකුවේ සමස්ත ණය සහ අත්තිකාරම් ප‍්‍රමාණය 17.67% කින් වර්ධනය වී රුපියල් බිලියන 338.843 ක් දක්වා ඉහළ ගොස් ඇත. කොමර්ෂල් බැංකුවේ ප‍්‍රධාන මූල්‍ය නිලධාරී, නන්දික බුද්ධිපාල මහතා පැවසුවේ ණය සහ අත්තිකාරම්වල මෙම වර්ධනය ශ‍්‍රී ලංකා මහ බැංකුව විසින් නිකුත් කර තිබෙන මාර්ගෝපදේශනයන්ට අනුගත වෙමින් පරිස්සමින් කළමනාකරණය කර තිබෙන බවයි. 2012 දෙසැම්බර් 31 වනදා වනවිට කොමර්ෂල් බැංකුව සතුව තිබෙන සමස්ත තැන්පතු ප‍්‍රමාණයේ වටිනාකම රුපියල් බිලියන 382.723 ක් විය. මෙම මූල්‍ය වසරේදී බැංකුවේ සමස්ත වත්කම් ප‍්‍රමාණය 15.79% කින් වර්ධනය වෙමින් රුපියල් බිලියන 500 කඩඉම පසුකරමින් රුපියල් බිලියන 510.75 ක් දක්වා වර්ධනය විය. මේ අනුව, රුපියල් බිලියන 500ක වත්කම් සීමාව පසුකළ ලංකාවේ පළමුවන පුද්ගලික බැංකුව වන්නේ කොමර්ෂල් බැංකුවයි. කොමර්ෂල් බැංකුවේ ප‍්‍රතිපාදන වෙන්කිරීමේ ප‍්‍රතිපත්තිය යටතේ ශ‍්‍රී ලංකා මහ බැංකුව විසින් නියම කර තිබෙන අවම මට්ටමටත් වඩා ප‍්‍රතිපාදන වෙන්කර තිබෙන නිසා අක‍්‍රීය සහ සැක සහිත ණය වෙනුවෙන් බැංකුව වෙන්කර තිබෙන ශුද්ධ ප‍්‍රතිපාදන ප‍්‍රමාණය රුපියල් බිලියන 1.496 ක් දක්වා වර්ධනය වී ඇතැයි බුද්ධිපාල මහතා අනාවරණය කළේය. මීට අමතරව, බැංකුව විසින් මෙම වසරේදී රුපියල් මිලියන 228 ක සාමාන්‍ය ප‍්‍රතිපාදන ද වෙන්කර තිබේ. මේ අතර, 2011 වසරේදී බැංකුවේ වූ 3.43% ක් වන දළ අක‍්‍රීය ණය අනුපාතය 2012 වසරේදී 3.37% ක් දක්වා අඩුවී තිබෙන අතර ශුද්ධ අක‍්‍රීය ණය අනුපාතය 2.08% ක සිට 1.84% ක් දක්වා අඩුවී ඇත. බැංකුවේ ශුද්ධ පොලී ආන්තිකය 2012 වසරේදී අනු මට්ටම් 15 කින් වර්ධනය වී 4.59% ක් දක්වා ඉහළ ගොස් ඇත. එය 2011 වසරේදී 4.44%ක් විය. මෙම කාලයේදී බැංකුවේ පොලී නොවන වියදම් 17.03% කින් වර්ධනය වී රුපියල් බිලියන 13.858 ක් දක්වා ඉහළ ගොස් තිබෙන අතර නව ශාඛා පිහිටුවීම සහ ශාඛා කිහිපයක් වෙනත් ස්ථානවලට ගෙනයාම නිසා කාර්යමණ්ඩල පිරිවැය, ස්ථාන, උපකරණ වැනි වියදම්වල වූ වැඩි වීම මෙයට හේතු වී තිබේ. මෙම කාලයේදී බැංකුව විසින් මෙරට තුළ නව සේවා මධ්‍යස්ථාන 14 ක් ස්ථාපිත කළ අතර අළුතින් ස්වයංක‍්‍රීය ටෙලර් යන්ත‍්‍ර 55 ක් පිහිටවනු ලැබීය. මේ අනුව, වසර අවසන් වනවිට කොමර්ෂල් බැංකුව සතුව තිබෙන සේවා මධ්‍යස්ථාන සංඛ්‍යාව 227 ක් දක්වාත් ස්වයංක‍්‍රීය ටෙලර් යන්ත‍්‍ර සංඛ්‍යාව 555ක් දක්වාත් වර්ධනය විය. මෙය මෙරට බැංකුවක් සතුව තිබෙන විශාලතම ස්වයංක‍්‍රීය ටෙලර් යන්ත‍්‍ර ජාලය වේ. බැංකුවේ බංග්ලාදේශ මෙහෙයුම් කටයුතු කිරීමට සේවා මධ්‍යස්ථාන 17 ක් එරට පිහිටුවා තිබෙන අතර 2012 වසර අවසන් වනවිට ස්වයංක‍්‍රීය ටෙලර් යන්ත‍්‍ර 14 ක් ද පිහිටුවා තිබුණි. බැංකුවේ අනිකුත් කැපී පෙනෙන කාර්යසාධනයන් ලෙස, හිමිකම් මත ප‍්‍රතිලාභ අනුපාතය 20.79% ක් දක්වා වර්ධනය වෙද්දී බදු වලට පෙර වත්කම් මත ප‍්‍රතිලාභ අනුපාතය 3.01% ක් දක්වා වර්ධනය වී ඇත. බදු වලට පසු වත්කම් මත ප‍්‍රතිලාභ අනුපාතය 2.12% කි. බැංකුව විසින් 2013 මුල් කාර්තුවේදී ජාත්‍යන්තර මූල්‍ය සංස්ථාවෙන් ලබාගත් ඩොලර් මිලියන 75 ක වසර 10 ක ණය මගින් ප‍්‍රාග්ධන ප‍්‍රමාණත්වය තවදුරටත් වර්ධනය වනු ඇති බවත් එය තෝලනය සඳහා වැඩි ඉඩක් ලබාදෙන බවත් බුද්ධිපාල මහතා සඳහන් කළේය. කොමර්ෂල් බැංකුව එහි පරිපාලිත සහ අනුබද්ධිත සමාගම්වලින් සමන්විත කොමර්ෂල් බැංකු සමූහය 2012 වසර අවසන් වනවිට රුපියල් බිලියන 14.332 ක බදු වලට පෙර ලාභයක් වාර්තා කර තිබෙන අතර එය 29.49% ක වර්ධනයකි. මෙම කාලයේදී බදු වලට පසු ලාභය 24.25% කින් වර්ධනය වී රුපියල් බිලියන 10.058 ක් දක්වා ඉහළ ගොස් ඇත. ලංකාවේ විශාලතම පුද්ගලික වාණිජ බැංකුව සහ ලොව විශිෂ්ටතම බැංකු 1000 අතරට අඛණ්ඩව වසර දෙකක් තේරී පත්වූ එකම ශ්‍රී ලාංකික බැංකුව වන්නේ කොමර්ෂල් බැංකුවයි. “ග්ලෝබල් ෆයිනෑන්ස්” සඟරාව මගින් අඛණ්ඩව වසර 14 ක් ලංකාවේ හොඳම වාණිජ බැංකුව ලෙස කොමර්ෂල් බැංකුව තෝරා ගනු ලැබූ අතරද බෑන්කර්ල ෆයිනෑන්ස් ඒෂියාල යුරෝමනි සහ ටේ‍්‍රඩ් ෆයිනෑන්ස් යන සඟරා විසින් අවස්ථා ගණනාවකදීම ලංකාවේ විශිෂ්ටතම වාණිජ බැංකුව ලෙසට තෝරාගනු ලැබුවේ ද කොමර්ෂල් බැංකුවයි.", "URL": "https://sinhala.adaderana.lk/news.php?nid=32216", "Category": null, "Parent URL": null}