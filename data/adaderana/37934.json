{"Source": "Adaderana", "Timestamp": "October 5, 2013 01:15 pm", "Headline": "හලාවත ඇන්ටනිගේ මරණය සාවද්‍ය මනුෂ්‍ය ඝාතනයක් - විනිසුරු තීන්දු කරයි", "News Content": "ධීවර උද්ඝෝෂණයක් අවස්ථාවේදී සිදුවු වෙඩි තැබීමකින් මියගිය හලාවත ධීවරයාගේ මරණය සාවද්‍ය මිනිස් ඝාතනයක් බවට හලාවත දිසා විනිසුරු ජගත් කහඳගම මහතා තීන්දු කර තිබේ. ඊයේ (04) වැනිදා සවස ඔහු එම තීන්දුව ලබාදුන් බව අප වාර්තාකරු පැවසීය. 2012 වසරේ පෙබරවාරි මස15 වැනි දින සිදුවු මෙම වෙඩි තැබීමෙන් හලාවත, වැල්ල පදිංචිව සිටි ඇන්ටනි ප්‍රනාන්දු නම් වූ දෙදරු පියෙකු මියගිය අතර තවත් දෙදෙනෙකු තුවාල ලැබූහ. රජය විසින් ඉන්ධන මිල ඉහළ දැමීමට එරෙහිව ධීවරයින් විසින් මෙම උද්ඝෝෂණය පැවැත්වූ බව ප්‍රකාශය විය. පෙබරවාරි මස 14 වැනි දින මුලින්ම ධීවරයින් හලාවත නගරයට පැමිණ විරෝධතාවය දක්වන ලදී. එහිදී විරෝධතාකරුවන් පාලනය කිරීමට පොලීසිය දැඩි උත්සාහයක් ගත්තත් එය ව්‍යවර්ථ වී ගියේය. නැවතත් 15 වැනි දින ධීවරයින් විරෝධතා දැක්වීමට සුදානම් වන බවට ලද තොරතුරු අනුව හලාවත නගරයේ සහ අවට ආරක්ෂාවට විශේෂ කාර්ය බලකායද කැඳවා තිබුණි. හලාවත, වැල්ල ප්‍රදේශයට එකතු වූ ධීවරයින් හලාවත නගරය කරා ගමන් කරමින් සිටින විට ඔවුන් වැළැක්වීමට පොලීසිය උත්සහ කළ විට විරෝධතාකරුවන් විසින් පොලීසියට ගල් මුල් ප්‍රහාරයක්ද එල්ල කරන ලදි. එම අවස්ථාවේදී සිදුකළ වෙඩි තැබීමකින් ඇන්ටනි ප්‍රනාන්දු ඇතුළු තිදෙනෙකු තුවාල ලබා හලාවත මහා රෝහලට ඇතුළත් කළ අතර ඇන්ටනි ප්‍රනාන්දු මහතා එහිදී මිය ගියේය. මේ සම්බන්ධයෙන් රහස් පොලීසිය විසින් සිදු කරන ලද පරීක්ෂණයකින් අනතුරුව හලාවත අධිකරණය හමුවේ නඩු පවරන ලදි. නමුත් චුදිතයෙකු නම් කර තිබුණේ නැති බව අප වාර්තාකරු පැවසීය. දීර්ඝ නඩු විභාගයකින් පසුව 04 වැනි දින හලාවත දිසා විනිසුරුවරයා විසින් තීන්දුව ප්‍රකාශයට පත් කරන ලදී. ධීවරයින් විසින් දක්වන ලද විරෝධතාවය එක්තරා රාජ්‍ය නොවන සංවිධායක් විසින් සහ දේශපාලන පක්ෂයක් විසින් සංවිධානය කරන ලද්දක් බවත්, ඇන්ටනි ප්‍රනාන්දු ධීවරයාගේ මරණයට ඔවුන් වගකිව යුතු බවටද රජයට සම්බන්ධ මැති ඇමැතිවරු පසුගිය කාලය පුරාවට චෝදනා කර සිටියහ.", "URL": "https://sinhala.adaderana.lk/news.php?nid=37934", "Category": null, "Parent URL": null}