{"Source": "Adaderana", "Timestamp": "April 20, 2013 11:36 am", "Headline": "ඔස්ට්‍රේලියාවට පලා යන්න එපා - ලාංකික සරණාගතයින්ට ඉන්දියාවෙන් පාඩමක් ", "News Content": "නීති විරෝධීව ඔස්ට්‍රේලියාවට සංක්‍රමණයවීමේ අවදානම පිළිබඳ තමිල්නාඩුවේ සරණාගත කදවුරුවල රැදී සිටින ශ්‍රී ලාංකික සරණාගතයින් දැනුවත් කිරීමේ වැඩසටහනක් ආරම්භ කර තිබේ. ඉන්දීය වෙරලාරක්ෂක බලකාය විසින් මෙම වැඩසටහන ආරම්භ කර ඇති බව ඉන්දිය මාධ්‍ය වාර්තා කළේය. මෙම දැනුවත් කිරීමේ වැඩසටහනේ පළමු වැඩසටහන මදුරේහි පිහිටි සරණාගත කදවුරේ දී පවත්වා ඇත. මෙහි දී අදහස් දක්වා ඇති එරට පොලීසියේ අතිරේක අධ්‍යක්ෂ ජෙනරාල් සී.එස් බාබු පවසා ඇත්තේ මුහුදු මාර්ගයෙන් ඔස්ට්‍රේලියාවට ගමන් ගන්නා පුද්ගලයින් විසින් විශාල මුදලක් ඒජන්තවරුන් වෙත ලබාදෙන බවයි. මෙලෙස ඔස්ට්‍රේලියාවට යවන බව පවසා ඒජන්තවරුන් විසින් එක් පවුලකින් ඉන්දියානු රුපියල් ලක්ෂ එකහමාරක් තුනක් අතර මුදලක් ලබා ගන්නා බව ද ඔහු පවසා ඇත. මේ ආකාරයට ඒජන්තවරුන් වෙත මුදල් ලබා නොදෙන ලෙස ද එරට පොලීසියේ අතිරේක අධ්‍යක්ෂ ජෙනරාල් සී.එස් බාබු පවසා ඇති බව ඉන්දිය මාධ්‍ය වාර්තා කළේය.", "URL": "https://sinhala.adaderana.lk/news.php?nid=33416", "Category": null, "Parent URL": null}