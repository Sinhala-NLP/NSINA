{"Source": "Adaderana", "Timestamp": "August 16, 2010 10:49 am", "Headline": "මහ වැසි වැටුණත් ආපදා ගැන බිය විය යුතු නෑ", "News Content": "මේ දිනවල දිවයිනේ ප්‍රදේශ රැසකට දැඩි වර්ෂාපතනයක් පැවතිය ද ආපදා තත්ත්වයක් පිළිබඳ අවධානමක් මතුව නොමැති බව ආපදා කළමනාකරණ මධ්‍යස්ථානය පවසයි. ඊයේ පස්වරුව වන විට කළු ග‍ඟේ සහ කැළණි ගඟේ ජල මට්ටම් ඉහළ ගොස් තිබූ බව එම මධ්‍යස්ථානය සඳහන් කරයි. කෙසේ වුව ද මේ වන විට එම තත්ත්වය ක්‍රමයෙන් පහ‍ව යමින් පවතින බව ආපදා කළමනාකරණ මධ්‍යස්ථානයේ දිස්ත්‍රික් සම්බන්ධීකාරකවරුන් පෙන්වා දෙනු ලැබීය. කෙසේ වුව ද ඉදිරියේදී ගංවතුර හෝ නාය යෑම් තත්ත්වයන් ඇති වීමේ අවධානමක් මතු වුවහොත් ඒ සඳහා අවශ්‍ය ක්‍රියාමාර්ග ගැනීමට සුදානම් බව ද ආපදා කළමනාකරණ මධ්‍යස්ථානය ප්‍රකාශ කරයි. මේ අතර අධික මීදුම හේතුවෙන් බදුල්ල වැලිමඩ මාර්ගයේ රථ වාහන ගමනාගමනයට බාධා එල්ල වී ඇති බව නුවරඑළිය දිස්ත්‍රික් ලේකම් ඩි. පී. ජි. කුමාරසිරි මහතා පැවසීය.", "URL": "https://sinhala.adaderana.lk/news.php?nid=10259", "Category": null, "Parent URL": null}