{"Source": "Adaderana", "Timestamp": "December 30, 2012 11:04 am", "Headline": "සතොසට නඩු!", "News Content": "ලංකා සතොසට එරෙහිව ඉදිරි සතිය තුළ නඩු පැවරීමට කටයුතු කරන බව පාරිභෝගික අධිකාරිය පවසයි. පරිභෝජනයට නුසුදුසු ලොකු ලූනු තොග පවත්වාගෙන යාමට එරෙහිව මෙම අධිකරණ ක්‍රියාමාර්ගය ගන්නා බව එහි වැඩබලන නියෝජ්‍ය අධ්‍යක්ෂ අසේල බණ්ඩාර මහතා සඳහන් කළේය. පාරිභෝගික අධිකාරිය සිදුකළ වැටලීමකදී ඊයේ දිනයේ පරිභෝජනයට නුසුදුසු ලොකු ලූනු කිලෝග්‍රෑම් 43,000 ට අධික ප්‍රමාණයක් ලංකා සතොස ගබඩා 3 ක තිබී සොයා‍ ගෙන තිබේ. කොළඹ, කුරුණෑගල සහ වැලිසර ප්‍රදේශයේ ගබඩාවල තිබී මෙම ලොකු ලූනු තොගය සොයාගත් බව අසේල බණ්ඩාර මහතා සඳහන් කළේය. දඹුල්ල ප්‍රදේශයේ ව්‍යාපාරිකයෙකුගෙන් මිලදී ගෙන ඇති අදාළ ලොකු ලූනු තොගය ආනයනික තොගයක් බව පාරිභෝගික අධිකාරීය පවසයි. මෙම සිද්ධියට සම්බන්ධ ලංකා සතොස ආයතනයේ සියලූ නිලධාරීන්ට එරෙහිව කඩිනමින් විනය ක්‍රියාමාර්ග ගන්නා බව සමුපකාර හා අභ්‍යන්තර වෙළඳ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=30359", "Category": null, "Parent URL": null}