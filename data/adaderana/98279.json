{"Source": "Adaderana", "Timestamp": "October 26, 2018 07:15 pm", "Headline": "දහස නොදුනහොත් තොණ්ඩමන් මන්ත්‍රී ධූරය අත්හරින්න සූදානම්", "News Content": "වතුකම්කරුවන්ගේ දෛනික මූලික වැටුප රුපියල් 1000 දක්වා වැඩි නොකළහොත් තමන් පාර්ලිමේන්තු මන්ත්‍රී ධූරයෙන් ඉල්ලා අස්වන බව ලංකා වතුකම්කරු සංගමයේ නායක පාර්ලිමේන්තු මන්ත්‍රී ආරුමුගම් තොණ්ඩමන් මහතා පවසයි. වතුකම්කරුවන්ගේ දෛනික මූලික වැටුප රුපියල් 1000 දක්වා ඉහළ දමන ලෙසට බලකරමින් අදත් දිවයිනේ ප්‍රදේශ රැසක විරෝධතා පැවැත් වුණි. ඒ අනුව බදුල්ල උඩුවර වතු යායේ වතුකම්කරුවන් අදාළ ඉල්ලීම මුල්කරගනිමින් බදුල්ල කොළඹ ප්‍රධාන මාර්ගය අවහිර කරමින් උඩුවර 07තේ කණුව අසලදී උද්ඝෝෂණයක නිරත වූ අතර ඒ හේතුවෙන් එම මාර්ගය සම්පූර්ණයෙන්ම අවහිර වුණි. මේ අතර ගාල්ල උඩුගම මාර්ගය අවහිරකරමින් නාකෙඳිණිය මංසන්ධියේදී එම ප්‍රදේශයේ වතුකම්කරුවන්ද උද්ඝෝෂණයක නිරත වුණේ ඔවුන්ගේ දෛනික මූලික වැටුප රුපියල් 1000ක් දක්වා වැඩිකරන ලෙස ඉල්ලමින්ය. උද්ඝෝෂණය අතරතුර නියෝජ්‍ය අමාත්‍ය නිශාන්ත මුතුහෙට්ටිගම මහත එම ස්ථානයට පැමිණියේය. නාවලපිටිය නගරයේදීත් වතුකම්කරුවන් විරෝධතාවයේ නිරත වූ අතර එම අවස්ථාව සඳහා එක්සත් ජනතා නිදහස් සන්ධාන පාර්ලිමේන්තු මන්ත්‍රී මහින්දානන්ද අලුත්ගමගේ මහතාද එක්වුණි. එමෙන්ම තවත් ප්‍රෙද්ශ කිහිපයක කම්කරුවන් ද තම දෛනික වැටුප රුපියල් 1000 ක් දක්වා වැඩිකරන මෙන් ඉල්ලා උද්ඝෝෂණවල නිරත වණි.", "URL": "https://sinhala.adaderana.lk/news.php?nid=98279", "Category": null, "Parent URL": null}