{"Source": "Adaderana", "Timestamp": "June 2, 2012 02:30 pm", "Headline": "හොස්නි මුබාරක් ජීවිතාන්තය දක්වා සිරගෙට", "News Content": "විරෝධතාකරුවන් ඝාතනය කිරීම සම්බන්ධව චෝදනා එල්ල වී සිටි ධුරයෙන් ඉවත්කරන ලද හිටපු ඊජිප්තු ජනාධිපති හොස්නි මුබාරක් මහතාට ජීවිතාන්තය දක්වා සිර දඬුවම් නියම කර ඇති බව විදෙස් මාධ්‍ය වාර්තා කරයි. හිටපු ඊජිප්තු ජනාධිපතිවරයාට එරෙහිව පසුගිය වසරේ දී විරෝධතාකරුවන් පිරිසක් ඝාතනය කිරීමට අණ දීම සම්බන්ධ චෝදනාවක් හා දූෂණ චෝදනා එල්ල වී තිබිණි. ඊට අදාළ නඩු විභාගයේ තීන්දුව අද(02) දින ප්‍රකාශයට පත්කිරීමට නියමිතව තිබූ අතර එම තීන්දුවට අනුව මෙසේ හොස්නි මුබාරක් මහතාට ජීවිතාන්තය දක්වා සිර දඬුවම් නියම වී ඇති බව විදෙස් මාධ්‍ය වාර්තා පවසයි. හොස්නි මුබාරක් රජයේ හිටපු අභ්‍යන්තර කටයුතු පිළිබඳ අමාත්‍යවරයා වන හබිබ් එල් - අද්ලි මහතාට එරෙහිව ද විරෝධතාකරුවන්ගේ ඝාතන සම්බන්ධව ‍චෝදනා එල්ල වී තිබිණි ඒ අනුව අදාළ නඩුවේ විත්තිකරුවෙකු වූ හබිබ් එල් - අද්ලි මහතාට ද ජීවිතාන්තය දක්වා සිර දඬුවම් නියම වී ඇති බව විදෙස් මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=24710", "Category": null, "Parent URL": null}