{"Source": "Adaderana", "Timestamp": "July 18, 2018 09:28 am", "Headline": "වැඩවර්ජනයක පෙරනිමිත්තක් ", "News Content": "1815 උඩරට ගිවිසුමට වඩා වත්මන් රජය සිංගප්පූරුව සමඟ ඇති කරගත් වෙළඳ ගිවිසුම රටට හානිදායක බව රජයේ වෛද්‍ය නිලධාරීන්ගේ සංගමය පවසයි. එහි නියෝජිතයින් ඊයේ(17) කොළඹ පැවති සාකච්ඡාවකට එක්වෙමින් සඳහන් කළේ, ගිවිසුමට එරෙහිව ඉදිරියේදී වැඩ වර්ජනයක නිරතවීමට සූදානම් වන බවයි. සිංගප්පූරු ගිවිසුම 1815 උඩරට ගිවිසුමටත් වඩා භයානක වන අතර එය රටට හානි කර තත්ත්වයක් උදා කරන බව ද වෛද්‍ය නිලධාරින්ගේ සංගමයේ ලේකම්, වෛද්‍ය හරිත අලුත්ගේ මහතා පවසයි. කෙසේ වෙතත් අද වන විට ලෝකයේ රටවල් අවි ආයුද පෙන්වීමෙන් රටවල් හසු කර නොගන්නා බවත්, වෙළඳ ගිවිසුම් තුළින් එය ඉටු කර ගැනීමට අද වන විට වෙනත් රාජ්‍යයන් පෙළඹෙන බවත් වෛද්‍ය හරිත අලුත්ගේ මහතා සඳහන් කරයි. රජයේ වෛද්‍ය නිලධාරීන්ගේ සංගමය සටනක් අතට ගත් පසු එය අවසන් කර මිසක් කිසි විටෙකත් අත්නොහරින බව ද ඔහු පැවසීය. සයිටම් වංචාව පරාජය කළ ආකාරයටත් එහා ගොස් මෙම ගිවිසුම පරාජය කළ යුතු බවත්, ජාතික වැදගත්කමක් ඇති කටයුත්තක් යැයි සලකා මේ සම්බන්ධයෙන් වැඩවර්ජනයකට යෑමට සුදානමින් සිටින බව ද වෛද්‍ය අලුත්ගේ මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=92746", "Category": null, "Parent URL": null}