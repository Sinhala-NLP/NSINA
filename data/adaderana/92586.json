{"Source": "Adaderana", "Timestamp": "July 15, 2018 06:59 am", "Headline": "මුහුදු මාර්ගයෙන් ලංකාවට එන්න හැදූ සරණාගතයින් 3 ක් රාමේෂ්වරන් හිදී අත්අඩංගුවට", "News Content": "මුහුදු මාර්ගයෙන් ඉන්දියාවේ සිට මෙරටට පැමිණීමට උත්සාහ කළ ශ්‍රී ලාංකික සරණාගතයින් තිදෙනෙකු රාමේෂ්වරන් ප්‍රදේශයේ දී අත්අඩංගුවට ගෙන තිබේ. ඉන්දීය මාධ්‍ය වාර්තා කළේ අඹුසැමි යුවලක් සහ තවත් පුද්ගලයෙකු මෙලෙස බෝට්ටුවක් යොදා ගනිමින් ශ්‍රී ලංකාවට පැමිණීමට උත්සාහ කර ඇති බවයි. ඉන්දීය කිව්බ්‍රාන්ච් පොලීසියේ විශේෂ කණ්ඩායමක් විසින් පසුගිය සිකුරාදා දිනයේ මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් අඹුසැමි යුවල 2002 වසරේ දී මන්ඩපම් සරණාගත කදවුරේ ලියාපදිංචි වීමෙන් අනතුරුව නමක්කාල් , මෙටුපට්ටි සරණාගත කදවුරේ රැඳී සිට ඇති බව සඳහන්. ඔවුන්ට එරෙහිව සොරකම් ඇතුළු අපරාධ කිහිපයක් සම්බන්ධයෙන් නඩු පවතින බව ඉන්දීය මාධ්‍ය වාර්තා කළේය. අත්අඩංගුවට ගත් අනෙක් සැකකරු ශිවනාගපුරම් සරණාගත කදවුරේ රැදී සිට ඇති අතර ඔහු ද රන් භාණ්ඩ ඇතුළු සොරකම් කිහිපයකට සම්බන්ධ බවට අනාවරණය වී තිබේ. මොවුන් තිදෙනා සරණාගත කදවුරුතුලින් පැනවිත් ශ්‍රී ලංකාවට පැමිණීමට උත්සාහ කර ඇති බව ඉන්දීය පොලීසිය සිදුකළ විමර්ශනවලින් අනාවරණය වී ඇත. මේ අතර මුදල් සොරකම් කිරීමක් සම්බන්ධයෙන් තවත් ශ්‍රී ලාංකිකයෙකු ඉන්දීය පොලීසිය විසින් අත්අඩංගුවට ගෙන තිබේ. මෙලවාලසායි ප්‍රදේශයේ 42 හැවිරිදි පුද්ගලයෙකු මෙලෙස අත්අඩංගුවට ගෙන ඇති බවයි ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=92586", "Category": null, "Parent URL": null}