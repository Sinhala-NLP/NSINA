{"Source": "Adaderana", "Timestamp": "September 29, 2014 06:12 pm", "Headline": "සාජන්ට් ගැහුවේ එයත් එක්ක නොගිය නිසයි - රත්නපුරේ ගුටි කෑ ස්ත්‍රීය ඇත්තම කියයි", "News Content": "තමාට පොලිස් සැරයන්වරයා විසින් අමානුෂික ලෙස පහරදෙනු ලැබුවේ ඔහුත් සමග යහන්ගතවීමට නොගිය නිසා බව රත්නපුර නගරයේදී පහරකෑමට ලක්වූ ස්ත්‍රීය පවසයි. රත්නපුර,කනාදොළ ප්‍රදේශයේ පදිංචි ඇය කියා සිටියේ දින කිහිපයකට ඉහතදී මෙම පොලිස් නිලධාරියා තමාට අයුතු ලෙස අනවශ්‍ය තැනකට යාමට යෝජනා කළ නමුත් තමන් විසින් එකී යෝජනාව ප්‍රතික්ෂේප කළ බවයි. අසරණකමට දරුවන්ට කෑම බීම ලබාදීම සඳහා තමන් යම් මුදලක් සොයාගැනීමට පිරිමින් සමග ගියද තමන් පිළිබඳ වැරදි ලෙස නොසිතන ලෙස ඒ මොහොතේ පොලිස් නිලධාරියාගෙන් ඉල්ලා සිටි බවද ඇය කියා සිටියි. එහෙත් ඊට දින කිහිපයකට පසුව දෙවෙනි හා තුන්වෙනි වරටද තමන්ට එම පොලිස් නිලධාරියා අයුතු යෝජනා කළද තමන් දැඩි සේ ප්‍රතික්ෂේප කළ බැවින් තමන් සමග වෛර බැඳගෙන සිටි බව ඇය අවධාරණය කළාය. ඒ නිසාම ගංගා නම් තවත් කාන්තාවකට කතා කොට තමන් සමග ගැටුමක් ඇති කරගන්නා ලෙස එම පොලිස් නිලධාරියා උපදෙස් දී තිබුණු බැවින් එකී ගංගා තමන් සමග රණ්ඩුවකට පැටළුණු බවත්, ඒ ගැටුම යන අතරවාරයේ ඇය විසින් පොලිස් නිලධාරියාට කතා කොට තමාට පහරදෙන ලෙස ඉල්ලා සිටි බවත් මෙම ස්ත්‍රීය පවසයි. ඒ අනුව වහා එතනට පැමිණි පොලිස් නිලධාරියා තමාට අසභ්‍ය වචනයෙන් බැණවැදී වයරයකින් පහරදුන් බවත්, අනතුරුව බිම දමාගෙන පයින් පහරදුන් බවත් ඇය කියා සිටියි. අවසානයේ තමන් එම පහරදීම පිළිබඳ පැමිණිල්ලක් කිරීමට පොලීසියට ගියද ඒ මොහොතේ මූලස්ථාන පොලිස් පරීක්ෂකවරයා නොසිටි බැවින් තමන් ආපසු හැරී පැමිණි බවත්, ඉන් පසු ඒ පිළිබඳ වැඩිදුර ක්‍රියා මාර්ගයක් ගැනීමට තමන් කල්පනා නොකළ බවත් ඇය අද දෙරණට සඳහන් කළාය. මෙම පහරදීම සිදුවූයේ රත්නපුර බස්නැවතුමේ කෝප් සිටි ඉදිරිපිට බවත්, මේවන විට සිද්ධියට දින 8ක් පමණ ගතවී ඇති බවත් පහරකෑමට ලක්වුණු ස්ත්‍රීයගේ සැමියා පවසයි. තම බිරිඳ වැඩිපුර ගැවසෙන්නේ බස්නැවතුම ආශ්‍රිතව බවත්, එදිනද තමන් සමග නගරයට ගොස් තමන් කල්වේලා ඇතිව තමන් පැමිණිය නමුත් ඇය බස් නැවතුම්පළේ නැවතුණු බවත් ඔහු සිහිපත් කරයි. කෙසේ නමුත් මෙම පහරදීමෙන් පසු ඇයගේ පපු පෙදෙස රිදෙන බව නිතර කියා සිටින බවත්,විටෙන් විට වමනය යන බවත්, ඒ අවස්ථාවේදී වමනය සමග ලේ පිටවන බවත් සැමියා සඳහන් කළේය. ඒ නිසාම ඇය මේවන විට සිටින්නේ වේදනාවෙන් වුවත්, පහරදෙනු ලැබුවේ පොලිසියේ මහත්තයෙක් නිසා ලජ්ජාවටත්, බියටත් ප්‍රතිකාර ලබා ගැනීම සඳහා රෝහල්ගතවීමට කල්පනා නොකරන බවත් ඔහු වැඩිදුරටත් කියා සිටියේය. රත්නපුර නගරයේදී පොලිස් නිලධාරියෙකු විසින් ස්ත්‍රීයකට පහරදෙන දර්ශනයක් ඇතුළත් වීඩියෝ දර්ශනය මාධ්‍ය මගින් ප්‍රචාරය වීමෙන් පසුව රත්නපුර සහකාර පොලිස් අධිකාරීවරයා විසින් ඒ පිළිබඳ කරන ලද පරීක්ෂණයකට අනුව මේවන විට අදාළ පොලිස් සැරයන්වරයා හඳුනාගෙන වැඩතහනමට ලක්කර ඇති බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. සිද්ධිය සම්බන්ධයෙන් තව දුරටත් පොලිස් පරීක්ෂණ සිදුකෙරෙන බවත්, අදාළ කාන්තාව මේවන විට ප්‍රදේශයේ නොමැති නිසා ඇය සොයා විශේෂ පොලිස් කණ්ඩායමක් යොදවා ඇති බවත්, ඇය සොයා ගැනීමෙන් පසු ඇයගෙන් සාක්ෂි ලබා ගැනීමට අපේක්ෂා කරන බවත් පොලිස් මාධ්‍ය ප්‍රකාශකවරයා කියා සිටියේය. සිද්ධිය ඇසින් දුටුවන්ගේ සාක්ෂි මේවන ලබාගනිමින් සිටින බවත්, සිද්ධිය සම්බන්ධයෙන් පරීක්ෂණ පැවැත්වීමෙන් පසු විනය ක්‍රියාමාර්ග ගැනීමට අමතරව අදාළ පොලිස් නිලධාරියාට අපරාධයක් සිදුකර ඇත්නම් අපරාධ නීතිය අනුවද අධිකරණ ක්‍රියාමාර්ග ගැනීමට කිසිසේත්ම පසුබට නොවන බව අජිත් රෝහණ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=46402", "Category": null, "Parent URL": null}