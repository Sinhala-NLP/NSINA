{"Source": "Adaderana", "Timestamp": "June 21, 2012 09:38 pm", "Headline": "ජයලත්ගෙන් අපරාධ විමර්ශන අංශය ප්‍රශ්න කරයි", "News Content": "එක්සත් ජාතික පක්ෂ නියෝජ්‍ය මහලේකම්, ජාතික සේවක සංගමයේ සභාපති හා පාර්ලිමේන්තු මන්ත්‍රී දොස්තර ජයලත් ජයවර්ධන මහතාගෙන් කොළඹ අපරාධ විමර්ශන අංශය විසින් ප්‍රශ්න කර තිබේ. ‍ අද(21) පිටකෝට්ටේ ජාතික සේවක සංගම් මූලස්ථානයේ දී සිය කාර්යාලයට පැමිණි කොළඹ අපරාධ විමර්ශන අංශයේ සහකාර පොලිස් නිලධාරීවරයෙකු හා පොලිස් පරීක්ෂකවරයෙකු 2012 පෙබරවාරි මස කොළඹ කොටුව දුම්රිය ස්ථානය ඉදිරිපිට එක්සත් ජාතික පක්ෂය හා විපක්ෂයේ දේශපාලන පක්ෂ කිහිපයක් විසින් සංවිධානය කළ විරෝධතා රැළිය පිළිබඳව ප්‍රශ්න කළ බව ජයලත් ජයවර්ධන මහතා පවසයි. ‍ මෙම විරෝධතා රැළියේ දී තමන් වෙත පොලිස් කඳුළු ගෑස් ප්‍රහාරයක් එල්ලවීමෙන් තුවාල ලබා කොළඹ ජාතික රෝහලේ නේවාසිකව ප්‍රතිකාර ලබාගත් බවත්, ජයවර්ධන මහතා එහිදී සඳහන් කර ඇත. ‍ මේ නිසා තමන්ගේ මූලික අයිතිවාසිකම් උල්ලංඝණයවීමක් පිළිබඳව මේ වනවිටත් ශ්‍රේෂ්ඨාධිකරණයට පෙත්සමක් ඉදිරිපත් කර ඇති බවත්, එකී පෙත්සම තවදුරටත් සලකාබැලීමට ශ්‍රේෂ්ඨාධිකරණය තීන්දු කර ඇති බවත් හෙතෙම පෙන්වා දී තිබේ. ‍ මේ හේතුවෙන් දැනට ශ්‍රේෂ්ඨාධිකරණයේ විභාගවෙමින් පවතින තමන්ගේ මූලික අයිතිවාසිකම් පෙත්සමට නීතිමය වශයෙන් යම් අගතියක් සිදුවිය හැකි නිසා මෙම සිදුවීම පිළිබඳව ප්‍රකාශයක් කිරීමෙන් වැළකී සිටීමට තම නීතිඥයින් තමන්ට උපදෙස් දී ඇති නිසා ප්‍රකාශයක් ලබාදීමෙන් වැළකී සිටින බව, ඒ සඳහා පැමිණි පොලිස් නිලධාරීන්ට දැනුම් දුන් බව ද ජයලත් ජයවර්ධන මහතා සඳහන් කරයි.", "URL": "https://sinhala.adaderana.lk/news.php?nid=25220", "Category": null, "Parent URL": null}