{"Source": "Adaderana", "Timestamp": "March 5, 2014 03:20 pm", "Headline": " කෘත්‍යාධිකාරී මණ්ඩල තීරණයට පිටින් ගියොත් දැඩි ක්‍රියාමාර්ග ගන්නවා", "News Content": "පක්ෂයේ කෘත්‍යාධිකාරී මණ්ඩලය විසින් අනුමත කරන ලද ක්‍රියාවලියට පටහැනිව ක්‍රියා කර ඇති අය සම්බන්ධව දැඩි විනය ක්‍රියාමාර්ග ඉදිරියේ දී ගත යුතු බවට එක්සත් ජාතික පක්ෂයේ නායකත්ව මණ්ඩලය විසින් ඒකමතිකව තීරණය කර තිබේ. අද (05) එක්සත් ජාතික පක්ෂ නායකත්ව මණ්ඩලය, එහි සභාපති කරු ජයසූරිය මහතාගේ ප්‍රධානත්වයෙන් සිරිකොත මන්දිරයේ දී රැස්වීමෙන් අනතුරුව මෙම තීරණය ගෙන ඇති බව සඳහන්ය. දැනටමත් එලෙස කටයුතු කරන පිරිස් සම්බන්ධව වාර්තා ලැබී ඇති බවත්, එම කටයුතු ගැන නිසි අධ්‍යයනයක් සිදුකිරීමෙන් පසු කඩිනම් ක්‍රියාමාර්ග ගැනීමට තීරණය කළ බවත් එ.ජා.ප ය විසින් නිකුත් කළ නිවේදනයක දැක්වෙයි. එසේම බස්නාහිර හා දකුණු පළාත් සභා මැතිවරණ ප්‍රතිපත්ති ප්‍රකාශන එළි දැක්වීම ලබන 12 වෙනිදා පෙ.ව 11.30 ට සිරිකොත මන්දිරයේ දී සිදු කෙරෙන බවත්, සංකේතවත් ලෙස එකී ප්‍රතිපත්ති ප්‍රකාශන අදාළ කණ්ඩායම් නායකයන්ට භාර දීමට ද නියමිත බවත් එ.ජා.පය කියා සිටියි. එක්සත් ජාතික පක්ෂයේ සාමාජිකත්වය ලබා ගැනීම සදහා මේ වන විට දැඩි ඉල්ලුමක් තිබෙන බැවින් පක්ෂයේ සාමාජිකත්වය දිවයින පුරා සක්‍රීය කිරීමට සාමාජිකත්ව ප්‍රවර්ධන කමිටුවක් පත් කිරීමට ද නායකත්ව මණ්ඩලය තීරණය කර තිබේ. මීගමුව මැතිවරණ කොට්ඨාශයේ මැතිවරණ කටයුතු ඉදිරියට ගෙන යාම සඳහා ක්‍රියාකාරී කමිටුවක් පත් කෙරුණු අතර එය අධීක්ෂණය කිරීම නිරෝෂන් පෙරේරා මහතාට පවරන ලද බවත්, එසේම ගම්පහ දිස්ත්‍රීක්කයේ මැතිවරණ කටයුතු අධීක්ෂණය කිරීම එ.ජා.ප හිටපු සභාපති ගාමිණි ජයවික්‍රම පෙරේරා මහතාට පැවරීමට ද තීරණය කරන කළ බවත් එ.ජා.පය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=41562", "Category": null, "Parent URL": null}