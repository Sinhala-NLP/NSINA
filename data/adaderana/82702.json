{"Source": "Adaderana", "Timestamp": "January 9, 2018 08:30 am", "Headline": " මා‍ගම්පුර සේවකයින් මාරාන්තික උපවාසයකට යයි", "News Content": "හම්බන්තොට මාගම්පුර වරායේ සේවයෙන් ඉවත් කෙරුණු සේවකයින් අද (09) දිනයේ සිට මාරාන්තික උපවාසයක් ආරම්භ කිරීමට තීරණය කර තිබේ. සිය ඉල්ලීම්වලට බලධාරීන් මෙතෙක් කිසිඳු විසඳුමක් ලබානොදීමට විරෝධය පල කරමින් මෙම උපවාසයේ නිරත වන බව මාගම්පුර වරාය සේවක සංගමයේ සභාපති අයි.කේ.ඔමේෂ් ප්‍රකාශ කළේය. ඒ අනුව සේවකයින් 438 දෙනෙකු මෙලෙස වරාය පිවිසුම් දොරටුව අභියස අද පෙරවරු 9.00 සිට උපවාසයේ නිරත වීමට තීරණය කර තිබේ. හම්බන්තොට මාගම්පුර වරාය චීන සමාගමකට බදු දීමට පෙර මෙම සේවකයින් නොවැම්බර් මස 30 වන දින සිට සේවයෙන් ඉවත් කෙරුණු අතර මෙතෙක් ඔවුන්ට කිසිඳු විසඳුමක් ලබා දී නොමැති බව වාර්තා වෙයි. මේ අතර තම දරුවන්ගේ රැකියා සුරක්ෂිත කර දෙන ලෙස ඉල්ලමින් සේවය අහිමි වූ මාගම්පුර වරායේ සේවකයින්ගේ දෙමව්පියන් ආරම්භ කර ඇති සත්‍යග්‍රහය ද තවදුරටත් වරායේ පිවිසුම් දොරටුව අභියස ක්‍රියාත්මක බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=82702", "Category": null, "Parent URL": null}