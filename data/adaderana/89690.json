{"Source": "Adaderana", "Timestamp": "May 23, 2018 03:28 pm", "Headline": "අල්ලස් ගනිද්දී කොස්තාපල් මාට්ටු", "News Content": "රුපියල් 15,000 ක අල්ලසක් ලබා ගත් මාවතගම පොලීසියේ දූෂණ මර්ධන අංශයට අනුයුක්තව සේවය කළ පොලිස් කොස්තාපල්වරයෙකු අල්ලස් කොමිසම මඟින් අත්අඩංගුවට ගෙන තිබේ. මාවතගම, ගෝනමඩ ප්‍රදේශයේ පුද්ගලයෙකුගෙන් ලද තොරතුරක් මත සිදුකළ වැටලීමකදී අදාළ පොලිස් කොස්තාපල්වරයා අත්අඩංගුවට ගත් බව එම කොමිසම සඳහන් කළේය. නීති විරෝධී මත්පැන් ජාවාරමක් සිදුකරන පුද්ගලයෙකුට එරෙහිව නීති මඟින් කටයුතු නොකර සිටීමට සහ එම කටයුතු ඉදිරියට පවත්වාගෙන යාමට අවශ්‍ය සහය ලබා දීම සඳහා මෙම අල්ලස් මුදල ඉල්ලා ඇති බව සඳහන්ය. මාවතගම බස් නැවතුම්පොල ඉදිරිපිට පිහිටි හෝටලයක් තුළදී අල්ලස් මුදල ලබා ගන්නා අවස්ථාවේ පොලිස් කොස්තාපල්වරයා අත්අඩංගුවට ගත් බව අල්ලස් කොමිසම පැවසුවේය. සැකකරු කුරුණෑගල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=89690", "Category": null, "Parent URL": null}