{"Source": "Adaderana", "Timestamp": "May 18, 2011 09:44 pm", "Headline": " ටී.එම්.වී.පී 5 ක් අත්අඩංගුවේ..!", "News Content": "මඩකළපුව දිස්ත්‍රීක්කයේ පසුගිය දිනවල සිදුවූ වෙඩිතැබීම්,පැහැරගෙනයාම් ආදී අපරාධ සහ අක්‍රමිකතා සම්බන්ධයෙන් චෝදනා නඟමින් මේවන විට තම පක්ෂයේ ක්‍රියාකාරීන් 5 දෙනෙකු අත්අඩංගුවට ගෙන ඇතැයි ටී.එම්.වී.පී මාධ්‍ය ප්‍රකාශක අසාද් මවුලානා මහතා පවසයි. මෙසේ තම සාමාජිකයින්ට චෝදනා නැඟීම හා අත්අඩංගුවට ගැනීම් පදනම් විරහිත බවත්,ඒ පිළිබඳ පොලිස් ප්‍රධානීන් හා ජනාධිපතිවරයා දැනුවත් කිරීමට පියවරගත් බවද හෙතෙම කියා සිටියේ අද(18)පක්ෂ මූලස්ථානයේ පැවති මාධ්‍ය හමුවකදීය. එහිදී මාධ්‍යවේදියෙකු ඇසූ ප්‍රශ්නයකට පිළිතුරුදෙමින් තම පක්ෂයේද වැරදිකරන්නන් සිටිය හැකි බවත්,එසේ සිටින්නන්ට එරෙහිව නීතිය ක්‍රියාත්මක විය යුතු බවත් මාධ්‍ය ප්‍රකාශකවරයා සඳහන් කළේය. ටී.එම්.වී.පීය පක්ෂයක් ලෙස පවත්නා නීතිය හා පිළිවෙළ පිළිගන්නා බවත්,එය රැකගැනීමට බැඳී සිටින බවත් ටී.එම්.වී.පී මාධ්‍ය ප්‍රකාශක අසාද් මවුලානා මහතා පෙන්වාදුන්නේය. තම සාමාජිකයන් වුවද නීති විරෝධී ක්‍රියා සම්බන්ධයෙන් වැරදිකරුවන් බවට තහවුරු වුවහොත් එවැනි අය පොලීසියට බාරදීමට වුව ක්‍රියා කරන බවත්,මේ වන විට එවැනි පුද්ගලයින් දෙදෙනෙකු බාරදී ඇති බවත් ඔහු කියා සිටියේය. එහෙව් තත්ත්වයක් තුළ තම සාමාජිකයින් නිකරුණේ අභූත චෝදනා නඟමින් අත්අඩංගුවට ගැනීම හෝ රඳවා තබාගැනීම පිළිගත නොහැකි බවට හෙතෙම අවධාරණය ක‍‍ළේය. ටී.එම්.වී.පී නායක,නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතාගේ නිවසේදී මේවන විට උද්ගතව ඇති ගැටලු පිළිබඳ සාකච්ඡා කිරීමට අද පක්ෂයේ ප්‍රධානීන් හමුවී ඇති අතර එම හමුවෙන් පසු මාධ්‍ය වෙත කරුණු දැක්වීම සඳහා මාධ්‍ය හමුව පැවැත්වූ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=16176", "Category": null, "Parent URL": null}