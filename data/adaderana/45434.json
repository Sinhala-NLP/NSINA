{"Source": "Adaderana", "Timestamp": "August 18, 2014 12:04 pm", "Headline": "දෙමළ ජනතාවගේ ප්‍රශ්නවලට හොඳම විසඳුම ශ්‍රී ලංකා රජය හා සම්මුතියකට එළඹීමයි", "News Content": "ශ්‍රී ලංකා රජය සහ දෙමළ ජනතාව සම්මුතියකට එළඹිය යුතු බව ඉන්දියාව පවසයි. ඉන්දීය මානව හිමිකම් ක්‍රියාකාරි අව්දාෂ් කෞෂාල් ඉන්දීය පුවත්පතක් සිදුකළ විමසීමකට පිළිතුරු දෙමින් මෙය ප්‍රකාශ කර ඇති බව සඳහන්ය. සම්මුතියකට එළඹීම ශ්‍රී ලංකාව තුළ සාමය පවත්වා ගැනීමට පමණක් නොව දකුණු ආසියාටවම වැදගත් කරුණක් බව අව්දාෂ් කෞෂාල් ප්‍රකාශ කර ඇත. ශ්‍රී ලංකා රජය 13 වන ආණ්ඩුක්‍රම ව්‍යවස්ථාව ස්ථාපිත කරමින් පළාත් සභා වලට බලය විමධ්‍යගත කිරීම සඳහා පියවර ගත්තද දෙමළ ජනතාව පොලීසිය ඉක්මවා ගිය බලයක් ඉල්ලීම හේතුකොට ගෙන එහි ප්‍රගතියට බාධා පැමිණ ඇති බවද ඔහු පෙන්වා දී තිබේ. එමෙන්ම හිටපු ඉන්දීය අග්‍රාමාත්‍ය ආචාර්ය මන්මෝහන් සිං තමිල්නාඩු දේශපාලඥයින්ගේ ඉල්ලීම් හේතුවෙන් කොළඹ පැවති පොදු රාජ්‍ය මණ්ඩලයීය රාජ්‍ය නායක සමුළුවට සහභාගී නොවීමට ගත් තීරණය පිළිබඳ අප්‍රසාදය පළකරමින් ලිපියක් යොමු කළ බවද අව්දාෂ් කෞෂාල් එහිදී ප්‍රකාශ කර ඇති බව සඳහන්ය. අතුරුදන් වුවන් පිළිබඳ විමර්ශනය කිරීම සඳහා පත්කළ ජනාධිපති කොමිසමට උපදෙස් ලබාදීමට පසුගිය දා ජනාධිපති මහින්ද රාජපක්ෂ මහතා අව්දාෂ් කෞෂාල්ට දුරකථනයෙන් ආරාධනා කර ඇති බව ඉන්දීය මාධ්‍ය වාර්තා කර තිබුණි. අනතුරුව අව්දාෂ් කෞෂාල් අදාළ අරාධනය පිළිගත් බව එරට මාධ්‍ය වාර්තා කර තිබුණද ජනාධිපති ප්‍රකාශක මොහාන් සමරනායක මහතා අද දෙරණ කළ විමසීමකදී පැවසුවේ එම කොමිසම සඳහා ආරාධනය කිරීමට බලාපොරොත්තු වන විශේෂඥයින් පිළිබඳ තවදුරටත් අධ්‍යයනය කරමින් පසුවන බවයි.", "URL": "https://sinhala.adaderana.lk/news.php?nid=45434", "Category": null, "Parent URL": null}