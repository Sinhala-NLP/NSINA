{"Source": "Adaderana", "Timestamp": "May 6, 2018 10:15 pm", "Headline": "උතුරේ පන්සල් තැනීම නතර කිරීමට TNA ගන්නා ජාතිවාදී උත්සාහය පිළිකුළෙන් හෙළා දකිනවා", "News Content": "උතුරේ පන්සල් තැනීම නතර කිරීමට TNA ගන්නා ජාතිවාදී උත්සාහය පිළිකුළෙන් හෙළා දකින බව ජයන්ත සමරවීර මහතා පවසයි. නිවේදනයක් නිකුත් කරමින් ඒ මහතා මේ බව පවසා තිබේ. එය පහත පරිදි වෙයි, උතුරු නැගෙනහිර බෞද්ධ විහාරස්ථාන ඉදි කිරීමට තමන් මුළුමනින්ම විරෝධය දක්වන බවට දෙමළ ජාතික සන්ධානය ‘යහපාලන ආණ්ඩුවට’ දැනුම් දී ඇතැයි ජාතික පුවත්පතක් මඟින් වාර්තා කර ඇති අතර එම පුවත්පත් වාර්තාවට අනුව දෙමළ ජාතික සන්ධානයේ එම්. සුමන්තිරන් මන්ත්‍රීවරයා පවසා ඇත්තේ 2011 සිට තමන් මෙම විරෝධතාව ඉදිරියට ගෙන ආ බවත් මින් ඉදිරියට කිසිසේත්ම උතුරු නැගෙනහිර පන්සල් ඉදි කිරීමට ඉඩ නොදෙන බවත් ය. මෙම ප්‍රකාශ මෙන්ම මෙකී උත්සාහය ද ජාතිවාදී, ආගම්වාදී මෙන්ම මූලධර්මවාදී ඒවා ය. ඒ සියල්ල ඉතා දැඩි පිළිකුලෙන් යුතුව හෙළා දකින්නෙමු. ‘සියලු සත්වයෝ නිදුක් වෙත්වා! නිරෝගී වෙත්වා!’ යනුවෙන් බුදු දහමින් මෙත් වඩන්නේ මිනිසාට පමණක් නොව විශ්වයේ වෙසෙන සියලුම සත්වයන්ට ය. එවන් විශ්වීය ගුණයකින් යුත් දහමකින් කවර ජාතිකත්වයකට හෝ වෙනත් කවර හෝ ආගමකට අනර්ථයක් සිදු වේද? අපේ රට බෞද්ධ සභ්‍යත්වය මුල් කොට ගෙන ගොඩනැඟී තිබේ. බෞද්ධ සභ්‍යත්වය තුළ හින්දු, කතෝලික හා ඉස්ලාම් දහම්වලට සිය අනන්‍යතාව රැකගෙන කටයුතු කිරීමට අංශුමාත්‍රයක හෝ බාධාවක් සිදුව නැත. සැබෑ ජාතික සංහිඳියාවට ද සැබෑ ආගමික සංහිඳියාවට ද බෞද්ධ සභ්‍යත්වය මඟ කියා දෙනු ලබයි. ‘සංහිඳියා බණ’ කියමින් බලයට පැමිණ පන්සලේ පින් කැටයට ඉබ්බන් දැමීමට සැරසෙන, බෞද්ධ චෛත්‍ය ඩෝසර් කරන විට මුනිවත රකින, අලුත් පන්සල් තනන්නට සුද්දාගේ කාලයේවත් නැති නීති දමන්නට සැරසෙන පාලනයකින් මූලධර්මවාදී මනසකින් හෙබි දෙමළ ජාතික සන්ධානය මෙසේ ඉල්ලීම පුදුමයට කරුණක් නොවේ. එහෙත් මේ පිළිබඳව මුළුමහත් බෞද්ධ ජනතාවගේ අවධානය යොමු විය යුතුව ඇත්තේ මේ යහපාලකයන් හෙට දවසේ මෙවැනි මූලධර්මවාදී පිළිකුල් සහගත ඉල්ලීමක් පවා ඉටුකර දී තම ගිලිහෙන බලය රැක ගැනීමට ඉඩ ඇති හෙයිනි. ජයන්ත සමරවීර (පා.ම.) ජාතික සංවිධායක ජාතික නිදහස් පෙරමුණ", "URL": "https://sinhala.adaderana.lk/news.php?nid=88643", "Category": null, "Parent URL": null}