{"Source": "Adaderana", "Timestamp": "September 5, 2019 01:29 pm", "Headline": "සිහිනය සැබෑවක් කරන්න වෙර දැරූ දෙදෙනෙක් පොලිස් බාරයට", "News Content": "රත්තරන් බුදුපිළිම දෙකක් සොයා දඹුල්ල ජලාශ පාර ප්‍රදේශයේ නිවසක භූගත කැණීම් කරමින් සිටි පුද්ගලයන් දෙදෙනෙක අද(05) අළුයම සැකපිට දඹුල්ල පොලීසිය අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ එම නිවසේ හිමිකරු සහ තවත් අයෙකු බව පොලීසිය පවසයි. අත්අඩංගුවට ගත් පුද්ගලයන් දෙදෙනා 70 හැවිරිදි සහ 80 හැවිරිදි පුද්ගලයන් දෙදෙනෙකු බව අනාවරණය වී තිබේ. කාලයක් තිස්සේ ඉතා සූක්ෂමව නිවසේ ඉදිරිපිට ළිදක් හාරන මුවාවෙන් කැණීම් සිදු කොට අඩි 25ක පමණ ගැඹුරට දෝනාවක් දිගේ නිවස තුළ ඉතා සූක්ෂම ලෙස භූගතව නිධානය හාරමින් තිබෙන බව පොලීසියට තොරතුරු ලැබී තිබිණි. ඒ අනුව අද අළුයම පොලිස් නිලධාරීන් නිවස වටලන අවස්ථාවේ දී මෙම දෙදෙනා ගඩොල් කපන මුවාවෙන් අඩි 25ක පමණ ගැඹුරුට හාරමින් සිටි බව පොලීසිය සඳහන් කර සිටියේය. පොලිස් ප්‍රශ්න කිරීම්වලදී හෙළි වී ඇත්තේ නිවෙස් හිමියාට සිහිනෙන් පැමිණ යම් අයෙකු බුදුපිළිම දෙකක් මෙම ස්ථානයේ තිබෙන බව පවසා තිබෙන බවත් එම රන් බුදු පිළිම දෙක අලෙවි කොට පන්සලක් නිර්මාණය කරන ලෙස දැනුම් දී තිබෙන බවද ඔවුන් ප්‍රකාශ කොට තිබේ. කෙසේ වෙතත් පොලීසිය සඳහන් කොට සිටියේ ඉතා සූක්ෂම ලෙස කාලයක් තිස්සේ මෙම කැණීම් කටයුතු සිදු කොට තිබෙන බවයි. මේ වන විටත් නිවස යට අඩි 25ක පමණ ගැඹුරට හාරා සම්පූර්ණයෙන්ම පස් ඉවත් කොට තිබෙන බව පොලීසිය සඳහන් කළේය. මෙම පුද්ගලයන් සතුව තිබි අධිබලැති ගල් විදින යන්ත්‍ර දෙකක් සහ පොළොව හෑරීම සහ පස් ගොඩ දැමීම සඳහා යොදාගත් උපකරණ පූජා භාණ්ඩ රැසක් පොලිස් භාරයට ගත් බව දඹුල්ල මුලස්ථාන පොලිස් පරීක්ෂක එස් .පි.එදිරිසිංහ මහතා පැවසීය. සැකකරුවන් සහ උපකරණ දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.", "URL": "https://sinhala.adaderana.lk/news.php?nid=118357", "Category": null, "Parent URL": null}