{"Source": "Adaderana", "Timestamp": "January 3, 2011 08:49 am", "Headline": "ශ්‍රී ලංකාවට තවදුරටත් ඉන්දියාවේ සහය අවශ්‍යයි", "News Content": "සිවිල් යුද ගැටුම් නිසා හානියට පත් ශ්‍රී ලංකාවේ උතුරු පළාතේ ප්‍රදේශ වල සංවර්ධන කටයුතු සඳහා තවදුරටත් ඉන්දියාවේ සහයෝගය අපේක්ෂා කරන බව අමාත්‍ය ඒ. එච්. එම්. ෆවුසි මහතා පවසයි. මේ වනවිට තමිල්නාඩු ප්‍රධාන අමාත්‍ය එම් කරුණානිධි, ඉන්දීය අග්‍රාමාත්‍ය ආචාර්ය මන්මෝහන් සිං හා හ්‍රී ලංකා ජනාධිපති මහින්ද රාජපක්ෂ යන මහත්වරුන් අතර වඩාත් සුහද සබඳතාවයක් ගොඩනැගෙමින් පවතින බව ද අමාත්‍යවරයා පෙන්වාදෙයි. එමෙන්ම වෙනත් රාජ්‍යයක පෙළඹවීමක් මත ශ්‍රී ලංකාව විසින් ඉන්දියාවට එරෙහිව කිසිදු පියවරක් අනුගමනය කිරීමට බලාපොරොත්තු නොවන බව ද ෆවුසි මහතා සඳහන් කරයි. උත්සව අවස්ථාවකදී අදහස් දක්වමින් ඒ එච් එම් ෆවුසි මහතා මෙම අදහස් පළකර තිබේ. ශ්‍රී ලංකා රජය හා ද්‍රවිඩ ජනතාව විසින් අතීතයේ කටුක සිදුවීම් අමතක කර වඩාත් යහපත් අනාගතයක් වෙනුවෙන් කටයුතු කිරීමට සූදානමින් සිටින බව ද මෙහිදී වැඩිදුරටත් අදහස් දැක්වූ බස්නාහිර පළාත් ආණ්ඩුකාර අලෙවි මවුලානා මහතා ප්‍රකාශ කර ඇත.", "URL": "https://sinhala.adaderana.lk/news.php?nid=13228", "Category": null, "Parent URL": null}