{"Source": "Adaderana", "Timestamp": "October 1, 2010 08:06 am", "Headline": "සාහිත්‍යවේදීන් රාජ්‍ය සම්මාන ලබයි", "News Content": "රාජ්‍ය සම්මාන ප්‍රදානෝත්සවය අරලියගහ මන්දිරයේ දී ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වුණි. එහිදී සිංහල, දෙමළ සහ ඉංග්‍රීසි භාෂාවලින් පසුගිය වසරේ දී පළකෙරුණු විශිෂ්ඨ සාහිත්‍ය කෘති සඳහා ජනාධිපතිවරයා අතින් සම්මාන පිරිනැමුණි. සාහිත්‍යවේදීන් සඳහා ජීවිතයේ එක් වරක් පමණක් පිරිනැමෙන \"සාහිත්‍ය රත්න\"සම්මානය මෙවර සාහිත්‍යවේදීන් තිදෙනෙකුට හිමිවිය. සිංහල මාධ්‍ය සඳහා මහාචාර්ය ඩබ්ලිව්.එස්. කරුණාතිලක, දෙමළ මාධ්‍ය සඳහා කලාභූෂණ මොහොමඩ් සම්මි සහ ඉංග්‍රීසි මාධ්‍ය සඳහා ආචාර්ය ලක්ෂ්මි ද සිල්වා යන මහත්ම මහත්මීන් එම සම්මාන හිමිකරගනු ලැබීය. මෙවර සාහිත්‍ය උළෙලේ දී සම්මාන 38 ක් පිරිනැමුණි. \"කන්දක් සේමා\"කෘතිය රචනා කළ සුමිත්‍රා රාහුබද්ධ මහත්මිය හොඳම නවකතාවට හිමි සම්මානය දිනාගත්තාය. හොඳම කෙටි කතා සංග්‍රහය ලෙස\"මුවා මැරූ සලමන්\"කෘතිය රචනා කළ නිශ්ශංක විජේමාන්න මහතා සම්මාන දිනාගත්තේය. නන්දන වීරසිංහයන්ගේ \"රැය කරා ගමන\"කෘතිය හොඳම කාව්‍ය සංග්‍රහය විය. රවී සිරවර්ධන මහතා විසින් රචිත\"වසත් කාලය\"හොඳම ගීත සාහිත්‍ය කෘතිය ලෙස සම්මානයට ලක්විය. හොඳම ‍යොවුන් නවකතාව වූයේ\"සොර නැව බිලිවුණු ‍සුනාමිය\" කෘතියයි. රංජිත් ධර්මකීර්ති මහතා විසින් එය රචනා කර තිබුණි. ඩී.සුභාෂිණී ගොඩගේ විසින් රචිත\"එකමුතු ගීතය\"මෙවර රාජ්‍ය සාහිත්‍ය සම්මාන උළෙලේ හොඳම ළමා සාහිත්‍ය කෘතියට හිමි සම්මානය හිමිකරගත්තේය. මීට අමතරව හොඳම ස්වතන්ත්‍ර විවිධ විෂය, හොඳම ස්වතන්ත්‍ර නාට්‍ය ග්‍රන්ථය, හොඳම පරිවර්තන නවකතාව, හොඳම පරිවර්තන කෙටි කතා සංග්‍රහය ඇතුළු නිර්මාණ රැසක් වෙනුවෙන් භාෂා ත්‍රිත්වය සඳහාම සම්මාන පිරිනැමුණි. අද ලෝක වැඩිහිටි දිනය ලෙස ද නම් කර තිබේ. ඒ වෙනුවෙන් ද දිවයිනේ විවිධ ප්‍රදේශවල වැඩසටහන් රැසක් සංවිධානය කර ඇති බව වාර්තා වේ.", "URL": "https://sinhala.adaderana.lk/news.php?nid=11209", "Category": null, "Parent URL": null}