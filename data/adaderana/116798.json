{"Source": "Adaderana", "Timestamp": "August 17, 2019 11:00 pm", "Headline": "පුරාවස්තු හොරකමේ ගිය පුද්ගලයෙක් අත්අඩංගුවට", "News Content": "මින්නේරිය පොලිස් වසමේ ගිරිතලේ ප්‍රදේශයේ පුරාවස්තු ලබා ගැනීමේ අරමුණින් කැණීම් කරන ලද පුද්ගලයෙකු අත්අඩංගුවට ගෙන තිබේ. අදාළ සැකකරු ඊයේ(16) අත්අඩංගුවට ගෙන ඇති බව පොලීසිය පවසයි. මෙලෙස අත්අඩංගුවට ගෙන ඇත්තේ 27 හැවිරිදි ගිරිතලේ ප්‍රදේශයේ පදිංචිකරුවෙකි. මෙම ප්‍රදේශයේ පුරාවස්තු ලබා ගැනීමේ අරමුණින් කැණීම් කරන බවට ලද තොරතුරක් මත පොළොන්නරුව දිසා විශේෂ වැටලීමේ ඒකකය සහ පොළොන්නරු පුරාවස්තු ආරක්ෂණ ඒකකයේ නිලධාරීන් විසින් මෙම වැටලීම සිදු කර ඇති බව වාර්තා වෙයි. වැටලීම සිදුකරන අවස්ථාවේදී කැණීම් උපකරණ සහ පුජා භාණ්ඩ තොගයක්ද හමුව ඇති බව පොලීසිය පවසයි. සිද්ධිය සම්බන්ධයෙන් වැඩිදුර විමර්ශන මින්නේරිය පොලිසිය විසින් සිදු කරයි.", "URL": "https://sinhala.adaderana.lk/news.php?nid=116798", "Category": null, "Parent URL": null}