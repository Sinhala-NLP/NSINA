{"Source": "Adaderana", "Timestamp": "April 18, 2012 02:18 pm", "Headline": "උත්සව සමයේ සතොසේ මල්ල පිරෙයි", "News Content": "සිංහල හා හින්දු අලුත් අවුරුදු සමයේ දී ලංකා සතොස ආයතනය විසින් උපයාගත් වැඩිම විකුණුම් ආදායම මෙවර වාර්තා වී ඇති බව සමූපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා පවසයි. මේ වසරේ මාර්තු මස 15 වැනි දින සිට අප්‍රේල් මස 12 වැනි දින දක්වා ලංකා සතොසෙහි විකුණුම් ආදායම රුපියල් මිලියන 2,100 ක් බව අමාත්‍යවරයා සඳහන්කරයි. මීට ප්‍රථම සිංහල හා හින්දු අලුත් අවුරුදු සමයක දී ලංකා සතොස වාර්තා කළ වැඩිම විකුණුම් ආදායම වූයේ රුපියල් මිලියන 1,700කි. ලංකා සතොස ආයතනය නැවත මහින්ද චින්තනය යටතේ ආරම්භ කළේ ජනතාවගේ ජීවන බර සැහැල්ලු කිරීමට බවත් වෙළඳපොලෙහි අඩු හා තරගකාරී මිල ගණන් යටතේ ජනතාවට භාණ්ඩ ලබාදීමට බවත් අමාත්‍යවරයා පෙන්වා දුන්නේය. මෙවර උත්සවය සමයේ දී ලංකා ‍සතොස, සමූපකාරය , කෝප් සිටි හරහා ජනතාවට හිඟයකින් තොරව භාණ්ඩ ලබාගැනීමට හැකිවූ බව ද ජොන්ස්ටන් ප්‍රනාන්දු අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23608", "Category": null, "Parent URL": null}