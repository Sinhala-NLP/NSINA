{"Source": "Adaderana", "Timestamp": "September 8, 2018 01:09 pm", "Headline": "තමන්ම තෝර ගත්ත ජනතා නියෝජිතයට තමන්ම වෛර කරන්නේ ඇයි? ", "News Content": "නව දේශපාලන සංස්කෘතියක අවශ්‍යතාවය මෙරට ජනතාව ඉල්ලා සිටින යුගයක් පැමිණ ඇති බව පිවිතුරු හෙළ උරුමය නායක පාර්ලිමේන්තු මන්ත්‍රී උදය ගම්මන්පිල මහතා පවසයි. ශ්‍රී ලංකා පොදුජන පෙරමුණේ කොළඹ නාගරික මන්තී‍්‍ර මිලින්ද රාජපක්‍ෂ විසින් රචිත ග්‍රන්ථයක් එළිදැක්විමේ උත්සවයට එක්වෙමින් ඒ මහතා මේ බව සඳහන් කළේය. ශ්‍රී ලංකා පොදුජන පෙරමුණේ කොළඹ නාගරික මන්තී‍්‍ර මිලින්ද රාජපක්‍ෂ මහතා විසින් රචිත ‘‘අයිතිකාරයෝ භාර නොගත් ලියුම් සීයක් ’’ ග‍්‍රන්ථය ඊයේ(07) කොළඹ අයිඩියා හෙල් පරීශ්‍රයේදී එළිදැක් විය. ඒ හිටපු ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙනි. අද වෙන කොට තමා විසින්ම තෝරා පත් කර ගන්නා ලද දේශපාලඥයින්ට හෙන ඉල්ලන තත්ත්වයකට ජනතාව පත්ව ඇති බව ද ගම්මන්පිල මහතා කියා සිටියේය. වහින කාලවල දී පාර්ලිමේන්තුව යට වෙන්න කියලා ප්‍රාර්ථනා කරන ජනතාවක් අද වෙන විට සිටින බව ද ඔහු පැවසීය. තමන්ම තෝර ගත්ත ජනතා නියෝජිතයට තමන්ම වෛර කරන්නේ ඇයි? යන ප්‍රශ්නය ද ගම්මන්පිල මහතා මෙහිදී කියා සිටියේය. රට කරන විදිය පිළිබඳ විවේචනය කරන අය නරක තැනින් හොඳ තැනට රට ගෙනියන්න සුදානම් ද යන ප්‍රශ්නය අද වන විට තිබෙන බව ද පැවසීය.", "URL": "https://sinhala.adaderana.lk/news.php?nid=95765", "Category": null, "Parent URL": null}