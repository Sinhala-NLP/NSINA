{"Source": "Adaderana", "Timestamp": "January 6, 2013 11:55 am", "Headline": " ටැන්කි ක්ලීනර් හා හුංගාත් මැරිලා- උග්‍ර විෂක්", "News Content": "කිරිබත්ගොඩ මුදුන් ඇලේ “ටැන්කි ක්ලීනර්, හුංගා” වැනි මසුන් පවා මිය යාම සාමාන්‍ය තත්ත්වයක් නිසා ඇති වූවක් නොව උග්‍ර විෂක් නිසා විය හැකි යැයි සැකකරන බව ඒ පිළිබඳව පරීක්ෂණ ආරම්භ කළ කැලණිය විශ්ව විද්‍යාලයේ සත්ත්ව විද්‍යා අංශයේ ජ්‍යේෂ්ඨ කථිකාචාර්ය ආචාර්ය ප්‍රියන්ත ඈපා මහතා පවසයි. ඔක්සිජන් නොමැති අවස්ථාවකදී පවා “ටැන්කි ක්ලීනර්, හුංගා” වැනි සතුන් ලෙහෙසියෙන් මිය නොයන මුත් එකී මසුන් පවා මිය යන්නේ ජලයට උග්‍ර විෂක් එක්වීම නිසා යැයි හෙතෙම පෙන්වාදෙයි. ඊයේ (05) උදෑසන සිට එම ඇළේ මසුන් මිය යාම සම්බන්ධයෙන් පරීක්ෂණ පැවැත්වීම සඳහා තමා ඇතුළු පිරිසක් එහි ගිය බවත් මියගිය මසුන් සහ මියයාමට ආසන්නව සිටි මසුන් කිහිප දෙනෙකු ගෙනවිත් කපා බැලීමේදී අභ්‍යන්තර රුධිර වහනයක් සිදුව ඇතැයි අනාවරණය වූ බව ප්‍රියන්ත ඈපා මහතා කියයි. මසුන්ගේ සිරුරේ අභ්‍යන්තර රුධිර වහනය වීම සාමාන්‍ය තත්ත්වයක් නොවන බවද එම සතුන්ගේ ඇස් සම්පූර්ණයෙන් සුදු පැහැතිවීම මත මෙය ඉතා බරපතළ තත්ත්වයක් බවද ඔහු පෙන්වාදෙයි. කර්මාන්ත ශාලාවකින් පිට කළ විෂ සහිත රසායනිකයක් හේතුවෙන් මෙලෙස මසුන් මිය යන බවත් හෙට සිට නැවතත් ඒ පිළිබඳ පරීක්ෂණ අරඹන බවද ඔහු කියයි", "URL": "https://sinhala.adaderana.lk/news.php?nid=30534", "Category": null, "Parent URL": null}