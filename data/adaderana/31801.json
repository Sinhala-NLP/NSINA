{"Source": "Adaderana", "Timestamp": "February 20, 2013 04:20 pm", "Headline": "ශ්‍රී ලංකාවට එරෙහි යෝජනා පරාජයට රුසියාවේ සහය", "News Content": "ඇතැම් බටහිර රටවල් ශ්‍රී ලංකාවට එරෙහිව ගෙන එන සෑම යෝජනාවක්ම පරාජය කිරීමට අවශ්‍ය සහයෝගය ලබාදෙන බව ශ්‍රී ලංකාවේ රුසියානු නව තානාපති ඇලෙක්සැන්ඩර් ඒ.කර්චාවා මහතා පවසයි. බටහිර රටවලින් එල්ල වන බලපෑම් අවම කිරීම සඳහා එක්සත් ජාතින්ගේ මානව හිමිකම් කවුන්සිලයේ දී තම රට මැදිහත්කරුවෙකු වශයෙන් ක්‍රියා කරන බව ද ඒ මහතා සඳහන් ක‍ළේය. මානව හිමිකම් කවුන්සිලයේ නිත්‍ය සාමාජිකත්වය රුසියාවට නොමැති වුව ද ශ්‍රී ලංකාවට අවශ්‍ය සහය ලබාදීමට කටයුතු කරන බව රුසියානු නව තානාපතිවරයා සඳහන් කර ඇත. අද (20) පෙරවරුවේ අග්‍රාමාත්‍ය දි.මු ජයරත්න මහතා හමුවූ අවස්ථාවේ දී ශ්‍රී ලංකාවේ රුසියානු නව තානාපතිවරයා මෙම අදහස් පළ කර තිබේ. බටහිර රටවල් ශ්‍රී ලංකාවට චෝදනා එල්ල කිරීම සම්බන්ධයෙන් තමන් නිරන්තරයෙන් මෙරට දේශපාලන අධිකාරිය සමග සාකච්ඡා කරමින් සිටින බව නව තානාපතිවරයා මෙහිදී ප්‍රකාශ කළේය. මේ වනවිට ශ්‍රී ලංකාවේ උතුරු ප්‍රදේශවල සීඝ්‍ර සංවර්ධයක් සිදු කෙරෙන අතර ශ්‍රී ලංකාව සෑම අතකින්ම විශාල ප්‍රගතියක් ලබා ඇති බව ද තානාපතිවරයා පැවසීය.", "URL": "https://sinhala.adaderana.lk/news.php?nid=31801", "Category": null, "Parent URL": null}