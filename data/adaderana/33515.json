{"Source": "Adaderana", "Timestamp": "April 23, 2013 05:28 pm", "Headline": "උතුරේ ඡන්දය වැඩක් නෑ - අන්තර්වාර පාලනයක් ඕනෑ", "News Content": "උතුරේ ජනතාවගේ ගැටලු සඳහා මේ මොහොතේ විසඳුම වන්නේ ජාත්‍යන්තර මැදිහත්වීමක් තුළින් ස්ථාපිත කෙරෙන අන්තර් වාර පාලනයක් බව ද්‍රවිඩ ජාතික ජනතා පෙරමුණ පවසයි. ඉන් මෙපිට විසඳුමක් යථාර්ථයක් නොවන බව එම පක්ෂයේ නායක ගාජේන්ද්‍ර කුමාර් පොන්නම්බලම් මහතා අද (23) යාපනයේ පැවති මාධ්‍ය හමුවකදී කියා සිටියේය. ආණ්ඩුව විසින් උතුරේ ඡන්දය පැවැත්වීමට සැලසුම් කරන නමුත් එයින් උත්සාහ කරමින් සිටින්නේ දෙමළ ජනතාව පිළිනොගන්නා විසඳුමක් ලබාදීමට බව පොන්නම්බලම් මහතා සඳහන් කළේය. එම නිසා උතුරේ මැතිවරණය පැවැත්වීමට තමන් විරුද්ධවන බවත්, ඊට ඉඩනොදිය යුතු බවත් හෙතෙම පෙන්වා දුන්නේය. ආණ්ඩුව මේ වන විට උතුරේ දෙමළ ජනතාවගේ ඉඩම් කොල්ලකමින් සිටින බවත්, මෙම වැඩපිළිවෙළ දිගටම ක්‍රියාත්මක වුවහොත් තවත් වසර 5 ක් යද්දී උතුරේ ජනයාට තමන්ගේ යයි කිවහැකි ඉඩම් කෑල්ලක්වත් සොයාගත නොහැකිවනු ඇති බව ඔහු අවධාරණය කළේය. උතුරේ දෙමළ වැසියාට තමන්ගේම ඉඩමට යාමට ඇති අයිතිය පවා මේවන විට ආණ්ඩුව උදුරාගනිමින් සිටින බව හෙතෙම කියා සිටියේය. මෙම ක්‍රියාදාමයට එරෙහිව සියලුම ද්‍රවිඩ දේශපාලන පක්ෂ එක්විය යුතු බවත්, එක්ව අරගල කළ යුතු බවත්, උද්ඝෝෂණ ‍හා විරෝධතා ව්‍යාපාර අඛණ්ඩව ගෙන යා යුතු බවත් පොන්නම්බලම් මහතා පෙන්වා දුන්නේය. යුද්ධයේ අවසාන අදියර තුළ සිදුවූ දේ නොව වසර 65 ට අධික කාලයක් තිස්සේ මේ රටේ දෙමළ ජනයාට සිදුවූ අසාධාරණය ගැන පරීක්ෂණයක් අවශ්‍යව ඇති බව ඔහු එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33515", "Category": null, "Parent URL": null}