{"Source": "Adaderana", "Timestamp": "December 19, 2013 03:05 pm", "Headline": "සාධනීය විදුලි පාරිභෝගික ගාස්තු ක්‍රමයක් උදෙසා විදුලි ඉංජිනේරුවන්ගෙන් සංවාදයක්", "News Content": "මොරටුව විශ්වවිද්‍යාලයීය විදුලි ඉංජිනේරු සංගමය විසින් වාර්ෂිකව සංවිධානය කරනු ලබන \"විදුලි ඉංජිනේරු සංගම් විද්වත් සංවාදය ( EESoc panel Discussion) මෙවර කොළඹ ගලදාරී හෝටලයේ ප්‍රධාන රැස්වීම් ශාලාවේදී දෙසැම්බර් 20 වන දින පස්වරු 4.30ට පැවැත්වේ. එය “වඩාත් සාධනීය විදුලි පාරිභෝගික ගාස්තු ක්‍රමයක් උදෙසා” (Towards a Rational Consumer Tariff) යන තේමාව යටතේ පැවැත්වීමට නියමිතය. විදුලි ඉංජිනේරු සංගම් විද්වත් සංවාදය ( EESoc Panel Discussion) යනු ජාතික වැදගත්කමක් ඇති විදුලි බල හා බලශක්ති ක්ෂේත්‍රයට සම්බන්ධ වන කරුණු සාකච්චාවට බඳුන් වන ප්‍රමුඛතම සංවාදයකි. වඩාත් කාලීන මාතෘකාවක් වූ විදුලි අයකෙරුම් පිළිවෙත පිළිබඳව මේ වසරේදී සාකච්චාවට බඳුන් වන අතර සම්ප්‍රදායිකව මෙම මාතෘකාවට සම්බන්ධ වූ කරුණු නවමු මානයකින් එහිදී කතාබහ කරනු ඇත.මොරටුව විශ්ව විද්‍යාලයීය විදුලි ඉංජිනේරු සංගමය විසින් ශ්‍රී ලංකාවේ විදුලි බල හා බලශක්ති ක්ෂේ ත්‍රය මෙන්ම ආර්ථික ක්ෂේත්‍රයන්ගෙන්ද පරිපුර්ණ දැනුම සහිත විද්වත් මණ්ඩලයක් එකම සාකච්චා මේසයකදී මුණගස්වන අතර විදුලි පාරිභෝගික ගාස්තු ක්‍රමය සංස්කරණය උදෙසා හරවත් කරුණු සහ යෝජනා එහිදී ඉදිරිපත් කෙරෙනු ඇත. විද්වත් මණ්ඩලය පහත පරිදි වේ. මෙහෙයවීම (Moderator) - මහාචාර්ය ප්‍රීනාත් ඩයස් -අංශ ප්‍රධාන(විදුලි ඉංජිනේරු දෙපාර්තමේන්තුව,මොරටුව විශ්වවිද්‍යාලය) ආචාර්ය නන්දලාල් වීරසිංහ - නියෝජ්‍ය අධිපති, ශ්‍රී ලංකා මහා බැංකුව. ආචාර්ය තිලක් සියඹලාපිටිය - කළමනාකාර අධ්‍යක්ෂ (Resource Management Associates (PVT)Ltd), ප්‍රමුඛ බලශක්ති උපදේශක. ආචාර්ය නරේන්ද්‍රද ද සිල්වා - ඉංජිනේරු අංශ ප්‍රධාන (ලංකා විදුලි (පෞද්ගලික) සමාගම ). ඉංජිනේරු බන්දුල තිලකසේන මහතා-අතිරේක සාමාන්‍යාධිකාරී (ලංකා විදුලිබල මණ්ඩලය ). ඉංජිනේරු ජයසිරි කරුණානායක මහතා - බලශක්ති විශේෂඥ , ඉංජිනේරු උපදේශක. කාංචන සිරිවර්ධන මහතා - අධ්‍යක්ෂ (අයපත් ක්‍රම හා ආර්ථික සම්බන්ධතා ,ශ්‍රී ලංකා මහජන උපයෝගීතා කොමිසම ). මෙහිදී ප්‍රධාන ආරාධිතයා ලෙස තාක්ෂණ,පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මහතා සහ සම්භාවනීය අරාධිපතයා ලෙස ජ්‍යෙෂ්ඨ විදුලි ඉන්ජිනේරුවරයෙකු වන මහාචාර්ය K.K.Y.W පෙරේරා මහතා (මොරටුව විශ්ව විද්‍යාලයීය කුලපති) සහභාගී වීමට නියමිතය. වැඩි විස්තර සදහා යොමුවන්න. www.eesoc.org facebook.com/EESocPanelDiscussion2013", "URL": "https://sinhala.adaderana.lk/news.php?nid=39711", "Category": null, "Parent URL": null}