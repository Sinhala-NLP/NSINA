{"Source": "Adaderana", "Timestamp": "November 17, 2012 09:26 pm", "Headline": "වැලිකඩින් පැන්න 4ක් තාමත් අත්අඩංගුවට ගන්න තියෙනවා", "News Content": "වැලිකඩ බන්ධනාගාර ගැටුම අතරතුරදී පැනගිය රැඳවියන් සිව්දෙනෙකු අත්අඩංගුවට ගැනීමට නියමිතව ඇතැයි පොලීසිය පවසයි. ඒ අනුව නාගොඩ, ගැටහැත්ත ප්‍රදේශයේ පදිංචි ගුරුගේවිල ගුණතිලක, නුගේගොඩ, ජම්බුගස්මුල්ල, අංක 38, පදිංචි කස්තුරි ආරච්චිලාගේ ගයාන් චින්තක, මරදාන පංචිකාවත්ත ප්‍රදේශයේ පදිංචි මානිලාවනි ලෙස්ලි වින්ස් ලෝස් හා කුරුණෑගල, බටුනාගල පාර පදිංචි විතානගේ ටී. රාජ්කුමාර් යන රැඳවියන් සිව්දෙනා අත්අඩංගුවට ගැනීමට නියමිතව තිබේ. මොවුන් සම්බන්ධයෙන් සියලු තොරතුරු බන්ධනාගාර ප්‍රතිසංස්කරණ අමාත්‍යංශයෙන් ලබාදී ඇති බවත් ඒ අනුව එම රැඳවියන් අත්අඩංගුවට ගැනීම සඳහා සියලු පොලිස් ස්ථාන දැනුවත් කර ඇති බවත් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පවසයි. පසුගිය 9 වැනිදා ඇති වු ගැටුම්කාරි තත්ත්වය අතරතුරදී පලාගිය රැඳවියන්ගෙන් අයෙකු දෙහිඕවිට ප්‍රදේශයේදී පසුගිය 13 වැනිදා අත්අඩංගුවට ගන්නා ලදී. දෙහිඕවිට, කනංගම ප්‍රදේශයේදී එම රැඳවියා රුවන්වැල්ල පොලිසියේ නිලධාරී කණ්ඩායමක් විසින් අත්අඩංගුවට ගැනීමට සමත් විය. එම ගැටුමේදී රැඳවියන් 27 දෙනෙකු ජීවිතක්ෂයට පත්වූහ.", "URL": "https://sinhala.adaderana.lk/news.php?nid=29276", "Category": null, "Parent URL": null}