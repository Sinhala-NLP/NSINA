{"Source": "Adaderana", "Timestamp": "June 17, 2015 04:02 pm", "Headline": "හමුදාවේ කෑම ටෙන්ඩරයෙන් ආණ්ඩුව පෙරළීමේ කුමන්ත්‍රණයක් ", "News Content": "හමුදාවට කෑම ලබාදීමේ ටෙන්ඩරය ලබා ගත් එක්තරා ව්‍යාපාරික ආයතනයක් හමුදා සෙබළුන්ගේ චිත්ත ධෛර්යය බිඳ දමා රජය පෙරළීමේ කුමන්ත්‍රණයකට සුදානම් වන බවට තමන්ට තොරතුරු වාර්තා වී ඇති බව පාර්ලිමේන්තු මන්ත්‍රී බුද්ධික පතිරණ මහතා කියයි.මේ සම්බන්ධයෙන් තමන් වෙත තොරතුරු ලැබෙමින් ඇති බවත්, එම තොරතුරු අදාළ අංශ වෙත ලබාදෙන බවත්, ඔහු අවධාරණය කරයි.මාතර, වැලිගම - වැලිපිටිය මහජන පොළ භූමියේදී අද පැවැති රැස්වීමකදී මන්ත්‍රීවරයා මේ බව කියා සිටි අතර එහිදී ඔහු වැඩිදුරටත් මෙසේද පැවසීය.අද හමුදාව ඇතුළේ හමුදා සෙබළුන්ගේ චිත්ත ධෛර්යය බිඳ දැමීමේ මහා පරිමාණයේ වැඩපිළිවෙළක් සූක්ෂ්ම අන්දමින් ක්‍රියාත්මක වෙමින් තියෙනවා කියලා මම මේ අවස්ථාවේ දී රටට ජාතියට හෙළිදරව් කරනවා. ඒ , හමුදා සෙබළුන්ට ආහාර සැපයීමේ කොන්ත්‍රාත්තුවේ ඒකාධිකාරය ලබා ගන්නට කුමන්ත්‍රණකාරී ව්‍යාපාරික ආයතනයක් පහුගිය කාලේ , ඒ කියන්නේ මහින්ද රාජපක්ෂ මහත්මයගේ කාලේ ඒ ආණ්ඩුව තුළ ඉතාම දූෂිත අන්දමින් ත්‍රිවිධ හමුදාවට ආහාර සැපයීමේ කොන්ත්‍රාත්තුවට අත තියපු එක්තරා සමාගමක් දැන් එහි ඒකාධිකාරයක් ලබා ගැනීමට සූදානම් වීමේ තොරතුරු මට ලැබෙමින් තියෙනවා. මට හෙට අනිද්දට ඉතිරි සියලුම තොරතුරුත් ලැබෙනවා. ඊට පස්සේ මේ ක්‍රියාකාරී හොර නඩයට විරුද්ධව අල්ලස් හෝ දූෂණ කොමිසමට යන්න සූදානම් කියල මම මේ අවස්ථාවේ රටට හෙළිදරව් කරනවා. ඒ විතරක් නෙමෙයි, අපි පොලීසියේ විශේෂ අපරාධ අංශය ඇතුළු පැමිණිලි කරන්න තියෙන හෙම තැනටම මේ දූෂණ වංචාව හෙළිදරව් කරනවා. මේකට නියම් සහ අනියම් වශයෙන් හමුදාවේ ඉහළම මට්ටමේ එක්කෙනෙක් දෙන්නෙක් සම්බන්ධ කර ගන්නත් මේ හොර ව්‍යාපාරිකයන් සූදානමින් ඉන්නවා. මේ හොර නඩය එකතුවෙලා, 2016 අවුරුද්දට කෑම දෙන්න හදන කොන්ත්‍රාත්තුවේ ටෙන්ඩර් පිළිබඳ පෙර විමසුම තුළ, වෙන කිසිම ටෙන්ඩර් ඉදිරිපත් කරන්නෙකුට ටෙන්ඩර් ඉදිරිපත් කිරීමට නොහැකි ආකාරයට , ඒ අයව නැති භංගස්ථාන කිරීමේ කුමන්ත්‍රණයක් ආරම්භ කරල තියෙනවා.ඒ තුළින් ටෙන්ඩරය තමන්ගේ අතට අරගෙන, හමුදාවට කෑම දීමේ ඒකාධිකාරය තමන්ගේ අතට අරගෙන, එක පැත්තකින් හමුදාවට නොගැලපෙන නුසුදුසු කෑම ලබාදීමේ කුමන්ත්‍රණයකුත්, ඒ හරහාම හමුදාවේ චිත්ත ධෛර්යය බිඳ වැට්ටීමේ කුමන්ත්‍රණයකුත්, ඒ කුමන්ත්‍රණය හරහා මෛත්‍රීපාල සිරිසේන මැතිතුමා ප්‍රමුඛ යහපාලන ආණ්ඩුව, අඩුම ගණනේ ආණ්ඩුව හමුදාවටවත් හරියට කන්න දෙන්නේ නෑ කියන තැනකට රටේ හමුදා සෙබළු, ත්‍රිවිධ හමුදාව හා රටේ ජනතාව පෙළගන්නට සලස්වලා මේ ආණ්ඩුව පෙරළා දැමීමේ කුමන්ත්‍රණයකට සූදානම් වෙනවා. අපි තවත් තොරතුරු සමඟ මේ ක්‍රියාවළියට විරුද්ධව වැඩකටයුතු ඉදිරියට ගෙනියනවා. අපි දිවි හිමියෙන් ‍රැකගත් මාතෘ භූමියේ ජයග්‍රහණය ආපස්සට හරවන්න, හමුදා සෙබළුන්ගේ චිත්ත ධෛර්යය බිඳ වට්ටන්නට, හමුදාව වගේම පොලීසිය වැඩි වශයෙන් එකතුවෙලා මෛත්‍රීපාල සිරිසේන මැතිතුමාගේ ජයග්‍රහණය වෙනුවෙන් හිටගත්තා, ඒ ජයග්‍රහණය නැති කරන්නට, ඒ දිනූ චිත්ත ධෛර්යය බිඳ වට්ටන්නට, ඒ හරහා ජනතාවට පෙන්නන්න, මෛත්‍රීපාල සිරිසේන මැතිතුමත්, රනිල් වික්‍රමසිංහ මැතිතුමත් හදල තියෙන්නේ හමුදාවට වත් සලකන්නේ නැති දේශද්‍රෝහී ආණ්ඩුවක්, ත්‍රස්තවාදයට උඩ ගෙඩි දෙන ආණ්ඩුවක් කියලා පෙන්වීමේ මහා පරිමාණ කුමන්ත්‍රණයකට ලෑස්තිවෙන්වා. ඒ කුමන්ත්‍රණය අද මම මේ මොහොතේදී ජාතියට එළිදරව් කරනවා විතරක් නෙමෙයි, ඒ වෙනුවෙන් අපි දිවි හිමියෙන් මේ කාර්යය ගැන අරගල කරන්න, මේ දූශිත ආහාර සැපයීමේ කොන්ත්‍රාත් කරුවා සහ ඔහුගේ සහාය කොන්ත්‍රාත් කරුවනුත් එළිදරව් කිරීමේ වැඩපිළිවෙළකට අපි මුලපුරනවා.දැන් මේ ජනාධිපතිවරණයෙන් අපේ පොදු අපේක්ෂකතුමා දිනුවාම තකහනියේ කඩිමුඩියේ දඩිබිඩියේ ඡන්දපොළෙන් ඡන්දපොළට ඇවිල්ලා ‍රැස්වීම් මාලා තියාගෙන යන, බොරු කමි‍ටු හදන්නේ, බොරු ‍රැකියා ෆෝර්ම්ස් බෙදන්නේ, බොරු කාර්යාල දාන්නේ, ඒ වගේ තක්කඩි චෞර දේශපාලනය මම කරන්නේ නෑ. අද අපි ඔබේ පොළ ගාවට ඇවිත් පැය කීපයක් ඉඳලා ඔබේ ප්‍රශ්න වලට පිළිතුරු ලබාදීමේ ක්‍රියාවලියක නිරත වෙනවා. අපි මේ වැඩසටහන ආරම්භ කළේ 2014, විරුද්ධ පක්ෂේ ඉන්න කාලේ. දකුණු පළාත්සභා ඡන්දේ තියල තිබුණෙත් නෑ. මගේ සිරිත ඡන්ද කාලේ ගමට එන දේශපාලනය නෙමෙයි. ඡන්ද නැතිකාලේ ගමට ඇවිත් වැඩ කරන දේශපාලනය. ගමට එනවනම් ප්‍රතිලාභයක් අරගෙන එන දේශපාලනය. ඒකයි අපේ ක්‍රමය. ඒකයි අපේ විදිය.", "URL": "https://sinhala.adaderana.lk/news.php?nid=52067", "Category": null, "Parent URL": null}