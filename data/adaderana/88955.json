{"Source": "Adaderana", "Timestamp": "May 12, 2018 08:32 am", "Headline": "වන සංරක්ෂණයට ලබාදෙන මුතුරාජවෙල ඉඩම් මැනීමේ කටයුතු මේ දිනවල කරනවා", "News Content": "‍වන සංරක්ෂණ දෙපාර්තමේන්තුවට ලබාදීමට නියමිතව ඇති මුතුරාජවෙල තෙත් බිම් කලාපයේ මධ්‍යම පරිසර අධිකාරියට අයත් කොටසේ ඉඩම් මැනීමේ කටයුතු මේ දින වල සිදුකරන බව එම අධිකාරිය පවසයි. ඉන් අනතුරුව එම කලාපය ගැසට් කිරීමට අදාළ වන අවසන් වාර්තාව ජනාධිපති මෛත්‍රීපාල සිරිසේන මහතා වෙත ඉදිරිපත් කිරීමට නියමිත බව මධ්‍යම පරිසර අධිකාරිය සඳහන් කළේය. ගැසට් නිවේදනය ප්‍රකාශයට පත් කිරීමෙන් පසු එම අධිකාරියට අයත් පරිසර ආරක්ෂණ කලාපය සංරක්ෂණය කිරීමේ නීත්‍යානුකූල බලය වන සංරක්ෂණ දෙපාර්තමේන්තුවට හිමිවනු ඇත. මධ්‍යම පරිසර අධිකාරියට අයත් පරිසර ආරක්ෂණ කලාපය, වන සංරක්ෂණ දෙපාර්තමේන්තුවට ලබාදීම සම්බන්ධයෙන් වූ සාකච්ඡා පසුගියදා පැවැත්විණි. ඉඩම් දෙපාර්තමේන්තුව, මිනින්දෝරු දෙපාර්තමේන්තුව, වන සංරක්ෂණ දෙපාර්තමේන්තුව, මධ්‍යම පරිසර අධිකාරිය ඇතුළු රාජ්‍ය නිලධාරීන් අතර අදාළ සාකච්ඡා පැවති බව සඳහන්ය. මෙම වසර අවසන් වීමට ප්‍රථම මධ්‍යම පරිසර අධිකාරියට අයත් පරිසර ආරක්ෂණ කලාපය, වන සංරක්ෂණ දෙපාර්තමේන්තුවට හිමිවන අතර එය වනජීවී කලාපයක් ලෙස සංරක්ෂණය කිරීමට ද නියමිතය.", "URL": "https://sinhala.adaderana.lk/news.php?nid=88955", "Category": null, "Parent URL": null}