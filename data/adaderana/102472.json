{"Source": "Adaderana", "Timestamp": "January 16, 2019 09:23 pm", "Headline": "රිලවුන් නිසා තලාතුඔය නගරය උණුසුම් වෙයි", "News Content": "උඩරට රාජධානී සමයේ සිට මහනුවර දිස්ත්‍රිකය තුළ පාරම්පරික කෘෂිකර්මාන්තයෙන් ජීවත්වුණු ගම්මාන ගණනාවකට අද වන විට රිලවුන්ගේ උවදුර හේතුවෙන් සිය කෘෂිකාර්මික කටයුතු සිදුකර ගත නොහැකි තත්ත්වයක් උදාවී තිබේ. රිලවුන්ගේ ක්‍රියාකාරකම් හේතුවෙන් වගා කටයුතු සහ සාමාන්‍ය ජීවිකාවට බලපාන අහිතකර තත්ත්වයට කිසිදු විසඳුමක් මේ දක්වා බලධාරීන් විසින් ලබා නොදීමට විරෝධයපළ කරමින් හේවාහැට ආසනයේ ගම්වාසීන් අද (16) මහනුවර, තලාතුඔය නගරයේ සිට උද්ඝෝෂණයක නිරතවූහ. මුදුනකඩේ, බූටාවත්ත හන්දිය අසල සිට විරෝධතා පුවරු රැගෙන පෙළපාලියකින් පැමිණි විරෝධතාකරුවන් තලාතුඔය නගර මධ්‍යයේ සිට උද්ඝෝෂණයෙහි නිරත වූහ. පාරම්පරික කෘෂිකාර්මික ගම්මාන වන ගොඩමුන්න, මුදුනකඩේ, බව්ලාන, කපුලියද්ද ඇතුළු ගම්මාන කිහිපයක ජනතාව මෙම විරෝධතාවය සඳහා සහභාගිව සිටියහ. වී ගොවිතැන මෙන්ම හේන් ගොවිතැන් වල නිරත වන මෙම ගම්මුන්ට රිලවුන්ගේ උවදුරු හේතුවෙන් සිය කෘෂිකාර්මික කටයුතු සිදුකර ගැනීමේ විශාල බාධාවක් එල්ල වී ඇත. මේ හේතුවෙන් තමන්ගේ අස්වැන්න විශාල වශයෙන් අඩුවී ඇති බවත් ඇතැම් වගාවන් වල කිසිදු අස්වැන්නක් ලබා ගැනීමට හැකි වී නොමැති බවත් විරෝධතාවයට සහභාගී වූවන් පැවසූහ. අවස්ථා ගණනාවක දී බලධාරීන්ට මේ පිළිබඳව දැනුම් දී තිබෙන නමුත් විසදුමක් නොලැබීම නිසා තමන් අද මෙලෙස උද්ඝෝෂණයෙහි නිරත වූ බවත් තමන්ට විසඳුමක් නොලැබෙන්නේ නම් විශාල උද්ඝෝෂණයක් ඉදිරියේදී සංවිධාන කරන බවද ඔවුන් සඳහන් කළහ.", "URL": "https://sinhala.adaderana.lk/news.php?nid=102472", "Category": null, "Parent URL": null}