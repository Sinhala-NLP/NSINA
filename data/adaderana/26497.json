{"Source": "Adaderana", "Timestamp": "August 11, 2012 03:40 pm", "Headline": "මැතිවරණ නිරීක්ෂණයට 1500 ක්", "News Content": "මෙවර මැතිවරණ නිරීක්ෂණ කටයුතු සඳහා නිරීක්ෂකයින් 1,500 දෙනෙකු පමණ යොදාගැනීමට බලාපොරොත්තු වන බව පැෆරල් සංවිධානය පවසයි. නිරීක්ෂකයින් පුහුණු කිරීමේ කටයුතු ලබන සතියේ දී ආරම්භ කරන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මැතිවරණ නීතිය, නිරීක්ෂකයාගේ කාර්යය භාරය, හදිසි අවස්ථාවක දී ක්‍රියා කළ යුතු ආකාරය පිළිබඳව මෙහිදී නිරීක්ෂකයින්ගේ වැඩි අවධානය යොමු කෙරෙනු ඇති බව විධායක අධ්‍යක්ෂවරයා පැවසීය. මේ මස 30 වන දින වනවිට පුහුණු කිරීම් කටයුතු අවසන් කොට ඊට අදාළ ලේඛන මැතිවරණ මහලේකම් කාර්යාලයට භාරදීමට කටයුතු කරන බව රෝහණ හෙට්ටිආරච්චි මහතා සඳහන් කළේය.", "URL": "https://sinhala.adaderana.lk/news.php?nid=26497", "Category": null, "Parent URL": null}