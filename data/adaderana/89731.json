{"Source": "Adaderana", "Timestamp": "May 24, 2018 10:49 am", "Headline": "ජාඇල නගරයෙත් පහත් බිම් ජලයෙන් යටවෙයි-ආපදාවක් නම් ඉක්මනින් දැනුම් දෙන්න අංකයක් එයි", "News Content": "අධික වර්ෂාවත් සමඟ ජාඇල නගර මධ්‍යයෙන් ගලායන ඇල පිටාර ගලා තිබේ. මේ හේතුවෙන් නගරයෙන් බටහිර දෙසට පිහිටි පහත්බිම මේ වනවිට ජලයෙන් යටවෙමින් පවතින බව අද දෙරණ වාර්තාකරු සඳහන් කළේය. දිවයිනට බලපා ඇති අයහපත් කාලගුණ තත්ත්වය හේතුවෙන් මිය ගිය පුද්ගලයන් ගණන මේ වන විට 12 ක් දක්වා ඉහළ ගොස් තිබේ. අද(24) දිනයේත් දිවයිනට තද වැසි බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි. මේ අතර කළු ගඟද පිටාර මට්ටමට පැමිණ තිබේ. අයපත් කාලගුණික තත්ත්වය හමුවේ ඊයේ(23) පෙරවරුවේ සිට දිවයිනේ දිස්ත්‍රික්ක කිහිපයකටම නැවතත් අධික වැසි ඇදහැලුණි. ආපදා හමුවේ මේවන විට දිස්ත්‍රික්ක 18 ක ජනතාවට දැඩි බලපෑම් එල්ල වී තිබේ. මියගිය පුද්ගලයින් සංඛ්‍යාවද 12 දක්වා ඉහළ ගොස් තිබේ. මේ හේතුවෙන් පීඩාවට පත් ව ඇති පවුල් සංඛ්‍යාව 26623 ක්. පීඩාවට පත්ව සිටින පුද්ගලයින් 44745 දෙනෙකු මේ වන විට ආරක්ෂිත ස්ථාන වෙත යොමුකර තිබේ. ආපදා හමුවේ නිවාස 35කට පූර්ණ හානිද තවත් නිවාස 2199 කට අර්ධ වශයෙන්ද හානි සිදුව තිබේ. වෙනත් දේපල හානි 751ක් වාර්තා වන බව ස්වදේශ කටයුතු අමාත්‍යංශය ප්‍රකාශ කළේය. කළු ගඟේ ඉහළ ජල ධාරා ප්‍රදේශවලට ලැබෙන අධික වර්ෂාව හේතුවෙන් කළු ගඟේ ජල මට්ටම සීඝ්‍රයෙන් ඉහළ ගොස් ඇති බව වාරිමාර්ග දෙපාර්තමේන්තුව පවසයි. එම දෙපාර්තමේන්තුව පෙන්වාදෙන්නේ මේ හේතුවෙන් රත්නපුර ප්‍රදේශය ජල මට්ටම සුළු ගංවතුර මට්ටක් දක්වා ඉහළ නගිමින් පවතින බවයි. එබැවින් කළු ගඟ ආශ්‍රත ප්‍රදේශවල සිටින ජනතාව ආරක්ෂිත ස්ථාන කරා යොමුවීම ඉතා වාදගත් බව ආපදා කළමනාකරණ මධ්‍යස්ථානය පවසයි. මේ අතර දිස්ත්රි‍ක් 05කට ඊයේ දිනයේ නිකුත් කළ නායයෑම් අනතුරු ඇගවීම් රතු නිවේදනය තවදුරටත් වලංගු බව ජාතික ගොඩනැගිලි පර්යේෂණ මධ්‍යස්ථානය ප්‍රකාශ කළේය. මේ අද උදෑසන ගාල්ල දිස්ත්‍රික්කයටද වැසි ඇද හැලෙමින් පවතින අතර ඇතැම් ප්‍රදේශවලට වැසි ඇද නොහැලුනද එම ප්‍රදේශ ජලයෙන් යටවී තිබුණි. මේ අතර ආපදාවක සිදුවුවහොත් කඩිනමින් ඒ පිළිබඳව දැනුම් දීම සඳහා ස්වදේශ කටයුතු අමාත්‍යාංශය විසින් 1902 හදීසි ඇමතුම් අංකයක් ද හදුන්වා දී තිබේ. හදීසි ආපදා හේතුවෙන් විපතට පත්වූවන්ට කඩිනමින් සහන සපයන ලෙස සියලු දිස්ත්‍රික් ලේකම්වරු මඟින් ප්‍රාදේශීය ලේකම්වරුන්ට දැනුම් දී ඇති බව ස්වදේශ කටයුතු අමාත්‍ය වජිර අබේවර්ධන මහතා නිවේදනයක් නිකුත් කරමින් ප්‍රකාශ කළේය.", "URL": "https://sinhala.adaderana.lk/news.php?nid=89731", "Category": null, "Parent URL": null}