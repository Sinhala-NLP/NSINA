{"Source": "Adaderana", "Timestamp": "March 6, 2014 05:22 pm", "Headline": "ව්‍යාජ හඳුන්කූරු තොගයක් අල්ලයි", "News Content": "ව්‍යාජ ලෙස මුද්‍රණය කරන ලද ඇසුරුම් වල බහා මෙරට නිෂ්පාදනය කරන ලද බාල වර්ගයේ හදුන්කූරු අලෙවි කළ ස්ථානයක් පාරිභෝගික අධිකාරිය විසින් වටලා තිබේ. වැල්ලම්පිටිය, සේදවත්ත ප්‍රදේශයේ මෙම හදුන්කූරු නිෂ්පාදනාගාරය පවත්වාගෙන ගොස් තිබු බව පාරිභෝගික අධිකාරිය සඳහන් කළේය. අදාළ හදුන්කූරු ඇසුරුම් වල ඉන්දියාවේ චෙන්නායි හි සමාගමක නිෂ්පාදන නාමය ව්‍යාජ ලෙස මුද්‍රණය කර තිබු බව එම අධිකාරිය පැවසුවේය. වැටලීමේ දි බාල වර්ගයේ හඳුන්කූරු පැකට් ලක්ෂ 5ක ප්‍රමාණයක් සොයාගෙන ඇති අතර එහි වටිනාකම රුපියල් කෝටි දෙකහමාර ඉක්මවන බව පාරිභෝගික අධිකාරිය ප්‍රකාශ කළේය. ආනයනය කරන හඳුන්කූරු බව පවසමින් මෙම බාල වර්ගයේ හදුන්කූරු වැඩි මිලට වෙලදපොළේ අලෙවි කර ඇති බවට සිදුකළ විමර්ශන වල දී අනාවරණය වී ඇත. අදාළ නිෂ්පාදනාගාරයේ හිමිකරුට එරෙහිව නීතිමය ක්‍රියාමාර්ග ගැනීමට නියමිත බව පාරිභෝගික අධිකාරිය ප්‍රකාශ කළේය.", "URL": "https://sinhala.adaderana.lk/news.php?nid=41599", "Category": null, "Parent URL": null}