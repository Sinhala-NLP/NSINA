{"Source": "Adaderana", "Timestamp": "June 2, 2019 11:14 am", "Headline": "රුසියාව සිය ගුවන් ශක්තිය පෙන්වයි", "News Content": "රුසියාව, ක්‍රිමියාවේ දැවැන්ත යුද අභ්‍යාසයක් ආරම්භ කර ඇත. විදෙස් මාධ්‍ය වාර්තා කළේ සිය ගුවන් ශක්තිය විදහා දක්වමින් ඔවුන් එම අභ්‍යාස පවත්වා ඇති බවයි. රුසියානු අභ්‍යවකාශ බලකා සහ උතුරු නාවික බලඇණිය එක්ව ක්‍රිමියාවේ දැවැන්ත යුද අභ්‍යාසයක් ආරම්භ කර ඇත. ගුවන ආවරණයවන ආකාරයෙන් මෙය සංවිධානය කර තිබේ. රුසියාව වාර්ෂිකව පවත්වනු ලබන මෙම යුද අභ්‍යාසය හැඳින්වෙන්නේ එවීඩාර්ට්ස් ලෙසයි. මැයි මස 24 වනදා සිට ජූනි 9 දක්වා කාලය තුළ ෆිදෝසියා නගරයේ සිට කිලෝමීටර් 50ක් දුරින් පිහිටි පුහුණු ක්‍රීඩාංගණයක එය පැවැත්වෙයි. රුසියානු මිග් සහ සුකොයි ප්‍රහාරක යානා මෙහයවන ගුවන් කාර්ය මණ්ඩල 60ක් ඊට එක්ව සිටින බව සඳහන්ය. මෙහෙයුම් සඳහා හෙලිකොප්ටර් යානා ද යොදා ගැනෙයි. මෙම අභ්‍යාසවල කොටසක් ජනතාවට දැකබලා ගැනීමට අවස්ථාව සැලසීමට බලධාරීන් පියවර ගෙන තිබුණි. ඒ සඳහා 5000කට අධික පිරිසක් පැමිණි බව රුසියානු ආරක්ෂක අමාත්‍යංශය ප්‍රකාශ කළේය. රුසියාව ක්‍රිමියාව ඈඳා ගැනීමට කටයුතු කළේ 2014 වර්ෂයේදීයි. රුසියාවේ එම ක්‍රියාමාර්ගය ජාත්‍යන්තරයේ දැඩි දෝෂ දර්ශනයට ලක් වූ අතර ඒ සම්බන්ධයෙන් ඔවුන්ට එරෙහිව සම්බාධක පැනවීමට අමෙරිකාව සහ යුරෝපා සංගමය පියවර ගත්තේය. මේ අතර බටහිර රටවලින් සිය ජාතික ආරක්ෂාවට එල්ල වන තර්ජන පිළිබඳව සැලකිලිමත් වෙමින් ඔවුන් සිය හමුදා ශක්තිය වැඩිදියුණු කර ගැනීමට පියවර ගනිමින් සිටින බවත් මේ ආකාරයේ අභ්‍යාස එහි කොටසක් බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=111173", "Category": null, "Parent URL": null}