{"Source": "Adaderana", "Timestamp": "March 4, 2011 08:31 am", "Headline": "එල්.ටී.ටී.ඊ. සැකකරුවන් 17 දෙනාට ඇප නෑ", "News Content": "බහුදින ධීවර යාත්‍රාවකින් විදේශ ගත වීමට උත්සහ කළ අවස්ථාවේ දී අත්අඩංගුවට ගත් එල්.ටී.ටී.ඊ. සැකකරුවන් 17 දෙනා ඇප මත මුදා හැරීම කොළඹ මහේස්ත්‍රාත් අධිකරණය ප්‍රතික්ෂේප කර තිබේ. රැඳවුම් භාරයේ පසුවූ අදාළ සැකකරුවන් පිරිස ඊයේ(03) රහස් පොලිසිය විසින් අධිකරණය හමුවට ඉදිරිපත් කර තිබුණි. එහිදී සැකකරුවන් ඇප මත නිදහස් කරන ලෙස ඔවුන්ගේ නීතීඥවරුන් ඉල්ලා සිටිය ද එම සැකකරුවන් සම්බන්ධයෙන් වූ පරීක්ෂණ කටයුතු මෙතෙක් අවසන් කර නොමැති බව රහස් පොලිසිය අධිකරණය හමුවේ පැවසීය. ඒ අනුව සැකකරුවන් ඇප මත නිදහස් කිරීම ප්‍රතික්ෂේප කළ අධිකරණය ඔවුන් ලබන 17 වැනිදා දක්වා රිමාන්ඩ් භාරයේ තැබීමට නියෝග කරනු ලැබීය. පසුගිය දා බහුදින ධීවර යාත්‍රාවක් උපයෝගී කරගනිමින් ගාල්ල ප්‍රදේශයෙන් ඕස්ට්‍රේලියාව බලා යාමට උත්සහ කිරීමේ දී නාවික හමුදාව විසින් සැකකරුවන් අත්අඩංගුවට ගෙන රහස් පොලිසියට භාර දී තිබුණි. අදාළ සැකකරුවන් එල්.ටී.ටී.ඊ. සංවිධානය සමග සබඳතා පවත්වා ඇති බවට පරීක්ෂණවල දී තොරතුරු අනාවරණය වී ඇති බව ද සඳහන්ය.", "URL": "https://sinhala.adaderana.lk/news.php?nid=14594", "Category": null, "Parent URL": null}