{"Source": "Adaderana", "Timestamp": "August 10, 2010 01:58 pm", "Headline": "පළමු යුද අධිකරණයේ ලක්ෂ්මන් සෙනෙවිරත්න සාක්ෂිදෙයි", "News Content": "ජෙනරාල් සරත් ෆොන්සේකා මහතාට එරෙහි පළමු යුධ අධිකරණයේ දී තුන්වන සාක්ෂිකරුගෙන් සාක්ෂි සටහන් කරගැනීම සිදුවී තිබේ. යුද හමුදා ජනමාධ්‍ය අධ්‍යක්ෂ මණ්ඩලයේ කර්නල් දුමින්ද ගමගේ මහතා පවසන පරිදි තුන්වෙනි සාක්ෂිකරු ලෙස පාර්ලිමේන්තු මන්ත්‍රී ලක්ෂ්මන් සෙනෙවිරත්න මහතා අද පළමු යුධ අධිකරණය හමුවට පැමිණ ඇත. කෙසේවෙතත් ‍ෆොන්සේකා මහතාගේ නීතීඥයින් අද දිනයේ ද පැමිණ නොසිටීම හේතුවෙන් සාක්ෂිකරුගෙන් හරස් ප්‍රශ්න විමසීමක් සිදුවී නොමැති බව සඳහන් වේ. මේ අතර දෙවැනි සාක්ෂිකරු වූ ජොන්ස්ටන් ප්‍රනාන්දු මහතාගෙන් හරස් ප්‍රශ්න විමසීම සඳහා අද දිනයේ අවස්ථාව ලබාදී තිබුණ ද නීතීඥයින් මෙන්ම ‍ජොන්ස්ටන් ප්‍රනාන්දු මහතා ද පැමිණ නොසිටි බව කර්නල් දුමින්ද ගමගේ මහතා කියා සිටියේය. සක්‍රිය සේව‍යේ යෙදී සිටියදී දේශපාලන කටයුතුවල නියැලුනු බවට ජෙනරාල් ෆොන්සේකා මහතාට එල්ල වී තිබෙන චෝදනා සම්බන්ධයෙන් විමර්ශනය කිරීම සඳහා පත් කෙරුනු මෙම පළමු යුධ අධිකරණය ලබන 12 වැනි දා යළි රැස්වීමට නියමිතය.", "URL": "https://sinhala.adaderana.lk/news.php?nid=10142", "Category": null, "Parent URL": null}