{"Source": "Adaderana", "Timestamp": "July 6, 2015 10:42 am", "Headline": " චෝදනා එල්ලවුණු හිටපු තානාපති යළි කරුණු කියයි", "News Content": "අවි ජාවාරම් කළ බවට චෝදනා එල්ලවී ඇති රුසියාවේ හිටපු ශ්‍රී ලංකා තානාපති උදයංග වීරතුංග මහතා තම පවුලේ පරිහරණය කරන ලද භාණ්ඩ අඩංගු කන්ටේනරය නිදහස් නොකිරීම ගැන සිය අප්‍රසාදය පළකර තිබේ.ඔහු‍ගේ අත්සනින් යුතුව මාධ්‍යයට නිකුත් කළ නිවේදනයක මෙසේද සඳහන්ය.ශ්‍රී ලංකාවේ විදේශ අමාත්‍යංශයෙන් ඕනෑම තානාපති කාර්යාලයකට පැමිණෙන සියලු නිලධාරීන් සඳහා ලබා දී ඇති එක් අයිතියක් ලෙස, තමන් පරිහරණය කරන භාණ්ඩ, රජයේ වියදමින් ගෙන ඒමට සහ නැවත රැගෙන යෑමේ අයිතිය, තානාපති ලෙස මා හට ද හිමි විය යුතුයි. එසේ තානාපති නිලධාරීන්ගේ අධීක්ෂණය හා වගකීම් මත අසුරා එවන ලද අඩි 20 කන්ටේනරය තුළ අඩංගු භාණ්ඩ පරිහරණය කරන ලද භාණ්ඩ බවත්, අප පිටරට ජිවත් වූ කාලයේ දී නිවසේ පාවිච්චි කරන ලද ලී බඩු, පරණ ඇදුම්, දරුවන්ගේ සෙල්ලම් බඩු, පොත්පත්, ලාංකික සංගීත භාණ්ඩ, පැරණි කොම්පියුටර්ඇතුළු අප පවුලේ පෞද්ගලික භාණ්ඩ එහි අඩංගු විය. එම කන්ටේනරය අප්‍රේල් මස 10 දින ලංකාවට පැමිණ තිබෙන අතර, එය අපට ලබානොදී මාස තුනකට ආසන්න කාලයක්‌ වරායේ හිර කර ඇත. එයභාර ගැනීමට අවශ්‍ය කටයුතු සඳහා,මගේ බිරිඳ 01.04.2015 දින ලිපි ලේඛන රැගෙන අමාත්‍යංශයේ OAD අංශයට පැමිණි නමුත් ඒ සඳහා අත්සන් කිරීමට එදා ඔවුන් ඉඩ දුන්නේ නැත. එදා සිට අද වන තෙක් දේශපාලන පලිගැනීම් උදෙසා, ගෙන ගිය කූට වැඩ පිළිවෙලෙහි සත්‍යය හෙළිදරව් කරමින්,කන්ටේනරය වෙන්දේසිකිරීමට කටයුතු කරන බව දන්වන ලදී. එසේ නමුත් ජුනි22 දින,වරාය අධිකාරියට ගුදම් ගාස්තු, නැව් ගාස්තු ඇතුළුව රුපියල් හාර ලක්ෂ හැත්තෑ දෙදහස් හයසීයකට(472,600/=) ආසන්න මුදලක් ගෙවා, එය ලබාගැනීමට පුළුවන් බව, අංශ ප්‍රධාන නිලධාරියා අපට දන්වනලදී.විදේශ අමාත්‍යංශයේ අවශ්‍යයතාව මත කන්ටේනරය නිදහස් නොකිරීම නිසා ඇති වූ අමතර වියදම් සඳහා ගෙවීම ඔබලා ගේ කාර්යයක් බවත්,ලිපිලේඛන අත්සන් කර එය නිදහස් කිරීමට ගත් තීරණය ගැන මාගේ ස්තුතිය ප්‍රකාශ කරන ලදී.නමුත් පසු දින නැවතත් අපගේ කන්ටේනරය OAD අංශ ප්‍රධානියාගේ අවශ්‍යතාවය මත පොලිස් මූල්‍ය අපරාධ විමර්ශන ඒකකයේ විශේෂ පරීක්ෂණයක් සඳහා භාර දුන් බව අපට දන්වා සිටින ලදී. විදේශ අමාත්‍යංශය නැවතත් මාධ්‍ය සංදර්ශන ආරම්භ කිරීමට සූදානම් වන බව තේරුම් ගෙන, සත්‍ය කරුණු මෙසේ ඉදිරිපත් කරන අතර, අපගේ බඩු ලැයිස්තුව හා යවන ලද ලිපි ද මාධ්‍යයට ඉදිරිපත් කිරීමට සුදානම් බව දන්වා සිටිමි. මා මීට සති දෙකකට කලින් නිකුත් කල නිවේදනයට ප්‍රතිචාර දක්වමින් නියෝජ්‍ය විදේශ අමාත්‍ය අජිත් පි.පෙරේරා මහතා ප්‍රකාශකරන ලද්දේ, යුක්‍රේන ආණ්ඩුවෙන් අවි ආයුධ ගනුදෙනුවක් සම්බන්ධව මට එරෙහිව වරක් නොව දෙවරක් පැමිණිලි කර ඇතිබවයි. එබැවින් එම පරීක්ෂණ සඳහා මා ලංකාවට පැමිණිය යුතුයි. මම දැන් ජිවත් වන යුක්‍රේන ආණ්ඩුවට මා සම්බන්ධව ප්‍රශ්න කිරීමට අවශ්‍යනම්, ඔවුන්ට ඕනෑම අවස්ථාවක එය කළ හැකි බවත්, මෙතෙක් එසේ නොකිරීම නිසා මා සම්බන්ධයෙන් යුක්‍රේන රජයට කිසිම චෝදනාවක් නැති බව නැවත සනාථ කරමි. මා සොයා ගැනීම සඳහා කිව් නගරයේ ලිපිනය නියෝජ්‍ය අමාත්‍යවරයාට අවශ්‍ය බව ප්‍රකාශ කළ නමුත්, පසුගිය වසර දහයක් තුළ විදේශ අමාත්‍යංශයේ ලිපි ලේඛන වල මාගේ ලිපිනය සඳහන් බව කිව යුතුයි. රජයේ නිලධාරීන් පීඩාවට පත් කරමින්, දේශපාලන අධිකාරිය හා යහපාලන මතවාදී නිලධාරීන් අනුගමනය කරන මෙවැනි දුෂ්ට ක්‍රියා පිළිවෙත් මා තරයේ හෙළා දකිමි.", "URL": "https://sinhala.adaderana.lk/news.php?nid=52459", "Category": null, "Parent URL": null}