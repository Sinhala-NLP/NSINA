{"Source": "Adaderana", "Timestamp": "July 9, 2018 12:15 pm", "Headline": "වීරකැටියේ සැරිසරන තුන්පත් රෑනක් නිසා ප්‍රදේශවාසීන් භීතියට පත්වෙයි", "News Content": "වීරකැටිය, බැදිගම බටහිර ප්‍රදේශයට වල් අලින් තිදෙනෙකු අද(09) අළුයම කඩාවැදීම නිසා ප්‍රදේශවාසීහු භීතියට පත්ව ඇති බව අද දෙරණ වාර්තාකරු පවසයි. මෙලෙස කඩා වැදී ඇත්තේ තුන්පත් රෑනක් බව අප වාර්තාකරු සඳහන් කළේය. ඊයේ(08) උදෑසන අගුණුකොළපැලැස්ස එරමිණියාය ප්‍රදේශයට මෙම අලින් තිදෙනා පැමිණ තිබූ අතර රාත්‍රී කාලයේදී ඔවුන් වීරකැටිය ප්‍රදේශයට ගමන් කර ඇති බව වාර්තා වෙයි. වීරකැටිය බැදිගම ප්‍රදේශයේ නිවසක් අසල ගබඩා කර තිබූ වී පිරවූ ගෝනි වලට හා කුඹුරු වලටද මෙම වන අලින් හානි කර තිබිණි. අළුයම් කාලයේදී බැදිගම ගම්මානය පුරා මෙම අලින් තිදෙනා ගමන් කරමින් සිට ඇති අතර උදෑසන කාලය වන විට ලදුකැලෑ ප්‍රදේශයක සැරිසරමින් සිටින ආකාරය දක්නට හැකිවිය. මීට ඉහතදී මෙම ප්‍රදේශයට වන අලීන් පැමිණ නොමැති බව ප්‍රදේශවාසීහු පවසති. මේ අතර ප්‍රදේශවාසීන්ගේ ආරක්ෂාවට වනජීවි දෙපාර්තමේන්තුවේ නිළධාරීන් යොදවා තිබෙනු දක්නට ඇති බව අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=92234", "Category": null, "Parent URL": null}