{"Source": "Adaderana", "Timestamp": "July 7, 2011 08:42 am", "Headline": "පුංචි ඡන්දයට පැමිණිලි 10 යි", "News Content": "ඉදිරි පළාත් පාලන මැතිවරණයට අදාළව මැතිවරණ නීති උල්ලංඝණය කිරීමේ සිද්ධීන් වලට සම්බන්ධ පැමිණිලි 10ක් මේ වන විට ලැබී ඇතැයි පැෆරල් සංවිධානය පවසයි. එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා කියා සිටියේ වෙඩි තැබීමේ සිද්ධියක් , රාජ්‍ය දේපල අයථා ලෙස පරිහරණය ඇතුළු සිද්ධීන් කිහිපයක් ඒ අතර වන බවයි. මේ අතර ඉදිරි පළාත් පාලන මැතිවරණයට අදාල තැපැල් ඡන්ද සලකුණු කිරීමේ කටයුතු ලබන 12 වැනිදා පැවැත්වීමට නියමිතව තිබේ. මෙවර තැපැල් ඡන්ද සලකුණු කිරීමේ කටයුතු සඳහා එක් දිනයක් පමණක් වෙන්කර ඇති බව මැතිවරණ මහලේකම් කාර්යාලය සඳහන් කරයි. 60,000කට අධික රාජ්‍ය සේවකයින් සංඛ්‍යාවක් මෙවර තැපැල් ඡන්දය සලකුණු කිරීම සඳහා සුදුසුකම් ලබා තිබේ. පළාත් පාලන මැතිවරණයට අදාළ දෙවන අදියරේ ඡන්ද විමසීම ලබන 23 වැනිදා පැවැත්වෙනු ඇත.", "URL": "https://sinhala.adaderana.lk/news.php?nid=17237", "Category": null, "Parent URL": null}