{"Source": "Adaderana", "Timestamp": "August 9, 2019 07:17 pm", "Headline": "කොළඹ කුණු දින හතරකට පසු අරුවක්කාලු කසළ අංගනයට", "News Content": "දින හතරක් තිස්සේ කොළඹ ගොඩගැසුණු කසළ අරුවක්කාලු සනීපාරක්ෂක කසළ අංගනයට බැහැර කිරීමට කොළඹ මහ නගර සභාව පියවර ගෙන තිබේ. ඒ, බැහැර කිරීමට බාධා නොකරන ලෙසට අභියාචනාධිකරණයෙන් නියෝගයක් ද ලබාගනිමින්ය. කොළඹ කැලිකසල කෙරවලපිටිය කසල අංගනයට බැහැරකිරීම පසුගිය මහානගර සහ බස්නාහිර සංවර්ධන අමාත්‍යාංශය විසින් නතර කරනු ලැබුවේ පසුගිය සඳුදායි. ඒ හේතුවෙන් දින හතරක් පුරා කොළඹ ස්ථාන රැසක කසළ රැස්වූයේ ජනතාව අපහසුතාවට පත්කරමින්ය. ටොන් ගණන් කසළ මහාමාර්ග දෙපස රැස්වන විට ඉන් හැමූ දුගඳ ජනතාව මහත් පීඩාවට පත්කළේය. දින හතරක් පුරා කසළ එසේ රැස්වුනත් කොළඹ නගර සභාව මේ ගැටළුවට ඉක්මන් විසඳුමක් ලබාදීමට පියවර ගෙන නොමැත. කොළඹ කසළ අරුවක්කාලු ප්‍රදේශයේ සනීපාරක්ෂක කසළ අංගනයට රැගෙන යාමට කොළඹ මහනගර සභාව ඊයේ(08) තීරණය කළේ මේ ගැටළුවෙන් දින හතරකට පසුවයි. දින ගණනාවක් පුරා රැස්වූ දුගඳ හමන කසළ නගර සභා සේවකයින් මෙලෙස ඉවත් කළේ, සෞඛ්‍ය ආරක්ෂක පියවර පවා අනුගමනය නොකරමින්ය. පවතින තත්ත්වය පිළිබදව අප කොළඹ මහනගර සභාවෙන් විමසීමක් කළේය. කෙසේවෙතත් අද පස්වරුව වන විටත් කොළඹ ජාතික රෝහල් පරිශ්‍රෙය් ඇතැම් ස්ථානවල තවදුරටත් කසළ එක්රැස්ව තිබෙනු දක්නට ලැබුණි. මේ අතර, කසළ ඉවත් නොකිරීමට විරෝධය පළ කරමින් ස්වයං රැකියා වෘත්තිකයන්ගේ ජාතික සම්මේලනයේ පිරිසක් අද දහවල් නුගේගොඩදී පැවැත්වූ විරෝධතාවක් අතර නොසන්සුන් තත්ත්වයක් ඇතිවුණි.", "URL": "https://sinhala.adaderana.lk/news.php?nid=116179", "Category": null, "Parent URL": null}