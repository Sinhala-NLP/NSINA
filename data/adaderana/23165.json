{"Source": "Adaderana", "Timestamp": "March 29, 2012 04:22 pm", "Headline": "නීතීඥවරයාට පහරදුන් දෙදෙනෙකු අත්අඩංගුවට", "News Content": "කෝට්ටේ රජමහා විහාරයේ ස්වාමීන් වහන්සේ දෙනමක් ඝාතනය කිරීමේ සිද්ධියේ විත්තිකරුවන් වෙනුවෙන් පෙනී සිටි නීතීඥවරයාට පහරදීම සම්බන්ධයෙන් සැකපිට පුද්ගලයින් දෙදෙනෙකු අත්අඩංගුවට ගෙන තිබේ. අදාළ සැකකරුවන් දෙදෙනා අද(29) දහවල් අත්අඩංගුවට ගත් බව මිරිහාන පොලිසිය පැවසීය. ඔවුන් නුගේගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිත බව පොලිසිය සඳහන් කරයි. හිමිවරුන් දෙනමගේ ඝාතනයට සම්බන්ධ සැකකරුවන් පසුගිය දා අධිකරණය වෙත ඉදිරිපත් කළ අවස්ථාවේ ඔවුන් වෙනුවෙන් පෙනී සිටි නීතීඥවරයාට අධිකරණය අසල භූමියේ දී කිසියම් පිරිසකගේ පහරදීමකට ලක්විය. එම පහරදීමට සම්බන්ධ පුද්ගලයින් අත්අඩංගුවට ගන්නා ලෙස බලකරමින් නීතීඥවරුන් පිරිසක් ඊයේ(28) කොළඹ මහේස්ත්‍රාත් අධිකරණයේ කටයුතුවලින් ඉවත් වී උද්ඝෝෂණයක ද නිරත විය.", "URL": "https://sinhala.adaderana.lk/news.php?nid=23165", "Category": null, "Parent URL": null}