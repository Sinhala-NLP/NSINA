{"Source": "Adaderana", "Timestamp": "December 19, 2012 05:16 pm", "Headline": "පරමාධිපත්‍යය පාර්ලිමේන්තුවෙන් නියෝජනය වෙන්නේ නෑ", "News Content": "ජනතාවගේ පරමාධිපත්‍යය බලය පාර්ලිමේන්තුවෙන් හෝ වෙනත් ආයතනයකින් නියෝජනය නොවන බව පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ මහතා පවසයි. ඒ නිසා තම පරමාධිපත්‍ය බලය තමන් අතට ගැනීමට ජනතාව සංවිධානය විය යුතු බව හෙතෙම කියා සිටියේ අද (19) , අගවිනිසුරුවරියට එරෙහිව ඉදිරිපත් කර ඇති දෝෂාභියෝගය සම්බන්ධයෙන් ජනතාව දැනුවත් කිරීම සඳහා අත්පත‍්‍රිකා බෙදා හැරීමේ වැඩසටහනකට සම්බන්ධ වෙමිනි. පෙරටුගාමී සමාජවාදී පක්ෂය විසින් රට පුරා සියලු නගරවල අද අත්පත‍්‍රිකා බෙදා හරිනු ලබන අතර එහි ප‍්‍රධාන වැඩසටහන කොළඹ, කොටුව දුම්රියපොළ ඉදිපිටදී පැවැත් විණි. එම පක්ෂයේ ප‍්‍රචාරක ලේකම් පුබුදු ජයගොඩ, දේශපාලන මණ්ඩල සභික දුමින්ද නාගමුව ඇතුළු පිරිසක් මෙම අවස්ථාවට එක් වූහ. ආණ්ඩුව අගවිනිසුරුවරියට ඉදිරිපත් කළ දෝෂාභියෝගයත්, එය ඉදිරිපත් කළ ආකාරයත්, එම දෝෂාභියෝගය විමර්ශනය කිරීමට පත් කළ පාර්ලිමේන්තු තේරීම් කාරක සභාවේ ක‍්‍රියාකලාපයත් වැරදි බව පෙන්වා දුන් පුබුදු ජයගොඩ මහතා ඊට විරුද්ධ විය යුතු බවද අවධාරණය කළේය. එහිදී ඔහු මෙසේද සඳහන් කළේය. \"ආණ්ඩුවේ පාර්ශ්වයෙන් පාර්ලිමේන්තුවේ පරමාධිපත්‍යය ගැන අදහසක් ඉදිරිපත් කරනවා. විපක්ෂයේ පැත්තෙන් අධිකරණයේ ස්වාධීනත්වය ගැන අදහසක් ඉදිරිපත් කරනවා. මේ දෙකම වැරදියි. පාර්ලිමේන්තුව ඇත්ත ජනතා පරමාධිපත්‍ය නියෝජනය කරන්නේ නැහැ වගේම අධිකරණය ස්වාධීන නැහැ. අපි දකින්නේ මේ රටේ ධීවරයින්ට, කම්කරුවන්ට, ගොවීන්ට, ශිෂ්‍යයින්ට, තරුණයින්ට, කලාකරුවන්ට, මාධ්‍යවේදීන්ට ඇතුළු ජනතා බලවේගවලට එරෙහිව දියත් වෙන ප‍්‍රජාතන්ත‍්‍ර විරෝධී ක‍්‍රියාදාමයම විනිසුරුවරුන්ට, නීතිඥයින්ට විරුද්ධවත් දියත් වෙමින් තිබෙනවා. අගවිනිසුරුවරියට විරුද්ධවත් ඒ ප‍්‍රජාතන්ත‍්‍ර විරෝධී ක‍්‍රියාදාමය දියත් වෙමින් තිබෙනවා.”", "URL": "https://sinhala.adaderana.lk/news.php?nid=30086", "Category": null, "Parent URL": null}