{"Source": "Adaderana", "Timestamp": "July 20, 2013 09:57 am", "Headline": "උතුරු මැද ගුරු උපදේශකයින් බඳවා ගැනීමේ විභාගයෙත් අවුලක්", "News Content": "(ඡායා රූ - ගාමිණි ඔබේසේකර) උතුරු මැද පළාත් අධ්‍යාපන අමාත්‍යංශ‍යේ කලාප අධ්‍යාපන කාර්යාලවල පවතින ගුරු උපදේශක පුරප්පාඩු සඳහා සුදුස්සන් බඳවා ගැනීමට අද (20) පැවැත්වෙන විභාගය සඳහා යැවූ ප්‍රවේශ පත්‍රවල විභාග මධ්‍යස්ථානය සඳහන් නොකිරීමෙන් අයදුරුම්කරුවන් රැසක් දැඩි දුෂ්කරතාවට පත්ව තිබේ. අද පෙරවරු 9.00ට ආරම්භ වන එම විභාගය අභියෝගතා පරීක්ෂණය හා සාමාන්‍ය දැනීම යන ප්‍රශ්න පත්‍ර දෙකකින් සමන්විතය. කෙසේ වෙතත් අයදුම්කරුවන්ට යැවූ ප්‍රවේශ පත්‍රයේ විභාග මධ්‍යස්ථානය සඳහන් විය යුතු ස්ථාන‍යේ නම සඳහන් කර නැත. මේ නිසා අයදුම්කරුවන් දැඩි දුෂ්කරතාවයට පත්ව ඇති බව අද දෙරණ වාර්තාකරු පවසයි. අයදුම්කරුවන් රැසකට ප්‍රවේශ පත්‍ර ලැබී ඇත්තේ ද ඊයේ දිනයේ බැවින් ඒ පිළිබඳව කල්තියා සුදානම් වීමට ලැබී ඇති අවකාශය ප්‍රමාණවත් වී නැත. මෙම වාතාවරණය යටතේ වගකිව යුතු බලධාරීන් අයදුම්කරුවන්ට ළඟම පිහිටි විභාග මධ්‍යස්ථානයට ගොස් විභාගයට පෙනී සිටින ලෙසට දැනුම්දීමක් කර ඇති වගද සැලවූ බව අප වාර්තාකරු පැවසීය. නම හෙළි කිරීමට අකමැති වූ අයදුම්කරුවෙකු තමාට ලැබී තිබූ ප්‍රවේශ පත්‍රයේ (ඉහත සලකුණු කර ඇති කොටුවෙන් දැක්වෙන්නේ මධ්‍යස්ථානය සඳහන් නොකර ඇති වග) බව අප වාර්තාකරුට පෙන්වාදී තිබේ. මෙවැනි ප්‍රවේශ පත්‍ර රැසක ඉහත කී අඩු පාඩුව ඇති බැවින් අයදුම්කරුවන් දැඩි අසහනයකට පත්ව ඇති බව අප වාර්තාකරු වැඩිදුරටත් කීවේය. පසුගියදා 6 වසර වාර විභාගයේ ප්‍රශ්න පත්‍රයක් සමග එහි උත්තර පත්‍රය ද පාසල් සිසුන්ට ලබාදීමේ පුවතක් උතුරු මැද පළාතෙන්ම වාර්තා විය.", "URL": "https://sinhala.adaderana.lk/news.php?nid=35941", "Category": null, "Parent URL": null}