{"Source": "Adaderana", "Timestamp": "February 15, 2014 02:48 pm", "Headline": "ප්‍රවාහන ඇමති කරන්නේ කාන්තාවන්ගේ අඟ පසඟ ගැන කතා කිරීමයි!", "News Content": "ප‍්‍රවාහන අමාත්‍ය කුමාර වෙල්ගම මහතා තමන්ට පැවරී ඇති වගකීම ඉටුකරනවා වෙනුවට කාන්තාවන්ගේ අඟ පසඟ ගැන කථා කරමින් සිටින බවත් එවන් අමාත්‍යවරයෙකුගෙන් මීට වඩා දෙයක් බලාපොරොත්තු විය නොහැකි බවත් සමස්ත ලංකා දුම්රිය සේවකයින්ගේ පොදු සේවක සංගමයේ ලේකම් සුමතිපාල මානවඩු මහතා පවසයි. දුම්රිය වෘත්තිය සමිති ක‍්‍රියාකාරීත්වය දියකර හැරීම සඳහා වෘත්තිය සමිති නායකයින් ගණනාවක් අවිධිමත් ආකාරයෙන් ප‍්‍රවාහන අමාත්‍යංශයේ කටයුතු සඳහා යොදවා ගැනීම නිසා ඊට එරෙහිව වෘත්තීය සමිති විසින් අරඹන ලද වැඩවර්ජනයේ වගකීම ප‍්‍රවාහන ඇමතිවරයා භාරගත යුතු බව හෙතෙම කියයි. මේ පිළිබඳව ඔහු විසින් නිකුත් කළ නිවේදනය වැඩිදුරටත් පහත පරිදිය. දුම්රිය රියදුරු සංගමයේ රියදුරන් විසින් පෙබ. 13 සවස ආරම්භ කර ඇති වැඩ වර්ජනය හේතුවෙන් දුම්රිය ගණනාවක් අවලංගු කිරීමට සිදුවීම විසින් දුම්රිය මගීන් විශාල දුෂ්කරතාවයකට පත්වී ඇත. දින තුනක නිවාඩුවක් සහිත සති අන්තයක මෙම වෘත්තිය සමිති ක‍්‍රියාමාර්ගය ක‍්‍රියාත්මක කිරීම විසින් සති අන්තයේ නිවෙස් බලා යන දුම්රිය මගීන් අසරණ තත්ත්වයට පත්විය. මෙම වැඩ වර්ජනයට මුලික හේතුව වන්නේ ප‍්‍රවාහන අමාත්‍යවරයාගේ තනි කැමැත්තට ගනු ලැබු තීරණයක් බවත් මෙවැනි අවිධිමත් තීරණ ගණනාවක් වත්මන් ප‍්‍රවාහන අමාත්‍යවරයා මීට පෙර අවස්ථා ගණනාවකදි ගෙන ඇති අතර මේ හේතුවෙන් පරිපාලන කටයුතු පවත්වාගෙන යාමේ අර්බුදකාරි තත්ත්වයකට දුම්රිය බලධාරීන් මුහුණ දී ඇත. ප‍්‍රවාහන අමාත්‍යංශයේ කටයුතු සඳහා අවශ්‍ය නිලධාරීන් අනුයුක්ත කර ගැනීමේදී අනුගමනය කළයුතු විධිමත් ක‍්‍රමවේදයක් ඇත. එසේ නොකොට වෘත්තිය සමිති ක‍්‍රියාකාරීත්වය දියකර හැරීම සඳහා වෘත්තිය සමිති නායකයින් ගණනාවක් අවිධිමත් ආකාරයෙන් ප‍්‍රවාහන අමාත්‍යංශයේ කටයුතු සඳහා යොදවා ගැනීම සහ වෘත්තිය සමිතිවලින් එල්ල වූ විරෝධය හමුවේ එකි තීරණ අවලංගු කිරීමට ගන්නා ලද තීරණය මෙම වැඩ වර්ජනයට ආසන්නතම හේතුව වී ඇත. ප‍්‍රවාහන අමාත්‍යවරයෙකු ලෙස කරනු ලබන කටයුතු වලදී වගකීම් සහගතව ක‍්‍රියා කළ යුතු වුවත් ප‍්‍රවාහන අමාත්‍යවරයා මෙතෙක් ගන්නා ලද බොහෝ තීරණ දුම්රිය සේවයේ අභිවෘද්ධිය වෙනුවෙන් ගන්නා තීරණ නොව පුද්ගලයින් සතුටු කිරීමට ගන්නා ලද තීරණ බැවින් ඉන් අසරණ තත්ත්වයට මුහුණ දී ඇත්තේ දෛනිකව දුම්රිය පරිහරණය කරනු ලබන දුම්රිය මගීන්ය. දිනකට ධාවනය වීමට නියමිත දුම්රිය ගමන්වාර තුන්සිය තිස්තුන ගමන්වාර අවලංගු කිරීමකින් තොරව සහ ප‍්‍රමාදයකින් තොරව ධාවනය කිරීමට නොහැකි වී සිටින අමාත්‍යවරයා, ප‍්‍රවාහන අමාත්‍යවරයා ලෙස තමන්ට පැවරී ඇති වගකීම ඉටුකරනවා වෙනුවට කාන්තාවන්ගේ අඟ පසඟ ගැන කථා කරමින් සිටී. එවන් අමාත්‍යවරයෙකුගෙන් මීට වඩා දෙයක්ද බලාපොරොත්තු විය නොහැක. දැනුමෙන්, අවබෝධයෙන්, දුර දක්නා නුවණින් ඉටු කළයුතු වගකිම් ශරීරයේ දිග පළලින් කළ නොහැකි බවට හොදම උදාහරණය ප‍්‍රවාහන අමාත්‍යංශය බිඳවැටීමෙන් පෙනියන්නකි. තමන්ගේ මනාප ගොඩවැඩිකර ගැනීමේ මැතිවරණ කටයුතු සඳහා යොදාගත් තරුණ තරුණියන් 2000ට ආසන්න ප‍්‍රමාණයක් විධිමත් ක‍්‍රමයකින් තොරව දුම්රිය සේවයේ ආදේශක තනතුරට බඳවා ගැනීම නිසා ඔවුන්ගේ රැකියා ස්ථිරත්වය අවිනිශ්චිත තත්ත්වයට ඇද දමා ඇත. මේ වනවිටත් මැතිවරණ නීති අමු අමුවේ උල්ලංඝණය කරන ප‍්‍රවාහන අමාත්‍යවරයා, පළාත් සභා මැතිවරණයට ඉදිරිපත් වී සිටින තම පුත‍්‍රයාගේ මැතිවරණ කටයුතු සඳහා දුම්රිය සේවකයින් සහ දුම්රිය දේපළ ද යොදා ගනිමින් සිටින බවද පෙන්වාදෙමු. අමාත්‍යවරයාගේ අඥාන තීරණ මත දුම්රිය සේවය කඩාවැටීම හේතුවෙන් මගීන්ට සිදු වී ඇති අපහසුතාවය වෙනුවෙන් ප‍්‍රවාහන අමාත්‍යවරයා දුම්රිය මගීජනතාවගෙන් සමාව ගත යුතු බවද ප‍්‍රකාශ කරන්නෙමු.", "URL": "https://sinhala.adaderana.lk/news.php?nid=41146", "Category": null, "Parent URL": null}