{"Source": "Adaderana", "Timestamp": "September 16, 2012 09:25 am", "Headline": "පැමිණිල්ලක් විභාග කිරීමට ගිය පොලිස් නිලධාරීන්ට ප්‍රහාරයක්", "News Content": "බඩල්කුඹුර, පොලිස් ස්ථානයේ නිලධාරීන් දෙදෙනෙකු තියුණු ආයුධවලින් පහරකෑමට ලක්ව රෝහල්ගත කර තිබේ. පැමිණිල්ලක් විභාග කිරීම සඳහා බඩල්කුඹුර, කරවිල, ආන්දන්අරාව ප්‍රදේශයේ නිවසකට ගිය අවස්ථාවකදී පොලිස් නිලධාරීන් පහරකෑමට ලක්ව ඇති බව සඳහන්ය. තමන් පැහැර ගැනීමට උත්සාහ කරන බවට කාන්තාවකගෙන් ලද පැමිණිල්ලක් සම්බන්ධයෙන් පරීක්ෂණ පැවැත්විමට පොලීසිය එම නිවසට ගොස් තිබේ. එම අවස්ථාවේ දී ත්‍රිරෝද රථයකින් පැමිණි පුද්ගලයන් තිදෙනෙකු කාන්තාවට තියුණු ආයුධවලින් පහරදීමට උත්සාහ කර ඇති අතර එය වැළැක්වීමට ගිය අවස්ථාවේදී පොලිස් නිලධාරීන් පහරකෑමට ලක්ව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. තුවාල ලැබු පොලිස් නිලධාරීන් දෙදෙනා බඩල්කුඹුර රෝහලට ඇතුළත් කිරීමෙන් පසු සිරිගල රෝහලට මාරූකර යවා තිබේ. පහරදීම සිදුකළ සැකකරුවන් තිදෙනා අත්අඩංගුවට ගෙන ඇති අතර ත්‍රිරෝද රථයේ තිබී ජීව අත්බෝම්බයක් ද සිය භාරයට ගත් බව පොලිසිය පැවසුවේය.", "URL": "https://sinhala.adaderana.lk/news.php?nid=27447", "Category": null, "Parent URL": null}