{"Source": "Adaderana", "Timestamp": "August 15, 2012 02:58 pm", "Headline": " විදුලි සේවක ඉල්ලීම් නොදී අභ්‍යාසලාභීන් අනුයුක්ත කරනු එපා ", "News Content": "විදුලි සේවක ඉල්ලීම් ලබානොදී, උපාධිධාරී අභ්‍යාසලාභීන් විදුලිබල මණ්ඩලයේ කටයුතු සඳහා අනුයුක්ත කිරීමේ ආණ්ඩුවේ තීරණය හෙළාදකින බව උපාධිධාරි අභ්‍යාසලාභී මධ්‍යස්ථානය පවසයි. උපාධිධාරි අභ්‍යාසලාභී මධ්‍යස්ථානය වෙනුවෙන් තිසර දිනේෂ්ගේ සහ ඒකාබද්ධ රැකියා විරහිත උපාධිධාරී සංගමය වෙනුවෙන් එහි කැඳවුම්කරු ධම්මික මුණසිංහ යන අයගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. මේ මොහොත වනවිට විදුලි බලමණ්ඩල සේවකයින් තම ඉල්ලීම් වෙනුවෙන් දීපව්‍යාප්ත අරගලයක් දියත් කර ඇත. අවස්ථා කිහිපයකදී විදුලි සේවකයින් තම වෘත්තීය ගැටලූ විසඳන ලෙස ඉල්ලා සිටියද ඔවුන්ට ලැබී තිබුණේ බොරු පොරොන්දු පමණි. එවන් තත්ත්වයක් තුළ ඔවුන්ට වැඩවර්ජනය හැර අන්යමක් ඉතිරිව නැත. තත්ත්වය මෙසේ තිබියදී ආණ්ඩුව අපූරු තීන්දුවක් ගෙන ඇත. ඒ තීන්දුව නම් දැනට බඳවාගෙන ඇති, ස්ථිර කිරීමට කිසිඳු වැඩපිළිවෙළක් සකසා නැති අභ්‍යාසලාභී උපාධිධාරීන්ගේ සේවය විදුලිබල මණ්ඩලය වෙත ලබාගැනීමයි. සාධාරණ ඉල්ලීම් වෙනුවෙන් පෙනීසිටින සේවකයින්ගේ ඉල්ලීම් වලට විසඳුම් නොදෙන පාලකයින් විසින් ගන්නා ලද මෙකී තීරණය පිළිකුලෙන් යුතුව හෙළාදකිමු. විශේෂයෙන් මෙකී තීරණයත් සමග එකී උපාධිධාරීන් පවා බරපතළ ගැටලූ ගණනාවකට යොමු කරවයි. එක්විටම එවැනි ස්ථානයක සේවයට අනුයුක්ත කිරීම යනු හාස්‍ය දනවන කරුණකි. නමුත් ආණ්ඩුවට එය පිළිබඳ එතරම් තැකීමක් නැත. ඔවුන්ට අවැසි කෙසේ හෝ වර්ජනය කඩාකප්පල් කිරීමටය. මේ සැරසෙන්නේ අන් කවරක් නොව ඌරාගේ මාළු ඌරාගේ පිටේ තියාම කැපීමට නොවේද?විශේෂයෙන් මේ වනවිට බඳවාගෙන ඇති රැකියා විරහිත උපාධිධාරීන්ගේ පුහුණු කාල සීමාව එනම් මාස 6 අවසන් වනුයේ මෙම මාසයටය. නමුත් පොරොන්දු වූ පරිදි ඔවුන් ස්ථිර කිරීම සඳහා මෙතෙක් පැහැදිලි වැඩපිළිවෙළක් සකස් කර නැත. මෙපරිද්දෙන් තම නොහැකියාව වසා ගැනීම සඳහා උපාධිධාරීන් පාවිච්චි නොකොට වහාම විදුලි සේවක ගැටලූ විසඳා, පුහුණුව ලබන සියලූ උපාධිධාරීන් මාස 6න් පසු ස්ථිර කරන මෙන්ද ඉල්ලා සිටිමු.", "URL": "https://sinhala.adaderana.lk/news.php?nid=26609", "Category": null, "Parent URL": null}