{"Source": "Adaderana", "Timestamp": "April 26, 2018 09:00 pm", "Headline": " සරසවි විරෝධතාවය-භික්ෂුන් වහන්සේ ඇතුළු 10 රිමාන්ඩ් ", "News Content": "‍උද්ඝෝෂණයක් අතරතුර විශ්වවිද්‍යාල ප්‍රතිපාදන කොමිසම් සභා ප්‍රධාන කාර්යාලයට බලහත්කාරයෙන් ඇතුළුවීමට උත්සහ කිරීමේදී අත්අඩංගුවට ගැණුනු ශිෂ්‍ය භික්ෂූන් වහන්සේ නම සහ සිසුන් 09 දෙනා රක්ෂිත බන්ධනාගාර ගත කර තිබේ. ඔවුන් ඊයේ රාත්‍රී අලුත්කඩේ මහේස්ත්‍රාත් අධිකරණයට ඉදිරිපත් කිරීමෙන් පසු මැයි මස 01 වන දින දක්වා රක්ෂිත බන්ධනාගාර ගත කිරීමට නියෝග කර ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. 2016 – 2017 අධ්‍යයන වර්ෂ සඳහා විශ්වවිද්‍යාලවල බෞද්ධ දර්ශනය විෂයට සිසුන් බඳවා ගැනීම නතර කිරීමට උසස් අධ්‍යාපන අමාත්‍යංශය තීරණය කර ඇති බව පවසමින් අන්තර් විශ්වවිද්‍යාලයීය භික්ෂූ බල මණ්ඩලය ඊයේ විරෝධතා පා ගමනක් සංවිධාන කර තිබුණි. පසුව ඔවුන් විශ්වවිද්‍යාල ප්‍රතිපාදන කොමිසම් සභා කාර්යාලයට බලහත්කාරයෙන් ඇතුළුවීමට උත්සහ ගත අතර එහිදී පොලීසිය කඳුළු ගෑස් සහ ජල ප්‍රහාර එල්ල කරනු ලැබීය.", "URL": "https://sinhala.adaderana.lk/news.php?nid=88098", "Category": null, "Parent URL": null}