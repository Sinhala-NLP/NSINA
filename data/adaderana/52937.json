{"Source": "Adaderana", "Timestamp": "July 30, 2015 09:22 am", "Headline": "මැ.කො අද තේරිම්භාර නිලධාරීන් හමුවෙයි", "News Content": "මැතිවරණ කොමසාරිස්වරයා සහ දිස්ත්‍රික් මැතිවරණ තේරීම්භාර නිලධාරීන් අතර විශේෂ සාකච්ඡාවක් අද දිනයේ පැවැත්වීමට නියමිතව තිබේ.මැතිවරණ මහලේකම් කාර්යාලය සඳහන් කළේ පෙරවරු 9.30ට කොළඹදී මෙම සාකච්ඡාව පැවැත්වෙන බවයි.මෙම සාකච්ඡාව සඳහා සියලූම දිස්ත්‍රික්ක වල තේරීම්භාර නිලධාරීවරුන්, නියෝජ්‍ය සහ සහකාර මැතිවරණ කොමසාරිස්වරුන් කැඳවා ඇත.ඉදිරි පාර්ලිමේන්තු මැතිවරණයට අදාළව නීතිය ක්‍රියාත්මක කිරීම සම්බන්ධයෙන් වූ ප්‍රගතිය සොයාබැලීම මෙම සාකච්ඡාවේ ප්‍රධාන අරමුණ බව මැතිවරණ මහලෙක්ම් කාර්යාලය සඳහන් කළේය.ඊට අමතරව පාලර්ලිමේන්තු මැතිවරණය සඳහා රාජ්‍ය නිලධාරීන් පුහුණු කිරිමේ කටයුතු පිළිබඳව මෙන්ම ඡන්ද විමසීම හා ඡන්ද ගණන් කිරීමේ කටයුතු සම්බන්ධයෙන්ද මෙහිදී සාකච්ඡා කිරීමට නියමිතව ඇත.විශේෂයෙන් මැතිවරණ ප්‍රතිඵල නිකුත් කිරීමේ ක්‍රියාපටිපාටිය පිළිබඳවද මැතිවරණ කොමසාරිස්වරයා සහ දිස්ත්‍රික් තේරීම් භාර නිලධාරීවරුන් අතර අද දිනයේ පැවැත්වෙන සාකච්ඡාවේදී අවධානය යොමුවනු ඇත.මේ අතර මෙවර පාර්ලිමේන්තු මැතිවරණයට ඉදිරිපත් වී සිටින අපේක්ෂකයින් සඳහා වත්කම් බැරකම් ප්‍රකාශ ඉදරිපත් කිරීම සඳහා ලබාදී තිබූ කාලසීමාව අගෝස්තු මස 05 වන දින දක්වා දීර්ඝ කර තිබේ.හෙට දිනයෙන් අදාළ කාලය අවසන් වීමට නියමිතව තිබුණද දේශපාලන පක්ෂ වල ඉල්ලීම මත එම කාලය දීර්ඝ කිරීමට තීරණය කළ බව මැතිවරණ මහලේකම් කාර්යාලය සඳහන් කළේය.වත්කම් බැරකම් ප්‍රකාශ ඉදිරිපත් නොකරන අපේක්ෂකයින් සඳහා අපේක්ෂක හැදුනුම්පත නිකුත් නොකිරීමට තීරණය කර තිබේ.මෙවර පාර්ලිමේන්තු මැතිවරණයට අදාළ නිල ඡන්ද දැන්වීම් පත්‍රිකා ඊයේ දිනයේ තැපැල් දෙපාර්තමේන්තුවට බාරදී ඇත.ඒ අනුව අද දිනයේ සිට ඒවා ගෙයින් ගෙට ගොස් බෙදා දීමේ කටයුතු සිදුකරන බව තැපැල්පති රෝහණ අබේරත්න මහතා සඳහන් කළේය.", "URL": "https://sinhala.adaderana.lk/news.php?nid=52937", "Category": null, "Parent URL": null}