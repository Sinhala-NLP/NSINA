{"Source": "Adaderana", "Timestamp": "April 8, 2019 03:39 pm", "Headline": "විදෙස් දුම්වැටි තොගයක් ගුවන් තොටේ දී මාට්ටු", "News Content": "විදේශීය නිෂ්පාදිත දුම්වැටි තොගයක් ඩුබායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද(08) අලුයම කටුනායක ගුවන් තොටුපළ පැමිණීමේ පර්යන්තයේ දී කටුනායක ගුවන් තොටුපළ පොලීසියේ නිලධාරීන් පිරිසක් විසින් අත්අඩංගුවට ගෙන තිබේ. මොහු 54 හැවිරිදි පොතුවිල් ප්‍රදේශයේ පදිංචි ව්‍යාපාරිකයෙකි. ඔහු අද දින අලුයම 5.00 ට ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්- 226 දරන ගුවන් යානයෙන් කටුනායක ගුවන් තොටුපළ වෙත පැමිණ , සිය නිවෙස කරා යෑමට ගුවන් තොටුපළ පිටත පර්යන්තයේ රැදී සිටියදී මෙම අත්අඩංගුවට ගැනීම සිදු කර තිබේ. මොහු විසින් ගෙනැවිත් තිබූ විශාල කාඩ්බෝඩ් පෙට්ටියක වටේට රෙදි අසුරා , ඒවා මැදට වන්නට මෙම දුම්වැටි තොගය අසුරා සඟවා ගෙන තිබී ඇති අතර , එහි රුපියල් 5,83,000 ක් වටිනා ඩුබායි හි නිෂ්පාදිත දුම්වැටි 11,660 ක් තිබූ බව පොලීසිය පවසයි. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු කටුනායක ගුවන් තොටුපළ පොලීසියේ ස්ථානාධිපති , ප්‍රධාන පොලිස් පරීක්ෂක ජයනාත් වනසිංහ මහතාගේ උපදෙස් මත , පාලන අංශයේ ස්ථානාධිපති උප පොලිස් පරීක්ෂක ෂෙල්ටන් වීරතිලක , පොලිස් කොස්තාපල් 38410 නිශාන්ත යන මහත්වරුන් විසින් සිදුකර තිබුණි. මෙම ව්‍යාපාරිකයාට සහ දුම්වැටි තොගයත් සමඟ මීගමුව මහේස්ත්‍රාත් අධිකරණය වෙත ඉදිරිපත් කිරීම සඳහා රැගෙන ගොස් තිබේ.", "URL": "https://sinhala.adaderana.lk/news.php?nid=107637", "Category": null, "Parent URL": null}