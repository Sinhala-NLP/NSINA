{"Source": "Adaderana", "Timestamp": "July 1, 2011 09:04 pm", "Headline": "හෙට විශේෂ රථ වාහන සැලැස්මක්", "News Content": "හෙට(02) දිනය තුළ කොළඹ ගාලු පාරේ ඩික්මන් හන්දියේ සිට බම්බලපිටිය දක්වා සහ ඩුප්ලිකේශන් පාරේ ඩික්මන් හන්දිය දක්වා විශේෂ රථවාහන ධාවන සැලැස්මක් ක්‍රියාත්මක කර තිබේ. හෙට පෙරවරු 7 සිට පෙරවරු 10 දක්වාත් පස්වරු 3 සිට පස්වරු 6 දක්වාත් මෙය ක්‍රියාත්මක වන බව පොලිසිය පවසයි. ඒ අනුව ගාලු පාරේ ඩික්මන් හන්දියේ සිට කොළඹ දෙසට පමණක් රථ වාහන ධාවනය කෙ‍රෙනු ඇත. අදාළ කාලය තුළ ඩුප්ලිකේශන් වජිර පාර හන්දිය සිට ඩික්මන් පාර හන්දිය දක්වා එම දෙසට පමණක් වාහන ධාවනය කෙරෙන බව පොලිසිය පවසයි. ගාලු පා‍රේ ඩික්මන් පාර හන්දියේ සිට වැල්ලවත්ත දෙසට වාහන ධාවනය ද්විත්ව දිශාවටම සිදු කෙරෙන බව සඳහන්ය. ඩුප්‍ලිකේශන් පාරේ ඩික්මන් පාර හන්දියේ සිට වැල්ලවත්ත දෙසට වාහන ධාවනය ද ද්විත්ව දිශාවටම සිදුකෙරෙයි. මාර්ග අංක 112 බස්රථ කොළඹට ඇතුළු වීම හැව්ලොක් පාරේ ඩික්මන් පා‍ර හන්දියෙන් වමට හරවා ඩික්මන් පාර ඔස්සේ පැමිණ ඩුප්ලිකේශන් පාර හන්දියෙන් වමට හරවා ඉන්පසු ලොරන්ස් පාර හන්දියෙන් දකුණට හරවා ගොස් ගාලු පාරට පැමිණ දකුණට හරවා ‍කොල්ලුපිටිය දෙසට ගමන් කළ යුතු බව පොලිසිය දැනුම් දෙයි. මාර්ග අංක 112 බස්රථ කොළඹින් පිටවීමේ දී ඩුප්‍ලිකේශන් පාර ඔස්සේ පැමිණ ඩික්මන් පාර හන්දියෙන් වමට හරවා ඩික්මන් පාරේ ගමන් කර හැව්ලොක් පාරට ගමන් කළ යුතු බව සඳහන්ය. මෙම රථවාහන ධාවන සැලැස්ම ගාලු පාරේ රථවාහන තදබදය අවම කිරීමේ අරමුණින් පෙරහුරුවක් ලෙස මෙම රථ වාහන සැලැස්ම සිදුකරන බව පොලිසිය පවසයි.", "URL": "https://sinhala.adaderana.lk/news.php?nid=17132", "Category": null, "Parent URL": null}