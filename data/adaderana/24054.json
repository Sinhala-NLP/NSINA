{"Source": "Adaderana", "Timestamp": "May 6, 2012 01:01 pm", "Headline": " ගුරුවරුන් 15,000 ට උසස්වීම් නෑ", "News Content": "බලධාරීන් විසින් ගුරුවරුන්ගේ උසස්වීම් ප්‍රමාද කරමින් සිටින බවට අධ්‍යාපන වෘත්තිකයින්ගේ සංගමය චෝදනා කරයි. වසර එකහමාරකට ආසන්න කාලයක සිට ගුරුවරුන් සඳහා උසස්වීම් ලබාදී නොමැති බව එම සංගමයේ ලේකම් වසන්ත ධර්මසිරි මහතා පවසයි. ගුරුවරුන්ගේ අධ්‍යාපන සංවර්ධනය බලාපොරොත්තු වන බවත්,විභාග ප්‍රතිඵල සම්බන්ධයෙන් පම්පෝරි ගහන නමුත්,ගුරු වරුන් වෙනුවෙන් ඉටු කළ යුතු කාර්යයන් නිසි පරිදි ඉටු නොවන බව හෙතෙම පෙන්වා දෙයි. මෙවැනි තත්ත්වයක් උද්ගතවී ඇත්තේ අධ්‍යාපන අමාත්‍යංශය නිසි පරිදි නිසි වේලාවට කටයුතු නොකරන ‍නිසා බවත්,දැනට ගුරුවරුන් සඳහා උසස්වීම් ලබාදී ඇත්තේ 2010-12-31 ට දක්වා පමණක් බවත් සිහිපත් කරන ධර්මසිරි මහතා උසස්වීම් ලැබිය යුතු ගුරුවරුන් 15,000 ක් පමණ සිටින බවද කියා සිටියි. අධ්‍යාපන අමාත්‍යංශයේ හා රාජ්‍ය සේවා කොමිෂන් සභාවේ අවධානය මේ සඳහා වහා යොමුවිය යුතු බව අධ්‍යාපන වෘත්තිකයින්ගේ සංගමයේ ලේකම් වසන්ත ධර්මසිරි මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24054", "Category": null, "Parent URL": null}