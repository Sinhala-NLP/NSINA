{"Source": "Adaderana", "Timestamp": "August 12, 2015 08:51 pm", "Headline": "ඡන්දය දාන්න ගමට යන්න විශේෂ ප්‍රවාහන සේවාවක් ", "News Content": "පාර්ලිමේන්තු මැතිවරණයට සමගාමීව ගම්බිම් බලා යන මගී ජනතාවගේ ගමන් පහසුව වෙනුවෙන් දීපව්‍යාප්තව අතිරේක ප්‍රවාහන සේවා සැපයීමට ජාතික ගමනාගමන කොමිෂන් සභාව තීරණය කර තිබේ.එහි සභාපති අමල් එස්.කුමාරගේ මහතාගේ උපදෙස් පරිදි අගෝස්තු මස 14 වැනි දින සිට 18 වන දින දක්වා මෙම අතිරේක ප්‍රවාහන සේවා ක්‍රියාත්මක කිරීමට සැලසුම් කර ඇති බව සඳහන්ය.ඒ අනුව 14,15,16 සහ 17 යන දිනවල කොළඹ සහ තදාසන්න ප්‍රදේශවල සිට දිවයිනේ අනෙකුත් ප්‍රදේශවලට මෙම අතිරේක ප්‍රවාහන සේවා ක්‍රියාත්මක කිරීමට නියමිතය.17 සහ 18 යන දිනවල පිටපලාත්වල සිට කොළඹ දක්වා අතිරේක ප්‍රවාහන සේවා ක්‍රියාත්මක කිරීමට සැලසුම් කර ඇති බව ජාතික ගමනාගමන කොමිෂන් සභාව සඳහන් කළේය.එමෙන්ම මැතිවරණ සමයේ දී දක්ෂිණ අධිවේගී මාර්ගය හරහා ශ්‍රී ලංගම හා පෞද්ගලික අධි සුඛෝපභෝගී බස් රථ ඒකාබද්ධ සේවාවන් ක්‍රියාත්මක කිරීමට ද තීරණය කර තිබේ. කඩුවෙල සිට ගාල්ල, මාතර බස් රථ ධාවනයට අමතරව කොළඹ පුරහල සහ කඩවත සිට ගාල්ල - මාතර දක්වා එම බස් රථ සේවාවන් උදෑසන 5.00 සිට රාත්‍රී 11.00 දක්වා ක්‍රියාත්මක කිරීමට ජාතික ගමනාගමන කොමිෂන් සභාව සැලසුම් කර ඇති බව සඳහන්ය.කඩවත සිට ගාල්ල දක්වා අධිවේගී මාර්ගයේ බස් රථ ගාස්තුව රුපියල් 400ක් වන අතර කඩවත සිට මාතර දක්වා රුපියල් 500ක්, පුරහල සිට ගාල්ල දක්වා රුපියල් 400ක් සහ පුරහල සිට මාතර දක්වා ගාස්තුව රුපියල් 500ක් වෙයි.", "URL": "https://sinhala.adaderana.lk/news.php?nid=53208", "Category": null, "Parent URL": null}