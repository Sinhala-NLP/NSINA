{"Source": "Adaderana", "Timestamp": "March 5, 2014 02:52 pm", "Headline": " හොරට රත්‍රං පැන්නුව ශ්‍රී ලාංකිකයින් සිව්දෙනෙක් ඉන්දියාවේදී දැලේ", "News Content": "නීති විරෝධී ලෙස රත්‍රං තොගයක් ඉන්දියාවට රැගෙන ගිය ශ්‍රී ලාංකිකයින් සිව් දෙනෙකු අත්අඩංගුවට ගෙන තිබේ. චෙන්නායි ගුවන්තොටුපළේ දී රේගු නිලධාරීන් විසින් මෙම පුද්ගලයින් අත්අඩංගුවට ගෙන ඇති බව වාර්තා වේ. එහිදී ශ්‍රී ලාංකිකයින් සිව් දෙනාට අමතරව ඉන්දීය ජාතිකයින් 12 දෙනෙකු ද රේගු නිලධාරීන් විසින් අත්අඩංගුවට ගෙන තිබේ. ශ්‍රී ලාංකිකයින් සිව් දෙනා සහ ඉන්දීය ජාතිකයෙකු කොළඹ සිට රත්‍රං රැගෙන ගොස් ඇති අතර එහි බර කිලෝ ග්‍රෑම් 05ක් වන බව ඉන්දීය මාධ්‍ය වාර්තා කරයි. අත්අඩංගුවට ගත් සෙසු ඉන්දීය ජාතික සැකකරුවන් ඩුබායි, සිංගප්පුරු සහ මස්කට් යන ගුවන් තොටුපළ වලින් චෙන්නායි බලා පැමිණ ඇති බව සඳහන්ය. ඔවුන් සතුව තිබී රත්‍රං කිලෝ ග්‍රෑම් හතර හමාරක ප්‍රමාණයක් සොයාගෙන තිබේ. චෙන්නායි රේගු බලධාරීන් විසින් මෙලෙස රේගුභාරයට ගත් රත්‍රං තොගයේ මුළු වටිනාකම ඉන්දීය රුපියල් කෝටි 03ක් පමණ වන බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=41560", "Category": null, "Parent URL": null}