{"Source": "Adaderana", "Timestamp": "December 26, 2018 07:35 am", "Headline": "දක්ෂිණ අධිවේගයේ මාරක අනතුරක්-පියාට හා දරුවන්ට බරපතළයි-මව මරුට", "News Content": "අද(26) අළුයම 1.05 ට පමණ දක්ෂිණ අධිවේගී මාර්ගයේ දොඩංගොඩ පොලිස් වසමේ 33.6L යන ස්ථානයේ දී රිය අනතුරක් සිදුව තිබේ. මාතර දෙසට ධාවනය වු වෑන් රථයක් රියදුරුට නින්ද යෑම හේතුවෙන් අසල තිබු කණුවක ගැටී මෙම අනතුර සිදුව ඇති අතර, අනතුරින් කාන්තාවක් මිය ගොස් ඇත. වෑන් රථයේ එකම පවුලේ පියා, මව හා දරුවන් තිදෙනක් ගමන් කර තිබේ. දරුවන්ගෙන් දෙදෙනෙක් ගැහැණු දරුවන් වන අතර, එක් දරුවෙක් පිරිමි දරුවෙක් වෙන පොලීසිය පවසයි. අනතුරින් බරපතළ තුවාල ලැබූ තුවාලකරුවන් 4 දෙනෙක් කළුතර නාගොඩ රෝහලට ඇතුළත් කර ඇති අතර, එක් ගැහැණු දරුවෙකු හොරණ රෝහලට ඇතුළත් කර තිබේ. කළුතර නාගොඩ රෝහලට ඇතුළත් කළ මව පසුව මිය ගොස් තිබේ. හොරණ රෝහලට ඇතුළත් කළ වයස අවුරුදු 14 ක් වු දියණිය මේ වන විට වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා ඇති බව ද පොලීසිය සඳහන් කරයි. අනතුරින් මිය ගොස් ඇත්තේ වලගස්දූව, ගාල්ල ප්‍රදේශයේ පදිංචි 48 හැවිරිදි නිර්මලා කුමුදුනී හෙට්ටිආරච්චි නැමති තිදරු මවකි. මෘත ශරීරය මේ වන විට කළුතර නාගොඩ රෝහලේ තැන්පත් කර ඇත. ගැලනිගම පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=101292", "Category": null, "Parent URL": null}