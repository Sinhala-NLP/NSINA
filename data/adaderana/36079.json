{"Source": "Adaderana", "Timestamp": "July 25, 2013 07:45 am", "Headline": " සියාම් ගෙන්වූ කන්ටේනරය පරීක්ෂා කරයි", "News Content": "ඝාතනයට ලක් වු සියාම් නැමැති ව්‍යාපාරිකයා විසින් ගෙන්වන ලද බව කියන කන්ටේනරයක් රේගුව විසින් පරික්ෂාවට ලක් කර තිබේ. පසුගිය මැයි මාසයේ ඉන්දියාවේ සිට මෙම කන්ටේනරය මෙරටට ගෙන්වා ඇති බව රේගු අධ්‍යක්ෂ මාලී පියසේන මහතා ප්‍රකාශ කළේය. අදාළ කන්ටේනරය මාස දෙකක කාලයක් නිදහස් කරගැනීමට නොපැමිණීම හේතුවෙන් එය ඊයේ දිනයේ විවෘත කිරීමට රේගු නිලධාරීන් පියවර ගෙන තිබේ. කෙසේ වෙතත් අදාළ කන්ටේනරය කොළඹ ප්‍රදේශයේ පුද්ගලයෙකුගේ නමට ගෙන්වා ඇති අතර ඔහු විසින් පවසා ඇත්තේ එම කන්ටේනරය පසුගියදා ඝාතනයට ලක් වු සියාම් නැමැති ව්‍යාපාරිකයා ගෙන්වු කන්ටේනරයක් බවයි. මෙම කන්ටේනරය තුළ සපත්තු යුගල දස දහසක් තිබු බව රේගු අධ්‍යක්ෂ මාලී පියසේන මහතා සඳහන් කළේය. මේ සම්බන්ධයෙන් තවදුරටත් පරීක්ෂණ පවත්වන බව රේගු දෙපාර්තමේන්තුව වැඩිදුරටත් කියා සිටියි.", "URL": "https://sinhala.adaderana.lk/news.php?nid=36079", "Category": null, "Parent URL": null}