{"Source": "Adaderana", "Timestamp": "July 31, 2018 10:47 am", "Headline": "මෙවර වී අස්වනු මිලදී ගන්න රුපියල් මිලියන 4900 ක මුදලක් වෙන් කරයි", "News Content": "මෙවර යල කන්නයේ වී අස්වනු මිලදී ගැනීමේ කටයුතු අගෝස්තු මස 04 වනදා ආරම්භ කෙරෙන බව වී අලෙවි මණ්ඩලය පවසයි. යල කන්නයේ වී අස්වනු නෙලීම මේ වන විට නැගෙනහිර පළාතේ ආරම්භ වී ඇති බැවින් එම ගොවීන්ගේ වී අස්වනු මිලදී ගැනීම පළමුවෙන් ආරම්භ කිරීමට තීරණය කර ඇති බව වී අලෙවි මණ්ඩලයේ සභාපති නීතිඥ උපාලි මොහොට්ටි මහතා පවසන්නේය. ඒ අනුව ලබන මස 04 වනදා පෙරවරු 10.00 ට කෘෂිකර්ම අමාත්‍ය මහින්ද අමරවීර මහතාගේ සහභාගීත්වයෙන් අම්පාර, උහන කොහොඹාන ගම්මානයේදී වී අස්වනු මිලදී ගැනීමේ කටයුතු ආරම්භ කෙරෙන බව සභාපතිවරයා සදහන් කළේය. මෙවර යල කන්නයේදී කුඹුරු අක්කර ලක්ෂ 04 හමාරකට ආසන්න ප්‍රමාණයක් වගාකර ඇති අතර ඉන් මෙට්රිමක්ටොන් මිලියන එකයි දශම හතරක අස්වැන්නක් අපේක්ෂා කරන බව කෘෂිකර්ම අමාත්‍යාංශය පෙන්වාදෙති. මෙවර යල කන්නයේදී වී අලෙවි මණ්ඩලය විසින් වී මෙට්රි‍ක්ටොන් එක් ලක්ෂ 20,000 ක තොගයක් මිලදී ගැනීමට අපේක්ෂා කෙරෙන අතර ඒ සඳහා රුපියල් මිලියන 4900 ක මුදලක් වෙන් කර ඇති බව සදහන් වේ.", "URL": "https://sinhala.adaderana.lk/news.php?nid=93520", "Category": null, "Parent URL": null}