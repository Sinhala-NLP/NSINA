{"Source": "Adaderana", "Timestamp": "April 3, 2019 11:01 am", "Headline": "පරාජයට පත්වූ අමාත්‍යාංශ වැය ශීර්ෂ වෙනුවෙන් පරිපූරක ඇස්තමේන්තුවක් පාර්ලිමේන්තුවට", "News Content": "පසුගියදා පරාජයට පත්වූ අභ්‍යන්තර හා ස්වදේශ කටයුතු, පළාත් සභා හා පළාත් පාලන සහ මහනගර හා බස්නාහිර සංවර්ධන යන අමාත්‍යංශන්හි වැය ශීර්ෂ සඳහා රුපියල් බිලියන 287ක පරිපූරක ඇස්තමේන්තුවක් අද මුදල් අමාත්‍යවරයා වෙනුවෙන් සභා නායක ලක්ෂ්මන් කිරිඇල්ල මහතා විසින් පාර්ලිමේන්තුවට ඉදිරිපත් කළේය. අයවැය තුන්වන වර කියවීම හෙවත් කාරක සභා අවස්ථා විවාදයේ පසුගිය 28 වනදා අභ්‍යන්තර හා ස්වදේශ කටයුතු, පළාත් සභා හා පළාත් පාලන සහ මහනගර හා බස්නාහිර සංවර්ධන අමාත්‍යංශ වල වැයශීර්ෂ විවාදයට ගැණුණි. එහිදී අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යංශයේ වැයශීර්ෂය සම්බන්ධයෙන් විපක්ෂය ඡන්ද විමසීමක් ඉල්ලා සිටියේය. ඡන්ද විමසීමේදී වැය ශීර්ෂයට විරුද්ධව ඡන්ද 38 ක් ලැබුණු අතර පක්ෂව ලැබුණේ ඡන්ද 23 ක් පමණයි. ඒ අනුව අදාළ වැය ශීර්ෂය වැඩි ඡන්ද 15 කින් පරාජයට පත්විය. මේ අතර එදිනම විවාදයට ගැනුණු මහනගර හා බස්නාහිර සංවර්ධන අමාත්‍යංශයේ වැයශීර්ෂය සම්බන්ධයෙන් ද විපක්ෂයෙන් ඡන්ද විමසීමක් ඉල්ලා සිටි අතර එහිදී වැය ශීර්ෂයට විරුද්ධව ඡන්ද 38 ලැබුණු අතර පක්ෂව හිමිවූයේ ඡන්ද 24ක් පමණයි. ඒ අනුව වැඩි ඡන්ද 14 කින් මහනගර හා බස්නාහිර සංවර්ධන අමාත්‍යංශයේ වැයශීර්ෂය ද පරාජයට පත්විය. කෙසේ නමුත් අද දිනයේදී එම අමාත්‍යංශ දෙකෙහි වැය ශීර්ෂ සඳහා මුදල් අමාත්‍යවරයා වෙනුවෙන් සභා නායක අමාත්‍ය ලක්ෂ්මන් කිරිඇල්ල මහතා විසින් රුපියල් බිලියන 287 ක පරිපූරක ඇස්තමේන්තුවක් ඉදිරිපත් කළේය. මේඅතර අයවැය කාරක සභා අවස්ථා විවාදයේ 17 වන දිනය වන අද දිනයේ තැපැල් හා මුස්ලිම් ආගමික කටයුතු, වැවිලි කර්මාන්ත, කඳුරට නව ගම්මාන හා ප්‍රජා සංවර්ධන යන අමාත්යාංරශවලට අයත් වැය ශීර්ෂ විවාදයට ගැනෙයි.", "URL": "https://sinhala.adaderana.lk/news.php?nid=107276", "Category": null, "Parent URL": null}