{"Source": "Adaderana", "Timestamp": "July 12, 2013 05:59 pm", "Headline": "සංජීව කැඳවුම්කරු ලෙස පිළිගෙන අවසන්", "News Content": "අන්තර් විශ්ව විද්‍යාල ශිෂ්‍ය බලමණ්ඩලයේ කැඳවුම්කරු සංජීව බණ්ඩාර රුහුණු සරසවියේ ලියාපදිංචි වී ඇති නමුත් වසර 5 ක පමණ කාලයක සිට පන්ති තහනම් කිරීම සිදුවන බැවින් ඔහුව සරසවි සිසුවකු නොවන බවට ඇතැමුන් චෝදනා නගන බව අන්තරේ වැඩබලන කැඳවුම්කරු නජිත් ඉන්දික මහතා පවසයි. සංජීව බණ්ඩාරට කවර චෝදනා නැගුවද සරසවි සිසුන් විසින් අන්තරේ කැඳවුම්කරු ලෙස ඔහු පිළිගෙන ඇති බවත් එවැනි චෝදනා නගන්නේ සිසුන්ගේ අයිතීන් වෙනුවෙන් සංජීව නායකත්වය දෙන නිසා බවත් යැයි හෙතෙම කියයි. සංජීව බණ්ඩාර සරසවි සිසුවෙකු නොවන බවට ජයවර්ධනපුර හා රුහුණු සරසවිවල උපකුලපතිවරුන් විසින් ලිඛිතව දැනුම්දී ඇතැයි මිරිහාන පොලීසිය අද ගංගොඩවිල මහේස්ත්‍රාත් අධිකරණ‍යේදී කර ඇති ප්‍රකාශයක් පිළිබඳව මාධ‍්‍යවේදියෙකු නැගු ප්‍රශ්නයකට පිළිතුරු වශයෙන් ඔහු මේ පැවසීය. කොළඹ අද (12) පස්වරුවේ පැවැති මාධ්‍ය හමුවකදී ඔහු මේ බව කීවේය.", "URL": "https://sinhala.adaderana.lk/news.php?nid=35730", "Category": null, "Parent URL": null}