{"Source": "Adaderana", "Timestamp": "February 11, 2011 09:18 am", "Headline": "මලයාසියාවේ සේවයට ගිය මෙරට තරුණියක් අතුරුදන් ", "News Content": "මලයාසියාවේ සේවය කිරීම සඳහා පිටත්ව ගිය ශ්‍රී ලාංකික තරුණියක අතුරුදන්ව ඇති බව එරට මාධ්‍ය වාර්තා කරයි. ඉහළ පෙළේ රැකියාවක් ලබාදෙන බවට පොරොන්දු දුන් තරුණයකු සමග මෙම තරුණිය පලා යන්නට ඇති බවට එම මාධ්‍ය විශ්වාසය පළකරයි. පසුගිය මාස 03 ක කාලයක සිට මෙම තරුණිය අතුරුදන්ව සිටින බව සඳහන්ය. ඇය මලයාසියාව වෙත රැගෙන එන ලද නියෝජිත ආයතනය මගින් තරුණියන් 60 දෙනෙකු රැගෙන විත් ඇති බවත්, ඒ අතරින් තරුණියන් 13 දෙනෙකු පමණ අතුරුදන්ව ඇති බවත් මලයාසියානු රැකියා සමාගමක ආරංචි මාර්ග සඳහන් කරයි. සිය සමාගම මගින් මලයාසියාවේ සේවය සඳහා පැමිණෙන ශ්‍රී ලාංකිකයන් සමග ගිවිසුම් අත්සන් කරන බවත්, ඔවුන්ගේ ගුවන් ප්‍රවේශ පත්‍ර සඳහා ඇතුළු අවශ්‍ය ගෙවීම් සිදුකරන බවත්, වාසස්ථාන සලසාදෙන බවත් එම ආරංචි මාර්ග වැඩිදුරටත් පෙන්වාදෙයි. මෙම ඇතැම් තරුණියන් ඉහළ වැටුප් හිමිවන රැකියා ලබාදෙන බවට පොරොන්දු දුන් තරුණයින් සමග පලාගොස් ඇති බවට පරීක්ෂණ වලදී හෙළිවී ඇති බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=14139", "Category": null, "Parent URL": null}