{"Source": "Adaderana", "Timestamp": "January 10, 2018 03:40 pm", "Headline": "කිළිනොච්චියේ මාරක රිය අනතුරින් මිය ගිය අය හඳුනා ගනියි", "News Content": "කිළිනොච්චිය කොකාවිල් ප්‍රදේශයේදී අද(10) දා අලුයම මාරක රිය අනතුරකින් මියගිය යාපනයේ පදිංචි තරුණයින් හතරදෙනා හඳුනා ගෙන තිබේ. මෙසේ මිය ගොස් ඇත්තේ යාපනයේ අල්වායි උතුරු ප්‍රදේශයේ පදිංචි නවරත්නම් අරුන් නැමති අවුරුදු 24 ක්, යාපනයේ චන්ද්‍රසේකරන් ජෙයචන්ද්‍රන් වු අවුරුදු 36 ක්, යාපනයේ මන් හන්දියේ සිවසුබ්රමනියම් සින්දුජන් වු අවුරුදු 19 ක් හා යාපනයේම සින්නමුත්තුරේ ක්‍රිෂ්ණරූපන් නැමති අවුරුදු 19 ක් වු තරුණයින් සිව් දෙනෙකි. යාපනයේ පදිංචි 19 හැවිරිදි පී.තාවරන්ගන් තුවාල ලබා කිළිනොච්චිය රෝහලට අතුළත් කොට ඇති අතර මියගිය අය සම්බන්ධයෙන් පශ්චාත් මරණ පරීක්ෂණ කටයුතුවලින් පසුව පවත්වා ඔවුන්ගේ මළ සිරුරු ඥාතීන් වෙත බාර දී තිබේ. අධික වේගයෙන් ගමන් කළ වෑන් රථය රියදුරුට පාලනය කරගැනීමට නොහැකිව ලොරියක පිටුපස ගැටීම නිසා මෙම අනතුර සිදුව තිබේ. රියදුරු බීමත්ව සිටියේද යන්න පිළිබදව පරීක්ෂණ පැවැත්වීමට කිළිනොච්චිය පොලීසිය රෝහලේ වෛද්‍ය නිලධාරීවරයා වෙත වාර්තාවක් ඉදිරිපත් කොට ඇතත් එම වාර්තාව මේ දක්වා නිකුත් වී නොමැත.", "URL": "https://sinhala.adaderana.lk/news.php?nid=82771", "Category": null, "Parent URL": null}