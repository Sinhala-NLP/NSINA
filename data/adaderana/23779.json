{"Source": "Adaderana", "Timestamp": "April 25, 2012 04:47 am", "Headline": "බස්නාහිර පළාත් සභාව හීන් නූලෙන් සල්ලිගරයි", "News Content": "ගුරු විදුහල්පතිවරු ඇගයීම් මුවාවෙන් බස්නාහිර අධ්‍යාපන අමාත්‍යංශය විසින් බරපතළ ලෙස මුදල් ගැරීමක් සිදුකරන බව ලංකා ගුරු සංගමය පවසයි. එහි ප්‍රධාන ලේකම් ජෝශප් ස්ටාලින් මහතාගේ අත්සනින් යුතු නිවේදනයක මේ බව දැක්වෙන අතර එකී නිවේදනය පහත පරිදිය. බස්නාහිර පළාත් අධ්‍යාපන අමාත්‍යංශය\"සුපසන් ගුරු අභිමාණී 2011\" නමින් ගුරුවරුන් හා විදුහල්පති වරුන් ඇගයීමේ උත්සවයක් 2012.04.28 වෙනි දින සුගතදාස ගෘහස්ථ කී‍්‍රඩාංගණයේදී පැවැත්වීමට කටයුතු යොදා ඇත. මෙම උළෙල ආශි‍්‍රතව සමරුකලාපයක් සදහා සෑම කලාප කාර්යාලයකින්ම රුපියල් ලක්ෂ අටක මුදලක් වෙළද දැන්වීම් හරහා ලබාදෙන ලෙසත් එම මුදල් පළාත් අධ්‍යාපන දෙපාර්තුමේන්තුවේ පොදු ගිණුමට බැරකරන ලෙසත් පළාත් අධ්‍යාපන දෙපාර්තූමේන්තුව ලිඛිතව දැනුම් දී ඇත. බස්නාහිර පළාතේ කලාප අධ්‍යාපන කාර්යාල එකොළහක් පවතින අතර මේ හරහා ඔවුන් එකතු කිරීමට අපේක්ෂා කරන මුදල ලක්ෂ 88කි. මෙම දැන්වීම් සම්බන්ධයෙන් 2012.04.24 දින කොළඔ කලාපයේ විදුහල්පති රුස්වීමේදී බලධාරින් සදහන් කරන ලද්දේ පාසල් සංවර්ධන සමිති ගිණුමින් හෝ පාසල් නඟා සිටුවීමේ ගිණුමින් අදාළ මුදල් ලබාදෙන ලෙසයි. පාසල් දරුවන් වෙනුවෙන් ඇති මෙම අරමුදල් මේ ආකාරයෙන් ප‍්‍රසංග සඳහා ලබා ගැනීම වැරදි ක‍්‍රියාවක් වන අතර උත්සව පවත්වන්නේ නම් අදාළ බලධාරින් දෙපාර්තුමේන්තු මුදල් වලින් එම කටයුතු කළයුතුය.තම නිල බලය උපයෝගි කොට ගෙන මේ ආකාරයට මුදල් එකතු කිරීමේ ක‍්‍රියාවලියට දැඩි විරෝධය පළකරන ලංකා ගුරු සංගමය මෙම මුදල් එකතු කිරීමේ කටයුතු වහා නතර කරන ලෙස වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=23779", "Category": null, "Parent URL": null}