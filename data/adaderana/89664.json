{"Source": "Adaderana", "Timestamp": "May 23, 2018 11:35 am", "Headline": "කර මාලෙට වග කියන්න හැදූ කතකට වැඩ වැරදුන හැටි", "News Content": "මුදල් ආධාර දෙන මුවාවෙන් කාන්තාවන්ගේ රන් මාල පැහැර ගන්නා කාන්තාවක් ලබන 20 වන දින දක්වා රක්ෂිත බන්ධනාගාර ගත කරන ලෙස දඹුල්ල මහේස්ත්‍රාත් කෝසල බණ්ඩාර ඉලංගසිංහ මහතා නියෝග කර තිබේ. මෙසේ බන්ධනාගාර ගත කර ඇත්තේ පිළියන්දල ප්‍රදේශයේ පදිංචි දේවගේ ඉෂාරා දිනේෂි ගජසිංහ (38) නැමැති කාන්තාවකි. දඹුල්ල පොලීසියට ලැබුණු පැමිණිල්ලක් එම අවස්ථාවේම විභාග කිරීමත් සමඟ මෙම කාන්තාව අත්අඩංගුවට ගැනීමට හැකි වූ බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා පැවසීය. දැනට රක්ෂිත බන්ධනාගාර ගත කර ඇති මෙම කාන්තාව කැනඩාවේ පදිංචිකාරියක බව පවසමින් තමන් රාජ්‍ය නොවන සංවිධානයක සේවය කරන බව පවසා දඹුල්ල ඉනාමළුව ප්‍රදේශයේ පදිංචි කාන්තාවක් රවටා එම ප්‍රදේශයේ දිළිඳු පවුල් සඳහා මූල්‍ය ආධාර ලබාදෙන බව පවසමින් ඇයව රවටා ඇතැයි පොලීසිය පවසයි. පසුව කැනඩාවේ සිට මෙරටට පැමිණ සිටින මූල්‍ය ආධාර දෙන සංවිධානයක සභාපතිතුමිය හමුවීම සඳහා යැයි බව පවසමින් ප්‍රදේශයේ විහාරස්ථානයකට මෙම කාන්තාව කැඳවාගෙන ගොස් තිබෙන බවත් ඒ යන අතරමගදී ඇය ගෙල බැඳි රන් මාලය රාජ්‍ය නොවන සංවිධානයේ සභාපතිවරියට නොපෙනෙන ලෙස ගලවා ගමන් බෑග්ගෙට දමන ලෙස මෙම කාන්තාව ඇයට උපදෙස් ලබාදී ඇතැයි පැමිණිල්ලේ සඳහන් වෙයි. පසුව මුල්‍ය ආධාර දෙන කාන්තාව පැමිණීම ප්‍රමාද වෙන බව පවසා එම විහාරස්ථානයේ බෝධීන් වහන්සේ ඉදිරිපිට පිරිසිදු කිරීමට මැය විසින් යෝජනා කර ඇති බවත් බෝධීන් වහන්සේගේ මළුව පිරිසුදු කිරීමට ඉදලක් රැගෙන එන ලෙස එම කාන්තාවට දැනුම්දී ඉදල රැගෙන එන අතරතුර ගමන් මල්ලේ තිබූ රන් මාලය රැගෙන මෙම කාන්තාව පලා ගොස් තිබෙන බවට පොලිසියට පැමිණිලි ලැබී තිබිණි. එම අවස්ථාවේම ‍ක්‍රියාත්මක වූ දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා ඇතුළු කණ්ඩායමක් දඹුල්ල නගරයේ සෝදිසි මෙහෙයුමක් දියත් කර සැකකාර කාන්තාව දඹුල්ල නගරයේ රන් භාණ්ඩ උගස් මධ්‍යස්ථානයක් අසළදී අත්අඩංගුවට ගෙන තිබේ. පසුව ඇයගෙන් ප්‍රශ්න කිරීමේදී රන් මාලය දඹුල්ල නගරයේ රන් භාන්ඩ උගස් කරන ස්ථානයකට උකස් කර තිබියදී සොයාගෙන තිබේ. මෙම කාන්තාවගෙන් ප්‍රශ්න කිරීමේදී හෙළිව ඇත්තේ ඇය නම් කිහිපයකින් පෙනී සිටින බවත් දීවයිනේ විවිධ ප්‍රදේශවලට ගොස් මේ ආකාරයෙන් කාන්තාවන් රවටා රන් මාල සහ මුදල් සොරකම් කිරීම රැකියාවක් ලෙස සිදුකරන බව ය. මෙම කාන්තාවගේ සැමියා උග්‍ර ලෙස මත්කුඩුවලට ඇබ්බැහි වූ අයකු බවත් සොරකම් කිරීම සහ මුදල් වංචා කිරීම සඳහා සිය සැමියා විසින් පුරුදු පුහුණු කළ බවද ඇය පොලිසියට ප්‍රකාශ කොට තිබේ. සැකකාර කාන්තාව දඹුල්ල මහේස්ත්‍රාත් අධිකරණයට ඉදිරිපත් කළ අතර එහිදී ඇයව රක්ෂිත බන්ධනාගාර ගත කර ඇති අතර දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි අපරාධ අංශයේ නිලධාරීහු මේ පිළිබඳව වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=89664", "Category": null, "Parent URL": null}