{"Source": "Adaderana", "Timestamp": "May 24, 2011 11:30 am", "Headline": "ෆොන්සේකාගේ නඩු වෙනුවෙන් අන්තර් පාර්ලිමේන්තු පිරිසක් ලංකාවට", "News Content": "ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතාට එරෙහිව චෝදනා නඟමින් අධිකරණයේ විභාගවෙමින් පවත්නා නඩු කටයුතු පිළිබඳ සොයා බැලීමට අන්තර් පාර්ලිමේන්තු සංගමයේ නියෝජිත පිරිසක් ලංකාවට පැමිණෙන බව එ.ජා.ප පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. මෙම නියෝජිත පිරිස ජූනි මාසය තුළ ශ්‍රී ලංකාවට පැමිණීමට නියමිත බව හෙතෙම කියා සිටියේ අද(24)විපක්ෂ නායක කාර්යාලයේ පැවති මාධ්‍ය හමුවකට එක්වෙමිනි. ශ්‍රී ලංකාවේ නීතිමය කටයුතු සිදුවන ආකාරය පිළිබඳ ඔවුන්ගේ නිසි අවධානය යොමුවනු ඇති බව ජයලත් ජයවර්ධන මන්ත්‍රීවරයා අවධාරණය කළේය. සරත් ෆොන්සේකා මහතා පිළිබඳ පමණක් නොව විපක්ෂයේ මන්ත්‍රීවරුන්ට විටෙන්විට එල්ලවූ ප්‍රහාරයන්,විවිධ හිරිහැර හා අඩතෙට්ටම් පිළිබඳ අන්තර් පාර්ලිමේන්තු සංගමය දැනුවත් කර ඇතැයිද ඒ නිසාම පොදුවේ එකී සියලු කාරණා කෙරෙහි ඔවුන්ගේ අවධානය යොමුවෙනු ඇතැයිද මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16292", "Category": null, "Parent URL": null}