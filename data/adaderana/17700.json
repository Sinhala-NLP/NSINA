{"Source": "Adaderana", "Timestamp": "July 28, 2011 04:27 pm", "Headline": "ධීවර අභියෝග ජයගැනීමට කලාපීය දේශපාලන කැපවීම අත්‍යවශ්‍යයි", "News Content": "ධීවර කර්මාන්තය සහ ජලජීවී වගාව වර්තමානයේ මුහුණ දී ඇති අභියෝග ජයගැනීමට ආසියානු කලාපීය දේශපාලන කැපවීම අත්‍යවශ්‍ය සාධකයක් බව ජනාධිපති මහින්ද රාජපක්ෂ මහතා පවසයි. මෙරට මසුන් වගා කරන්නන් ආරක්ෂා කරගැනීම සඳහා දැඩි වෙළඳ ප්‍රමිතීන් , තීරුබදු බාධක සහ අසාධාරණ වෙළඳ භාවිතය ඉවත් කිරීම වැනි ප්‍රතිපත්ති අවශ්‍ය බව ජනාධිපතිවරයා පෙන්වාදෙයි. ආහාර ආරක්ෂණය, පෝෂණය හා ආර්ථික සංවර්ධනය සඳහා ජලජීවී වගාව පිළිබඳ ආසියානු කලාපීය අමාත්‍ය හමුවේ සමාරම්භක දේශනය අද(28) පවත්වමින් ජනාධිපතිවරයා මේ අදහස් පළ කළේය. ජලජීවී කර්මාන්තයේ ස්ථි‍රසාර බව උදෙසා දේශපාලන කැපවීම හා සමගාමීව ප්‍රමාණවත් මානව හා ද්‍රව්‍යමය සම්පත් සපයා ගැනීම ද අත්‍යවශ්‍ය බව ජනාධිපතිවරයා පවසයි. එම අරමුණ සාක්ෂාත් කරගැනීම සඳහා කලාපීය පොදු අරමුදලක් පිහිටුවීමට ද ජනාධිපතිවරයා එහිදී යෝජනා කළ බව ජනාධිපති මාධ්‍ය අංශය සඳහන් කරයි. දින දෙකක් පුරා පැවැත්වෙන මෙම සමුළුව සඳහා රටවල් 17 ක් නියෝජනය කරමින් නියෝජිතයින් සහභාගී වි සිටියි.", "URL": "https://sinhala.adaderana.lk/news.php?nid=17700", "Category": null, "Parent URL": null}