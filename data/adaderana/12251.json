{"Source": "Adaderana", "Timestamp": "November 19, 2010 08:33 am", "Headline": "ශ්‍රී ලංකා -කොදෙව් පළමු ටෙස්ට් ගැටුමේ අවසන් දිනය අදයි", "News Content": "බටහිර ඉන්දීය කොදෙව් කණ්ඩායම හා ශ්‍රී ලංකා කණ්ඩායම අතර පැවැත්වෙන පළමු ටෙස්ට් තරගයේ අවසන් දිනය අද(19)ය. ඊයේ(18) දිනය නිමාවන විට ඉනිමක පරාජයෙන් බේරීම සඳහා ලකුණු 202 ක ඉලක්කයක් හඹා යන ශ්‍රී ලංකා කණ්ඩායම සිය දෙවැනි ඉනිම සඳහා කිසිවෙකු නොදැවී ලකුණු 89 ක් රැස් කර ගෙන තිබිණි. සිය පළමු ඉනිම සඳහා ශ්‍රී ලංකා කණ්ඩායමට ලබාගත හැකිවූයේ ලකුණු 378ක් පමණි. දෙවන ඉනිම ආරම්භ කරමින් පිටියට පිවිසි තිලකරත්න ඩිල්ෂාන් සහ තරංග පරණවිතාන ඊයේ පස්වරුවේ වර්ෂාව හේතුවෙන් තරගය නතර කරන විට නොදැවී ලකුණු 44 බැගින් ලබාගෙන සිටියේය. ඒ අනුව ඉනිමක පරාජයෙන් බේරීම සඳහා ශ්‍රී ලංකා කණ්ඩායමට තවත් ලකුණු 113 ක් අවශ්‍යව ඇත. බටහිර ඉන්දීය කොදෙව් කණ්ඩායම සිය පළමු ඉනිම සඳහා කඩුළු 9 ක් දැවී ලකුණු 580 ක් ලබා සිටියදී සිය ඉනිම අත්හිටවනු ලැබීය.", "URL": "https://sinhala.adaderana.lk/news.php?nid=12251", "Category": null, "Parent URL": null}