{"Source": "Adaderana", "Timestamp": "December 19, 2013 09:09 am", "Headline": "සරසවි සිසුවෙකුට නවක වදය දුන් 3ට සිර දඬුවම්", "News Content": "පේරාදෙණිය විශ්ව විද්‍යාලයේ ඉගෙනීම සඳහා පැමිණි සිසුවෙකුට නවක වදය ලබා දීමේ සිද්ධියකට වරද පිළිගත් සිසුන් තිදෙනෙකුට සිර දඬුවම් ලබා දී තිබේ. මහනුවර පළාත්බඳ මහාධිකරණ විනිසුරු මනිලාල් වෛද්‍යතිකල මහතා විසින් අදාළ දඬුවම් නියම කර ඇති බව අද දෙරණ වාර්තාකරු සඳහන් කළේය. එම සිසුන් තිදෙනාට බරපතළ වැඩ සහිතව මාස 6 බැගින් වසර 5 කට අත්හිටවු සිරදඬුවම් ලබාදීමටත් අගතියටපත් සිසුවාට වන්දි ගෙවීමටත් නියෝග කර තිබේ. 2011 වසරේ ඔක්තොම්බර් මස 26 සහ 27 යන දෙදින හෝ ඒ අතර කාලයේ විශ්ව විද්‍යාලයේ ඉගෙනීම සඳහා පැමිණි සිසුවෙකුට නවක වදය දීම, ඒ අනුසාරයෙන් ලිංගික ක්‍රියාකාරකම් සිදු කිරීම හා ඒවාට අනුබල දීම යන කරුණු ඇතුළත් චෝදනා 6ක් මෙම සිසුන් තිදෙනාට එරෙහිව ගොනුකර තිබුණි. ශ්‍රී ලංකා දණ්ඩ නීති සංග්‍රහය සහ නවක වදය වැලැක්වීමේ පණත යටතේ අදාළ සිසුන්ට දඬුවම් නියම කළ බව තීන්දුව ප්‍රකාශ කරමින් මහාධිකරණ විනිසුරුවරයා ප්‍රකාශ කළේය.", "URL": "https://sinhala.adaderana.lk/news.php?nid=39697", "Category": null, "Parent URL": null}