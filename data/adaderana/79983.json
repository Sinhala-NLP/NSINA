{"Source": "Adaderana", "Timestamp": "November 15, 2017 11:54 pm", "Headline": "ගෝලීය වශයෙන් ගනුදෙනු කරමින් ඉදිරියට යන්න කාලය ඇවිත්", "News Content": "අයවැය මඟින් සෘජු විදේශ ආයෝජන සම්බන්ධයෙන් ආකර්ෂණීය යෝජනා ඉදිරිපත් කර තිබෙන බව, ගෝලීය වශයෙන් ගනුදෙනු කරමින් ඉදිරියට ගමන් කිරීමේ කාලය එළැඹ තිබෙන බවත් නගර සැලසුම් හා ජල සම්පාදන අමාත්‍ය රාවුෆ් හකීම් මහතා පවසයි. විසර්ජන පනත් කෙටුම්පත 2018 ( පස්වැනි වෙන් කළ දිනය ) අද (15) පාර්ලිමේන්තුවේ දී විවාදයට ගැනුණු අතර දෙවැනිවර කියවීමේ විවාදයට එක්වෙමින් අමාත්‍යවරයා මේ බව ප්‍රකාශ කර සිටියේ ය. “ නීල හරිත අයවැයක් යෙදුම් අවධානය යොමු කරන්නේ දේශගුණික විපර්යාස පිළිබඳවයි. මෙතෙක් අවධානය යොමු නොකළ සාගර සම්පත් පිළිබඳව අවධානය යොමු කර තිබෙනවා. රජයේ 2025 ආර්ථික දැක්ම අනුව මෙය සකස් කර තිබෙනවා. මෙම යෝජනාව තුළ අඛණ්ඩ ප්‍රතිපත්ති මාලාවක් ඉදිරිපත් කර තිබෙනවා. ජනප්‍රිය තීරණ නොවේ ගෙන තිබෙන්නේ. බැංකු මූල්‍ය ගණුදෙණු සම්බන්ධයෙන් බදු, කාබන් බදු, ජනතා සෞඛ්‍ය වැඩි දියුණු කරන යෝජනා. බදුකරණය යම් අකාරයක සංශෝධනය කිරීමක් අවශ්‍යයි. සෘජු විදේශ ආයෝජන ආකර්ෂණය කරන්න යෝජනා කර තිබෙනවා. දැන් වෙලාව එළැඹ තිබෙනවා ගෝලීය වශයෙන් ගනුදෙනු කරමින් ඉදිරියට ගමන් කරන්න. නැව් ඒජංසි සමාගම් ලිහිල් කරණය කිරීම බොහෝ ව්‍යාපාරවලට බලපානවා. දේශගුණික විපර්යාස අවම කරන්න ඉදිරිපත් කරන යෝජනා අතර , කැළණි ගඟ ගංවතුර ආරක්ෂණ වේල්ලක් ගොඩනැගීම වැදගත් යෝජනාවක්. භූමියේ ජල අධීක්ෂණ ක්‍රියාවලිය දිස්ත්‍රික්ක අටක් ආවරණය කරනවා. ඒ සඳහා මිලියන 5000ක් වෙන්කර තිබෙනවා යැයි ද අමාත්‍යවරයා පැවසී ය.", "URL": "https://sinhala.adaderana.lk/news.php?nid=79983", "Category": null, "Parent URL": null}