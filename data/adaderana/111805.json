{"Source": "Adaderana", "Timestamp": "June 12, 2019 12:56 pm", "Headline": "ජනාධිපතිතුමාම දුන්න අයිතිය එතුමාම එපා කියනවා-හිතාගන්න අමාරුයි", "News Content": "වත්මන් රජය තුළින් තොරතුරු දැන ගැනීමේ අයිතිය ස්ථාපිර කර දීමෙන් බදු ගෙවන ජනතාවගේ අයිතිය ආරක්ෂා කර ඇතැයි නියෝජ්‍ය අමාත්‍ය රංජන් රාමනායක මහතා පවසයි. පුවත්පත් මණ්ඩලයේ ඇති පැමිණිල්ලක් සම්බන්ධයෙන් එහි විමර්ශන කටයුතු සඳහා පැමිණීමෙන් අනතුරුව අද(12) උදෑසන අදහස් දක්වමින් ඒ මහතා මේ බව පැවසීය. තේරීම් කාරක සභාව විසින් මීට කලින් මෙලෙස සක්‍රීයව කටයුතු සිදු කර නොමැති බවත් පැවසු රංජන් රාමනායක මහතා අද වන විට ඕනෑම අයෙකුට ජනාධිපතිවරයා හෝ අගමැතිවරයා හෝ විවෘතව විවේචනය කිරීමේ හැකියාව ලැබී ඇතැයි ද කියා සිටියේය. පොලිස්පතිවරයා හා හිටපු ආරක්ෂක ලේකම්වරයා තේරීම් කාරක සභාව හමුවේ සාක්ෂි ලබා දීම දැක ගැනීමට හැකියාව ලැබීම තුළින් ජනතාවට ඒ ගැන තීරණයක් ගත හැකි බව ද පැවසු රාමනායක මහතා, මේ විවෘත භාවය බොහෝ රටවල ඇති බව ද පැවසීය. කෙසේ වුවත් ජීවිත 250 කට අධික සංඛ්‍යාවක් අහිමි වු බවත් එයට වගකිව යුත්තන් දැන ගැනීමේ අයිතිය ජනතාවට ශුද්ධ වු අයිතියක් ඇති බව ද පැවසු රංජන් රාමනායක මහතා, තොරතුරු දැනගැනීමේ පනත 19 වන සංශෝධනය තුළින් ලබා දුන්නේ ජනාධිපතිවරයා බව ද කියා සිටියේය. එවැනි අයිතියක් ලබා දුන් එතුමාම අද වන විට ඒ අයිතිය එපා කියන එක හිතා ගැනීමට අමාරු බව ද පැවසු රංජන් රාමනායක මහතා, වැරද්දක් කර නැත්නම් බිය විය යුතු නොවන බව ද පැවසීය.", "URL": "https://sinhala.adaderana.lk/news.php?nid=111805", "Category": null, "Parent URL": null}