{"Source": "Adaderana", "Timestamp": "February 20, 2019 11:49 am", "Headline": "ප්‍රතිප්‍රහාර එල්ල කිරීමට කිසිසේත් පසුබට වෙන්නේ නෑ", "News Content": "පුල්වාමා ප්‍රහාරය මුල්කරගනිමින් ඉන්දියාව සහ පාකිස්තානය අතර උද්ගතව ඇති අර්බුදය විසඳා ගත හැක්කේ සාකච්ඡා මාර්ගයෙන් පමණක් බව පාකිස්තාන අගමැති ඉම්රාන් ඛාන් පවසයි. එහෙත් ඉන්දියාව තමාට ප්‍රහාරයක් එල්ල කළහොත් ඊට ප්‍රතිප්‍රහාර එල්ල කිරීමට කිසිසේත් පසුබට නොවන බවද ඔහු සඳහන් කළේය. ආරක්ෂක අංශ සාමාජිකයන් 40කට අධික පිරිසකට දිවි අහිමි කරමින් පසුගියදා ජම්මු කාශ්මීරයේ පුල්වාමා හිදී සිදුවූ මරාගෙන මැරෙන ප්‍රහාරය සම්බන්ධයෙන් ඉන්දියාව චෝදනා කරන්නේ පාකිස්තානයටයි. එහෙත් කිසිදු සාක්ෂියක් නොමැතිව තමාට මෙසේ චෝදනා කිරීම සාධාරණ නොවන බව පාකිස්තාන අගමැතිවරයා පවසයි. ප්‍රහාරය සම්බන්ධයෙන් සිදු කෙරෙන පරීක්ෂණ සඳහා අවශ්‍ය විටක ඉන්දියාවට සහාය දැක්වීමටද තම රජය සූදානම් බවයි ඔහු සඳහන් කළේය. රූපවාහිනිය ඔස්සේ ප්‍රකාශයක් සිදුකරමින් පාකිස්තාන අගමැතිවරයා මේ බව පවසා තිබුණි. ආරක්ෂක සාමාජිකයන් ඉලක්ක කර බෝම්බ ප්‍රහාර සිදුකිරීමෙන් තමන්ට කිසිවක් ලබාගත නොහැකි බවද ඉම්රාන් ඛාන් එහිදී අවධාරණය කර සිටියේය.", "URL": "https://sinhala.adaderana.lk/news.php?nid=104669", "Category": null, "Parent URL": null}