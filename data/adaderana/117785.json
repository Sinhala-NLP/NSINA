{"Source": "Adaderana", "Timestamp": "August 29, 2019 04:11 pm", "Headline": "පරණ මහ ගෙදරට ආවා වගේ දැනෙනවා-SB", "News Content": "එක්සත් ජනතා නිදහස් සන්ධාන පාර්ලිමේන්තු මන්ත්‍රීවරුන් වන එස්.බී දිසානායක සහ ඩීලාන් පෙරේරා යන මහත්වරුන් ශ්‍රී ලංකා පොදුජන පෙරමුණේ පක්ෂ සාමාජිකත්වය ලබා ගත්තේය. අද පෙරවරුවේ බත්තරමුල්ල නෙළුම් මාවතේ පිහිටි ශ්‍රී ලංකා පොදුජන පෙරමුණේ පක්ෂ කාර්යාලයේදී ඔවුන් සිය පක්ෂ සාමාජිකත්වය ලබාගෙන තිබුණි. එම අවස්ථාව් අදහස් දැක්වු ශ්‍රී ලංකා පොදුජන පෙරමුණු සභාපති මහාචාර්ය ජි.එල්.පීරිස් මහතා ප්‍රකාශ කළේ අද එස් බී දිසානායක මහතා හා ඩිලාන් පෙරේරා මහතා නිල වශයෙන් පොදු ජන පෙරමුණ හා සම්බන්ධ වු බවයි. එහිදී අදහස් දක්වමින් එක්සත් ජනතා නිදහස් සන්ධාන පාර්ලිමේන්තු මන්ත්‍රී එස් බී දිසානායක මහතා ප්‍රකාශ කළේ පොදු ජන පෙරමුණ හා එකතුව ගෝඨාභය රාජපක්ෂ මහතා වෙනුවෙන් පූර්ණ වශයෙන් සහයෝගය ලබා දීමට තමන් සූදානම් බවයි. පොදු ජන පෙරමුණේ සියලු දෙනාම ඉතාම උණුසුම් අයුරින් පිළිගත් බවත් තම මහගෙදරට පැමිණියා මෙන් හැඟීමක් දැනෙන බවත්ය. ගෝඨාභය රාජපක්ෂ මහතා ජනාධිපති වීමෙන් පසු ශ්‍රී ලංකා නිදහස් පක්ෂය භාර ගන්නේ නම එය ඉතාමත් හොඳ දෙයක් බවත් එස් බී දිසානායක මහතා ප්‍රකාශ කළේය. එසේම මෙම තීරණය තම මන්ත්‍රීධුරයට කිසිසේත් බලපෑමක් නොවන බවත් ඒ මහතා ප්‍රකාශ කළේය. එක්සත් ජනතා නිදහස් සන්ධාන පා.ම ඩිලාන් පෙරේරා මහතා ප්‍රකාශ කළේ පොදු ජන පෙරමුණ සමඟ එකතු වීමේ තීරණය ශ්‍රී ලංකා නිදහස් පක්ෂයේ තනතුරුවලින් ඉවත් කිරීමට පෙර ගත් තීරණයක් බවයි. එසේම ශ්‍රී ලංකා නිදහස් පක්ෂය විවේචනය කිරීමෙන් වළකින ලෙසත් බැසිල් රාජපක්ෂ මහතා උපදෙස් ලබා දුන් බව ද ඒ මහතා ප්‍රකාශ කළේය. මේ අතර ශ්‍රි ලංකා නිදහස් පක්ෂයේ මහලේකම් දයාසිරි ජයසේකර, එක්සත් ජනතා නිදහස් සන්ධානයේ මහලේකම් මහින්ද අමරවීර හා ශ්‍රී ලංකා නිදහස් පක්ෂයේ භාණ්ඩාගාරික ලසන්ත අලගියවන්න යන මහත්වරුන් අද පෙරවරුවේ ශ්‍රී ලංකා පොදුජන පෙරමුණ ජනාධිපති අපේක්ෂක ගෝඨාභය රාජපක්ෂ මහතා හමුවුණි. ගෝඨාභය රාජපක්ෂ මහතාගේ නිවසේ පැවති මෙම සාකච්ඡාව පැය එකහමාරකට ආසන්න කාලයක් පැවතුණු බවයි වාර්තා වෙයි. එහිදි සන්ධානයක් බිහි කිරිම උදෙසා ශ්‍රි ලංකා නිදහස් පක්ෂය විසින් පොදුජන පෙරමුණට ඉදිරිපත් කළ යෝජනා ගෝඨාභය රාජපක්ෂ මහතාගේ අවධානයට යොමු කර ඇත. එහිදි ගෝඨාභය රාජපක්ෂ මහතාගෙන් සුබවාදි ප්‍රතිචාරයක් හිමිවු බව නිදහස් පක්ෂ නියෝජිතයින් කියා සිටියේය. එමෙන්ම සාකච්ඡාවේදි මතුවු ඇතැම් කරුණු පිළිබඳ බැසිල් රාජපක්ෂ මහතා හමුවි නැවත සාකච්ඡා කළ යුතු බවටද අදහස් හුවමාරු කරගෙන තිබුණි.", "URL": "https://sinhala.adaderana.lk/news.php?nid=117785", "Category": null, "Parent URL": null}