{"Source": "Adaderana", "Timestamp": "March 7, 2011 01:09 pm", "Headline": "ඉදිරි වසරේ මධ්‍යම පළාතට නව විදුලි ව්‍යාපෘති 2604 ක්", "News Content": "වසර 2012 දී මුළු දිවයිනම විදුලියෙන් ඒකාලෝක කිරීමේ\"විදුලමු ශ‍්‍රී ලංකා\"සංකල්පයට අනුව යමින් වසර 2012දී මධ්‍යම පළාතේ තවමත් විදුලිය නොලැබූ ග‍්‍රාමීය ජනතාව වෙනුවෙන් නව විදුලි ව්‍යාපෘති 2604 ක් ඇරඹීමට විෂයභාර අමාත්‍ය පාඨලී චම්පික රණවක මහතාගේ අවධානය යොමුවී තිබේ. ඒ අනුව මහනුවර දිස්ත‍්‍රික්කය සඳහා විදුලි ව්‍යාපෘති 1242ක් ඇරඹීමට සැලසුම් කර ඇති අතර එම ව්‍යාපෘතීන් එම දිස්ත‍්‍රික්කයේ තෙල්දෙනිය, උඩුදුම්බර, පහතදුම්බර, ගලගෙදර, යටිනුවර, උඩුනුවර,කුණ්ඩසාලේ, ගම්පොල, හේවාහැට, නාවලපිටිය සහ හාරිස්පත්තුව යන ප‍්‍රාදේශීය ලේකම් කොට්ඨාශ ඉලක්ක කරගනිමින් මෙම නව ව්‍යාපෘතීන් ඉදිකිරීමට යෝජිත බව විදුලිබල හා බල ශක්ති අමාත්‍යංශය සඳහන් කරයි. ඒ අනුව තෙල්දෙනියට 213ක්,උඩුදුම්බරට 410ක්, පහතදුම්බරට 72ක්, ගලගෙදරට 147ක්, යටිනුවරට 28ක්, උඩුනුවරට 27ක්,කුණ්ඩසාලේට 37ක්, ගම්පොලටට 125ක්, හේවාහැටට 125ක්, නාවලපිටියට 29ක් සහ හාරිස්පත්තුවට 29ක් වශයෙන් නව ව්‍යාපෘති 1242 ක් ස්ථාපිත කෙරේ. මධ්‍යම පළාත ඉලක්ක කරගනිමින් මාතලේ දිස්ත‍්‍රික්කයටද නව විදුලි ව්‍යාපෘති 1357ක් ලබාදීමට අමාත්‍ය රණවක මහතා සැලසුම් කර ඇති බව අමාත්‍යංශය කියා සිටියි. ඒ අනුව මාතලේට 113ක්, ලග්ගලට 206ක්, රත්තොටට 409ක් සහ දඹුල්ලට 629ක් වශයෙන් විදුලි ව්‍යාපෘති 1357ක් ස්ථාපිත කිරීමට අමාත්‍ය රණවක මහතා උපදෙස් දී තිබේ. මීට අමතරව මධ්‍යම පළාතේ විදුලියනය 100%ක් කිරීම සඳහා නුවරඑළිය දිස්ත‍්‍රික්කයටද ව්‍යාපෘති 05ක් ලබාදීමට සැලසුම් කර ඇතැයි විදුලිබල හා බලශක්ති අමාත්‍යාංශය අවධාරණය කරයි. මේ අනුව ලබන වසර තුළදී මධ්‍යම පළාත තුළ විදුලියනය 100%ක් දක්වා වර්ධනය වනු ඇතැයි විදුලිබල අමාත්‍යාංශය අපේක්ෂා කරන බව විදුලිබල හා බලශක්ති අමාත්‍යාංශයේ මාධ්‍ය ඒකකය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=14676", "Category": null, "Parent URL": null}