{"Source": "Adaderana", "Timestamp": "October 7, 2010 03:47 pm", "Headline": "නිපුණආරච්චි පාර්ලිමේන්තුවට?", "News Content": "සරත් ෆොන්සේකා මහතාගේ පාර්ලිමේන්තු මන්ත්‍රිධුරය අහෝසි වීමත් සමග එම පුරප්පාඩු වන මන්ත්‍රී ධුරය සඳහා ලක්ෂ්මන් නිපුණආරච්චි මහතා පත්විය හැකිබව සඳහන්ය. සාමාන්‍ය මැතිවරණ නීතියට අනුව ෆොන්සේකා ඉදිරිපත් වූ දිස්ත්‍රික්කයෙන් ප්‍රජාතන්ත්‍රවාදී ජාතික සන්ධානය යටතේ ෆොන්සේකා මහතාට පසුව මනාප ලබාගත් තැනැත්තාට එම පුරප්පාඩු වන පාර්ලිමේන්තු අසුන හිමිවේ. කොළඹ දිස්ත්‍රික්කයෙන් ප්‍රජාතන්ත්‍රවාදී ජාතික සන්ධානය යටතේ සරත් ෆොන්සේකා මහතාට පසුව මනාප ලබාගෙන ඇත්තේ ලක්ෂ්මන් නිපුණආරච්චි මහතාය. ඒ අනුව ඔහු හට එම පාර්ලිමේන්තු අසුන හිමිවීමේ ඉඩ ප්‍රස්ථාව පවතී‍. ඔහු ලබාගෙන ඇති මනාප සංඛ්‍යාව 35, 825 කි.", "URL": "https://sinhala.adaderana.lk/news.php?nid=11344", "Category": null, "Parent URL": null}