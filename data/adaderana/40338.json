{"Source": "Adaderana", "Timestamp": "January 14, 2014 08:05 am", "Headline": "දෙමළ ජාතික සන්ධානයේ අර්බුදය උග්‍රවෙයි", "News Content": "දෙමළ ජාතික සන්ධානයේ අරමුණ වී ඇත්තේ දෙමළ ජනතාවගේ අයිතිවාසිකම් ලබාදීම නොව දේශපාලනික වාසී ලබාගැනීම පමණක් බව එම සන්ධානයේ හවුල්කාර පක්ෂයක් වන ද්‍රවිඩ එක්සත් විමුක්ති පෙරමුණ පවසයි. දෙමළ ජාතික සන්ධානය ජනතාවගේ හැඟීම් ඇවිස්සීම පමණක් සිදුකරන බව එම පෙරමුණේ නායක ආනන්ද සංගරී මහතා පවසයි. දෙමළ ජාතික සන්ධානය සිදුකරන ඇතැම් ප්‍රකාශ මගින් වක්‍රාකාරයෙන් සිදුවන්නේ ආණ්ඩුවට සහයෝගය දැක්වීමක් බව ඔහු පෙන්වා දෙයි. කිලිනොච්චියේ ඊයේ(13) පස්වරුවේ පැවති මාධ්‍ය හමුවකට එක්වෙමින් ද්‍රවිඩ එක්සත් විමුක්ති පෙරමුණේ නායක ආනන්ද සංගරී මහතා මෙම අදහස් පළ කළේය. පසුගිය දිනක දෙමළ ජාතික සන්ධානයේ පාර්ලිමේන්තු මන්ත්‍රී එම්.සුමන්තිරන් මහතා යුද අපරාධ සම්බන්ධයෙන් එල්.ටී.ටී.ඊ සංවිධානයට එරෙහිව ක්‍රියාමාර්ගයක් ගත යුතුව ඇති බව පවසා ඇති බවත්, මොළයක් ඇති පුද්ගලයෙකුනම් එසේ ප්‍රකාශ නොකරන බවත්, ආනන්ද සංගරී මහතා එම අවස්ථාවේදී පවසා සිටියේය.", "URL": "https://sinhala.adaderana.lk/news.php?nid=40338", "Category": null, "Parent URL": null}