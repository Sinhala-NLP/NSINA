{"Source": "Adaderana", "Timestamp": "February 9, 2016 07:25 am", "Headline": "බරපතළ වංචා හොයන්න හයිය වැඩිකරයි", "News Content": "බරපතළ වංචා දූෂණ පිළිබඳ ජනාධිපති කොමිෂන් සභාව තවදුරටත් ශක්තිමත් කිරීමට රජයේ අවධානය යොමුව තිබේ. කොමිෂන් සභාව සතු බලතල වැඩි කරමින් ඊට අවශ්‍ය ප්‍රතිපාදන ලබාදීමට තීරණය කර ඇති බව වාර්තා වේ. ජනාධිපති කොමිෂන් සභාව විසින් සිදුකරන පරීක්ෂණ කටයුතු සාර්ථකව සිදුකිරීම සඳහා එහි බලතල වැඩි කිරීම සඳහා යෝජනා ඉදිරිපත් වී තිබුණි.ඒ අනුව පුද්ගලයින්ගේ මූල්‍ය වත්කම් පිළිබඳ සොයාබැලීමට අදාළ බලතල එම කොමිෂන් සභාව වෙත මේ වන විටත් ලබා දී තිබේ. විශේෂයෙන් අධිකරණය සතු බලතල ද බරපතළ වංචා දූෂණ විමර්ශන ජනාධිපති කොමිෂන් සභාව වෙත ලබාදීම කෙරෙහි අවධානය යොමුව ඇති බව වාර්තා වේ. මේ අතර අද දිනයේ නීතිය සාමය හා බන්ධනාගාර ප්‍රතිසංස්කරණ පිළිබඳ රාජ්‍ය අමාත්‍ය පියංකර ජයරත්න මහතා බරපතළ වංචා දූෂණ විමර්ශන ජනාධිපති කොමිෂන් සභාව හමුවේ පෙනී සිටීමට නියමිතව තිබේ. පසුගිය රජය කාලයේ ශ්‍රී ලංකන් ගුවන් සමාගමේ සිදුවූ බව කියන මූල්‍ය අක්‍රමිකතාවක් සම්බන්ධයෙන් සාක්ෂි ලබාගැනීම සඳහා මෙම කැඳවීම සිදුකර ඇති බව වාර්තා වේ. මීට පෙර අවස්ථාවකදී ද පියංකර ජයරත්න මහතා මෙම කොමිසම හමුවේ පෙනී සිටියේය.", "URL": "https://sinhala.adaderana.lk/news.php?nid=57036", "Category": null, "Parent URL": null}