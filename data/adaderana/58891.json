{"Source": "Adaderana", "Timestamp": "April 3, 2016 03:15 pm", "Headline": "චීන-ලාංකික සේවකයන් ගැටී 7ක් රෝහලේ", "News Content": "අම්බලන්තොට මිරිජ්ජවිල ප්‍රදේශයේ වැඩබිමකදී ශ්‍රී ලාංකික සේවකයින් පිරිසක් සහ චීන ජාතික සේවකයින් පිරිසක් අතර ඇති වු ගැටුමකින් හත් දෙනෙකු තුවාල ලබා තිබේ.මිරිජ්ජවිල ප්‍රදේශයේ හෝටලයක ඉදිකිරීම් කටයුතුවල නිරතව සිටි කොන්ත්‍රාත් සමාගම් දෙකකට අයත් දෙපිරිසක් අතර මෙම ගැටුම හටගෙන ඇති බව පොලීසිය පැවසුවේය. ශ්‍රී ලාංකික සේවකයෙකු සහ චීන සේවකයෙකු අතර පළමුව ගැටුම හටගෙන ඇති අතර ඉන් පසු තවත් පිරිසක් එම ගැටුමට මැදිහත්ව ඇති බව සඳහන්ය.ගැටුමෙන් චීන ජාතිකයින් පස් දෙනෙකු සහ ශ්‍රී ලාංකකයින් දෙදෙනෙකු තුවාල ලබා තිබේ. ඔවුන් ප්‍රතිකාර සඳහා හම්බන්තොට රෝහලට ඇතුළත් කර ඇති බව පොලීසිය සඳහන් කළේය. සිද්ධිය සම්බන්ධයෙන් අම්බලන්තොට පොලීසිය විමර්ශන සිදුකරයි.", "URL": "https://sinhala.adaderana.lk/news.php?nid=58891", "Category": null, "Parent URL": null}