{"Source": "Adaderana", "Timestamp": "August 11, 2015 12:01 pm", "Headline": "මහින්ද මහත්තයා විහිළුකාරයෙක් වෙලා", "News Content": "හිටපු ජනාධිපති මහින්ද රාජපක්ෂ මහතා විහිළුකාරයකු වී ඇතැයි යහපාලනය සඳහා වූ එක්සත් ජාතික පක්ෂයේ ගම්පහ දිස්ත්‍රික් සමනායක, වරාය සහ නාවික අමාත්‍ය අර්ජුන රණතුංග මහතා පවසයි. විටින් විට බොළඳ කතා කීම ඊට හේතුව වී ඇතැයිද අර්ජුන රණතුංග අමාත්‍යවරයා පෙන්වා දෙයි. ඊයේ රාත්‍රියේ (10) දෙකටන පැවති මහජන හමුවකට එක් වෙමින් අර්ජුන රණතුංග අමාත්‍යතුමා වැඩිදුරටත් පෙන්නාදුන්නේ රග්බි ක්‍රීඩක තාජුඩීන්ගේ මරණය ගැන හිටපු ජනාධිපතිතුමා දැන් කිඹුල් කදුළු සලමින් සිටින බවයි.“මේ ප්‍රශ්නය ගැන අපි කතාකළා. මේක මරණයක් කියලා කිව්වා, මිනීමැරුමක් කියලා කිව්වා. නමුත් පරීක්ෂණ වලින් ඔප්පු වෙලා තියෙනවා එම ක්‍රීඩකයාට උල් සහ උල් නොවන ආයුධ වලින් පහරදීලා මරණය සිදු කරලා කියලා. අද වෙනකොට මේ දරුවගේ දේහය ඉවතට අරගෙන නැවත වරක් පරීක්ෂණ පවත්වනවා. ඔහු මේ රටේ ජාතික කණ්ඩායම නියෝජනය කරපු ක්‍රීඩකයෙක්. මම දැක්කා ඊයේ මහින්ද රාජපක්ෂ මහත්තයා ප්‍රවෘත්ති ප්‍රකාශනයකදී කිව්වා, එතුමා බලයට ආවොත් මේ ගැන පරීක්ෂණයක් කරනවා කියලා. මේ දරුවා මැරුණේ 2012 අවුරුද්දේ. එතුමා හිටියා 2014 වනතුරු. නමුත් එතුමා කිසිම පරීක්ෂණයක් පැවැත්වුවේ නැහැ. මේ වගේ අද නැවතවරක් තමන් පහුගිය කාලේ හංගපු දේවල්, නැවතවරක් වමාර වමාර එළියට එන්න සිද්ධ වෙලා තියෙනවා.පහුගියකාලේ මේ රට විනාශ කරපු බලවේග, ජාතිවාදී බලවේග නැවත වරක් නැගිටින්න හදනවා. මං දැක්කා ඊයෙත් හිටපු ජනාධිපතිවරයා රැස්වීමක කිව්වා, නැවතවරක් යුද්ධය පටන්ගන්නවාලු. නැවතවරක් මහින්ද මත්තයාගේ ප්‍රධානම තුරුම්පුව ගහන්න පටන් අරන් තියෙන්නේ. නැවතවරක් යුද්ධය එනවා කියලා මේ රටේ මහජනතාව බයකරන්න හදනවා. මහින්ද මහත්තය හිටියොත් විතරයි යුද්ධය දිනන්නේ. අනිත් අය එනකොට යුද්ධය එනවා. හැමදාම මේවගේ බොළඳ කතා කියලා දැන් මේ රටේ මිනිස්සු මහින්ද මහත්තයාව විහිළුකාරයෙක් බවට පත්කරගෙන. මට එතුමාට ගරුත්වයක් තියෙනවා. පහුගිය යුධ සමයේ එතුමා දේශපාලන නායකත්වයක් ලබලා දුන්නා. ඒ ගරුත්වය කිසිවෙක් අයින් කරන්නේ නැහැ. ඒත් අද නිකන් එතුමා විහිළුකාරයෙක් බවට පත්වෙලා. මොකද මේ වගේ බොරු කිය කියා ජාතිවාදය අවුස්ස අවුස්ස මේ රටේ නැවත විනාශයක් කරන්න හදනවා. තමුන්නාන්සේලා අපි අවුරුදු 30 ක් තිස්සේ යුද්ධයෙන් බැටකාපු අය. ඒ යුද්ධයට හේතු වුණේ මේ දේශපාලන තීරණ. දේශපාලඥයින් බලයට එන්න ගත් තීරණ නිසා තමයි ඒ තත්ත්වයට පත්වුණේ.” යැයිද එහිදී අර්ජුන රණතුංග අමාත්‍යවරයා පැවසීය.", "URL": "https://sinhala.adaderana.lk/news.php?nid=53176", "Category": null, "Parent URL": null}