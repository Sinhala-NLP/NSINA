{"Source": "Adaderana", "Timestamp": "July 26, 2019 05:09 pm", "Headline": "මුස්ලිම් විවාහ පනත වහාම සංශෝධනය විය යුතුයි", "News Content": "මුස්ලිම් විවාහ පනත වහාම සංශෝධනය විය යුතු බව හිටපු අමාත්‍ය ෆේරියල් අෂ්රොෆ් මහත්මිය පවසයි. මුස්ලිම් කාන්තා ක්‍රියාකාරීන් පිරිසක් එක්ව අද(26) කොළඹදී පැවැත්වූ ප්‍රවෘත්ති සාකච්ඡාවකට එක්වෙමින් ඇය මෙම අදහස් පල කළේය. වසර 40 පමණ කාලයක් සිට මුස්ලිම් විවාහ පනතට සංශෝධන විය යුතු බවට නිරන්තරයෙන් කතා කළද කිසියම් හේතුවක් නිසාවෙන් එය සංශෝධනය කිරීමට නොහැකි වූ බව ෆේරියල් අෂ්රොෆ් මහත්මිය පෙන්වා දුන්නේය. ඇය පෙන්වා දෙන්නේ කාන්තාවන් පීඩාවට පත්වන ආකාරයේ කිසිඳු නීතියක් දෙවියන් වහන්සේ විසින් හඳුන්වා දී නොමැති අතර මනුෂ්‍ය ප්‍රජාව ඊට විවිධ අර්ථකථන දෙමින් කාන්තාවන් පීඩාවට පත් කර ඇති බවයි. නීතිඥ ඉර්මිසා ටීගල් මහත්මිය ද එම මාධ්‍ය හමුවට සහභාගී වෙමින් අදහස් මේ බව පැවසීය. “අවම විවාහ වයස අවුරුදු 18.මුස්ලිම් කාන්තාවන්ටත්. කාදි තනතුරට යන්න අවස්ථාව ලැබිය යුතුයි. සැමට නීතිය සාධාරණ විය යුතුයි. විවාහ සහතිකයට කාන්තාවගේ අත්සන. නැතිනම් ඇඟිලි සලකුණ තබන්න අවස්ථාවක් ලියාපදිංචි කිරීමක් විය යුතුයි. දික්කසාද එකම ක්‍රමයකට. කාදි උසාවි , පවුල් උසාවි ලෙස සැදිය යුතුයි. බහු විවාහ ගැන අදහස් 2ක්. එක අදහසක් බහු විවාහය නොමැති වීම. සමහරු කියනවා එය නැති කරන්න බැරිනම්. බහු විවාහයට දැඩි කොන්දේසි ඇතුළත් කළ යුතුයි. කාන්තාවගේ අවසරය ගන්න ඕනේ“", "URL": "https://sinhala.adaderana.lk/news.php?nid=115094", "Category": null, "Parent URL": null}