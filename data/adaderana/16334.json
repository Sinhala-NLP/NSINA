{"Source": "Adaderana", "Timestamp": "May 26, 2011 09:38 am", "Headline": "බෝපත් ඇල්ල නැරඹීමට පැමිණීමේදී පිය සටහන් පමණක් ඉතිරිකරන්න", "News Content": "බෝපත් ඇල්ල නැරඹීමට පැමිණෙන දේශීය සංචාරකයින් හේතුවෙන් එම ඇල්ල අවට පරිසරය ක්‍රමයෙන් විනාශ වෙමින් පවතින බව පරිසරවේදීන් පවසයි. බෝපත් ඇල්ල අවට පරිසරය සංරක්ෂණය කිරීම සඳහා රජයෙන් නිශ්චිත වැඩපිළිවෙළක් ආරම්භ කළ යුතු බව ස්වභාව දහම් අධ්‍යයන මධ්‍යස්ථානයේ ජාතික සම්බන්ධීකාරක පරිසරවේදී රවීන්ද්‍ර කාරියවසම් මහතා සඳහන් කළේය. දේශීය සංචාරකයින් ඇල්ල දෙපස කැළි කසල ගොඩගැසීම නිසා එම ප්‍රදේශය විනාශවෙමින් පවතින බව ඒ සම්බන්ධයෙන් වැඩිදුරටත් පැහැදිලි කළ රවීන්ද්‍ර කාරියවසම් මහතා කියා සිටියේය. මේ සම්බන්ධව පරිසර අමාත්‍යාංශය දැනුවත් කිරීමක් කළ බව ද, සිය පිය සටහන් පමණක් අදාළ ප්‍රදේශයේ ඉතිරි කර පැමිණෙන ලෙස බෝපත් ඇල්ල නැරඹීමට එන සංචාරකයින්ගෙන් පරිසරවේදියකු ලෙස ඉල්ලා සිටින බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=16334", "Category": null, "Parent URL": null}