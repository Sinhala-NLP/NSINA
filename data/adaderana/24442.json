{"Source": "Adaderana", "Timestamp": "May 22, 2012 02:02 pm", "Headline": " පුනරුත්ථාපනය වූ තිදෙනෙකු අතුරුදන් වූ කථාව බොරුවක්", "News Content": "පුනරුත්ථාපනය වූ තරුණයින් තිදෙනෙකු අතුරුදන් වූ බවට පසුගිය දිනවල පළවු වාර්තා අසත්‍ය බව පුනරුත්ථාපන කොමසාරිස් ජනරාල් බ්‍රිගේඩියර් දර්ශන හෙට්ටිආරච්චි මහතා පවසයි. \"ද හින්දු \" පුවත්පතේ අදාළ වාර්තාව පළ වූ අතර ඒ පිළිබඳ සොයා බැලීමේ දී එය අසත්‍යයක් බවට තහවුරු වූ බව ඔහු පෙන්වා දෙයි. පුනරුත්ථාපනය වූ තරුණ පිරිසක් සමාජ ගතකිරීමේ උත්සවයක් 2011 සැප්තැම්බර් මාස 11 වන දින පැවති අතර ඉන්පසු එහිදී සමාජගත කළ තරුණයන් තිදෙනෙකු අතුරුදහන් වී ඇති බවට \"ද හින්දු \" පුවත්පතේ වාර්තා පළවී තිබූ බව ඒ මහතා ප්‍රකාශ කරයි. එම උත්සවයේදි ලබාගත් ඡායාරූපයක් \"ද හින්දු \" පුවත්පතේ පළවීමෙන් අනතුරුව ඡායාරූපය දුටු එක් මවක් එම ඡායාරූපයේ තමාගේ පුතා සිටින බව ප්‍රකාශ කර තිබූ බව ඒ මහතා සඳහන් කරයි. ඒ අනුව එම සිදුවීම පිළිබඳව සොයාබැලීමට එම කාන්තාව පුනරුත්ථාපන කොමසාරිස් කාර්යාලයට ගෙන්වා පුනරුත්ථාපනය වූ සියලු සාමාජිකයන්ගේ ඡායාරූප පෙන්වූ නමුත් ඇයට එම ඡායාරූපවල තම පුතා සිටින බවට හඳුනාගැනීමට නොහැකි වූ බව හෙට්ටිආරච්චි මහතා පවසයි. ඉන් පසුව ඇය තමා වැරදි ලෙස එම ඡායාරූපය හඳුනාගෙන ඇති බවට පිළිගත් අතර ඒ අනුව මෙම පුනරුත්ථාපනය වූ සාමාජිකයන් අතුරුඳහන් වූවා යැයි කීම සත්‍යයෙන් තොර කථාවක් බවත්, මේ පිළිබඳව ද හින්දු පුවත්පතේ මාධ්‍ය වේදියාට කරුණු පැහැදිලි කර දුන් බවත් පුනරුත්ථාපන කොමසාරිස්වරයා වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=24442", "Category": null, "Parent URL": null}