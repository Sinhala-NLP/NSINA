{"Source": "Adaderana", "Timestamp": "October 3, 2017 04:14 pm", "Headline": "  පන්ති වර්ජනය අත්හරින්නැයි කිරිඇල්ල දොස්තර සිසුන්ගෙන් ඉල්ලයි", "News Content": "සයිටම් අර්බුදය විසදීම සඳහා රජය ඉදිරිපත් කර ඇති විසඳුම්වලට සුබදායී ප්‍රතිචාරයක් දක්වා පන්ති වර්ජනය තාවකාලිකව හෝ නවතා දැමීමට කටයුතු කරන ලෙස උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතා වෛද්‍ය පීඨ සිසුන්ගෙන් ඉල්ලීමක් කරයි.රජය ඉදිරිපත් කර ඇති විසඳුම් පිළිබඳ සෑහීමකට පත් නොවන්නේ නම් සයිටම් ආයතනය සම්බන්ධයෙන් විභාග වන නඩුවේ අධිකරණ තීන්දුව ලැබුණු පසු ඒ පිළිබඳ ස්ථිර විසඳුමකට එළැඹිය හැකි බව ඔහු පෙන්වා දෙයි.රජයේ විශ්ව විද්‍යාලවල වෛද්‍ය පීඨ සිසුන් මාස කිහිපයක සිට පන්ති වර්ජනයේ නිරත වන අතර රජය සයිටම් ගැටළුව විසඳීමට යහපත් පසුබිමක් සකස් කර තිබියදී ඔවුන් එසේ පන්ති වර්ජනය කිරීම නුසුදුසු ක්‍රියාවක් බව උසස් අධ්‍යාපන අමාත්‍යවරයා පවසයි.වෛද්‍යවරයෙකුගේ අධ්‍යාපන කටයුතු සඳහා රජය මඟින් වාර්ෂිකව රුපියල් මිලියනයකට වැඩි මුදලක් වැය කරන බව පෙන්වා දෙන අමාත්‍යවරයා ඉදිරි මාස එක හමාරක වැනි කාලය තුළ මෙම ගැටළුවට නෛතික විසඳුමක් ලැබෙනු ඇතැයි අපේක්ෂා කරන බව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=78304", "Category": null, "Parent URL": null}