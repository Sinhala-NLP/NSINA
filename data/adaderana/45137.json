{"Source": "Adaderana", "Timestamp": "August 5, 2014 01:50 pm", "Headline": "ඌවේ මනාප අංක 11 වැනිදා  නිකුත්වෙයි", "News Content": "ඌව පළාත් සභා ඡන්ද විමසීම සඳහා මනාප අංක ලබාදීම ලබන 11 වන දින සිදුකරන බව මැතිවරණ මහලේකම් කාර්යාලය පවසයි. හෙට(06) දිනයේ නාමයෝජනා බාරදීමේ කටයුතු වලින් අනතුරුව මනාප අංක සකස් කිරීමේ කටයුතු ආරම්භ කරන බව එම කාර්යාලය සඳහන් කළේය. මේ අතර ඌව පළාත් සභා ඡන්ද විමසීමට අදාළ නාමයෝජනා බාරදීමේ කටයුතු අධීක්ෂණය කිරීම සඳහා විශේෂ නිලධාරීන් කණ්ඩායම් දෙකක් බදුල්ල සහ මොණරාගල දිස්ත්‍රික්වලට පිටත් කර හැර ඇති බව මැතිවරණ මහලේකම් කාර්යාලය පවසයි. සහකාර මැතිවරණ කොමසාරිස්වරයෙකුගේ ප්‍රධානත්වයෙන් යුත් කණ්ඩායම් දෙකක් අදාළ දිස්ත්‍රික් සඳහා අනුයුක්ත කර ඇති බව එහි ප්‍රකාශකයෙකු සඳහන් කළේය . දිස්ත්‍රික් ලේකම් කාර්යාලවල සිදුවන නාමයෝජනා බාරගැනීමේ කටයුතු අධීක්ෂණය කිරීම මෙම කණ්ඩායම් පත් කිරිමේ අරමුණ බව මැතිවරණ මහලේකම් කාර්යාලය ප්‍රකාශ කර සිටියේය. ඊට අමතරව දේශපාලන පක්ෂ විසින් නාමයෝජනා බාරදීමෙන් අනතුරුව සිදුකරන පෙලපාලි නතර කිරීම සඳහා මෙම කණ්ඩායම් යොදවා ඇති බව මැතිවරණ මහලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=45137", "Category": null, "Parent URL": null}