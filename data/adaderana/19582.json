{"Source": "Adaderana", "Timestamp": "October 25, 2011 02:16 pm", "Headline": "ජනපතිට එරෙහිව නඩු බෑ-ඕස්ට්‍රේලියානු නීතිපති තීරණය කරයි", "News Content": "ජනාධිපති මහින්ද රාජපක්ෂ මහතාට යුද අපරාධ චෝදනා එල්ලකරමින් ඕස්ට්‍රේලියාවේ මෙල්බර්න් අධිකරණයකට ඉදිරිපත් කර ඇති නඩුව පවත්වාගෙන යා නොහැකි බව ඕස්ට්‍රේලියානු මාධ්‍ය තහවුරු කරයි. ඕස්ට්‍රේලියාවේ වෙසෙන ශ්‍රී ලාංකිකයකු වන අරුණාචලම් ජෙගදීශ්වරන් නැමැත්තා විසින් ජනාධිපතිවරයාට එරෙහිව ඊයේ මෙම නඩුව පැවරීමට කටයුතු කර තිබුණි. ශ්‍රී ලංකාවේ සිවිල් යුද ගැටුම් පැවති කාල සීමාව විවිධ ප්‍රහාරයන්ට ලක්ව විනාශයට පත්වූ දහස් ජනතාව වෙනුවෙන් යුක්තිය බලාපොරොත්තු වන බව ඔහු එකී නඩුව මගින් ඉල්ලා තිබිණි. 2007 සිට 2009 දක්වා කාල සීමාව තුළ තමන් ස්වේච්ඡා සේවකයකු ලෙස ශ්‍රී ලංකාවේ සේවය කළ බවත්, එහිදී ජනතාවට සිදුවූ සිදුවීම් සියැසින් දුටු බවත් අරුණාචලම් ජෙගදීශ්වරන් ප්‍රකාශ කර තිබුණි. කෙසේ වෙතත් මෙම නඩුව පවත්වාගෙන යාමට ඕස්ට්‍රේලියානු නීතියට අනුව ඕස්ට්‍රේලියානු ෆෙඩරල් නීතිපති රොබට් මක්ලීලන්ඩ් මහතා‍ගේ අනුමැතිය අවශ්‍යව තිබුණි. එහෙත් ඕස්ට්‍රේලියානු නීතිපතිවරයා මෙම නඩුව පවත්වාගෙන යෑමට අවසර නොදීමට තීරණය කර ඇති බව ස්වල්ප මොහොතකට පෙර ඕස්ට්‍රේලියානු මාධ්‍ය විසින් අනාවරණය කර තිබේ. ශ්‍රී ලංකා ජනාධිපතිවරයා ට එරෙහිව මෙල්බර්න් අධිකරණයට ඉදිරිපත් කර තිබුණු නඩුව පවත්වාගෙන යාමට අවසර දෙනු ලැබුවහොත් එමගින් අන්තර් ජාතික නිතිය හා ඕස්ට්‍රේලියානු රාජ්‍ය තාන්ත්‍රික නීතිය උල්ලංඝණය වන බව එරට නීතිපති රොබට් මක්ලීලන්ඩ් මහතා මාධ්‍යයට පවසා තිබේ.", "URL": "https://sinhala.adaderana.lk/news.php?nid=19582", "Category": null, "Parent URL": null}