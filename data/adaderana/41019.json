{"Source": "Adaderana", "Timestamp": "February 10, 2014 05:00 pm", "Headline": "නේපාලයට නව අගමැතිවරයෙක්", "News Content": "නේපාලයේ නව අග්‍රාමාත්‍යවරයා ලෙස එරට කොංග්‍රස් පක්ෂයේ නායක සුෂිල් කොයිරාල පත්ව තිබේ. අග්‍රාමාත්‍යවරයා තෝරාගැනීම වෙනුවෙන් පැවති නේපාල ව්‍යවස්ථාදායක සභා ඡන්ද විමසීමේ දී ඡන්ද 553න් 405ක්ම සුෂිල් කොයිරාල විසින් දිනා ගැනීමට සමත්ව ඇතැයි විදෙස් වාර්තා සඳහන් කරයි. පසුගිය නොවැම්බර් මාසයේ පැවති මැතිවරණයෙන් කිසිදු පක්ෂයකට බහුතර බලයක් ලබාගැනීමට නොහැකි වීම හේතුවෙන් අග්‍රාමාත්‍යවරයා තෝරා ගැනීම සඳහා මාස තුනක පමණ කාලයක් ගත විය. නේපාල කොමියුනිස්ට් පක්ෂය, කොංග්‍රස් පක්ෂයට සහය පළ කිරීමට එකඟවීම හේතුවෙන් නව අග්‍රාමාත්‍යවරයා පත් කරගැනීමට හැකි වී ඇත. ඒ අනුව සුෂිල් කොයිරාල කඩිනමින් නව ව්‍යවස්ථාවක් සම්පාදනය කිරීමට නියමිතය. 2008 වර්ෂයේ ජනරජයක් බවට පත්වු නේපාලයට දේශපාලනික ස්ථාවර භාවයක් ගෙන ඒම සඳහා උත්සාහ දරන හය වන රාජ්‍ය නායකයා ඔහු බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=41019", "Category": null, "Parent URL": null}