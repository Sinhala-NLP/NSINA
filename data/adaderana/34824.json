{"Source": "Adaderana", "Timestamp": "June 11, 2013 11:45 am", "Headline": "රැඳවුම් නියෝග යටතේ වාස්ගෙන් ප්‍රශ්නකරයි", "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබූ කොළඹ උතුර ප්‍රදේශය භාර නියෝජ්‍ය පොලිස්පති වාස් ගුණවර්ධන මහතා පැය 72ක කාලයක් රඳවා තබා ගැනීමේ නියෝග මත තබාගෙන ප්‍රශ්න කරන බව පොලීසිය පවසයි. බම්බලපිටිය ප්‍රදේශයේ මුස්ලිම් ව්‍යාපාරිකයෙකු වූ මොහොමඩ් සියාම් නමැති අය පැහැරගෙන ගොස් ඝාතනය කිරීමට අදාළව සැකපිට නියෝජ්‍ය පොලිස්පතිවරයා අපරාධ පරීක්ෂණ දෙපාර්තමේන්තුව විසින් ඊයේ රාත්‍රී අත්අඩංගුවට ගන්නා ලදී. සිද්ධිය සම්බන්ධයෙන් අත්අඩංගුවට ගෙන සිටින සැකකරුවෙකු ලබාදුන් තොරතුරකට අනුව පොලිස් නිලධාරීන් සිව්දෙනෙකුද මේවන විට පොලිස් අත්අඩංගුවේ පසුවේ. උප පොලිස් පරික්‍ෂකවරයෙකු සහ පොලිස් කොස්තාපල්වරුන් තිදෙනෙකු මෙලෙස අත්අඩංගුවට ගෙන ඇති අතර මෙම අපරාධයට අදාළව වාස් ගුණවර්ධන මහතාගෙන් අපරාධ පරීක්ෂණ දෙපාර්තමේන්තුව ඉකුත් 6 වැනිදාත් ප්‍රශ්න කරනු ලැබුවේය.", "URL": "https://sinhala.adaderana.lk/news.php?nid=34824", "Category": null, "Parent URL": null}