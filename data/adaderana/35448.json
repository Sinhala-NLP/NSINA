{"Source": "Adaderana", "Timestamp": "July 3, 2013 12:29 pm", "Headline": " විමල්ට එරෙහිව බුද්ධදාස මැ.කොට ලියයි", "News Content": "ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා ‍විසින් දේශපාලන අල්ලස් ලබාදීම පිළිබඳ කඩිනම් පරීක්ෂණයක් සිදුකළ යුතු බව කඩුවෙල මහ නගරසභාවේ නගරාධිපති ජී.එච් බුද්ධදාස මහතා පවසයි. නගරාධිපතිවරයා විසින් මැතිවරණ කොමසාරිස් මහින්ද දේශප්‍රිය මහතාට යොමු කළ ලිපියකින් එවැනි පරීක්ෂණයක් සිදුකරන ලෙස ඉල්ලා ඇත. කඩුවෙල ප්‍රාදේශීය ලේකම් කොට්ඨාසයේ ග්‍රාම නිලධාරී මහත්ම මහත්මීන්ට පමණක් පුද්ගලික මැදිහත්වීමෙන් ජංගම දුරකථන සහ රාජකාරී ගමන්මලු පරිත්‍යාග කිරීම තුළින් රජයට , මැතිවරණ දෙපාර්තමේන්තුවට, සහ අනෙකුත් දේශපාලන පක්ෂවලට බරපතළ හානියක් සිදුකර ඇති බව නගරාධිපතිවරයා ස්වකීය ලිපියෙන් පෙන්වාදී තිබේ. විමල් වීරවංශ අමාත්‍යවරයා විසින් පසුගිය දිනෙක කඩුවෙල ප්‍රාදේශීය ලේකම් කොට්ඨාසයට අයත් ග්‍රාම නිලධාරී වසම් 57 ක ග්‍රාම නිලධාරී මහත්ම මහත්මීන් වෙත රාජකාරී ගමන් මලු හා ජංගම දුරකථන ප්‍රදානය කිරීමක් සිදුකරන ලද බව වාර්තා විය. මෙවැනි දේශපාලන අල්ලස් ලබාදීම තුළින් රජයේ නිලධාරීන්ගේ ස්වාධීනත්වය අභියෝගයට ලක්කර ඇතැයි කරුණු 11 ක් යටතේ නගරාධිපතිවරයා වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=35448", "Category": null, "Parent URL": null}