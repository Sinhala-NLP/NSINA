{"Source": "Adaderana", "Timestamp": "November 25, 2013 09:58 am", "Headline": "රත්‍රන් ජාවාරමේ ගිය ශ්‍රී ලාංකිකයින් 56 ක් අත්අඩංගුවේ", "News Content": "කොළඹ-කොච්චින්-චෙන්නායි හරහා රත්‍රන් ජාවාරම් කළ ශ්‍රී ලාංකිකයින් 56 දෙනෙකු අත්අඩංගුවට ගෙන තිබේ. කෝටි 3 ක පමණ වටිනාකමකින් යුතු රත්‍රන් කිලෝ ග්රෑම් 11 ක ප්‍රමාණයක් සමග ශ්‍රී ලාංකිකයින් කණ්ඩායම් දෙකක් කෝච්චින් ජාත්‍යන්තර ගුවන්තොටුපළේදී අත්අඩංගුවට පත්වීමත් සමග මේ පිළිබඳ තොරතුරු අනාවරණය වී ඇති බව ඉන්දීය මාධ්‍ය වාර්තා කරයි. කොළඹ සිට කොච්චින් දක්වා පැමිණෙන ගුවන්යානයක නීති විරෝධී ලෙස රත්‍රන් රැගත් ශ්‍රී ලාංකිකයින් පිරිසක් සිටින බවට ලැබුණු තොරතුරක් අනුව ගුවන්තොටුපළ බුද්ධි අංශ නිලධාරීන් ඒ පිළිබඳ සෝදිසියෙන් කටයුතු කර ඇත. ඒ අනුව ඊයේ දිනයේ කොච්චින් ගුවන්තොටුපළේදී ස්ත්‍රීන් 28 දෙනෙකු සහ පිරිමින් 14 දෙනෙකු අත්අඩංගුවට ගත් බවත්, ඔවුන්ගෙන් පිරිසක් එකී රත්‍රන් පැළඳ වසං කරගෙන සිටි බවත්, සෙසු උදවිය ඇඳුම්වල සඟවාගෙන පැමිණ ඇති බවත් සොයා ගැනීමට හැකිවී තිබේ. අත්අඩංගුවට ගත් පිරිසගෙන් ප්‍රශ්න කරගෙන යද්දී අනාවරණය වූ තොරතුරුවලට අනුව තවත් ශ්‍රී ලාංකිකයන් 14 දෙනෙකු අත්අඩංගුවට ගත් බවත්, ඔවුන් ඉකුත් සැප්තැම්බර් මාසයේ සිට ශ්‍රී ලංකාව - ඉන්දියාව අතර සංචාරය කර ඇති බවත් කියැවෙයි. මේ ආකාරයෙන් රත්‍රන් ජාවාරමේ යෙදුණු ශ්‍රී ලාංකිකයින් හසුවූයේ පළමු වතාවට බවත්, මේ පිළිබඳ තම මූලස්ථානය හරහා ශ්‍රී ලංකා තානාපති කාර්යාලය දැනුවත් කිරීමට පියවර ගන්නා බවත් කොච්චින් ජාත්‍යන්තර ගුවන්තොටුපළ භාර රේගු කොමසාරිස් කේ.එන් රාඝවන් මහතා පවසයි.", "URL": "https://sinhala.adaderana.lk/news.php?nid=39095", "Category": null, "Parent URL": null}