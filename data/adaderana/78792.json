{"Source": "Adaderana", "Timestamp": "October 16, 2017 07:45 pm", "Headline": " පරිසරය සුරකින්න කළ යුතු සෑම දෙයක්ම කරනවා", "News Content": "මතු පරපුර වෙනුවෙන් පරිසරය ආරක්ෂා කිරීම සහ පරිසර සංරක්ෂණය වෙනුවෙන් රට තුළ ක්‍රියාත්මක කළ යුතු සෑම වැඩපිළිවෙළක්ම ප්‍රමාදයකින් තොරව ක්‍රියාවට නංවන බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වා දෙන්නේ 2015 වසරේ පැරිස් නුවර පැවැති එක්සත් ජාතීන්ගේ ලෝක දේශගුණික විපර්යාස පිළිබඳ රාජ්‍ය නායක සමුළුවේදී ගෝලීය උෂ්ණත්වය ඉහළයාම පාලනය කිරීම සඳහා ගත හැකි සෑම පියවරක්ම ගැනීමට එහි සාමාජික රටවල් එකඟතාවය පළ කළ බවයි. ආසියාතික රටක් ලෙස ශ්‍රී ලංකාව එම ගිවිසුමට පළමුවෙන් අත්සන් තැබූ බව ප්‍රකාශ කළ ජනාධිපතිවරයා කියා සිටියේ ඒ අනුව හරිත සංවර්ධනය යටතේ ඇති විවිධ ක්ෂේත්‍ර සඳහා විශේෂ අවධානය යොමු කරමින් නීල හරිත යුගයක් ගොඩනැගීමට ශ්‍රී ලංකාව මේ වන විට කටයුතු කරමින් සිටින බවයි. අද පෙරවරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවැති “නීල හරිත යුගයක්“ ජාතික වැඩසටහනේ සමාරම්භක උත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය. උත්සවයට එක්වෙමින් ජනාධිපතිවරයා වැඩිදුරටත් ප්‍රකාශ කළේ කොන්ක්‍රීට් නගරවලින් බැහැරව ගහ, කොළ, ඇළ,දොළ සමඟ පෝෂණය වූ සොබාදහම රැකගනිමින් රට හරිත සංවර්ධනයක් කරා ගෙනයාමට සියලු දෙනාගේ වගකීම් ඉටු කළ යුතු බවයි.", "URL": "https://sinhala.adaderana.lk/news.php?nid=78792", "Category": null, "Parent URL": null}