{"Source": "Adaderana", "Timestamp": "July 21, 2012 09:07 am", "Headline": "ඉන්දු - ශ්‍රී ලංකා එක්දින ක්‍රිකට් තරගාවලිය අද ඇරඹෙයි", "News Content": "සංචාරක ඉන්දීය කණ්ඩායම හා ශ්‍රී ලංකා කණ්ඩායම අතර පැවැත්වෙන එක්දින ක්‍රිකට් තරගාවලිය අද(21) ආරම්භ වේ. දිවා රාත්‍රී තරගයක් ලෙස තරගාවලි‍යේ පළමු තරගය හම්බන්තොට මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේ දී පැවැත්වීමට නියමිතය. ශ්‍රී ලංකා කණ්ඩායම සහ ඉන්දීය කණ්ඩායම අතර හම්බන්තොට දී පැවැත්වෙන ප්‍රථම තරගය මෙය වීම විශේෂත්වයකි. දෙරට අතර මේ දක්වා එක්දින ජාත්‍යන්තර ක්‍රිකට් තරග 134 ක් පවත්වා තිබේ. එයින් තරග 71 ක් ඉන්දීය කණ්ඩායම ජයගෙන ඇති අතර ශ්‍රී ලංකා කණ්ඩායම ජයගෙන ඇති තරග සංඛ්‍යාව 51 කි. ඉන්දීය කණ්ඩායම අවසන් වරට මෙරට තරග සංචාරයක නිරතව ඇත්තේ 2010 වසරේ ශ්‍රී ලංකාව සහ නවසීලන්තය සමග පැවති තුන්කොන් ක්‍රිකට් තරගාවලියට සහභාගී වීම සඳහාය. එහිදී ඉන්දියාව සමග පැවති තරග 5 න් 03 ක ජයගැනීමට ශ්‍රී ලංකා කණ්ඩායම සමත්විය. ශ්‍රී ලංකාව ඉන්දියාවට එරෙහිව අවසන්වරට එක්දින තරගාවලියක් ජයගෙන ඇත්තේ 1997 වසරේදීය.", "URL": "https://sinhala.adaderana.lk/news.php?nid=25937", "Category": null, "Parent URL": null}