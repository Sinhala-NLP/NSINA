{"Source": "Adaderana", "Timestamp": "March 26, 2011 03:23 pm", "Headline": "මදුරුවන්ට නවාතැන් දුන් විදුහල්පතිවරුන් 320 දෙනෙකුට නඩු වැටෙයි", "News Content": "මදුරුවන් බෝවීමට හිතකර පරිසර පවත්වාගෙන ගිය විදුහල්පතිවරුන් 320 දෙනෙකුට එරෙහිව නඩු පවරන ලෙස සෞඛ්‍ය අමාත්‍යවරයා අදාළ බලධාරීන්ට උපදෙස් ලබාදී තිබේ. ජාතික මදුරු මර්දන සතියේ තුන්වන දිනය ඊයේ(25) පාසල් පද්ධති ආශ්‍රිතව ක්‍රියාත්මක විය. එහිදී ආරක්ෂක අංශ නිලධාරීන් මහජන සෞඛ්‍ය පරීක්ෂකවරුන් සහ වසංගත රෝග විද්‍යා අංශ නිලධාරින් දිවයිනේ පාසල් 6012 ක් නිරීක්ෂණයට ලක්කළ බවයි සෞඛ්‍ය අමාත්‍යාංශය පවසයි. ඒ අතරින් පාසල් 2,548 ක මදුරුවන් බෝවිය හැකි ස්ථාන හඳුනාගෙන ඇති බව සෞඛ්‍ය අමාත්‍යාංශය සඳහන් කරයි. මෙම පාසල් අතරින් ද පාසල් 320 ක මදුරුවන් බෝවන ස්ථාන ඉතා තදබල ලෙස පැවති බවයි සෞඛ්‍ය අමාත්‍යාංශය ප්‍රකාශ කරයි. ඒ අනුව එම පාසල්වල විදුහල්පතිවරුන්ට එරෙහිව වහා නඩු පවරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා උපදෙස් ලබාදී තිබේ.", "URL": "https://sinhala.adaderana.lk/news.php?nid=15091", "Category": null, "Parent URL": null}