{"Source": "Adaderana", "Timestamp": "June 21, 2018 04:09 pm", "Headline": "අනාරක්ෂිත විදුලි රැහැන් නිසා අවධානමට ලක්වු ජීවිත", "News Content": "බලංගොඩ, ඉහලබෝවත්ත ප්‍රදේශයට විදුලිය සපයන අධි ධාරිතා විදුලි රැහැන් අනාරක්ෂිත ලෙස සවිකර තිබීම හේතුවෙන් ප්‍රදේශවාසීන් දැඩි අවධානම් තත්ත්වයකට ලක්ව සිටියි. ප්‍රදේශවාසීන් පවසන්නේ දැනට වසර දෙකක පමණ කාලයක සිට තමන් මෙලසෙ අනාරක්ෂිත තත්ත්වයක සිටින බවයි. බලංගොඩ ප්‍රාදේශීය ලේකම් කොට්ඨාශයට අයත් ඉහලබෝවත්ත ග්‍රාමසේවා වසමේ 47වන මාර්ගයට විදුලිය ලබා දෙන අධි ධාරිතා විදුලි රැහැන් කිලෝමීටර් දෙක හමාරක පමන දුර ප්‍රමාණයක් මාර්ගය ආසන්නයෙන් ගමන් කරයි. ඉන් කිලෝමීටර් භාගයක පමණ කොටසක වු විදුලි රැහැන් බිම පතිත කර ඇති අතර ඇතැම් ස්ථානවල ඉතා අනාරක්ෂිත ලෙස ගස් මත රැහැන් ගැට ගසා ඇත්තේ දුටුවන් මවිත කරවයි. පවුල් 80ක ජනතාවක් ජීවත්වන මේ ප්‍රදේශයේ අවධානම් විදුලි රැහැන් පිහිටි මාර්ගයේ ඉහලබෝවත්ත විද්‍යාලය ද පිහිටා තිබීම හේතුවෙන් පාසල් ළමුන් ආරක්ෂා කර ගැනීම සදහා ප්‍රදේශවාසීන්ට දැඩි පරිශ්‍රමයක් දැරීමට සිදුව තිබේ. දීර්ඝ කාලයක සිට රත්නපුර හා බලංගොඩ විදුලිබල මණ්ඩලයේ නිලධාරීන් මෙන්ම ප්‍රදේශයේ දේශපාලඥයින්ද දැනුවත් කර තිබුණත් ඒ කිසිවෙක් මේ සඳහා අවධානය යොමු නොකල බව ප්‍රදේශවාසීන් පෙන්වා දෙයි.", "URL": "https://sinhala.adaderana.lk/news.php?nid=91267", "Category": null, "Parent URL": null}