{"Source": "Adaderana", "Timestamp": "January 24, 2012 11:17 pm", "Headline": "බන්ධනාගාර ඛේදවාචකය ගැන ඉහළ පෙළ සාකච්ඡාවක්", "News Content": "මැගසින් බන්ධනාගාරයේ සිදුවූ අවාසනාවන්ත සිදුවීම පිළිබඳ බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා සහ බන්ධනාගාර ඉහළ පෙළ නිලධාරීන් අතර සාකච්ඡාවක් පැවැත්වී තිබේ. අද සවස මෙම සාකච්ඡාව පැවැත්වී ඇති බව අමාත්‍යංශ ආරංචි මාර්ග සඳහන් කරයි. කෙසේ වෙතත් මෙම සාකච්ඡාවේදී ගනුලැබූ තීරණ පිළිබඳ මේවන තෙක් මාධ්‍යයට කිසිවක් අනාවරණය වී නොමැත. අද පෙරවරුවේ මැගසින් බන්ධනාගාරයේ සිදුවූ ගැටුම්කාරී තත්ත්වය හේතුවෙන් රැඳවියන් 21 දෙනකු මෙන්ම බන්ධනාගාර නිලධාරීන් ‍දෙදෙනකු තුවාල ලැබූ අතර තුවාල ලැබූවන්ගෙන් දෙදෙනකුගේ තත්ත්වය බරපතළ බැව් රෝහල් ආරංචි මාර්ග සඳහන් කරයි. කෙසේ වෙතත් මැගසින් බන්ධනාගාරයේ සිටි එල්.ටී.ටී.ඊ සැකකරුවන් වෙනත් බන්ධනාගාරවලට මාරුකර යැවීමට කටයුතු කළ බව බන්ධනාගාර කොමසාරිස් ජනරාල් පී.ඩබ්ලිව් කොඩිප්පිලි මහතා කියා සිටියි.", "URL": "https://sinhala.adaderana.lk/news.php?nid=21617", "Category": null, "Parent URL": null}