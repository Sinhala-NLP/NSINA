{"Source": "Adaderana", "Timestamp": "June 3, 2011 10:21 am", "Headline": "එල්.ටී.ටී.ඊ සමයේ ඉඩම් කුණු කොල්ලෙට දුන් ජනතාවට සහන", "News Content": "යුද්ධය පැවති සමයේ එල්.ටී.ටී.ඊ සංවිධානයේ බලපෑම් මත තමන් සතු ඉඩම් ඉතා අඩු මුදලට විකුණා දැමීමට සිදුවූ උතුරු සහ නැගෙනහිර පළාත්වල ජනතාවට සහන ලබාදෙන බව අධිකරණ අමාත්‍ය රවුෆ් හකීම් මහතා පවසයි. එල්.ටී.ටී.ඊ. සංවිධානයේ බලපෑම් මත ඇතැම් ප්‍රදේශවල ඉඩම් අක්කරයක් රුපියල් දස දහසක වැනි මුදලකට විකුණා ඇති බවට තොරතුරු ලැබී ඇති බව අමාත්‍යවරයා පෙන්වාදෙයි. එවැනි ඉඩම් යළි නියම හිමිකරුවන්ට ලබාදීමට අදාළ නීතිමය පියවර ගැනීමට කටයුතු කරන බව අමාත්‍යවරයා සඳහන් කරයි. ඒ සඳහා පවතින නීති ප්‍රමාණවත් නොවන්නේ නම් නීති සංශෝධනය කර හෝ ජනතාවට සහන ලබාදෙන බව අමාත්‍ය රවුෆ් හකිම් මහතා සඳහන් කළේය.", "URL": "https://sinhala.adaderana.lk/news.php?nid=16512", "Category": null, "Parent URL": null}