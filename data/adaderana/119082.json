{"Source": "Adaderana", "Timestamp": "September 14, 2019 12:49 pm", "Headline": "තබ්බෝව ජලාශයේ වැලි ජාවාරමක්", "News Content": "තබ්බෝව ජලාශයේ ඉහළ කොටසේ නීති විරෝධී අයුරින් වැලි ජාවාරමක් සිදු වන බවට කරුවලගස්වැව ප්‍රාදේශීය සභා මන්ත්‍රීවරුන් චෝදනා කරයි. ඔවුන් පවසන්නේ මේ හේතුවෙන් තබ්බෝව ජලාශයට දැඩි තර්ජනයක් එල්ල වී ඇති බවයි. තබ්බෝව ජලාශයේ ඉහළ කොටසේ ඇති අඩි 3ක් පමණ වන රොන් මඩ තට්ටුවක් ඉවත් කිරීම සඳහා වාරි මාර්ග දෙපාර්තමේන්තුව විසින් තබ්බෝව ජලාශයට අයත් ගොවි සංවිධාන තුනකට අවසර ලබා දී ඇත. එම ගොවි සංවිධාන විසින් කොන්ත්‍රාත් පදනම මත මෙම පස් තට්ටු ඉවත් කිරීම සඳහා පුද්ගලික අංශයේ සමාගමකට භාර දෙන්නේ ඒ අනුවයි. නමුත් ඊයේ පස්වරුවේ ජලාශයේ නිරීක්ෂණයක නිරත වූ කරුවලගස්වැව ප්‍රාදේශීය සභා මන්ත්‍රීවරුන් චෝදනා කරන්නේ අදාළ සමාගම ජලාශයේ රොන් මඩ ඉවත් කිරීමේ මුවාවෙන් ජලාශයේ ඇතැම් ස්ථාන වල අඩි 7 ත් 10 ත් අතර ප්‍රමාණයට කැණීම්කර නීති විරෝධී අයුරින් වැලි ගොඩදැමීමේ නිරත වන බවයි. තබ්බෝව ජලාශයේ නේවාසික වාරිමාර්ග ඉංජිනේරු දිලීප හෙට්ටිආරච්චි මහතා අප වාර්තාකරුට පවසා ඇත්තේ 2018 වසරේදීත් මෙවැනි වැලි ජාවාරමක් සම්බන්ධයෙන් වාර්තාවූ බවත් ඒ අනුව ජලාශයේ රොන් මඩ ඉවත් කිරීමේ කටයුතු නවතා දැමූ බවයි. එමෙන්ම අනුමත ප්‍රමානය ඉක්මවා ජලාශයේ කැණිම් සිදුවන්නේ නම් මෙම රොන් මඩ ඉවත් කිරීමේ ව්‍යාපෘතිය නවතා දැමීමට කටයුතු කරන බවද ඔහු ප්‍රකාශ කර ඇත.", "URL": "https://sinhala.adaderana.lk/news.php?nid=119082", "Category": null, "Parent URL": null}