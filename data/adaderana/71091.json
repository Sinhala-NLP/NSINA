{"Source": "Adaderana", "Timestamp": "March 19, 2017 03:08 pm", "Headline": "රජුන් ඉදිරියේ ප්‍රශස්ති ගයන දේශපාලන සම්ප්‍රදායට ඉදිරියේදී ඉඩ නෑ", "News Content": "රජුන් ඉදිරියේ ප්‍රශස්ති ගයන දේශපාලන සම්ප්‍රදායකට ඉදිරියේ දී ඉඩ නොමැති බව ජනාධිපති මෛත්‍රීපාල සිරිසේන මහතා පවසයි. නිවැරදි දර්ශනයක්, ප්‍රතිපත්තියක් සහ වැඩපිළිවෙළක් නොමැතිව දේශපාලන ව්‍යාපාරයක් ලෙස ඉදිරියට යාමට කිසිවෙකුට හැකියාවක් නොමැති බව ජනාධිපතිවරයා පවසයි. ශ්‍රී ලංකා නිදහස් පක්ෂ මූලස්ථානයේ දී ආරම්භ කරන ලද දේශපාලන ශාස්ත්‍රාලය විවෘත කිරීමේ උත්සවයට එක්වෙමින් ජනාධිපතිවරයා මේ අදහස් පළ කළේය. දැනුම, බුද්ධිය සහ අවබෝධය සමඟ කටයුතු කරන දේශපාලන ව්‍යාපාරයක් වෙනුවෙන් මෙවැනි දේශපාලන ශ්‍රාස්ත්‍රාලයක් ආරම්භ කිරීමට පියවර ගත් බව ජනාධිපති මෛත්‍රීපාල සිරිසේන මහතා එහිදී කියා සිටියේය. පිරිසිදු දේශපාලන ව්‍යාපාරයක් ගොඩනැගීමට ඇති ප්‍රධානම අභියෝගය දේශපාලනඥයින්ට අත්දැකීම් නොමැතිකම බව පෙන්වාදුන් ජනාධිපතිවරයා ශ්‍රී ලංකා නිදහස් පක්ෂයේ සෑම තරුණ දේශපාලනඥයෙකු තුළම පක්ෂයේ ගමන් මඟ පිළිබඳව අවබෝධයක් තිබිය යුතු බව සඳහන් කෙළ්ය.", "URL": "https://sinhala.adaderana.lk/news.php?nid=71091", "Category": null, "Parent URL": null}