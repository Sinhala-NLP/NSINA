{"Source": "Adaderana", "Timestamp": "December 3, 2014 02:02 pm", "Headline": "ජනාධිපතිවරණයට පාසල් වැසෙන්නේ මෙහෙමයි ", "News Content": "ජනාධිපතිවරණය හේතුවෙන් ලබන වසරේ ජනවාරි මස 07 වනදා සිට 09 වනදා දක්වා සියලුම රජයේ පාසල් සහ රජයේ අනුමත සියලුම පෞද්ගලික පාසල් වසා තැබීමට අධ්‍යාපන අමාත්‍යංශය තීරණය කර තිබේ. නිවේදනයක් නිකුත් කරමින් එම අමාත්‍යංශය සඳහන් කළේ ජනවාරි මස 12 වන දින සියලුම පාසල් යළි ආරම්භ කෙරෙන බවයි. 2014 වර්ෂයේ තෙවන පාසල් වාරය ලබන සිකුරාදා දිනයෙන් අවසන් වන අතර ලබන වසරේ නව පාසල් වාරය ලබන ජනවාරි මස 05 වනදා ආරම්භවීමට නියමිතය. කෙසේ වෙතත් අධ්‍යයන පොදු සහතික පත්‍ර සාමාන්‍ය පෙළ විභාගයේ පළමු අදියරේ ඇගයීම් කටයුතු සඳහා යොදාගනු ලබන පාසැල් 83 ක් සහ ජනාධිපතිවරණ ජන්ද විමසීමේ ජන්ද ගණන් කිරීමේ මධ්‍යස්ථාන වශයෙන‍් යොදාගැනීමට නියමිත පාසල් එදින ආරම්භ නොවන බව අධ්‍යාපන අමාත්‍යංශය පැවසුවේය. මේ අතර අති උතුම් ශුද්ධෝත්තම පාප්වහන්සේගේ මෙරට සංචාරයට සමගාමීව ජනවාරි මස 11 වන දින සිට 15 වනදින දක්වා තවත් පාසල් 43ක් වසා තබන බව අමාත්‍යංශය සඳහන් කළේය. පාප් වහන්සේගේ සංචාරයට සමගාමීව ආරක්ෂක කටයුතු සඳහා අනුයුක්ත කරන පොලිස් නිලධාරීන්ගේ නේවාසික පහසුකම් සඳහා කොළඹ දකුණ, කොළඹ උතුර සහ කොළඹ මධ්‍යම යන කොට්ඨාශ වල පිහිටි පාසැල් 43ක් මෙලෙස වසා තැබෙන බව සඳහන්ය. අදාළ පාසල් ජනවාරි මස 16 වන දා යළි විවෘත කෙරෙන බව අධ්‍යාපන අමාත්‍යංශය නිවේදනය කළේය. අධ්‍යයන පොදු සහතික පත්‍ර සාමාන්‍ය පෙළ විභාගයේ ඇගයීම් කටයුතු හේතුවෙන් වසා තබන පාසල් සහ ශුද්ධෝත්තම පාප්වහන්සේගේ සංචාරයට සමගාමීව වසා තැබෙන පාසල් ලැයිස්තුව ඉහත පරිදි වෙයි.", "URL": "https://sinhala.adaderana.lk/news.php?nid=47764", "Category": null, "Parent URL": null}