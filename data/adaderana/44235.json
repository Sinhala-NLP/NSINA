{"Source": "Adaderana", "Timestamp": "June 26, 2014 10:41 am", "Headline": "වින්නඹුවන් යළි වර්ජනයේ! - සේවා අඩාලයි", "News Content": "පවුල් සෞඛ්‍ය සේවා නිලධාරිණියන් මේවන විට දීප ව්‍යාප්ත වර්ජනයක නිරත වේ. රජයේ පවුල් සෞඛ්‍ය සේවා නිලධාරිනියන්ගේ සංගමයේ සභාපති දේවිකා කොඩිතුවක්කු මහත්මිය පැවසුවේ සුතිකාගාර ගැටළුව මුල් කරගනිමින් මෙම වර්ජනය ක්‍රියාත්මක කරන බවයි. අදාළ ගැටළුවලට ස්ථිරසාර විසදුමක් ලබාදෙන තෙක් වර්ජනය ක්‍රියාත්මක කරන බව ඇය පවසයි. පවුල් සෞඛ්‍ය සේවා නිලධාරිණීන් ක්ෂේත්‍ර රාජකාරි වලින් ද අද දිනයේ සිට ඉවත්වන බව දේවිකා කොඩිතුවක්කු මහත්මිය පැවසුවාය. සූතිකාගාර පුහුණුව මුල් කරගනිමින් රජයේ පවුල් සෞඛ්‍ය සේවා නිලධාරීනියන්ගේ සංගමය පසුගිය කාලයේ අඛණ්ඩ වැඩවර්ජනයක් ආරම්භ කළ අතර එය අවසන් කළේ අලුත් අවුරුද්ද එළඹීම නිසාය. පවුල් සෞඛ්‍ය සේවිකාවන් හා මෙම ගැටළුව ඇත්තේ හෙද නිලධාරීන්ගේ සංගම් අතරය. හෙද නිලධාරීන් තමන්ට රාජකාරී නිසිපරිදි සිදුකිරීමට ‍ඉඩ නොදෙන බව පවුල් සෞඛ්‍ය සේවිකාවන් පවසන අතර සූතිකාගාර පුහුණුව තමන්ට ද ලබාදිය යුතු බව හෙද නිලධාරීන්ගේ සංගමය කියයි. මේ නිසා ඔවුන් අතර මෑතක සිට මතබේද පවතියි. මෙම ගැටලුවට සෞඛ්‍ය අමාත්‍යංශය මැදිහත් විය යුතු බව හෙද සංගම් පවසන අතර රජයේ වෛද්‍ය නිලධාරීන්ගේ සංගමය ද හෙදියන්ට සූතිකාගාර පුහුණුව ලබාදීම අනවශ්‍ය බව පවසා තිබේ. මේ නිසා මෙම තුන් පාර්ශවයම මෙම ගැටලුවට මැදිව සිටින අතර ඉන් අසරණව ඇත්තේ බලධාරීන් නොව ‍අහිංසක රෝගීන්ය.", "URL": "https://sinhala.adaderana.lk/news.php?nid=44235", "Category": null, "Parent URL": null}