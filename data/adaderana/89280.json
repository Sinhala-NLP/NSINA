{"Source": "Adaderana", "Timestamp": "May 17, 2018 12:56 pm", "Headline": "රැකියා දශ ලක්ෂයට මොකද උනේ ?", "News Content": "වත්මන් ආණ්ඩුව බලයට පත් වීමක් සමග විදේශ රටවලින් මෙරටට ලබාදෙන රැකිය අවස්ථා ලබා දීම අඩු කළ බව පිවිතුරු හෙළ උරුමයේ ලේකම් පාර්ලිමේන්තු මන්ත්‍රී නීතිඥ උදය ගම්මන්පිල මහතා පවසයි. අද(17) කොළඹ පැවති පිවිතුරු හෙළ උරුමයේ මාධ්‍ය හමුවකට එක්වෙමින් ඒ මහතා මේ බව සඳහන් කළේය. මේ ආණ්ඩුව නව රැකියා දශ ලක්ෂයක් බිහි කරන බව පොරොන්දු වූ අතර පසුගිය වසර තුළ රාජ්‍ය අංශයේ බිහි වුණු නව රැකියා ගණන 4,405 ක් පමණක් බව මන්ත්‍රීවරයා සඳහන් කළේය. මේ අතර රාජපක්ෂ ආණ්ඩුවේ අවසාන වසර වන 2014 දී රාජ්‍ය අංශයේ රැකියා 55,942ක් බිහි වු බව මන්ත්‍රීවරයා පෙන්වා දෙයි. වසරකට රැකියා 4,405 ගණනේ බිහි කළොත් රැකියා දශ ලක්ෂයක් ලබා දීමට වසර 227 ක් ගත බව උදය ගම්මන්පිල මහතා පවසයි. මෙහිදී වැඩිදුරටත් අදහස්ද දැක්වු මන්ත්‍රීවරයා “ අපි කිව්වේ ආණ්ඩුවේ රැකියා නොවේ සමස්ත රැකියා කියලා ආණ්ඩුවේ උදවිය දැන් කියාවි. ඒ නිසා සමස්ත රැකියා උත්පාදනය දෙසත් අපි දැන් බලමු. ලංකාවට ලැබෙන විදේශ රැකියා ගණන රාජපක්ෂ යුගයේ දී වාර්ෂිකව වැඩි වුණා. 2014 දී විදේශ රැකියා 300,703 ක් ලැබුණා. මේ ආණ්ඩුව බලයට පත් වුණා විතරයි විදේශ රටවල් අපට රැකියා අවස්ථා ලබා දීම අඩු කළා. විදේශ රැකියා ගණන ක්‍රමයෙන් අඩුවෙලා 2017 දී 212,162 දක්වා පහත වැටුණා. ඔන්න ජාත්‍යන්තරය දිනු ආණ්ඩුව විදේශ රැකියා වෙළඳ පොළ ජය ගත්ත හැටි. සේවක අර්ථ සාධක අරමුදලේ සාමාජිකයින් ඉහළ යන ආකාරයෙන් පෞද්ගලික අංශයේ සේවා නියුක්තිය පිළිබඳ අවබෝධයක් ලබා ගන්න පුළුවන්. 2017 වසර තුළ සාමාජිකයන් ගණන වැඩි වෙලා තිබෙන්නේ 175,000 කින් පමණයි. නමුත් රාජපක්ෂ යුගයේ දී වසරකට ලක්ෂ 6 බැගින් පෞද්ගලික අංශයේ සේවා නියුක්තිය වැඩි වුණා. ඒ කියන්නේ පසුගිය වසර තුන තුළ පෞද්ගලික අංශයේ සේවා නියුක්තිය බරපතළ ලෙස කඩා වැටී තිබෙනවා.“", "URL": "https://sinhala.adaderana.lk/news.php?nid=89280", "Category": null, "Parent URL": null}