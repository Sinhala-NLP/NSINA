{"Source": "Adaderana", "Timestamp": "October 11, 2010 09:22 am", "Headline": "අත්අඩංගුවෙන් පසු එල්.ටී.ටී.ඊ ප්‍රබලයින් දෙදෙනෙක් අතුරුදහන්", "News Content": "ශ්‍රී ලංකා යුද හමුදාව මගින් අත්අඩංගුවට ගැනීමෙන් පසු එල්. ටී. ටී. ඊ සංවිධානයේ ප්‍රබල පෙළේ නායකයින් දෙදෙනෙකු අතුරුදහන් වීම පිළිබඳව ඔවුන්ගේ භාර්යාවන් විසින් උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාව හමුවෙහි සඳහන් කර තිබේ. එල්. ටී. ටී. ඊ මාධ්‍ය ප්‍රකාශක රාසයියා ඉලන්තේරන් හා මඩකළපුව එල්. ටී. ටී. ඊ බුද්ධි අංශ ප්‍රධානියෙකු වන ප්‍රභා යන පුද්ගලයින් දෙදෙනා මෙසේ අතුරුදහන්ව ඇති බව සඳහන්ය. මඩකළපුවේදී උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාව හමුවෙහි මෙම කාන්තාවන් දෙදෙනා ඇතුළු තවත් සිය ගණනක් වූ ද්‍රවිඩ හා මුස්ලිම් ජනතාවක් සාක්ෂි ඉදිරිපත් කර ඇත. ද්‍රවිඩ සිවිල් ජන පිරිස අතරින් බොහෝ දෙනෙකු අතුරුදහන්වීම් පිළිබඳව මෙම කොමිසන් සභාව හමුවෙහි සාක්ෂි ඉදිරිපත් කර ඇති බව වාර්තා වේ. 2009 මැයි මස 17 වන දින ශ්‍රී ලංකා යුද හමුදාව මගින් සිය සැමියා රැගෙන ගිය බව රාසයියා ඉලන්තේරන්ගේ බිරිඳ වන පුනිතරුබන් වනිතා එහිදී ප්‍රකාශ කර තිබේ. ඒ වනවිට සිය සැමියා දැඩි ලෙස තුවාල ලබා සිටි බවත්, එතැන් සිට මේ දක්වාම ඔහු පිළිබඳව කිසිදු තොරතුරක් දැනගන්නට නොලැබුණු බව ද ඇය වැඩිදුරටත් ප්‍රකාශ කර තිබේ. සිය සැමියාද පසුගිය වසරේ මැයි මාසයේදී අත්අඩංගුවට ගත් බවත්, මේ වනතුරුම ඔහු පිළිබඳව කිසිදු ආරංචියක් නොමැති බවත් ප්‍රභාගේ බිරිඳ වන බොබිතා ප්‍රභාහරන් සඳහන් කර ඇති බව ද වාර්තා වේ.", "URL": "https://sinhala.adaderana.lk/news.php?nid=11415", "Category": null, "Parent URL": null}