{"Source": "Adaderana", "Timestamp": "September 20, 2018 10:50 am", "Headline": "පොලීසියේ ලෙඩ", "News Content": "නල්ලතන්නිය පොලීසියේ නිලධාරීන් වෙනුවෙන් එම පොලිස් කාර්යාල පරිශ්‍රයේදී බෝ නොවන රෝග පිළිබඳ වෛද්‍ය සායනයක් පසුගියදා පැවත්වා තිබේ. මස්කෙළිය සෞඛ්‍ය වෛද්‍ය කාර්යාලය මඟින් සංවිධානය කර තිබූ මෙම වෛද්‍ය සායනයේදී පොලිස් නිලධාරීන්ගේ සෞඛ්‍ය තත්ත්වය පරීක්ෂා කිරීම සඳහා රුධිර පරීක්ෂාව, රුධිර පීඩන තත්වය, ශරීර ස්කන්ධ දර්ශක පරීක්ෂාවන් සිදුකර වාර්තා ලබාදුන් බවත්, එහිදී හඳුනාගත් රෝග තත්වයන් ඇති නිලධාරීන් රෝහල් වෛද්‍ය සායන වෙත යොමු කර අවශ්‍ය උපදේශන ලබා දුන් බවත් මස්කෙළිය මහජන සෞඛ්‍ය පරීක්ෂක අමිල මිගාර සෝමදාස මහතා පැවසීය. මෙහිදී නල්ලතන්නිය පොලීසියේ රාජකාරි කටයුතුවල නිරතව සිටින නිලධාරීන් 40 කට ආසන්න පිරිසක් පරීක්ෂා කළ බව මහජන සෞඛ්‍ය පරීක්ෂකවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=96389", "Category": null, "Parent URL": null}