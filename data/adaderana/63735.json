{"Source": "Adaderana", "Timestamp": "September 3, 2016 12:20 pm", "Headline": "යහපාලන වැඩපිළිවෙළට බිස්වාල්ගේ ප්‍රසාදය", "News Content": "2016 ඉන්දීය සාගර සමුළුවට සහභාගීවීම සඳහා සිංගප්පූරුවට ගොස් සිටින අග්‍රාමාත්‍ය රනිල් වික්‍රමසිංහ මහතා හා අමෙරිකානු රාජ්‍ය දෙපාර්තමේන්තුවේ දකුණු හා මධ්‍යම ආසියානු කටයුතු භාර සහකාර රාජ්‍ය ලේකම් නීෂා බිස්වාල් මහත්මිය අතර සාකච්ඡාවක් පවත්වා තිබේ.සිංගප්පූරුවේ රිට්ස් කාල්ටන් හෝටලයේ මෙම සාකච්ඡා පැවති අතර එහිදී වර්තමාන දේශපාලන, සමාජීය සහ ආර්ථික ප්‍රවනතා පිළිබඳ සාකච්ඡා වූ බව අග්‍රාමාත්‍ය කාර්යාලය නිවේදනය කළේය.මහනුවර - කොළඹ සහ හම්බන්තොට ආර්ථික කලාපයේ සංවර්ධන සැලසුම් හා නැගෙනහිර පළාතේ ත්‍රිකුණාමලය ආශ්‍රිත සංවර්ධන කාර්යයන් පිළිබඳව ද මෙහිදී කරුණු සාකච්ඡා කර තිබේ.එමෙන්ම යුද්ධයෙන් බරපතළ පීඩාවට ලක් වූ උතුරු පළාතේ ජන ජීවිතය යළි සමාන්‍ය තත්ත්වයට පත් කරලීම සඳහා ක්‍රියාත්මක කළ යුතු දීර්ඝ කාලීන හා තිරසාර සංවර්ධන වැඩපිළිවෙළ සම්බන්ධයෙන් ද මෙහිදී අග්‍රාමාත්‍යවරයා සහ සහකාර රාජ්‍ය ලේකම්වරිය අතර සාකච්ඡා වී ඇති බව සඳහන්ය.මේ අතර ශ්‍රී ලංකාවේ සම්මුතිවාදී රජය ගෙන යනු ලබන යහපාලන වැඩපිළිවෙළ පිළිබඳව ද බිස්වාල් මහත්මිය සිය ප්‍රසාදය පළ කර තිබේ.එමෙන්ම ශ්‍රී ලාංකීය ජනතාවගේ යහපත සහ අභිවෘද්ධිය වෙනුවෙන් සහය ලබාදීමට සූදානමින් පසුවන බව ද නීෂා බිස්වාල් මහත්මිය මෙහිදී අවධාරණය කර ඇති බව අග්‍රාමාත්‍ය කාර්යාලය නිවේදනය කළේය.", "URL": "https://sinhala.adaderana.lk/news.php?nid=63735", "Category": null, "Parent URL": null}