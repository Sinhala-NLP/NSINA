{"Source": "Adaderana", "Timestamp": "May 13, 2014 10:06 pm", "Headline": "ඇපදෙන්න මැලිවෙන්න එපා - අගවිනිසුරු සෙසු විනිසුරන්ගෙන් ඉල්ලයි", "News Content": "සැකකරුවන් අධිකරණයට ඉදිරිපත් කිරීමේදී ඔවුන්ට ඇප ලබාදීමට කිසිදු මැලිකමක් නොදක්වන ලෙස අගවිනිසුරු මොහාන් පීරිස් මහතා විනිසුරුවරුන්ගෙන් ඉල්ලා සිටියි. අධිකරණය ඉදිරියට එන පාර්ශවයන් කෙරෙහි සංවේදිභාවයෙන් යුතුව කටයුතු කළ යුතුව ඇති බව අගවිනිසුරුවරයා කියා සිටියේ අද(13) කුලියාපිටිය මහාධිකරණ සංකීර්ණය විවෘත කිරීමේ අවස්ථාවට එක්වෙමිනි. පැරණි රෝම ලන්දේසි නීතිය හෝ ඉංග්‍රීසි නීතිය අද එකී රටවලවත් ඒ අයුරින් ක්‍රියාත්මක නොවන බවත්, ඒවා නවීන ලෝකයට අනුව ප්‍රතිසංස්කරණය වී ඇති බවත් හෙතෙම සඳහන් කළේය. එබැවින් මෙය ලන්ඩන්,සැන්ප්‍රැන්සිස්කෝ,ජිනීවා හෝ නවීන පෘතුගාලය හෝ නොවන වග වටහාගෙන කටයුතු කළ යුතුව ඇති බව පීරිස් මහතා පෙන්වා දුන්නේය. අධිකරණයට ඉදිරිපත් වන නඩු 10 න් 8 ක් හෝ අවම වශයෙන් 9 ක්ම පාහේ පොලිස් ඇප මත මුදාහැරිය හැකි නඩු බවත්, ඒ නිසාම සැකකරුවන් නිරපරාදේ අධිකරණයට ඉදිරිපත් නොකොට පොලිස් ඇප මත මුදාහැරීමට හැකි සෑම විටෙකම සලකා බැලිය යුතු බව අගවිනිසුරුවරයා පොලිස් නිලධාරීන්ට උපදෙස් ලබාදෙමින් කියා සිටියේය. සතියේ දිනවල අත්අඩංගුවට ගන්නා ඇතැම් සැකකරුවන් සිකුරාදා දිනයේ අවසාන මොහොතේ අධිකරණයට ඉදිරිපත් කිරීමට නොසිටින ලෙසත්, එවැනි අවස්ථාවල යම් හෙයකින් විනිසුරුවරයා හමුවිය නොහැකි වුවහොත් ජනයා තවත් අපහසුතාවට පත්වන බවද පීරිස් මහතා සඳහන් කළේය. එසේම මේවන විට රක්ෂිත බන්ධනාගාර ගතව සිටින විසි දෙදහස් හයසිය ගණනක සැකකරුවන්ගෙන් 65%ට පමණ තාමත් නඩුවිභාග කටයුතු ආරම්භ කර හෝ නොමැති තත්ත්වයක් දක්නට ලැබෙන බව ඔහු පැවසුවේය. මොවුන් නඩත්තු කිරීම සඳහා දිනකට රුපියල් හත්සිය ගණනක මුදලක් රජයට වැයවන බවද අගවිනිසුරුවරයා සිහිපත් කළේය. එසේම සැකකරුවන් මෙලෙස රක්ෂිත බන්ධනාගාරගතව සිටියදී ඔවුන්ගේ පවුලේ ආර්ථිකය කඩාවැටෙන බවත්, සේවා ස්ථානයේ ආර්ථිකය කඩා වැටෙන බවත් පෙන්වා දුන් පීරිස් මහතා අවසානයේ ඒ සියල්ල සාමූහික වශයෙන් රටේ ආර්ථිකය සමග බද්ධවී ඇති බැවින් ඒ පිළිබඳව අවධානය යොමුකළ යුතුව ඇති බව ඔහු කියා සිටියේය.", "URL": "https://sinhala.adaderana.lk/news.php?nid=43187", "Category": null, "Parent URL": null}