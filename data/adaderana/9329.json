{"Source": "Adaderana", "Timestamp": "July 2, 2010 07:55 am", "Headline": "කමිටුවට සහය දෙන්නැයි යුරෝපා සංගමය ඉල්ලයි", "News Content": "ශ්‍රී ලංකාවේ සිවිල් යුද්ධය පැවති කාල සීමාව තුළ මානව හිමිකම් කඩවී ඇද්ද යන කරුණ පිළිබඳව විමර්ෂණය කිරීම සඳහා එක්සත් ජාතීන්ගේ සංගමය විසින් පත්කරන ලද විද්වත් කමිටුවට පූර්ණ සහය පළ කරන ලෙස යුරෝපා සංගමය ශ්‍රී ලංකා රජයෙන් ඉල්ලා තිබේ. කමිටුව සඳහා පූර්ණ සහයෝගය ලබාදීම තුළින් ශ්‍රී ලංකාවේ සමස්ත ජන කොටස් අතර ශක්තිමත් දේශපාලන විසඳුමක් ගොඩනැගීම සඳහා ඉවහල් වනු ඇති බව යුරෝපා සංගමයේ විදේශ කටයුතු පිළිබඳ ප්‍රධානී කැතරින් ඇෂ්ටන් සඳහන් කර ඇත. පසුගිය සතියේ එක්සත් ජාතීන්ගේ සංවිධානයේ මහ ලේකම්වරයා විසින් ඉන්දුනීසියාවේ මර්සුකි දරුස්මන්ගේ සභාපතිත්වය යටතේ එම විශේෂ විද්වත් කමිටුව පත්කරනු ලැබීය. එහි සෙසු සාමාජිකයින් ලෙස දකුණු අප්‍රිකාවේ ජස්මින් සූකා සහ අමෙරිකානුවේ ස්ටීවන් රැට්නර් නම්කර තිබුණි. මාස 4 ක කාලයක් සඳහා මොවුන් පත් කර ඇති බව ද සඳහන් විය. නමුත් ශ්‍රී ලංකා රජය මෙම කමිටුව ප්‍රතික්ෂේප කළ අතර එම කමිටුවේ සාමාජිකයන්ට ශ්‍රී ලංකාවට පැමිණීමට අවසර නොදෙන බව ද ප්‍රකාශ කළේය.", "URL": "https://sinhala.adaderana.lk/news.php?nid=9329", "Category": null, "Parent URL": null}