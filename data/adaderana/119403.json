{"Source": "Adaderana", "Timestamp": "September 18, 2019 02:37 pm", "Headline": "සැප්තැම්බර් 27 වෙනිදා පාන්දර 5ට සීගිරිය විවෘතයි", "News Content": "ලෝක සංචාරක දිනය නිමිති කොට ගෙන මේ මස 27 වන දින සීගිරිය නැරඹීම සඳහා අළුයම පහට සංචාරකයන්ට විවෘත කිරීමට මධ්‍යම සංස්කෘතික අරමුදල තීරණය කොට තිබේ. බොහෝ සංචාරකයන් අළුයම් කාලයේ පිඳුරංගලගලට නැඟ ඉර පායන දසුන නරඹන බවත් ඊට සමගාමීව සීගිරි පව්ව මත හිඳ ඉර පායන දසුන් නැරඹීම සඳහා සංචාරකයන්ට මෙදින අවස්තාව ලබා දීම මෙහි අරමුණ බවත් මධ්‍යම සංස්කෘතික අරමුදල සීගිරියේ ව්‍යාපෘති කළමනාකරු මේජර් අනුර නිශාන්ත මහතා පැවසීය. සාමාන්‍ය පරිදි සීගිරිය නැරඹීම සඳහා ප්‍රවේශ පත්‍ර නිකුත් කරනු ලබන්නේ උදෑසන හතේ සිට පස්වරු 5.00 දක්වා කාලසීමාව තුළදීය. ලෝක සංචාරක දිනය දා දෙස් විදෙස් සංචාරකයන්ට අළුයම 5 සිට සීගිරි පව්ව මතට නැඟීම සඳහා ප්‍රවේශ පත්‍ර නිකුත් කිරීම සිදු කරන බවද හෙතෙම සඳහන් කළේය. ලෝක සංචාරක දිනය සැමරීම සඳහා සීගිරිය අවට සුද්ධ පවිත්‍ර කිරීමේ ශ්‍රමදානයක් ද මෙදිනට සංවිධානය කොට තිබේ. ඊට අමතරව ‍දිළිඳු පවුලකට නිවාසයක් ඉදි කොට එය පරිත්‍යාග කිරීම ද සීගිරිය පොලීසිය, මධ්‍යම සංස්කෘතික අරමුදල සහ රාජ්‍ය ආයතන කීපයක් එක්ව සිදු කිරීමට නියමිත බවද ඒ මහතා සඳහන් කළේය.", "URL": "https://sinhala.adaderana.lk/news.php?nid=119403", "Category": null, "Parent URL": null}