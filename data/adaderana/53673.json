{"Source": "Adaderana", "Timestamp": "September 5, 2015 02:56 pm", "Headline": "දුෂ්කර ප්‍රදේශවල සෞඛ්‍ය සේවාව ශක්තිමත් කිරීම ජාතික අවශ්‍යතාවක් ", "News Content": "වෛද්‍ය ක්ෂේත්‍රයේ නියැලෙන්නන්ගේ දැනුවත්වීම සමස්ත මානව සමාජයේ ප්‍රගමනය සඳහා වූ විශිෂ්ට අත්වැලක් බව ජනාධිපති මෛත්‍රිපාල සිරිසේන මහතා පවසයි.අද පෙරවරුවේ කොළඹ ජාතික රෝහලේ පැවැති නිර්වින්දන වෛද්‍යවරුන්ගේ වාර්ෂික සම්මේලනය අමතමින් ජනාධිපතිවරයා මේ බව පැවසීය.ශ්‍රී ලංකාව කුඩා රටක් වුවද නිදහස් සෞඛ්‍ය සේවාවක් පවතින බැවින් සම්පත් නිසිලෙස කළමනාකරණය කර ගනිමින් නාගරික මෙන්ම දුෂ්කර ප්‍රදේශවලට ද සෞඛ්‍ය සේවාව ශක්තිමත් කිරීම ජාතික අවශ්‍යතාවක් බව ජනාධිපතිවරයා එහිදී පවසා ඇත.මිනිසුන්ට පාලනය කළ නොහැකි ස්වභාවික උපද්‍රව තුළින් මහජනයාගේ ජිවිත සුරක්ෂිත කිරීමට සෞඛ්‍ය සේවාවට ඇති වගකීම ඉතා ඉහළ බැවින් ඒ සඳහා පෙර සිට සූදානමක් ඇති කර ගැනීම ඉතා වැදගත් බව ජනාධිපතිවරයා අවධාරණය කර ඇත.එමෙන්ම මෙරට නිදහස් සෞඛ්‍ය සේවාව තවදුරටත් ශක්තිමත් කිරීමට අවශ්‍ය මානව හා භෞතික සම්පත් නොඅඩුව ලබාදිමට කටයුතු කරන බව ද ජනාධිපතිවරයා එහිදී ප්‍රකාශ කළ බව ජනාධිපති මාධ්‍ය අංශය සඳහන් කළේය.තමන් සෞඛ්‍ය අමාත්‍යවරයා ලෙස කටයුතු කළ සමයේ සෞඛ්‍ය ක්ෂේත්‍රයේ පවතින ගැටළු පිළිබඳ ලබාගත් අවබෝධය නිසා මේ පිළිබඳ වැඩි අවධානයක් යොමු කිරිමට හැකි වනු ඇති බව ජනාධිපතිවරයා එහිදී වැඩිදුරටත් පවසා ඇත.", "URL": "https://sinhala.adaderana.lk/news.php?nid=53673", "Category": null, "Parent URL": null}