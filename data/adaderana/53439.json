{"Source": "Adaderana", "Timestamp": "August 25, 2015 09:18 am", "Headline": " බිස්වාල් දිවයිනට පැමිණෙයි ", "News Content": "අමෙරිකා එක්සත් ජනපද රාජ්‍ය දෙපාර්තමේන්තුවේ දකුණු හා මධ්‍යම ආසියානු කටයුතු පිළිබඳ සහකාර රාජ්‍ය ලේකම් නිශා බිස්වාල් මහත්මිය දිවයිනට පැමිණ තිබේ.අද අලුයම 3.25ට පමණ ඇය දිවයිනට පැමිණි බව අද දෙරණ ගුවන්තොටුපල වාර්තාකරු සඳහන් කළේය.බිස්වාල් මහත්මිය විදේශ කටයුතු අමාත්‍යාංශයේ දී විෂයභාර අමාත්‍ය මංගල සමරවීර මහතා සමග අද පෙරවරුවේ ද්වීපාර්ශවික සාකච්ඡා පැවැත්වීමට නියමිතය.අමෙරිකානු සහකාර රාජ්‍ය ලේකම් නිශා බිස්වාල් මහත්මිය සමඟ ඉහළ පෙලේ අමෙරිකානු නිලධාරීන් පිරිසක් ද දිවයිනට පැමිණ තිබේ.අමෙරිකානු සහකාර රාජ්‍ය ලේකම්වරිය ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා සමඟ සාකච්ඡා කිරීමට නියමිතය.පසුගිය මැයි මාසයේ මෙරට සංචාරයක නිරත වු අමෙරිකානු රාජ්‍ය ලේකම් ජෝන් කෙරී මහතාගේ සංචාරයේ ඉදිරි පියවරක් ලෙස නීශා බිස්වාල් මහත්මියගේ මෙම සංචාරය සිදුකෙරෙන අතර ඇය දිවයිනට පැමිණෙන තෙවන අවස්ථාව මෙය වෙයි.මේ අතර එක්සත් ජාතීන්ගේ සංවිධානයේ මානව හිමිකම් කවුන්ලය මගින් ශ්‍රී ලංකාව සම්බන්ධයෙන් සිදුකළ විමර්ශන වාර්තාව ලබන මාසයේ පැවැත්වෙන මානව හිමිකම් කවුන්සිල 29 සැසිවාරයේ දී ඉදිරිපත් කිරීමට නියමිතව ඇත.අදාළ වාර්තාවේ පිටපතක් මේ සතිය තුළ ශ්‍රී ලංකා රජයට ලැබීමට නියමිත බව විදෙස් වාර්තා සඳහන් කර තිබුණි.මෛත්‍රීපාල සිරිසේන මහතා ජනාධිපති ධුරයට පත්වීමෙන් පසු සිදුකරන ලද ඉල්ලීමකට අනුව එම වාර්තාව නිකුත් කිරීම මාස 6කින් පමණ ප්‍රමාද කර තිබේ.මේ අතර ඉන්දීය මාධ්‍ය වාර්තා කරන පරිදි ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයට ඉදිරිපත් කිරීමට නියමිත යුද අපරාධ චෝදනා වාර්තාව මේ සතියේදී ජනාධිපති මෛත්‍රිපාල සිරිසේන මහතා වෙත බාරදීමට නියමිතය.මෙම වාතාවරණය යටතේ ඒ ගැන සාකච්ඡා කිරීමට අමෙරිකානු සහකාර රාජ්‍ය ලේකම් නිෂා බිස්වාල් පැමිණෙන නිසා අධිකරණ, විදේශ හා නැවත පදිංචි කිරීම් අමාත්‍යංශ සඳහා කඩිනමින් ඇමතිවරුන් පත් කිරීමට තීරණය කර ඇති බව එම වාර්තා පවසයි.මේ අතර යුද හමුදාව විසින් උතුරේ අත්පත් කරගෙන තිබූ අක්කර 2000ක් පමණ මේවන විට එම ජනතාවට යළි පවරාදීම ඇතුළුව සංහිඳියාව වෙනුවෙන් නව රජය ගෙන ඇති ක්‍රියාමාර්ග ගැන බිෂ්වාල් දැනුවත් කිරීමට රජය කටයුතු කරනු ඇත.", "URL": "https://sinhala.adaderana.lk/news.php?nid=53439", "Category": null, "Parent URL": null}