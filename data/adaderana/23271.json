{"Source": "Adaderana", "Timestamp": "April 4, 2012 08:12 am", "Headline": " ජීවන වියදම යනු ආහාරපාන පමණක් නෙවෙයි", "News Content": "ජීවන වියදම යනු ආහාරපානවලට පමණක් සිදුකරන වියදම නොවන බව බන්දුල ගුණවර්ධන අමාත්‍යවරයා පවසයි. ආහාර පාන සඳහා සාමාන්‍ය පුරවැසියෙකුට නොමැරී ජීවත් වීමට රුපියල් 2500ක මුදලක් ප්‍රමාණවත් බව පමණක් තමා ප්‍රකාශ කළ බව හෙතෙම සඳහන් කළේය. රුපියල් 2500කින් පුද්ගලයෙකුට නොමැරී ජීවත් වීමට හැකි බව බවට සිදු කළ ප්‍රකාශය පාදක කරගනිමින් ඊයේ රාත්‍රී දෙරණ වාදපිටිය විශේෂ වැඩසටහනේ දී බන්දුල ගුණවර්ධන අමාත්‍යවරයා මේ බව ප්‍රකාශ කළේය. එහි දී සතොස සම්බන්ධයෙන් ද බන්දුල ගුණවර්ධන ඇමතිවරයාගේ සහ රවී කරුණානායක මන්ත්‍රීවරයාගේ අවධානය යොමුවිය. එහෙත් තමා සිදුකළ සමීක්ෂණයට අනුව රුපියල් 2500 බැගින් 3 දෙනෙකුගෙන් යුත් පවුලකට ජීවත්වීමට නොහැකි බවට සනාත වූ බව විවාදයට සහභාගී වූ රවී කරුණානායක මන්ත්‍රීවරයා පෙන්වාදුන්නේය. කෙසේ වෙතත් තමා සිදු කළ ප්‍රකාශ විවිධ පුද්ගලයින් තමන්ට අභිමත ආකාරයට අර්ථකථනය කරගෙන ඇති බවද බන්දුල ගුණවර්ධන අමාත්‍යවරයා මෙහිදී පැවසුවේය. ජනතාවට ආහාර පාන සඳහා සීමා පැනවීම අසාධාරණ බව රවී කරුණානායක මන්ත්‍රීවරයා කියා සිටියේය. කුමන ගැටලු පැවතිය ද ආහාර සම්බන්ධයෙන් කිසිවෙකුට ගැටලුවක් නොමැති බව බන්දුල ගුණවර්ධන අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23271", "Category": null, "Parent URL": null}