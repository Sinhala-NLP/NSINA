{"Source": "Adaderana", "Timestamp": "August 17, 2015 06:47 am", "Headline": " ඡනතා තීන්දුව අදයි ", "News Content": "පාර්ලිමේන්තු මහ මැතිවරණයේ ඡන්ද විමසීම මේ වන විට ආරම්භ වී තිබේ.ඒ අනුව අද පෙරවරු 7.00 සිට පස්වරු 4.00 දක්වා කාලය තුළ ඡන්ද විමසීම පැවැත්වෙන අතර උදෑසනම ඡන්ද පොළට ගොස් ඡන්දය භාවිතා කරන ලෙස ඡන්ද දායකයින්ගෙන් මැතිවරණ කොමසාරිස් මහින්ද දේශප්‍රිය මහතා ඉල්ලීමක් කරයි.මෙවර ඡන්ද දායකයන් එක් කෝටි පනස් ලක්‍ෂ හතලිස් හතර දහස් හාරසිය අනූ දෙනෙකු ඡන්දය ප‍්‍රකාශ කිරීමට සුදුසුකම් ලබා තිබේ.ඡන්ද මධ්‍යස්ථාන ගණන (12, 314) දොලොස් දහස් තුන්සිය දාහතරකි. මෙවර ඡන්දය ගණන් කිරීමේ කටයුතු මධ්‍යස්ථාන 1600කදී සිදුකිරීමට නියමිතය.මන්ත්‍රීවරුන් 194 දෙනෙකු තෝරා ගැනීම සඳහා මෙවර මැතිවරණයට අපේක්ෂකයින් 6151 දෙනෙකු ඉදිරිපත් වී සිටින අතර කාන්තාවන් 556 දෙනෙකු ඒ අතර වන බව වාර්තාවෙයි.මේ අතර මෙවර මහ මැතිවරණයේ ආරක්ෂාව සඳහා විශේෂ වැඩපිළිවෙළක් ක්‍රියාත්මක කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කර සිටියේය.", "URL": "https://sinhala.adaderana.lk/news.php?nid=53279", "Category": null, "Parent URL": null}