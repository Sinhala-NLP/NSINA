{"Source": "Adaderana", "Timestamp": "August 5, 2013 07:29 am", "Headline": " මැ.කො අතිරේක ලේකම්වරුන් කැඳවයි - මනාප අංක දෙන්නේ අදයි", "News Content": "අමාත්‍යංශවල අතිරේක ලේකම්වරුන් සමඟ විශේෂ සාකච්ඡාවක් පැවැත්වීමට මැතිවරණ කොමසාරිස්වරයා තීරණය කර තිබේ. මැතිවරණ මහ ලේකම් කාර්යාලය කියා සිටියේ හෙට දිනයේ අදාළ සාකච්ඡාව සඳහා සියලුම අමාත්‍යංශවල අතිරේක ලේකම්වරුන් කැඳවා ඇති බවයි. ඉදිරියේදී පැවැත්වීමට නියමිත උතුරු, මධ්‍යම සහ වයඹ පළාත් සභා මැතිවරණය සම්බන්ධයෙන් සාකච්ඡා කිරීම මෙහි අරමුණ බව මැතිවරණ මහලේකම් කාර්යාලය සඳහන් කරයි. මැතිවරණ කටයුතු සඳහා රාජ්‍ය සම්පත් අනිසි ලෙස භාවිත වීම වළක්වාලීම සඳහා අමාත්‍යංශ බලධාරීන් දැනුවත් කිරීම මෙහිදී සිදු කිරීමට නියමිතය. මේ අතර උතුරු මධ්‍යම සහ වයඹ පළාත් සභා මැතිවරණ වලට අදාළ අපේක්ෂකයින්ගේ මනාප අංක නිකුත් කිරීම අද දිනයේ සිදුකරන බව මැතිවරණ මහලේකම් කාර්යාලය පවසයි. දිස්ත්‍රීක් ලේකම් කාර්යාල හරහා අද පස්වරුවේ සිට මනාප අංක නිකුත් කිරීමේ කටයුතු ආරම්භ කරන බව මැතිවරණ මහලේකම් කාර්යාලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36381", "Category": null, "Parent URL": null}