{"Source": "Adaderana", "Timestamp": "December 4, 2012 08:14 am", "Headline": "පාර්ලිමේන්තු තේරීම් කාරක සභාව අද යළි රැස්වෙයි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් කර ඇති දෝෂාභියෝගය පිළිබඳ විමර්ශනය කිරීම සඳහා පත්කර ඇති පාර්ලිමේන්තු තේරීම් කාරක සභාව අද (04) යළි රැස්වීමට නියමිතයි. තේරීම් කාරක සභාව පෙරවරු 10.00 ට සභාපති අමාත්‍ය අනුර ප්‍රියදර්ශන යාපා මහතාගේ ප්‍රධානත්වයෙන් රැස්වීමට නියමිත අතර අගවිනිසුරුවරිය දෙවන වරට අද දිනයේ තේරීම් කාරක සභාව හමුවේ පෙනී සිටිනු ඇති. අගවිනිසුරු ආචාර්ය ශිරාණි බණ්ඩාරනායක මහත්මිය පසුගිය 23 වන දින පළමු වරට දෝෂාභියෝග තේරීම් කාරක සභාව හමුවේ පෙනී සිටියාය. අදාළ දෝෂාභියෝගය සම්බන්ධයෙන් සිදුකරන පරීක්ෂණවලින් අනතුරුව මසක් ඇතුළත වාර්තාව පාර්ලිමේන්තුවට ඉදිරිපත් කළ යුතු බව නියෝජ්‍ය කතානායක චන්දිම වීරක්කොඩි මහතා සඳහන් කළේය. මේ අතර අධිකරණය හා ව්‍යවස්ථාදායකය අතර පවත්නා වත්මන් තත්ත්වය පිළිබඳව පැහැදිලි කිරීමේ විශේෂ සාකච්ඡාවක් ඊයේ පස්වරුවේ අගවිනිසුරු ආචාර්ය ශිරාණි බණ්ඩාරනායක මහත්මියගේ ප්‍රධානත්වයෙන් ශ්‍රේෂ්ඨාධිකරණයේ දී පැවැත්විණි. මෙයට දිසා විනිසුරුවරුන්, මහේස්ත්‍රාත්වරුන්, මහාධිකරණ විනිසුරුවරුන් සහ කම්කරු විනිශ්චය සභා විනිසුරුවරුන් 200 ට අධික පිරිසක් සහභාගී වී සිටියහ. මෙහිදී තමාට එල්ල වී ඇති දෝෂාභියෝග චෝදනා සම්බන්ධයෙන් අගවිනිසුරුවරිය විනිසුරුවරුන් දැනුවත් කර ඇති බව වාර්තා වේ. විශේෂයෙන්ම එහිදී මාධ්‍යවල හැසිරීම පිළිබඳව ද දීර්ඝ වශයෙන් සාකච්ඡා වී තිබේ. මෙම සාකච්ඡාවෙන් අනතුරුව අදාළ විනිසුරුවරුන් විසින් ඒකාබද්ධ නිවේදනයක් ද නිකුත් කරනු ලැබීය.", "URL": "https://sinhala.adaderana.lk/news.php?nid=29694", "Category": null, "Parent URL": null}