{"Source": "Adaderana", "Timestamp": "August 5, 2017 11:37 am", "Headline": " රුහුණේ  තවත් ඇතෙකු අවසන් ගමනේ", "News Content": "උඩවලව ජාතික උද්‍යානයේ සිටි ගොමගල ඇතා හෙවත් හම්බෙගමුවේ ඇතා දැඩි රෝගාතුර තත්වයේ සිටියදී වනජීවී පශු වෛද්‍යවරුන් ප්‍රතිකාර කරන අතරතුර ඊයේ (04) සවස මියගොස් තිබේ .උඩවලව ජාතික වනෝද්‍යාන මායිමේ හම්බෙගමුව ප්‍රදේශයට මායිම්ව පිහිටා තිබෙන රතඹලා වැව ඉස්මත්තේදී රෝගාතුරව අසාධ්‍ය තත්වයේ සිටියදී ඊයේ( 03) දා උඩවලව ඇත් අතුරු සෙවනේ පශු වෛද්‍ය විජිත පෙරේරා මහතාගේ ප්‍රධානත්වයෙන් ඇතාට ප්‍රතිකාර කිරීම ආරම්භ කරන ලදී .ප්‍රතිකාර කරන විටත් ඇතා අසාධ්‍ය අත්වයේ පසු වූ බව පශු වෛද්‍ය විජිත පෙරේරා මහතා සඳහන් කළේය. එමෙන්ම ඇතාගේ ශරීරයේ ස්ථාන කීපයක වෙඩි සලකුණු පහකට අධික ප්‍රමාණයක් ,හා කැපුම් තුවාල තිබු බවත්, එම තුවාල දැඩි ආසාදන මට්ටමේ තිබු බවත්, එම නිසා ඇතාගේ ජීවිතය දැඩි අවධානමක තිබු බව පශු වෛද්‍ය විජිත පෙරේරා මහතා සඳහන් කළේය.උඩවලව ජාතික උද්‍යානයේ හා හම්බෙගමුව අවට කැළෑ ප්‍රදේශයන් තුළ ජීවත් වූ මෙම ඇතා මිය යන විට වයස අවුරුදු 40 ක් පමණ වූ බව වනජීවී නිලධාරින් පවසයි .2016.08.11 දින උඩවලව ජාතික වනෝද්‍යානයේ සීනුක්කු ගල ප්‍රදේශයේ දී දුර්වල තත්ත්වයේ පසු වූ මෙම ඇතාට ලුණුගම්වෙහෙර වනජීවී කාර්යාලයේ පශු වෛද්‍ය ආනන්ද ධර්මකීරිති මහතා ප්‍රතිකාර කළේ එදින පැවතී පශු වෛද්‍යවරුන්ගේ වැඩ වර්ජනය ද පසෙක ලාය.එදින ඇතාගේ පසු පාදයක් ඉදිමී තිබෙනු දක්නට ලැබුණු නිසා ඇතාට ප්‍රතිජීවක එන්නතක් ලබා දීමට වනජීවී නිලධාරීහු කටයුතු කරන ලදී. එදින ද ඇතාගේ ශරීරය මතුපිට වෙඩි සලකුණු කීපයක් දක්නට ලැබුණු බවත් වලිගයට හානි සිදු වී ඇති බවත් පශු වෛද්‍ය ආනන්ද ධර්මකීර්ති මහතා පැවසුවේ ය.රුහුණු ගැටවු නැමැති ඇත් විශේෂයට අයත් ඇතුන් දෙදෙනකු කෙටි කාලයක් තුළ අහිමි වී තිබේ. මීට පෙර යාල තිලක් හා මෙම ගොමගල ඇතා රුහුණේ දක්නට ලැබුණු විශාල දළ ඇතුන් බව වනජීවී නිලධාරීන් පෙන්වා දෙයි.2011 වසරේ ශ්‍රී ලංකා වනජීවී දෙපාර්තමේන්තුව මඟින් සිදු කරන ලද සංගණනයට අනුව මෙරට සමස්ත ඇත් ගහණය 120 ක් පමණ වේ. ඒ අතර රුහුණු ගැටවු නැමති ඇත් විශේෂයට අයිති ඇතුන් දක්නට ඇත්තේ 12 ක් පමණ බව පරිසරවේදීන් පෙන්වා දෙයි .", "URL": "https://sinhala.adaderana.lk/news.php?nid=75987", "Category": null, "Parent URL": null}