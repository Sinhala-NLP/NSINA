{"Source": "Adaderana", "Timestamp": "July 6, 2019 03:54 pm", "Headline": "ගම්මිරිස් ගොවීන්ගේ මැසිවිල්ල", "News Content": "බදුල්ල දිස්ත්‍රික්කයේ ගම්මිරිස් වගාවේ නියුතු ගොවි ජනතාව මේ දිනවල වගා අස්වනු නෙලීම ආරම්භ කර ඇතත් ගම්මිරිස් සඳහා ස්ථාවර මිලක් නොමැතිවීම හේතුවෙන් ගොවීන් දැඩි අසීරුතාවයකට පත්ව තිබේ. දැනට වසර තුනක පමණ කාලයක සිට ගම්මිරිස් මිල ඉතාම පහල මට්ටමකට පවතින නිසාවෙන් තමන් විසින් නෙලන ලද ගම්මිරිස් අස්වනු තම නිවෙස්වලම තබා ගැනීමට සිදුව ඇති බව ගොවීන් පෙන්වා දෙයි. එමෙන්ම මෙම වසරේදීද මේ වන විට ගම්මිරිස් අස්වනු නෙලීම ආරම්භ කර ඇතත් ගම්මිරිස් සඳහා නිසි මිලක් නොමැති හේතුවෙන් තම දරු පවුල් පවා රැක ගැනීමට තත්ත්වයක් මතුව ඇති බව ගොවීන් පවසයි. බදුල්ල දිස්ත්‍රික්කයේ හාලිඇල, පස්සර, ඇල්ල්, වැලිමඩ, ඌවපරණගම සහ නක්දකැටිය යන ප්‍රාදේශිය ලේකම් කොට්ඨාශවල පවුල් විසි දහසක් පමණ මෙම ගම්මිරිස් වගාවේ නිරතව සිටින බව අප වාර්තාකරු පවසයි. පසුගිය වසර කිහිපය තුළ ගම්මිරිස් සඳහා ඉතාමත් ‍හොඳ ඉල්ලුමක් හා මිලක් පැවති නිසාවෙන් බදුල්ල දිස්ත්‍රික්කයේ ජනතාව ගම්මිරිස් වගාව සඳහා යොමු වූ අතර වසර තුනක පමණ කාලයක සිට ගම්මිරිස් සඳහා නිසි මිලක් නොමැතිවීම හේතුවෙන් ගොවීන් මෙම තත්ත්වයට පත්වී ඇත. මේ හේතුවෙන් ගම්මිරිස් ගොවීන් විසින් අදාළ බලධාරීන්ගෙන් ඉල්ලා සිටින්නේ ගම්මිරිස් සඳහා නිසි මිලක් ලබා දෙන ලෙසයි.", "URL": "https://sinhala.adaderana.lk/news.php?nid=113514", "Category": null, "Parent URL": null}