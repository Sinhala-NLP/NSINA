{"Source": "Adaderana", "Timestamp": "January 10, 2019 05:15 pm", "Headline": "නිවසක් ඉල්ලා දියණිය සමඟ පියෙකු වහලයක් මත උපවාසයක්", "News Content": "සිය පස් හැවිරිදි දියණිය සමඟ පාලින්දනුවර ප්‍රාදේශීය ලේකම් කාර්යාලයේ වහලය මත නැගී උපවාසයක නිරත වු පුද්ගලයෙකු පොලිසිය විසින් අත්අඩංගුවට ගෙන තිබේ. ප්‍රදේශයේ යෝජිත නිවාස ව්‍යාපෘතියකට සිය නම ඇතුළත් නොකළ බවට චෝදනා කරමින් ඔහු මෙලෙස විරෝධතාවයේ නිරත වි ඇත. මෙම පුද්ගලයා සිය දියණිය සමඟ පාලින්දනුවර ප්‍රාදේශීය ලේකම් කාර්යාලයේ දෙමහල් ගොඩනැගිල්ලේ වහලය මත නැගී මෙලෙස උපවාසයක් ආරම්භ කළේ ඊයේ (09) පෙරවරුවේය. පාලින්දනුවර කටුහේන අලුත් නඟරය ප්‍රදේශයේ පදිංචි සුජීව ප්‍රේමලාල් නමැති මෙම පුද්ගලයා පවසන්නේ බදුරලිය පාලින්දනුවර අංක 836 එෆ් ගලහිටිය ග්‍රාමසේවා වසමේ යෝජිත නිවාස ව්‍යාපෘතියක් සඳහා සිය නම ඇතුළත් කර නොමැති බවයි. කළුතර දිස්ත්‍රික් නිවාස සංවර්ධන කාර්‍යාල නිලධාරියෙකු එම ස්ථානයට පැමිණ තමන් නිවාස ලබාදීමේ ප්‍රථම අදියර සඳහා සුදුස්සෙකු ලෙස තෝරාගෙන ඇති බව පැවසුවද උපවාසකරු ඉන් සෑහිමකට පත්වුයේ නැත. අනතුරුව ඔහු සමඟ සිදුකළ සාකච්ඡාවකින් පසුව නිවාස ව්‍යාපෘතියේ දෙවන අදියර සඳහාද උපවාසකරුගේ නම ඇතුළත් කරන ලද බවට නිවාස සංවර්ධන අධිකාරියේ නිලධාරියෙකු සහතික කළ ලිපියක් උපවාසකරුට ලබාදීමට බදුරලිය ප්‍රාදේශීය ලේකම්වරයා කටයුතු කළේය. එයින්ද සෑහීමකට පත්නොවූ උපවාසකරු සිය උපවාසය අත්නොහැරීම හේතුවෙන් ඉතා සූක්ෂම ලෙස උපවාසකරු හා ඔහුගේ දියණිය ගොඩනැඟිල්ලෙන් පහළට ගැනීමට බදුරලිය පොලිස් නිලධාරීන් සමඟ එක්වූ නිවාස සංවර්ධන කාර්යාල නිලධාරීන් කටයුතු කළේය. එම අවස්ථාවේදී කලහකාරි ලෙස හැසිරුණු අදාළ උපවාසකරු බදුරලිය පොලීසිය අත්අඩංගුවට ගත්තේය.", "URL": "https://sinhala.adaderana.lk/news.php?nid=102141", "Category": null, "Parent URL": null}