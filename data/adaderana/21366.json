{"Source": "Adaderana", "Timestamp": "January 14, 2012 08:43 am", "Headline": "සරසවි අරගලවලට හේතුව පාලකයින්ගේ පෞද්ගලික දුර්වලතායි", "News Content": "යෝජිත පෞද්ගලික විශ්ව විද්‍යාල පනත කිසිසේත්ම රටට අවශ්‍ය නොවන බව ජාතික නිදහස් පෙරමුණ පවසයි. අධ්‍යාපනයේ ගුණාත්මක භාවය දියුණු කිරීමට තවත් පනත් අවශ්‍ය නොවන බව එම පක්ෂය සඳහන් කරයි. එය නිසි පරිදි සිදු නොවන්නේ නීති රාමුවේ පවතින ගැටලු ‍හේතුවෙන් නොව පරිපාලනයේ පවතින දුර්වලකම් හේතුවෙන් බව ජාතික නිදහස් පෙරමුණ කියා සිටියි. විශ්ව විද්‍යාලය තුළ පැතිර යන උණුසුම් අරගලකාරී තත්ත්වයට ප්‍රධාන වශයෙන් ‍හේතු වී ඇත්තේ ද ආයතන පාලකයින්ගේ පෞද්ගලික දුර්වලතා බව එම පක්ෂය පෙන්වාදෙයි. මේ අතර පෞද්ගලික විශ්ව විද්‍යාල පනත ලෙසින් පනතක් හඳුන්වා නොදෙන බව උසස් අධ්‍යාපන අමාත්‍යාංශය පවසයි. එය \"ප්‍රමිති ආරක්ෂණ වර ප්‍රදාන හා සුදුසුකම් රාමුව\" ලෙසින් සකස් කර ඇති බව එම අමාත්‍යාංශය සඳහන් කරයි. ජාතික නිදහස් පෙරමුණේ නායක අමාත්‍ය විමල් වීරවංශ මහතා හමුවී අදාළ පනත පිළිබඳව දැනුවත් කිරීමට එස්.බී. දිසානායක අමාත්‍යවරයා සූදානමින් සිටින බව උසස් අධ්‍යාපන අමාත්‍යාංශය කියා සිටියියා. මෙම හමුව හෙට(15) සිදුවීමට නියමිතය. එලෙසම ලබන 16 වැනිදා පාඨලී චම්පික රණවක අමාත්‍යවරයා හමුවී එස්.බී. දිසානායක අමාත්‍යවරයා විසින් අදාළ පනත පිළිබඳ දැනුවත් කිරීමට නියමිත බව ද උසස් අධ්‍යාපන අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=21366", "Category": null, "Parent URL": null}