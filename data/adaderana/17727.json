{"Source": "Adaderana", "Timestamp": "July 29, 2011 03:46 pm", "Headline": "කරූ ජයසූරිය මාර්කට් කරන්න පුළුවන් වෙයි-හරීන්", "News Content": "කණ්ඩායම්ගතව සිටින පාර්ශවයන් එක් ස්ථානයකය ගෙනඒමට එක්සත් ජාතික පක්ෂ නියෝජ්‍ය නායක කරූ ජයසූරිය මහතාට හැකිවනු ඇති බව එම පක්ෂයේ පාර්ලිමේන්තු මන්ත්‍රී හරීන් ප්‍රනාන්දු මහතා පවසයි. රෙදි බැනියම් අඳින, සිංහල බෞද්ධ, යහපත් ප්‍රතිරූපයක් සහිත, ජේ. ආර්. ජයවර්ධන වැනි චරිතයක් නිසා ඔහුගේ නායකත්වය අලෙවි කළ හැකි වනු ඇති බව ද ඔහු පෙන්වාදෙයි. නමුත් වත්මන් නායකත්වය මෙන්ම අනාගත නායකත්වය යන සංයුතිය සාධාරණ අයුරින් ගොඩනැංවේද යන්න පිළිබඳව පළමුව අවධානය යොමුකළ යුතු බව ද හෙතෙම සඳහන් කරයි. පක්ෂ නායකත්වය බලෙන් ලබාගන්නා බව කරූ ජයසූරිය මහතා කිසිදු අවස්ථාවක ප්‍රකාශ කර නොමැති බවත්, පක්ෂයේ එකඟතාවය මත තීරණයක් ගැනීමට සූදානම් බව පමණක් ප්‍රකාශ කර ඇති බවත් අද(29) කොළඹ පැවති මාධ්‍ය හමුවකදී අදහස් දක්වමින් මන්ත්‍රීවරයා කියා සිටියේය. මේ අවස්ථාව අනුව රනිල් වික්‍රමසිංහ මහතා තුළින් ලබාගත යුතු දේ ලබාගත හැකි එකම චරිතය කරූ ජයසූරිය මහතා බව තමන් විශ්වාස කරන බව ද එහිදී වැඩිදුරටත් අදහස් දැක්වූ ප්‍රනාන්දු මහතා සඳහන් කළේය. එමෙන්ම සමස්ත රටේම මැතිවරණය එකම දිනකදී පැවැත්වුවහොත් රටෙහි පවතින වෙනස හඳුනාගැනීමට ආණ්ඩුවට හැකිවනු ඇති බව ද ඔහු කියා සිටියේය.", "URL": "https://sinhala.adaderana.lk/news.php?nid=17727", "Category": null, "Parent URL": null}