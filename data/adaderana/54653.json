{"Source": "Adaderana", "Timestamp": "October 24, 2015 10:47 pm", "Headline": "  පාළු නිවසෙන් හමුවූ මළ සිරුර ගැන  පශ්චාත් මරණ පරීක්ෂණයක්", "News Content": "පුත්තලම - තිල්අඩිය ප්‍රදේශයේ පාළු නිවසක තිබී හමුවූ කාන්තා මළ සිරුර පශ්චාත් මරණ පරීක්ෂණය සඳහා කුලියාපිටිය මූලික රෝහලේ අධිකරණ වෛද්‍ය නිලධාරීවරයා වෙත යොමු කරන ලෙස පුත්තලම වැඩ බලන මහේස්ත්‍රාත් අශෝක එස්.පී.රණසිංහ මහතා පුත්තලම පොලීසියට නියෝග කර තිබේ.තිල්අඩිය මුස්ලිම් මහා විද්‍යාලය පිටුපස ඇති පාළු නිවසක තිබී අද පෙරවරුවේ මෙම මළ සිරුර හමුවී තිබුණි.මිය ගොස් ඇත්තේ තම බිරිඳ වන ටයිටස් ඩැනියල් ඉන්ද්‍රාණි (අවු:49) බව ඇයගේ ස්වාමි පුරුෂයා වන මුදියන්සේගේ බණ්ඩාර (අවු:70) යන අය විසින් හඳුනාගෙන ඇත.මෙම යුවළ යාචකයින් ලෙස ජීවත් වී ඇති බවත්, ඔවුන් මළ සිරුර හමුවූ පාළු නිවසට යාබද ගරා වැටුණු නිවසක පදිංචිව සිට ඇති බවත් පොලීසිය විසින් අනාවරණය කරගෙන ඇත.මිය ගොස් ඇති කාන්තාවගේ ශරීරයේ බාහිර තුවාල කිසිවක් නොමැති නමුත් ඇයගේ ගුද මාර්ගයෙන් ලේ වහනය වී ඇති බව පොලීසිය කියයි.මිය ගොස් ඇති කාන්තාව දිනපතා මත්පැන් පානය කළ අයෙකු බවත්, ඇය මල බද්ධය රෝගයෙන් පෙළී ඇති බවටද වූ තොරතුරු මූලික මහේස්ත්‍රාත් පරීක්ෂණයේදී අනාවරණය වී ඇත.මෙම කාන්තාවගේ මරණය සම්බන්ධයෙන් මූලික මහේස්ත්‍රාත් පරීක්ෂණය සිදු කළ වැඩ බලන මහේස්ත්‍රාත් අශෝක එස්.පී.රණසිංහ මහතා පශ්චාත් මරණ පරීක්ෂණය පවත්වා ඒ සම්බන්ධයෙන් වූ වාර්තාවක් අධිකරණයට ඉදිරිපත් කරල ලෙස කුලියාපිටිය මූලික රෝහලේ අධිකරණ වෛද්‍ය නිලධාරීවරයාට නියම කළ අතර වැඩි දුර විමර්ශණ කටයුතු සිදු කරන ලෙස පුත්තලම පොලීසියට නියෝග කළේය.පුත්තලම පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54653", "Category": null, "Parent URL": null}