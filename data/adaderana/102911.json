{"Source": "Adaderana", "Timestamp": "January 23, 2019 03:07 pm", "Headline": "රාජ්‍ය ගිණුම් කාරක සභාවේ සභාපති පුටුව යළිත් ලසන්තට", "News Content": "අට වෙනි පාර්ලිමේන්තුවේ තුන්වන සැසි වාරය සඳහා පත් කළ රාජ්‍ය ගිණුම් කාරක සභාවේ සභාපතිත්වයට එක්සත් ජනතා නිදහස් සන්ධාන පාර්ලිමේන්තු මන්ත්‍රී ලසන්ත අලගියවන්න මහතා තේරී පත්ව තිබේ. ඒ පාර්ලිමේන්තුවේ කමිටු කාමර අංක 6 දී රාජ්‍ය ගිණුම් කාරක සභාවේ පළමු රැස්වීම අද පස්වරුවේ පැවතී අවස්ථාවේ දී. අදාළ ගිණුම් කාරක සභාව නියෝජනය කරන සාමාජිකයින් මෙම අවස්ථාවට සහභාගී වූ අතර එහි විශේෂත්වය වන්නේ ලසන්ත අලගියවන්න මන්ත්‍රීවරයට සභාපතිත්වය ලබා දීම සඳහා වන යෝජනාව එක්සත් ජාතික පක්ෂය විසින් ඉදිරිපත් කිරීමයි. එය ගිණුම් කාරක සභාවට ඉදිරිපත් කරනු ලැබුයේ පාර්ලිමේන්තු මන්ත්‍රී රාජ්‍ය අමාත්‍ය නිරෝෂන් පෙරේරා මහතා විසිනි. ඒ සඳහා එක්සත් ජාතික පක්ෂ මන්ත්‍රීවරු පුර්ණ සහය පල කළේය. මිට පෙර අටවෙනි පාර්ලිමේන්තුවේ දෙවන සැසි වාරයේ ද ලසන්ත අලගියවන්න මහතා රාජ්‍ය ගිණුම් කාරක සභාවේ සභාපති ලෙස කටයුතු කරනු ලැබීය.", "URL": "https://sinhala.adaderana.lk/news.php?nid=102911", "Category": null, "Parent URL": null}