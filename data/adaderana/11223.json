{"Source": "Adaderana", "Timestamp": "October 1, 2010 02:02 pm", "Headline": "ජවිපෙට හිරගෙය අලුත් තැනක් නෙමේ ", "News Content": "ජනාධිපතිවරයා විසින්ම පත්කරන ලද යුද අධිකරණය ලබාදුන් තීන්දුව ජනාධිපති විසින්ම අනුමත කළ ප්‍රෝඩාකාරී ක්‍රියාදාමය ප්‍රතික්ෂේප කරන බව ජනතා විමුක්ති පෙරමුණ පවසයි. මේ පිළිබඳව ජනාධිපතිවරයා වෙත ඡන්දය ප්‍රකාශ කළ ජනතාව ඇතුළු සමස්ත ශ්‍රී ලාංකේය ජනතාව කණගාටුවන බව එම පක්ෂයේ නායක සෝමවංශ අමරසිංහ මහතා පවසයි. සරත් ෆොන්සේකා මහතා සිර ගෙට නියම කරමින් ලබාදුන් මෙම සම්මානය පිළිගත හැකිදැයි ඔහු විමසා සිටියි. ආණ්ඩු පක්ෂයට ඡන්දය ලබාදුන් ජනතාව ද මෙම තීන්දුවට විරුද්ධ බව හෙතෙම පෙන්වාදෙයි. එය දේශපාලන තීන්දුවක් බවට අමරසිංහ මහතා චෝදනා කරයි. සෑම අධිකරණයකටම වඩා ජනතා අධිකරණය ප්‍රබල බව ඔහු අවධාරණය කරයි. මීට විරුද්ධව නැගී සිටීම සඳහා එක්වන ලෙස ඒ මහතා ජනතාවගෙන් ඉල්ලා සිටියි. ඇතැමුන් මෙම ප්‍රශ්නයෙන් පැන ගිය නමුත් ප්‍රජාතන්ත්‍රවාදී ජාතික සන්ධානය සහ ඩනතා විමුක්ති පෙරමුණ ඉන් පලා නොයන බව සෝමවංශ අමරසිංහ මහතා අවධාරණය කරයි. ජනතා විමුක්ති පෙරමුණට සිර ගෙදර යනු අලුත් ස්ථානයක් නොවන බව ද සෝමවංශ අමරසිංහ මහතා කියා සිටියේය. හෙට(02) සිට මුළු රට පුරාම උද්ඝෝෂණ ව්‍යාපාරයක් ආරම්භ කරන බව ද හෙතෙම කියා සිටියේය. අද(01) බත්තරමුල්ල, ජනතා විමුක්ති පෙරමුණු මූලස්ථානයේදී පැවති මාධ්‍ය හමුවකදී අදහස් දක්වමින් ඒ මහතා මෙම කරුණු දැක්වීය. එමෙන්ම යුද අධිකරණ තීන්දුවට එරෙහිව හෙට(02) ප්‍රංශයේදී දැවැන්ත උද්ඝෝෂණයක් සංවිධානය කර ඇති බව මෙම මාධ්‍ය හමුවට එක්වූ ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන් කළේය. එමෙන්ම ඔක්තොම්බර් 03 වන දින රෝමයේදී උද්ඝෝෂණ පැවැත්වෙන බව ද ඔහු ප්‍රකාශ කළේය. ඉතා ඉක්මනින් මෙම තීන්දුව නවතන බවට සහතික වන බව ටිල්වින් සිල්වා මහතා කියා සිටියේය. එමෙන්ම ඒ වෙනුවෙන් එක්වන ලෙසට ඔහු සියලුම පක්ෂ වලට ආරාධනා කරනු ලැබීය.", "URL": "https://sinhala.adaderana.lk/news.php?nid=11223", "Category": null, "Parent URL": null}