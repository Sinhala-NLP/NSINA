{"Source": "Adaderana", "Timestamp": "November 23, 2011 03:02 pm", "Headline": "කොරියාවේ රැකියාවේ නිරතවූවන්ට විශ්‍රාම වැටුප් දෙන්න අවබෝධතා ගිවිසුමක්", "News Content": "කොරියාවේ ජාතික විශ්‍රාම වැටුප් ක්‍රමයට දායක වූ ශ්‍රී ලාංකික ශ්‍රමිකයින් වෙනුවෙන් විශ්‍රාම වැටුප් ලබාගැනීම සඳහා වන අවබෝධතා ගිවිසුමකට විදේශ රැකියා ප්‍රවර්ධන හා සුභසාධන අමාත්‍යාංශය අත්සන් තබා තිබේ. මේ යටතේ එරට රැකියාවල නිරතව සිටින ශ්‍රී ලාංකිකයින් 20,000කට පමණ සෙත සැලසෙන බව එම අමාත්‍යාංශය පවසයි. කොරියානු රැකියාවල නිරත එහෙත් මෙතෙක් විශ්‍රාම වැටුප් සඳහා ඉල්ලුම් නොකළ ශ්‍රමිකයින්ට ප්‍රතිලාභ කඩිනමින් හිමිකරදීම මෙම වැඩපිළිවෙළේ එක් අරමුණක් බව විදේශ සේවා නියුක්ති කාර්යාංශය සඳහන් කරයි. කොරියානු ජාතික විශ්‍රාම වැටුප් සේවයේ තොරතුරුවලට අනුව එවැනි ශ්‍රී ලාංකිකයින් 14,000 ක් පමණ සිටින බව සඳහන්වේ. ඔවුන් සඳහා අමෙරිකානු ඩොලර් මිලියන 36 ක විශ්‍රාම වැටුප් මේ යටතේ ලබාදෙනු ඇත. ඒ අනුව එක් ශ්‍රමිකයෙකුට රුපියල් දෙලක්ෂ 50,000 ත් තුන් ලක්ෂයත් අතර මුදලක් හිමිවීමට නියමිත බව වි‍දේශ සේවා නියුක්ති කාර්යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=20206", "Category": null, "Parent URL": null}