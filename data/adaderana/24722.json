{"Source": "Adaderana", "Timestamp": "June 3, 2012 10:14 am", "Headline": " බහින්බස්වීම දුරදිග ගිහින්-ගලකින් ගසා සැමියා මරාදමලා", "News Content": "අලව්ව පොලිස් බල ප්‍රදේශයේ ස්ත්‍රීයක විසින් පිරිමියෙකුට එල්ල කරන ලද ගල් ප්‍රහාරයක් හේතුවෙන් පිරිමි පුද්ගලයා ජීවිතක්ෂයට පත්ව තිබේ. ඉඳිගොල්ල වත්ත- මහරම්මුල්ල ප්‍රදේශයේ බිරිඳ විසින් පුරුෂයාට කළු ගලකින් හිසට පහරදී මෙම මනුෂ්‍ය ඝාතනය සිදු කර ඇති බවත්,ඒ පිළිබඳ අලව්ව පොලීසිය විමර්ශන ආරම්භ කර ඇති බවත් පොලිස් මාධ්‍ය ප්‍රකාශක කාර්යාලය සඳහන් කරයි. මෙසේ මරණයට පත්ව ඇත්තේ වයස අවුරුදු 40 ක් වූ කංකානම් පංඩිතයලාගේ අතුල වීරසිංහ නැමැති අපරාධය වූ ස්ථානයේ පදිංචිකරුවෙකි. මරණකරු සහ සැකකාරිය අතර ඇතිවූ බහින්බස්වීමකින් ඇති කරගත් කෝපයක් හේතුවෙන් මෙම අපරාධය සිදු කර ඇති බවත් මෘත ශරීරය අලව්ව රෝහලේ මෘත ශරීරාගාරයේ ඇති බවත් පොලීසිය පවසයි. සැකකාරිය අත් අඩංගුවට ගෙන ඇති අතර ඇය අද දිනයේ පොල්ගහවෙල මහේස්ත‍්‍රාත් අධිකරණයට ඉදිරිපත් කිරීමට නියමිත බවත් පොලීසිය කියා සිටියි. අලව්ව පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=24722", "Category": null, "Parent URL": null}