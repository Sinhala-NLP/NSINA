{"Source": "Adaderana", "Timestamp": "June 20, 2016 09:43 pm", "Headline": "  කුඩා තේවතු  හිමියන් පාරට බැසීමට සුදානම්වෙයි", "News Content": "තේ දළු මිල පහත වැටීම හා ‍වසරකට ලබාදෙන රුපියල් 15,000ක පොහොර සහනාධාරය ප්‍රමාණවත් නොමැතිවීම හේතුවෙන් තේ ගොවීන් මුහුණ පා සිටින ගැටළු ගැන බලධාරීන් නිහඬ පිළිවෙතක් අනුගමනය කරන නිසා රටපුරා විරෝධතා මාලාවක් පවත්වන බව කුඩා තේවතු හිමියන් අවධාරණය කරයි.කුඩා තේවතු හිමියන්ගේ ජාතික සම්මේලනයේ ජාතික සංවිධායක ලාල් ප්‍රේමනාත් මහතා පැවසුවේ විරෝධතා මාලාව ආරම්භ කිරීමට මත්තෙන් අත්සන් ලක්ෂ 5ක් ගැනීමේ මහජන පෙත්සමක් ලබන 22 වැනිදා ආරම්භ කරන බවයි.එදිනම කොළඹදී මාධ්‍ය හමුවක් පවත්වා ‍කුඩා තේවතු කර්මාන්තය කඩාවැටී ඇති ආකාරය හෙළිකිරීමට අපේක්ෂා කරන බවද හෙතෙම පැවසීය.පසුගිය ආණ්ඩුව සමයේ පොහොර මිටියක් රුපියල් 1300ට ගත් බවත්, එයද ගුණාත්මක බවින් තොර බවත්, වත්මන් ආණ්ඩුව රුපියල් 15,000ක් පොහොර සහනාධාරය ලෙස ලබාදෙනු ලැබුවද දැනට පොහොර මිටියක් රුපියල් 2900 -3000ත් අතර පවතින නිසා ඉන් මිලදීගත හැක්කේ මිටි 5ක් බවත්, ඔහු පෙන්වාදුන්නේය.එසේම අක්කරයකට පොහොර මිටි 12ක්වත් වසරකට යෙදිය යුතු නමුත් අදාළ මුදලින් දැමීමට හැක්කේ පොහොර මිටි 5ක් පමණක් බවද ඔහු කියා සිටියේය.එසේම තේ දළු කිලෝවකට ගෙවන මුදල පහත වැටීමෙන් කුඩා තේවතු හිමියන්ගේ දෛනික ආර්ථිකයට එය දැඩි ලෙස බලපා ඇති බව පෙන්වාදුන් ඒ මහතා මෙම සියලු කරුණු ඇතුළත් කර විස්තර පත්‍රිකාවක් රටපුරා බෙදීමට කටයුතු කරන බවද වැඩිදුරටත් පැවසුවේය.", "URL": "https://sinhala.adaderana.lk/news.php?nid=61287", "Category": null, "Parent URL": null}