{"Source": "Adaderana", "Timestamp": "October 21, 2018 04:25 pm", "Headline": "උණ්ඩ 2990ක් සමඟ බන්ධනාගාරයේ ඉන්න ජයලත් සුද්දාගේ ගෝලයෙක් අත්අඩංගුවට", "News Content": "සංවිධානාත්මක අපරාධකරුවෙකු වන කොස්ගොඩ සුජිගේ ගෝලයෙකු ජීව උණ්ඩ තොගයක් සමග සියඹලාණ්ඩුව ප්‍රදේශයේ දී අද (21) අත්අඩංගුවට ගෙන තිබේ. සියඹලාණ්ඩුව පොලීසියට ලද තොරතුරක් මත වෑන් රථයකින් එම උණ්ඩ තොගය ප්‍රවාහනය කරමින් සිටියදි අදාළ සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. ඔහුගේ ගමන් මල්ලේ තිබී ජීව උණ්ඩ 2990ක් සොයාගෙන ඇති අතර ටී 56 උණ්ඩ 2958ක් සහ මිලිමීටර් නවය වර්ගයේ උණ්ඩ 32ක් එහි තිබූ බව සඳහන් වේ. අත්අඩංගුවට ගෙන ඇත්තේ හික්කඩුව ප්‍රදේශයේ පදිංචිකරුවෙකු වන ලද්දු රොෂාන් නමැත්තෙකු වන අතර ගාල්ල බන්ධනාගාරයේ රඳවා සිටින ජයලත් සුද්දා යන අයගේ කොන්ත්‍රාත්තුවක් මත අදාළ සැකකරු මෙම ජීව උණ්ඩ තොගය ගාල්ල ප්‍රදේශයට රැගෙන යමින් සිට ඇති බවට මුලික විමර්ශනවලින් අනාවරණය වී ඇත. සැකකරු ගමන් කරමින් සිටි වෑන් රථයේ රියදුරු ඇතුළු තවත් පස් දෙනෙකු ද වැඩිදුර ප්‍රශ්න කිරීම සඳහා අත්අඩංගුවට ගත් බව පොලිස් මාධ්‍ය ප්‍රකාශකවරයා සඳහන් කළේය. අත්අඩංගුවට ගත් පිරිස අතර කාන්තාවන් දෙදෙනෙකුද සිටින බවත් මෙම පිරිස විනෝද චාරිකාවක් යන මුවාවෙන් මෙම උණ්ඩ ප්‍රවාහනය කර ඇති බව අනාවරණය වී ඇත.", "URL": "https://sinhala.adaderana.lk/news.php?nid=98006", "Category": null, "Parent URL": null}