{"Source": "Adaderana", "Timestamp": "May 11, 2016 03:51 pm", "Headline": "අපරාධ මඩින්න යුක්‍රේනය සමග ගිවිසුමකට අනුමැතිය", "News Content": "සාපරාධී කාරණාවලදී අන්‍යෝන්‍ය නෛතික සහයෝගිතාව දැක්වීම පිළිබඳව යුක්‍රේනය සහ ශ්‍රී ලංකාව අතර ද්විපාර්ශ්වික ගිවිසුමක් ඇතිකර ගැනීම සඳහා කැබිනට් අනුමැතිය හිමිව තිබේ.වෙනත් රටවල සිදුවන සාපරාධී කාරණා සම්බන්ධයෙන් ශ්‍රී ලංකාවේ සහයෝගය එම රටවල් වෙත දැක්වීමටත්,එම රටවල සහයෝගය ශ්‍රී ලංකාවට ලබාගැනීමටත් විදෙස් රටවල් සමග ද්විපාර්ශ්වික ගිවිසුම්වලට එළඹිය හැකි බව රජයේ කැබිනට් ප්‍රකාශක,අමාත්‍ය ගයන්ත කරුණාතිලක මහතා කියා සිටියේය.2002 අංක 25 දරණ සාපරාධී කාරණාවලදී අන්‍යෝන්‍ය සහයෝගිතාව දැක්වීම පනත මගින් ඒ සඳහා විධිවිධාන සලසා ඇති බැවින් විමර්ශන පැවැත්වීම,නඩුපැවරීම,අපරාධ වැළැක්වීම,සහ සාපරාධී කටයුතුවලින් උපයන මුදල් රාජසන්තක කිරීම යන කරුණු බලාත්මක වන පරිදි අන්‍යෝන්‍ය නෛතික සහයෝගිතාව පිණිස මෙලෙස යුක්‍රේනය හා ශ්‍රී ලංකාව අතර ගිවිසුමක් ඇති කරගැනීම වැදගත් බව මෙහිදී පෙන්වාදී තිබේ.අධිකරණ අමාත්‍ය,ආචාර්ය විජයදාස රාජපක්ෂ මහතා විසින් මෙම කැබිනට් යෝජනාව ඉදිරිපත් කර ඇත.", "URL": "https://sinhala.adaderana.lk/news.php?nid=60060", "Category": null, "Parent URL": null}