{"Source": "Adaderana", "Timestamp": "September 17, 2018 03:56 pm", "Headline": "විෂ මත්ද්‍රව්‍ය ගැන කෙලින්ම කියන්න පොලිස්පතිගෙන් විශේෂ මැදිරියක්", "News Content": "හෙරොයින් ඇතුළු විෂ මත්ද්‍රව්‍ය පිළිබඳ තොරතුරු ලබා ගැනීම සඳහා පොලිස් මුලස්ථානයේ විශේෂ මෙහෙයුම් මැදිරියක් ස්ථාපිත කිරීමට පොලිස්පති පූජිත් ජයසුන්දර මහතා විසින් තීරණය කර තිබේ. පොලිස්පතිවරයාගේ ඍජු අධීක්ෂණය යටතේ ක්‍රියාත්මක කරන මෙම විශේෂ මෙහෙයුම් මැදිරිය හෙට(18) දින පෙරවරු 6 සිට ආරම්භ වී නැවත දැනුම් දෙන තුරු පැය 24 පුරාම ක්‍රියාත්මක වෙනු ඇත. පහත දැක්වෙන දුරකථන අංක ඔස්සේ මහජනතාවට කිසිදු අපහසුතාවයකින් තොරව ඔවුන්ගේ අනන්‍යතාවය සුරැකෙන සේ විෂ මත්ද්‍රව්‍ය පිළිබඳව තොරතුරු මැදිරිය වෙත ලබා දිය හැකියි. දුරකථන අංක මෙසේ දැක්වෙයි. 011-3024803 011-3024815 011-3024820 011-3024848 011-3024850 ෆැක්ස් අංකය - 011-2472757 මෙම මැදිරිය අනිද්දා (19) දිනයේ දී පොලිස්පතිවරයාගේ උපදෙස් මත බස්නාහිර උතුර දිසාවේ කැලණිය, ගම්පහ හා මීගමුව පොලිස් කොට්ඨාසවලට අදාළව “කෙලින්ම කියන්න“ ව්‍යාපෘතිය නියමු ව්‍යාපතියක් ලෙස ආරම්භ වීමට නියමිතයි. පසුම එම ව්‍යාපෘතියේ ඇති සාර්ථකත්වය සැලකිල්ලට ගැනීමෙන් විශේෂ මෙහෙයුම් මැදිරිය “කෙලින්ම කියන්න“ ව්‍යාපෘතියේ දෙවන අදියර ලෙස හෙට දින පෙරවරු ආරම්භ වෙයි. විෂ මත්ද්‍රව්‍ය මෙරටින් තුරන් කිරීමේ ක්‍රියාවලිය සඳහා ශ්‍රී ලංකා පොලිසිය සමඟ අත්වැල් බැඳ ගන්නා ලෙස ද පොලීසිය මහජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=96224", "Category": null, "Parent URL": null}