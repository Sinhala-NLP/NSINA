{"Source": "Adaderana", "Timestamp": "December 18, 2012 02:09 pm", "Headline": "නැවත සුදු වෑන් සංස්කෘතිය එපා", "News Content": "නැවත සුදු වෑන් සංස්කෘතියකට මේ රට ගෙන යා යුතු නැති බව එක්සත් ජාතික පක්ෂය පවසයි. ශ්‍රී ලංකා නීතිඥ සංගමයේ සාමාජිකයෙකු මෙන්ම මෑත කාලයේ අගවිනිසුරුවරියට එරෙහිව ගෙන එන ලද දෝෂාභියෝගයට එරෙහිව ප්‍රබල පෙනී සිටි නීතිඥ ගුණරත්න වන්නිනායක මහතාට පහරදීමෙන් ආණ්ඩුවේ මැර ක්‍රියාදාමය හෙළිවන බව එ.ජා.ප මහ ලේකම් තිස්ස අත්තනායක මහතා කියා සිටියි. ගුණරත්න වන්නිනායක මහතාට පහරදීමේ සිදුවීම, දෝෂාභියෝගයට එරෙහි නීතිඥයින් බිය ගැන්වීම සඳහා ආණ්ඩුව ගෙන යන ක්‍රියාදාමයේ කොටසක් බව හෙතෙම කියා සිටියේ අද(18) කොළඹ පැවති මාධ්‍ය හමුවකට එක්වෙමිනි. අධිකරණ සේවා කොමිෂන් සභාවේ ලේකම් මංජුල තිලකරත්න මහතාට පහරදුන් මැරයින් පිළිබඳ තොරතුරක්වත් සොයා ගැනීමට ‍මෙතෙක් පොලීසිය සමත්ව නැති බව අත්තනායක මහතා පෙන්වා දුන්නේය. ඒ අනුව නීතිඥවරයාට පහරදුන් පුද්ගලයින් පිළිබඳවද කරුණු සොයා ගත නොහැකි බව කිවහොත් එය පුදුමයට කරුණක් නොවන බව ඔහු අවධාරණය කළේය. අධිකරණය ස්වාධීනව පැවතිය යුතු බව මෙරට මහ ජනතාවගේ විශ්වාසය බවත්, ආණ්ඩුව උත්සාහ කරමින් සිටින්නේ මහජන මතය මර්දනය කිරීමට බවත් අත්තනායක මහතා චෝදනා කළේය. තර්ජනය කිරීමෙන් හා බිය ගැන්වීමෙන් අධිකරණයේ විශ්වාසය තමන්වෙත දිනාගත හැකි බව ආණ්ඩුව විශ්වාස කරන බව අත්තනායක මහතා පෙන්වාදෙයි. කෙසේ වෙතත් මෙවැනි තර්ජනය කිරීම් හෝ බිය ගැන්වීම් තුළින් නීතියේ සාධාරණත්වය යටපත් කිරීමට ඉඩනොදෙන බව මහ ලේකම්වරයා සඳහන් කළේය. මේවන විට පැවත්වෙන අ.පො.ස සා/පෙ විභාගයේ විද්‍යා ප්‍රශ්න පත්‍රය කලින් පිටවී ඇති බව විභාග දෙපාර්තමේන්තුව පවා පිළිගෙන ඇති බවත්, ඒ පිළිබඳ පරීක්ෂණයක් පවත්වන ලෙස රහස් පොලීසියට පැමිණිලි කර ඇති බවත් ඔහු සිහිපත් කළේය. ප්‍රශ්න පත්‍ර පිටවීමේ සිදුවීම් පසුගිය වසර දෙක තුනක කාලය තුළ එක දිගට සිදුවුණු බවත්, ආණ්ඩුවට හෝ විභාග දෙපාර්තමේන්තුවට නිසි ලෙස ප්‍රශ්න පත්‍රයක්වත් සකසා ගත නොහැකිව අධ්‍යාපන ක්‍රමය කෙරෙහි විශ්වාසය පළුදු කරමින් සිටින බව මහ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30064", "Category": null, "Parent URL": null}