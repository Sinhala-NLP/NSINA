{"Source": "Adaderana", "Timestamp": "March 21, 2014 04:29 pm", "Headline": "හිටපු ජනපතිනියගේ ලිපියට ජනපති ලේකම්ගෙන් ප්‍රතිචාරයක්", "News Content": "නීති විරෝධී සෝදිසි කිරීම් මගින් තමාට හිරිහැර කරන්නේ යයි හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මැතිනිය රජයට නඟා ඇති චෝදනාවලට ජනාධිපති ලේකම් ලලිත් වීරතුංග මහතා ලිපියකින් ප‍්‍රතිචාර දක්වා තිබේ. ඇගේ ලිපියෙන් මෙරට රජයට, පොලීසියට සහ බුද්ධි සේවාවට නඟා ඇති චෝදනා බොහොමයක්, ඒවායේ බරපතළ ස්වභාවය සලකන කල, සනාථ කිරීමට කුමන හෝ සාධකයක් නැතැයි අතිගරු ජනාධිපතිතුමා සටහන් කරන බව වීරතුංග මහතා සිය ලිපියෙන් පෙන්වාදෙයි. කෙසේ වෙතත් ජනාධිපති මහින්ද රාජපක්ෂ මහතා වෙනුවෙන් යොමුකරන ලද එකී ලිපිය පහත පරිදිය. ගරු වන්ද්‍රිකා බණ්ඩාරනායක කුමාරතුංග මැතිණිය හිටපු ජනාධිපතිනිය, 27, නිදහස් මාවත, කොළඹ 07, ගරු මැතිණියනි, නිති විරෝධී ඔත්තු බැලීම් මගින් හිටපු ජනාධිපතිනි වන්ද්‍රිකා බණ්ඩාරනායක කුමාරතුංග මැතිණියට හිංසාපීඩා කිරීම ඉහත විෂය යටතේ ඔබතුමිය 2014 මාර්තු 05 වනදා එවන ලදුව මාර්තු 12 වනදා මෙම කාර්යාලයට ලැබුණ ලිපියට පිළිතුරු සපයන ලෙස අතිගරු මහින්ද රාජපක්ෂ ජනාධිපතිතුමා මට උපදෙස් දී ඇත. ඔබතුමිය මෙරටේ රජයටත්, පොලීසියටත්, ඔත්තු සේවාවන්ටත් නඟා ඇති චෝදනා රාශිය සාධාරණීය කිරීම සඳහා අබමල් රේණුවක හෝ සාක්ෂියක් හෝ සාධකයක් නොමැති බව ජනාධිපතිතුමා පෙන්වා දෙයි. ඔබතුමියගේ ලිපියට පිළිතුරු ප‍්‍රමාද වූයේ එහි නඟා ඇති චෝදනාවල ස්වභාවය අනුව ඒවා ඔප්පුකරලීම සඳහා කිසිදු සාක්ෂියක් නොමැති බැවින් එහි සත්‍යතාවය සොයා ගැනීමට පුළුල් විමර්ශනයක් කළ යුතු වූ බැවිනි. ඔබතුමියගේ පෞද්ගලිකත්වය උල්ලංඝණය කිරීම, ඔබතුමියට හිංසා - පීඩා කිරීම, ඔබතුමියගේ පුද්ගලික ආරක්ෂාව පිළිබඳ සැක ඇති කිරීම මෙන්ම ඔබතුමියගේ මූලික අයිතිවාසිකම් උල්ලංඝණය කිරීම සහ ගමන් බිමන් වලට සහ පුද්ගල ඇසුරු කිරීම් සඳහා වූ නිදහසට බාධා කිරීම යනාදී චෝදනා නඟා ඇති නමුත් ඒ පිළිබඳව කිසිදු සාධකයක් හෝ හේතුවක් නොමැති බව ජනාධිපතිතුමා නිරීක්ෂණය කරයි. ඔබතුමියගේ චෝදනා සියල්ල හේතු රහිත, සාධක රහිත වැල්වටාරම් සමූහයක් බව පෙනේ. ඔබතුමියගේ දුරකථන, ඊ - තැපෑල් පිළිබඳව හෝ ඔබතුමියගේ හොරගොල්ලේ සහ කොළඹ නිවාස පිළිබඳ කිසිදු ඔත්තු බැලීමක් නොමැති බවට සහතික විය හැකි යයි ජනාධිපතිතුමා සහතික කරයි. ඔබතුමියගේ පැමිණිලි අතර කාල වකවානුවක් සඳහන් කර තිබෙන්නේ තමන් ජාතික ඔත්තු සේවා අංශයේ නිලධාරීන් යැයි හඳුන්වාගත් පිරිසක් ඔබතුමියගේ මිතුරන් කිහිප දෙනෙකුගේ නිවෙස්වලට ගොස් ප‍්‍රශ්න කළේ යයි ඔබතුමිය 2009 ඔක්තෝබර් 10 වන දින එවකට පොලිස්පති ජයන්ත වික‍්‍රමරත්න මහතාට යැව්වේ යැයි සඳහන් කරන ලිඛිත පැමිණිල්ලෙන් පමණි. මෙම පුද්ගලයින් ඇත්ත වශයෙන්ම නිලධාරීන් ද නැතහොත් ඔත්තු සේවා නිලධාරීන් ද යන්න පිළිබඳව සාධාරණ සැකයක් පවතී. මෙම පැමිණිල්ල ලැබී වසර ගණනාවක් ගත වී ඇති බව ඔබතුමිය ද පිළිගනු ඇත. එබැවින් පොලිස් දෙපාර්තමේන්තුව භාර ආරක්ෂක අමාත්‍යවරිය ලෙස ද කටයුතු කළ ඔබතුමිය පොලිස්පතිතුමාට යැවූ පැමිණිල්ලකට විභාග කිරීම හෝ නිසි ප‍්‍රතිචාර දැක්වීමට අපොහොසත්වීම ගැන එම අවස්ථාවේ දී ජනාධිපතිතුමාට නොදැන්වූයේ මන්දැයි එතුමා මවිතය පළ කරයි. ජාතික ඔත්තු සේවා නිලධාරීන් ඔබතුමිය යන හෝටල්වල කළමනාකරුවන්ගෙන් ප‍්‍රශ්න කරන බවත්, ඔබතුමිය හමුවන පුද්ගලයින් ගැන වාර්තා කරන බවත්, මේ තත්ත්වය නිසා හෝටල්වල පුද්ගලික හමුවක් හෝ සංවිධානය කිරීමට අපොහොසත් බවටත් එල්ල කර ඇති චෝදනාවල ඒවාට සම්බන්ධ ස්ථාන, පුද්ගලයින්, වේලාව හෝ දිනය හෙළිදරව් කර නොමැති බව ජනාධිපතිතුමා පෙන්වා දෙයි. කුරුණෑගල දිස්ති‍්‍රක්කයේ දී ඔබතුමියගේ දීර්ඝකාලීන මිතුරන් හිංසා - පීඩාවට ලක් කළේ යයි කළ චෝදනාව ගැන ද, අනුරාධපුරයේ දී ඔබතුමිය විදේශික මිතුරන් සමඟ හෝටලයක සිටිය දී සිදු වූ යැයි කියන සිද්ධිය සම්බන්ධයෙන් ද, කිව හැක්කේ එයම ය. මේ කිසිම චෝදනාවක් සඳහා ස්ථාන, පුද්ගලයින්, දින වකවානුව ඇතුළු කිසිදු සාධකයක් හෝ සාක්ෂියක් නොමැති වීම නිසා ඒවායේ සත්‍යතාවය සම්බන්ධයෙන් පරීක්ෂණයක් කළ නොහැකි බව ජනාධිපතිතුමා සඳහන් කරයි. ඔබතුමියගේ මිතුරන් හා සගයින්ට බලපෑම් කරන්නේ යැයි ද එයින් ඔබතුමියට බලවත් චිත්තපීඩා විඳීමට සිදුව ඇතැයි ද ඔබතුමිය එල්ල කරන චෝදනා වඩාත් තීව‍්‍ර වන්නේ ජනාධිපතිතුමා බලයට පත් වී ගත වූ අට වසර තුළ ”අප පක්ෂයේ” සහ ”අපගේ රජයේ” ජ්‍යෙෂ්ඨ සාමාජිකයින්ට ඔබතුමිය සමඟ සබඳතා පවත්වා නොගන්නා ලෙස ජනාධිපතිතුමා දන්වා ඇතැයි ඔබතුමිය කළ සඳහන් කිරීමෙනි. ජනාධිපතිතුමා එසේ බලපෑම් කළේ කාට දැයි එක් පුද්ගලයෙකුගේ හෝ නමක් ඔබතුමිය ඉදිරිපත් කළා නම් එහි සත්‍යතාවය සොයා බැලීමට එය උපකාරී වන බව ජනාධිපතිතුමාගේ මතය වේ. ජනාධිපතිතුමා වඩාත් මවිතයට පත් වී ඇත්තේ සුදු වෑන් සංස්කෘතියක් පිළිබඳව ඔබතුමිය කළ සඳහනට ය. එවැනි සංස්කෘතියක් ඔබේ ජනාධිපති ධූර කාලයට පෙර ඉස්මතුව ඔබේ සමස්ථ ධුර කාලය පුරාම ඔබ හොඳින්ම දැන සිටිය යුතු බව එතුමාගේ අදහසයි. බලගතු හිංසා සහ ලේ වැගිරීම් කළ ත‍්‍රස්තවාදය තුරන් කිරීමට කි‍්‍රයා කළ පරිදිම අද රජය යටතේ දේශපාලන සංස්කෘතිය තුළ සුදු වෑන් නොමැත. එය තිබෙන්නේ එතෙර බලවේගයන්ගේ න්‍යාය පත‍්‍රයට අනුව අප රටේ ප‍්‍රතිරූපය විනාශ කිරීමට උත්සාහ කළ පුද්ගලයන්ගේ මනසේ පමණි. ”ඔබගේ රජයේ උසස් බලධාරීන්ට තර්ජනයක් යැයි සිතන සියලූදෙනා මිනීමැරුම්, අතුරුදහන්වීම් සහ පහරදීම් මගින් විනාශ කිරීමේ නූතන කි‍්‍රයාවලිය” නිසා ඔබතුමියගේ ආරක්ෂාව ගැන සැක පළ කරන්නේ යැයි ඔබතුමිය සඳහන් කර ඇති අතර, ජනාධිපතිතුමා එම චෝදනාව තරයේ ප‍්‍රතික්ෂේප කරයි. මෙම චෝදනාව සත්‍යයෙන් තොර වූවක් වන අතර මේ රජයට තදින් විරුද්ධ වූ ද තරයේ විවේචන එල්ල කළා වූ ද ප‍්‍රමුඛ පෙළේ පුද්ගලයින් ගණනාවක් අද රජයේ ඉහළ තනතුරු දැරීමෙන්ම එම චෝදනාවේ අසත්‍යතාවය ඔප්පු වේ. අද සාමය හා නීතිය ස්ථාපිත කිරීමත් සමග රජයේ ප‍්‍රතිපත්තියට විරුද්ධ දේශපාලන සහ සමාජයීය නායකයින් තදින් කි‍්‍රයාකාරි වී ඇති බව ද ජනාධිපතිතුමා පෙන්වා දෙයි. ඔබතුමිය එල්ල කරන චෝදනා මෙරටේ සාමය සහ සංහිඳියාව ශක්තිමත් වනු දැකීමට අකමැති මෙරට සහ එතෙර පුද්ගලයින් එල්ල කරන චෝදනාවලට සමාන ය. ඔබතුමියට කැමැති ඕනෑම දේශපාලන මෙහෙවරක් කිරීමට අවශ්‍ය ආරක්ෂාව සහතික කරන බව ජනාධිපතිතුමා දන්වා සිටී. ඔබතුමියගේ මූලික අයිතිවාසිකම් කඩ කිරීම, ඔබතුමියගේ පෞද්ගලිකත්වයට ඇති අයිතිය කඩ කිරිම සහ හිංසා පීඩා කිරීම යනාදී චෝදනා සියල්ල තරයේ ප‍්‍රතික්ෂේප කරන ජනාධිපතිතුමා ඔබතුමියගේ පෞද්ගලික ආරක්ෂාව ගැන කිසිසේත් සැක කිරීමට හේතුවක් නොමැති බව සහතික කරයි. විධායක ජනාධිපති වශයෙන් එතුමා රටේ සියලූම පුරවැසියන්ගේ නිදහස සහතික කරන අතර, එම පිළිවෙත යටතේ හිටපු ජනාධිපතිනියගේ මූලික නිදහස සහතික කිරීම බැහැර කර නැත. කලින් ද සඳහන් කළ පරිදි ජාතික ඔත්තු සේවාවල කටයුතු ගැන ඔබතුමිය එල්ල කළ චෝදනා ප‍්‍රතික්ෂේප කළ ජනාධිපතිතුමා ඔබතුමියගේ පාලන කාලයේ දී ජනාධිපති ආරක්ෂක සේවයේ සාමාජිකයින් බරපතළ අපරාධවල යෙදුණ බව ද සිහිපත් කරයි. අද එවැනි සිද්ධීන් නොමැති වීම ගැන එතුමා සතුට පළ කරයි. ඔත්තු බැලීම ගැන ඔබතුමිය කරන පැමිණිල්ල පිළිබඳ සඳහන් කරන ජනාධිපතිතුමා හිටපු ජනාධිපතිනිය වශයෙන් ඔබතුමියට ආරක්ෂාව සැලසීමට නිලධාරින් පත් කර ඇති අතර, ඔබතුමිය යන ස්ථානවලදී අවශ්‍ය ආරක්ෂාව සැලසීම පොලීසියේ රාජකාරිය බව පෙන්වා දෙයි. මෙය මෙරටේ හා විදේශයන්හි ස්ථාපිත ආරක්ෂක ක‍්‍රමවේදයකි. ඔබතුමිය සහ ඔබතුමියගේ සගයින් සම්බන්ධයෙන් මෙම කි‍්‍රයාපිළිවෙත ගැන වෙනත් ආකල්පයකින් බලා එය ”සිතා මතා ඔත්තු බැලීම යයි” ඔබතුමිය කරන හැඳින්වීම ඥාණාන්විත නොවන බව ජනාධිපතිතුමා අදහස් කරයි. පොලිස් ආඥා පනතේ සඳහන් අපරාධ වැළැක්වීමේ නීති ප‍්‍රතිපාදන සම්බන්ධයෙන් රජයට නිපුණ දැනුමක් තිබෙන අතර, එම නීති උල්ලංඝණය කරන ඕනෑම පුද්ගලයෙකුට එරෙහිව නීතිය කි‍්‍රයාත්මක කරන බව ජනාධිපතිතුමා සහතික කරයි. අවසාන වශයෙන් ඔබතුමිය වැල්වටාරම් රාශියක් සහිත ලිපියක් එවා ඇත්තේ ජිනීවා නුවරත් වෙනත් බටහිර රටවලත් ජාත්‍යන්තර බලවේගයන් ශී‍්‍ර ලංකාවට එරෙහිව මුළුමනින් අසත්‍ය චෝදනා එල්ල කරන අවස්ථාවේ දී ම බව ජනාධිපතිතුමා නිරීක්ෂණය කරයි. මීට අවංක, ලලිත් වීරතුංග ( අ./කළේ) ජනාධිපති ලේකම්", "URL": "https://sinhala.adaderana.lk/news.php?nid=41970", "Category": null, "Parent URL": null}