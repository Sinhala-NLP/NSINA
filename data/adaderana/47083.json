{"Source": "Adaderana", "Timestamp": "October 31, 2014 10:40 am", "Headline": "රටේ නම කැත කළ 14ක් අත්අඩංගුවේ", "News Content": "විදෙස් රටවලට කසළ තේ යැවීමේ ජාවාරමක නිරත වූ පුද්ගලයින් 14දෙනෙකු සපුගස්කන්ද පොලිසිය විසින් අත්අඩංගුවට ගෙන තිබේ. සපුගස්කන්ද, හෙයියන්තුඩුව ප්‍රදේශයේ පුද්ගලික කර්මාන්ත ශාලාවක කළමනාකාරාවරයෙකු සහ එහි සේවකයින් 13 දෙනෙකු මෙලෙස අත්අඩංගුවට ගෙන ඇත. කසළ තේ විදෙස් රටවලට යැවීම සඳහා සූදානම් කරමින් සිටින බවට සපුගස්කන්ද පොලිසියට ලැබුණු තොරතුරකට අනුව මෙම වැටලීම සිදුකර තිබේ. එම ස්ථානයේ තිබී සොයාගත් කසල තේ ප්‍රමාණය මෙතෙක් ගණනය කර නොමැති බව පොලිසිය සඳහන් කළේය. අත්අඩංගුවට ගත් කළමනාකරු අද මහර මහේස්ත්‍රාත් අධිකරණය වෙත ඉදිරිපත් කිරීමට නියමිත අතර සේවකයින් 13 දෙනාට අද දිනයේ මහර අධිකරණයේ පෙනී සිටින ලෙස දැනුම් දී පොලිස් ඇප මත මුදා හැර ඇත. සිද්ධිය සම්බන්ධයෙන් සපුගස්කන්ද පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=47083", "Category": null, "Parent URL": null}