{"Source": "Adaderana", "Timestamp": "November 26, 2016 11:16 am", "Headline": "කියුබානු ගිනිසිළුව සදහටම නිමෙයි", "News Content": "කියුබාවේ හිටපු ජනාධිපති පිදෙල් කස්ත්‍රෝ අභාවප්‍රාප්ත වී තිබේ.කලක සිට අයහපත් සෞඛ්‍ය තත්ත්වයකින් පෙළුණු හිටපු ජනාධිපතිවරයා මියයන විට 90 වැනි වියේ පසුවිය.කියුබාව පිළිබඳ සිහිපත් කළ සැණින් යමෙකුගේ මතකයකට නැගෙන්නේ ෆිදෙල් කස්ත්‍රෝ යන අසහාය අසාමාන්‍ය වූ දේශපාලන ප්‍රතිරූපයයි.කියුබානු සමාජවාදී විප්ලවයේ පෙර ගමන්කරුවා ලෙස සැලකෙන කස්ත්‍රෝ ඉතා බලසම්පන්න ධනවාදි රටවල අකටයුතුකම් නොඉවසා අභීතව නැගී සිටිමින් සිය මව්බිම උදෙසා යුතුකම් රැසක් කළ ඉටු කළ කොමියුනිස්ට්වාදියෙකු ලෙස සැලකෙයි.මේ නිසා ඔහු කියුබාවේ ගිනි සිළුව ලෙස ද හඳුන්වයි.ශරීර සෞඛ්‍ය ගැන සිතා සිය තනතුර 2008දී අතහරින කස්ත්‍රෝ සිය සහෝදර රාහුල් කස්ත්‍රෝට කියුබාවේ පාලනය බාරදී දේශපාලන දිවියේ සැඳෑ සමය ගෙවීමට යොමු වන්නේ වසර 50ට වැඩි කාලයක් එරට පාලනය හෙබවූ අසහාය චරිතයක් ලෙසය.එය ලෝක දේශපාලන වංශ කතාවේ කස්ත්‍රෝගේ නම ඉහළින්ම ලියා තබන පියවරක් ලෙස ද සනිටුහන්වෙයි.කස්ත්‍රෝ උපන්නේ කියුබාවේ බයිරන් (Biran) හිදී 1926 අගෝස්‌තු 13 වැනිදාය. ඔහුගේ මුල් නම ෆිදෙල් ඇලිජැන්ඩෝ රුගිස්‌ (Fidel Alejandro Ruz) නම් විය. විශාල උක්‌ වගාවක හිමිකරු වූ ඈන්ජල් කස්ත්‍රෝ ආර්ගිස්‌ (Angel Castro Argiz) ලීනා රූස්‌ (Lina Ruz) ෆිදෙල්ගේ මව්පියන්ය. ඔහු ෆිදෙල් කස්ත්‍රෝ වූයේ උපතින් වසර 17 ක්‌ ගෙවුණු පසුවයි. ඒ ඇන්ජල් කස්ත්‍රෝ තම පළමු බිරිඳගෙන් වෙන්ව ෆිදෙල්ගේ මව හා විවාහ වූ නිසාය.1945 දී හවානා විශ්වවිද්‍යාලයෙහි නීති ශිෂ්‍යයෙකු වූ ෆිදෙල්, බැටිස්ටාගේ ඒකාධිපති පාලනයත්, අමෙරිකානු සමාගම් විසින් කියුබානු දේශය සුරාකෑමත් නිතර අත්දුටුවේය. මේ නිසාම ඔහු විප්ලවකාරී ශිෂ්‍ය සංවිධානයකට සම්බන්ධ විය.ෆිදෙල් විවාහ වූයේ ද ඉතා ධනවත් පවුලක යුවතියක්‌ සමඟය. ඒ 1948 දීය. එහෙත් 1955 දී ෆිදෙල් - මර්ටා විවාහය දෙදරා ගියේය.1952 දී මැතිවරණයට ඉදිරිපත්වෙමින් ප්‍රසිද්ධ දේශපාලනයට පිවිසෙන පිදෙල්, හවානා නගරයේ ආකර්ශනීය දේශපාලන චරිතය බවට පත්විය. එහෙත් බැටිස්‌ටා ඉතා අසාධාරණ තීන්දුවක් ගනිමින් මැතිවරණය අවලංගු කළේය. ඒ අනූව කස්ත්‍රෝ තම විප්ලවීය සඟයන් සමග දුෂිත පාලනයට එරෙහිව පළමු වෙඩි මුරය තබමින් 1953 ජූලි 26 දා \"මොන්කාඩෝ\" නැමැති හමුදා බැරැක්‌කයට පහරදෙ ලදී. එහෙත් සටනින් තාවකාලික පරාජයක් ලබන ඔහුට නඩු විභාගය අවසානේදී වසර 15 ක සිර දඬුවමක් නියමවිය. එහිදී ඔහු \" ඉතිහාසය විසින් අප නිදොස් කරනු ඇත \" යනුවෙන් ඉතිහාස ගත කතාවක් කරමින් බැටිස්ටාගේ පාලනයට අභියෝගයක් කළේය.දෙවසරක් යාමට මත්තෙන් නිදහස ලැබූ කස්ත්‍රෝ මෙක්සිකෝවට පලා ගියේය. එහිදී ඔහුට ආර්ජන්ටිනානු වෛද්‍යවරයෙකු මෙන්ම මාක්ස්වාදී විප්ලවවාදියෙකු වූ අර්නෙස්ටෝ චේ ගුවේරා හමුවිය. පසුව ඔහු කියුබාව වෙත පැමිණෙන්නේ විප්වලවාදී සඟයන් 82 දෙදෙනෙකු සමගය. දීර්ඝ මුහුදු ගමනක යෙදෙන ”ග්‍රාන්මා” නම් යාත්‍රාවෙන් කියුබාව වෙත පැමිණෙන ඔවුන්ට මාරාන්තික ගුවන් ප්‍රහාරයක් එල්ල කළේය. ඉන් දිවි ගලවා ගනු ලැබුවේ පිදෙල් , චේ , රාවුල් කස්ත්‍රෝ ඇතුළු දොළොස් දෙනෙකු පමණි. ඉන් පසුව සියෙරා මයෙස්ත්‍රා කඳුකරයට පසු බසිමින් එහි විප්ලවීය භට හමුදාවක් ඉතා දුෂ්කරතා මධ්‍යයේ ගොඩනගමින් බැටිස්ටාගේ අමෙරිකානු රූකඩ පාලනයට එරෙහිව සන්නද්ධ අරගලය දියත් කළේය.වසර දෙකක් තුළ ග්‍රාමීය ප්‍රදේශ පමණක් නොව සියලු නගරද , බැටිස්ටාගේ මර්මස්ථානද යටත් කරමින් 1959 ජනවාරි පළමු වනදා ජයග්‍රාහීව කියුබානු අගනගරයට පැමිණ කියුබානු විප්ලවයේ විජයග්‍රහණය සනිටුහන් කිරීමට ‍ෆිදෙල් කස්ත්‍රෝ සමත්විය.ජෝස්‌ මිරෝ (Jose Miro) නව රජයේ අගමැතිවරයා වූ අතර කස්ත්‍රෝ කියුබානු රාජ්‍ය හමුදාවේ ආඥාපති වූයේය. මාස කිහිපයකින් අගමැති ජෝස්‌ ඉල්ලා අස්‌වූ අතර 1959 පෙබරවාරි 16 ද ෆිදෙල් කස්ත්‍රෝ කියුබාවේ අගමැති ධුරයෙහි දිවුරුම් දුන්නේය.වතු සහ කම්හල් ජනසතු කරමින් එතෙක් පැවතී අමෙරිකානු ඒකාධිකාරයට තිත තබමින් ජනතාවාදීප්‍රතිසංස්කරණයන් තුළින් රට නව දැක්මකින් ඉදිරියට ගැනීමට එහිදී ෆිදෙල් කස්ත්‍රෝ පෙරමුණ ගත්තේය.ඒ අතර ඔහු විසින් ඉදිරිපත් කල කෘෂිකාර්මික ප්‍රතිසංස්කරණ කටයුතු ඉතා වැදගත්කමක් ගෙන දුන්නේය. කියුබාව තුළ වූ අමෙරිකානු තෙල් පිරිපහදු සේවාවන් ප්‍රතිතික්‌ෂේප කළ කස්ත්‍රෝසෝවියට්‌ සමූහාණ්‌ඩුවෙන් තෙල් ලබා ගැනීමට කටයුතු කළේය.අමෙරිකාව කොතෙක්‌ හතුරුකම් කළ ද කස්ත්‍රෝ කියුබාව වෙනුවෙන් නොසැලී සිටිමින් තම ප්‍රතිසංවිධාන කටයුතු දිගින් දිගටම පවත්වාගෙන ගියේය. තමා මාක්‌ස්‌ ලෙනින්වාදියෙකු බවත් කියුබාව තුළ කොමියුනිස්‌ට්‌ ආර්ථික ක්‍රමයක් සහ දේශපාලන ප්‍රතිපත්ති ස්‌ථාපිත කරමින් සිටින බවත් ඔහු ප්‍රකාශ කළේය. පාසල් දස දහසක්‌ අලුතින් ආරම්භ කළ කස්ත්‍රෝගේ ආණ්ඩුව කියුබානු ජනතාවගේ සාක්‌ෂරතාව 98% දක්‌වා ඉහළ නැංවීය. ළදරු මරණ අනුපාතිකය 1.1% දක්‌වා කරමින් ඉතා හොඳ තත්ත්වයේ සෞඛ්‍ය සේවාවක්‌ද ස්‌ථාපිත කරනු ලැබීය.ආසියා, අප්‍රිකා සහ ලතින් අමෙරිකා සහයෝගිතා සංවිධානයක්‌ ගොඩනැගූ කස්ත්‍රෝ අවශ්‍ය වූ විටෙක තුන්වන ලෝකයේ රටවල් සඳහා හමුදා ආධාර සපයන්නට ද සූදානම්ව සිටියේය. 1976 අප්‍රේල් මස 16 වැනිදා \"කියුබානු සමාජවාදී සමූහාණ්‌ඩුව\" ප්‍රකාශයට පත් කෙරිණි. කියුබානු මන්ත්‍රණ සභාව විසින් කස්ත්‍රෝව එරට ජනපති ලෙස ද තෝරාගත්තේය.ඔහු රුසියානු සබඳතා තරකරමින් ලොව පුරා නැගී එන සමාජවාදී අරගලයන්ට ඍජුවම ආධාර කළේය. ඇන්ගෝලා සටනේදී පිදෙල් විසින් සමාජවාදී සෙබළු දහස් ගණනක් යවමින් ඇන්ගෝලාව වෙනුවෙන් අධිරාජ්‍යවාදීන්ට එරෙහිව සටන් වැදුණි.කියුබානු මිසයිල මතබේදයෙදී කියුබාවේ අභිමානය රකිමින් අමෙරිකාවට එරෙහිව සිය මතය ඉදිරිපත් කළෙ ලොව දීන නායකයන්ට පුර්වාදර්ශයක් දෙමිනි. \"අවසාන හුස්‌ම පොද දක්‌වා කියුබාවටත්, කියුබානු ජනතාවටත් යුතුකම් ඉටුකිරීම මගේ ප්‍රාර්ථනාවයි\" කස්ත්‍රෝ වරෙක එසේ පවසා තිබිණි. 1959 සිට සී. අයි. ඒ. (CIA) අමෙරිකානු රහස් ඔත්තු සේවාවන් කස්ත්‍රෝ ඝාතනය කරන්නට තැත් කළ වාර ගණන 638ක්‌ බව හෙළිවී තිබේ. කස්ත්‍රෝගේ සුරුට්‌ටුව පුපුරුවා හැරීමේ සිට මාෆියා ක්‍රමයට වෙඩි තැබීම දක්‌වා වූ පරාසයක එම ඝාතන උපක්‍රමයන් ව්‍යාප්තව තිබූ බව හෙළි විය. ඒ අනූව ඔලිම්පික්‌ ක්‍රීඩාවේ ඝාතන උත්සාහයන්ගෙන් ‍බේරී සිටීමේ ඉසව්වක් වෙත් නම් එම ඉසව්වෙහි රන් පදක්‌කම හිමිවිය යුත්තේ ඔහුටය. පිදෙල් අසහාය විප්ලවීය ජීවගුණයකින් හෙබි දේශපාලන පෞරුෂයක් ලෙස ඉතිහාසයේ රන් අකුරින් ලියවී අවසන්ය. අධිරාජ්‍යවාදය විසින් මානව වර්ගයා මත පතිත කළ බලහත්කාරය සුණු විසුණු කරමින් කියුබානු ජනතාවට පමණක් නොව ලොව පුරා තැලෙන පොඩිවන මිනිසුන්ට නව ජීවයක්,ප්‍රාණයක් ගෙන දුන් මාක්ස්වාදී සටන්කාමී නායකයෙකු සිය ජීවන ගමනේ අවසන මෙලෙස සනිටුහන් කර තිබේ.අන්තර්ජාලය ඇසුරිණි.", "URL": "https://sinhala.adaderana.lk/news.php?nid=66435", "Category": null, "Parent URL": null}