{"Source": "Adaderana", "Timestamp": "March 13, 2011 01:39 pm", "Headline": " රෑ 12 ට කලින් කටවුට් නොකවුට් කළ යුතුයි", "News Content": "අද මධ්‍යම රාත්‍රියට ප්‍රථම පළාත් පාලන මැතිවරණයට අදාළ සියලු කටවුට් සහ පෝස්ටර් ඉවත් කළ යුතු බව පොලිස් මැතිවරණ මහලේකම් කාර්යාලය පවසයි. එසේ පෝස්ටර් සහ කටවුට් ඉවත් නොකරන පුද්ගලයින් අත්අඩංගුවට ගැනීමට කටයුතු කරන බව පොලිස් මැතිවරණ මහලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා ප්‍රකාශ කළේය. හෙට මධ්‍යම රාත්‍රියේ සිට පළාත් පාලන මැතිවරණයට අදාළ සියලු ප්‍රචාරක කටයුතු ද අවසන් කළ යුතු බව ගාමිණි නවරත්න මහතා සඳහන් කළේය. හෙට මධ්‍යම රාත්‍රියෙන් පසු මැතිවරණයට අදාළ කිසිදු ප්‍රචාරක කටයුත්තක් සිදු කළ නොහැකි බව ඔහු පවසයි. ඊට අමතර මේ මස 16 වනදා වන විට සියලු මැතිවරණ කාර්යාල ද ඉවත් කළ යුතු බව ගාමිණි නවරත්න මහතා ප්‍රකාශ කළේය. මෙම කටයුතු අධීක්ෂණය කිරීම සදහා‍ පොලිස් ස්ථාන මට්ටමින් විශේෂ ආරක්ෂක වැඩපිළිවෙළක් ක්‍රියාත්මක කර ඇති බව ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=14814", "Category": null, "Parent URL": null}