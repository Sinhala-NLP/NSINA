{"Source": "Adaderana", "Timestamp": "August 9, 2017 01:46 pm", "Headline": " චෝදනා ලැබූ තරුණයා නිදොස් කොට නිදහස්!", "News Content": "ඩ්‍රෝන කැමරාවක් ගුවන්ගත කිරීමෙන් අනුරාධපුර රුවන්වැලි මහාසෑයෙහි කොත් කැරැල්ලට හානි සිදුකළේ යැයි චෝදනා මත අත්අඩංගුවට ගෙන සිටි තරුණයා නිදොස් කොට නිදහස් කර තිබේ.අදාළ නඩුව අද(09) කැඳවූ අවස්ථාවේදී අනුරාධපුර ප්‍රධාන මහේස්ත්‍රාත් හර්ෂණ කැකුණවෙල මහතා එම නියෝගය ලබා දුන් බව අද දෙරණ වාර්තාකරු සඳහන් කළේය.රුවන්වැලි සෑරඳුන් උදෙසා පැවැත්වූ කප්රුක් පූජාවක් සඳහා පැමිණි සිටි තරුණයෙකු ඩ්‍රෝන කැමරාවක් ගුවන්ගත කර ඇති අතර එය ඔහුගේ ග්‍රහණයෙන් මිදී කොත් කැරැල්ලේ ගැටී සෑ මලුවට පතිත වී තිබේ.පසුව අනුරාධපුර පොලීසිය විසින් ඔහු අත්අඩංගුවට ගෙන අධිකරණයට ඉදිරිපත් කර තිබුණි.ඩ්‍රෝන කැමරාව ගැටීම හේතුවෙන් අනුරාධපුර රුවන්වැලි මහා සෑයේ කොත් කැරැල්ලට හානියක් සිදුවී ඇත්ද යන්න පිළිබඳව සෙවීම සඳහා පුරාවිද්‍යා අධ්‍යක්ෂ ජනරාල්වරයා විසින් විමර්ශනයක් සිදුකර තිබුණි.එහිදී අනාවරණය වී ඇත්තේ චෛත්‍යයෙහි කොත් කැරැල්ලට කිසිඳු හානියක් සිදුව නොමැති බවයි.ඒ අනුව එම තරුණයා අදාළ චෝදනාවෙන් නිදහස් කිරීමට අනුරාධපුර මහේස්ත්‍රාත්වරයා නියෝග කර තිබේ.", "URL": "https://sinhala.adaderana.lk/news.php?nid=76132", "Category": null, "Parent URL": null}