{"Source": "Adaderana", "Timestamp": "February 29, 2012 03:44 pm", "Headline": "රෝගී සත්කාරක සේවා අඩාලකිරීමට ගත් උත්සාහය සාර්ථක වී නෑ", "News Content": "එක්තරා වෘත්තීය සමිතියක් විසින් ප්‍රධාන පෙළේ රෝහල්වල රෝගී සත්කාරක සේවා අඩාලකිරීමට ගත් උත්සාහය සාර්ථක වී නොමැති බව ශ්‍රී ලංකා නිදහස් සෞඛ්‍ය සේවා සංගමය පවසයි. රෝගී ජනතාව පීඩනයට පත්කරමින් රෝගී සත්කාරක සේවා කඩාකප්පල් කිරීමට එක්තරා කණ්ඩායමක් උත්සාහ කර තිබුණ ද වෘත්තීය අයිතිවාසිකම් පිළිබඳ යථාර්ථවාදීව සිතන වෘත්තීය සමිති එම ක්‍රියාමාර්ගයට සහය දක්වා නොමැති බව එම සංගමය සඳහන් කරයි. ඒ අනුව බොහෝ පිරිසක් ලෙඩ නිවාඩු වාර්තා කිරීමෙන් තොරව රෝහල්වල සේවා කටයුතු සාමාන්‍ය පරිදි පවත්වාගෙන යාමට කටයුතු කර ඇති බව ශ්‍රී ලංකා නිදහස් සෞඛ්‍ය සේවා සංගමය පෙන්වාදෙයි. සෞඛ්‍ය සේවාවට බලපාන කරුණු ගණනාවක් සඳහා විසඳුම් ලබාදී තිබියදීත් ඇතැම් වෘත්තීය සමිති පටු ක්‍රියාමාර්ගවල නිරතවීම අනුමත කළ නොහැකි බව සෞඛ්‍ය අමාත්‍යාංශය ද පවසයි.", "URL": "https://sinhala.adaderana.lk/news.php?nid=22485", "Category": null, "Parent URL": null}