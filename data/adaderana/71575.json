{"Source": "Adaderana", "Timestamp": "March 31, 2017 02:24 pm", "Headline": "ජනතාව රණවිරුවන් වෙනුවෙන් පාරට බැසිය යුතුයි", "News Content": "මෙරට රණවිරුවන් ජාත්‍යන්තර අධිකරණයක් හමුවට ගෙන යනවා නම් ඒ වෙනුවෙන් මෙරට ජනතාව පාරට බැසිය යුතු බව රියර් අද්මිරාල් සරත් වීරසේකර මහතා පවසයි. පසුගිය දා ජිනිවා නුවර පැවති මානව හිමිකම් කොමිසමට සහභාගී වී ලංකාවට පැමිණිමෙන් පසු ඒ පිළිබඳ මාධ්‍ය දැනුවත් කිරීමේ අද (31)පැවති මාධ්‍ය හමුවට එක් වෙමින් සරත් වීරසේකර මහතා මේ බව ප්‍රකාශ කළේ ය. ආණ්ඩුක්‍රම ව්‍යවස්ථාවට අනුව රටේ සියලු පුරවැසියන් නීතිය හමුවේ එක සමාන වන බවත් එවිට රණවිරුවන් ද පුරවැසියන් වන බැවින් නීතිය හමුවේ සමාන නම් රණවිරුවන් පමණක් හයිබ්‍රිඩ් අධිකරණය හමුවට ගෙන යෑම නීති විරෝධී ක්‍රියාවක් බව ද වීරසේකර මහතා මෙහිදී කියා සිටියේ ය. ලොතරැයි පතක් රුපියල් 10 කින් වැඩි කළ විට, සයිටම් සම්බන්ධයෙන් වැනි කරුණුවලදී ඒ වෙනුවෙන් කතා කිරීමට එළියට බසින ජනතාව හමුදා බුද්ධි අංශ නිලධාරීන් කිසිදු චෝදනාවක් නොමැතිව මාස ගණනාවක් සිරගත කර තබා ඇති විට එළියට බසින්නේ නැති බවත් අද වන විට රටට සාමය උදාකර දුන් පිරිස් වෙනුවෙන් කථා කිරීමට ජනතාව පෙළ ගැසිය යුතු බවත් වීරසේකර මහතා වැඩි දුරටත් පැවසීය. එමෙන්ම මෙම මාධ්‍ය හමුවට එක් වු පාර්ලිමේන්තු මන්ත්‍රී ජී.එල්.පීරිස් මහතා කියා සිටියේ ලංකාවේ ආරක්ෂක අංශ යුද අපරාධ සිදු කර නොමැති බවට ඒ සම්බන්ධයෙන් දේශිය විශේෂඥයින් විසින් ඉදිරිපත් කර ඇති වාර්තා 7ක කරුණු වත්මන් ආණ්ඩුව විසින් මානව හිමිකම් සැසිවාරයට ඉදිරිපත් කර නොමැති බවයි. කෙසේ වෙතත් රජය විසින් කළ යුතුව තිබු යුතුකමක් රට වෙනුවෙන් රියර් අද්මිරාල් සරත් වීරසේකර මහතා ජිනිවා ගොස් ඉටු කර ඇති බව ද ජී.එල්.පීරිස් මහතා මෙහිදී කියා සිටියේ ය.", "URL": "https://sinhala.adaderana.lk/news.php?nid=71575", "Category": null, "Parent URL": null}