{"Source": "Adaderana", "Timestamp": "February 7, 2012 08:08 am", "Headline": "  බාල පෙට්‍රල්-පැමිණිලි 3,300 යි වන්දි 2000ට පමණයි", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානියට පත් වාහන සඳහා වන්දි ගෙවීමේ කටයුතුවලට අදාළ සියලු ලේඛන සකස් කිරීමේ කටයුතු අවසන් කර ඇති බව ලංකා ඛනිජ තෙල් නීතිගත සංස්ථාව පවසයි. ලැබුණු පැමිණිලිවලට අදාළ ලිපිලේඛන පරික්ෂා කොට අදාළ වන්දි මුදල් ගෙවිය යුතු පුද්ගලයින් සියලු දෙනා මේ වන විට හඳුනාගෙන ඇති බව ඔවුන් පෙන්වා දෙයි. හානියට පත් වාහන පිළිබඳ පැමිණිලි 3,300කට අධික ප්‍රමාණයක් ලැබුණු අතර ඉන් වන්දි ගෙවීම සඳහා සුදුසුකම් ලබා ඇත්තේ පුද්ගලයින් 2000 ට ආසන්න ප්‍රමාණයක් බව ඛනිජ තෙල් නීතිගත සංස්ථාව ප්‍රකාශ කරයි. ඉන් පුද්ගලයින් 1800කට පමණ වන්දි ගෙවීමේ කටයුතු අවසන් කර ඇති බව වාර්තා වේ. ලිපිලේඛන නිවැරදිව නොතිබීම , ව්‍යාජ තොරතුරු ලබාදීම සහ පැහැදිලි බිල්පත් නොතිබීම ඇතුළු කරුණු හේතුවෙන් විශාල පැමිණිලි සංඛ්‍යාවක් ප්‍රතික්ෂේප කිරීමට සිදුවු බව ඛනිජ තෙල් නීතිගත සංස්ථාව පවසයි. අදාළ වන්දි ගෙවීම සඳහා රුපියල් කෝටි 04ක මුදලක් වෙන්වු අතර රුපියල් කෝටි තුනක පමණ මුදලක් ඒ සඳහා වැය වී ඇති බව වාර්තා වේ.", "URL": "https://sinhala.adaderana.lk/news.php?nid=21921", "Category": null, "Parent URL": null}