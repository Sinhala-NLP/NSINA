{"Source": "Adaderana", "Timestamp": "January 11, 2016 03:20 pm", "Headline": "අද අපිට සතුරු රටවල් නෑ", "News Content": "ශ්‍රී ලංකාවට අද කිසිදු සතුරු රාජ්‍යයක් නොමැති බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වාදෙන්නේ ශ්‍රී ලංකාව ලොව සියලු රටවල් වෙත මිත්‍රත්වයේ දෑත් දිගුකර ඇති බවයි.රටවල් කිහිපයක තානාපතිවරුන් සහ මහ කොමසාරිස්වරයෙකුට අක්තපත්‍ර පිරිගැන්වීම වෙනුවෙන් අද පෙරවරුවේ ජනාධිපති මන්දිරයේ පැවැති උත්සවයකදී ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය.චීලි රාජ්‍යය, චෙක් ජනරජය, ඩෙන්මාර්කය, ගෝතමාලාව, අයිවරිකොස්ට්, කාම්බෝජය සහ ඉරානය යන රටවල මෙරටට පත් කෙරුණු තානාපතිවරුන්ද සයිප්‍රස් මහ කොමසාරිස්වරයා ද ජනාධිපතිවරයා වෙත අක්ත පත්‍ර භාරදී ඇත. මේ අතර දිවංගත ඡායාරූප ශිල්පී විල්සන් හෑගොඩ මහතාගේ ජන්ම ශත සංවත්සරය වෙනුවෙන් ශ්‍රී ලංකා තැපැල් දෙපාර්තමේන්තුව සමරු මුද්දරයක් සහ මුල් දින කවරයක් නිකුත් කර ඇත.ජනාධිපති මෛත්‍රීපාල සිරිසේන මහතා වෙත එම සමරු මුද්දරය සහ මුල් දින කවරය පිළිගැන්විම කොළඹ ජාතික ලේඛනාරක්ෂක දෙපාර්තමේන්තුවේදී අද පෙරවරුවේ සිදු කෙරුණි.විල්සන් හෑගොඩ මහතා විසින් ගනු ලැබූ ඡායාරූප ඇතුළත් ප්‍රදර්ශනයක් ද සංවිධානය කර ඇති අතර ජනාධිපතිවරයා එය නැරඹීමට එක් වූ බව එම මාධ්‍ය අංශය සඳහන් කළේය.විල්සන් හෑගොඩ මහතා දෙස් විදෙස් කීර්ති නාමයක් දිනාගත් ප්‍රකට ඡායාරූප ශිල්පියෙකු වන අතර කවියෙකු වශයෙන් ද ප්‍රසිද්ධියක් ඉසිලූ අයෙකි.", "URL": "https://sinhala.adaderana.lk/news.php?nid=56289", "Category": null, "Parent URL": null}