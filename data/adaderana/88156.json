{"Source": "Adaderana", "Timestamp": "April 27, 2018 04:10 pm", "Headline": " රහසිගතව මත්ද්‍රව්‍ය රැගෙනවිත් බෙදාහරින ප්‍රධාන පෙළේ ජාවරාම්කරුවෙක් අල්ලයි", "News Content": "මෙරටට රහසිගතව මත්ද්‍රව්‍ය රැගෙනවිත් බෙදාහරින ප්‍රධාන පෙළේ ජාවරාම්කරුවෙකු වන විදෙස් ජාතිකයෙකු සුරාබදු දෙපාර්තමේන්තුවේ විශේෂ මෙහෙයුම් ඒකකය මඟින් අත්අඩංගුවට ගෙන තිබේ. තංගල්ල, රැකව ප්‍රදේශයේ සිදු කරන ලද වැටලීමකදී නවතම මත්ද්‍රව්‍ය විශේෂයක් ළඟ තබාගෙන සිටි මෙම සැකකරු අත්අඩංගුවට ගත් බව සුරාබදු දෙපාර්තමේන්තුව සඳහන් කළේය. එහිදී මත්ද්‍රව්‍ය සමඟ ශ්‍රී ලාංකික තරුණයින් දෙදෙනෙකු ද අත්අඩංගුවට ගෙන තිබේ. අත්අඩංගුවට ගත් විදෙස් ජාතික පුද්ගලයා 36 හැවිරිදි ඔස්ට්‍රේයානු ජාතිකයෙකු වන අතර ඔහු සතුව තිබී බ්ලැක් මෙන්ඩි නැමැති මත්ද්‍රව්‍යය‍ ග්‍රෑම් 82ක ප්‍රමාණයක් සුරාබදු නිලධාරීන් විසින් සොයාගෙන ඇති බව වාර්තා වෙයි. සුරාබදු දෙපාර්තමේන්තුව විසින් සිදු කරන ලද වැටලීමකදී එම මත්ද්‍රව්‍ය වර්ගය සොයාගත් පළමු අවස්ථාව මෙය බව සඳහන්ය. අත්අඩංගුවට ගත් ඔස්ට්‍රේලියානු ජාතිකයා මෙරටට විවිධ සාද සංවිධාන කිරීමේ නිරතව සිට ඇති අතර සිය රටේ සිට අදාළ මත්ද්‍රව්‍ය රහසිගතව මෙරටට රැගෙවිත් බෙදාහැරීම සිදු කරන බවට සුරාබදු දෙපාර්තමේන්තුව සිදු කරන ලද විමර්ශනවලදී අනාවරණය වී තිබේ. මෙම පුද්ගලයා සමඟ අත්අඩංගුවට ගත් ශ්‍රී ලාංකික තරුණයින් දෙදෙනා සංචාරක කර්මාන්තයේ යෙදෙන්නන් බව සුරාබදු දෙපාර්තමේන්තුව සඳහන් කළේය. සැකකරුවන් තිදෙනා තංගල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 04 වනදින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=88156", "Category": null, "Parent URL": null}