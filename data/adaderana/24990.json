{"Source": "Adaderana", "Timestamp": "June 13, 2012 10:28 am", "Headline": "යතුරුපැදි සොරුන් දෙදෙනෙක් මාට්ටු-තවත් අයෙක් අල්ලන්න සොයයි", "News Content": "කිරිඳිවැල පොලිස් බල ප්‍රදේශයේ දෙහිඕවිට හන්දියේදී සොරාගන්නා ලද යතුරුපැදියක් සමග දෙහිඔවිට ප‍්‍රදේශයේ පදිංචි සැකකරුවන් දෙදෙනෙකු අත්අඩංගුවට ගත් බව පොලීසිය පවසයි. කිරිඳවැල පොලිස් ස්ථානයේ නිළධාරීන් කණ්ඩායමක් විසින් මොවුන් අත්අඩංගුවට ගෙන ඇති අතර සැකකරුවන්ගෙන් දීර්ඝ ලෙස ප‍්‍රශ්න කිරීමෙන් පසු ඔවුන් විසින් කිරිඳිවැල පොලිස් වසමේ සිදු කරන ලද තවත් යතුරුපැදි සොරකම් දෙකක් සහ අවිස්සාවේල්ල පොලිස් බල ප්‍රදේශයේ සිදුකරන ලද යතුරුපැදි සොරකම් දෙකක් ගැන තොරතුරු අනාවරණය කර ගත් බව පොලිස් මාධ්‍ය ප්‍රකාශක කාර්යාලය සඳහන් කරයි. සොරාගන්නා ලද යතුරුපැදි සියල්ල ද පොලීසිය විසින් සොයා ගෙන තිබේ. මෙම අපරාධ වලට සම්බන්ධ තවත් සැකකරුවකු ගැනද කරුණු අනාවරණය කර ගෙන ඇති අතර අත්අඩංගුවේ සිටින සැකකරුවන් අද දින පූගොඩ මහේස්ත‍්‍රාත් අධිකරණයට ඉදිරිපත් කිරීමට නියමිතය. කිරිඳිවැල පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=24990", "Category": null, "Parent URL": null}