{"Source": "Adaderana", "Timestamp": "December 29, 2012 01:30 am", "Headline": "කන්ගැට්ටා ගැන චරිත සහතිකදීම අවිශ්වාසයි", "News Content": "කන්ගැට්ටා යනු නොයෙක් දෙනා පවසන අන්දමේ දක්ෂයෙක් වී නම් ඔහුට කෞතුකාගාරය පමණක් නොව මුළු කොළඹම සොරකම් කළ හැකි වනු ඇති බව එක්සත් ජාතික පක්ෂය පවසයි. කන්ගැට්ටාගේ දක්ෂතාවය සහතික කරලීම උදෙසා ජ්‍යේෂ්ඨ නිලධාරීන් ගන්නා උත්සහය පුදුම සහගත බව එම පක්ෂයේ පාර්ලිමේන්තු මන්ත්‍රී නීතීඥ අජිත් පී.පෙරේරා මහතා සඳහන් කළේය. මීට වඩා ඕනෑ තරම් සොරුන් මෙරට සිටින අතර ඔවුන් සොරකම් කරනා දේ මෙන්ම සොරකම් කරන අන්දම ද වෙනස් බව හෙතෙම පැවසීය. කන්ගැට්ටාගේ දක්ෂතාවය තහවුරු කරමින් මෙම කෞතුකාගාර සොරකමට සම්බන්ධව සිටින්නේ ඔහුම පමණක් බවට ඒත්තු ගන්වමින් ලබාදීමට උත්සහ ගන්නා වූ චරිත සහතිකය මත වඩා අවිනිෂ්චිතතාවක් හා සැකයක් උපදින බව මන්ත්‍රීවරයා සඳහන් කරයි. කොළඹ ප්‍රදේශයේ පවත්නා ආරක්ෂක විධිවිධාන හා පවත්නා බරපතළකමත් සමග එලෙස කළ හැකිද යන්න ඔහු නැගූ පැනයයි.", "URL": "https://sinhala.adaderana.lk/news.php?nid=30327", "Category": null, "Parent URL": null}