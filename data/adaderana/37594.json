{"Source": "Adaderana", "Timestamp": "September 22, 2013 11:51 am", "Headline": "මධ්‍යම ආසන 36ක් සන්ධානය දිනද්දී ෆොන්සේකාගේ පක්ෂයටත් මන්ත්‍රීධූර 2ක්", "News Content": "මධ්‍යම පළාතේ අවසන් ප්‍රතිඵලයට අනූව ඡන්ද 716,247ක් සමගින් 60.16%ක ප්‍රතිශතයක් සහිතව ප්‍රසාද මන්ත්‍රී ධූර 2ද ඇතුළුව මන්ත්‍රී ආසන 36ක් හිමිකර ගැනීමට එක්සත් ජනතා නිදහස් සන්ධානය සමත්ව තිබේ. එම පළාතෙන් එක්සත් ජාතික පක්ෂය ඡන්ද 330,815ක් සමගින් 27.79%ක ප්‍රතිශතයක් ද සහිතව මන්ත්‍රී ආසන 16ක් හිමිකර ගෙන ඇත.. එසේම සරත් ෆොන්සේකාගේ ප්‍රජාතන්ත්‍රවාදී පක්ෂය ඡන්ද 45,239ක් සමගින් 3.80%ක ප්‍රතිශතයක්ද සහිතව මන්ත්‍රී ආසන 2ක් හිමිකර ගෙන තිබේ. තවද ලංකා කම්කරු කොංග්‍රසය ඡන්ද 29,285ක් සමගින් 2.46%ක ප්‍රතිශතයක්ද සහිතව මධ්‍යම පළාතෙන් මන්ත්‍රී ආසන 2ක් හිමිකර ගෙන ඇත‍. තවද කඳුරට ජනතා පෙරමුණ ඡන්ද 24,913ක් සමගින් 2.09%ක ප්‍රතිශතයක්ද සහිතව එක් මන්ත්‍රී ආසනයක්ද ශ්‍රී ලංකා මුස්ලිම් කොංග්‍රසය ඡන්ද 17,788ක් සමගින් 2.09%ක ප්‍රතිශතයක්ද සහිතව එක් මන්ත්‍රී අසුනක්ද හිමිකර ගැනීමට සමත්ව තිබේ. කෙසේ වෙතත් ශ්‍රී ලාංකීය මැතිවරණ ව්‍යාපාරයේ තෙවැනි බලවේගය ලෙස කලක සිට වැජඹෙන ජනතා විමුක්ති පෙරමුණට 2013 පළාත් සභා මැතිවරණයෙන් එක් මන්ත්‍රී අසුනක් හෝ හිමි වී නැති අතර ඔවුන්ට එම පළාතෙන් ලැබී ඇත්තේ ඡන්ද 13,887කි. එය ප්‍රතිශතයක් ලෙස 1.17%ක් වේ.", "URL": "https://sinhala.adaderana.lk/news.php?nid=37594", "Category": null, "Parent URL": null}