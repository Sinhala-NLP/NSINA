{"Source": "Adaderana", "Timestamp": "October 23, 2018 10:01 pm", "Headline": "සිංහයින්ට විශිෂ්ඨ ජයක්", "News Content": "කොළඹ ආර්.ප්‍රේමදාස ක්‍රිකට් ක්‍රීඩාංගනයේ එංගලන්තය සමඟ අද (23) පැවති අවසන් තරගය ඩක්වර්ත් ලුවිස් න්‍යායට අනුව ලකුණු 219 කින් ජය ගැනීමට ශ්‍රි ලංකා පිලට හැකි විය. තරගයේ කාසියේ වාසිය දිනාගත් ශ්‍රී ලංකා නායක දිනේෂ් චන්දිමාල් ප්‍රථමයෙන් පන්දුවට පහරදීමට තීරණය කළේය. නිරෝෂන් දික්වැල්ල සහ සධීර සමරවික්‍රම පළමු කඩුල්ලට ලකුණු 137ක් රැස් කළ අතරනිරෝශන් දික්වැල්ල සිය 8වන එක්දින අර්ධ ශතකය වාර්තා කළේය. සධීර සමරවික්‍රම සිය මංගල අර්ධ ශතකය වාර්තා කළේය. නායක දිනේෂ් චන්දිමාල් ලකුණු 80ක් ලබා ගත් අතර කුසල් මෙන්ඩිස් හතරේ පහරකින් සහ හයේ පහර 6කින් ඇතුළුව ලකුණු 56කට දැවී ගියේය. නියමිත පන්දුවාර 50 අවසානයේ ශ්‍රී ලංකා කණ්ඩායම කඩුලු 6ක් දැවී ලකුණු 366ක් ලබා ගත්තේය. පිළිතුරු ඉනිම ක්‍රීඩා කළ එංගලන්ත පිල පන්දුවාර 26යි පන්දුවකදී කඩුලු 9ක් දැවී ලකුණු 132ක් ලබාගෙන සිටියද තරගයට වර්ෂාවෙන් බාධා එල්ල වීමත් සමඟ විනිසුරුවන් තරගයේ ජයග්‍රාහණය ඩක්වර්ත් ලුවිස් න්‍යායට අනුව ලබා දෙන්නටයි තිරණය කළේය. ලකුණු 219ක ජයක් ශ්‍රී ලංකා පිලට හිමි විය.", "URL": "https://sinhala.adaderana.lk/news.php?nid=98124", "Category": null, "Parent URL": null}