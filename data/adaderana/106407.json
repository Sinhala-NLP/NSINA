{"Source": "Adaderana", "Timestamp": "March 20, 2019 12:35 pm", "Headline": "නීති විරෝධීව ජපානයෙන් ගෙන්වන ලද ජීප් රථයක් සමඟ අයෙක් මාට්ටු", "News Content": "ජපානයේ සිට නීති විරෝධී ලෙස මෙරටට ගෙන්වන ලද ජීප් රථයක් සමඟ පුද්ගලයෙකු කැලණිය, වේවැල්දූව ප්‍රදේශයේදී අත්අඩංගුවට ගෙන තිබේ. පානදුර වලාන දූෂණ මර්ධන ඒකකයේ නිලධාරීන් විසින් සිදුකළ වැටලීමකදී අදාළ සැකකරු අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය පැවසීය. සැකකරු විසින් ජපානයේ නිෂ්පාදිත ටොයෝටා වී-එයිට් වර්ගයේ ජීප් රථයක කොටස් නීති විරෝධී ලෙස මෙරටට ගෙන්වා එකලස් කර ඇති බවට තොරතුරු අනාවරණය වී තිබේ. වෙළඳපොළ වටිනාකම රුපියල් කෝටි 04 ක් වන මෙම ජීප් රථය මෝටර් රථ දෙපාර්තමේන්තුවේ ලියාපදිංචි කර නොමැති අතර එය ජපානයේ දී සොරකම් කරන ලද රථයක් බව පොලීසිය පැවසීය. කිරිබත්ගොඩ, තැඹිලිගස්මුල්ල ප්‍රදේශයේ පදිංචි 38 හැවිරිදි අයෙකු වන සැකකරු මහර මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=106407", "Category": null, "Parent URL": null}