{"Source": "Adaderana", "Timestamp": "February 12, 2011 01:13 pm", "Headline": "ඩෙංගු රෝගීන් ගණන ඉහළ යයි", "News Content": "පසුගිය දින කිහිපය තුළ වාර්තා වූ ඩෙංගු රෝගීන් සංඛ්‍යාවෙහි සැලකිය යුතු වැඩිවීමක් පෙන්නුම් කරන බව වසංගත රෝග විද්‍යා අංශය පවසයි. මේ වසරේ මේ දක්වා ඩෙංගු රෝගයට ගොදුරුවීමෙන් පුද්ගලයින් 13 දෙනෙකු ජීවිතක්ෂයට පත්ව ඇති බව එහි වසංගත රෝග විද්‍යාඥ වෛද්‍ය සුදත් පීරිස් මහතා සඳහන් කළේය. වසරේ ගෙවුණු කාලය තුළ ඩෙංගු රෝගයට ගොදුරු පුද්ගලයින්ගේ සංඛ්‍යාව 1105 ක් දක්වා වර්ධනය වී තිබේ. විශේෂයෙන් දිවයිනට බලපා ඇති වැසි සහිත කාලගුණ තත්ත්වය පහව යාමත් සමග ඩෙංගු රෝගය පැතිර යාමේ අවධානම වැඩි වී ඇති බව ඔහු පෙන්වා දෙයි. කොළඹ නගර සීමාවෙන් වැඩි රෝගීන් සංඛ්‍යාවක් වාර්තා වී ඇති බව සුදත් පීරිස් මහතා ප්‍රකාශ කළේය. යළිත් ඩෙංගු රෝග ව්‍යාප්තිය අවම කිරීම සඳහා ජනතාවගේ සකී‍්‍රය දායකත්වය ඉතා වැදගත් බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14168", "Category": null, "Parent URL": null}