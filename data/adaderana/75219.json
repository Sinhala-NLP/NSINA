{"Source": "Adaderana", "Timestamp": "July 13, 2017 06:22 pm", "Headline": "හිටපු නාවික හමුදා මාධ්‍ය ප්‍රකාශක ගැන තීරණය කොටුවෙන් වත්තලට යයි", "News Content": "අත්අඩංගුවට ගත් හිටපු නාවික හමුදා මාධ්‍ය ප්‍රකාශක කොමදෝරු ඩී.කේ. පී දසනායක මහතා සම්බන්ධයෙන් නියෝගයක් ලබාදෙන්නැයි කොටුව මහේස්ත්‍රාත් ලංකා ජයරත්න මෙනෙවිය වත්තල මහේස්ත්‍රාත්වරයාට දැනුම් දී තිබේ.2007 වසරේදී සුදු වෑන් රථයකින් ද්‍රවිඩ තරුණයන් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් ඊයේ පස්වරුවේ ඩී.කේ. පී දසනායක මහතා අත්අඩංගුවට ගනු ලැබිණි.අදාළ තරුණයන් පැහැරගෙන ගොස් අතුරුදන් කිරීම සම්බන්ධයෙන් සිදුකරන ලද විමර්ශන වලදී අනාවරණය වු කරුණු මත මෙම අත්අඩංගුවට ගැනීම සිදුකර ඇති බව සඳහන්ය.අපරාධ පරීක්ෂණ දෙපාර්තමේන්තුව විසින් ඔහු අත්අඩංගුවට ගැනීමෙන් අනතුරුව කොටුව මහේස්ත්‍රාත් වෙත ඒ පිළිබඳව කරුණු වාර්තා කර ඔහු සම්බන්ධයෙන් නියෝගයක් ලබාදෙන ලෙස අධිකරණයෙන් ඉල්ලීමක් කර තිබේ.ඒ අනුව ඩී.කේ. පී දසනායක මහතා ප්‍රතිකාර ලබන වැලිසර නාවික හමුදා රෝහලට ගොස් ඔහු පරීක්ෂා කර බලා සුදුසු නියෝගයක් ලබාදෙන ලෙස කොටුව මහේස්ත්‍රාත්වරිය වත්තල මහේස්ත්‍රාත්වරයාට දැනුම් දුන් බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=75219", "Category": null, "Parent URL": null}