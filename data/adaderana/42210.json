{"Source": "Adaderana", "Timestamp": "April 1, 2014 06:24 am", "Headline": " අනුකම්පා ඡන්ද ආයෙ ලැබෙන්නෙ නෑ", "News Content": "පියාටවත් නොලැබුණු විදිහේ ඡන්දයක් තමාට ලැබුණේ ඡන්ද දායකයින්ගේ අනුකම්පාව නිසා බව කොළඹ දිස්ත්‍රීක්කයේ වැඩිම මනාපයෙන් බස්නාහිර පළාත් සභාවට තේරී පත්වූ හිරුණිකා ප්‍රේමචන්ද්‍ර මෙනවිය පවසයි. ‘තාත්තා නැති දුව‘කියන හැඟීමෙන් බොහෝ දෙනා තමන් දෙස බැලූ බවත්, ඒ නිසාම මේ තරම් ජයග්‍රහණයක් තමාට අත්පත් කර ගැනීමට හැකිවූ බවත් ඇය කියා සිටියේ ටී.වී දෙරණ 360 වැඩසටහනට එක්වෙමිනි. එහිදී ටී.වී දෙරණ වෙනුවෙන් වැඩසටහන මෙහෙයවූ ඩිල්කා සමන්මලී විමසා සිටියේ ඉදිරියටත් ඇයට අනුකම්පා ඡන්ද ලැබේවියයි විශ්වාස කරන්නේද යන්නයි? ඊට ප්‍රතිචාර දක්වමින් හිරුණිකා මෙනවිය පවසා සිටියේ යළි අනුකම්පා ඡන්ද ලැබේයයි තමන් නොසිතන බව හා ඉදිරියේදී ජනතාවට කරන සේවය පිළිබඳ සලකා බලා ජනතාව විසින් නිවරදි තීන්දුවක් ගනු ඇති බවයි. එබැවින් තමාට හැකි උපරිමයෙන් ජනතාවට සේවය කිරීමට බලාපොරොත්තු වන බවත්, තමා කෙරෙහි තැබූ විශ්වාසය පළුදු කර නොගැනීමට සෑම විටම උත්සාහ දරන බවත් ඇය සඳහන් කළාය. එක්සත් ජනතා නිදහස් සන්ධානය කොළඹ දිස්ත්‍රීක්කය තුළ යම් පසුබෑමකට ලක්ව ඇති බවත්, ඊට හේතුවන්නට ඇත්තේ පැල්පත්වාසීන් සම්බන්ධයෙන් රජයේ වැඩපිළිවෙල විය හැකි බව තමන් විශ්වාස කරන බවත් ප්‍රේමචන්ද්‍ර මෙනවිය එහිදී අවධාරණය කළාය. පැල්පත් වාසීන් සම්බන්ධයෙන් රජයේ වැඩපිළිවෙළ දීර්ඝ කාලීන ලෙස එම ජනතාවටත්, රටේ සංවර්ධනයටත් වැඩදායක වුවද,මේ මොහොතේ එය සංවේදී කාරණාවක් බැවින් ඔවුන්ගේ ඡන්දය ආණ්ඩුවට නොලැබී යන්නට ඇතැයි තමන් විශ්වාස කරන බව ඇය පෙන්වා දුන්නාය. මේ ආණ්ඩුව පවතින්නේ හුදෙක් ‘ජනාධිපතිවරයා‘යන සාධකය මූලික කරගෙන පමණක් බවත්, සෙසු අය පිළිබඳ එතරම් වැදගත් කමක් හිමිව නැති බවත් ඇය සඳහන් කළාය. ජනතාව මේ මොහොතේ අධික ජීවන වියදම් නිසා දැඩි පීඩනයකින් ආයාසයකින් ජීවත් වන බවත්, ලෝකයේම තත්ත්වය එබඳු බවත් පෙන්වා දුන් හිරුණිකා ප්‍රේමචන්ද්‍ර මෙනවිය හැකි පමණින් ජනතාවගේ සුබ සිද්ධිය වෙනුවෙන් පියවර ගත යුතු බව කියා සිටියාය. මෙම ගැටළු සහගත තත්ත්වයන්ට ප්‍රධාන වශයෙන් හේතුවී ඇත්තේ නිලධාරි පැළැන්තියේ දූෂණ හා අක්‍රමිකතාවන් බවත්, ඒ පිළිබඳ නිසි තීන්දු තීරණ නොගතහොත් තත්ත්වය වඩාත් කනගාටුදායක විය හැකි බවත් ඇය එහිදී වැඩිදුරටත් පෙන්වා දුන්නාය.", "URL": "https://sinhala.adaderana.lk/news.php?nid=42210", "Category": null, "Parent URL": null}