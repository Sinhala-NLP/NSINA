{"Source": "Adaderana", "Timestamp": "March 29, 2019 10:20 pm", "Headline": "යතුරුපැදි දෙකක් ගැටී ඇතිවූ ගින්නෙන් ජීවිත 3ක් මහ මඟ නවතී", "News Content": "එරාවුර් වාලච්චේන මාර්ගයේදී යතුරුපැදි දෙකක් මුහුණට මුහුණ ගැටීමෙන් සිදුවූ රිය අනතුරකින් පුද්ගලයින් තිදෙනෙකු ජීවිතක්ෂයට පත් විය. පොලිස් මාධ්‍ය ප්‍රකාශක කාර්යාලය සඳහන් කළේ එරාවුර් වාලච්චේන මාර්ගයේ වන්දාරමුල්ල, අම්මාන් කෝවිල අසලදී යතුරුපැදි දෙකක් එකිනෙක ගැටී ගිනිගැනීමෙන් මෙම රිය අනතුර සිදුව ඇති බවයි. අනතුරින් යතුරුපැදි දෙකේ පැදිකරුවන් දෙදෙනා හා පසුපැදිකරුවන් දෙදෙනා බරපතල තුවාල ලබා මඩකලපුව රෝහලට ඇතුළත් කිරීමේදී තිදෙනෙකු මියගොස් තිබේ. අනතුරින් ජීවිතක්ෂයට පත්ව ඇත්තේ පලාචෝලෙයි, වන්දාරමුල්ල සහ කාත්තන්කුඩි ප්‍රදේශයන්හි පදිංචි අවුරුදු 21, 22 සහ 26 යන වයස්වල පසුවන්නන්. අනතුර සිදුවන අවස්ථාවේදී වාලච්චේන දෙස සිට මඩකලපුව දෙසට ධාවනය වූ වෙනත් යතුරුපැදියක්ද මාර්ගයේ ලිස්සා ගොස් අනතුරක් සිදුව ඇති බව පොලීසිය සඳහන් කළේය. එම යතුරුපැදියේද පැදිකරු හා පසුපැදිකරු තුවාල ලබා මඩකලපුව රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=107002", "Category": null, "Parent URL": null}