{"Source": "Adaderana", "Timestamp": "July 22, 2019 03:39 pm", "Headline": "අමෙරිකාව රත්වෙයි", "News Content": "අමෙරිකාවේ ප්‍රදේශ රැසකට අධික උණුසුම් කාලගුණයක් බලපා තිබේ. මේ හේතුවෙන් ජනතාව දැඩි ලෙස පීඩාවට පත්ව සිටින බවයි විදෙස් වාර්තා සඳහන් කළේය. අමෙරිකාවේ සමස්ත භූමි ප්‍රමාණයෙන් තුනෙන් දෙකක පමණ ප්‍රදේශයක් අධික උණුසුම් කාලගුණයේ බලපෑමට හසුව තිබේ. ඇතැම් ප්‍රදේශවල උෂ්ණත්වයට සෙල්සියස් අංශක 46ක් වැනි ඉහළ අගයක් ගෙන ඇති බව කාලගුණ වාර්තාවල සඳහන් වෙයි. මෙම තත්ත්වයෙන් මිලියන දෙසීයක පමණ පිරිසක් පවතින කාලගුණයෙන් දැඩි ලෙස පීඩාවට පත්ව සිටියි. උතුරු කැරොලිනා සහ වර්ජිනියා යන ප්‍රාන්තවලට මෙම තත්ත්වය දැඩිව බලපා තිබේ. එමෙන්ම නිව්යෝර්ක් නගරයේ ජනතාව වෙනුවෙන් සිසිලන මධ්‍යස්ථාන 500ක් පමණ විවෘත කර ඇති බව විදෙස් වාර්තා සඳහන් කළේය. මේ දිනවලදී හිරු එළියට ඍජුව නිරාවරණය වීමෙන් විජලනයට ලක්විය හැකි බවට බලධාරීන් විසින් ජනතාව වෙත අනතුරු ඇඟවීමක් සිදුකර තිබුණි. එමෙන්ම විජලනයෙන් හා අධික උණුසුමින් ආරක්ෂාවීමට ගතහැකි ක්‍රියාමාර්ග සම්බන්ධයෙන් ඔවුන් ජනතාව දැනුවත් කර ඇති බව සඳහන් වෙයි. මේ අතර ගතවූ ජුනි මාසය ලොව වඩාත්ම උණුසුම් මාසය ලෙස වාර්තා අතරට එක්වූ බවයි ලෝක කාලගුණ විද්‍යා ආයතනය පවසයි. මෙම කාලය තුළ පැවති අධික උණුසුමින් බටහිර සහ මධ්‍යම යුරෝපයේ රටවල් රැසකට බලපෑම් එල්ල විය.", "URL": "https://sinhala.adaderana.lk/news.php?nid=114735", "Category": null, "Parent URL": null}