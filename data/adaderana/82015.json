{"Source": "Adaderana", "Timestamp": "December 24, 2017 01:12 pm", "Headline": " මුතු ඇට 420ක් ලක්ෂ 300කට විකුණන්න ගිය 5ට වැඩ වැරදුන හැටි", "News Content": "නිධානයකින් ලබාගත් බව කියන මුතු ඇට තොගයක් අලෙවි කිරීමට උත්සාහ කළ පුද්ගලයින් පස් දෙනෙකු දඹුල්ල පොලීසිය විසින් අත්අඩංගුවට ගෙන තිබේ. මුතු ඇට 420ක් රුපියල් ලක්ෂ 300ක මුදලකට අලෙවි කිරීමට සූදානම්ව සිටි බව පොලීසිය සඳහන් කළේය. අත්අඩංගුවට ගත් පුද්ගලයින් අතර යුද හමුදාවේ ලාන්ස් කෝප්‍රල්වරුන් තිදෙනෙකු සිටින බව සඳහන්ය. ගලේවෙල, නිරන්ගමුව මාදිපොල ප්‍රදේශයේ පදිංචිකරුවෙකු විසින් නිධානයකින් ලබාගත් බව කියන මුතු ඇට මෙලෙස විකිණීමට සැලසුම් කර තිබු අතර දඹුල්ල පොලීසියේ නිලධාරීන් උපාය දූතයන් යොදවා මෙම වැටලීම සිදුකර තිබේ. අත්අඩංගුවට ගත් යුද හමුදා කෝප්‍රල්වරුන් ත්‍රීකුණාමලය, වත්තල සහ තෝපූර් යන ප්‍රදේශවල හමුදා කඳවුරුවලට අනුයුක්තව සේවය කරන අය බව වාර්තා වෙයි. අත්අඩංගුවට ගත් සැකකරුවන් දඹුල්ල මහේස්ත්‍රාත්වරයා හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=82015", "Category": null, "Parent URL": null}