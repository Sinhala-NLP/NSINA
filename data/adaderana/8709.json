{"Source": "Adaderana", "Timestamp": "May 30, 2010 03:06 pm", "Headline": "මෙක්සිකෝවේ තාමත් තෙල් කාන්දුවෙයි", "News Content": "මෙක්සිකෝවේ ගල්ෆ් බොක්ක ආශ්‍රිතව තෙල් ආකරයක සිදුව ඇති කාන්දුව වැළැක්වීම සඳහා ගත් තවත් උත්සාහයක් අසාර්ථක වූ බව එම තෙල් ආකරය හිමි බ්‍රිතාන්‍ය තෙල් සමාගම පවසයි. එහි ප්‍රධාන මෙහෙයුම් නිලධාරී ඩග් සටල්ස් මාධ්‍ය හමුවේ ප්‍රකාශ කර ඇත්තේ එම තෙල් කාන්දුව වැළැක්වීමේ ක්‍රමයක් මෙතෙක් සොයාගැනීමට නොහැකි වී ඇති බවයි. මසක පමණ කාලයක සිට මෙම තෙල් කාන්දුව සිදුවන අතර කිලෝමීටර් 110ක පමණ මුහුදු ප්‍රදේශයක් පුරා තෙල් පැතිර යාම හේතුවෙන් දැඩි පාරිසරික අර්බුදයක් හටගෙන තිබේ. මෙම තෙල් කාන්දුව හේතුවෙන් දිනකට තෙල් බැරල් 12,000 ක් පමණ මුහුදට එක්වන බව විදෙස් වාර්තා සඳහන් කරයි. මේ වන විට ‍බ්‍රිතාන්‍ය තෙල් සමාගම අදාළ කාන්දුව වැළැක්වීමට අමෙරිකානු ‍ඩොලර් මිලියන 940 ක් පමණ වැය කළ ද එයින් කිසිදු ප්‍රතිඵලයක් අත්වී නැත. මෙම තෙල් කාන්දුව නතර කිරීමට අසමත් වීම පිළිබඳව ජනාධිපති බැරක් ඔබාමා දැඩි කනස්සල්ල පළ කර ඇති අතර එය ඉතා ඛේදජනක තත්ත්වයක් බව ප්‍රකාශ කර තිබේ.", "URL": "https://sinhala.adaderana.lk/news.php?nid=8709", "Category": null, "Parent URL": null}