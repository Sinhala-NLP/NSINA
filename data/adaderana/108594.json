{"Source": "Adaderana", "Timestamp": "April 24, 2019 12:52 pm", "Headline": "බෝම්බ ප්‍රහාරවලින් ළමුන් 45කට දිවි අහිමි වෙයි-UNICEF", "News Content": "ශ්‍රී ලංකාවේ දේවස්ථාන සහ හෝටල් සංකීර්ණ ඉලක්ක කර ගනිමින් සිදුවූ බෝම්බ ප්‍රහාරවලින් ළමුන් 45 කට අධික පිරිසක් මියගොස් ඇති බව යුනිසෙෆ් සංවිධානය පවසයි. එම සංවිධානය පෙන්වාදෙන්නේ ඔවුන් අතර විදෙස් ජාතික ළමුන් ද සිටින බවයි. ශ්‍රී ලංකාවේ සිදුවූ ප්‍රහාර මාලාව දැඩිව හෙලා දකිමින් යුනිසෙෆ් සංවිධානය නිකුත් කළ නිවේදනයක මේ බව සදහන් වේ. ප්‍රහාරවලට ලක්වූ තවත් ළමුන් විශාල පිරිසක් අසාධ්‍ය තත්ත්වයෙන් රෝහල්ගතව ප්‍රතිකාර ලබන බව පෙන්වාදෙන එම සංවිධානය පවසන්නේ ප්‍රහාර හේතුවෙන් ඇතැම් ළමුන්ට මව්පිය රැකවරණය ද අහිමි වී ඇති බවයි. මේ අතර ,දේවස්ථාන සහ හෝටල් සංකීර්ණ ඉලක්ක කර ගනිමින් පසුගියදා සිදුවූ බෝම්බ ප්‍රහාර මාලාවෙන් මියගිය සංඛ්‍යාව 359 ක් දක්වා ඉහල ගොස් ඇත. තවත් පිරිසක් රෝහල්ගතව ප්‍රතිකාර ලබන බව පොලිසිය පැවසුවේය. කොළඹ ජාතික රෝහලේ තුවාලකරුවන් 84 දෙනෙකු නේවාසිකව ප්‍රතිකාර ලබන අතර ඉන් 21 දෙනෙකු දැඩි සත්කාර ඒකකයේ ප්‍රතිකාර ලබන බව රෝහල් නියෝජ්‍ය අධ්‍යක්ෂිකා සමින්දි සමරකෝන් මහත්මිය පවසයි. මීගමුව රෝහලේ තුවාලකරුවන් 17 දෙනෙකු, මඩකලපුව රෝහලේ 21 දෙනෙකු සහ රාගම රෝහලේ 6 දෙනෙකු තවදුරටත් නේවාසිකව ප්‍රතිකාර ලබන බව රෝහල් ආරංචි මාර්ග සදහන් කරයි.", "URL": "https://sinhala.adaderana.lk/news.php?nid=108594", "Category": null, "Parent URL": null}