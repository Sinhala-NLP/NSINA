{"Source": "Adaderana", "Timestamp": "September 6, 2014 11:14 am", "Headline": "බෲනෝ රොද්‍රිගෙස් ලංකාවට පැමිණෙයි", "News Content": "කියුබානු විදේශ අමාත්‍ය බෲනෝ රොද්‍රිගෙස් පැරිල්ලා මහතා නිල සංචාරයක් සඳහා දිවයිනට පැමිණීමට නියමිතව තිබේ. ඔහු හෙට(07) දිනයේ දී දිවයිනට පැමිණෙන අතර දින දෙකක් මෙරට රැඳී සිටින බව විදේශ අමාත්‍යාංශය සඳහන් කළේය. කියුබානු විදේශ අමාත්‍යවරයාගේ සංචාරය අතර තුර ජනාධිපති මහින්ද රාජපක්ෂ මහතා සහ විදේශ අමාත්‍ය මහාචාර් ජී.එල්.පීරිස් මහතා මුණ ගැසී සාකච්ඡා කිරීමට ද නියමිතව තිබේ. එමෙන්ම කියුබානු විදේශ අමාත්‍යවරයා ශ්‍රී ලංකා රජයේ තවත් නිලධාරීන් පිරිසක් සමඟ සාකච්ඡා කිරීමට නියමිත බව විදේශ අමාත්‍යාංශය සඳහන් කළේය. ශ්‍රී ලංකාව සහ කියුබාව අතර රාජ්‍ය තාන්ත්‍රික සබඳතා ආරම්භ වී වසර 55ක් ගත වන අතර එය සැමරීමේ උත්සවයකට ද කියුබානු විදේශ අමාත්‍යවරයා සහභාගී වීමට නියමිතය. කියුබාව සහ ශ්‍රී ලංකාව අතර පවතින රාජ්‍ය තාන්ත්‍රික සබඳතා තවදුරටත් වර්ධනයකර ගැනීමේ අරමුණින් කියුබානු විදේශ අමාත්‍යවයරයා මෙරට සංචාරය සිදුකරන බව විදේශ අමාත්‍යාංශය සඳහන් කළේය. පසුගිය පෙබරවාරී මාසයේ දී ජනාධිපතිවරයාගේ විශේෂ නියෝජිතයෙකු ලෙස කියුබාවේ සංචාරයක නිරත වු සුසිල් ප්‍රේමජයන්ත අමාත්‍යවරයා කියුබානු විදේශ අමාත්‍යවරයාට මෙරටට පැමිණෙන ලෙස ආරාධනාවක් ද සිදුකර තිබේ. හෙට දිනයේ කියුබානු විදේශ අමාත්‍ය බෲනෝ රොද්‍රිගෙස් පැරිල්ලා මහතා ලබන 09 වැනිදා දිවයිනෙන් පිටත්ව යාමට නියමිතය.", "URL": "https://sinhala.adaderana.lk/news.php?nid=45869", "Category": null, "Parent URL": null}