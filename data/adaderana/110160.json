{"Source": "Adaderana", "Timestamp": "May 17, 2019 06:21 pm", "Headline": "කලු පැහැයෙන් ගලා බසින දික්ඔය ඇළ", "News Content": "හැටන් සිට කාසල්රි ජලාශයට ප්‍රධාන වශයෙන් ජලය ගලා බසිනා දික්ඔය ඇළේ ජලය අද(17) පස්වරු 3 සිට තද කලු පැහැයෙන් ගලා බසින බව කාසල්රි ජලාශයේ ධිවරයෝ පවසයි. ප්‍රදේශයේ මේ දිනවල පවතින දැඩි වියළි කාලගුණයත් සමඟ දික්ඔය ඇළේ ගලා බසිනා ජල ධාරිතාව අඩු වී ඇති බවත්, කාසල්රි ජලාශයේද ජල මට්ටම ඉතා පහල බැස ඇති බවයි එම ජලාශයේ ධීවරයන් සඳහන් කළේය. කාසල්රි ජලාශයට ප්‍රධාන වශයෙන් ජලය ගලා බසිනා දික්ඔය ඇළ මාර්ගය අසන්නයේ පිහිටි තේ කර්මාන්ත ශාලාවකින් කිසිදු පරිසර ක්‍රමවේදයක් අනුගමනය නොකර තේ කර්මාන්ත ශාලාවේ ඉවත ලන කසල තේ ජලයට මිශ්‍ර කර දික්ඔය ඇළ මාර්ගයට මුදා හැරීම නිසා දික්ඔය ඇළේ ජලය කලු පැහැයෙන් ගලා බසින බව ජාතික ජලජ ජීවි වගා සංවර්ධන අධිකාරි නුවරඑළිය කාර්යයාලයේ නිලධාරින් පවසයි. දික්ඔය ඇළ මාර්ගයේ ජලය වනරාජා වත්ත ප්‍රදේශයේ වතු කම්කරුවන් ඇතුළු ප්‍රදේශවාසින් දෛනික කටයුතු සඳහා භාවිතා කරන අතර ජලය කලු පැහැයෙන් ගලා බැසීම හේතුවෙන් එම ජනතාවද දැඩි පිඩාවට පත් වී ඇත. තේ කර්මාන්ත ශාලාවල ඉවතලන අපද්‍රව්‍යය සහ කසල තේ නිසි පරිසර ක්‍රමවේදයක් අනුගමනය නොකර සෘජුවම ඇළ මාර්ගවලට මුදා නොහරින ලෙස මධ්‍යම පරිසර අධිකාරි කාර්යයාලය ද තේ වතු සමාගම්වලට සහ වතු අධිකාරිවරුන්ට දැඩි කොන්දේසි පනවා ඇත. දික්ඔය ඇළ මාර්ගයේ ජලයට කසල තේ මුදා හැරීම සම්බන්ධයෙන් ජාතික ජලජ ජිවි වගා සංවර්ධන අධිකාරිය සහ හැටන් පොලිසිය වෙන් වෙන්ව පරික්ෂණ පවත්වයි.", "URL": "https://sinhala.adaderana.lk/news.php?nid=110160", "Category": null, "Parent URL": null}