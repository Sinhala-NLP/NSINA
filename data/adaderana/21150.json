{"Source": "Adaderana", "Timestamp": "January 4, 2012 03:11 pm", "Headline": " එල්.ටී.ටී.ඊ සැකකරුවන් 11ක් පුනරුත්ථාපනයට අවසරයි", "News Content": "වන්නි යුද ගැටුම් අවසානවීමෙන් අනතුරුව සරණාගත කඳවුරු තුළ රැදී සිටියදී අත්අඩංගුවට ගත් එල්.ටී.ටී.ඊ. සැකකරුවන් 11 දෙනෙකු පුනරුත්ථාපනය සඳහා යොදවන ලෙස කොළඹ මහේස්ත්‍රාත් අධිකරණය අද නියෝග ක‍ර තිබේ. බූස්ස කඳවුරේ රඳවා සිටි එම සැකකරුවන් අද දහවල් ත්‍රස්ත මර්දන කාර්යාංශයේ නිලධාරීන් විසින් කොළඹ මහේස්ත්‍රාත් අධිකරණය වෙත ඉදිරිපත් කර තිබුණි. ත්‍රස්ත මර්දන කාර්යාංශය අධිකරණයට වාර්තාවක් ඉදිරිපත් කරමින් පවසා ඇත්තේ අදාළ සැකකරුවන් එල්.ටී.ටී.ඊ. සංවිධානයට සම්බන්ධ වී කටයුතු කර ඇති බවට මූලික පරික්ෂණවලදී අනාවරණය වී ඇති බවයි. එහෙත් එම පිරිස පුනරුත්ථාපනය සඳහා යොදවන ලෙස නීතිපතිවරයා විසින් නිර්දේශ කර තිබෙන බව ත්‍රස්ත මර්දන කාර්යාංශ්‍ය අධිකරණයට දැනුම් දී ඇත. එම දැනුම් දීම පිළිගත් අධිකරණය සැකකරුවන් පුනරුත්ථාපනය සඳහා යොදවා, ඒ පිළිබඳ සහතික කෙරෙන වාර්තාවක් අධිකරණය වෙත ඉදිරිපත් කරන ලෙස නියෝග කළ බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=21150", "Category": null, "Parent URL": null}