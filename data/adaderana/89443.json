{"Source": "Adaderana", "Timestamp": "May 20, 2018 02:49 pm", "Headline": "උතුරේ මහ ඇමති කළ ප්‍රකාශය ගැන CID එක ගන්න ක්‍රියාමාර්ගය මොකද්ද? - බන්දුල ප්‍රශ්න කරයි", "News Content": "යුද්ධයෙන් මිය ගිය පිරිස සමරමින් වෙල්ලමුල්ලි වෛයිකාල් ප්‍රදේශයේදි උතුරු පළාත් ප්‍රධාන අමාත්‍යවරයා පසුගියදා කළ ප්‍රකාශය සම්බන්ධයෙන් අපරාධ පරික්ෂණ දෙපාර්තමේන්තුව අනුගමනය කරන ක්‍රියාපිලිවෙත කුමක්දැයි රටට ප්‍රකාශ කළ යුතු බව එක්සත් ජනතා නිදහස් සන්ධාන පාර්ලිමේන්තු මන්ත්‍රි බන්දුල ගුණවර්ධන මහතා පවසයි. හෝමාගම ප්‍රදේශයේදි මාධ්‍ය වෙත අදහස් පල කරමින් මන්ත්‍රිවරයා මේ බව ප්‍රකාශ කළේය. දිවි පිදු රණවිරුවන් සිහිකිරිම වෙනුවෙන් සංවිධාන කළ රණවිරු සැමරුමක් ඊයේ (19) පස්වරුවේ හෝමාගම නගර මධ්‍යයේදි පැවැත් විණි. මන්ත්‍රීවරයා ප්‍රකාශ කළේ උතුරු පළාත් ප්‍රධාන අමාත්‍යවරයා විසින් රටේ අනාගත පැවැත්මට හානි කරන ප්‍රකාශ ගණනාවක් සිදු කළ බවත් එම ප්‍රකාශ තරයේ හෙළා දකින බවයි. එසේම රාජිත සේනාරත්න මහතා සිදුකළ ප්‍රකාශය සම්බන්ධයෙන් මාධ්‍යවේදීන් කළ විමසීමකට පිළිතුරු ලබා දෙමින් මන්ත්‍රීවරයා සඳහන් කළේ මේ ප්‍රකාශය තුළින් වැඩිපුර සතු‍ටු වන්නේ දෙමළ ඩයස්පෝරාව බවත් ශ්‍රී ලංකික ජනතාව මෙම ප්‍රකාශය තරයේ හෙළා දකින බවයි.", "URL": "https://sinhala.adaderana.lk/news.php?nid=89443", "Category": null, "Parent URL": null}