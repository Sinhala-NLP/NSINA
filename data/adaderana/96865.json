{"Source": "Adaderana", "Timestamp": "September 28, 2018 04:54 pm", "Headline": "ශිෂ්‍යත්ව ආධාර දෙන ළමුන් ප්‍රමාණය ඉහළ නැංවීමට අවධානය", "News Content": "5 ශ්‍රේණිය ශිෂ්‍යත්ව ආධාර ලබාදෙන ළමුන් ප්‍රමාණය ඉහළ නැංවීම හා ශිෂ්‍යාධාර මුදල වැඩි කිරීම පිළිබඳ අමාත්‍යවරයාගේ අවධානය යොමුව ඇති බව අධ්‍යාපන අමාත්‍යාංශය නිවේදනය කරයි. දැනට වාර්ෂිකව 5 ශ්‍රේණිය ශිෂ්‍යත්ව විභාගයට පෙනී සිට ශිෂ්‍යාධාර හිමි කරගන්නා සිසුන් සංඛ්‍යාව 15,000 ක් වන අතර, ඔවුන්ට මාසිකව රු.500 ක දීමනාවක් හිමි වෙන බව ද එම නිවේදනයේ වැඩිදුරටත් සඳහන් වෙයි. තව දුරටත් දරුවන් තුළ ඉගෙනීමේ උනන්දුව ඇති කිරීමට ශිෂ්‍යාධාර ලබා දෙන සිසුන් සංඛ්‍යාව දෙගුණ කිරීමටත් ශිෂ්‍යාධාර මුදල ඉහළ නැංවීමටත් අවධානය යොමු ව ඇති බව ද එම නිවේදනයේ දැක්වෙයි. අමාත්‍යවරයා මේ අදහස් පළ කර ඇත්තේ, පසු ගියදා පැවති සමස්ත ලංකා පාසල් ක්‍රිකට් උළෙල පිළිබඳ මාධ්‍ය දැනුවත් කිරීමේ සාකච්ඡාවට එක් වෙමින්. දරුවන් වෙනුවෙන් අධ්‍යාපන අමාත්‍යාංශය හඳුන්වා දී ඇති සුභග ශිෂ්‍යත්ව වැඩසටහන සහ සුරක්ෂා ශිෂ්‍යත්ව වැඩ සටහන පිළිබඳව ද අධ්‍යාපන අමාත්‍යවරයා මෙහි දී අදහස් පළ කර තිබේ.", "URL": "https://sinhala.adaderana.lk/news.php?nid=96865", "Category": null, "Parent URL": null}