{"Source": "Adaderana", "Timestamp": "February 9, 2014 08:11 am", "Headline": "ජගත් සංවිධානයේ ලොක්කෙක් ලංකාවේ", "News Content": "එක්සත් ජාතීන්ගේ සහකාර මහලේකම් සහ එක්සත් ජාතීන්ගේ සංවර්ධන වැඩසටහනේ ආසියා පැසිෆික් කලාපීය අධ්‍යක්ෂ හවුලියෑන්ග් සූ මහතා මෙරට සංචාරයක නිරත වේ. තෙදින සංචාරයක් සඳහා ඊයේ පස්වරුවේ දිවයිනට පැමිණි ඔහු රජයේ උසස් නිලධාරීන්, සිවිල් සමාජ ක්‍රියකාරිකයින් ඇතුළු පාර්ශව කිහිපයක් සමඟ සාකච්ඡා කිරීමට නියමිතය. හෙට දිනයේ අමාත්‍ය බැසිල් රාජපක්ෂ, ආරක්ෂක හා නාගරික සංවර්ධන අමාත්‍යාංශ ලේකම් ගෝඨාභය රාජපක්ෂ, මුදල් අමාත්‍යාංශ ලේකම් ආචාර්ය පී.බි.ජයසුන්දර යන මහත්වරුන් සමඟ සාකච්ඡා කිරීමට හවුලියෑන්ග් සූ මහතා සැලසුම් කර ඇත. ඔහු එක්සත් ජාතීන්ගේ සංවිධානයේ සහය ඇතිව යාපනයේ ක්‍රියාත්මක වන ජීවන මාර්ග සංවර්ධන වැඩසටහන් නිරීක්ෂණය කිරීමට ද නියමිතය. ඊයේ දිවයිනට පැමිණීමෙන් පසු අදහස් දක්වමින් හවුලියෑන්ග් සූ මහතා කියා සිටියේ ශ්‍රී ලංකාව මෙතෙක් අත්කරගෙන ඇති ප්‍රගතිය අවබෝධ කරගැනීමට මෙන්ම රටේ මානව සංවර්ධන ප්‍රමුඛතා පිළිබඳ වඩාත් හොඳ අවබෝධයක් ලබා ගැනීමට තමන් මෙම සංචාරයේ දී අපේක්ෂා කරන බවයි.", "URL": "https://sinhala.adaderana.lk/news.php?nid=40979", "Category": null, "Parent URL": null}