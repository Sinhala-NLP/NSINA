{"Source": "Adaderana", "Timestamp": "April 25, 2013 09:13 am", "Headline": "ඇමතුම ආවේ ගාල්ලෙන් - මම බය නෑ", "News Content": "තමාට හා තමාගේ දරු පවුලට මරණීය තර්ජන එල්ල කර ඇත්තේ ගාල්ල ප්‍රදේශයේ දුරකථන කුටියකින් බව රත්නපුර ‍කොට්ඨාසය භාර ජ්‍යේෂ්ඨ පොලිස් අධිකාරි ප්‍රිශාන්ත ජයකොඩි මහතා පවසයි. කෙසේ වුවද තමන් ඒ ගැන තැකීමක් නොකර බිය නොවී කටයුතු කරන බව හෙතෙම අවධාරණය කරයි. රත්නපුර ප්‍රදේශයේ පවත්වාගෙන යන කැරෝකේ ශාලාවක් ඉකුත් සෙනසුරාදා වැටලීමෙන් පසු මෙම මරණීය තර්ජන ඇමතුම ආ බව ප්‍රිශාන්ත ජයකොඩි මහතා පවසයි. අදාළ කැරෝකේ ශාලාව වැටලීමෙන් පසු මෙම මරණීය තර්ජන ඇමතුම ආ බැවින් එහි යම් සම්බන්ධයක් ඇතැයි සැක කරන බව හෙතෙම සඳහන් කරයි. ඒ අනුව මෙම කැරෝකේ ශාලාවට ඉහළ නිලධාරීන්ගේ සම්බන්ධයක් ඇතැයි සැක කරන බව ද ඔහු කියයි. දුරකථන ඇමතුම ගාල්ල ප්‍රදේශයේ දුරකථන කුටියකින් ලබාදුන් ඇමතුමක් බව නිරීක්ෂණයේදී අනාවරණය වූයේ යැයිද හිටපු පොලිස් මාධ්‍ය ප්‍රකාශකවරයා ද වූ ප්‍රිශාන්ත ජයකොඩි මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=33562", "Category": null, "Parent URL": null}