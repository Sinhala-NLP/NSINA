{"Source": "Adaderana", "Timestamp": "July 16, 2019 07:07 pm", "Headline": "හේමසිරිගෙන් පැය 9ක් ප්‍රශ්න කරයි", "News Content": "පාස්කු ඉරුදින ප්‍රහාරය සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දු මහතාගෙන් අපරාධ පරීක්ෂණ දෙපාර්තමේන්තුව පැය 09ක දීර්ඝ ප්‍රකාශයක් ලබාගෙන තිබේ. පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේ ඊයේ(15) පෙරවරු 10 සිට හිටපු ආරක්ෂක ලේකම්වරයාගෙන් ප්‍රශ්න කළ බවයි. පාස්කු ඉරුදින එල්ල කළ ප්‍රහාරවලින් සිදු වූ මනුෂ්‍ය ඝාතන හා ප්‍රබල දේපල හානි සම්බන්ධයෙන් සාපරාධී වගකීමක් ඇති බවට විමර්ශනවලින් හෙළි වූ සාක්ෂි මත අනිවාර්ය නිවාඩු යැවූ පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු යන මහත්වරුන් පසුගියදා අපරාධ පරීක්ෂණ දෙපාර්තමේන්තුව මගින් අත්අඩංගුවට ගනු ලැබුවේ ඔවුන් රෝහල්ගතව සිටියදීයි. කෙසේවෙතත් ඉකුත් ජූලි 09 වනදා ඔවුන් දෙදෙනාව ඇප මත මුදා හැරීමට කොළඹ මහේස්ත්‍රාත් අධිකරණය නියම කළේය. ඔවුන් රෝහලින් පිටව යාමෙන් පසු අපරාධ පරීක්ෂණ දෙපාර්තමේන්තුවට ගොස් ප්‍රකාශ ලබා දෙන ලෙසද කොළඹ ප්‍රධාන මහේස්ත්‍රාත්වරිය නියෝග කර තිබුණි. එම අධිකරණ නියෝගයට අනුව හිටපු ආරක්ෂක ලේකම් හේමසිරි ප්‍රනාන්දු මහතා අපරාධ පරීක්ෂණ දෙපාර්තමේන්තුව හමුවේ ඊයේ පැය 09ක දීර්ඝ ප්‍රකාශයක් ලබා දුන් බව පොලිස් මාධ්‍ය ප්‍රකාශකවරයා සඳහන් කළේය. මේ අතර පාස්කු ඉරුදින ප්‍රහාරය සම්බන්ධයෙන් පාර්ලිමේන්තු විශේෂ තේරීම් කාරක සභාව සිදුකරන පරීක්ෂණය ලබන මාසය තුළ අවසන් කරන බව එම කාරක සභාවේ සාමාජික පාර්ලිමේන්තු මන්ත්‍රී ෆිල්ඩ් මාෂල් සරත් ෆොන්සේකා මහතා පවසයි.", "URL": "https://sinhala.adaderana.lk/news.php?nid=114288", "Category": null, "Parent URL": null}