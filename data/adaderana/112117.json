{"Source": "Adaderana", "Timestamp": "June 16, 2019 10:36 pm", "Headline": "පොසොන් උත්සවය නිමිත්තෙන් දිවයින පුරා ලියාපදිංචි දන්සැල් සංඛ්‍යාව 7870ක්", "News Content": "පොසොන් උත්සවය නිමිත්තෙන් පැවැත්වීම සඳහා ලියාපදිංචිකර තිබූ දන්සැල් 7870 න් 5472 ක් තම සාමාජිකයින් විසින් පරීක්ෂාවට ලක් කළ බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය මහතා පැවසීය. පරීක්ෂා කළ දන්සැල් අතරින් 18 ක සංවිධායකයින්ට අවවාද කිරීමටද මහජන සෞඛ්‍ය පරීක්ෂකවරුන් කටයුතු කර ඇත. පොසොන් උත්සවය නිමිත්තෙන් පැවැත්වීමට අදහස් කර ඇති දන්සැල් ඒ ඒ ප්‍රදේශවල පිහිටි පළාත් පාලන ආයතන වල ලියා පදිංචි කළ යුතු බවට පූර්ව නිවේදනයක් නිකුත් කරමින් සෞඛ්‍ය අමාත්‍යංශය කියා සිටියේය. ඒ අනුව දන්සැල් 7870 ක් පවත්වන බවට ලියාපදිංචි වී තිබුණි. ඉන් දන්සැල් 988 ක් පැවැත්වීම සඳහා ලියාපදිංචි වී තිබී ඇත්තේ අනුරාධපුර දිස්ත්‍රික්යෙනි. කුරුණෑගල දිස්ත්‍රික්කයේ දන්සැල් 872 ක්,කොළඹ දිස්ත්‍රික්කයේ දන්සැල් 462 ක් සහ ගම්පහ දිස්ත්‍රික්කයේ දන්සැල් 789 ක් පවත්වා ගෙන යාම සදහා සංවිධායකයින් විසින් ඒ ඒ ප්‍රදේශයන්හි පළාත් පාලන ආයතන වල ලියාපදිංචි කර තිබුණි. ඒ අතර සිසිල් බීම දන්සැල් 4879 ක්,බත් දන්සැල් 864 ක්,අයිස්ක්‍රීම් දන්සැල් 1127 ක් සහ කඩල දන්සැල් 54 ක්ද වේ. මෙසේ ලියාපදිංචි කර තිබූ සියළුම දන්සැල් වල සංවිධායකයින් මුණ ගැසී අවශ්‍ය සෞඛ්‍ය උපදෙස් ලබා දීමට මහජන සෞඛ්‍ය පරීක්ෂකවරුන් කටයුතු කර ඇත. ලියාපදිංචි නොකර දන්සැල් පවත්වා ගෙන ගිය සංවිධායකයින්ට දැඩි ලෙස අවවාද කර ඒවා යහපත් සෞඛ්‍යාරක්ෂිත ආකාරයට පවත්වා ගෙන යාමට කටයුතු කරන ලෙසද මහජන සෞඛ්‍ය පරීක්ෂකවරුන් විසින් අවවාද කර තිබේ.", "URL": "https://sinhala.adaderana.lk/news.php?nid=112117", "Category": null, "Parent URL": null}