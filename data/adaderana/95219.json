{"Source": "Adaderana", "Timestamp": "August 30, 2018 06:51 am", "Headline": "UN ස්වාධීන විශේෂඥවරයෙක් ශ්‍රී ලංකාවට", "News Content": "එක්සත් ජාතීන්ගේ සංවිධානයේ විදේශීය ණය සහ මානව හිමිකම් පිළිබඳ ස්වාධීන විශේෂඥවරයා මෙරට සංචාරයක නිරතවීමට නියමිතව තිබේ. ලබන මස තුන්වන දින ඔහු දිවයිනට පැමිණීමට නියමිත බව වාර්තා වේ. විදේශීය ණය සහ මානව හිමිකම් පිළිබඳ එක්සත් ජාතීන්ගේ ස්වාධීන විශේෂඥ ජුවාන් පැබ්ලෝ බොලොස්කි මහතා සැප්තැම්බර් 11 වන දින දක්වා මෙරට රැදී සිටීමට නියමිතව තිබේ. ශ්‍රි ලංකා රජයේ ආරාධනයකට අනුව ඔහු මෙරටට පැමිණෙන බවයි එක්සත් ජාතීන්ගේ මානව හිමිකම් කවුන්සිලය සඳහන් කළේය. මෙරට විදේශීය ණය සහ මානව හිමිකම් සම්බන්ධයෙන් මූලික අධ්‍යයනයක් කිරීම සිය සංචාරයේ අරමුණ බව ජුවාන් පැබ්ලෝ මහතා ප්‍රකාශ කර තිබේ. ශ්‍රි ලංකාවේ රාජ්‍ය ණය, ඊට අදාළ ප්‍රතිපත්ති, මානව අයිතිවාසිකම් පූර්ණ ලෙස භුක්ති විදීම මෙම සංචාරය තුළදී ඔහු විසින් අධ්‍යයනය කිරීමට නියමිතය. මෙරට රජයේ නිළධාරීන්, සිවිල් සමාජ නියෝජිතයින්, ජාත්‍යන්තර ප්‍රජාව සහ අනෙකුත් පාර්ශවකරුවන් සමග එක්ව කටයුතු කිරීමට බලාපොරොත්තු වන බවයි ජුවාන් පැබ්ලෝ මහතා ප්‍රකාශ කර ඇත. ඔහු විසින් සිය සංචාරය පිළිබදව සැප්තැම්බර් 11 වන දින කොළඹ දී විශේෂ මාධ්‍ය හමුවක් ද පැවැත්වීමට නියමිතව තිබේ. ශ්‍රී ලංකා සංචාරය පිළීබඳව ලබන වසරේ මාර්තු මාසයේදී එක්සත් ජාතීන්ගේ මානව හිමිකම් කවුන්සිලයට වාර්තාවක් ඉදිරිපත් කිරීමට ද නියමිතය.", "URL": "https://sinhala.adaderana.lk/news.php?nid=95219", "Category": null, "Parent URL": null}