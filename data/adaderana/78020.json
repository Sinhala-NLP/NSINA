{"Source": "Adaderana", "Timestamp": "September 26, 2017 11:52 am", "Headline": "මංගල උත්සවයට පාසල් ළමුන් යොදා ගැනීම-පරීක්ෂණ පුළුල් වෙයි", "News Content": "මහනුවර ගන්නෝරුව ප්‍රදේශයේ මංගල උත්සවයක් සඳහා පාසල් ළමුන් පිරිසක් සහභාගී කර ගැනිමේ සිද්ධිය සම්බන්ධයෙන් ජාතික ළමා ආරක්ෂක අධිකාරිය විසින් සිදු කරන විමර්ශන පුළුල් කර තිබේ. ඒ අනුව මේ සඳහා විශේෂ පොලිස් කණ්ඩායමක් ද පත් කර ඇති බව එම අධිකාරිය සඳහන් කළේය. අදාළ සිද්ධිය මඟින් මෙරට අපරාධ නීතිය කඩවිමකට ලක්වී ඇත්දැයි සොයා බැලීම මෙම පරික්ෂණ පුළුල් කිරිමේ අරමුණ බව ජාතික ළමා ආරක්ෂක අධිකාරිය සඳහන් කළේය. ඒ සඳහා ජාතික ළමා ආරක්ෂක අධිකාරියේ විශේෂ පොලිස් විමර්ශන ඒකකයේ සහකාර පොලිස් අධිකාරි මෙරිල් රංජන් මහතා වෙත ලිඛිතව උපදෙස් ලබා දී ඇති බව ද එම අධිකාරියේ සභාපති නීතිඥ මරීනි ද ලිවේරා මහත්මිය සඳහන් කළේය. පසුගිය දා මහනුවර ගන්නෝරුව ප්‍රදේශයේ මංගල උත්සවක් සඳහා පාසල් ළමුන් 250 දෙනෙකු යොදා ගනිමින් එම ළමුන්ව හිංසනයට ලක් කළ බවට ජාතික ළමා ආරක්ෂක අධිකාරියට ලද පැමිණි මත මෙම විමර්ශන ආරම්භ කර තිබුණි.", "URL": "https://sinhala.adaderana.lk/news.php?nid=78020", "Category": null, "Parent URL": null}