{"Source": "Adaderana", "Timestamp": "October 6, 2017 04:19 pm", "Headline": "ශ්‍රේෂ්ඨාධිකරණයට මැදිහත් පෙත්සමක්", "News Content": "පළාත් සභා මැතිවරණ සංශෝධන පනත් කෙටුම්පත සම්මත කර ඇති ආකාරය නීතියට පටහැනි යැයි ප්‍රකාශ කරන ලෙස ඉල්ලා හිටපු අගවිනිසුරු සරත් එන් සිල්වා මහතා විසින් ඉදිරිපත් කර ඇති මූලික අයිතිවාසිකම් පෙත්සම ප්‍රතික්ෂේප කරන ලෙස ඉල්ලමින් ශ්‍රේෂ්ඨාධිකරණයට මැදිහත් පෙත්සමක් ඉදිරිපත් වී තිබේ. ශ්‍රී ලංකා නිදහස් පක්ෂ සංවිධායකවරයෙකු වන නීතිඥ රජික කොඩිතුවක්කු මහතා විසින් පෙත්සම ඉදිරිපත් කළ බව අද දෙරණ අධිකරණ වාර්තාකරු සඳහන් කළේය. යම් පනත් කෙටුම්පතක් පාර්ලිමෙන්තුවේ සම්මත වී කථානායකවරයා ඊට අත්සන් තැබීමෙන් පසු එය නීතියක් බවට පත් වන අතර එවැනි පනතක් නීතියේ ඉදිරියේ අභියෝගයට ලක් කිරීමට හැකියාවක් නොමැති බව පෙත්සම්කරු පෙන්වා දී තිබේ. පළාත් සභා මැතිවරණ සංශෝධන පනත් කෙටුම්පතට කථානායකවරයා අත්සන් තබා ඇති බැවින් එය අධිකරණය හමුවේ අභියෝගයට ලක් කිරීමේ හැකියාවක් නොමැති බව පෙත්සම්කරු ප්‍රකාශ කර ඇත.", "URL": "https://sinhala.adaderana.lk/news.php?nid=78411", "Category": null, "Parent URL": null}