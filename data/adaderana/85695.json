{"Source": "Adaderana", "Timestamp": "March 14, 2018 05:43 pm", "Headline": "මානව හිමිකම් කවුන්සලයට පෙත්සමක්-සාවද්‍ය වාර්තාවක් ගැන කවුන්සලයේ අවධානයට ", "News Content": "ශ්‍රී ලංකාවේ හමුදාවන් යුද අපරාධ සිදුකල බවට සාවද්‍ය වාර්තාවක් මත පදනම් වු යෝජනාවක් ක්‍රියාත්මක කිරීමේ එක්සත් ජාතීන්ගේ ප්‍රතිපත්තියට විරුද්ධ වෙමින් රියර් අද්මිරාල් සරත් වීරසේකර මහතා විසින් අද (14) මානව හිමිකම් කවුන්සලය වෙත පෙත්සමක් ඉදිරිපත් කර තිබේ. මෙය සැබවින්ම මානව හිමිකම් කවුන්සලයේ අවධානයට ලක් විය යුතු මානව හිමිකම් තත්ත්වයක් බව ද වීරසේකර මහතා මෙහිදි සඳහන් කර ඇත. මානව හිමිකම් මහ කොමසාරිස්වරයා ඔහුගේ 37/23 දරණ වාර්තාවෙන් ශ්‍රී ලංකාව 30/1 යෝජනාව ක්‍රියාත්මක කිරීම ගැන යාවත්කාලින කර තිබෙන බව ද පැවසු වීරසේකර මහතා 2017 මාර්තු මාසයේ මහ කොමසාරිස්වරයා විසින් ලංකාවේ හමුදාවන් යුද අපරාධ කලා යැයි සඳහන් oislවාර්තාව සාවද්‍ය බව පෙන්වලා වාර්තා දෙකක් ඉදිරිපත් කළ බව ද සඳහන් කළේය. ජිනීවා යෝජනාවට පාදක වුනේ මෙම OISL වාර්තාව වන අතර විදේශ අමාත්‍යවරයා විසින් මෙම යෝජනාවට සම අනුග්‍රහය දැක්වුයේ රටේ ජනාධිපතිගේ හෝ පාර්ලිමේන්තුවේ අනුමැතියකින් තොරව බව ද ඔහු වැඩිදුරටත් සඳහන් කර ඇත. කෙසේ වෙතත් මෙවැනි සාවද්‍ය වාර්තාවක් තුළින් ශ්‍රී ලංකිකයන්ගේ මානව හිමිකම් බරපතළ ලෙස උල්ලංඝනය වන බවත් පැවසු වීරසේකර මහතා, වැරදි උපදෙස් මත අනුමත වන යෝජනාවක අවසානයේ විපාක විඳීමට සිදුවන්නේ ලාංකීක ජනතාවට බව ද කියා සිටියේය. මානව හිමිකම් කවුන්සලය නීතියට උඩින් පිහිටා ඇති ආයතනක් නොවන අතර, මෙම තත්ත්වය කවුන්සලයේ අවධානයට යොමු කිරීමට ගත හැකි සියලු ප්‍රයත්නයන් නිෂ්පල වූ බැවින් මම පැමිණිලි ක්‍රියාදාමයේ පෙත්සමක් අද මේ කවුන්සලයට ඉදිරිපත් කරන බව ද වීරසේකර මහතා සඳහන් කළේය. මෙය සාමාන්‍යයෙන් රාජ්‍යයන්ට විරුද්ධව කරන්නක් වුවත් මෙම යාන්ත්‍රනය කවුන්සලයට සහ මහ කොමසාරිස්වරයාට එරෙහිවද පාවිච්චි කළ හැකි අන්දමද පෙන්වා දී ඇති බව ද ඔහු පැවසීය. එබැවින් මෙම පෙත්සම පිළිබඳව තීරණයක් ගන්න තුරු මෙම යෝජනාව තවදුරටත් ක්‍රියාත්මක කිරීම ඇත්හිටුවන ලෙස ද ඔහු කවුන්සලයෙන් ඉල්ලා සිටියි.", "URL": "https://sinhala.adaderana.lk/news.php?nid=85695", "Category": null, "Parent URL": null}