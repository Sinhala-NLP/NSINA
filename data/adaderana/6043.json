{"Source": "Adaderana", "Timestamp": "January 13, 2010 01:22 pm", "Headline": "අදත් නිරීක්ෂකයින් 160 ක්", "News Content": "තැපැල් ඡන්ද නිරීක්ෂණ කටයුතු සඳහා අද දිනයේ පමණක් 160 දෙනෙකුට ආසන්න පිරිසක් යොදවන බව පැෆ්රල් සංවිධානය පවසයි. එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේ ඊයේ දිනයේ දී සියයට 65 කට ආසන්න පිරිසක් තැපැල් ඡන්ද ප්‍රකාශ කිරීම හේතුවෙන් අද දින නිරීක්ෂණ කටයුතු සඳහා අඩු පිරිසක් යෙදවීමට තීරණය කළ බවයි. ඊයේ සිදුකළ නිරීක්ෂණවලදී ඡන්ද මධ්‍යස්ථානවලින් සියයට 40කට ආසන්න ප්‍රමාණයකට නීති විරෝධී ප්‍රචාරණ කටයුතු සිදුවී ඇති බව ද හෙට්ටිආරච්චි මහතා කියා සිටියි. ඊයේ දිනයේ ප්‍රධාන සිද්ධි දෙකක් හැරුණු විට තැපැල් ඡන්ද ප්‍රකාශ කිරීම සාමකාමී බව පැෆ්රල් සංවිධානය පවසයි. මේ අතර ජනාධිපතිවරණ නිරීක්ෂණය සඳහා පැමිණෙන විදෙස් නිරීක්ෂකයින් ලබන සඳුදා සිට දිවයිනට පැමිණෙන බව හෙට්ටිආරච්චි මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=6043", "Category": null, "Parent URL": null}