{"Source": "Adaderana", "Timestamp": "February 21, 2019 08:04 pm", "Headline": "සමස්ත ව්‍යවස්ථාදායක සභාවම හංස රාජධානියක්", "News Content": "ව්‍යවස්ථාදායක සභාවේ සංයුතිය පිළිබඳව බරපතළ ප්‍රශ්න පැන නැගී ඇති බව පිවිතුරු හෙළ උරුමයේ නායක පාර්ලිමේන්තු මන්ත්‍රී නීතිඥ උදය ගම්මන්පිල මහතා පවසයි. අද(21) පාර්ලිමේන්තුවේ පැවති විවාදයට එක්වෙමින් මන්ත්‍රීවරයා මේ බව අනාවරණය කළේය. එහිදී වැඩිදුරටත් අදහස් දක්වමින් පාර්ලිමේන්තු මන්ත්‍රී නීතිඥ උදය ගම්මන්පිල මහතා මේ බව පැවසීය. “මේ සමස්ත ව්‍යවස්ථාදායක සභාවම හංස රාජධානියක් බවටයි පත් වෙලා තිබුනේ. අගමැති සහ විපක්ෂනායක ඒකාබද්ධවයි මේ ව්‍යවස්ථාදායක සභාවේ සාමාජිකයන් දහ දෙනාගෙන් පස් දෙනෙකුම පත් කරන්නේ. මේ දෙදෙනා එක්ව පත්කිරීම් කරන විට එකදු පාර්ශ්වයකට වත් පක්ෂපාතී නැති වඩාත් ස්වාධින ගෞරවනීය චරිත සොයා ගත හැකි යැයි කියන විශ්වාසයෙන් තමයි එසේ පත් කිරීම් සිදු කරන්න කියන්නේ. නමුත් මෑතක් වනතුරුම මේ රටේ විපක්ෂ නායක ධූරය දැරුවෙත් අගමැතිතුමාගේ පැත්තේම එක්කෙනෙක්. එතුමා ඉතින් අගමැතිතුමා කිව්ව එකටත් හා, කියන එකටත් හා, කියන්න ඉන්න එකටත් හා කියලා තමයි කියන්නේ. එවිට කොහොමද ස්වාධීන පුද්ගලයන් ව්‍යවස්ථාදායක සභාවට පත් වෙන්නේ. මේ විකෘතිය 2018 දෙසැම්බර් මාසයේ නිවැරදි වුණා. සැබෑ විපක්ෂ නායක මහින්ද රාජපක්ෂ මැතිතුමා ව්‍යවස්ථාදායක සභාවට ආවා. නමුත් අගමැති සහ පෙර සිටි විපක්ෂ නායක විසින් පත්කළ පස්දෙනා තවමත් වෙනස් වී නැහැ. විකෘතිය තවමත් ඉදිරියට යනවා. ඒ නිසා ව්‍යවස්ථාදායක සභාවේ ඔය කියන ස්වාධීනත්වය ඇති වෙන්නේ නැහැ. ඒ නිසා අගමැතිවරයා සහ හිටපු විපක්ෂ නායක විසින් එකට එකතුවී පත්කළ ව්‍යවස්ථාදායකයේ සාමාජිකයන් පස්දෙනා යුක්තියේ නාමයෙන් සාධාරණත්වයේ නාමයෙන් ව්‍යවස්ථාදායක සභාවේ ගෞරවයේ නාමයෙන් වහාම ඉල්ලා අස්විය යුතු යැයි අප යෝජනා කරනවා. ආණ්ඩුවට වෙච්ච දේම තමයි අද ව්‍යවස්ථාදායක සභාවටත් වෙලා තියෙන්නේ. හොරු අල්ලන්න ආපු ආණ්ඩුව කම්බ හොරුන් බවට පත්වුණා වගේම රටේ මර්මස්ථාන ස්වාධීන කරන්න ඇති කරපු ව්‍යවස්ථාදායක සභාව අද දේශපාලන අතකොළුවක් බවට පත්ව තිබෙනවා. අන්න ඒ නිසා මේ රජයේ මර්මස්ථාන ස්වාධීන කිරීමට පෙර ව්‍යවස්ථාදායක සභාව ස්වාධීන ආයතනයක් බවට පත් කර ගත යුතුව තිබෙනවා. එය කළ හැක්කේ අප මුලින් සඳහන් කළ ආකාරයට නිශ්චිත නිර්ණායක සකස් කරලා ඒවා ප්‍රකාශයට පත් කරලා නම් තනතුරකට පත් කරන පුද්ගලයා ඒ සඳහා ලබාගත් ලකුණු රටට ප්‍ර‍රකාශයට පත් කළ හොත් පමණයි.“", "URL": "https://sinhala.adaderana.lk/news.php?nid=104787", "Category": null, "Parent URL": null}