{"Source": "Adaderana", "Timestamp": "March 24, 2019 08:36 pm", "Headline": "සිංහයින්ට ලකුණු 199ක ඉලක්කයක්", "News Content": "ශ්‍රී ලංකාව සහ දකුණු අප්‍රිකාව අතර පැවැත්වෙන තෙවන 20යි 20 තරඟයේ පළමුව පන්දුවට පහරදුන් දකුණු අප්‍රිකා කණ්ඩායම පන්දුවාර 20 අවසානයේ කඩුලු 2කට ලකුණු 198ක් ලබා ගැනීමට සමත් විය. දකුණු අප්‍රිකාව වෙනුවෙන් රිසා හෙන්ද්‍රිකස් ලකුණු 66ක් ලබා ගත් අතර ඩ්වෙන් පිටෝරි නොදැවී ලකුණු 77ක් රැස් කර ගත්තේය. ඉනිමේ අවසන් පන්දුවාර කිහිපයේදී නායක ජේ. පි ඩුමිනි නොදැවී පන්දු 14කදී ලකුණු 34ක් ලබා ගනිමින් තරගයේ පළමු ඉනිම අවසන් කළේය. තරග තුනකින් සමන්විත ශ්‍රී ලංකා – දකුණු අප්‍රිකා පන්දුවාර 20යි 20 ක්‍රිකට් තරගාවලියේ තෙවන හා අවසන් තරගය අද (24) ජොහැන්ස්බර්ග‍හිදී පැවැත්වේ. කෙසේ වෙතත් පන්දුවාර 20 යි 20 ක්‍රිකට් තරගාවලිය තවත් එක් තරගයක් ඉතිරිව තිබියදීම ජය ගැනීමට සමත් වුනේ සත්කාරක දකුණු අප්‍රිකා කණ්ඩායමයි. අද තරගය ශ්‍රී ලංකා වේලාවෙන් සවස 6.00 ට පමණ ආරම්භ වීය. තරගයේ කාසියේ වාසිය දිනූ ශ්‍රී ලංකා නායක ලසිත් මාලිංග ප්‍රථමයෙන් පන්දුවට පහරදීමේ අවස්ථාව දකුණු අප්‍රිකාවට ලබාදුන්නේය. අද තරගය සඳහා කුසල් මෙන්ඩිස් ශ්‍රී ලංකා සංචිතයට ඇතුළත් කර නොමැති අතර ඒ වෙනුවට සුරංග ලක්මාල් සංචිතයට කැඳවා තිබේ.", "URL": "https://sinhala.adaderana.lk/news.php?nid=106690", "Category": null, "Parent URL": null}