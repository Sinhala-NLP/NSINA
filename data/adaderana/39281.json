{"Source": "Adaderana", "Timestamp": "December 3, 2013 08:30 am", "Headline": "උතුර සහ නැගෙනහිර දෙමළ භාෂාවෙන් සේවා ලබාගත හැකියි ", "News Content": "උතුරු සහ නැගෙනහිර ඕනෑම පොලිස් ස්ථානයක දෙමළ භාෂාවෙන් සේවා ලබා ගැනීමේ අවස්ථාව පවතින බව පොලීසිය පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ප්‍රකාශ කළේ උතුරු නැගෙනහිර සෑම පොලිස් ස්ථානයකටම දෙමළ භාෂා දැනුම සහිත නිලධාරීන් පත් කර ඇති බවයි. ටි.වි. දෙරණ ඔස්සේ විකාශය වන “ 360 “ කාලීන වැඩසටහන සමඟ එක්ව සිටි දෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්තිරන් මහතා සිදුකළ ප්‍රකාශයකට පිළිතුරු ලබාදෙමින් අජිත් රෝහණ මහතා මෙම අදහස් පළ කළේය. එම අවස්ථාවේදී \"360\" වැඩසටහනේ දී එම්.ඒ.සුමන්තිරන් මන්ත්‍රීවරයා උතුරු පළාතේ පොලිස් ස්ථාන සම්බන්ධයෙන් පළ කළේ යාපනයේ කිසිදු පොලිස් ස්ථානයක දෙමළ භාෂාවෙන් පැමිණිලි සටහන් කර ගැනීම සඳහා කිසිදු නිලධාරියෙකු මේ වන විට නොමැති බවයි. අදාළ ප්‍රකාශය සම්බන්ධයෙන් පොලිස් මාධ්‍ය ප්‍රකාශක අජිත් රෝහණ මහතා එම අවස්ථාවේ දුරකථනය ඔස්සේ සජිවීව සම්බන්ධ වෙමින් පවසා සිටියේ වෙනත් භාෂාවකින් පැමිණිල්ලක් සටහන් කරගෙන නොමැති බවත් උතුරේ පමණක් නොව නැගෙනහිර ප්‍රදේශයෙත් දෙමළ භාෂාවෙන් වැඩ කටයුතු කරන බවත්, එය 200% සනාථ කර හැකි බවයි.", "URL": "https://sinhala.adaderana.lk/news.php?nid=39281", "Category": null, "Parent URL": null}