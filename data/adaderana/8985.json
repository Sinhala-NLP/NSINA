{"Source": "Adaderana", "Timestamp": "June 13, 2010 08:34 pm", "Headline": "බඩු මිල ගැන මැසිවිලි නොනඟා ගෙදරම වවන්න", "News Content": "ජනතාව අතවශ්‍ය භාණ්ඩ මිල ඉහළ යාම පිළිබඳව පැමිණිලි කරන බවත්, විපක්ෂය එම තත්ත්වය තම වාසියට හරවාගෙන ඇති බවත් සෞඛ්‍ය අමාත්‍ය මෛත්‍රීපාල සිරිසේන මහතා පවසයි. නමුත් පැමිණිලි නොකර එළවළු වැනි ආහාර ද්‍රව්‍ය තම ගෙවත්තේම වගාකරන්නේ නම් ඉහළ යන ජීවන වියදම පහළ දැමීමට හේතුවක් වනු ඇති බව ද අමාත්‍යවරයා පෙන්වාදෙයි. හිටපු කෘෂිකර්ම අමාත්‍යවරයා ලෙස ජනතාවගේ අපහසුකම් විශේෂයෙන් ජීවන වියදම පිළිබඳව තමන් හට මනා අවබෝධයක් පවතින බව හිටපු අමාත්‍ය ජෙයරාජ් ප්‍රනාන්දුපුල්ලේ මහතාගේ නිවසෙහි අද පස්වරුවෙහි පැවති ශ්‍රී ලංකා නිදහස් පක්ෂ බල මණ්ඩල රැස්වීම අමතමින් සිරිසේන මහතා සඳහන් කළේය. කෘෂි කර්ම අමාත්‍යවරයා ලෙස කටයුතු කළ කාලය තුළ අපි වවමු -රට නගමු වැඩ සටහන හරහා සැමිවිටම ගෙවතු වගාවන් දිරිමත් කළ බව ද අමාත්‍යවරයා අවධාරණය කළේය. තමන්ට හැකි පමණින් කුමන හෝ දෙයක් ගෙවත්තෙහි වගා කරන්නේ නම් එය දෛනික ගෘහස්ත වියදම් වලට ද පහසුවක් වනු ඇති බව මෛත්‍රීපාල සිරිසේන මහතා පෙන්වාදෙයි.", "URL": "https://sinhala.adaderana.lk/news.php?nid=8985", "Category": null, "Parent URL": null}