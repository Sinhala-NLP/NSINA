{"Source": "Adaderana", "Timestamp": "February 22, 2019 09:39 am", "Headline": "ජුලි මාසයේ සිට සෆාරි ජීප් රථ පදවන්නත් බලපත්‍රයක් අනිවාර්යයි", "News Content": "එළඹෙන ජූලි මාසයේ පළමු දා සිට මින්නේරිය, කවුඩුල්ල හා ඉකෝ පාර්ක්(Eco Park) යන්හි දේශීය සෆාරි ජීප් රථ පැදවීම සඳහා බලපත්‍රයක් වන ජීවි සංරක්ෂණ දෙපාර්තමේන්තුව විසින් අනිවාර්ය කර තිබේ. වනජීවි සංරක්ෂණ දෙපාර්තමේන්තුව හා ශ්‍රී ලංකා සංචාරක ප්‍රවර්ධන අධිකාරිය ඒකාබද්ධව මෙම තීරණය ගෙන ඇත. ඒ අනුව සෆාරි රියදුරන් දැනුවත් කිරීමේ වැඩසටහන් 8ක් මේ වන විට පරිසර සංවිධාන එකමුතුව විසින් සිදු කරනු ලැබීය‍ මෙහි එක් වැඩමුළුවක් පසුගිය දා පොළොන්නරුව, මින්නේරිය ජාතික උද්‍යානයේ දී පැවැත්විය. එහිදී අදහස් දක්වමින් පරිසර සංවිධාන එකමුතුවේ සභාපති රොහාන් විජේසිංහ මහතා කියා සිටියේ, ලංකාවේ සංචාරක ව්‍යාපාරය පවත්වා ගෙන යෑමේ දී එහි ගුණාත්මක භාවය වර්ධනය කිරීම සඳහා මෙවැනි අදහසක් ක්‍රියාවට නංවා ඇති බවයි. මේ වන විට මින්නේරිය, කවුඩුල්ල හා ඉකෝ පාර්ක්(Eco Park) යන ස්ථානයන්හි ඇති සෆාරි රථ රියදුරන්ට මෙම දැනුවත් වීම සිදු කර තිබේ. ඒ අනුව පළමුවරට මින්නේරිය ජාතික වන උද්‍යානයේ ඇති සෆාරි ජිප් රථ සඳහා මෙම බලපත්‍රය ලබා දීමේ වැඩපිළිවෙල ක්‍රියාත්මක කරනු ලබයි. මෙරටට පැමිණෙන සංචාරකයන්ගේ ඉල්ලීම අනුව යම් යම් වෙනස් වීම් සංචාරක ව්‍යාපාරයේ සිදු කිරීමට රජයට සිදුව ඇති බවත්, ඒ තුළින් ලංකාවට වැඩි වශයෙන් සංචාරකයින් ගෙන්වා ගැනීම අරමුණු වන බවත් පරිසර සංවිධාන එකමුතුවේ නියෝජිතයින් මෙහිදී කියා සිටියේය. මේ වන විට වැඩමුළු 8ක් ඉතා සාර්ථක ලෙස සිදු කර ඇති අතර, ඒ සියලූම වැඩමුළු නොමිලේ පවත්වා තිබීම ද විශේෂත්වයක් වෙයි. මේ වන විට මින්නේරිය ජාතික උද්‍යානය, කවුඩුල්ල හා ඉකෝ පාර්ක්(Eco Park) යන ජාතික උද්‍යාන ආශ්‍රිතව සෆාරි රියදුරන් 700ක් පමණ සිටින අතර, ඉන් රියදුරන් 400ක් පමණ මේ වන විට වැඩමුළු සඳහා සහභාගී වී තිබේ. අනාගතයේ දී මෙම රැකියාවේ නියැලීමට බලාපොරොත්තු වන සියලු දෙනා මේ පිළිබඳව දැනුවත් විය යුතු අතර, නිසි වගකීමකින් යුතුව එයට අදාළ බලපත්‍රය ලබා ගැනීම තුළින් මෙය නීතියක් බවට පත් කර අවසානයේ සිදුවන අපහසුතාවයන් මඟ හරවා ගැනීමටත් තමාගේ රැකියාවේ ගුණාත්මක භාවය නඟා සිටුවීමටත් කටයුතු කරන ලෙස මෙහිදී සෆාරි ජීප් රථ රියදුරන්ට දැනුම් දීමක් ද මෙහිදී සිදු කෙරුණි.", "URL": "https://sinhala.adaderana.lk/news.php?nid=104803", "Category": null, "Parent URL": null}