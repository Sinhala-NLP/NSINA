{"Source": "Adaderana", "Timestamp": "October 3, 2012 06:22 am", "Headline": "නි. කතානායකවරයා රාජ්‍ය සේවා කොමිසම හෑල්ලු කළා-විද්‍යාලෝක විදුහලේ සිදුවූයේ කුමක්ද..?", "News Content": "ගාල්ල විද්‍යාලෝක විද්‍යාලයේ උද්ගතවූ තත්ත්වය පිළිබඳ අදහස් දැක්වූ නියෝජ්‍ය කතානායක චන්දිම වීරක්කොඩි මහතා රාජ්‍ය සේවා කොමිසම හෑල්ලූවට ලක් කරමින් සිදුකර ඇති ප‍්‍රකාශය දැඩි පිළිකුලෙන් හෙළාදකින බව ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නි‍වේදනයක මේ බව දැක්වෙයි. එකී නිවේදනය පහත පරිදිය. ගාල්ල විද්‍යාලෝක විද්‍යාලයේ විදුහල්පති තනතුර සඳහා ඩී.ජයසිංහ මහතා, රාජ්‍ය සේවා කොමිසම විසින් 2012.05.31 වෙනි දින පත් කරන ලදී. එම පත්වීමට අදාළව පාසලේ හිටපු වැඩබලන විදුහල්පතිවරයා වන එස්. නාවලගේ මහතා රාජකාරි භාර නොදීම හේතුවෙන් රාජ්‍ය සේවා කොමිසම 2012 ජූනි 02 දින පත් කරන ලද විදුහල්පතිවරයාට රාජකාරි භාර දී පළාත් අධ්‍යාපන කාර්යාලයට සේවයට වාර්තා කරන ලෙස ඔහුට දැනුම් දී තිබුණි. එසේම රාජ්‍ය සේවා කොමිසම 2012 ජූනි 11 වෙනි දින දකුණු පළාත් අධ්‍යාපන අධ්‍යක්ෂවරයාට ලිපියක් යවමින් පත් කරන ලද විදුහල්පතිවරයාට රාජකාරි භාරදීමට කටයුතු කරන ලෙස ලිඛිතව දැනුම් දී තිබුණි. එසේම රාජ්‍ය සේවා කොමිසම 2012 ජූනි 02 දින ගාල්ල පොලිස් අධිකාරීවරයාට ලිපියක් යවමින් පත් කරන ලද විදුහල්පතිවරයාට රාජකාරි ඉටු කිරීමට අවශ්‍ය වාතාවරණය සකස් කර දෙන ලෙස ලිඛිතව දැනුම් දී තිබුණි. මේ සියලූ ලිපි මගින් පැහැදිලි වන්නේ රාජ්‍ය සේවා කොමිසම විසින් විධිමත්ව පත් කරන ලද විදුහල්පතිවරයාට සේවය කිරීමට අවශ්‍ය වටපිටාවක් එම පාසලේ මුල සිටම නිර්මාණය වී නොමැති බවයි. 2012.10.01 දින පත් කරන ලද විදුහල්පතිවරයා විධිමත්ව රාජකාරි භාරගැනීමට ගිය අවස්ථාවේදී යම්කිසි පෙළඹවීමක් ඇති කොට සිසුන් මෙන්ම දෙමව්පියන් පිරිසක් ද, ආදි සිසුන් ද විදුහල්පතිවරයාට පහර දෙමින් බරපතළ තත්ත්වයක් ඇති කරන ලදී. මෙම සිදුවීම සම්බන්ධයෙන් නියෝජ්‍ය කතානායක චන්දිම වීරක්කොඩි මහතා මාධ්‍යවලට ප‍්‍රකාශ කර තිබූ ප‍්‍රකාශ මගින් රාජ්‍ය සේවා කොමිෂම දෝෂ දර්ශනයට ලක් කර තිබුණි. එමෙන්ම හිටපු වැඩබලන විදුහල්පතිවරයා මෙම පාසල ගොඩනැගූ බව මොහුගේ ප‍්‍රකාශයේ දිගින් දිගටම සඳහන් වුවද ඔහු ළමුන්ගේ විනය සම්බන්ධයෙන් කි‍්‍රයාත්මක වී ඇති ආකාරය 2012.10.01 දින සිසුන්ගේ හැසිරීමෙන් මනාව විද්‍යාමාන විණි. ව්‍යවස්ථාදායක සභාවක ඉහළ තනතුරක් දරණ නියෝජ්‍ය කතානායකවරයාගේ මෙම ප‍්‍රකාශයට ලංකා ගුරු සංගමයේ දැඩි විරෝධය පළ කරන අතර එය දැඩි පිළිකුලෙන් යුතුව හෙළා දකී. 2012.10.01 දින ම ශ්‍රේෂ්ඨාධිකරණය අධ්‍යාපන ලේකම්වරයා දෝෂ දර්ශනයට ලක් කළේ ආණ්ඩුක‍්‍රම ව්‍යවස්ථාවේ 61 (ඈ) වගන්තියට අනුව රාජ්‍ය සේවා කොමිසමේ පත්කිරීම් සම්බන්ධයෙන් ක‍්‍රම විරෝධීව කටයුතු කිරීම පදනම් කර ගනිමිනි. ජාතික පාසල් 78 ක පුරප්පාඩු සඳහා විධිමත් අයදුම්පත් කැඳවා රාජ්‍ය සේවා කොමිසමෙන් පත්වීම් ලබාදී තිබියදී තමන්ට අවශ්‍ය වැඩබලන විදුහල්පතිවරයෙක් රඳවා ගැනීම වෙනුවෙන් මෙවැනි කටයුත්තක නිරත වීම බරපතළ තත්ත්වයකි. නියෝජ්‍ය කතානායකවරයාගේ ප‍්‍රකාශය තුළ අඩංගු වූ තවත් කරුණක් වන්නේ ගාල්ල දිස්ති‍්‍රක්කයේ ආණ්ඩු පක්ෂයේ මන්තී‍්‍රවරු 7 දෙනාගේ කැමැත්තට පරිබාහිරව මෙම පත්කිරීම කර ඇති බවයි. මේ තුළින් අධ්‍යාපන පද්ධතියේ ස්වාධීනත්වය බරපතළ අනතුරකට පත් කොට ඇත. පාර්ලිමේන්තුවේ ගරු නියෝජ්‍ය කතානායකවරයෙක් රාජ්‍ය සේවා කොමිසම මේ ආකාරයට හෑල්ලූ කිරීම සහ පාසලක කටයුතු සම්බන්ධයෙන් මෙවැනි වගකීම් විරහිත ප‍්‍රකාශ කිරීම සම්බන්ධව විධිමත් කරුණු සොයා බැලීමක් සිදු කරන ලෙස ලංකා ගුරු සංගමය ගරු කතානායකවරයාගෙන්, ගරු විපක්ෂ නායකවරයාගෙන් හා ආණ්ඩු පක්ෂයේ ප‍්‍රධාන සංවිධායකවරයාගෙන් ඉල්ලා සිටින ලදී.", "URL": "https://sinhala.adaderana.lk/news.php?nid=27953", "Category": null, "Parent URL": null}