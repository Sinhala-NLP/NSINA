{"Source": "Adaderana", "Timestamp": "January 4, 2017 05:30 pm", "Headline": "  බොරු ඔත්තු දුන් තරුණියට ඇප ", "News Content": "දුම්රියක සැක කටයුතු යමක් ඇති බවට අසත්‍යය තොරතුරක් පොලීසියට ලබාදීම සම්බන්ධයෙන් අත්අඩංගුවට ගත් තරුණිය ඇප මත මුදාහැරීමට කොළඹ කොටුව මහේස්ත්‍රාත් අධිකරණය නියෝග කර තිබේ.පසුගිය මස 26 වැනිදා කොළඹ කොටුවේ සිට බදුල්ල බලා ධාවනය වීමට නියමිතව තිබු රාත්‍රී තැපැල් දුම්රියේ සැකකටයුතු යමක් ඇති බවට අදාළ තරුණිය පොලිස් හදිසි ඇමතුම් අංකයට දුරකථන ඇමතුමක් ලබාදී තිබුණි.ඒ අනුව පොලිස් නිලධාරීන් පැමිණ අදාළ දුම්රිය පරීක්ෂා කළ අතර සිදුකළ විමර්ශනයේදී එය අසත්‍යය තොරතුරක් බවට තහවුරු වු බව සඳහන්ය.ඇමතුම ලබාදී ඇත්තේ කිරිඳිවැල ප්‍රදේශයේ පදිංචි 18 හැවිරිදි තරුණියක බවට අනාවරණය කරගත් කොටුව පොලීසිය අද (04) පෙරවරුවේ ඇය පොලිස් ස්ථානය වෙත කැඳවා තිබුණි.සිදුකළ ප්‍රශ්න කිරීම්වලින් අනතුරුව තරුණිය අත්අඩංගුවට ගත් පොලීසිය රජයේ නිලධාරීන්ට සාවද්‍යය තොරතුරු සැපයීම සහ ඒ තුළින් මහජන පීඩාවන් ඇති කිරීම යන චෝදනා මත ඇය කොටුව මහේස්ත්‍රාත් අධිකරණයට ඉදිරිපත් කරනු ලැබීය. කොටුව මහේස්ත්‍රාත් ලංකා ජයරත්න මෙනවිය එහිදී තරුණියට තරයේ අවවාද කිරීමෙන් අනතුරුව රුපියල් ලක්ෂ දෙක බැගින් වු ශරීර ඇප දෙකක් මත ඇය මුදාහැරීමට නියෝග කළ බව අද දෙරණ අධිකරණ වාර්තාකරු සඳහන් කළේය. එමෙන්ම නඩුව පෙබරවාරි 17 වැනිදා යළි කැදවීමට ද මහේස්ත්‍රාත්වරිය නියෝග කර තිබේ.", "URL": "https://sinhala.adaderana.lk/news.php?nid=67711", "Category": null, "Parent URL": null}