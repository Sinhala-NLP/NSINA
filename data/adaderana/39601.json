{"Source": "Adaderana", "Timestamp": "December 15, 2013 09:05 am", "Headline": "හමුදාවෙන් ‍ඉවත් වී කොල්ල කල්ලියක් මෙහෙයවයි - 6ක් ‍කොටු", "News Content": "කොල්ලකෑම් රැසකට සම්බන්ධ බව කියන සැකකරුවන් 06 දෙනෙකු පුත්තලම කොට්ඨාස බුද්ධි අංශය සහ විශේෂ අපරාධ විමර්ශන අංශය විසින් අත්අඩංගුවට ගෙන තිබේ. මෙම කොල්ල කල්ලියේ නායකත්වය දරා ඇත්තේ යුද හමුදාවේ හිටපු සෙබළෙකු බව පොලීසිය කියයි. මුලින් යුද හමුදාවෙන් පලාවිත් ඇති ඔහු පසුව පොදු සමා කාලයේදී යුද හමුදාවෙන් ඉවත්ව ඇති බව අප වාර්තාකරු පවසයි. කොල්ල කල්ලියේ නායකයා සහ සෙසු සැකකරුවන් හඳුනා ගෙන ඇත්තේ ඔවුන් වෙනත් අපරාධ කීපයක් සම්බන්ධයෙන් රක්ෂිත බන්ධනාගාර ගතව සිටියදීය. රක්ෂිත බන්ධනාගාරයෙන් නිදහස්වී පැමිණීමෙන් පසු එම කල්ලිය විසින් මෙම කොල්ලකෑම් සිදු කර ඇත. ඒ අනුව ඔවුන් විසින් පුත්තලම, අට්ටවිල්ලුව සහ වනාතවිල්ලුවේ නිවාස 03 ක කොල්ල කා තිබේ. එම නිවාස වලට ඇතුළු වී එහි සිටි අයවළුන්ව බැඳ දමා කොල්ලකෑම් සිදු කර ඇති බව පොලීසිය කියයි. අත්අඩංගුවට ගෙන ඇති සැකකරුවන් බත්තුළුඔය,පුත්තලම සහ හලාවත පදිංචිකරුවෝ බවට හඳුනා ගෙන ඇත. තවත් සැකකරුවන් දෙදෙනෙකු අත්අඩංගුවට ගැනීමට සිටින බවත් ඔවුන් හලාවත ප්‍රදේශයේ පදිංචිකරුවෝ බවත් පරීක්ෂණ සිදු කරන නිලධාරීන් කියා සිටී. කොල්ලකරුවන් විසින් කොල්ල කන ලද දේපළ වලින් කෙටසක්ද පොලීසිය විසින් සොයා ගෙන ඇත. පුත්තලම කොට්ඨාශ බාර පොලිස් අධිකාරී සුදත් නාගහමුල්ල මහතාගේ උපදෙස් මත කොට්ඨාශ බුද්ධි අංශයේ ස්ථානාධිපති පොලිස් පරීක්ෂක මෙන්ඩිස්, කොට්ඨාස අපරාධ විමර්ශන අංශයේ ස්ථානාධිපති පොලිස් පරීක්ෂක කුමාරගමගේ, උප පොලිස් පරීක්ෂක සුගතපාල, පොලිස් සැරයන්වරුන් වන 56188 රණවීර, 27705 ප්‍රේමසිරි, 51751 ප්‍රනාන්දු, 23999 තිලකසිරි, පොලිස් කොස්තාපල්වරුන් වන 31729 සිල්වා, 17005 වීරසේකර, 36045 මාරසිංහ, 41281 අශෝක, 76343 වර්ණසුරිය, 83632 කුමාරසිරි යන නිලධාරීන් විසින් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=39601", "Category": null, "Parent URL": null}