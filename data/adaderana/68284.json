{"Source": "Adaderana", "Timestamp": "January 19, 2017 11:05 am", "Headline": " ඊ නිවුස් කර්තෘට නොතීසි ", "News Content": "අධිකරණයට අපහාස කිරීම සම්බන්ධයෙන් කරුණු දක්වන ලෙස ලංකා ඊ නිවුස් වෙබ් අඩවියේ කර්තෘ සඳරුවන් සේනාධීර මහතාට ශ්‍රේෂ්ඨාධිකරණය නොතීසි නිකුත් කර තිබේ. ලංකා ඊ නිවුස් වෙබ් අඩවියේ පළ කළ ඇතැම් පුවත් මගින් අධිකරණයට අපහාසයක් සිදුව ඇති බවට චෝදනා කරමින් නීතීඥවරයෙකු වන මධුර විතානගේ මහතා විසින් ඉදිරිපත් කළ පෙත්සම් 14 අද (19) කැඳවූ අවස්ථාවේ ශ්‍රේෂ්ඨාධිකරණය විසින් මෙම නියෝගය ලබාදී ඇති බව සඳහන්ය.ත්‍රිපුද්ගල විනිසුරු මඩුල්ලක් හමුවේ පෙත්සම සළකා බැලූ අවස්ථාවේ විනිසුරු ප්‍රියසාද් ඩෙප් මහතා සඳහන් කර ඇත්තේ අදාළ පෙත්සම් ඉදිරියට පවත්වාගෙන යාම සඳහා වගඋත්තරකරු වෙත නොතීසි නිකුත් කිරීම අවශ්‍ය බවයි.ඒ අනුව පෙත්සම් සම්බන්ධයෙන් මාර්තු මස 03 වනදා අධිකරණය හමුවේ කරුණු දක්වන ලෙස ශ්‍රේෂ්ඨාධිකරණය විසින් ලංකා ඊ නිවුස් වෙබ් අඩවියේ කර්තෘ සඳරුවන් සේනාධීර මහතාගේ මාලඹේ ලිපිනයට නොතීසි යොමු කිරීමට නියෝග කර තිබේ.මීට පෙරාතුව ගම්පහ ප්‍රධාන මහේස්ත්‍රාත් කවින්ද්‍යා නානයක්කාර මහත්මිය විසින් සඳරුවන් සේනාධීර යන අය අත්අඩංගුවට ගන්නා ලෙස ඉකුත් වසරේ නොවැම්බර් 25 වන දින ඉන්ටර්පෝල් වරෙන්තුවක් නිකුත් කරන ලදී.ඒ රිවිර පුවත්පතේ හිටපු කර්තෘ උපාලි තෙන්නකෝන් මහතාට පහරදීමේ නඩුවට සම්බන්ධ සැකකරු හඳුනාගැනීමේ පෙරට්ටුවට ඉදිරිපත් කිරීමට පෙර ඔහුගේ ඡායාරූප ලංකා ඊ නිව්ස් වෙබ් අඩවියේ පළ කිරීමෙන් අධිකරණයට අපහාස කළ බවට ඔහුට එරෙහිව චෝදනා නඟමිනි. කෙසේ වෙතත් අධිකරණය හමුවේ චෝදනා ගොනු කිරීමක් සිදුකර නොමැති බැවින් සඳරුවන් සේනාධීර මහතා අත්අඩංගුවට ගත නොහැකි බවට ඉන්ටර්පෝල් විසින් ප්‍රකාශ කළ බවට අපරාධ පරීක්ෂණ දෙපාර්තමේන්තුව විසින් පසුව අධිකරණයට දන්වනු ලැබිණි.මේ අතර ලංකා ඊ නිව්ස් වෙබ් අඩවිය මගින් ශ්‍රී ලංකාවේ විනිසුරුවරුන් කිහිපදෙනෙකුට හා අධිකරණයට අපහාස වන අන්දමේ ප්‍රවෘත්ති පළකර ඇති බව කියමින් නීතිඥ මධුර විතානගේ මහතා විසින් ශ්‍රේෂ්ඨාධිකරණයට පැමිණිළි 14ක් ඉදිරිපත් කරනු ලැබුවේ ඉකුත් නොවැම්බර් 24 දාය.අවස්ථා 14කදී අධිකරණයට අපහාස වන අන්දමේ පුවත් පළකර ඇති බවත්, ලංකා ඊ නිව්ස් වෙබ් අඩවියෙන් සිදු කරන මෙම ක්‍රියාව සම්බන්ධයෙන් විමර්ශනයක් කර සුදුසු දඬුවම් ලබා දෙන ලෙසත් මධුර විතානගේ කළ පැමිණිල්ලේ සඳහන්ය.කෙසේ වෙතත් අධිකරණ අමාත්‍ය විජේදාස රාජපක්ෂ මහතාද ඉකුත් නොවැම්බර් මස 18 වන දින පාර්ලිමේන්තුවේ විවාදයකට එක්වෙමින් ඇතැම් වෙබ් අඩවි හරහා අසත්‍ය ප්‍රචාර හා අන්තවාදී ප්‍රකාශ නිකුත්වන බවත්,ඒවායින් ජනයා නොමග යන බවත් සඳහන් කළේය.මේ අයුරින් අධිකරණයට අපහාස වන ලෙස දිගින් දිගටම පුවත් පළකරන ලංකා ඊ නිව්ස් කර්තෘ සඳරුවන් සේනාධීර යන අය ජාත්‍යන්තර පොලීසිය හරහා අත්අඩංගුවට ගෙන ලංකාවට ගෙනවිත් නීතිමය ක්‍රියාමාර්ග ගන්නා බව ද විජයදාස රාජපක්ෂ මහතා එහිදී අවධාරණය කළේය.", "URL": "https://sinhala.adaderana.lk/news.php?nid=68284", "Category": null, "Parent URL": null}