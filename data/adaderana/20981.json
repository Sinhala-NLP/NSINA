{"Source": "Adaderana", "Timestamp": "December 27, 2011 03:06 pm", "Headline": "   බ්‍රිතාන්‍ය සහන සේවකයාගේ ඝාතනය-ගිනි අවිය සොයාගනියි", "News Content": "තංගල්ල වෑමැඩිල්ල ප්‍රදේශයේ හෝටලයකදී විදේශ ජාතිකයෙකු ඝාතනය කිරීමේ සිද්ධිය සිදුවු ස්ථානයේ ඇති වු බව කියන වෙඩි තැබීමට උපයෝගී කරගත් බවට සැකකෙරෙන ගිනි අවිය සොයාගෙන තිබේ. තංගල්ල විතාරන්දෙනිය ප්‍රදේශයේ දී මෙම ගිනි අවිය පොලිසිය විසින් සොයාගෙන ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ කළේ ය. ටී - 56 වර්ගයේ ගිනි අවියක් වන එම ගිනි අවිය සිද්ධිය වු දිනයේ සිදුවු බව කියන වෙඩි තැබීමට යොදාගෙන ඇති බවට සැකකෙරෙන බව අජිත් රෝහණ මහතා ප්‍රකාශ කළේය. කෙසේ වෙතත් අදාළ විදේශිකයා ඝාතනයට ලක් වුයේ තියුණු ආයුධයකින් පහරදී තුවාල සිදුකිරීම හේතුවෙන් බව පශ්චාත් මරණ පරීක්ෂණයෙන් අනාවරණය වී තිබුණි. මෙම ඝාතනය සම්බන්ධයෙන් ඊයේ රාත්‍රී තංගල්ල ප්‍රාදේශීය සභාවේ සභාපතිවරයා ඇතුළු තවත් සැකකරුවෙකු පොලිසියට භාරවිය. ඔවුන් දෙදෙනාද අද අධිකරණය වෙත ඉදිරිපත් කිරීමට කටයුතු කරමින් සිටින බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=20981", "Category": null, "Parent URL": null}