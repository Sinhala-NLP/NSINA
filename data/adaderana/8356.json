{"Source": "Adaderana", "Timestamp": "May 12, 2010 04:32 pm", "Headline": "වැරැද්ද ජාතික නායකත්වයේ විතරක් නෙවෙයි", "News Content": "ජාතික නායකත්වය මෙන්ම ග්‍රාමීය මට්ටමේ නායකත්වයද එක්සත් ජාතික පක්ෂයේ මෑතකාලීන පසුබෑමට වගකිව යුතු බව එ.ජා.ප කෘත්‍යාධිකාරී මණ්ඩලයේ සාමාජික,කොලොන්නාව සංවිධායක ආචාර්ය කරුණාසේන කොඩිතුවක්කු මහතා පවසයි. නගරයේ පමණක් නොව ගමේද එක්සත් ජාතික පක්ෂය පරාජයට පත්වූ බව පිළිගත යුතු බව හෙතෙම කියා සිටියි. ඒ අනුව පක්ෂයේ යළි ප්‍රතිසංවිධානයක් සිදුවන විට ව්‍යුහාත්මක,ප්‍රතිපත්තිමය වශයෙන් යාවත්කාලීන විය යුතු බව තමන්තේ විශ්වාසය බවද කොඩිතුවක්කු මහතා කියා සිටියේ අද දෙරණ කළ විමසීමකට පිළිතුරු දෙමිනි. එබැවින් සමස්ත පක්ෂ යාන්ත්‍රණයම ප්‍රතිසංවිධානය විය යුතු බව ඔහු පවසයි. එක්සත් ජාතික පක්ෂය බටහිර ගැති,අධිරාජ්‍යවාදී රටට ආදරය නොකරන පක්ෂයක් බවට රටතුළ මතවාදයක් ඇති කිරීමට විරුද්ධ පාක්ෂිකයින් කටයුතු කළද තම පක්ෂය කිසි කලෙක බටහිර ගැති පක්ෂයක් ලෙස ක්‍රියා නොකළ බව පෙන්වාදුන්නේය. දිවංගත ජනාධිපති ජේ.ආර් ජයවර්ධන මහතා පවා සංවර්ධන කටයුතු වලදී වැඩි වශයෙන් නැඹුරු වී අභාසයක් ලබාගත්තේ බටහිර රටවලින් නොව නැඟෙනහිර ආසියානු රටවලින් බව කොඩිතුවක්කු මහතා කියා සිටියි. තම පක්ෂය රටේ උරුමය මත පදනම් වී රටේ සුභ සිද්ධිය වෙනුවෙන් කටයුතු කළත් මෑත කාලයේ ජනතාව අතර විශ්වාසය තහවුරු කර ගැනීමේදී දුරිවල වී ඇත්තේ සන්නිවේදන ගැටලු නිසා බවද එබැවින් සැබෑ තතු ජනතාව අතරට නොගිය බවද ඔහු පැවසීය. පක්ෂය ප්‍රතිසංවිධානය වීමේදී දක්ෂතාවයට,ජනප්‍රියත්වයට,පක්ෂය වෙනුවෙන් කරන කැප කිරීමට යම් පිළිගැනීමක් ලැබෙන තැනට කටයුතු කළ යුතු බවත්,ජනතාවගේ අවශ්‍යතාවයන් මොනවාද යන්න පිළිබඳ අවබෝධයෙන් ඒ වෙනුවෙන් කටයුතු කළ යුතු බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8356", "Category": null, "Parent URL": null}