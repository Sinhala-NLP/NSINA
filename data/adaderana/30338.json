{"Source": "Adaderana", "Timestamp": "December 29, 2012 11:56 am", "Headline": "විජය කටුපත වැවේ පිට වානේ පිපිරුමක්?", "News Content": "ආරච්චිකට්ටුව ප්‍රාදේශීය ලේකම් කොට්ඨාසයේ පිහිටි විජය කටුපත වැවේ පිට වානේ විශාල පිපිරුමක් සිදුවි ඇති බව ප්‍රදේශවාසීන‍් කියන්නේ යැයි අප වාර්තාකරු පවසයි. රතඹලාඔය ජලාශයෙන් පෝෂණය වන විජය කටුපත වැව ඊයේ (28) වැනිදා සිට වාන් දමන්නට පටන් ගෙන ඇත. ඒ සමගම රතඹලාඔයද පිටාර ගලා ගොස් තිබේ. විජය කටුපත වැවේ පිට වානේ අඩි 05 ක් පමණ යටින් කොන්ක්‍රීට් බැම්මේ පිපිරුමක් ඇති බවත් පවතින තත්ත්වය උඩ කිසියම් අවදානම් තත්ත්වයක් ඇති විය හැකි බවත් ප්‍රදේශවාසීන් පවසන බව අප වාර්තාකරු කියයි. මේ සම්බන්ධයෙන් දැන ගැනීමත් සමගම අදාළ සිද්ධිය නිරීක්ෂණය කළත් වැවේ ජල මට්ටම ඉහළ ගොස් ඇති නිසා එවැනි තත්ත්වයක් නිශ්චිතවම හඳුනා ගත නොහැකි බව කළ විමසීමකදී පුත්තලම ආපදා කළමනාකරණ ඒකකයේ නිලධාරියෙකු පැවසුවේ යැයි අප වාර්තාකරු සඳහන් කරයි. මේ අතර පිටාර ගලමින් තිබු ජලාශ රැසක ජලය අඩු වෙමින් පවතින බව වාරි මාර්ග දෙපාර්තමේන්තුව කියයි. කෙසේ වෙතත් රාජාංගනය ජලාශයේ වාන් දොරටු 11 ක් අඩි 08 බැගින්ද,ඉඟිනිමිටිය ජලාශයේ වාන් දොරටු 06 ක‍අඩි 03 බැගින්ද,තබ්බෝව ජලාශයේ වාන් දොරටු 10 ක් අඩි 01 බැගින්ද විවෘත කර ඇත. රාජාංගනය ජලාශයේ වාන් දොරටු වලින් මුදා හැරෙන ජලය කළාඔයටද, ඉඟිනිමිටිය සහ තබ්බෝව ජලාශයේ වාන් දොරටුවලින් මුදා හැරෙන ජලය මී ඔයටද එකතු වන නිසා ඒ අවට තවමත් අවදානම් කලාප බව පුත්තලම ආපදා කළමනාකරණ ඒකකය පැවසුවේ යැයි අප වාර්තාකරු කියයි. මේ අතර 29 වැනිදා පෙරවරුව වන විට දැදුරුඔයේ ජල මට්ටමද පහත යමින් තිබුණි. 28 වැනිදා සිදුවූ ගංවතුර තර්ජනය හේතුවෙන් එළුවන්කුළම ප්‍රදේශයේ පවුල් 05 ක සාමාජිකයින් 15 දෙනෙකු සඳහා එක් සුභ සාධන කඳවුරක් වනාතවිල්ලුව ප්‍රාදේශීය ලේකම් කාර්යාලය විසින් ආරම්භ කර ඇත. පල්ලම ප්‍රාදේශීය ලේකම් කොට්ඨාසයේ පවුල් 102 ක පුද්ගලයින් 353දෙනෙක් ද, ආරච්චිකට්ටුව ප්‍රාදේශීය ලේකම් කොට්ඨාසයේ පවුල් 10 ක පුද්ගලයින් 50 දෙනෙක් ද, නවගත්තේගම ප්‍රාදේශීය ලේකම් කොට්ඨාසයේ පවුල් 03 ක පුද්ගලයින් 11 දෙනෙක් ද, ආණමඩුව ප්‍රාදේශීය ලේකම් කොට්ඨාසයේ පවුල් 92 ක පුද්ගලයින් 304 දෙනෙක් ද පීඩාවට පත්වී ඇති බව පුත්තලම ආපදා කළමනාකරණ ඒකකය සඳහන් කරයි. මෙම පිරිස් තම ඥාතීන්ගේ සහ හිතවතුන්ගේ නිවෙස්වල රැදී සිටින බැවින් ඔවුන්ට පිසූ ආහාර සහ වියලි සලාක ලබාදීම ඒ ඒ ප්‍රදේශවල ප්‍රාදේශීය ලේකම්වරුන් විසින් සිදු කරන බව අප වාර්තාකරු කියයි.", "URL": "https://sinhala.adaderana.lk/news.php?nid=30338", "Category": null, "Parent URL": null}