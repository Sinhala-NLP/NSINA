{"Source": "Adaderana", "Timestamp": "April 20, 2010 08:02 am", "Headline": "ප්‍රභාගේ මව ගැන නැවත සලකා බැලීමක්", "News Content": "හිටපු එල්.ටී.ටී.ඊ නායක වේලුපි‍ල්ලෙයි ප්‍රභාකරන්ගේ මවට තමිල්නාඩුවට ඇතුළුවීමට කර ඇති ඉල්ලීම සම්බන්ධයෙන් සලකා බලන බව තමිල්නාඩු ප්‍රධාන අමාත්‍ය කරුණානිධි මහතා පවසයි. ප්‍රභාකරන්ගේ මව වන පාර්වතීට ප්‍රතිකාර කිරීම සඳහා තමිල්නාඩු මධ්‍යම රජය පහසුකම් සැපයීමට සූදානම් බව ඔහු සඳහන් කරයි. ඒ සඳහා තමිල්නාඩු මධ්‍යම රජයෙන් ඉල්ලීමක් කළ යුතු බව කරුණානිධි මහතා ඊයේ ඉන්දීය මාධ්‍ය වෙත පවසා ඇත. වක්‍ර මාර්ගයෙන් ඉල්ලීම් නොකර සෘජුවම මධ්‍යම රජයෙන් ඉල්ලීමක් කරන්නේ නම් එම ඉල්ලීම සම්බන්ධයෙන් සලකා බැලීමට තමන් සූදානම් බව කරුණානිධි මහතා අවධාරණය කරයි. පසුගිය සිකුරාදා දින‍යේ මලයාසියවේ සිට ඉන්දියාවට ගුවන් යානයකින් පැමිණ ඇයට ඇති ඉන්දීය ආගමන විගමන නිලධාරීන් ඉන්දියාවට ඇතුළුවීමට අවසර ලබා දුන්නේ නැත. මෙයට විරෝධය පළ කරමින් ඉන්දීය එම්.ඩී.එම් කේ පක්ෂය සහ ද්‍රවිඩ ජාතික ව්‍යාපාරය ලබන 22 වන දින උපවාසයක් සහ උද්ඝෝෂණ ව්‍යාපාරයක නිරත වීමට ද තීරණය කර ඇත.", "URL": "https://sinhala.adaderana.lk/news.php?nid=7895", "Category": null, "Parent URL": null}