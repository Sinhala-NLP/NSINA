{"Source": "Adaderana", "Timestamp": "July 11, 2013 07:18 am", "Headline": "නාම යෝජනා කැඳවීම 25 සිට අගෝස්තු 1 තෙක් - පැෆරල් සංවිධානයෙන් ඉල්ලීමක්", "News Content": "මෙවර පළාත් සභා මැතිවරණයේදී රාජ්‍ය බලය සහ රාජ්‍ය දේපළ අයථා අන්දමින් භාවිත කිරීම වැළැක්වීම සඳහා ගතහැකි පූර්ව ක්‍රියාමාර්ග ගන්නා ලෙස මැතිවරණ කොමසාරිස්වරයාගෙන් ඉල්ලීමක් කළ බ ව මැතිවරණ නිරීක්ෂණයේ නිරත පැෆ්රල් සංවිධානය පවසයි. පසුගිය මැතිවරණවලදී මෙම තත්ත්වයන් දක්නට ලැබුණු අතර එය මෙම මැතිවරණයේදී අවම කර ගැනීමට අවශ්‍ය ක්‍රියාමාර්ග ගන්නා ලෙස මැතිවරණ කොමසාරිස්වරයා සමඟ පැවති සාකච්ඡාවකදී ඉල්ලීමක් කළ බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මේ අතර උතුරු මධ්‍යම සහ වයඹ පළාත් සභා ඡන්ද විමසීමට අදාළ නාමයෝජනා කැඳවීමේ ගැසට් පත්‍රය අද දිනයේ නිකුත් කිරීමට නියමිත බව වාර්තා වේ. ඒ අනුව මේ මස 25 වැනි දින සිට අගෝස්තු මස පළමු වැනි දින දක්වා නාම යෝජනා කැඳවීම සිදුකිරීමට නියමිත බව කියැවෙයි. ඒ අනුව අගෝස්තු මස පළමු වැනි දින සිට සති 5 ක් 8 ක් අතර කාලය තුළ මැතිවරණය පැවැත්වීමට නියමිතය. මේ අතර මධ්‍යම වයඹ සහ උතුරු මැතිවරණය ප්‍රකාශයට පත් කිරීමත් සමඟ ප්‍රධාන දේශපාලන පක්ෂ කිහිපයක් මේ වන විටත් ඔවුන්ගේ මැතිවරණ ව්‍යාපාරයේ මූලික වැඩ කටයුතු ආරම්භ කර තිබේ.", "URL": "https://sinhala.adaderana.lk/news.php?nid=35677", "Category": null, "Parent URL": null}