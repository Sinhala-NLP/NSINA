{"Source": "Adaderana", "Timestamp": "August 31, 2010 08:04 am", "Headline": "දෙවන යුද අධිකරණයේ විත්තියේ සාක්ෂි විමසීම අදයි", "News Content": "පාර්ලිමේන්තු මන්ත්‍රී සරත් ෆොන්සේකා මහතාට එරෙහිව එල්ල වී ඇති චෝදනා විභාග කරන දෙවන යුද අධිකරණය අද පස්වරුවේ යළි රැස්වීමට නියමිතව තිබේ. විත්තියේ සාක්ෂි විමසීම අද දිනයේ සිදු කිරීමට නියමිත බව යුද හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා ප්‍රකාශ කළේය. අවසන් වරට දෙවන යුද අධිකරණය පසුගිය 26 වන දා රැස් වූ අතර එහි දී විත්තියේ සාක්ෂිකරුවන්ගේ නාමලේඛනයක් ලබා දී තිබේ. ඒ අනුව අද දිනයේ නාවික හමුදා මූලස්ථානයේ දී පස්වරු 2ට රැස්වන දෙවන යුද අධිකරණයේ දී ඔවුන්ගෙන් සාක්ෂි විමසීම සිදු කරනු ඇත. අපකීර්තිකර හැසීරීම යුද හමුදා ක්‍රියාපටිපාටියෙන් බැහැරව යුද උපකරණ මිලදී ගැනීම සරත් ෆොන්සේකා මහතාට එරෙහිව දෙවන යුද අධිකරණයෙන් එල්ල වී ඇති චෝදනාය.", "URL": "https://sinhala.adaderana.lk/news.php?nid=10534", "Category": null, "Parent URL": null}