{"Source": "Adaderana", "Timestamp": "August 28, 2019 11:29 am", "Headline": "ශ්‍රී ලංකන්-මිහින් ලංකා අක්‍රමිකතා සෙවූ කොමිෂන් වාර්තාව නීතිපති වෙතට", "News Content": "ශ්‍රී ලංකන් හා මිහින් ලංකා ගුවන් සමාගම්වල සිදුවු බව කියන අක්‍රමිකතා සම්බන්ධයෙන් විමර්ශන සිදුකළ ජනාධිපති පරීක්ෂණ කොමිශන් සභාවේ වාර්තාව එහි නිර්දේශ අනුව ඉදිරි නීතිමය ක්‍රියාමාර්ග ගැනීම සදහා නීතිපතිවරයා වෙත යොමු කිරීමට අමාත්‍ය මණ්ඩල අනුමැතිය හිමිව තිබේ. වාර්තාව පාර්ලිමේන්තුවේ සභාගත කිරීමට හා නීතිපතිවරයා වෙත යොමු කිරීමට ජනාධිපති මෛත්‍රීපාල සිරිසේන මහතා විසින් ඉදිරිපත් කළ යෝජනාවට ඊයේ රැස්වූ අමාත්‍ය මණ්ඩලය අනුමැතිය ලබාදී ඇති බව රජයේ ප්‍රවෘත්ති දෙපාර්තමේන්තුව සඳහන් කළේය. 2006 වසරේ ජනවාරි මස පළමුවන දින සිට 2018 වසරේ ජනවාරි මස 31 වන දින දක්වා ශ්‍රී ලංකන් ගුවන් සමාගම, ශ්‍රී ලංකන් කේටරින් සමාගම සහ මිහින් ලංකා පුද්ගලික සමාගම යන ආයතනවල සිදුව ඇති බව කියන අක්‍රමිකතා පිළිබද සොයාබැලීම සදහා ජනාධිපතිවරයා විසින් සාමාජිකයින් 5 දෙනෙකුගෙන් සමන්විතව මෙම කොමිසම පත් කරනු ලැබුවේය. කොමිසම විසින් විවිධ පාර්ශවවලින් ලද ලිඛිත හා වාචික පැමිණිලි සහ වෙනත් තොරතුරු පරීක්ෂා කර නිර්දේශ 32 ක් ඇතුලත් වාර්තාවක් ඉදිරිපත් කර ඇති බවයි රජයේ ප්‍රවෘත්ති දෙපාර්තමේන්තුව පැවසුවේය. ඒ අනුව අදාළ වාර්තාව ඉදිරියේදී පාර්ලිමේන්තුවේ සභාගත කිරීමට නියමිත අතර එහි නිර්දේශ අනුව නීතිපතිවරයා විසින් නීතිමය ක්‍රියාමාර්ග ගනු ඇත.", "URL": "https://sinhala.adaderana.lk/news.php?nid=117666", "Category": null, "Parent URL": null}