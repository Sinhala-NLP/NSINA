{"Source": "Adaderana", "Timestamp": "June 9, 2011 03:47 pm", "Headline": "සරසවි ඇඳුරු ඉල්ලා අස්වීම වළකන තහනම් ‍නියෝගය දීර්ඝ කෙරෙයි", "News Content": "වැටුප් අර්බුදය මුල්කරගනිමින් විශ්ව විද්‍යාලවල අංශ ප්‍රධාන ආචාර්යවරු ඉල්ලා අස්වීම වළක්වාලමින් පනවා තිබූ තහනම් ‍නියෝගය ජූලි මස පළමුවැනිදා දක්වා දීර්ඝ කිරීමට අභියාචනාධිකරණය තීරණය කර තිබේ. එම තහනම් නියෝගය සංශෝධනය කිරීමට ද අභියාචනාධිකරණය කටයුතු කර ඇති බව අද දෙරණ අධිකරණ වාර්තාකරු සඳහන් කළේය. අදාළ ඉල්ලා අස්වීම් වළක්වන්නැයි ඉල්ලමින් වයඹ, ශ්‍රී ජයවර්ධනපුර හා රුහුණු විශ්ව විද්‍යාලවල අවසන් වසරේ සිසුන් තිදෙනෙකු ඉදිරිපත් කළ පෙත්සමක් පසුගිය මස 30 වැනිදා විභාග කළ අධිකරණය මෙම මස 30 වැනි දින දක්වා බලපැවැත්වෙන පරිදි තහනම් නියෝගයක් නිකුත් කරනු ලැබීය. එහෙත් තමාගෙන් කරුණු විමසීමකින් තොරව දින 16 ට වඩා වැඩි කාලයකට බලපැවැත්වෙන පරිදි තහනම් නියෝගයක් නිකුත් කිරීම ශ්‍රේෂ්ඨාධිකරණ රීතීන්ට පටහැනි බව විශ්ව විද්‍යාල ආචාර්යවරු මෝසමක් ගොනු කරමින් අධිකරණයට දැනුම් දෙනු ලැබීය. එම කරුණු පිළිගත් අධිකරණය අදාළ පළමු තහනම් නියෝගයේ දින 14 ක කාලය හෙට(10) දින අවසන් වන බැවින් එම තහනම් නියෝගය හෙට දින අවසන් වන බව නිවේදනය කර ඇත. එහෙත් හෙට දින සිට ජූලි මස පළමුවැනි දින දක්වා තවත් තහනම් නියෝගයක් නිකුත් කරන බව ප්‍රකාශ කළ අධිකරණය පෙත්සම පිළිබඳ වැඩිදුර විභාගය එදින පවත්වන බව ද නියෝග කර තිබේ.", "URL": "https://sinhala.adaderana.lk/news.php?nid=16651", "Category": null, "Parent URL": null}