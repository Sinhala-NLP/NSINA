{"Source": "Adaderana", "Timestamp": "July 12, 2011 09:28 am", "Headline": "මිල නොපෙන්වන වෙළඳසැල් වැටලීම අඛණ්ඩව ක්‍රියාත්මකයි", "News Content": "භාණ්ඩවල මිල ප්‍රදර්ශනය නොකරන වෙළඳසැල් වැටලීමේ කටයුතු අඛණ්ඩව දිවයින පුරා ක්‍රියාත්මක කරන බව පාරිභෝගික අධිකාරිය පවසයි. පසුගිය මාසය තුළ පමණක් එවැනි වැටලීම් සියයකට අධික ප්‍රමාණයක් සිදු කර ඇති බව පාරිභෝගික අධිකාරියේ සභාපති රූමි මර්ෂුක් මහතා ප්‍රකාශ කළේය. එහි දී වෙළඳසැල් හිමියන්ට නඩු පැවරීම සිදුවන අතර රුපියල් දස දහසත් රුපියල් ලක්ෂයත් අතර මුදලක් දඩ මුදල් වශයෙන් ගෙවීමට සිදු වන බව රූමි මර්ෂුක් මහතා සඳහන් කළේය. භාණ්ඩ මිල ප්‍රදර්ශනය නොකරන වෙළඳසැල් සම්බන්ධයෙන් පැමිණිලි කරන ලෙස ද පාරිභෝගික අධිකාරියේ සභාපති රූමි මර්ෂුක් මහතා ජනතාවගෙන් ඉල්ලීමක් කළේය.", "URL": "https://sinhala.adaderana.lk/news.php?nid=17349", "Category": null, "Parent URL": null}