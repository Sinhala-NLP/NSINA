{"Source": "Adaderana", "Timestamp": "June 7, 2010 08:22 am", "Headline": "සන්ධානයේ සමස්ත ලංකා කාරක සභා රැස්වීම අද", "News Content": "ශ්‍රී ලංකා නිදහස් පක්ෂයේ සමස්ත ලංකා කාරක සභා රැස්වීම අද පැවැත්වේ. එහිදී මෑතකාල‍යේ දී සිය පක්ෂය ලැබූ ජයග්‍රහණ ඇගයීමට ලක්කෙරෙන බව ශ්‍රි ලංකා නිදහස් පක්ෂයේ මහලේකම් මෛත්‍රීපාල සිරිසේන මහතා සඳහන් කළේය. පාර්ලිමේන්තු මන්ත්‍රීවරයෙකු ලෙස පත්වී අදට වසර 40ක් ගතවීමත් ත්‍රස්තවාදය නීමා කිරීමට දායක වීමත් හේතුවෙන් ජනාධිපති මහින්ද රාජපක්ෂ මහතාට විශේෂ ස්වර්ණ සම්මානයක් පිරිනැමීම අද සිදුවන බව අමාත්‍යවරයා පැවසුවේය. මීට අමතරව පසුගිය ජනාධිපතිවරණයේදී 60%කට වැඩි ඡන්ද ප්‍රතිශතයකින් එක්සත් ජනතා නිදහස් සන්ධානය ජයග්‍රහණය කරවු මැතිවරණ කොට්ඨාස 92ක ජනතාව වෙනුවෙන් ඒවායේ සංවිධායකවරුන්ට සම්මාන පිරිනැමීමට නියමිතය. එසේම පසුගිය මහ මැතිවරණයේදී වැඩිම ඡන්ද ප්‍රතිශතයකින් ජයග්‍රහණය කළ අපේක්ෂකයන් 10 දෙනාට සහ වැඩිම ඡන්ද ප්‍රමාණය ලබාගත් එක්සත් ජනතා නිදහස් සන්ධානයේ අපේක්ෂකයන් 20 දෙනාට මෙහිදි ස්වර්ණ සම්මාන පිරිනැමෙන බව ද මෛත්‍රීපාල සිරිසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=8851", "Category": null, "Parent URL": null}