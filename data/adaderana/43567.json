{"Source": "Adaderana", "Timestamp": "May 29, 2014 11:25 am", "Headline": "අමෙරිකානු රාජ්‍ය ලේකම් ඉන්දීය නව විදේශ ඇමතිවරිය අමතයි", "News Content": "අමෙරිකානු රාජ්‍ය ලේකම් ජෝන් කෙරි සහ ඉන්දියාවේ නව විදේශ අමාත්‍ය සුෂ්මා ස්වරාජ් සාකච්ඡා පවත්වා තිබේ. ඉන්දියාවේ නව විදේශ අමාත්‍ය සුෂ්මා ස්වරාජ් දුරකථනයෙන් අමතමින් අමෙරිකානු රාජ්‍ය ලේකම්වරයා දෙරට අතර සහයෝගීතාව සම්බන්ධයෙන් කරුණු සාකච්ඡා කොට ඇති බව වාර්තා වේ. සුෂ්මා ස්වරාජ් ඉන්දියාවේ විදේශ අමාත්‍ය ධුරයට පත්වු පසු ජාත්‍යන්තර නායකයෙකු සමග සාකච්ඡා පැවැත්වු ප්‍රථම අවස්ථාව මෙය බව ඉන්දිය මාධ්‍ය වාර්තා කරන්නේය. එහිදී දෙරට අතර වෙළඳ සහ ආර්ථික සබඳතා ඩොලර් බිලියන 500ක් දක්වා වර්ධනය කිරිම කෙරෙහි වැඩිදුරටත් සාකච්ඡා පවත්වා ඇති බව සඳහන්ය. එමෙන්ම අමෙරිකානු රාජ්‍ය ලේකම් ජෝන් කෙරි අමතමින් සුෂ්මා ස්වරාජ් පවසා ඇත්තේ පාකිස්ථානය ඇතුළු සාර්ක් කලාපීය රටවල් සමග වඩාත් සුහඳ සබඳතා පවත්වා ගැනීම කෙරෙහි ද ඉන්දිය රජය දැඩි අවධානයක් යොමු කරනු ඇති බවයි.", "URL": "https://sinhala.adaderana.lk/news.php?nid=43567", "Category": null, "Parent URL": null}