{"Source": "Adaderana", "Timestamp": "November 30, 2010 10:22 am", "Headline": "ඉල්ලීම් වලට විසඳුම් නැත්නම් වෘත්තීය සමිති ක්‍රියාමාර්ගයකට යනවා", "News Content": "ඉල්ලීම් කිහිපයක් මුල් කර ගනිමින් මහජන සෞඛ්‍ය පරීක්ෂකවරුන් සහ පවුල් සෞඛ්‍ය සේවිකාවන් වෘත්තීය සමිති ක්‍රියාමාර්ගයක නිරත වීමට තීරණය කර තිබේ. සිය ඉල්ලීම් වලට දෙසැම්බර් මස 8 වැනි දිනට පෙර විසඳුම් නොලැබුනහොත් වෘත්තීය සමිති ක්‍රියාමාර්ග ආරම්භ කරන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා ප්‍රකාශ කළේය. අමාත්‍යවරයා හා ඇතැම් නිලධාරීන්ට මෙම ගැටලුව විසඳීමේ අවශ්‍යතාවයක් පැවතිය ද බලවත් යැයි සම්මත වෘත්තීන්ට කත් අදින ඇතැම් නිලධාරීන් එය විසඳීම දිනෙන් දින ප්‍රමාද කරමින් සිටින බවට ඔහු චෝදනා කරයි. මේ අතර බස්නාහිර පළාත් සෞඛ්‍ය බලධාරීන් විසින් ක්‍රියාත්මක කර ඇති විශේෂ වැටලීම් ඒකකයකට විරෝධය පළ කරමින් වෘත්තීය සමිති ක්‍රියාමාර්ගයකට එළඹීමට තීරණය කර ඇති බව රජයේ වෛද්‍ය නිලධාරීන්ගේ සංගමය පවසයි. පළාත් සෞඛ්‍ය සේවා අධ්‍යක්ෂවරයාට සිය විරෝධය ලිඛිතව දැනුම් දී ඇති බව ඒ පිළිබඳව අද දෙරණට අදහස් දැක් වූ ගම්පහ දිස්ත්‍රික් රජයේ වෛද්‍ය නිලධාරීන්ගේ සංගමයේ ශාඛා සමිතියේ ලේකම් වෛද්‍ය කේ එච් ඩී මිල්රෝයි මහතා සඳහන් කළේය. අදාළ චක්‍රලේඛයෙන් වෛද්‍යවරුන් ඉවත් නොකළහොත් පළමුවැනිදා වනවිට බස්නාහිර පළාත් සභාවට අයත් රෝහල් වල සංකේත එක්දින වැඩ වර්ජනයකට යන බව ද ඔහු අවධාරණය කළේය. උද්ගතව ඇති මෙම ගැටලුව කඩිනමින් විසඳීමට කටයුතු කරන බව බස්නාහිර පළාත් සෞඛ්‍ය අමාත්‍ය ජගත් අංගගේ මහතාගෙන් අද දෙරණ කළ විමසීමකදී ඔහු සඳහන් කළේය.", "URL": "https://sinhala.adaderana.lk/news.php?nid=12497", "Category": null, "Parent URL": null}