{"Source": "Adaderana", "Timestamp": "March 3, 2019 02:27 pm", "Headline": "කාසියේ වාසිය දකුණු අප්‍රිකාවට", "News Content": "සංචාරක ශ්‍රි ලංකා කණ්ඩායම සහ දකුණු අප්‍රිකානු කණ්ඩායම අතර පළමු එක්දින ක්‍රිකට් තරගය දකුණු අප්‍රිකාවේ ජොහැන්නස්බර්ග්හිදී මේ වන විට පැවැත් වේ. තරගයේ කාසියේ වාසිය දිනූ දකුණු අප්‍රිකානු නායක පෆ් ඩු ප්ලෙසිස්ගේ ආරාධනයෙන් ශ්‍රී ලංකා කණ්ඩායම පන්දුවට පහරදීම සඳහා පිටියට පිවිසියේය. ලසිත් මාලිංගගේ නායකත්වයෙන් යුත් ශ්‍රී ලංකා කණ්ඩායමේ ක්‍රීඩකයින් 11 දෙනා අතරට නිරෝෂන් දික්වැල්ල, උපුල් තරංග, කුසල් ජනිත් පෙරේරා, ධනංජය ද සිල්වා, කුසල් මෙන්ඩිස්, ඕෂද ප්‍රනාන්දු, තිසර පෙරේරා, අකිල ධනංජය, විශ්ව ප්‍රනාන්දු සහ ලක්ෂාන් සඳකැන් ඇතුළත්. පන්දුවට පහරදීම ආරම්භ කළ ශ්‍රී ලංකා කණ්ඩායමේ පළමු කඩුල්ල ලෙස ලකුණු 8ක් ලබා සිටි නිරෝෂන් දික්වැල්ල දවා ගැනීමට ලුන්ගි නිගිඩි සමත් විය.", "URL": "https://sinhala.adaderana.lk/news.php?nid=105401", "Category": null, "Parent URL": null}