{"Source": "Adaderana", "Timestamp": "January 18, 2019 10:54 am", "Headline": "විරෝධතාවක ඇතිවූ ගැටුමකින් කුඩා දරුවෙක් මිය යයි", "News Content": "සුඩානයේ පැවැති විරෝධතාවක් අතරතුර ඇතිවූ ගැටුම් හේතුවෙන් කුඩා දරුවෙක්ද ඇතුලුව පුද්ගලයින් දෙදෙනෙක් මියගොස් ඇත. සුඩානයේ කාටූම් අගනුවරදී ජනාධිපතිවරයාට එරෙහිව පැවැති විරෝධතාවක් අතරතුර ගැටුමක් ඇති වුණි.. එහිදී කුඩා දරුවෙක් සහ වෛද්‍යවරයෙකු මියගොස් තිබේ. ඒත් සමඟ ප්‍රකෝපකාරී වූ පිරිස් පාලනය සඳහා පොලීසිය කඳුලු ගෑස් ප්‍රහාර එල්ල කළ අතර ඉන් ගැටුම් තවත් උඝ්‍ර වූ බව සඳහන්ය. කඳුළු ගෑස්වලට ප්‍රතිචාර ලෙසින් විරෝධතාකරුවන් පොලීසිය වෙත ගල් සහ මුඟුරු ප්‍රහාර එල්ලකර ඇත. 1989 වසරේදී හමුදා කුමන්ත්‍රණයකින් බලයට පැමිණි වත්මන් ජනාධිපති ඔමාර් අල් බෂීර් වහා ධුරයෙන් ඉවත්විය යුතු බවට විරෝධතාකරුවන් බලකර සිටියි. රට තුළ ප්‍රජාතන්ත්‍රවාදී රාමුවක් යළි ස්ථාපනය කළ යුතු බවට මෙහිදී ඔවුන් අවධාරණය කළේය. කාටුම් අගනුවරට අමතරව, අල් ඛඩාරිෆ්, අට්බාරා, පෝර්ට් සුඩාන්, අල් ඩුඑනිම් වැනි නගරවලද මේ ආකාරයෙන්ම විරෝධතා පැවැති බවට විදෙස් වාර්තා පවසයි. වර්තමානයේදී සුඩානය දැඩි ආර්ථික අර්බුදයක් මුහුණදී සිටියි. ඒ 2011 වසරේදී දකුණු සුඩානය වෙන්ව යාමත් සමඟ සුඩානය සතුව තිබූ ඉන්ධන සංචිතවලින් හතරෙන් තුනක් දකුණු සුඩානය වෙත බෙදීයාමත් සමඟය. කෙසේ වෙතත් අර්බුදවලින් මිදීමට හැකි සෑම උත්සාහයක්ම ගන්නා බව සුඩාන රජය පෙන්වා දෙයි.", "URL": "https://sinhala.adaderana.lk/news.php?nid=102579", "Category": null, "Parent URL": null}