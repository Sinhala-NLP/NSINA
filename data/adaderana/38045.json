{"Source": "Adaderana", "Timestamp": "October 10, 2013 02:56 pm", "Headline": " ෆේස් බුක් වහන්න තීරණයක් අරන් නෑ", "News Content": "ෆේස් බුක් ඇතුළු සමාජ වෙබ් අඩවි අවහිර කිරීමට රජය විසින් තීරණය කර නැති බව ආණ්ඩු පක්ෂ ප්‍රධාන සංවිධායක, අමාත්‍ය දිනේශ් ගුණවර්ධන මහතා පවසයි. ෆේස් බුක් තහනම් කිරීම‍ට ආණ්ඩුව විසින් කටයුතු කරනු ඇත්දැයි ඇතැමුන් මේ දිනවල සැක පළකරමින් සිටියි. රජය විසින් ඒ සඳහා තීරණක් ගෙන ඇත්දැයි විපක්ෂ නායක රනිල් වික්‍රමසිංහ මහතා අද (10) පාර්ලිමේන්තුවේදී විමසා සිටියේය. ඊට ප්‍රතිචාර දක්වමින් ආණ්ඩු පක්ෂ ප්‍රධාන සංවිධායකවරයා පැතිර යන කටකතා ප්‍රතික්ෂේප කරන බවත්, රජය විසින් එවැනි කිසිදු තීරණයක් ගෙන නැති බවත් පාර්ලිමේන්තුවට දන්වා සිටියේය. කෙසේ වෙතත් ඊයේ දිනයේ ජනාධිපති මහින්ද රාජපක්ෂ මහතා පානදුර සුමංගල බාලිකා විද්‍යාලයේ පැවති උත්සවයක් අමතමින් පවසා සිටියේ ෆේස් බුක් වසංගතයක් බවයි. ෆේස් බුක් දරුවන්ට වසංගතයක් බවත්, එය තහනම් කිරීමට හැකියාවක් ඇති බවත්, ඒ සඳහා ක්‍රම පවත්නා බවත්, ෆේස් බුක් විශ්වාස නොකළ යුතු බවත් මහින්ද රාජපක්ෂ මහතා එහිදී අවධාරණය කළේය.", "URL": "https://sinhala.adaderana.lk/news.php?nid=38045", "Category": null, "Parent URL": null}