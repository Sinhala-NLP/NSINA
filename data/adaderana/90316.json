{"Source": "Adaderana", "Timestamp": "June 4, 2018 11:52 am", "Headline": "බැසිල්ට එරෙහි නඩුව-අදාළ ලේඛන පරීක්ෂාවට තව දුරටත් අනුමැතිය", "News Content": "රජයේ මුදල් සාවද්‍ය ලෙස පරිහරණය කළ බවට චෝදනා කොට හිටපු ආර්ථික සංවර්ධන ඇමති බැසිල් රාජපක්ෂ මහතා ඇතුළු විත්තිකරුවන් දෙදෙනෙකුට එරෙහිව ගොනුකර තිබෙන නඩුවේ විභාගය අගෝස්තු මස 09 වනදා දක්වා කල් තැබීමට කොළඹ මහාධිකරණය අද (04) නියම කළේය. ඉකුත් ජනාධිපතිවරණ සමයේ දිවිනැගුම අරමුදලට අයත් රුපියල් මිලියන 35.5 කට අධික මුදලක් වැයකොට ජී.අයි.පයිප්ප බට මිලදී ගෙන දිවයින පුරා ප්‍රාදේශීය සභාවලට බෙදාහැරීම තුළින් මෙම මුදල් සාවද්‍ය ලෙස පරිහරණය වී ඇතැයි බැසිල් රාජපක්ෂ මහතාට චෝදනා එල්ල වී තිබේ. මෙම නඩුව කොළඹ මහාධිකරණ විනිසුරු ඒ.ඒ.ආර්. හෙයියන්තුඩූව මහතා ඉදිරියේ අද කැදවනු ලැබීය. මෙහිදී විත්ති පාර්ශවයේ නීතිඥවරයා සඳහන් කර සිටියේ මෙම නඩුවට අදාළ ලේඛන සමහරක් තමන්ට තවදුරටත් පරික්ෂා කිරීමට අවශ්‍යව ඇති බවයි. ඒ අනුව අදාළ ලේඛන පරීක්ෂා කිරීම සඳහා විත්ති පාර්ශවයට අනුමැතිය ලබා දුන් විනිසුරුවරයා නඩුවේ විභාගය අගෝස්තු මස 9 වනදා දක්වා කල් තැබීමට තීන්දු කළේය. ඉකුත් ජනාධිපතිවරණය සමයේ දේශපාලන ක්‍රියාකාරකම් සඳහා දිවිනැගුම අරමුදලෙන් රුපියල් මිලියන 35.5 කට වැඩි මුදලක් වැයකොට ජී.අයි.පයිප්ප බට මිලදීගෙන දිවයින පුරා ප්‍රාදේශීය සභා වෙත බෙදා හැරීම තුළින් රජය මුදල් සාවද්‍ය ලෙස පරිහරණය කළ බවට චෝදනා කරමින් නීතිපතිවරයා හිටපු ඇමති බැසිල් රාජපක්ෂ සහ දිවිනැගුම අරමුදලෙ හිටපු අධ්‍යක්ෂ ජෙනරාල් කිත්සිරි රණවක යන එරෙහිව පොදු දේපල පනත යටතේ මෙම නඩුව පවරා තිබේ.", "URL": "https://sinhala.adaderana.lk/news.php?nid=90316", "Category": null, "Parent URL": null}