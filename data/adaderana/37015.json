{"Source": "Adaderana", "Timestamp": "August 30, 2013 12:44 pm", "Headline": "රතුපස්වල රතු කළ පරීක්ෂණ ගැන පැහැදීමක් නෑ - සිරිධම්ම හිමියන්ගෙන් ජගත් සංවිධානයට සංදේශයක්", "News Content": "බීමට පානිය ජලය ඉල්ලා වැලිවේරියේ ජනතාව ගෙනගිය විරෝධයට පහරදීම හා වෙඩි තැබීම ගැන පරීක්ෂණ හරියට නොකෙරෙන්නේ නම් මුළු ලෝකයේ ජනතාව සමග අත්වැල් බැඳ ගන්නා බව වැලිවේරිය ගල්ඔළුව සම්බුද්ධ ජයන්ති විහාරාධිපති තෙරිපැහැ සිරිධම්ම හිමියෝ අවධාරණය කරති. සිද්ධිය සම්බන්ධයෙන් සිදු කෙරෙන පරීක්ෂණ පිළිබඳ සෑහීමකට පත් නොවන බව පවසමින් උන්වහන්සේ විසින් අද (30) පෙරවරුවේ කොළඹ පිහිටි එක්සත් ජාතීන්ගේ මෙරට කාර්යාලයට සංදේශයක් භාරදී ඇත. එම සංදේශය භාරදීමෙන් පසු පූජ්‍ය තෙරිපැහැ සිරිධම්ම හිමියන් මාධ්‍යවේදීන් අමතමින් කියා සිටියේ මෙම සිද්ධියට අදාළව දැනට කෙරෙන පරික්ෂණ වාර්තා නිවැරදි අයුරින් සිදුවිය යුතු බවයි. අපට ලෝකයා සමග එකට අත්වැල් බැඳගෙන ජීවත්වීමට අවශ්‍ය බවද එසේ ජීවත්වීමට අයිතියක් නැති දැයි උන්වහන්සේ ප්‍රශ්න කළේය. එක එක්කෙනාට අවශ්‍ය පරිදි මෙම පරීක්ෂණයේ වාර්තා වෙනස් කළ නොහැකි බවද තෙරිපැහැ සිරිධම්ම හිමියන් අවධාරණය කරන ලදී. මනුෂ්‍යයින් වශයෙන් ජීවත්වීමේ අයිතියක් ඇති බවත් ප්‍රජාතන්ත්‍රවාදය නම් ප්‍රජාතන්ත්‍රවාදය ලෙස එය තහවුරු විය යුතු බවත් උන්වහන්සේ පෙන්වාදෙන ලදී. වැලිවේරියේ ජනයා පානිය ජලය ඉල්ලා ගෙන ගිය අරගලයේදී පූජ්‍ය තෙරිපැහැ සිරිධම්ම හිමියෝ උපවාසයක ද නිරත විය. මේ අතර රතුපස්වල ගැටුමේදී යුද හමුදා නිලධාරීන් විසින් වරදක් සිදුකර ඇති බවට මූලික විමර්ශනයෙන් තහවුරුවීම හේතුවෙන් හමුදා නිලධාරීන් සිව්දෙනෙකු වහාම ක්‍රියාත්මක වන පරිදි අදාළ තනතුරුවලින් ඉවත් කර ඇත. යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කළේ ඒ අනුව ප්‍රදේශය භාරව සිටි බලසේනාධිපති බ්‍රිගේඩියර්වරයා සහ කොට්ඨාස භාරව සිටි ලුතිනන් කර්නල්වරුන් තිදෙනෙකු රෙජිමේන්තු මධ්‍යස්ථාන වෙත යොමු කර ඇති බවයි. අදාළ නිලධාරීන්ට එරෙහිව යුද අධිකරණයක් හමුවේ නඩු විභාග කිරීමට අදාළ ප්‍රමාණවත් සාක්ෂි තිබේ ද යන්න සොයා බැලීමට සාක්ෂි විමර්ශනයක් ආරම්භ කිරීමට ද යුද හමුදාපතිවරයා නියම කර තිබේ. මීට අමතරව එවැනි සිදුවීම් යළි ඇති නොවීම සඳහා අවශ්‍ය නිර්දේශ ලබා ගැනීම වෙනුවෙන් ජ්‍යෙෂ්ඨ නිලධාරීන්ගෙන් සමන්විත මණ්ඩලයක් පත් කිරීමට ද යුද හමුදාපතිවරයා තීරණය කර ඇති බව හමුදා මාධ්‍ය ප්‍රකාශකවරයා සඳහන් කළේය. මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මගින් ද පරීක්ෂණයක් සිදු කෙරෙන අතර ගම්පහ මහේස්ත්‍රාත් අධිකරණයේද මීට අදාළ පරීක්ෂණයේ සාක්ෂි කැඳවීමක් ද සිදුකෙරේ. ඒ අනුව මෙම සිද්ධියේදී යුද හමුදාවට වෙඩි තැබීමට අණදුන් පුද්ගලයින් හඳුනාගෙන ඇතැයි අගතියට පත් පාර්ශවය වෙනුවෙන් පෙනී සිටි ශ්‍රී ලංකා නීතිඥ සංගමයේ සභාපති උපුල් ජයසූරිය මහතා ඊයේ (29) ගම්පහ මහේස්ත්‍රාත් අධිකර‍ණයේදී කීය. ඒ අනූව ඔවුන්ට රටින් පිටවීම නතර කරන්නැයි ද හෙතෙම එහිදී ඉල්ලීමක් කළේය. වැලිවේරිය ප්‍රදේශයේ පිහිටි කර්මාන්ත ශාලාවකින් තම පානීය ජලයට රසායනික ද්‍රව්‍ය මිශ්‍ර වී ඇති බවත් මේ නිසා බීමට පානීය ජලය ලබාදෙන ලෙසත් ඉල්ලමින් රතුපස්වල ප්‍රදේශයේ ජනතාව පසුගිය මස අවසාන භාගයේදී ඇරඹු විරෝධතාවක් අවසන් වුයේ මේ මස 02 වැනිදා යුද හමුදාව සමගද ගැටීමෙන් පසුවය. එම ගැටුමේදී වෙඩි වැදුණු හා ප්‍රහාරයට ලක්වූ බව කියන පාසල් සිසුන් දෙදෙනෙකු ඇතුළු තිදෙනෙකු මිය ගිය අතර තවත් පිරිසක් තුවාල ලැබූහ. මෙම සිද්ධිය සම්බන්ධයෙන් විපක්ෂය ආණ්ඩුවට චෝදනා කළ අතර ආණ්ඩුව කියා සිටියේ ගැටුමට තෙවැනි පාර්ශවයක සම්බන්ධයක් ඇති බවකි. කෙසේ හෝ ජගත් මානව හිමිකම් කොමසාරිස්වරිය මෙරටට පැමිණ සිටින වකවානුවක මෙම සිද්ධිය ගැනද ඇයගේ අවධානය‍ යොමුවනු ඇති බව දේශපාලන කරළියේ කතා බහට ලක්ව තිබේ.", "URL": "https://sinhala.adaderana.lk/news.php?nid=37015", "Category": null, "Parent URL": null}