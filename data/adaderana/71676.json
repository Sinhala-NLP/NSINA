{"Source": "Adaderana", "Timestamp": "April 3, 2017 03:18 pm", "Headline": " වසංගත රෝග තත්ත්වයක් නිසා පේරාදෙණිය සරසවිය වැසෙයි", "News Content": "උණ රෝගයක් පැතිරයාම හේතුවෙන් පේරාදෙණිය විශ්වවිද්‍යාලය තාවකාලිකව වසා දැමීමට තීරණය කර තිබේ. එම විශ්වවිද්‍යාලයේ උපකුලපති මහාචාර්ය උපුල් දිසානායක මහතා සඳහන් කළේ හෙට(04) දහවල් 12.00ට පෙර සියලු සිසුන් නේවාසිකාගාරවලින් ඉවත් විය යුතු බවයි. පසුගිය සතිය තුළ දිනකට සිසුන් 50ත් 60ත් අතර සංඛ්‍යාවකට උණ රෝගය වැළදී ඇති අතර අද දිනයේ එම උණ රෝගය වැළඳුණු සිසුන් 500ට අධික පිරිසක් පේරාදෙණිය විශ්වවිද්‍යාලයේ වෛද්‍ය මධ්‍යස්ථානය වෙත ප්‍රතිකාර ලබාගැනීම සඳහා පැමිණ ඇති බව උපුල් දිසානායක මහතා පෙන්වා දෙයි. උණ රෝගය දරුණු ලෙස විශ්වවිද්‍යාලය පුරා පැතිරයාම හේතුවෙන් නැවත දැනුම් දෙන තෙක් විශ්වවිද්‍යාලයේ සියලු පීඨවල අධ්‍යයන කටයුතු තාවකාලිකව අත්හිටුවීමට තීරණය කළ බව උපකුලපති මහාචාර්ය උපුල් දිසානායක මහතා සඳහන් කළේය.", "URL": "https://sinhala.adaderana.lk/news.php?nid=71676", "Category": null, "Parent URL": null}