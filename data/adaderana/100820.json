{"Source": "Adaderana", "Timestamp": "December 16, 2018 08:33 am", "Headline": "රහසිගතව සරුවට වවා තිබූ ගංජා හේන් තුනක් අල්ලයි", "News Content": "පනාමුර පොලිස් වසමේ උඩරංචමඩම ගුරු ලිද ප‍්‍රදේශයේ කැලෑවක ඉතා රහසිගතව සරුවට වවා තිබූ ගංජා හේන් තුනක් වැටලීමට පනාමුර පොලීසිය සමත් වී තිබේ. මෙහිදී මෙම හේන් තුනෙහිම ලක්ෂ විස්සකට වඩා වැඩි වටිනාකමින් යුත් අමු ගංජා පොලිස් අත්අඩංගුවට ගනු ලැබූ බව අප වාර්තාකරු පවසයි. පොලීසියට ලැබුනු තොරතුරක් මත මෙම වැටලීම සිදු කර තිබේ. මෙහිදී එක් සැකකරුවෙකු මෙම ගංජා හේන් තුන සඳහා අත්අඩංගුවට ගෙන තිබේ. මෙවැනි සිද්ධීන් සම්බන්ධ මීට පෙරද මෙම සැකකරු අත්අඩංගුවට පත්වී ඇති බව පොලීසිය පවසයි. හේන් තුනම ඔහුගේ බව සැකකරු විසින් පිළිගෙන තිබේ. ලක්ෂ විස්සකට වඩා අධික වටිනාකමින් යුත් මෙම ගංජා වගාවන් එම ස්ථානයේදීම ගලවා භූමිතෙල් යොදා විනාශ කිරීමද සිදුව තිබේ. අධිකරණයට ඉදිරිපත් කිරීම සඳහා කොටසක් පොලිස් අත්අඩංගුවට ගෙන තිබේ. සැකකරු ඇඹිලිපිටිය මහේස්ත‍්‍රාත් අධිකරණයට ඉදිරිපත් කර තිබේ. මෙම වැටලීම සඳහා පනාමුර පොලිස් ස්ථානාධිපති පොලිස් පරීක්ෂක පේ‍්‍රමතිලක මහතා සමඟ උප පොලිස් පරීක්ෂක ලාල් පෙරේරා මහතා, උප පොලිස් පරීක්ෂක එරන්ද මහතා සහ පොලිස් සැරයන්ද මෙම වැටලීම සඳහා සහභාගී වී තිබේ.", "URL": "https://sinhala.adaderana.lk/news.php?nid=100820", "Category": null, "Parent URL": null}