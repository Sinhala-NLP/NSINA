{"Source": "Adaderana", "Timestamp": "July 2, 2012 12:42 pm", "Headline": "දයා හා ජෝර්ජ් මාස්ටර්ලා ගැන තවමත් නීතිපති උපදෙස් ලැබී නෑ", "News Content": "දැනට ඇප මත මුදාහැර සිටින එල්.ටී.ටී.ඊ සංවිධානයේ මාධ්‍ය ප්‍රකාශක ලෙස කටයුතු කළ වේලායුධන් දයානිධි හෙවත් දයා මාස්ටර් නැමති සැකකරු සහ එම සංවිධානයේ භාෂා පරිවර්තකයෙකු ලෙස කටයුතු කළ වේලුපිල්ලේ කුමාර පංචරත්නම් හෙවත් ජෝර්ජ් මාස්ටර් යන සැකකරු සම්බන්ධයෙන් නීතිපති උපදෙස් මෙතෙක් ලැබී නොමැති බව රහස් පොලිසිය කොළඹ ප්‍රධාන මහේස්ත්‍රාත් රශ්මි සිංගප්පුලි මහතා වෙත දැනුම් දී තිබේ. මෙම සැකකරුවන් සම්බන්ධයෙන් සිදුකරන ලද විමර්ශන කටයුතු අවසන් කළ අදාළ විමර්ශන ගොනු 2011 අප්‍රේල් මස 20 වන දින නීතිපතිවරයා වෙත යොමුකළ බව රහස් පොලිස් නිලධාරීන් අධිකරණය වෙත දැනුම් දෙනු ලැබීය. නමුත් මෙම සැකකරුවන් සම්බන්ධව ගතයුතු ඉදිරි ක්‍රියාමාර්ග තීරණය කිරීම සඳහා නීතිපතිවරයා මෙතෙක් උපදෙස් ලබා දී නොමැති බව ද රහස් පොලිසිය අධිකරණය වෙත දැනුම් දී තිබේ. 2009 අප්‍රේල් 23 වන දින යුද හමුදාව විසින් ඕමන්තේ පොලිස් ස්ථානය වෙත මෙම සැකකරුවන් භාරදීමෙන් අනතුරුව සැකකරුවන් දෙදෙනාගේ ක්‍රියාකාරකම් සම්බන්ධයෙන් විමර්ශන කටයුතු සිදුකිරීම සඳහා ඔවුන් රහස් පොලිසිය වෙත භාර දී තිබිණි. මෙම සැකකරුවන් සම්බන්ධව නීතිපති උපදෙස් කඩිනමින් ලබාගෙන වාර්තා කරන ලෙස නියෝග කළ කොළඹ ප්‍රධාන මහේස්ත්‍රාත්වරයා අදාළ නඩුව නොවැම්බර් 26 වන දින යළි කැඳවන ලෙස නියෝග කළේය.", "URL": "https://sinhala.adaderana.lk/news.php?nid=25473", "Category": null, "Parent URL": null}