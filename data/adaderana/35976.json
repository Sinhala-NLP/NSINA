{"Source": "Adaderana", "Timestamp": "July 21, 2013 03:22 pm", "Headline": "සන්ධානයේ සියලු පක්ෂවලට නාම යෝජනා දෙනවා", "News Content": "තම සන්ධානයට අයත් සියලු පක්ෂ නියෝජනය වන ආකාරයට උතුරු පළාත් සභා මැතිවරණයේදී නාමයෝජනා ලබාදීමට දෙමළ ජාතික සන්ධානය තීරණය කර තිබේ. ඒ පිළිබඳ විශේෂ සාකච්ඡා වට කිහිපයක් පැවති බව එම පක්ෂයේ පාර්ලිමේන්තු මන්ත්‍රී එම්.ඒ සුමන්තිරන් මහතා සඳහන් කළේය. අද පෙරවරුවේ වව්නියාවේදී ඉලංගෙයි තමිල් අරුසකච්චි, ඊ.පී.ආර්.එල්.එෆ්, ටෙලෝ, ප්ලොට්, ටීයූ.එල්.එෆ් යන පක්ෂවල ප්‍රධානීන්ගේ සහභාගීත්වයෙන් සාකච්ඡාවක් පැවති බව සුමන්තිරන් මන්ත්‍රීවරයා ප්‍රකාශ කළේය. එහිදී උතුරු පළාත් සභා මැතිවරණයට අදාළ දිස්ත්‍රික් 5 සඳහාම තරග කිරීමට දෙමළ ජාතික සන්ධානය තීරණය කර තිබේ. ජූලි 25 වන දිනට පෙර ඒ සඳහා ඉදිරිපත් කරන අපේක්ෂකයින් පිළිබඳ අවසන් තීරණයක් ගන්නා බව එම්.ඒ සුමන්තිරන් මහතා සඳහන් කළේය.", "URL": "https://sinhala.adaderana.lk/news.php?nid=35976", "Category": null, "Parent URL": null}