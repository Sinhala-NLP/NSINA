{"Source": "Adaderana", "Timestamp": "July 30, 2017 11:29 am", "Headline": "බස්නාහිර පළාතේ ඩෙංගු මදුරු කීටයන් සහිත පරිශ්‍ර 459ට නඩු", "News Content": "බස්නාහිර පළාතේ ඩෙංගු මදුරු කීටයන් සහිත පරිශ්‍ර 459කට අදාළව නඩු පැවරීමට පියවර ගෙන ඇති බව සෞඛ්‍ය අමාත්‍යාංශය පවසයි. පසුගිය 27 වැනිදා සිට ක්‍රියාත්මක කළ බස්නාහිර පළාතේ තෙදින ඩෙංගු මදුරු මර්දන වැඩසටහනට සමගාමීව සිදුකළ පරිශ්‍ර පරීක්ෂා කිරීම්වල දී මෙම නඩු පැවරීම් සිදුකළ බව එම අමාත්‍යාංශය සඳහන් කළේය. එම තෙදින ඩෙංගු මදුරු මර්දන වැඩසටහන ඊයේ (29) දිනයෙන් අවසන් කෙරුණු අතර එහිදී ඩෙංගු මදුරු කීටයන් සහිත පරිශ්‍ර 730ක් සොයාගෙන තිබේ. බස්නාහිර පළාතේ රාජ්‍ය ආයතන 58ක් මෙහිදී පරික්ෂාවට ලක් කර ඇති අතර ඉන් ඩෙංගු මදුරු කීටයන් සහිත පරිශ්‍ර 7ක් හමුවී ඇති බව සෞඛ්‍ය අමාත්‍යාංශය පවසයි. මේ අතර ඩෙංගු අවදානම පවතින බස්නාහිර, මධ්‍යම, වයඹ, සබරගමුව හා දකුණ පළාත්වල ඇතැම් ප්‍රදේශවල ඩෙංගු රෝගීන් අඩුවීමේ ප්‍රවණතාවක් දක්නට ලැබෙන බව සෞඛ්‍ය අමාත්‍යාංශය පවසයි. කෙසේවෙතත් පුත්තලම, මාතලේ, උකුවෙල, බදුල්ල, හා හාලි ඇල යන ප්‍රදේශ කිහිපයකින් අලුතින් ඩෙංගු රෝගීන් වාර්තා වී ඇති බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=75763", "Category": null, "Parent URL": null}