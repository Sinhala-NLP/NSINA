{"Source": "Adaderana", "Timestamp": "March 8, 2018 11:44 am", "Headline": "වව්නියාවේ ආරක්ෂාව තහවුරු කරන්න විශේෂ සාකච්ඡාවක්", "News Content": "වව්නියාව දිස්ත්‍රික්කයේ ජාතීන් අතර සමගිය තහවුරු කිරීම හා වව්නියාව දිස්ත්‍රික්කයේ ආරක්ෂාව තහවුරු කිරීම සම්බන්ධයෙන් විශේෂ සාකච්ජාවක් ඊයේ (07) සවස වව්නියාව දිස්ත්‍රික් ලේකම් කාර්යාලයේදී වව්නියාව දිස්ත්‍රික් ලේකම් සෝමරත්න විදානපතිරණ මහතාගේ ප්‍රධානත්වයෙන් පැවැත්විණ. වව්නියාව දිස්ත්‍රික්කයේ ආගමික නායකයින් හා ආරක්ෂක අංශ ප්‍රධානීන්, රාජ්‍ය ආයතන ප්‍රධානීන්ගේ සහභාගීත්වයෙන් සාකච්ජාව පැවැත්විණ. වැඩසටහනට එක්වු වව්නියාව දිස්ත්‍රික් ලේකම්වරයා පැවසූවේ ප්‍රදේශයේ සියළුම ආගමික ස්ථාන හා සියළු ජාතීන්ගේ ආරක්ෂාව වෙනුවෙන් පොලිසිය හා ත්‍රිවිධ හමුදාව යොදා විශේෂ ආරක්ෂක වැඩසටහනක් ක්‍රියාත්මක කොට ඇති බවයි. වැඩසටහනට එක්වු උතුරු නැගෙනහිර දෙපළාතේ ප්‍රධාන සංඝනායක වව්නියාව ශ්‍රී බෝධිදක්ෂිණාරාමාධිපති පූජ්‍ය සියඹලාගස්වැව විමලසාර නාහිමියන් පැවසුවේ සියළුම ජාතීන් එකිනෙකා වෙනුවෙන් ගෞර‍වයෙන් යුතුව, සමගියෙන් ජිවත්විය යුතු බවයි. වැඩසටහනට උතුරු නැගෙනහිර දෙපළාතේ ප්‍රධාන අධිකරණ සංඝනායක මඩුකන්ද ශ්‍රී දළදා විහාරාධිපති පූජ්‍ය මුවඇටගම ආනන්ද නාහිමියන්, ප්‍රදේශයේ සර්ව ආගමික නායකයින්, ප්‍රදේශයේ සිවිල් සංවිධාන නියෝජිතයින්ද එක්ව සිටියහ.", "URL": "https://sinhala.adaderana.lk/news.php?nid=85353", "Category": null, "Parent URL": null}