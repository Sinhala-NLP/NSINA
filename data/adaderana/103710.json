{"Source": "Adaderana", "Timestamp": "February 5, 2019 11:48 am", "Headline": "නීති විරෝධී දුම්වැටි 28,400ක් රේගු අත්අඩංගුවට", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙනා ශ්‍රී ලාංකික ගුවන් මගියෙකු කටුනායක ගුවන් තොටුපළේ දී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අද (05) උදෑසන අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මෙලෙස අත්අඩංගුවට ගෙන ඇත්තේ කැළණිය ප්‍රදේශයේ පදිංචි 40 හැවිරිදි අයෙකි. අද අලුයම 5.00 ට පමණ ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්.- 226 දරන ගුවන් යානයෙන් කටුනායක ගුවන් තොටුපළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපළෙන් පිටව යමින් සිටියදී , ඔහුගේ ගමන් මලු වල සඟවා ගෙන තිබූ මෙම දුම්වැටි තොගය රේගු නිලධාරීන් විසින් සොයාගෙන අත් අඩංගුවට ගෙන තිබේ. එහි රුපියල් 15,62,000 ක් වටිනා විදේශීය නිෂ්පාදිත දුම්වැටි 28,400 ක් අඩංගු දුම්වැටි කාටූන් 142 ක් තිබූ බව රේගුව පවසයි. මෙම අත් අඩංගුවට ගැනීම කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් සහ අධීක්ෂණය මත නියෝජ්‍ය රේගු අධ්‍යක්ෂවරුන් වන ජේ.මුරගේ සහ මල්සිරි ගුණතිලක ඇතුළු රේගු නිලධාරීන් පිරිසක් විසින් සිදු කර තිබුණි . මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ ජගත් මුරගේ මහතා විසින් පැවැත්වූ අතර , එහිදී මෙම දුම්වැටි තොගය රාජසන්තක කර , මේවා රැගෙන ආ පුද්ගලයාට රුපියල් 10,000 ක දඩ මුදලක් ගෙවන ලෙසද නියෝග කර තිබේ .", "URL": "https://sinhala.adaderana.lk/news.php?nid=103710", "Category": null, "Parent URL": null}