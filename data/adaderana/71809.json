{"Source": "Adaderana", "Timestamp": "April 6, 2017 10:11 pm", "Headline": " අපිත් සහය දෙනවා", "News Content": "රජයේ වෛද්‍ය නිලධාරීන්ගේ සංගමය විසින් හෙට(07) දිනයේ ක්‍රියාත්මක කිරීමට නියමිත වැඩ වර්ජනය සඳහා සහය ලබාදෙන බව රජයේ දන්ත ශෛල්‍ය වෛද්‍ය නිලධාරීන්ගේ සංගමය පවසයි.එම සංගමයේ ලේකම් වෛද්‍ය විපුල වික්‍රමසිංහ මහතා සඳහන් කළේ නිදහස් අධ්‍යාපනය සහ සෞඛ්‍ය සුරක්ෂිත කර සයිටම් පෞද්ගලික වෛද්‍ය විද්‍යාලය වසා දැමීමේ අරගලය තවදුරටත් ශක්තිමත් කිරීම සඳහා තමන් ද එම වැඩ වර්ජනයට සහභාගී වන බවයි. මේ වන විට රජයේ සියලු වෛද්‍ය පීඨවල අධ්‍යයන කටයුතු සම්පූර්ණයෙන්ම අකර්මණ්‍යය වී ඇති අතර සමස්ත විශ්ව විද්‍යාල පද්ධතියම දැඩි අර්බුදකාරී තත්ත්වයක පවතින බව වෛද්‍ය විපුල වික්‍රමසිංහ මහතා පෙන්වා දෙයි. මෙම තත්ත්වයට එරෙහිව වගකිව යුතු වෘත්තීය සමිතියක් ලෙස රජයේ දන්ත ශෛල්‍ය වෛද්‍ය නිලධාරීන්ගේ සංගමය හෙට පැවැත්වෙන වැඩ වර්ජනය සඳහා සහය ලබාදීමට තීරණය කළ බව එහි ලේකම් වෛද්‍ය විපුල වික්‍රමසිංහ මහතා සඳහන් කළේය.", "URL": "https://sinhala.adaderana.lk/news.php?nid=71809", "Category": null, "Parent URL": null}