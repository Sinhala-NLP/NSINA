{"Source": "Adaderana", "Timestamp": "May 20, 2014 01:16 pm", "Headline": "මත්ද්‍රව්‍ය චෝදනා යටතේ අත්අඩංගුවට ගැනීමේ සංඛ්‍යා ලේඛන හකීම් හෙළිකරයි", "News Content": "මත්ද්‍රව්‍ය සම්බන්ධ චෝදනා යටතේ 2012 වසරේදී සැකකරුවන් 47,000ක්, 2011 වසරේදී සැකකරුවන් 42,000ක් හා 2010 වසරේදී සැකකරුවන් 29,000ක් යනාදී වශයෙන් අත්අඩංගුවට ගෙන ඇති බව අධිකරණ ඇමති රවුෆ් හකීම් මහතා පවසයි. අදාළ කාලසීමාවේදී හෙරොයින් සම්බන්ධ චෝදනා යටතේ සැකකරුවන් 8000 සිට 16,000 දක්වා සංඛ්‍යාවක් අත්අඩංගුවට ගෙන ඇති බව හෙතෙම කියයි. ආණ්ඩුවේ රස පරීක්ෂක ලෙස පත්වූ සකුන්තලා තෙන්නකෝන් මහත්මිය අද (20) බත්තරමුල්ලේ පිහිටි රස පරීක්ෂක දෙපාර්තමේන්තු කාර්යාලයේදී වැඩබාර ගැනීමෙන් පසු පැවැති මාධ්‍ය හමුවට එක්වෙමින් ඇමතිවරයා මේ බව පැවසීය. මත්ද්‍රව්‍ය සම්බන්ධයෙන් ආණ්ඩුවට එරෙහිව විශ්වාසභංගයක් ඉදිරිපත් වී ඇති අවස්ථාවේ මෙය දෛවෝපගත සිද්ධියක් යැයි කියමින් ඔහු එම සංඛ්‍යා ලේඛන අනාවරණය කළේය. මත්ද්‍රව්‍ය රට තුළ ව්‍යාප්ත කිරීමට එරෙහිව එක්සත් ජාතික පක්ෂය විසින් ගෙනා විශ්වාසභංග යෝජනාව අද හා හෙට පාර්ලිමේන්තුවේදී විවාදයට ගැනීමට නියමිතය. මේ අතර එම විවාදයට සහභාගි නොවීමට ජාතික නිදහස් පෙරමුණ තීරණය කර ඇත.", "URL": "https://sinhala.adaderana.lk/news.php?nid=43328", "Category": null, "Parent URL": null}