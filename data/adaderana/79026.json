{"Source": "Adaderana", "Timestamp": "October 23, 2017 10:57 am", "Headline": "යුද හමුදා පොදු සමා කාලය අද සිට ඇරඹෙයි", "News Content": "මෙම වසරේ පළමු පොදු සමා කාලය අද(23) දිනයේ සිට ක්‍රියාත්මක වන බව යුද හමුදාව පවසයි. මෙම පොදු සමා කාලය නොවැම්බර් මස 15 වන දින දක්වා ක්‍රියාත්මක කෙරෙන බව යුද හමුදා මාධ්‍ය ප්‍රකාශක මේජර් ජනරාල් රොෂාන් සෙනෙවිරත්න මහතා සඳහන් කළේය. 68 වන යුද හමුදා සංවත්සරය නිමිත්තෙන් යුද හමුදාපතිවරයා විසින් කරන ලද යෝජනාවකට අනුව ආරක්ෂක අමාත්‍යාංශය විසින් නිර්දේශ කිරීමෙන් අනතුරුව සේනාධි නායක ජනාධිපති මෛත්‍රීපාල සිරිසේන මහතා විසින් මෙම නියෝගය ලබා දී ඇති බව සෙනෙවිරත්න මහතා වැඩිදුරටත් පැවසීය. මෙහිදී යුද හමුදාවේ නිවාඩු නොගෙන රාජකාරියට වාර්තා නොකර සිටින අයට අදාළ රෙජිමේන්තුවට වාර්තා කර නීතියානූකූල අස්වීම ලබා ගත හැකි වෙනු ඇත. මෙය වෛද්‍ය බලකායේ නිලධාරීන්ට නොලැබෙන බව ද ඔහු තව දුරටත් කියා සිටියේය.", "URL": "https://sinhala.adaderana.lk/news.php?nid=79026", "Category": null, "Parent URL": null}