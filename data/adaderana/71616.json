{"Source": "Adaderana", "Timestamp": "April 2, 2017 08:41 am", "Headline": "කෝටි 16ක මත් කුඩු  සමඟ ඉන්දීය ජාතිකයින් 6ක් අත්අඩංගුවට   ", "News Content": "රුපියල් කෝටි 16ට අධික වටිනාකමකින් යුත් මත් කුඩු තොගයක් සමඟ ඉන්දීය ජාතිකයන් හය දෙනෙකු නාවික හමුදාව විසින් අත්අඩංගුවට ගෙන තිබේ. නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වලාකුළුගේ මහතා සඳහන් කළේ කන්කසන්තුරයට ආසන්න මුහුදු සීමාවේදී ශ්‍රී ලංකාව වෙත යාත්‍රා කරමින් තිබූ කුඩා යාත්‍රාවක් පරීක්ෂා කිරීමේදී මෙම මත් කුඩු තොගය සොයාගෙන ඇති බවයි. නාවික හමුදාවේ වේග ප්‍රහාරක මුර යාත්‍රාවක් වන රණවික්‍රම නෞකාව මගින් ඉන්දියානු මුහුදු සීමාවේ සිට අන්තර්ජාතික මුහුදු සීමාව හරහා ශ්‍රී ලංකාව දෙසට යාත්‍රා කරමින් තිබූ සැකකටයුතු කුඩා යාත්‍රාවක් නිරීක්ෂණය කර තිබේ. අදාළ යාත්‍රාව පිළිබඳව දිගින් දිගටම අවාධානය යොමු කළ නාවික හමුදාව එම යාත්‍රාව පරීක්ෂා කර ඇති අතර එහි සඟවා තිබූ මත් කුඩු පාර්සල් දෙකක් සොයාගෙන ඇති බව වාර්තා වෙයි. එහි තිබී සොයාගත් හෙරොයින් මත් කුඩු තොගයේ බර කිලෝ ග්‍රෑම් 13 යි ග්‍රෑම් 500ක් පමණ වන බව නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වලාකුළුගේ මහතා සඳහන් කළේය.", "URL": "https://sinhala.adaderana.lk/news.php?nid=71616", "Category": null, "Parent URL": null}