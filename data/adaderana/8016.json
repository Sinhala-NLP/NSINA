{"Source": "Adaderana", "Timestamp": "April 26, 2010 02:19 pm", "Headline": "හැඟීම් වලට ගරුකරන්න බච්චන් සූදානම්", "News Content": "සියලුදෙනාගේ හැඟීම් වලට ගරු කරමින් කටයුතු කරන බව සුපිරි බොලිවුඩ් නළු අම්තාබ් බච්චන් මහතා සඳහන් කර තිබේ. ඊයේ දිනයේ අම්තාබ් බච්චන් මහතාගේ නිවස ඉදිරියේ ඉන්දීය ද්‍රවිඩ පිරිසක් විරෝධතාවක නිරත වීම සම්බන්ධයෙන් නිවේදනයක් නිකුත් කරමින් අම්තාබ් මේ බව පවසා ඇත. IIFA 2010 ජාත්‍යන්තර ඉන්දීය සිනමා සම්මාන උළෙල පිළිබඳව මාධ්‍ය දැනුවත් කිරීමේ වැඩ සටහන සඳහා අම්තාබ් බච්චන් ශ්‍රී ලංකාවට පැමිණීමත්,මෙම සම්මාන උළෙල ජූනි 03, 04 සහ 05 යන දින වලදී ශ්‍රී ලංකාවේදී පැවැත්වීමට නියමිතවීමත් සම්බන්ධයෙන් මෙම විරෝධතාකරුවන් සිය විරෝධය දක්වා තිබිණි. ද්‍රවිඩ කණ්ඩායම් විසින් පෙන්වා දෙනු ලැබූ විරෝධය සම්බන්ධයෙන් IIFA 2010 ජාත්‍යන්තර ඉන්දීය සිනමා සම්මාන උළෙල සංවිධානය කරනු ලබන\"විෂ් ක්‍රාෆ්ට්\"ආයතනය දැනුවත් කර ඇති බවද අම්තාබ් නිකුත් කළ නිවේදනයේ සඳහන් වේ. \"විෂ් ක්‍රාෆ්ට්\"ආයතනයේ නියෝජිතයින් විරෝධතාකරුවන් සමග සාකච්ඡා කර ඇති වගත්,එහිදී සිය ආයතනයේ සංවිධායකවරුන් ට මෙම කරුණු සම්බන්ධයෙන් සැලකිලිමත් වන ලෙස දැනුම් දී ඇති වගත් මෙම සාකච්ඡාවේදී \"විෂ් ක්‍රාෆ්ට්\"ආයතනයේ නියෝජිතයින් විරෝධතාකරුවන්ට පෙන්වා දී ඇත. මෙම විරෝධතාකරුවන් විසින් සිය විරෝධය දක්වා අත්සන් කරන ලද පෙත්සමක් ද \"විෂ් ක්‍රාෆ්ට්\"ආයතනයේ නියෝජිතයින් ට බාර දී ඇති වග විදෙස් මාධ්‍ය සඳහන් කරයි. මෙම සියලු කරුණු කාරණා පිළිබඳ අවධානය යොමු ‍කරමින් සියලු කණ්ඩායම් වල හැඟීම් හා මතවාද වලට ඇහුන් කන් දී සුදුසු තීරණයක් ගන්නා බව අම්තාබ් බච්චන් වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=8016", "Category": null, "Parent URL": null}