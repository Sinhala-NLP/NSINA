{"Source": "Adaderana", "Timestamp": "September 29, 2017 02:15 pm", "Headline": "මහින්දට සභාපතිධුරය ඉල්ලා කළ පෙත්සම නිශ්ප්‍රභයි", "News Content": "ශ්‍රී ලංකා නිදහස් පක්ෂයේ සභාපතිධුරය හිටපු ජනාධිපති මහින්ද රාජපක්ෂ මහතාට ලබා දිය යුතු බවට නියෝගයක් නිකුත් කරන ලෙස ඉල්ලා ගොනු කළ පෙත්සමක් විභාගයට නොගෙන ප්‍රතික්ෂේප කිරීමට කොළඹ දිසා අධිකරණය තීරණය කර තිබේ. බොරලැස්ගමුව නගර සභාවේ හිටපු නගරාධිපතිවරයා සහ තවත් පුද්ගලයෙකු විසින් පෙත්සම ගොනු කර තිබුණි. ඔවුන් පෙත්සමෙන් පෙන්වා දී තිබුණේ පක්ෂයේ සභාපතිධුරය දැරිය හැක්කේ එම පක්ෂයෙන් ජනාධිපතිවරණයට ඉදිරිපත් වූ අයෙකුට බවයි. පෙත්සමේ වගඋත්තරකරුවන් ලෙස නම් කර තිබූ ශ්‍රී ලංකා නිදහස් පක්ෂයේ මහ ලේකම් දුමින්ද දිසානායක මහතා සහ හිටපු මහ ලේකම් අනුර ප්‍රියදර්ශන යාපා මහතා මූලික විරෝධතා ගොනු කරමින් සඳහන් කළේ පෙත්සමේ වගඋත්තරකරුවෙකු ලෙස නම් කර ඇති ජනාධිපතිවරයාගේ මුක්තිය යටතේ නඩුව විභාග කළ නොහැකි බවයි. ඒ අනුව පෙත්සම නිශ්ප්‍රභා කෙරුණි.", "URL": "https://sinhala.adaderana.lk/news.php?nid=78156", "Category": null, "Parent URL": null}