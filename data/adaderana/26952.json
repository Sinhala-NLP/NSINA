{"Source": "Adaderana", "Timestamp": "August 28, 2012 12:30 pm", "Headline": "රන්මාල හොරු 2 ක් මාට්ටු", "News Content": "අම්බලන්ගොඩ ප්‍රදේශයේ රන්මාල කොල්ලකෑම් සම්බන්ධයෙන් අවශ්‍යව සිටි පුද්ගලයින් දෙදෙනෙකු පොලීසිය විසින් අත්අඩංගුවට ගෙන ඇත. අදාළ පුද්ගලයින් දෙදෙනා යතුරුපැදියකින් පැමිණ කාන්තාවන්ගේ ගෙළබැඳි රන්මාල කොල්ලකෑමේ නිරතව සිට ඇති බව පොලීසිය පවසයි. සැකකරුවන් සතුව තිබී සොරාගන්නා ලද රන් මාල කිහිපයක් සහ සොරකම් සඳහා භාවිත කළ යතුරුපැදිය ද පොලිස් භාරයට ගෙන තිබේ. මෙලෙස අත්අඩංගුවට පත්වී ඇත්තේ ඌරගස්මංහන්ධිය සහ ඇල්පිටිය ප්‍රදේශවල පදිංචිකරුවන් බව පොලීසිය පැවසුවේය. සැකකරුවන් අද (28) බලපිටිය මහේස්ත්‍රාත් අධිකරණයට ඉදිරිපත් කිරීමට නියමිත අතර අම්බලන්ගොඩ පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=26952", "Category": null, "Parent URL": null}