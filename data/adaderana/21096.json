{"Source": "Adaderana", "Timestamp": "January 2, 2012 06:55 am", "Headline": "භේදය පරාජය කළා-දැන් අපි ශක්තිමත්", "News Content": "පක්ෂය භේද කිරීමට ඇතැම් පුද්ගලයින් දැරූ සියලු උත්සාහයන් පරාජය කිරීමට මේ වන විට හැකිවී ඇති බව ජනතා විමුක්ති පෙරමුණේ නායක සෝමවංශ අමරසිංහ මහතා පවසයි. ජනතා විමුක්ති පෙරමුණ යනු භේද බින්න කළ නොහැකි ශක්තිමත් පක්ෂයක් බව ඔහු සඳහන් කරයි. දෙබරවැව මහජන ක්‍රීඩාංගණයේ පැවති පක්ෂ සම්මේලනය අමතමින් සෝමවංශ අමරසිංහ මහතා කියා සිටියේ මේවන විට බහුතර බලයක් හිමි කාටද යන්න තහවුරු කර ඇති බවයි. ජනතා විමුක්ති පෙරමුණ හය වතාවක් බෙදා කැබලි කිරීමට උත්සාහ ගෙන තිබුණද එකී සෑම උත්සාහයක්ම සාර්ථකව පරාජය කිරීමට හැකිවූ බවත්,මින් ඉදිරියට ශක්තිමත් පක්ෂයක් ලෙස නැඟී සිටීමට තම පක්ෂයට හැකි බවත් හෙතෙම අවධාරණය කළේය. කෙසේවෙතත් ජනතා විමුක්ති පෙරමුණේ හිටපු මධ්‍යම කාරක සභික පුබුදු ජයගොඩ මහතා ඊයේ කොළඹ පැවති මාධ්‍ය හමුවක දී කියා සිටියේ ඊයේ පැවැත්වූ පක්ෂ සම්මේලනය වංචනික ක්‍රියාවක් බවයි. එහෙත් පැවැත්වූ සම්මේලනයෙන් සෝමවංශ මහතා යළි පක්ෂ නායකත්වයට තේරී පත්වූ අතර සෝමවංශ අමරසිංහ,ටිල්වින් සිල්වා,අනුර දිසානායක,විජිත හේරත්,ලාල්කාන්ත, බිමල් රත්නායක,සුනිල් හඳුන්නෙත්ති,ජිනදාස කිතුලෙගොඩ,නිහාල් ගලප්පත්ති, රාමලිංගම් චන්ද්‍රසේකර්,ලක්ෂ්මන් නිපුනආරච්චි,සමන්ත විද්‍යාරත්න,වෛද්‍ය නලින්ද ජයතිස්ස,මහින්ද ජයසිංහ,ගාමිණී රත්නායක,වසන්ත පියතිස්ස, නීතීඥ සුනිල් වටගල,සමන්මලී ගුණසිංහ,එච්.පී. ධම්මික,චන්ද්‍රික අධිකාරි, වසන්ත සමරසිංහ,සමන්ත කෝරලේආරච්චි,සුමතිපාල මානවඩු,ඩී.එම් විෙජ් ජ්රත්න,සිසිර කුමාර වාහලතන්ත්‍රි යන අය මධ්‍යම කාරක සභාව ලෙස තේරී පත්වූහ. ඒ අනුව පුබුදු ජයගොඩ,අජිත් කුමාර,දිමුතු ආටිගල ඇතුළු ජ.වි.පෙ විකල්ප කණ්ඩායමේ 9 දෙනකුට මධ්‍යම කාරක සභාවේ දොර වැසී තිබේ.", "URL": "https://sinhala.adaderana.lk/news.php?nid=21096", "Category": null, "Parent URL": null}