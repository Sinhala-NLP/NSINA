{"Source": "Adaderana", "Timestamp": "March 19, 2013 09:22 am", "Headline": "ශ්‍රී ලංකාවට එරෙහි අමෙරිකානු යෝජනාවලිය සභාගතකරයි", "News Content": "ශ්‍රී ලංකා ආණ්ඩුව ජාත්‍යන්තරයට ලබාදුන් පොරොන්දු ඉටුකිරීමට අසමත් වී ඇතැයි පවසමින් ලක්රජයට එරෙහි අමෙරිකානු යෝජනාවලිය ජගත් මානව හිමිකම් කොමිසම හමුවේ සභාගත කර තිබේ. ජිනීවා වේලාවෙන් ඊයේ පස්වරු 6.00ට එම යෝජනාවලිය සභාගත කර ඇති අතර එය සැකසීම සඳහා පාර්ශව 32ක සහය ලබාගෙන ඇතැයි ද පැවසෙයි. ශ‍්‍රී ලංකාවේ සංහිඳියාව සහ වගවීම ප‍්‍රවර්ධනය කරලීම යන තේමාව යටතේ ඉදිරිපත් කර ඇති එම කෙටුම්පතේ යෝජනා කිහිපයක් සංශෝධනය කර ඇති බව සඳහන්ය ඒ අනුව ශ්‍රී ලංකාවට එරෙහි යුද අපරාධ පිළිබඳ ජාත්‍යන්තර පරීක්ෂණයක් පැවැත්විය යුතුය යන්න ඊට ඇතුළත් නොවන බව කියැවෙයි. කෙසේ වෙතත් ඉන්දීය ඩී.එම්.කේ. පක්ෂයේ නායක එම්.කරුණානිධි අදාළ යෝජනාව ඇතුළත් කිරීමට ඉන්දීය රජය මැදිහත් විය යුතු බව පසුගියදා අවධාරණය කළ අතර ඔහු කියා තිබුණේ එසේ නොකළහොත් ඉන්දීය ලොක් සභාවෙන් ඉවත් වන බවයි. මේ අතර එක්සත් ජාතීන්ගේ මානව හිමිකම් සැසිවාරයේ දී අමෙරිකාව විසින් ශ්‍රී ලංකාවට එරෙහිව ඉදිරිපත් කර ඇති යෝජනාව සම්බන්ධයෙන් ඉන්දීය රජය ක්‍රියාකළ යුතු ආකාරය පිළිබඳව විශේෂ සාකච්ඡාවක් ඊයේ පස්වරුවේ පවත්වා තිබේ. ඩි.එම්.කේ.පක්ෂයේ නායක එම්.කරුණානිධි සහ පී.චිදම්බරම්, එ.කේ.ඇන්තනි , නබි අසාද් යන අමාත්‍යවරුන් අතර මෙම සාකච්ඡාව පැවති බව ඉන්දීය මාධ්‍ය වාර්තා කළේය. ශ්‍රී ලංකාවට එරෙහිව මානව හිමිකම් සැසියේ දී ඉන්දියාව ඡන්දය ලබාදීමට අපොහොසත් වුවහොත් ආණ්ඩුවෙන් ඉවත් වන බවට කරුණානිධි කළ අනතුරු ඇඟවීමෙන් අනතුරුව ඉන්දීය රජය මෙම සාකච්ඡාව පවත්වා ඇත. මානව හිමිකම් සමුළුවේ දී ශ්‍රි ලංකාවට එරෙහිව ඉන්දීය රජය විරුද්ධව කටයුතු නොකළහොත් ඉන්දීය කැබිනට් මණ්ඩලයේ අමාත්‍යවරුන් පස් දෙනෙකු මෙම සතිය තුළ ඉල්ලා අසවනු ඇති බවට කරුණානිධි එම සාකච්ඡාවේ දී පවසා ඇති බව ඉන්දීය මාධ්‍ය වාර්තා කළේය. මේ අතර එක්සත් ජාතීන්ගේ සංවිධානයේ ජිනීවා හි ඉන්දීය නිත්‍ය නියෝජිත දිලීප් සින්හා මහතා ඉන්දියාවට කැඳවීමක් කර ඇති අතර මානව හිමිකම් සමුළුවේ දී ක්‍රියා කළ යුතු ආකාරය පිළිබඳව ඔහුට උපදෙස් ලබාදීමට නියමිතය. ඒ අනුව අද දිනයේ ඔහු ඉන්දීය රජය සමග මේ සම්බන්ධයෙන් සාකච්ඡා කිරීමට නියමිතයි.", "URL": "https://sinhala.adaderana.lk/news.php?nid=32539", "Category": null, "Parent URL": null}