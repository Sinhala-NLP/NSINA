{"Source": "Adaderana", "Timestamp": "October 13, 2010 02:07 pm", "Headline": "ජෑන්ස්ගේ පොත දෙකට කැඩුණත් පරීක්ෂණයක් නෑ", "News Content": "හිටපු හමුදාපති සරත් ෆොන්සේකා මහතා විසින් සිදුකළ බව කියන සුදුකොඩි සිද්ධිය සම්බන්ධ ප්‍රකාශය ඇතුළත් සන්ඩේ ලීඩර් කර්තෘ ෆෙඩ්රිකා ජෑන්ස් මහත්මියගේ සටහන් පොත කොටස් දෙකකට කැඩී තිබීම සම්බන්ධයෙන් පරීක්ෂණයක් කරන මෙන් රජයේ නීතීඥවරුන් කළ ඉල්ලීම කොළඹ මහාධිකරණය අද(13) ඉවත දමා තිබේ. අදාළ නඩුව අද කැඳවු අවස්ථාවේදී රජයේ නියෝජ්‍ය සොලිස්ටර් ජෙනරාල් වසන්ත නවරත්න බණ්ඩාර මහතා සඳහන් කළේ අදාළ සටහන් පොත සන්ඩේ ලීඩර් කතුවරිය විසින් අධිකරණයට බාරදෙන අවස්ථාවේදී තනි පොතක් වශයෙන් තිබු බවයි. එහෙත් මේ වන විට එම පොත කොටස් දෙකකට කැඩී ඇති බව සඳහන් කළ රජයේ නීතීඥවරයා මේ ගැන පරීක්ෂණයක් පවත්වන මෙන් අධිකරණයෙන් ඉල්ලා සිටියේය. නමුත් අදාළ පොත අධිකරණය බාරයේ තිබු එකක් බවත්,එම නිසා මෙය විවෘත කිරීම පවා විවෘත අධිකරණයේදී සිදුවු බැවින් මේ සම්බන්ධයෙන් පරීක්ෂණයක් පැවැත්වීම අනවශ්‍ය බවත් දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරුමඩුල්ල විසින් තීරණය කරන ලදී.", "URL": "https://sinhala.adaderana.lk/news.php?nid=11468", "Category": null, "Parent URL": null}