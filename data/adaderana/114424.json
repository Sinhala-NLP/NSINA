{"Source": "Adaderana", "Timestamp": "July 18, 2019 12:58 pm", "Headline": "නාවලපිටිය වැස්සෙන් යටවෙයි-ගමනාගමනයටත් බාධා", "News Content": "මධ්‍යම කඳුකරයේ බටහිර බැවුම් ප්‍රදේශවලට අද (18) උදැසන සිට ඇඳ හැලැණු අධික වර්ෂාවත් සමඟ නාවලපිටිය නගරයේ කොටසක් ජලයෙන් යට වීම නිසා රථවාහන ගමනාගමනයට බාධා ඇති විය. නාවලපිටිය නගරයේ බස් නැවතුම්පලේ සිට ගම්පොල දෙසට මිටර් 500 පමණ මෙසේ වැසි ජලයෙන් යට වී ඇත. වෙළදසැල් කිහිපයක්ද ජලයෙන් යට වි තිබිම නිසා එම වෙළදසැල් හිමියන් දැඩි අසිරුතාවයට පත්ව ඇත. වැසි ජලය නිසි ලෙස කාණු පද්ධතිය ඔස්සේ බැස නොයෑම හේතුවෙන් මෙසේ ප්‍රධාන මාර්ගය ජලයෙන් යට විය. කාසල්රි සහ මවුස්සාකැලේ ජල පෝෂක ප්‍රදේශවලට ඇදහැලෙන අධික වර්ෂාවත් සමඟ ලක්ෂපාන ජලාශයේ එක් වාන් දොරටුවක් උදෑසන සිට විවෘත කර ඇත. සුළු වර්ෂාවකදී පවා මෙසේ නාවලපිටිය නගරය ජලයෙන් යට වීම හේතුවෙන් නගරය හරහා ගමන් කරන රථ වාහන වලට මෙන්ම නගරයට පැමිණෙන මගී ජනතාව මෙන්ම පාරිභෝගිකයන්ද දැඩි අසීරුතාවයට පත් විය.", "URL": "https://sinhala.adaderana.lk/news.php?nid=114424", "Category": null, "Parent URL": null}