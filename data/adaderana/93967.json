{"Source": "Adaderana", "Timestamp": "August 7, 2018 08:28 am", "Headline": "කටාර් ගිය අසංකව මැරුවාද? මැරුණාද ? ", "News Content": "කටාර් රාජ්‍යයේ පෞද්ගලික ආයතනයක සේවය කරමින් සිටි ගලේවෙල බුල්නැව ප්‍රදේශයේ පදිංචි අසංක ප්‍රේමරත්න මහතා හදිසි අනතුරකින් මියගොස් ඇති බව ඔහුගේ බිරිඳ හා ඥාතීහු පවසයි. ඔහුගේ දේහය මෙරටට ගෙන්වා දෙන ලෙසත් මරණයට හේතුව කුමක්දැයි සොයා දෙන ලෙසත් ඔහුගේ බිරිඳ රජයෙන් ඉල්ලා සිටිති. තම පුරුෂයාගේ දේහය මෙරටට ගෙන්වා දෙන ලෙස අවැසි සියළු ලියකියවිලි විදෙස් සේවා නියුක්ති කාරයංශයට ලබාදී දින ගණනාවක් ගත වුවද තවමත් ඒ සඳහා කිසිදු පිළිතුරක් නොමැති බව අසංක ප්‍රේමරත්න මහතාගේ බිරිඳ පවසයි. මෙලෙස මිය ගොස් ඇත්තේ 34 හැවිරිදි දෙදරු පියෙකි. ඔහු 2016 පෙබරවාරි මස නවවන දින කටාර් රාජ්‍යයේ පෞද්ගලික ආයතනයක රියදුරු රැකියාවකට පිටත්ව ගොස් තිබේ. පසුව ලංකාවේ තවත් තරුණයන් කිහිපදෙනෙකු සමඟ තෙමහල් ගොඩනැගිල්ලක නවාතැන්ගෙන සිටි බව බිරිඳ පවසන්නීය. 2018 07. 28 වන දින අසංක ප්‍රේමරත්න මහතාගේ මිතුරෙකුගේ බිරිඳක් විසින් දැනුම් දී ඇත්තේ අසංක තට්ටු තුනක ගොඩනැගිල්ලකින් පහලට ඇද වැටී මියගිය ගොස් ඇති බවය. එහෙත් තම ස්වාමිපුරුෂයා සමඟ නවාතැන්ගෙන සිටි කිසිදු කෙනෙක් මේ වනතුරුත් තමන්ට කතා නොකළ බව ඇය පවසන්නීය. මියගිය අසංකට වයස අවුරුදු 09ක දියණියක් සහ අවුරුරුදු 03ක පුතෙකු සිටි. අසංක ප්‍රේමරත්න මහතාගේ ඥාතීන් පවසන්නේ මෙම මරණය ඝාතනයක් විය හැකි බවට සැකයක් පවතින බවයි. පසුගිය මාසයේ 28 වනදා සිට මේ දක්වා කිසිදු තොරතුරක් අසංක පිළිබඳව නොලැබුන බවත් එරට සිටින මිතුරෙකු විසින් අසංක ඇද වැටුණු බව කියන ගොඩනැගිල්ලේ හා එම ස්ථානයේ ලේ තැවරී ඇති වීඩියෝ පටයක් ඊමො (imo) මාධ්‍ය ඔස්සේ අසංකගේ ඥාතීන්ට එවා තිබේ. ඒ හැරෙන්නට කිසිඳු තොරතුරක් මෙම නිවැසියන්ට හමුවී නැති බව ඔවුහු පවසති.", "URL": "https://sinhala.adaderana.lk/news.php?nid=93967", "Category": null, "Parent URL": null}