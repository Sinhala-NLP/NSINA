{"Source": "Adaderana", "Timestamp": "December 7, 2018 02:40 pm", "Headline": "වන අලියෙකුගේ පහර කෑමට ලක් වූ අයෙක් රෝහලට", "News Content": "කරුවලගස්වැව මුරියාකුලම ප්‍රදේශයේදී අද(07) අළුයම වන අලි පහර දීම් දෙකකින් එක් පුද්ගලයකු බරපතළ තුවාල ලබා පුත්තලම මූලික රෝහලට ඇතුළත් කර ඇති බව කරුවලගස්වැව පොලීසිය පැවසීය. මෙසේ වන අලි පහර දීමෙන් බරපතළ තුවාල ලබා පුත්තලම රෝහලට ඇතුලත් කර ඇත්තේ මුරියාකුලම, ජයන්තිවැව ආසන්නයේ පදිංචි දෙදරු පියකු වන 27 හැවිරිදි ඩබ්ලියු.කේ.එම්.මලිත දර්ශන නැමති අයකු බව සඳහන් කළේය. දැනට රෝහල් ගත කර ඇති මලිත දර්ශන නැමති අය වල් අලි තම නිවස ආසන්නයේ කෑ ගසන හඬ ඇසී එකවරම නිවසේ දොර හැර එළියේ තිබූ යතුරු පැදිය ගැනීමට පැමිණෙනවාත් සමඟ වල් අලියා එළවා විත් පහර දී ඇති වන ජීවි නිලධාරින් සහ කරුවලගස්වැව පොලීසිය එක්ව කල මූලික පරික්ෂණ වලදී හෙළිවී තිබේ. මෙසේ වල් අලියාගේ පහර කෑමට ලක්වූ දෙදරු පියාගේ සිරුර බලපතළ ලෙස තුවාල සිදුව ඇති බවත් එසේම දකුණු අතේ අස්ථි බිඳීමකට ලක්ව ඇති බවත් පුත්තලම මූලික රෝහල් ප්‍රකාශකයකු පැවසීය. එසේම දෙවන සිදුවීම පලමු වල් අලි පහර දීම සිදුවී පැයකට ආසන්න කාලයක් තුළදී සිදු වී ඇති බවත් එම පහර දීම සැතපුමකට ආසන්න දුරකින් වූ ජයන්ති වැවට මීටර් කීපයක් දුරින් සිදුව තිබේ. මෙම පහර දීම අද අළුයම 4.45 ට පමන සිදුව තිබේ. එය සිදුව ඇත්තේ මදුරන්කුලිය ප්‍රදේශයේ කර්මාන්ත ශාලාවක රැකියාවන් සඳහා කාන්තාවන් රැගෙන යමින් තිබු ලොරි රථයකට පහර දීමක් බව පැවසීය. කාන්තාවන් රැගෙන අතුරු මාර්ගයක් තුලින් ගමන් කරමින් තිබූ ලොරි රථයට එකවරම මාර්ගය ආසන්නයේ රැඳී සිටි වල් අලියා එකවරම මාර්ගයට කඩා වැදි ඇති බවත් එහිදී ලොරි රථයට පහර දීමේදි කුඩා ලොරියේ කාන්තාවන් රැඳී සිටි බක්කිය (ආවර්ණය කල තට්ටුව) ගැලවී විසිවි ඇති බවත් පැවසීය. බක්කිය තුල සිටි කාන්තාවන් තට්ටුවක් සමඟ මිටර් 10ක් පමන දුරට විසිවී ඇති බවත් ඒ සමඟම මහ හඩින් කාන්තාවන් විලාප දීමෙන් කළබලයට පත්වූ වල් අලියා නැවත කෑලෑවට ගමන් කිරීම නිසා මෙම ලොරි රථයේ රියදුරා සහ කාන්තාවන් සිව් දෙනාගේ ජීවිත යාන්තමින් බේරි ඇති බව අප වාර්තාකරු පැවසිය. සිද්ධිය සැලවිමත් සමඟ පුත්තලම වන ජීවි සහකාර අධ්‍යක්ෂ ඩබ්ලිව්.එම්.කේ. එස්. චන්ද්‍රරත්න මහතාගේ මෙහෙය වීමෙන් කරුවලගස්වැව වන ජීවි කාර්යාලයේ අඩවි ආරක්ෂක එම්.ඥානරත්න මහතා සමඟ පුත්තලම දිසා අලි පාලන ඒකකයේ ප්‍රධානි නවරත්න බංඩාර යන මහත්වරුන් සමඟ සෙසු වන ජීවි නිලධාරින් පරීක්ෂණ සඳහා එක්ව සිට ඇති අතර කරුවලගස්වැව පොලීසියේ නිලධාරී ද පරීක්ෂණ සඳහා එක්ව තිබුනි.", "URL": "https://sinhala.adaderana.lk/news.php?nid=100413", "Category": null, "Parent URL": null}