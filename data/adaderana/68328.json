{"Source": "Adaderana", "Timestamp": "January 20, 2017 09:52 am", "Headline": "  යහ්යා ජමේහ්  ධූරයෙන් ඉවත්කිරීමට තවදුරටත් මෙහෙයුම්", "News Content": "ජනාධිපතිවරණයෙන් පරාජයට පත් වූ ගැම්බියා හිටපු ජනාධිපති යහ්යා ජමේහ් ධූරයෙන් ඉවත්වීම තවදුරටත් ප්‍රතික්ෂේප කිරීම හේතුවෙන් අසල්වැසි අප්‍රිකානු රටවල් ඔහු ඉවත් කිරීමේ මෙහෙයුමක් ආරම්භ කර තිබේ.පසුගිය දෙසැම්බර් මාසයේ පැවැති මැතිවරණයෙන් පරාජයට පත් වුවද එහි දුෂණ අක්‍රමිකතා සිදු වූ බව පවසමින් ජමේහ් ධූරයෙන් ඉවත්වීම ප්‍රතික්ෂේප කර ඇති බව වාර්තා වෙයි.මේ අතර මැතිවරණයෙන් ජයගත් ඇඩමා බාරෝ ඊයේ සෙනගාලේ ගැම්බියානු තානාපති කාර්යාලයේදී නව ජනාධිපතිවරයා ලෙස දිවුරුම්දී තිබේ.එක්සත් ජාතීන්ගේ සංවිධානය, අප්‍රිකානු සංගමය ඇතුළු ජාත්‍යන්තර ප්‍රජාව ඔහුගේ පත්වීම පිළිගෙන ඇති බව වාර්තා වෙයි.ධූරයෙන් ඉවත් නොවීම හේතුවෙන් සෙනගාලය, නයිජිරියාව, ඝානාව සහ මාලි ඇතුළු රටවල් කිහිපයක හමුදා භටයින් 7000ක් පමණ මේ වන විට ගැම්බියාවට ඇතුළුවෙමින් පවතින බව වාර්තා වෙයි. මේ අතර තම හමුදාව ඵල රහිත යුද්ධයක් සඳහා ඉදිරිපත් නොකරන බව ගැම්බියානු හමුදා ප්‍රධානීයා ප්‍රකාශ කර තිබේ.", "URL": "https://sinhala.adaderana.lk/news.php?nid=68328", "Category": null, "Parent URL": null}