{"Source": "Adaderana", "Timestamp": "November 28, 2018 05:11 pm", "Headline": "ධීවර ක්ෂේත්‍රයේ ගැටලු විසදන්න අගමැතිගෙන් උපදෙස්", "News Content": "ධීවර ක්ෂේත්‍රයේ පවතින ගැටලු වලට කඩිනම් විසඳුම් ලබා දීමට අවශ්‍ය පියවර ගන්නා ලෙස අග්‍රාමාත්‍ය මහින්ද රාජපක්‍ෂ මහතා උපදෙස් ලබා දි ඇත. මෙම උපදෙස් ලබා දුන්නේ රටේ ධීවර කර්මාන්තයේ දැනට පවතින ගැටලු සාකච්ඡා කිරීම සඳහා උතුරු නැගෙනහිර ධීවර සංවිධාන, බහුදින යාත්‍රා ධීවර සංවිධාන, කුඩා ධීවර කර්මාන්ත සංවිධාන ඇතුළු සියලු ධීවර සංවිධාන වල නියෝජිතයින් ඊයේ (27) හමු වූ අවස්ථාවේ දීය. එහිදී දැනට ධීවරයින් හට පවතින නිෂ්පාදන වියදම අධික වීම සහ නිෂ්පාදනයට සාධාරණ මූලික යෙදවුම් මිලක් ඇති කිරීම සම්බන්ධව පවතින ගැටලු සහ ධීවර වරායවල් සහ ධීවර යාත්‍රා සම්බන්ධයෙන් පවතින ගැටලු මෙහිදී ගරු අග්‍රාමාත්‍යතුමාගේ අවධානයට යොමු විය. එමෙන්ම ධීවර බෝට්ටු නිෂ්පාදනය සඳහා අවශ්‍ය “ෆයිබර්” ඇතුළු අමුද්‍ර‍ව්‍ය ආනයනය කිරීමේ දී රජයේ ආනයන බදු අඩු කර දෙන ලෙස ධීවර කාර්මිකයින් කළ ඉල්ලීම පිළිබඳව අග්‍රාමාත්‍යවරයාගේ විශේෂ අවධානයක් යොමු කර ඇත. තවද, දැනට ධීවර සංස්ථාව සතු ශීතාගාර ඉක්මණින් නවීකරණය කිරීමට අවශ්‍ය පියවර ගන්නා ලෙස ධීවර අමාත්‍යතුමාට උපදෙස් ලබා දෙන ලදී. එමෙන්ම, ධීවරයින් ආදායම් බද්දෙන් නිදහස් කිරීමට සහ අයිස් මිල පාලනයක් ඇති කිරීමට අවශ්‍ය පියවර ගන්නා ලෙසද උපදෙස් ලබාදෙන ලදී. එමෙන්ම ධීවර කර්මාන්තයේ යෙදෙන ධීවරයින්ගේ ජීවිතාරක්ෂාව වෙනුවෙන් රක්ෂණ ක්‍ර‍මයක් සහ මවු නෞකා දෙකක් ලබා දීමටත්, ජීවිතාරක්ෂක පහුරු ලබා දීමටත් අවශ්‍ය පියවර ගන්නා ලෙසත් උපදෙස් ලබාදෙන දී ඇත.", "URL": "https://sinhala.adaderana.lk/news.php?nid=99951", "Category": null, "Parent URL": null}