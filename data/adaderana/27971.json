{"Source": "Adaderana", "Timestamp": "October 3, 2012 11:49 am", "Headline": "බස් රථයක් පෙරළීමෙන් 22 ක් මරුට", "News Content": "පේරු රාජ්‍යයේ සිදුවූ බස් රථ අනතුරකින් පුද්ගලයින් 22 දෙදෙනෙකු ජීවිතක්ෂයට පත්ව තිබේ. අදාළ බස් රථය ප‍්‍රපාතයකින් පෙරළීමෙන් මෙම අනතුර සිදුව ඇති බව සඳහන්ය. මෙම අනතුරින් තවත් පුද්ගලයින් 19 දෙනෙකු තුවාල ලබා ඇති බව විදෙස් මාධ්‍ය සඳහන් කරයි. මෙම අනතුරින් බස් රථ රියදුරු ද ජීවිතක්ෂයට පත්ව ඇත. බස් රථය පටු, හඳුනාගැනීමට අපහසු, මාර්ගයක ගමන් කරමින් සිටිය දී රියදුරුට රථය පාලනය කර ගත නොහැකිවීමෙන් මෙම අනතුර සිදුව ඇති බව විදෙස් මාධ්‍ය වාර්තා කළේය. සහන සේවා කණ්ඩායම් පැය කිහිපයකට පසුව අදාළ ස්ථානයට ගොස් අනතුරින් දිවි බේරාගත් පිරිස් ප‍්‍රතිකාර සඳහා යොමු කර ඇති අතර අනතුරින් මිය ගිය පුද්ගලයින්ගේ මළ සිරුරු මීටර 250 ක් පමණ බෑවුම් ප‍්‍රදේශයක තිබී සොයාගෙන ඇත. දිවි බේරාගත් පුද්ගලයින්ගේ ද තත්ත්වය බරපතල බව විදෙස් මාධ්‍ය සඳහන් කරයි.", "URL": "https://sinhala.adaderana.lk/news.php?nid=27971", "Category": null, "Parent URL": null}