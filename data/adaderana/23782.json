{"Source": "Adaderana", "Timestamp": "April 25, 2012 07:40 am", "Headline": "මාස දෙකක් තුළ සියලුම උපාධිධාරීන්ට රැකියා දෙනවා", "News Content": "රැකියා විරහිතව සිටින සියලුම උපාධිධාරීන්ට ඉදිරි මාස 2ක කාලය තුළ රජයේ රැකියා ලබා දෙන බව විදුලි සංදේශ හා තොරතුරු අමාත්‍ය රංජිත් සියඹලාපිටිය මහතා පවසයි. උපාධිධාරීන්ට රැකියා ලබා දීමේ වැඩසටහන සියලුම දිස්ත්‍රික්ක ආවරණය වන පරිදි දැනටමත් සාර්ථක ලෙස ක්‍රියාත්මක බව ඔහු කියා සිටියි. මේ යටතේ දැනටමත් උපාධිධාරීන් 23698ක පිරිසකට රැකියා ලබා දී ඇති බව හෙතෙම සඳහන් කරයි. ඔවුන් මාස 6ක පුහුණුවක් සඳහා ප්‍රදේශීය ලේකම් කාර්යාල වෙත අනුයුක්ත කර ඇති බවද රංජිත් සියඹලාපිටිය අමාත්‍යවරයා පවසයි. මෙතෙක් පුහුණුව සඳහා ඇතුළත්ව නොමැති උපාධිධාරීන් 6000ක පමණ පිරිසක් දිවයින පුරා සිටින අතර ඔවුන් ද බඳවා ගැනීම සඳහා මුදල් අමාත්‍යාංශ ලේකම්වරයා සමඟ පැවති සාකච්ඡාවක දී එකඟ වූ බවද සියඹලාපිටිය අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23782", "Category": null, "Parent URL": null}