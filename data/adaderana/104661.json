{"Source": "Adaderana", "Timestamp": "February 20, 2019 11:02 am", "Headline": "රජය පළාත් සභා මැතිවරණයට බයයි", "News Content": "පළාත් සභා මැතිවරණය නොපැවැත්වීමේ වගකීම ආණ්ඩුව භාරගත යුතු බව දකුණු පළාත් ප්‍රධාන අමාත්‍ය ශාන් විජේලාල් මහතා පවසයි. ගාල්ලේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු මේ බව සඳහන් කළේය. පළාත් සභා මැතිවරණය පැවැත් වීමට එක්සත් ජාතික පක්ෂයට කිසිදු අවංක අවශ්‍යතාවයක් ඇති බව පෙනෙන්නට නොමැති බව ප්‍රධාන අමාත්‍යවරයා මෙහිදී සඳහන් කළේය. එහෙත් ආණ්ඩුවේ වගකිව යුතු පුද්ගලයෙක් පළාත් 9 යේම පළාත් සභා මැතිවරණය පැවත්වන දිනයක් ගැන නිශ්චිත ලෙස ප්‍රකාශ කළහොත් දැනට විසිරුවා නොමැති,පළාත් සභාවලත් ඒ සඳහා එකඟත්වය ලබා දීමට ඕනෑම වේලාවක සුදානම් බව ද ඔහු වැඩිදුරටත් පැවසීය. ජනාධිපතිවරණය ව්‍යවස්ථාව අනුව පැවැත් විය යුතු කාලය පිළිබඳව නිශ්චිතව සඳහන් වී ඇති බවත් ඊට පෙර රට තුළ පළාත් සභා 9යේම ආයු කාලය අවසන් වන බැවින්, මේ වසරේ පැවැත්විය යුතු මැතිවරණ අතර, මුලින්ම ඇත්තේ පළාත් සභා මැතිවරණය බව ද ප්‍රධාන අමාත්‍යවරයා මෙහිදී අවධාරණය කර සිටියේය. පළාත් සභා මැතිවරණයට බිය වී ඇත්තේ රජය බව ද ඔහු එහිදී සඳහන් කළේය.", "URL": "https://sinhala.adaderana.lk/news.php?nid=104661", "Category": null, "Parent URL": null}