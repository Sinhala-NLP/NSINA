{"Source": "Adaderana", "Timestamp": "March 29, 2019 12:11 pm", "Headline": "අයිස්ලන්ත WOW air සියලු ගුවන් ගමන් නවත්වයි", "News Content": "මූල්‍ය අර්බුදයකට ලක්ව ඇති අයිස්ලන්තයේ වාව් එයාර් ගුවන් සමාමේ සියලු ගුවන් ගමන් නැවත්වීමට තීරණය කර ඇත. විදෙස් මාධ්‍ය වාර්තා කළේ ඒ හේතුවෙන් ගුවන් මගීන් රැසක් පීඩාවට පත්ව සිටින බවය. අයිස්ලන්තයේ වාව් එයාර් ගුවන් සමාගම ප්‍රසිද්ධව ඇත්තේ අඩු වියදම් ගුවන් සේවාවන් සපයන ගුවන් සමාගමක් ලෙසටය. සිය ගුවන් මෙහෙයුම් අත්හිටවූ බවත්, සියලු ගුවන් ගමන් අවලංගු කළ බවත් සමාගම සිය වෙබ් අඩවියේ සඳහන් කර තිබුණි. මෙම අනපේක්ෂිත සිදුවීමත් සමඟ ගුවන් මගීන් දැඩි ලෙස අපහසුතාවට පත්ව සිටින බව වාර්තා වෙයි. ඊට පිළියමක් ලෙස එහි ගමන් කිරීමට බලාපොරොත්තුවෙන් සිටි මගීන්ට වෙනත් ගුවන් සේවාවල සේවය ලබාගන්නා ලෙස සමාගම ඉල්ලීමක් කර තිබුණි. ගුවන් සමාගමේ මතුව ඇති මූල්‍ය අර්බුදයක් හේතුවෙන් ඔවුන් නව ආයෝජකයෙකු සොයමින් සිටින බව ද විදෙස් වාර්තා පවසා සිටියි. කෙසේ වෙතත්, ගුවන් මගීන් පවසන්නේ දැනටමත් ආසන වෙන්කරවාගෙන සිටින තමන්ට ඉන් බලවත් අසාධාරණයක් සිදුව ඇති බවය. අධික මගී ධාරිතාව හා ඉහළ යන ඉන්ධන පිරිවැය හේතුවෙන් යුරෝපයේ අඩු වියදම් ගුවන් සේවා අද වන විට දැඩි අර්බුදයකට මුහුණ පා සිටියි.", "URL": "https://sinhala.adaderana.lk/news.php?nid=106960", "Category": null, "Parent URL": null}