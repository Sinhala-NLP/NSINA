{"Source": "Adaderana", "Timestamp": "August 3, 2019 10:09 am", "Headline": "කෝටි දෙකකට වැඩි රන් දම්වැල් තොගයක් සමඟ 09ක් අත්අඩංගුවට", "News Content": "රුපියල් කෝටි දෙකකට අධික වටිනාකමකින් යුත් රත්‍රං තොගයක් සමඟ පුද්ගලයින් 09 දෙනෙකු කටුනායක බණ්ඩාරනායක ජාත්‍යන්තර ගුවන් තොටුපළේදී අත්අඩංගුවට ගෙන තිබේ. ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන් කණ්ඩායමක් සිදුකළ වැටලීමකදී සැකකරුවන් අත්අඩංගුවට ගෙන ඇති බව පොලීසිය සඳහන් කළේය. මොවුන් අද අළුයම 2.30ට පමණ බැංකොක් සිට මෙරටට පැමිණ ඇති අතර ඔවුන් පරීක්ෂා කිරීමේදි ඔවුන් සතුව තිබී රත්‍රං දම් වැල් කිලෝ 04ක් සොයාගෙන තිබේ. මේවායේ වටිනාකම රුපියල් දෙකෝටි අසූලක්ෂයක් පමණ වන බව පොලීසිය සඳහන් කළේය. අත්අඩංගුවට ගත් සැකකරුවන් යක්කළ, නිට්ටඹුව, ගම්පහ සහ කිරිඳිවැල යන ප්‍රදේශවල පදිංචිකරුවන් බව සඳහන්ය. පොලිස් භාරයට ගත් රත්‍රං තොගය වැඩිදුර විමර්ශන සඳහා ශ්‍රි ලංකා රේගුව වෙත භාර දී තිබේ. අපරාධ පරීක්ෂණ දෙපාර්තමේන්තුවේ ගුවන් තොටුපළ ඒකකය සහ ශ්‍රි ලංකා රේගුව මේ පිළිබඳ වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=115622", "Category": null, "Parent URL": null}