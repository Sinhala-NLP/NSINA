{"Source": "Adaderana", "Timestamp": "June 1, 2012 01:34 pm", "Headline": "ඉන්ධන මිල ඉහළ යාම ගැන ආණ්ඩුව ලැජ්ජා විය යුතුයි", "News Content": "ලෝකයේ ඉන්ධන මිල පහල බසිද්දී ශ්‍රී ලංකාවේ ඉන්ධන මිල ඉහළ දැමීම පිළිබඳව ආණ්ඩුව ලැජ්ජා විය යුතු බව එක්සත් ජාතික පක්ෂයේ පාර්ලිමේන්තු මන්ත්‍රී දොස්තර ජයලත් ජයවර්ධන මහතා ප්‍රකාශ කරයි. එමෙන්ම රජය සතු කිරිපිටි සමාගම කිරිපිටි මිල ඉහළ දැමීම, අනෙකුත් කිරිපිටි සමාගම්වලට කිරිපිටි ඉහළ දැමීමට කරන අත වැනීමක් බවත් ආණ්ඩුව ජනතාවට සහන දෙනු වෙනුවට ජනතාවට ද්‍රෝහිවී ඇති බවත් අද (01) විපක්ෂ නායක කාර්යාලයේදී පැවති මාධ්‍ය හමුවකට එක්වෙමින් ජයලත් ජයවර්ධන මහතා පවසා ඇත. මේ ආකාරයට ඉන්ධන මිල ඉහළ දැමීම නතර කර ජනතාවට සහනයක් ලබා නොදුනහොත් ඉදිරියේ දී දිවයින පුරා දැවැන්ත ජනතා විරෝධතාවයක් ක්‍රියාත්මක කරන බවද ජයලත් ජයවර්ධන මහතා මෙහිදී සදහන් කර ඇත. සේවක අර්ථ සාධක අරමුදලේ ‍රුපියල් ටිලියනයක් කොටස් වෙළදපොළේ ආයෝජනය කර ඇති අතර දැනට කොටස් වෙළදපොළේ මිල ගණන් පහල ගොස් ඇති නමුත් ඉදිරියේදී ඉහළයාමට ඉඩ ඇති බව මහ බැංකුවේ නියෝජ්‍ය අධිපතිවරයා ප්‍රකාශකර ඇති බවත් ඒ අයුරින් පේන බලමින් අහිංසක ජනතාවගේ මුදල් සමඟ සෙල්ලම් කිරීම කෙසේවත් අනුමත කළ නොහැකි ක්‍රියාවක් බවත් මන්ත්‍රීවරයා මෙහිදි පෙන්වා දී තිබේ. වසර තුනකට වරක් ලබාදෙන වැටුප් වැඩිකිරිම පහල සේවකයන්ට 20% -25% අතර වුවත් විධායක පන්තියේ අයට එම දීමනාව 40% දක්වා වැඩිකර ඇති බවත්, එම දීමනාව පහල මට්ටමේ සේවකයන්ට ලබාදෙන මෙන් ඉල්ලා සිටින අතර එසේ නොදුනහොත් ලබන සතියේ වෘත්තීය ක්‍රියාමාර්ගයකට අවතීර්ණය වීමට තීරණයකර ඇති බවත් මෙම අවස්ථාවට එක්වූ ජාතික විදුලි බල මණ්ඩලයේ ජාතික සේවා සංගමයේ ලේකම්වරයා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=24680", "Category": null, "Parent URL": null}