{"Source": "Adaderana", "Timestamp": "November 12, 2012 12:18 pm", "Headline": "සිවිල් කටයුතුවලට ආරක්ෂක අංශ මැදිහත් වුණාම මෙහෙම දේවල් වෙනවා", "News Content": "සමාජයේ සිවිල් කටයුතුවලට ආරක්ෂක අංශ මැදිහත්වීමේ ප්‍රතිඵලයක් ලෙස වැලිකඩ බන්ධනාගාරය තුළ සිදුවූ ගැටුම්කාරී තත්ත්වය හටගත් බව අනුර කුමාර දිසානායක මහතා පවසයි. ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා අද (12) පාර්ලිමේන්තුවේ දී විශේෂ ප්‍රකාශයක් සිදු කරමින් මේ බව පවසා සිටියේය. මේ සම්බන්ධයෙන් ලබන බදාදා වි‍ෂය භාර අමාත්‍යවරයා විසින් ප්‍රකාශයක් සිදු කරන බව සභානායක නිමල් සිරිපාල ද සිල්වා මහතා පැවසීය. මේ අතර ගොවි විශ්‍රාම අරමුදල මේ වන විට ශූන්‍ය වී ඇති බව නියෝජ්‍ය මුදල් අමාත්‍ය ආචාර්ය සරත් අමුණුගම මහතා ප්‍රකාශ කළේය. ඒ එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා ඇසූ ප්‍රශ්ණයකට පිළිතුරු දෙමිනි. ඒකාබන්ධ ගොවි විශ්‍රාම වැටුප් ක්‍රමයක් ඉදිරියේ දී හඳුන්වා දෙන බව එහිදී නියෝජ්‍ය අමාත්‍යවරයා කියා සිටියේය. එබැවින් ගොවි විශ්‍රාම වැටුප් අරමුදලට දායකත්වය දැරූවන්ට අසාධාරණයක් සිදු නොවන බව ආචාර්ය සරත් අමුණුගම මහතා සඳහන් කළේය.", "URL": "https://sinhala.adaderana.lk/news.php?nid=29127", "Category": null, "Parent URL": null}