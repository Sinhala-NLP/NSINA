{"Source": "Adaderana", "Timestamp": "February 15, 2019 10:14 am", "Headline": "කොළඹ පාසල් හා පවුල් කීපයක් රට පාලනය කළ යුගය ජනාධිපතිවරණයෙන් අවසන්", "News Content": "කොළඹ පාසල් කිහිපයක් හා පවුල් කිහිපයක් එක්ව රට පාලනයකළ යුගය ඉදිරි ජනාධිපතිවරණයේදී අවසන් කරන බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. කළුතර දිස්ත්‍රික්කයේ රාජ්‍ය නිලධාරීන් හා වෘත්තිකයන් දැනුවත් කිරීම සඳහා සංවිධාන කර තිබූ ''මෙගා මයින්ඩ්ස් \"වැඩසටහනට ඊයේ(14) එක්වීමෙන් අනතුරුව මාධ්‍ය වෙත අදහස් පළ කරමින් ඔහු මේ බව සඳහන් කළේය. පළාත් සභා මැතිවරණය ගෙන ඒමට නම් සියලු පක්ෂ ඡන්ද ක්‍රමය ගැන එකඟත්වයක් ඇති කර ගත යුතු බව ද පැවසු අමාත්‍යවරයා, පාර්ලිමේන්තුවේ දී කොට්ඨාශ ක්‍රමයේ හා අනුපාත ක්‍රමයේ සම් මිශ්‍රණයක් ඇති ඡන්ද ක්‍රමයක් සම්මත කර ගත් බැවින් එවැනි එකඟතාවයක් අවශ්‍ය වන බවයි. එය වෙනස් කරන්නේ නම් සියලු පක්ෂ එක්ව පාර්ලිමේන්තුවේ තුනෙන් දෙකක බලය සමඟ සිදු කළ යුතු වන අතර, පළාත් සභා ගණනාවක් අප්‍රේල් හා සැප්තැම්බර් මාසයේ විසිරුවා හැරීමට නියමිතව ඇති බව ද අමාත්‍යවරයා මෙහිදී කියා සිටියේය. එහිදී එක් දිනක ඡන්දය පැවැත් වීමට ආණ්ඩුකාරවරුන් එකඟත්වයකට පැමිණිය යුතු බවත්, ඒ අනුව පළාත් සභා මැතිවරණයක් පැවැත් වීමට ගැටළුවක් නොවන බව ද කියා සිටි අමාත්‍යවරයා ජනාධිපතිවරණය නම් නිසැකයෙන්ම ඔක්තෝබර් මස 6 වන දින ප්‍රකාශයට පත් කිරීමට සිදුවන බව කියා සිටියේය. ලබන ජනාධිතිවරණයේ දී නිසැකයෙන්ම පවුල්වාදය පරාජය කර, කුසලතාවාදයට මුල් තැන දෙන රටකට අවතීර්ණ වන බවත්, ඒ අනුව කොළඹ නගරයේ පවුල් දෙක තුනක් රට පාලනය කළ යුගය නිසැකයෙන්ම අවසන් වන බව තමා වගකීමෙන් පවසන බවත් අමාත්‍යවරයා පැවසීය.", "URL": "https://sinhala.adaderana.lk/news.php?nid=104363", "Category": null, "Parent URL": null}