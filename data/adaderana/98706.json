{"Source": "Adaderana", "Timestamp": "November 4, 2018 09:14 pm", "Headline": "පාර්ලිමේන්තුව කැඳවන්න ජනපතිගෙන් ගැසට් නිවේදනයක්", "News Content": "පාර්ලිමේන්තුව කැඳවීමට ජනාධිපති මෛත්‍රීපාල සිරිසේන මහතා විසින් ගැසට් නිවේදනයක් නිකුත් කර තිබේ. ඒ අනුව, නොවැම්බර් මස 14 වන දින උදෑසන 10 ට පාර්ලිමේන්තුව කැඳවන බව ජනාධිපතිවරයා විසින් දැනුම් දී ඇත. ආණ්ඩුක්‍රම ව්‍යවස්ථාවේ 70 වන ව්‍යවස්ථාවේ (3)(I) අනුව ව්‍යවස්ථාවෙන් තමා වෙත පැවරී ඇති බලතල අනුව මෙලෙස පාර්ලිමේන්තුව කැඳවන දිනය ජනාධිපතිවරයා විසින් තීරණය කර තිබේ. කෙසේ වෙතත් පසුගිය ඔක්තෝබර් මස 27 වන දින වහාම ක්‍රියාත්මක වන පරිදි පාර්ලිමේන්තු සැසිවාරය කල් දැමීමට ජනාධිපතිවරයා විසින් තීරණය කෙරිණි. ජනාධිපති මෛත්‍රිපාල සිරිසේන මහතාගේ නියෝගය පරිදි ඊට අදාල ගැසට් නිවේදනයක් නිකුත් කරමින් පාර්ලිමේන්තුව නොවැම්බර් මස 16 වන දින තෙක් කල් දැමීමට තීරණය කෙරිණි. මේ අතර, නව අග්‍රාමාත්‍යවරයා වශයෙන් මහින්ද රාජපක්ෂ මහතා පත් වීමත් සමඟ ඇතිවු දේශපාලන අර්බුදය හමුවේ නොයෙක් තීරණයන් ගනු ලැබූ අතර, පාර්ලිමේන්තුව කල් තැබීම සම්බන්ධයෙන් අදහස් දක්වමින් මහින්ද රාජපක්ෂ මහතා කියා සිටියේ, නොවැම්බර් මස 5 වන දා කැඳවීමට ජනාධිපතිවරයා තීරණය කළ බවයි. අග්‍රාමාත්‍යවරයා මේ බව සඳහන් කළේ විශ්වවිද්‍යාල ආචාර්යවරුන් සමඟ පැවති සාකච්ඡාවක් අතරතුරදීය. මේ අතර, දේශපාලන පක්ෂ කිහිපයක නියෝජිතයින් අතර පැවති සාකච්ඡාවකට එක්වෙමින් කථානායකවරයා කියා සිටියේ, පාර්ලිමේන්තුව නොවැම්බර් මස 7 වන බදාදා දිනයේ දී කැඳවීමට ජනාධිපතිවරයා විසින් එකඟතාවයකට පැමිණි බවයි. කෙසේ වෙතත් පාර්ලිමේන්තුව නැවත කැඳවීම සම්බන්ධයෙන් බොහෝ දේශපාලන පක්ෂ හා ජාත්‍යන්තර ප්‍රජාව ද ජනාධිපතිවරයාගෙන් ඉල්ලීම් රැසක් කර තිබිණි. ජනාධිපති මෛත්‍රීපාල සිරිසේන මහතා විසින් අද දිනයේ නිකුත් කරන ලද ගැසට් නිවේදනය පහතින් දැක්වෙයි.", "URL": "https://sinhala.adaderana.lk/news.php?nid=98706", "Category": null, "Parent URL": null}