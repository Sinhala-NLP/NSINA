{"Source": "Adaderana", "Timestamp": "March 8, 2017 03:22 pm", "Headline": "මොරටුවේ ආචාර්යවරු වර්ජනයට ඇවිත් නෑ", "News Content": "විශ්වවිද්‍යාල ආචාර්යවරුන්ගේ සමිති සම්මේලනය මඟින් ආරම්භ කර ඇති සංකේත වැඩවර්ජනය සඳහා මොරටුව විශ්ව විද්‍යාලයේ ආචාර්යවරුන් සහභාගී වී නොමැති බව වාර්තා වේ. විශ්වවිද්‍යාල ආචාර්යවරුන්ට වැටුප් ඇතුළු ගැටළු පැවතියද සිසුන්ගේ අධ්‍යපන කටයුතු පිළිබඳ සලකා වර්ජනයට එක් නොවීමට තීරණය කළ බවට මොරටුව විශ්වවිද්‍යාලයේ ආචාර්යවරුන් දැනුම්දීමක් සිදු කර ඇති බව මොරටුව විශ්ව විද්‍යාලයේ උපකුලපති මහාචාර්ය ආනන්ද ජයවර්ධන මහතා සඳහන් කළේය . ඒ අනුව අද දිනයේ මොරටුව විශ්වවිද්‍යාලයේ අධ්‍යයන කටයුතු බාධාවකින් තොරව සිදු කෙරෙන බව උපකුලපතිවරයා කියා සිටියේය. විශ්වවිද්‍යාල ආචාර්යවරුන්ගේ සමිති සම්මේලනය විසින් සිය වැටුප් ගැටළු මුල්කර ගනිමින් අද(8) සිට ක්‍රියාත්මක වන පරිදි දෙදින සංකේත වැඩවර්ජනයක් ආරම්භ කර තිබේ. එම සමිති සම්මේලනයේ මාධ්‍ය ප්‍රකාශක ජ්‍යෙෂ්ඨ කථිකාචාර්ය කේ.පී.නිශාන්ත මහතා සඳහන් කළේ මේ වන විට වැඩවර්ජනය සාර්ථකව ක්‍රියාත්මක වන බවය. රාජ්‍ය විශ්වවිද්‍යාලවල 15 ක අධ්‍යයන කටයුතු සහ විභාග කටයුතු මේ හේතුවෙන් ඇණහිට ඇති බව ඔහු කියා සිටියේය.", "URL": "https://sinhala.adaderana.lk/news.php?nid=70590", "Category": null, "Parent URL": null}