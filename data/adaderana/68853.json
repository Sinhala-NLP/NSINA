{"Source": "Adaderana", "Timestamp": "January 30, 2017 04:37 pm", "Headline": "විල්පත්තු  පෙත්සම් විභාගයට දින නියමයි", "News Content": "විල්පත්තුව වනෝද්‍යානය හරහා පුත්තලමේ සිට මන්නාරම දක්වා මාර්ගයක් ඉදි කොට සංවර්ධනය කිරීමට ගෙන ඇති තීරණය අවලංගු කරන ලෙස ඉල්ලා ගොනු කළ මූලික අයිතිවාසිකම් පෙත්සම විභාග කිරීමට ශ්‍රේෂ්ඨාධිකරණය දින නියම කර තිබේ.පෙත්සම්කරුවන් සඳහන් කර සිටින්නේ විල්පත්තුව වනෝද්‍යානය හරහා අදාළ මාර්ගය සංවර්ධනය කරනු ලැබුවහොත් වනෝද්‍යානයට මෙන්ම වන සතුන්ටද දැඩි පාරිසරික හානියක් සිදු වන බවයි.එම නිසා අදාළ මාර්ගය සංවර්ධනය කිරීම වැළැක්වීමේ නියෝගයක් නිකුත් කරන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ.පෙත්සම අද(30) කැඳවූ අවස්ථාවේ දී නීතිපතිවරයා වෙනුවන් පෙනී සිටි රජයේ නීතිඥවරයා අධිකරණයට දන්වා සිටියේ අදාළ මාර්ගය සංවර්ධනය කිරීම සඳහා මාර්ග සංවර්ධන අධිකාරිය වෙත මෙතෙක් ප්‍රතිපාදන ලබා දී නොමැති බවයි.පෙත්සමේ වගඋත්තරකරු ලෙස නම් කර සිටි අමාත්‍ය රිෂාඩ් බදියුදීන් මහතා වෙනුවෙන් පෙනී සිටි නීතිඥවරයා සඳහන් කළේ අදාළ මාර්ගය දීර්ඝ කාලයක් පුරා මහජනතාව භාවිත කළ බැවින් එම මාර්ගය සංවර්ධනය කිරීමට මාර්ග සංවර්ධන අධිකාරියට කිසිඳු තහනමක් නොමැති බවය .ඉදිරිපත් වූ කරුණු සලකා බැලූ ප්‍රියසාද් ඩෙප්, උපාලි අබේරත්න සහ නවීන් පෙරේරා යන විනිසුරු මඩුල්ල පෙත්සම විභාග කිරීම ජූලි මස 19 වන දා සිදු කිරීමට නියම කළේය.පරිසර පදනම ඇතුළු සංවිධාන කිහිපයක් විසින් අදාළ පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=68853", "Category": null, "Parent URL": null}