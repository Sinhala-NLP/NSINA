{"Source": "Adaderana", "Timestamp": "August 29, 2019 05:23 pm", "Headline": "සජිත්ට පැහැදිලි ජයක් තියෙද්දි අගමැතිව නොමඟ යැවීම බරපතළයි-නලීන් බණ්ඩාර ", "News Content": "පක්ෂයේ කෙනෙක් ජනාධිපතිවරයෙක් බවට පත් කිරීමට වසර ගණනාවකට පසුව එක්සත් ජාතික පක්ෂයට අවස්ථාව හිමිව ඇතැයි සංවර්ධන උපාය මාර්ග සහ ජාත්‍යන්තර වෙළඳ කටයුතු නියෝජ්‍ය අමාත්‍ය නලීන් බණ්ඩාර මහතා පවසයි. අද(29) කොළඹ දී අදහස් දක්වමින් ඒ මහතා මේ බව කියා සිටියේය. එක්සත් ජාතික පක්ෂයේ ජනාධිපති ධූර අපේක්ෂකත්වය පිළිබඳව යම් විවාදයක් පවතින බව ද කියා සිටි ඒ මහතා, රණසිංහ ප්‍රේමදාම මහතාගෙන් පසුව ජනාධිපති තනතුර නොතිබුණ බවද පැවසීය. මේ අවස්ථාවට පයින් ගැසීමට බලා සිටින්නේ කවුරුන්ද යන්න මේ මොහොතේ බැලිය යුතු කාරණයක් බව ද පැවසු ඒ මහතා, එක්සත් ජාතික පක්ෂ ආසන සංවිධායකවරු, පාර්ලිමේන්තු මන්ත්‍රීවරු, සියලු දෙනා ජනතාවගේ සැබෑ මතය ඇති තැන පිළිබඳ දන්නා බවද කියා සිටියේය. මොවුන්ගෙන් විමසා බලා, ඉතා පහසුවෙන් ලබා ගැනීමට ඇති මෙම ජනාධිපති තනතුර පක්ෂයට ලබා ගන්නේ ද යන තීරණය ගත යුතු බවත් පැවසු නලීන් බණ්ඩාර මහතා කොළඹ AC කාමරවල සිට සැලසුම් සකසා වැඩක් නොමැති බවද සඳහන් කළේය. ඇතැමුන්ට මෙය අවුල් කිරීමට අවශ්‍යව ඇති බවත් පැවසු නියෝජ්‍ය අමාත්‍යවරයා, එවැනි දෙයක් සිදු කලහොත් නිසැකයෙන්ම පාක්ෂිකයෝ සාප කරනු ඇතැයි ද පැවසීය. විශේෂයෙන් මේ අවස්ථාව රටට හා පාක්ෂිකයින්ට අහිමි කරන්න සුදානම් වී ඇති අය කවුරුන්ද යන්න ඉදිරියේ දී හෙළි දරව් විය යුතු බවත් පැවසු නලීන් බණ්ඩාර මහතා මෙම තත්ත්වය වහාම නතර කළ යුතු බව ද කියා සිටියේය. කළ යුතුව ඇත්තේ කෘත්‍යාධිකාරී මණ්ඩලය හා පාර්ලිමේන්තු කණ්ඩායම රැස් කර වහාම තීරණයක් ගත යුතු බවත්, අගමැතිවරයා නොමඟ යැවමින් මේ කරන ක්‍රියාව පාක්ෂිකයින්ට සිදු කරන බලපතළ අසාධාරණයක් බවත් නියෝජ්‍ය අමාත්‍යවරයා මෙහිදී පැවසීය. එක්සත් ජාතික පක්ෂයේ කීපදෙනෙක් මෙම තත්ත්වය සිදු කරන බවත්, සියලු පාක්ෂියකයින් සජිත් ප්‍රේමදාස මහතාට මෙම ජනාධිපතිවරණය පහසුවෙන් ජයග්‍රහණය කළ හැකි බව දන්නා බවත් පැවසු නියෝජ්‍ය අමාත්‍යවරයා, එය දැන දැන මෙම තත්ත්වය අහිමි කිරීමට සුදානම් වීම බරපතළ තත්ත්වයක් බවත් පැවසීය. විනය පරීක්ෂණ සම්බන්ධයෙන් අදහස් දක්වමින් නියෝජ්‍ය අමාත්‍යවරයා කියා සිටියේ, මේ මොහොත එවැනි දේකට අවස්ථාව නොවන බවත් එවැන්නක් සිදු කරන්නේ නම් පාර්ලිමේන්තුව දාලා ගිය එක්සත් ජාතික පාක්ෂිකයින් කීප දෙනෙක් සිටින බවත් ඔවුන්ට යම් විනය ක්‍රියාමාර්ගයක් පළමුවෙන් ගෙන සෙස අයට ගත යුතු බවත්ය.", "URL": "https://sinhala.adaderana.lk/news.php?nid=117792", "Category": null, "Parent URL": null}