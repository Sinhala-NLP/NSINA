{"Source": "Adaderana", "Timestamp": "July 23, 2019 11:16 am", "Headline": "සෝමාලියාවේ පිපිරීමකින් පුද්ගලයින් 17 ක් ජීවිතක්ෂයට", "News Content": "සෝමාලියාවේ මොගඩිෂු අගනුවර සිදුවූ පිපිරීමකින් පුද්ගලයන් 17 දෙනෙක් ජීවිතක්ෂයට පත්ව තිබේ. සිදුවීමෙන් තුවාල ලැබූ ගණන 30කට අධිකයි. මොගඩිෂු අගනුවර පිහිටි හෝටලයක් ඉදිරිපිටදී මෝටර් රථයක සවි කරන ලද බෝම්බයක් පුපුරවාහැරීමෙන් ප්‍රහාරය සිදුකර තිබේ. මොගඩිෂු ගුවන්තොටුපළට පිවිසෙන මාර්ගයේ පිහිටා ඇති පළමු ආරක්ෂක මුරපලේදී එම පිපිරීම සිදුව ඇති බව සිදුවීම ඇසින් දුටුවෙකු මාධ්‍යයට පවසා තිබු‍ණේය. සිදුවීමෙන් තුවාල ලැබූවන් මදීනා රෝහලට ඇතුළත් කර ඇති අතර ඔවුන්ගෙන් බොහෝ පිරිසක් අසාධ්‍ය තත්ත්වයේ පසුවෙයි. එමෙන්ම ප්‍රහාරයෙන් දේපළ රැසකටත් දැඩි ලෙස අලාභ හානි සිදුව තිබුණි. අල් කයිඩා සංවිධානයට සම්බන්ධ අල් ශබාබ් ත්‍රස්තවාදීන් මෙම ප්‍රහාරයේ වගකීම භාරගෙන තිබේ. අල් ශබාබ් ත්‍රස්තවාදීන් ජගත් සංවිධානයේ සහාය ලබන සෝමාලියානු රජය දුර්වල කිරීමට බොහෝ කලක සිට උත්සහ කරමින් සිටින බවයි විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114789", "Category": null, "Parent URL": null}