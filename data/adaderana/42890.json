{"Source": "Adaderana", "Timestamp": "April 30, 2014 02:34 pm", "Headline": "වීඩියෝ:- ස්ත්‍රී දූෂණ වලට සම්බන්ධ හමුදාවේ 17ට නඩු වැටිලා", "News Content": "යුද ගැටුම් පැවැති (2007-2009) කාලයේත් (2009 – 2012) ගැටුම් අවසාන කාලයේත් උතුරේ සිදුව ඇති ස්ත්‍රී දූෂණ සිද්ධීන් 11ට සම්බන්ධ හමුදා සෙබළුන් 17 දෙනෙකුට එරෙහිව නීතිමය පියවර ගෙන ඇති බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. (2007-2009) කාලයේදී උතුරේ සිදුව ඇති ස්ත්‍රී දූෂණ 119ක් සම්බන්ධයෙන් පුද්ගලයින් 125 දෙනෙකු චෝදනා ලබා ඇති බව හෙතෙම කියයි. ඉන් සිද්ධීන් 5ට හමුදා සෙබළුන් 7 දෙනෙකු සම්බන්ධ වී ඇති බව ඔහු පවසයි. එසේම (2009 – 2012) කාලයේදී උතුරේ ස්ත්‍රී දූෂණ 256ක් සිදුව ඇති අතර 307 දෙනෙකු ඊට චෝදනා ලබා තිබේ. ඉන් සිද්ධීන් 6ට හමුදාවේ 10 දෙනෙකු චෝදනා ලබා ඇති බව අද (30) කොළඹදී පැවැති මාධ්‍ය හමුවකදී බ්‍රිගේඩියර්වරයා කියා සිටියේය. 2007 සිට 2013 දක්වා උතුරේ කාන්තාවන් 1000ගෙන් එක් කාන්තාවක් අතවරයට ලක්ව ඇති බවත් අදාළ කාලය හා සැසඳීමේදී එය බස්නාහිර පළාතේ සියයට 0.7ක් බවත් හෙතෙම පැවසීය. එසේම අදාළ කාලයේ උතුරු මැද පළාතේ එය 1000ට 2ක් බවද බ්‍රිගේඩියර්වරයා කියා සිටියේය. මෙම සංඛ්‍යා ලේඛනවලට අනූව ස්ත්‍රී දූෂණ වැඩි වශයෙන් උතුරේ සිදුවන බව පැවසීම සත්‍ය නොවන බවත් එම සිද්ධීන්වලට සම්බන්ධ හමුදා සාමාජිකයින්ට එරෙහිව නීතිමය පියවර ගෙන ඇති බවත් ඔහු අනාවරණය කළේය. මේ අතර උතුරේ පාසල්වල අධ්‍යාපන කටයුතුවලට හමුදාවෙන් බාධා සිදුවන බවට ඇතැම් විදෙස් මාධ්‍ය විසින් කර ඇති ප්‍රචාර අසත්‍ය බවද හමුදා ප්‍රකාශකවරයා එම මාධ්‍ය හමුවේදී කියා සිටියේය.", "URL": "https://sinhala.adaderana.lk/news.php?nid=42890", "Category": null, "Parent URL": null}