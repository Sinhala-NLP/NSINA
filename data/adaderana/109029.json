{"Source": "Adaderana", "Timestamp": "May 1, 2019 03:39 pm", "Headline": "පාලකයින්ගේ නොහැකියාව වසා ගැනීමේ උත්සාහයක් ගැන ජවිපෙ කියයි", "News Content": "රට තුළ ඇති වාතාවරණය හරහා පාලකයන් සිය නොහැකියාව වසා ගැනීමට උත්සාහ කරමින් සිටින බව ජනතා විමුක්ති පෙරමුණ පවසයි. එහි නායක අනුර කුමාර දිසානායක මහතා අද(10) පෙරවරුවේ පැලවත්ත පක්ෂ මූලස්ථානයේ පැවති පක්ෂ මැයි දින සැමරුමට එක්වෙමින් මේ බව සඳහන් කළේය. එහිදී වැඩිදුරටත් අදහස් දක්වමින් ජනතා විමුක්ති පෙරමුණේ නායක අනුර කුමාර දිසානායක මහතා මේ බව පැවසීය. සෑම පැත්තකින්ම අසාර්ථකත්වයට පත්වුණු පාලක පන්තියක් අපේ රටේ බලය හොබවමින් සිටිනවා. එදිනෙදා සිදුවෙන සෑම සිදුවීමකදීම, එදිනෙදා පෙන්නුම්කරමින් සිටින සෑම කරුණකදීම පැහැදිලි වන්නේ අන් කවරක්වත් නොවෙයි මේ පාලක පන්තියේ අසමත් භාවයයි. ඒ නිසා අන්කවරදාටත් වඩා ශක්තියකින් අන්කවරදාකටත් වඩා වේගයකින් අපි හැමදෙනාගේම මැදිහත්වීම, කාර්යභාරය පැවරී තිබෙන්නේ මේ පාලක පන්තිය වෙනුවට නව පාලනයක් ගොඩනඟන්නයි. අපේ රටේ තීව‍්‍රරතම දේශපාලනය බවට පත්වී තිබෙන්නේ ජාතිවාදය සහ ආගම්වාදය. දෙමළ ජනතාව තුළ ජනපි‍්‍රයතම දේශපාලනය දෙමළ ජාතිවාදයයි. මුස්ලිම් ජනතාව තුළත් ජනපි‍්‍රයතම දේශපාලනය මුස්ලිම් ජාතිවාදය සහ අන්තවාදයයි. සිංහල ජනතාව තුළ ජනපි‍්‍රයතම දේශපාලනය සිංහල ජාතිවාදයයි. මේ තත්වය යටතේ අප සිටගත යුත්තේ කොතනද? කුමන අසීරුතා තිබුණත්, කුමන අවලාද මඩ ගැසීම්, ප‍්‍රහාරයන් මධ්‍යයේ වුවත් අපි නිවැරදිව සිටිය යුතු වන්නේ සියලූම ජාතිවාදයන්ට හා සියලූම ආගමික අන්තවාදයන්ට එරෙහිවයි. ඒක මේ මොහොතේදී ටිකක් අසීරු කරුණක් වෙන්න පුළුවන්. ලෝකය පුරාමත්, අපේ රටේත් අත්විඳිමින් සිටින්නේ ධනපති පන්තියේ අසාර්ථක භාවයයි. එය සැඟව සිටින්නේ ආගමික අන්තවාදයේ සහ ජාතිවාදයේ. තක්කඩියාගේ අවසාන නවාතැන් පොළ ජාතිවාදයත්, ආගමික අන්තවාදයත් වෙනවා.", "URL": "https://sinhala.adaderana.lk/news.php?nid=109029", "Category": null, "Parent URL": null}