{"Source": "Adaderana", "Timestamp": "December 7, 2016 08:20 am", "Headline": "ප්‍රවීණ සංගීතවේදී සුනිල් කෝනාර දිවියට සමුදෙයි", "News Content": "ප්‍රවීණ සංගීතවේදී සුනිල් දයානන්ද කෝනාර මහතා අභාවප්‍රාප්ත වී තිබේ.දින කිහිපයක සිට රෝගාතුරුව රෝහල්ගත කර සිටි හෙතෙම අද (07)අලුයම 4.30 ට පමණ දඹදෙණිය රජයේ රෝහලේදී අභාවප්‍රාප්ත වූ බවත්,මිය යනවිට හෙතෙම 64වන වියේ පසුවූ බවත් පවුලේ ඥාතීන් සඳහන් කරයි.දැනට මල් ශාලාවේ පවත්නා දේහය එහි කටයුතු නිමාවීමෙන් පසු සවස් කාලය වනවිට දඹදෙණිය,මුතුගල පිහිටි නිවසට රැගෙන යාමට නියමිතය.දේහය පිළිබඳ අවසන් කටයුතු 10වන සෙනසුරාදා සවස 4.00ට දඹදෙණිය මහජන ක්‍රීඩාංගණයේදී පැවැත්වෙන බව පවුලේ ඥාතීන් කියා සිටියි.කරුණාරත්න දිවුල්ගනේ ගායනා කරන 'නිල් දියවර',සුනිල් එදිරිසිංහ ගායනා කරන 'මහ වැස්සක් බිමට හෙළා',නන්දා මාලිනී ගයන 'වහින්නට හැකිනම්'වැනි ජනප්‍රිය ගීත ගණනාවක සංගීත තනු නිර්මාණ ශිල්පියා වූයේ සුනිල් දයානන්ද කෝනාරය.ගිරිඋල්ල වික්‍රමශිලා ජාතික පාසලේ සංගීත ගුරුවරයා ලෙස කාලයක් සේවය කළ සුනිල් කෝනාර මහතා දෙවරක් රාජ්‍ය සම්මානයෙන් පිදුම් ලැබීය.", "URL": "https://sinhala.adaderana.lk/news.php?nid=66798", "Category": null, "Parent URL": null}