{"Source": "Adaderana", "Timestamp": "August 8, 2019 11:33 am", "Headline": "කිර්ගිස්තානයේ හිටපු ජනාධිපති හමුදා බාරයට", "News Content": "කිර්ගිස්තානයේ හිටපු ජනාධිපති අල්මාස්බෙක් අටම්බයෙෆ් හමුදා බාරයට ගෙන ඇත. හිටපු ජනාධිපතිවරයා අත්අඩංගුවට ගැනීමේ මෙහෙයුම අතරතුරදී හමුදාව සහ ඔහුගේ අධාරකරුවන් අතර ගැටුමක්ද හටගෙන ඇතැයි ද සඳහන්. අල්මාස්බෙක් අටම්බයෙෆ්ගේ පෞද්ගලික නිවස වැටලූ කිර්ගිස් හමුදාව එහිදී ඔහු සිය බාරයට ගෙන තිබුණි. එම මෙහෙයුම අතරතුරදී අටම්බයෙෆ්ගේ ආධාරකරුවන් ආරක්ෂක අංශ වෙත ප්‍රහාරයක් එල්ල කර ඇතැයිද සඳහන්. ගැටුම අතරතුරදී සිදුවූ වෙඩිතැබීමකින් තුවාල ලැබූ පුද්ගලයෙක් පසුව මියගොස් තිබුණි. එහිදී තවත් 30කට අධික පිරිසක් තුවාල ලබා ඇතැයිද විදෙස් වාර්තාවල සඳහන්. ප්‍රහාරයේදී අටම්බයෙෆ්ගේ ආධාරකරුවන් ජීව උණ්ඩ භාවිතා කර ඇතැයිද අනාවරණ වී ඇති අතර හමුදා සතුව තිබුණේ රබර් උණ්ඩ පමණක් බව කිර්ගිස්තාන ජාතික ආරක්ෂක කමිටුව පවසයි. හිටපු ජනාධිපති අටම්බයෙෆ්ට දූෂණ චෝදනා රැසක් එල්ලවී ඇත. ඉකුත් ජුනි මාසයේදී එරට පාර්ලිමේන්තුව ඔහුගේ මුක්තිය අහිමි කළේය. ඔහු ජනාධිපතිවරයාව සිටියදී බලය අයුතු ලෙස භාවිතා කිරීම සම්බන්ධයෙන් ප්‍රශ්න කිරීම සඳහා පොලීසියට භාරවන ලෙස සිදුකළ නියෝගද අටම්බයෙෆ් නොසලකා හැර ඇති බව සඳහන්. එමෙන්ම තමාට එල්ලවී ඇති චෝදනාද ඔහු ප්‍රතික්ෂේප කර තිබුණි.", "URL": "https://sinhala.adaderana.lk/news.php?nid=116061", "Category": null, "Parent URL": null}