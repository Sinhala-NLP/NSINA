{"Source": "Adaderana", "Timestamp": "May 30, 2010 08:40 am", "Headline": "තවත් ධීවරයින් 50 ක් නිදහස්", "News Content": "මුහුදු සීමා උල්ලංගණය කිරීම හේතුවෙන් ඉන්දීය අත්අඩංගුවේ සිටි තවත් ධීවරයින් 50 දෙනෙකු පමණ නිදහස ලබා ඇති බව ධීවර දෙපාර්තමේන්තුව පවසයි. ඔවුන් කඩිනමින් මෙරටට ගෙන්වා ගැනීමට කටයුතු කරන බවයි ධීවර දෙපාර්තමේන්තුව සඳහන් කරයි. මුහුදු සීමා උල්ලංඝණය කිරිම හේතුවෙන් ඉන්දීය අත්අඩංගුවේ සිටි ධීවරයින් 19 දෙනෙක් පසුගියදා ගුවන් මගින් මෙරටට පැමිණියහ. ධීවර අමාත්‍යාංශයේ මැදිහත් වීමෙන් මෙම ධීවරයින් මෙරටට ගෙන්වා තිබේ. නිදහස ලබා සිටින අනෙක් ධීවරයින් ද කඩිනමින් ගෙන්වා ගැනීමට අවශ්‍ය ගුවන් ටිකට් පත් ධීවර අමාත්‍යාංශය මාර්ගයෙන් ලබා දීමට කටයුතු කරන බවයි ධීවර දෙපාර්තමේන්තුව සඳහන් කරයි. තවත් ධීවරයින් 60 දෙනෙකු පමණ ඉන්දීය වෙරළාරක්ෂක නිලධාරින් අත්අඩංගුවේ සිටින අතර ඔවුන් ද නිදහස් වූ වහාම මෙරටට ගෙන්වා ගැනීමට නියමිතව ඇත.", "URL": "https://sinhala.adaderana.lk/news.php?nid=8698", "Category": null, "Parent URL": null}