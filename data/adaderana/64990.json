{"Source": "Adaderana", "Timestamp": "October 12, 2016 05:08 pm", "Headline": " ගෝඨාභය අධිකරණයට ගෙනයාමේ ක්‍රමවේදයට මටත් එකඟ වෙන්න බෑ", "News Content": "රටේ නිදහස, ප්‍රජාතන්ත්‍රවාදය මෙන්ම මානව අයිතීන් සුරක්ෂිත කර වංචාවෙන්, දූෂණයෙන්, අක්‍රමිකතාවයෙන් තොර රටක් ගොඩනැගීමට ස්ථාපිත කළ ස්වාධීන කොමිෂන් සභා දේශපාලන න්‍යාය පත්‍රවලට අනුව කටයුතු සිදුනොකළ යුතු බව ජනාධිපති මෛත්‍රීපාල සිරිසේන මහතා පවසයි. යම් ගැටළුවක් මතුව ඇත්නම් ඒ පිළිබඳ පරීක්ෂා කළ යුතු ක්‍රමවේදයක් පවතින බව පෙන්වා දෙන ජනාධිපතිවරයා නීතිය සෑම පුද්ගලයෙකුට සාධාරණ විය යුතු බව අවධාරණය කරයි.ශ්‍රී ලංකා පදනම් ආයතනයේ පැවති සත්විරු සංහිඳ නිවාස හා ඉඩම් හිමිකම් ප්‍රදානෝත්සවය අමතමින් ජනාධිපති මෛත්‍රීපාල සිරිසේන මහතා මේ බව කියා සිටියේය.යුද, ගුවන්, නාවික ත්‍රිවිධ හමුදා සාමාජිකයින් දේශපාලන අතකොලු බවට පත් කර නොගන්නා ලෙස එහිදී ඉල්ලීමක් සිදුකළ ජනාධිපතිවරයා සැබෑ ලෙසම රටට ආදරය කරන ජාතික ආරක්ෂාවට ගරු කරන කිසිවෙකුට එසේ කළ නොහැකි බව කියා සිටියේය.කිසිඳු අවස්ථාවක ආරක්ෂක අංශ දුර්වල කිරීමට සහ රණවිරුවන් අපකීර්තියට පත්වන සිදුවීම් සඳහා ඉඩ තැබීමට තමා කටයුතු නොකළ බව ජනාධිපතිවරයා එහිදී සඳහන් කළේය.එමෙන්ම පසුගිය දිනවල හිටපු ආරක්ෂක ලේකම්වරයා සහ හිටපු නාවික හමුදාපතිවරුන් තිදෙනෙකු අධිකරණයට ගෙනයාමේ ක්‍රමවේදයට රටේ ආරක්ෂක අමාත්‍යවරයා ලෙස තමාට එකඟ විය නොහැකි බව ජනාධිපති මෛත්‍රීපාල සිරිසේන මහතා සඳහන් කළේය. ‍එමෙන්ම මේ අවස්ථාවේදී ජනාධිපතිවරයා වැඩිදුරටත් කියා සිටියේ CID,FCID හා අල්ලස් කොමිසම දේශපාලන න්‍යාය පත්‍රවලට අනුව කටයුතු කරන්නේ නම් තමන් ඊට එරෙහිවද දැඩි තීන්දු තීරණ ගැනීමට සිදු වන බවයි.", "URL": "https://sinhala.adaderana.lk/news.php?nid=64990", "Category": null, "Parent URL": null}