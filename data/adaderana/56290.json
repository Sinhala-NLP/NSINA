{"Source": "Adaderana", "Timestamp": "January 11, 2016 04:33 pm", "Headline": "වැලිමඩටත් එස්.ටී.එෆ්", "News Content": "බණ්ඩාරවෙල, වැලිමඩ ප්‍රදේශයේ හටගෙන ඇති නොසන්සුන්තාවයක් හේතුවෙන් එම ප්‍රදේශයේ ආරක්ෂාව සඳහා පොලිස් විශේෂ කාර්ය බලකාය යොදවා තිබේ.ප්‍රදේශයේ තරුණයෙකු මත්පැන් අලෙවි සැලකදී පහරකැමට ලක්ව මියයාමේ සිද්ධියක් සම්බන්ධයෙන් ප්‍රදේශවාසින් නොසන්සුන්වීම ඊට හේතු වූ බව පොලිසිය පැවසුවේය.පසුගිය 31 වනදා වැලිමඩ ප්‍රදේශයේදී මත්පැන් අලෙවිසැලක හටගත් ගැටුමකදී පහරකෑමෙන් බරපතළ තුවාල ලැබූ අදාල තරුණයා බදුල්ල රෝහලේ ප්‍රතිකාර ලබමින් සිටියේදී ඊයේ රාත්‍රීයේ මියගොස් ඇත.අදාළ තරුණයාගේ මරණයත් සමග නොසන්සුන් වූ ප්‍රදේශවාසින් එම මත්පැන් අලෙවි සැලට පහරදී අලාභහානි සිදු කර ඇති බව පොලිසිය කීවේය.ඒ හේතුවෙන් ප්‍රදේශයේ ආරක්ෂාව සඳහා පොලිසියට අමතරව පොලිස් විශේෂ කාර්ය බලකායේ නිලධාරින් යෙදවීමට ද පියවර ගත් බව පොලිසිය පැවසීය.පොලීසිය සමග ඇති වූ ගැටුමකින් එක්දරු පියෙකු මියයාමේ සිද්ධියත් සමග ඇඹිලිපිටිය නගරයට ද පොලිස් විශේෂ කාර්ය බලකාය යෙදවිණ.", "URL": "https://sinhala.adaderana.lk/news.php?nid=56290", "Category": null, "Parent URL": null}