{"Source": "Adaderana", "Timestamp": "January 1, 2014 12:20 pm", "Headline": "මැණික් කර්මාන්තකරුවන්ගේ දූදරුවන්ට ශිෂ්‍යත්ව ක්‍රමයක් ", "News Content": "මෙරට මැණික් පතල් කර්මාන්තයේ නියැලෙන කර්මාන්තකරුවන්ගේ දුදරුවන් වෙනුවෙන් ශිෂ්‍යත්ව ක්‍රමයක් හඳුන්වා දීමට ජාතික මැණික් හා ස්වර්ණාභරණ අධිකාරිය සැලසුම් සකස් කර තිබේ. පරිසර හා පුණර්ජනනීය බලශක්ති අමාත්‍ය සුසිල් ප්‍රේමජයන්ත් මහතාගේ උපදෙස් පරිදි මෙම ශිෂ්‍යත්ව ක්‍රමය හඳුන්වා දීමට නියමිත බව සඳහන් වෙයි. මෙම වසරේ සිට අදාළ වැඩපිළිවෙළ ක්‍රියාත්මත කිරීමට නියමිත අතර මෙහිදී මැණික් පතල් කර්මාන්තයේ නියැලෙන ආර්ථිකමය වශයෙන් අපහසුතා ඇති කර්මාන්තකරුවන්ගේ දුදරුවන් සඳහා මෙම ශිෂ්‍යත්ව ක්‍රමය හඳුන්වාදීමට නියමිතය. පරිසර හා පුණර්ජනනීය බලශක්ති අමාත්‍ය සුසිල් ප්‍රේමජයන්ත් මහතාගේ ප්‍රධානත්වයෙන් පසුගිය දා අමාත්‍යංශ පරිශ්‍ර යේ පැවති සාකච්ජාවක දී මෙම කරුණු අනාවරණය වී තිබේ. එහි දී මෙරට මැණික් කර්මාන්තය සම්බන්ධයෙන් දීර්ඝ වශයෙන් සාකච්ජා වී ඇති අතර මැණික් හා ස්වර්ණාභරණ කර්මාන්තය සඳහා ජාතික ප්‍රතිපත්තියක් හඳුන්වා දීමට කටයුතු කිරීම පිළිබඳව ද අවධානය යොමුව ඇති බව සඳහන් වෙයි. ඊට අමතරව මැණික් කර්මාන්තය සංරක්ෂණය කිරීම සහ සංචාරක ආකර්ශනය දිනා ගැනීමේ අරමුණින් රත්නපුර හා හම්බන්තොට දිස්ත්‍රික්ක ආශ්‍රිතව මැණික් කෞතුකාගාර 02ක් ආරම්භ කිරීමට සැලසුම් කර ඇති බව පරිසර හා පුණර්ජනනීය බලශක්ති අමාත්‍යවරයා පවසයි.", "URL": "https://sinhala.adaderana.lk/news.php?nid=40008", "Category": null, "Parent URL": null}