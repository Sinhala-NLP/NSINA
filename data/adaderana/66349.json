{"Source": "Adaderana", "Timestamp": "November 23, 2016 07:18 pm", "Headline": "මහනුවර පාසල් සිසුවාට පහරදුන් ආදි සිසුන් 4ක් දැලේ - සිද්ධියට හේතුව කොණ්ඩයක්", "News Content": "පසුගියදා සමාජජාල වෙබ් අඩවි තුළ ප්‍රසිද්ධියට පත් වීඩියෝවේ දැක්වුණු මහනුවර ප්‍රදේශයේ ජනප්‍රිය පාසලක සිසුවෙකුට පහරදීමේ සිදුවීමේ සැකකරුවන් සිව් දෙනෙකු පොලීසිය විසින් අත්අඩංගුවට ගෙන තිබේ.මෙලෙස අත්අඩංගුවට පත්ව ඇත්තේ එම පාසලේම ආදි සිසුන් සිව් දෙනෙකු බව අද දෙරණ වාර්තාකරු පවසයි.මෙම සිද්ධියේ පහරකෑමට ලක්වූ සිසුවාට එම පාසලේ 13 වන වසරේ අධ්‍යාපනය ලබමින් සිටි ශිෂ්‍ය නායක සිසුවෙකු විසින් කොණ්ඩය වැඩියෙන් වැවී ඇති බැවින් එය නිසි ලෙස කපාගෙන පාසල් පැමිණිය යුතු බවට අවවාද කර තිබේ.එම අවවාද නොරිස්සූ සිසුවා, ශිෂ්‍ය නායක සිසුවාට පහරදී ඇති බවත්, ඒ අනුව මුලින් පහරකෑමට ලක්වූ ශිෂ්‍ය නායක සිසුවා තම පාසලෙන් මෑතකදී අධ්‍යාපනය ලබා අස්වී ගිය ආදි සිසුන්වන සොයුරන් කිහිපදෙනෙකුට මෙම සිද්ධිය පවසා ඇතැයි සඳහන්ය.එයින් කිපී ඇති ආදි සිසුන් තම සහෝදර ශිෂ්‍ය නායක සිසුවාට පහරදුන් හේතුව නිසා විදුහලෙන් පිටත මාර්ගය අසළ රැක සිට ප්‍රථමයෙන් පහරදුන් සිසුවාට ප්‍රහාරයක් එල්ල කර ඇති අතර සමාජ ජාල වෙබ් අඩවි තුළින් ප්‍රසිද්ධියට පත්ව ඇත්තේ එම පහරදීමේ සිද්ධියයි.කෙසේ වෙතත් මෙම පහරදීම සිදුකළ බව කියන සැකකාර ආදි සිසුන් සිව් දෙනා මහනුවර පොලීසිය විසින් අත්අඩංගුවට ගෙන ඇති අතර ඔවුන් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=66349", "Category": null, "Parent URL": null}