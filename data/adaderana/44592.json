{"Source": "Adaderana", "Timestamp": "July 11, 2014 09:41 am", "Headline": "ඌව අද මැදියමේ විසුරුවයි", "News Content": "ඌව පළාත් සභාව අද (11) මධ්‍යම රාත්‍රියේ දී විසුරුවා හැරීමට නියමිත බව පළාත් සභාවේ ප්‍රධාන අමාත්‍ය ශෂීන්ද්‍ර රාජපක්ෂ මහතා පවසයි. ඒ අනුව පළාත් සභාව විසුරුවා හරින ලෙස පළාත් ආණ්‌ඩුකාර සී. නන්ද මැතිව් මහතාගෙන් පළාත් ප්‍රධාන අමාත්‍යවරයා ලිඛිතව ඉල්ලා සිටීමට නියමිතය. ඒ යටතේ පළාතේ ආණ්‌ඩුකාරවරයා විසින් අද මධ්‍යම රාත්‍රියේ විසුරුවා හැරීමේ ගැසට්‌ නිවේදනය නිකුත් කරනු ඇත. ඌව පළාත් සභාවේ නිල කාලය ලබන සැප්තැම්බර් මස 2 වැනිදායින් අවසන්වීමට නියමිතව ඇතත් ඊට පෙර විසුරුවා හැරීම මෙලෙස සිදුකෙරේ. ඒ අනුව සැප්තැම්බර් මස 6 වැනිදා හෝ 13 වැනිදා ඡන්ද විමසීම සිදු කිරීමට බොහෝදුරට ඉඩ ඇතැයිද වාර්තා වෙයි.", "URL": "https://sinhala.adaderana.lk/news.php?nid=44592", "Category": null, "Parent URL": null}