{"Source": "Adaderana", "Timestamp": "January 7, 2019 02:29 pm", "Headline": "රටින් ආපු කිරි හරක් නිසා ගොවී ජීවිත අවධානමේ", "News Content": "පශු සම්පත් සංවර්ධන අමාත්‍යාංශය මඟින් ගොවීන්ට ලබාදුන් ඕස්ට්ට්‍රේලියාවෙන් ගෙන්වන ලද කිරි දෙනුන් ගේ ආදායම නොමැති වීම නිසා එම ව්‍යාපාරිකයන් දැඩි අසරණතාවයකට පත්ව මේ වන විට ලබන එකොළොස් වන දින විට ඔවුන්ගේ දේපල වෙන්දේසියේ විකිණීමට තීරණය කර තිබීම නිසා ගොවීන් පවුල් පිටින් සියදිවි හානි කර ගන්නා බව ගොවීහු පවසති. මාතලේ පල්ලෙපොල අලුත්ගම ප්‍රදේශයේ ගොවියෙකු වූ අරුණ සමන් කුමාර කඳුරුගස්යාය මහතාගේ පදිංචි ඉඩම නිවස මේ වනවිටත් වෙන්දේසි කිරීම සඳහා දැන්වීම් ප්‍රදර්ශනය කොට ඇතැයි පවසයි. ඊයේ (06) දින මාධ්‍ය හමුවක් පවත්වමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා කියා සිටියේ, මෙම ගොවීන් දැඩි අසීරුතාවයකට පත්ව ඇති බවයි. ගොවිපලේ හිමිකරු වන අරුණ සමන් කුමාර මහතාගේ බිරිඳ ඉනෝකා කුමුදුනී අබේකෝන් මහත්මිය මාධ්‍ය ඉදිරියේ හඬා වැටෙමින් කියා සිටියේ රජය විශ්වාසය කොට කිරි හරක් ව්‍යාපෘතියකට තම සේසතම වියදම් කොට අවසානයේ දී පදිංචි ඉඩම සහ නිවස වෙන්දේසි කිරීම ලබන එකොළොස් වන දින සිදු කෙරෙන බවය. එසේ සිදුවන්නේ නම් තමන් ඇතුළු සියලු දෙනා සිය දිවි හානි කර ගන්නා බව ඇය හඬා වැටෙමින් පැවසුවාය. රජයේ මඟින් දේශීය කිරි කර්මාන්තය වැඩිදියුණු කිරීම සඳහා බව පවසමින් පුවත්පත් දැන්වීම් ප්‍රදර්ශනය කරමින් දිවයිනේ බොහෝ ප්‍රදේශවල ව්‍යාපාරිකයන්ට කිරි දෙනක් රුපියල් ලක්ෂ 5 බැගින් , කිරි ලීටර් විස්සකට අධික ප්‍රමාණයක් ලබාගත හැකි බව පවසමින් කිරිහරක් ලබාදුන් බවත් අවසානයේදී එම දෙනුන්ගෙන් කිරි ලීටර් 4 ක් 5 ක් ආදී ප්‍රමාණයක් ලැබුණු බවත් මේ වනවිට එම සතුන් හඳුනා නොගත් රෝගයකින් මිය යෑමට පටන් ගෙන තිබෙන බවත් කිරි ගොවීහු මෙහිදී සඳහන් කළහ.", "URL": "https://sinhala.adaderana.lk/news.php?nid=101943", "Category": null, "Parent URL": null}