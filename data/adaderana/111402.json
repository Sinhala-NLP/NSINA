{"Source": "Adaderana", "Timestamp": "June 5, 2019 06:48 pm", "Headline": "රැකවල් මැද බැතිමතුන් රාමසාන් සමරයි", "News Content": "ලෝකවාසී ඉස්ලාම් ජනතාව ඉමහත් බැතියෙන් සමරනු ලබන රාමසාන් හෙවත් ඊදුල් ෆිතර් උත්සවය අදට යෙදී ඇත. ඒ අනුව මෙරට ඉස්ලාම් ජනතාවද රාමසාන් උත්සවය සැමරුවේ ආරක්ෂක රැකවල් මධ්‍යයේයි. මාසයක් පුරා උපවාසයේ නිරතව සිටි ඉස්ලාමීය බැතිමතුන් නව සඳ දැකීමෙන් පසුව උදාවූ රාමසාන් දිනය අදයි. සහෝදරත්වය, සමානාත්මතාවය හා සහජීවනය යන පරමාර්ථ පෙරදැරි කර ගනිමින් ඉස්ලාම් ජනතාව රාමසාන් උත්සවය සමරයි. අද උදෑසන කොළඹ දවටගහ ජුම්මා පල්ලියේදී රාමසාන් යාච්ඥාව පැවැති අතර ඊට ඉස්ලාම් බැතිමතුන් විශාල පිරිසක් එක්ව සිටියේය. අම්පාර දිස්ත්‍රික්කයේ එරගම ප්‍රදේශයේදී රාමසාන් යාඥාව පැවැත්වුණේ එරගම් අල් අෂ්රෆ් ක්‍රීඩාංගණයේදීයි. එහි ආරක්ෂාවට පොලිසිය හා හමුදාව යොදවා ඇති ආකාරයද දක්නට ලැබුණි. එසේම දිවයිනේ සෑම ප්‍රෙද්ශයකම ඉස්ලාම් බැතිමතුන් සිය නෑසියන් සමඟ එක්ව රාමසාන් උත්සවය අද සමරනු ලැබුවේය.", "URL": "https://sinhala.adaderana.lk/news.php?nid=111402", "Category": null, "Parent URL": null}