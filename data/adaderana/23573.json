{"Source": "Adaderana", "Timestamp": "April 17, 2012 12:43 pm", "Headline": "වාද්දුව පොලිස් ස්ථානාධීපති ගැන පරීක්ෂණයක්", "News Content": "පොලිස් අත්අඩංගුවේ සිටියදී සැකකරුවෙකු මියයෑමේ සිද්ධිය පිළිබඳ වාද්දුව පොලිසියේ ස්ථානාධිපතිවරයා සම්බන්ධයෙන් දෙපාර්තමේන්තු මට්ටමින් පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. මේ වන විට වාද්දුව පොලිසියේ ස්ථානාධිපතිවරයා ගල්කිස්ස පොලිසිය වෙත මාරු කර ඇති බව පොලිස් මාධ්‍ය ප්‍රකාශකවරයා සඳහන් කරයි. වාද්දුව පොලිසිය මගින් පසුගියදා අත්අඩංගුවට ගත් ධීවරයෙකු සිරමැදිරිය තුළදී ජීවිතක්ෂයට පත්ව තිබුණි. මෙම සිද්ධිය සම්බන්ධයෙන් අපරාධ පරික්ෂණ දෙපාර්තමේන්තුව විශේෂ පරීක්ෂණයක් ද ආරම්භ කර තිබේ. මේ අතර මෙම සිද්ධිය සම්බන්ධයෙන් මීට පෙර වාද්දුව පොලිසියේ පොලිස් කොස්තාපල්වරුන් දෙදෙනෙකු සහ පොලිස් සැරයන්වරයෙකු ස්ථාන මාරු කර තිබුණි.", "URL": "https://sinhala.adaderana.lk/news.php?nid=23573", "Category": null, "Parent URL": null}