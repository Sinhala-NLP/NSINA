{"Source": "Adaderana", "Timestamp": "August 8, 2013 09:26 am", "Headline": "ඉදිරියේදී වනෝද්‍යානවල විශේෂ වැටලීම් සිදුකරයි ", "News Content": "එළඹෙන නියං සමය තුළ මෙරට වනෝද්‍යාන ආශ්‍රිතව විශේෂ වැටලීම් සිදු කිරීමට වන ජීවි දෙපාර්තමේන්තුව තීරණය කර තිබේ. නියං සමයත් සමඟ වනෝද්‍යාන ආශ්‍රිතව සිදුවන සත්ව දඩයම ඉහළ යා හැකි බව වන ජීවී අධ්‍යක්ෂ ජෙනරාල් එච්.ඩී රත්නායක මහතා සඳහන් කළේය. විශේෂයෙන් වතුර සොයා පැමිණෙන වන සතුන් දඩයම් කිරීමට පුද්ගලයින් පෙළඹෙන බව වනජීවී දෙපාර්තමේන්තුව පැවසීය‍. එම නිසා මෙරට ප්‍රධාන පෙළේ වනෝද්‍යාන ආශ්‍රිතව විශේෂ වැටලීම් ඒකක යොදවා සතුන් දඩයම් කරන පුද්ගලයින් අත්අඩංගුවට ගන්නා බව එච්.ඩී. රත්නායක මහතා පෙන්වා දුන්නේය. එළඹෙන සැප්තැම්බර් මාසය තුළ යාල ජාතික වනෝද්‍යානය මාසයක කාලයක් සංචාරකයින් සඳහා වසා දැමීමට තීරණය කර ඇති බැවින් එම කාලය තුළ වනෝද්‍යානයේ ආරක්ෂාවට විශේෂ වැඩපිළවෙළක් යොදවා ඇති බව වනජීවී දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=36470", "Category": null, "Parent URL": null}