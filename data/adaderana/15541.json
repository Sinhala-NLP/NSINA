{"Source": "Adaderana", "Timestamp": "April 18, 2011 02:11 pm", "Headline": "දෙකේ කණුවේ නාය යාම තවදුරටත් ", "News Content": "බදුල්ල, දෙකේ කණුව ප්‍රදේශයේ ඇති වී තිබෙන නාය යාමේ තත්ත්වය මේ වන විට තවදුරටත් වර්ධනය වී තිබේ. මාස 3ක කාලයක සිට අදාළ ප්‍රදේශය මෙලෙස නාය යමින් පවතින බව අද දෙරණ වාර්තාකරු සඳහන් කළේය. විශේෂයෙන් ඊයේ(17) රාත්‍රී එම ප්‍රදේශයට ඇඳ හැලුණු අධික වර්ෂා පතනයත් සමඟ නාය යාම් තත්ත්වය ‍වේගවත් වී ඇති බව සඳහන්ය. මේ හේතුවෙන් නාය යන ප්‍රදේශයේ තිබෙන මාර්ගය අවහිර වන බැවින් එහි ගමන් ගන්නා රියදුරන් ඒ පිළිබඳව අවධානයෙන් සිටින ලෙස පොලිසිය අවධාරණය කර සිටියි. මේ වන විටත් නාය යාම් හේතුවෙන් බදුල්ල දෙකේ කණුව ප්‍රදේශයේ පිහිටි වතු රෝහල, ළමා සංවර්ධන මධ්‍යස්ථානය ඇතුළු ගොඩනැගිලි කිහිපයක් මුළුමනින්ම විනාශ වී ඇති බව ද අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=15541", "Category": null, "Parent URL": null}