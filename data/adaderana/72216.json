{"Source": "Adaderana", "Timestamp": "April 19, 2017 08:15 am", "Headline": "වන අලියාට වෙඩි තැබීම ගැන වාර්තාව ලබන 25 දා ලැබෙනවා", "News Content": "වව්නියාව ප්‍රදේශයේ දී වන අලියෙකුට වෙඩි තබා ඝාතනය කිරීමේ සිද්ධිය පිළිබදව සිදුකෙරෙන පරීක්ෂණවල වාර්තාව එළඹෙන 25 වැනිදා තමන් වෙත ලැබෙනු ඇති බව තිරසර සංවර්ධන හා වනජීවි අමාත්‍ය ගාමිණි ජයවික්‍රම පෙරේරා මහතා පවසයි. වව්නියාව ඕමන්ත කොයිම්බුවයිත්තකුලම් ප්‍රදේශයේ වගා ළිඳකට වැටී සිටි අලින් දෙදෙනෙකු බේරාගැනීමට යාමේ දී වනජීවි නිලධාරියෙකු විසින් සිදුකළ වෙඩි තැබීමකින් එක් වන අලියෙකු මියගියේය. මේ සම්බන්ධයෙන් මේ වන විට දැඩි කතාබහක් මතුව ඇති අතර වන අලියෙකු ඝාතනය කිරීම වනජීවි ආඥා පනත යටතේ දඞුවම් ලැබිය හැකි වරදක් බව පරිසරවේදීන් පෙන්වා දෙයි. ඒ අනුව මේ පිළිබදව අංශ කිහිපයක් ඔස්සේ පරීක්ෂණ සිදුකෙරෙන අතර අමාත්‍යාංශ නිලධාරින් කණ්ඩායමක් අද (19) දිනයේ අදාළ ප්‍රදේශයට ගොස් පරීක්ෂණ ආරම්භ කිරීමට නියමිත බව වනජීවි අමාත්‍යවරයා සඳහන් කළේය. මේ සම්බන්ධයෙන් ලැබෙන සියලුම වාර්තා සැලකිල්ලට ගනිමින් ගත යුතු ඉදිරි ක්‍රියාමාර්ග පිළිබද අවසන් තීරණයක් ගන්නා බව මාධ්‍ය හමුවේ අදහස් දක්වමින් තිරසර සංවර්ධන හා වනජීවි අමාත්‍ය ගාමිණි ජයවික්‍රම පෙරේරා මහතා සඳහන් කළේය‍. කෙසේවෙතත් අදාළ වන අලීන් දෙදෙනා බේරාගැනීමට උත්සාහ දැරීමේ දී එක් වන අලියෙකු කලහකාරීව හැසිරී ඇති අතර අදාළ වන අලියා වනජීවි නිලධාරීන්ට පහරදීමට උත්සාහ දැරිම හේතුවෙන් මෙම වෙඩි තැබීම සිදුකර ඇති බව වාර්තා වේ. මේ අතර මෙම සිද්ධියට සම්බන්ධ වනජීවි නිලධාරීයා තාවකාලිකව වෙනත් ප්‍රදේශයකට ස්ථාන මාරු කර ඇති බව ද තිරසර සංවර්ධන හා වනජීවි අමාත්‍ය ගාමිණි ජයවික්‍රම පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=72216", "Category": null, "Parent URL": null}