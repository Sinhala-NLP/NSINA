{"Source": "Adaderana", "Timestamp": "February 10, 2019 12:34 pm", "Headline": "ආරච්චිකට්ටුවට ලක්ෂ 288ක විදුලි යෝජනා ක්‍රමයක්", "News Content": "ප්‍රාථමික කර්මාන්ත හා සමාජ සවි බල ගැන්වීමේ අමාත්‍යංශය විසින් රුපියල් ලක්ෂ 288 ක් වැය කර ආරච්චිකට්ටුව - පිංකට්ටිය ප්‍රදේශයේ ස්ථාපනය කරන ලද විදුලි යෝජනා ක්‍රමය අමාත්‍ය දයා ගමගේ මහතාගේ ප්‍රධානත්වයෙන් විවෘත කර තිබේ. පිංකට්ටිය ප්‍රදේශය තුළ ඉස්සන් පොකුණු 350 ක් පමණ පවත්වා ගෙන යන අතර, එම ගොවිපල වලට අවශ්‍ය මෙතෙක් කලක් ලබා ගෙන ඇත්තේ ඉන්ධන වලින් ක්‍රියාකරන විදුලි උත්පාදක යන්ත්‍ර භාවිතා කරමිනි. ඒ සඳහා ඉස්සන් ව්‍යාපාරිකයින් විසින් වසරකට රුපියල් ලක්ෂ 750 ක පමණ මුදලක් වැය කර ඇත. නව විදුලි යෝජනා ක්‍රමය විවෘත කිරීමත් සමඟ ඉස්සන් ගොවිපල සඳහා අවශ්‍ය කරන විදුලිය ඒ තුළින් ලබා ගැනීමට හැකියාව තිබේ. ජල ජීවී වගා සංවර්ධන සන්ධානය විසින් ප්‍රාථමික කර්මාන්ත හා සමාජ සවි බල ගැන්වීමේ අමාත්‍යවරයාගෙන් කරන ලද ඉල්ලීමක ප්‍රථිපලයක් ලෙස නව විදුලි යෝජනා ක්‍රමය ස්ථාපනය කරන ලදි. පුත්තලම දිස්ත්‍රික් පාර්ලිමේන්තු මන්ත්‍රීවරුන් වන පාලිත රංගේබණ්ඩාර, හෙක්ටර් අප්පුහාමි, ශාන්ත සිසිර අබේසේකර යන මහත්වරුන්ද, ජල ජීවී වගා සංවර්ධන අධිකාරියේ නිලධාරීන් සහ ජල ජීවී වගා සංවර්ධන සංධානයේ සාමාජිකයින්ද මෙම අවස්ථාවට එක්ව සිටියේය.", "URL": "https://sinhala.adaderana.lk/news.php?nid=104014", "Category": null, "Parent URL": null}