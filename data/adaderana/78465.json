{"Source": "Adaderana", "Timestamp": "October 8, 2017 12:54 pm", "Headline": "හම්බන්තොට විරෝධතාවයේ පහරදීම ගැන මානව හිමිකම් කොමිසමෙන් විමර්ශන", "News Content": "හම්බන්තොට පැවති ඒකාබද්ධ විපක්ෂයේ විරෝධතාව අතරතුර දී සහකාර පොලිස් අධිකාරිවරයෙකු විසින් පුද්ගලයෙකුට පහරදීමේ සිද්ධිය සම්බන්ධයෙන් විමර්ශනයක් ආරම්භ කරන බව ශ්‍රී ලංකා මානව හිමිකම් කොමිසම පවසයි. එම කොමිසමේ මාධ්‍ය ප්‍රකාශක නීතීඥ සාලිය පීරිස් මහතා සඳහන් කළේ සිද්ධිය පිළිබද මෙතෙක් මානව හිමිකම් කොමිසමට පැමිණිල්ලක් ලැබී නොමැති බවයි. එසේවුව ද අදාළ පහරදීම දැක්වෙන වීඩියෝපට සමාජ ජාල හා මාධ්‍ය ඔස්සේ ප්‍රචාරය වීමත් සමඟ පැමිණිල්ලක් ඉදිරිපත් නොවුණ ද ඒ සම්බන්ධයෙන් විමර්ශනයක් සිදුකිරීමට මානව හිමිකම් කොමිසම තීරණය කර තිබේ. ඒ අනුව හෙට සිට ශ්‍රී ලංකා මානව හිමිකම් කොමිසම මගින් අදාළ විමර්ශනය ආරම්භ කරන බව නීතීඥ සාලිය පීරිස් මහතා සඳහන් කළේය. මේ අතර අත්අඩංගුවට ගත් පුද්ගලයෙකුට එලෙස පහරදීම බරපතල ගැටළු ඇති කරන්නක් බැවින් අදාළ පහරදීම සම්බන්ධයෙන් වාර්තාවක් ලබාදෙන ලෙස ජාතික පොලිස් කොමිසම පොලිස්පතිවරයාට ඊයේ(7) දැනුම්දී තිබුණි.", "URL": "https://sinhala.adaderana.lk/news.php?nid=78465", "Category": null, "Parent URL": null}