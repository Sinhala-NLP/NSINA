{"Source": "Adaderana", "Timestamp": "March 1, 2016 01:38 pm", "Headline": "ජිනීවා යෝජනා අදහස් විමසීම මෙම මස අගදී", "News Content": "ජිනීවා යෝජනා කුමන ආකාරයෙන් ක්‍රියාත්මක කළ යුතු ද යන්න පිළිබඳව මහජන අදහස් ලබාගැනීමේ කටයුතු මෙම මස අවසන් සතියේ සිට ක්‍රියාත්මක කරන බව එම අදහස් ලබාගැනීම සඳහා පත් කළ උපදේශක කාර්යය සාධක බලකාය පවසයි.අදාළ අදහස් විමසීමේ කටයුතු සඳහා නීතීඥ මනෝරි මුත්තෙට්ටුවේගම මහත්මියගේ සභාපතීත්වයෙන් යුත් 11 දෙනෙකුගෙන් සමන්විත කමිටුවක් පත්කිරීමට රජය පසුගියදා පියවර ගෙන තිබේ.ඒ අනුව ඔවුන් මේ දිනවල මහජන අදහස් විමසීමේ කටයුතුවලට අදාළ මූලික කටයුතු සිදුකරමින් පවතින අතර අදහස් ඉදිරිපත් කිරීම සඳහා වෙබ් අඩවියක් ද හඳුන්වාදීමට මෙම කාර්යය සාධක බලකාය පියවර ගෙන ඇත.මෙම කාර්යය සාධක බලකාය පසුගිය සති කිහිපය තුළ යාපනය දිස්ත්‍රික්කයේ අදාළ සංවිධාන කටයුතු සිදුකළ අතර මෙහිදි යාපනය ප්‍රදේශයේ උසස් පොලිස් නිලධාරීන් සහ හමුදා නිලධාරීන් මුණගැසී සාකච්ඡා කර තිබේ.මීට අමතරව ඉදිරි දිනවල දී ත්‍රිවිධ හමුදා ප්‍රධානීන් සහ පොලිස් ප්‍රධානීන් මුණගැසී සාකච්ඡා කිරීමට අදාළ කමිටුව සැළසුම් කර ඇති බව එම කාර්යය සාධක බලකායේ ලේකම් පාක්‍යෙසෝති සරවනමුත්තු මහතා සඳහන් කළේය.මේ අතර මෙම කමිටුවේ වාර්තාව අප්‍රේල් මස අවසන් සතිය වන විට රජයට භාරදීමට සැළසුම් කර ඇති බව සරවනමුත්තු මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=57766", "Category": null, "Parent URL": null}