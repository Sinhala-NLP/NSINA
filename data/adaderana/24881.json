{"Source": "Adaderana", "Timestamp": "June 9, 2012 12:44 pm", "Headline": "බසයක් පෙරළී 31 දෙනෙකුට තුවාලයි", "News Content": "මාතලේ - මහියංගණ ප්‍රධාන මාර්ගයේ ලග්ගල, එලවනාකන්ද කටුවානාඔය ප්‍රදේශයේ දී බස් රථයක් පෙරළීමෙන් සිදුවූ අනතුරකින් පුද්ගලයින් තිස් එක්දෙනෙකු තුවාල ලබා තිබේ. අද(09) අලුයම 1.20 ට පමණ මෙම අනතුර සිදුවී ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. අනුරාධපුරයේ වන්දනා චාරිකාවක් ගොස් නැවත පැමිණෙමින් සිටිය දී මෙම බස් රථය අනතුරට ලක්ව ඇති බව සඳහන්ය. වැලි ලොරියක් පසුකර යාමට උත්සාහ කිරීමේ දී රියදුරුට බස් රථය පාලනය කරගත නොහැකි වීමෙන් රථය පෙරළී ඇති බව පොලිසිය පවසයි. අනතුරින් තුවාල ලැබූ පුද්ගලයින් මහියංගණය සහ දඹුල්ල යන රෝහල් වෙත ඇතුළත් කර තිබේ. මහියංගණය රෝහලේ තුවාලකරුවන් 26 දෙනෙකු ප්‍රතිකාර ලබන අතර දඹුල්ල රෝහලේ තුවාලකරුවන් 5 දෙනෙකු ප්‍රතිකාර ලබන බව අද දෙරණ කළ විමසීමකදී රෝහල් ප්‍රකාශකයින් සඳහන් කළේය. තුවාලකරුවන්ගේ තත්ත්වය බරපතල නොවන බව රෝහල් ආරංචි මාර්ග පවසයි.", "URL": "https://sinhala.adaderana.lk/news.php?nid=24881", "Category": null, "Parent URL": null}