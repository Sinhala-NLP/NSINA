{"Source": "Adaderana", "Timestamp": "September 13, 2012 01:32 pm", "Headline": "නැ‍‍ගෙනහිර පළාත් සභාව අපේවීම අනිවාර්යයි", "News Content": "එක්සත් ජනතා නිදහස් සන්ධාන ආණ්ඩුව විසින් නැගෙනහිර පළාත් සභාව අනිවාර්යයෙන්ම පිහිටුවන බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. එසේ පිහිටුවනු ලබන්නේ කා සමඟද යන්න දේශපාලන වටපිටාව විසින් තීරණය කරනු ඇති බවත්,වැඩි ආසන සංඛ්‍යාවක් දිනා ඇත්තේ ආණ්ඩුව බැවින් කිසිදු ප්‍රශ්නයක් උද්ගත නොවනු ඇති බවත් අමාත්‍යවරයා කියා සිටියි. එහෙත් මේවන තුරු මුස්ලිම් කොංග්‍රසය තමන්‍ පළාත් සභාව පිහිටුවීම සඳහා සහයදෙනු ලබන්නේ කාටද යන්න තීරණය කර නැති බවද අමාත්‍යවරයා කියා සිටියේ අද(13) කොළඹ ,රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදීය. එහිදී මාධ්‍යවේදියකු විසින් නඟන ලද ප්‍රශ්නයකට පිළිතුරු දෙමින් රඹුක්වැල්ල මහතා පෙන්වා දෙනු ලැබුවේ ආණ්ඩුවට සහයදෙනු පිණිස වෙනත් පක්ෂ විසින් ඉල්ලන දේවල් සියල්ල නොදෙන බව මෙන්ම කිසිවක් නොදී කිසිවෙකු සහය දී නොමැති බවත්ය. කොහොම නමුත් අවසානයේ එක්සත් ජනතා නිදහස් සන්ධානය විසින් නැගෙනහිර පළාත් සභාව පිහිටුවනු ඇති බව අමාත්‍යවරයා අවධාරණය කළේය. පසුගිය 08 වන දින පැවති පළාත් සභා ඡන්ද විමසීමෙන් එක්සත් ජනතා නිදහස් සන්ධානයට නැගෙනහිර පළාත් සභාව වෙනුවෙන් මන්ත්‍රී ධුර 14ක් හිමිව ඇති අතර ජාතික නිදහස් පෙරමුණ ද එක් වු විට ඔවුන්ගේ මන්ත්‍රී ධුර සංඛ්‍යාව 15කි. කෙසේ වෙතත් එක්සත් ජාතික පක්ෂය සහ ඉලංකෙයි තමිල් අරසුකච්චි පක්ෂයට හිමිව ඇති මන්ත්‍රී ධුර සංඛ්‍යාව ද 15ක් වේ. එම නිසා මුස්ලිම් කොංග්‍රසයට හිමිව ඇති මන්ත්‍රී ධුර 07 නැගෙනහිර පළාත් සභාව පිහිටුවීමේ දී ප්‍රධාන සාධකයක් වී තිබේ. ඔවුන් එක්සත් ජනතා නිදහස් සන්ධානයට සහයෝගය ලබාදෙන්නේ ද නැද්ද යන්න තවමත් ප්‍රකාශයට පත් කර නොමැති අතර පක්ෂයේ උත්තරීතර මණ්ඩලය විසින් ඒ පිළිබඳ අවසන් තීරණයක් ගැනීමට නායක රාවුෆ් හකීම්ට පවරා තිබේ. ඒ අනුව රාවුෆ් හකීම් ගේ තීරණය මෙම සති අන්තයේදී ප්‍රකාශයට පත් කරනු ඇති බව දේශපාලන ආරංචි මාර්ග පවසයි.", "URL": "https://sinhala.adaderana.lk/news.php?nid=27379", "Category": null, "Parent URL": null}