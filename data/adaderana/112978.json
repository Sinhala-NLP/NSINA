{"Source": "Adaderana", "Timestamp": "June 29, 2019 07:51 am", "Headline": "කෝටි 2කට වැඩි ස්වර්ණාභරණ තොගයක් රේගුවේදී අල්ලයි", "News Content": "රුපියල් දෙකෝටි හැට ලක්ෂයක් වටිනා ස්වර්ණාභරණ තොගයක් නීති විරෝධී ලෙස ශ්‍රී ලංකාවට ගෙන ආ සිංගප්පූරු ජාතික යුවළක් කටුනායක බණ්ඩාරනායක ජාත්‍යන්තර ගුවන් තොටුපලේ පැමිණීමේ පර්යන්තයේ දී රේගු නිලධාරීන් පිරිසක් විසින් අත්අඩංගුවට ගෙන ඇත. ඊයේ (28) රාත්‍රී දින අත්අඩංගුවට ගැනීම සිදු කර ඇති අතර මොවුන් වයස අවුරුදු 55 සහ 45 යන සීමා වල පසුවන සිංගප්පූරු ජාතික යුවළක් වන අතර, ඔවුන් එරට ප්‍රධාන පෙළේ විදේශ මුදල් හුවමාරු ආයතනයක හිමිකරුවන් වේ. මේ වසරේ, මේ වනවිට පමණක් මොවුන් දෙදෙනා හය වතාවක් පමණ, ශ්‍රී ලංකාවට පැමිණ ගොස් ඇති බවට රේගුව සිදු කළ මූලික පරීක්ෂණ වල දී අනාවරණය කර ගෙන තිබේ. මොවුන් දෙදෙනා මධ්‍යම රාත්‍රී 12.00 ට පමණ සිංගප්පූරුවේ සිට පැමිණි සිංගප්පූරු ගුවන් සේවයේ එස්.කිව්.- 468 දරන ගුවන් යානයෙන් කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණ තිබුණි. මොවුන් ඇද සිටි කලිසම් වල සාක්කු වල සහ ඒවාට යටින්, තම සිරුරු වල ද, මෙම කිලෝ ග්රැම් 04 යි ග්රැම් 850 ක් බර ස්වර්ණාභරණ තොගය සඟවා ගෙන සිටියදී රේගු නිලධාරීන් විසින් සොයාගෙන අත් අඩංගුවට ගෙන තිබුණි. මාල සහ පෙන්ඩන්ට් වැඩි වශයෙන් තිබූ මෙම ස්වර්ණාභරණ තොගය පිළිබඳව, කල් ඇතිව රේගු නිලධාරීන් වෙත තොරතුරු ලැබී තිබූ අතර, ඔවුන් ගුවන් තොටුපළ පැමිණීමේ පර්යන්තයේ දී මෙම අත් අඩංගුවට ගැනීම සිදු කර තිබේ . මෙම සිදු වීම පිළිබඳව වැඩිදුර විමර්ශන කටයුතු ශ්‍රී ලංකා රේගුව විසින් සිදු කරයි.", "URL": "https://sinhala.adaderana.lk/news.php?nid=112978", "Category": null, "Parent URL": null}