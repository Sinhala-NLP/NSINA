{"Source": "Adaderana", "Timestamp": "February 8, 2019 07:07 am", "Headline": "රනිල් ප‍්‍රජාතන්ත‍්‍රවාදයේ හොර මුරකරුවෙක්-අනුර", "News Content": "අග්‍රාමාත්‍ය රනිල් වික්‍රමසිංහ මහතා විසින් ඉදිරිපත් කර ඇති ජාතික ආණ්ඩු යෝජනාව පරාජය කළ යුතු බවත් ජනතා විමුක්ති පෙරමුණේ නායක අනුර දිසානායක මහතා පවසයි. ජනතා විමුක්ති පෙරමුණේ ප්‍රධාන කාර්යාලයේ ඊයේ(07) පැවති මාධ්‍ය හමුවේදී අනුර දිසානායක මහතා මේ බව සඳහන් කළේය. එක්සත් ජාතික පක්ෂයේ අභ්‍යන්තර අර්බුද විසඳා ගැනීම සඳහාත් ජනතා දේපල, ජනතා මුදල් මතින් වරදාන වරප්‍රසාද භුක්ති විඳීම සඳහා නඩයක් පත්කරගැනීමක් බවත් එය පරාජය කළ යුතු බවත් අනුර දිසානායක මහතා අවධාරණය කරයි. ආණ්ඩුව නියෝජනය කරන පක්ෂ හැර අනෙකුත් සියළුම පක්ෂ මෙම ජාතික ආණ්ඩු යෝජනාවට විරුද්ධත්වය ප්‍රකාශ කර තිබියදීත් එම යෝජනාව ඊයේ (07) පාර්ලිමේන්තුවට ඉදිරිපත් කරන බව එක්සත් ජාතික පක්ෂය ප්‍රකාශ කළද එල්ලවූ විරෝධතා හමුවේ මේ වනවිට එය අකුළාගැනීමට ආණ්ඩුවට සිදුවූ බවත් එය ඉදිරියේදී ගෙනඑන්නේනම් පරාජයට පත් කිරීමට අදාළ අරගලය දියත් කරන බවත් අනුර දිසානායක මහතා අවධාරණය කළේය. අද (07) පැවති එම මාධ්‍ය සාකච්ඡාවේදී වැඩිදුරටත් අදහස් දැක්වූ ජවිපෙ නායක අනුර දිසානායක මහතා මේ බව පැවසීය “26වැනිදා සිදුවූ දේශපාලන කුමන්ත‍්‍රණය පාර්ලිමේන්තුවේදීත් ජනතාව හමුවේත් අධිකරණය හමුවේත් පරාජයට පත්කරන්න හැකිවුණා. එම කි‍්‍රයාදාමය රටේ ප‍්‍රජාතන්ත‍්‍රවාදයට ආණ්ඩුක‍්‍රම ව්‍යවස්ථාවට ප‍්‍රබල තර්ජනයක් වූ නිසාම එය පරාජය කළ යුතුව තිබුණා. එම සිදුවීමෙන් පසුව ව්‍යවස්ථාව පිළිබඳව, ප‍්‍රජාතන්ත‍්‍රවාදය පිළිබඳව පුළුල් සාකච්ඡාවක් මතුවුණා. එම මොහොත් රනිල් වික‍්‍රමසිංහ ප‍්‍රජාතන්ත‍්‍රවාදයේ මුරකරුවා ලෙස පෙනී සිටියා. නමුත් අපි කිව්වා, රනිල් වික‍්‍රමසිංහ කියන්නේ ප‍්‍රජාතන්ත‍්‍රවාදයේ සැබෑ මුරකරුවා නොව හොර මුරකරුවෙක් කියලා. මේ වනවිට රනිල් වික‍්‍රමසිංහ විසින්ම ජාතික ආණ්ඩු යෝජනාව ගෙනත් ඔහු ප‍්‍රජාතන්ත‍්‍රවාදයේ හොර මුරකරුවා බව තහවුරු කොට තිබෙනවා. තමන්ට අවාසි නම් ප‍්‍රජාතන්ත‍්‍රවාදය ආරක්‍ෂා කිරීමත් වාසි නම් ව්‍යවස්ථාව උල්ලංඝනය කිරීමත් ඔහුගේ ප‍්‍රජාතන්ත‍්‍රවාදය, ව්‍යවස්ථාව රැකීමේ ප‍්‍රවේශයයි. ඒ වෙනුවෙන් ඔහු ඕනෑම කැත, මජර කි‍්‍රයාවකට සැදී පැහැදී ඉන්නවා. එය රනිල්ගේ බහුබූත ප‍්‍රජාතන්ත‍්‍රවාදයයි. එය ප‍්‍රජාතන්ත‍්‍රවාදය රැකීම හෝ ප‍්‍රජාතන්ත‍්‍රවාදයට ගරු කිරීම නොවෙයි.“", "URL": "https://sinhala.adaderana.lk/news.php?nid=103882", "Category": null, "Parent URL": null}