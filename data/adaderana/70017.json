{"Source": "Adaderana", "Timestamp": "February 23, 2017 04:26 pm", "Headline": "ජනපති කොමිසම තෙවන දිනට සාක්ෂි කැඳවයි", "News Content": "2015 පෙබරවාරි 1 දා සිට 2016 මාර්තු 31 වන දා දක්වා ශ්‍රී ලංකා මහා බැංකුවේ භාණ්ඩාගාර බැඳුම්කර නිකුත් කිරීම පිළිබඳ සොයා බැලීම ජනාධිපති පරීක්ෂණ කොමිසම් සභාවේ සාක්ෂි විමසීම සඳහා මුදල් අමාත්‍යාංශ ලේකම් ආචාර්ය ආර්.එච්.එස්. සමරතුංග මහතා කැඳවා තිබේ. අද (23) දිනයේ දී තෙවන වරට මෙහි සාක්ෂි සටහන් කර ගැනීම සිදු වු අතර අමාත්‍යාංශ ලේකම්වරයා වෙනුවෙන් නීතිඥ කෝලිත ධර්මවර්ධන මහතා පෙනී සිටියේ ය. එමෙන්ම නීතිපති දෙපාර්තමේන්තුව වෙනුවෙන් අතිරේක සොලිසිටර් ජනරාල් යසන්ත කෝදාගොඩ, ආචාර්ය අවන්ති පෙරේරා මහත්මිය ඇතුළු නීතිඥයින් පිරිසක් සහභාගි වුයේ ය. උදෑසන 11 සිට 11.40 දක්වා විදුලිය විසන්ධි වීමක් හේතුවෙන් කොමිෂමේ වැඩ කටයුතු තාවකාලිකව නවතා දැමූ බව ද වාර්තා වෙයි. මෙම සාක්ෂි වීමසීමේ ඉදිරි කටයුතු ලබන සඳුදා (27) දිනය තෙක් කල් තබා ඇත. මෙහිදී නීතිපති දෙපාර්තමේන්තුව විසින් භාණ්ඩාගාර බැඳුම්කර නිකුත් කිරීම සම්බන්ධයෙන් නිකුත් කර ඇති ගැසට් පත්‍රයෙහි යොදා ඇති අත්සන පිළිබඳ ගැටළුවක් පවතින බව කොමිෂම ඉදිරියේ ප්‍රකාශ කර සිටි අතර නීතිවේදීන් පවසන ආකාරයට ඉතිහාසය තුළ නීතිය ඉදිරියේ මෙවැනි ගැසට් නියෝගයක් පිළිබඳ කරුණු විමසන ප්‍රථම අවස්ථාව ද මෙය බව පැවසෙයි.", "URL": "https://sinhala.adaderana.lk/news.php?nid=70017", "Category": null, "Parent URL": null}