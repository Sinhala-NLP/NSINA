{"Source": "Adaderana", "Timestamp": "August 25, 2017 06:39 am", "Headline": "ආයුධවලින් පහර දී යුද හමුදා නිලධාරින් 2ක් තුවාලයි", "News Content": "කිළිනොච්චිය, ඌත්‍රපුලම් ප්‍රදේශයේ දී තියුණු ආයුධවලින් පහරදීම හේතුවෙන් යුද හමුදා නිලධාරීන් දෙදෙනෙකු තුවාල ලබා තිබේ. ඊයේ(24) රාත්‍රී කිසියම් පිරිසක් විසින් මෙම පහරදීම සිදුකර ඇති බව යුද හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න මහතා සඳහන් කළේය. පහරකෑමෙන් තුවාල ලැබු හමුදා නිලධාරීන් දෙදෙනා කිළිනොච්චිය රෝහලට ඇතුළත් කර ඇති අතර ඉන් බරපතළ තත්ත්වයේ පසු එක් අයෙකු ජාතික රෝහල වෙත මාරුකර යවා තිබේ. අදාළ පහරදීමට හේතුව පුද්ගලික ආරවුලක් බවට අනාවරණය වී ඇති බව රොෂාන් සෙනෙවිරත්න මහතා ප්‍රකාශ කළේය. එම හමුදා නිලධාරීන් දෙදෙනාගෙන් එක් අයෙකු නිවාඩු ලබා සිටි අයෙකු වන අතර අනෙක් නිලධාරියා රාජකාරී කටයුතු සඳහා නිවසේ සිට සේවයට පැමිණෙන අයෙකු වන බව හමුදා මාධ්‍ය ප්‍රකාශකවරයා සඳහන් කරයි. පහරදීමට සම්බන්ධ පුද්ගලයින් අත්අඩංගුවට ගැනීම සඳහා පොලීසිය මේ වන විට පරීක්ෂණ ආරම්භ කර ඇති බව ද රොෂාන් සෙනෙවිරත්න මහතා පවසයි.", "URL": "https://sinhala.adaderana.lk/news.php?nid=76662", "Category": null, "Parent URL": null}