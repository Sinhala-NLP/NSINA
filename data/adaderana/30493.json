{"Source": "Adaderana", "Timestamp": "January 4, 2013 03:49 pm", "Headline": "රනිල්ගේ ස්ථාවරය අධිකරණ තීන්දුවෙන් පැහැදිළි වුණා - අපට එදා විරුද්ධ වුණ අය ගැන කණගාටුයි", "News Content": "දෝෂාභියෝග විමර්ශනය පාර්ලිමේන්තුවට අදාළ කටයුත්තක් නොවන බවට එක්සත් ජාතික පක්ෂයේ නායක රනිල් වික්‍රමසිංහ මහතා ඇතුළු පක්ෂය දැරූ ස්ථාවරය අධිකරණය ලබාදුන් තීන්දුවත් සමග දැන් තහවුරු වී ඇතැයි එම පක්ෂයේ මහලේකම් තිස්ස අත්තනායක මහතා පවසයි. කෙසේ හෝ ආණ්ඩුව හිතුවක්කාරි ලෙස පාර්ලිමේන්තු බලය පාවිච්චි කරමින් දෝෂාභියෝග තේරීම් කාරක සභා වාර්තාව නීති විරෝධී ලෙස සම්මත කර ගැනීමට උත්සාහ කළහොත් එයට එක්සත් ජාතික පක්‍ෂය සම්පුර්ණයෙන්ම විරුද්ධ වන අතරම එය සම්මත කර ගැනීම වැළැක්වීමට අවශ්‍ය සියලු පියවර ගන්නා බවද ඒ මහතා නිකුත් කළ නිවේදනයක දැක්වෙයි. එකී නිවේදනය වැඩිදුරටත් පහත පරිදිය. ගරු ගාමිණී අමරතුංග විනිසුරුතුමා ඇතුළු ශ්‍රේෂ්ඨාධිකරණ විනිසුරු මඩුල්ල විසින් ඊයේ (03) ලබා දුන් ඓතිහාසික තීන්දුව මගින් අගවිනිසුරුතුමියට එරෙහිව ගෙනා දෝෂාභියෝගය විමර්ශනය කිරීමට අදාළ නීත්‍යානුකුල රාමුව පිළිබදව එක්සත් ජාතික පක්‍ෂය මුල සිටම දැරූ ස්ථාවරය තහවුරු වී තිබේ. එනම් දෝෂාභියෝග විමර්ශනය පාර්ලිමේන්තුවට අයත් කටයුත්තක් බවත්, එහෙත් ඒ සඳහා පවතින නීතිය ප‍්‍රමාණවත් නොවන බැවින් අවශ්‍ය නීතිමය බලය ලබා ගැනීමට නව නීතියක් පාර්ලිමේන්තුව විසින් සම්මත කළ යුතු බවත් යන ස්ථාවරයයි. එක්සත් ජාතික පක්‍ෂයේ මෙම ස්ථාවරය පක්‍ෂයේ ගරු නායක, විපක්‍ෂ නායක රනිල් වික‍්‍රමසිංහ මහතා විසින් මුලින්ම ප‍්‍රකාශයට පත් කළ අවස්ථාවේදී ආණ්ඩුවත් ඇතැම් දේශපාලන කණ්ඩායම් සහ සමහර නීතිඥවරුත් එයට විරුද්ධ වු බව දැන් කණගාටුවෙන් වුවද මතක් කර දිය යුතුව ඇත. කෙසේ වෙතත්, ශ්‍රේෂ්ඨාධිකරණ තීන්දුව මගින් අප පක්‍ෂයත්, ගරු නායකතුමාත් දැරූ ස්ථාවරය නිවැරදි යැයි දැන් ඔප්පු වී තිබෙන බව නිහතමානී සතුටකින් පෙන්වාදීමට කැමැත්තෙමි. ශ්‍රේෂ්ඨාධිකරණය ලබා දුන් තීන්දුව මගින් ජනතා පරමාධිප‍ත්‍යයත්, පාර්ලිමේන්තුවේ ප‍්‍රමුඛත්වය සහ අධිකරණයේ ස්වාධීනත්වයත් ආරක්‍ෂා වී ඇති අතර අප ආණ්ඩුවට කියා සිටින්නේ වහාම මෙම තීන්දුවට ගරු කරමින් දෝෂාභියෝග විමර්ශනය සඳහා අවශ්‍ය නව නීති සම්මත කළ යුතු බවයි. එසේ කිරීමේදී අප පක්‍ෂය දිගින් දිගටම පෙන්වා දුන් පරිදි පොදු රාජ්‍ය මණ්ඩලය විසින් 2003 වසරේ සම්මත කර ගත් “ලැටිමර් හවුස්”. එකඟතාවය පදනම් කර ගත යුතු අතර ශ‍්‍රී ලංකා නීතිඥ සංගමය සමග සාකච්ඡා කර අවශ්‍ය උපදෙස් ලබා ගත යුතු බවද පෙන්වා දෙනු කැමැත්තෙමි. දෝෂාභියෝග විමර්ශන පාර්ලිමේන්තු තේරීම් කාරක සභාවේ එක්සත් ජාතික පක්‍ෂයේ නියෝජිත මන්ත‍්‍රීවරුන් අධිකරණයේ පෙනී නොසිටියේ දෝෂාභියෝගයට අදාළ කාරණා පාර්ලිමේන්තු විෂයක්ය යන ස්ථාවරත්වයේ සිටිමින් වන අතර ශ්‍රේෂ්ඨාධිකරණය විසින් ලබා දුන් තීන්දුව මගින්ද දෝෂාභියෝගය පාර්ලිමේන්තුවේ විෂය පථයට අයත් කාර්යක් බව පිළිගෙන තිබේ. එසේම ශ්‍රේෂ්ඨාධිකරණ තීන්දුවට අදාළ පෙත්සමේ ආයාචනයේ ද තේරීම් කාරක සභාවේ විරුද්ධ පක්‍ෂ නියෝජිතයින්ගෙන් කිසිදු සහනයක් අයැද නොතිබු බවද පෙන්වාදීමට කැමැත්තෙමි. ශ්‍රේෂ්ඨාධිකරණ තීන්දුව සම්බන්ධයෙන් වැඩිදුර ප‍්‍රකාශයක් ඉරිදා (06) අප විසින් නිකුත් කරනු ඇත. එක්සත් ජාතික පක්‍ෂයත්, ගරු නායක රනිල් වික‍්‍රමසිංහ මහතාත් දෝෂාභියෝගයට අදාළ කාරණා සම්බන්ධයෙන් මුල සිටම දැරූ ස්ථාවරය ශ්‍රේෂ්ඨාධිකරණ තීන්දුවෙන් දැන් තහවුරු වුවත්, එදා සිටම ඇතැම් කණ්ඩායම් අධිකරණයේ ස්වාධීනත්වය විනාශ කිරීමට උත්සාහ කරන ආණ්ඩුවට පහර ගසනවා වෙනුවට කළේ ද්වේශ සහගත ලෙස එක්සත් ජාතික පක්‍ෂයටත් ගරු නායකතුමාටත් පහර ගැසීමයි. ඒ කණ්ඩායමෙ ප‍්‍රජාතන්ත‍්‍රවාදය නැමැති ගැඹුරු මුහුදට බසිනවා වෙනුවට කරන්නේ මුහුදු වෙරළේ සිට රැල්ල පෑගීමයි. සිනහ උපදවන කාරණය මතු වන්නේ, ඔවුන් මේ රටේ ප‍්‍රජාතන්ත‍්‍රවාදයත්, අධිකරණයේ ස්වාධීනත්වයත් ජීවිත පරිත්‍යාගයෙන් අර්ධ ශත වර්ෂයකටත් වඩා වැඩි කාලයක් තිස්සේ ආරක්‍ෂා කරන ප‍්‍රධානම පක්‍ෂය වන එක්සත් ජාතික පක්‍ෂයට ප‍්‍රජාතන්ත‍්‍රවාදය සහ අධිකරණයේ ස්වාධීනත්වය ගැන අවවාද අනුශාසනා කරන්නට ඉදිරිපත් වන විටය. මේ රටේ ජනතා පරමාධිපත්‍යයත්, පාර්ලිමේන්තු ප‍්‍රමුඛත්වය සහ අධිකරණයේ ස්වාධීනත්වයත් මේ රටට ලබා දුන් 1978 ආණ්ඩුක‍්‍රම ව්‍යවස්ථාව එක්සත් ජාතික පක්‍ෂය විසින් හඳුන්වා දුන් අතර අප පක්‍ෂය එය ආරක්‍ෂා කිරීමට දිගින් දිගටම ක‍්‍රියා කරන බව ද අවධාරණය කරමි. ශ්‍රේෂ්ඨාධිකරණ ඊයේ (03) ලබාදුන් තීන්දුව මගින් රාජපක්‍ෂ රෙජීමයේ ඒකාධිපති වියරුවට බාධකයක් පනවා ඇති අතර අප ආණ්ඩුවට අවධාරණය කරන්නේ දෝෂාභියෝගය සම්බන්ධයෙන් ඉදිරියට යාමට පෙර එයට අදාළ නව නීති පොදුරාජ්‍ය මණ්ඩලීය ලැටිමර් හවුස් එකඟතාවය අනුව ගෙන ඒමට වහාම ක‍්‍රියාකරන ලෙසයි. ඒ සදහා පාර්ලිමේන්තු මන්ත‍්‍රී විජයදාස රාජපක්‍ෂ මහතා විසින් පුද්ගලික යෝජනාවක් ලෙස ඉදිරිපත් කළ කෙටුම්පත සම්මත කර ගැනීමෙන් දෝෂාභියෝග විමර්ශනයට අදාළ නීති රාමුව සකස් කර ගත හැකි බවද පෙන්වා දෙනු කැමැත්තෙමි. කෙසේ වුවද මේ කිසිවක් නොසලකා ආණ්ඩුව හිතුවක්කාරි ලෙස පාර්ලිමේන්තු බලය පාවිච්චි කරමින් දෝෂාභියෝග තේරීම් කාරක සභා වාර්තාව නීති විරෝධී ලෙස සම්මත කර ගැනීමට උත්සාහ කළහොත් එයට එක්සත් ජාතික පක්‍ෂය සම්පුර්ණයෙන්ම විරුද්ධ වන අතර එය සම්මත කර ගැනීම වැළැක්වීමට අවශ්‍ය සියලු පියවර ගන්නා බවද අවධාරණය කරමි.", "URL": "https://sinhala.adaderana.lk/news.php?nid=30493", "Category": null, "Parent URL": null}