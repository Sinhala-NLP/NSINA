{"Source": "Adaderana", "Timestamp": "November 27, 2011 11:00 pm", "Headline": "අනුරාධපුර බන්ධනාගාරයේ සිදුවූයේ කුමක්ද..?", "News Content": "අනුරාධපුර බන්ධනාගාරයේ එල්.ටී.ටී.ඊ සැකකරුවන්ව සිට පුනරුත්ථාපනය වෙමින් සිටින රැඳවියන් පිරිසකට බන්ධනාගාර නිලධාරීන් විසින් අමානුෂික ලෙස පහරදී ඇතැයි බන්ධනාගාර අභ්‍යන්තර ආරංචි මාර්ග සඳහන් කරයි. අද සවස 2.30 ට පමණ මෙම පහරදීම සිදුකර ඇතැයි\"අපි ශ්‍රී ලාංකිකයෝ\"සංවිධානයේ විධායක කමිටු සාමාජික උදුල් ප්‍රේමරත්න මහතා පවසයි. බීමත්ව පැමිණි බන්ධනාගාර නිලධාරීන් පිරිසෙන් අයෙක්\"අද උඹලාගේ මහවිරු දිනය නේද..අපි ඒක සමරමුදැයි\"ප්‍රශ්න කරමින්ම පහරදීම ආරම්භ කර ඇති බවත්,පසුව මෙම රැඳවියන් පිරිස බන්ධනාගාරය ඉදිරිපිට ඇති කුඩා පිට්ටනියට ඒකරාශි කොට වර්ෂාව මධ්‍යයේම නිරුවත් කොට පහරදුන් බවට ආරංචි ලැබී ඇතැයි ප්‍රේමරත්න මහතා සඳහන් කරයි. අඩ හෝරාවක පමණ කාලයක් මෙම පහරදීම කර ඇති බවත්,පසුව මෙම රැඳවියන්ගේ රැඳවුම් වාට්ටුවට යළි ගෙනවිත් දමා ඇති බවත්,එහිදී කිසියම් පිරිසක් විසින් ඔවුන්ගේ ඇඳුම් පැළඳුම්,කොට්ට උර ආදිය ඉරාදමා තිබී ඇති බවත් හෙතෙම අද දෙරණට කියා සිටියේය. මෙම අමානුෂික පහරදීම තම සංවිධානය තරයේ හෙලාදකින බව උදුල් ප්‍රේමරත්න මහතා වැඩිදුරටත් කියා සිටියේය. මේ පිළිබඳ අද දෙරණ කළ විමසීමකට පිළිතුරු දෙමින් බන්ධනාගාර කොමසාරිස් ජනරාල් පී.ඩබ්ලිව් කොඩිප්පිලි මහතා කියා සිටියේ බන්ධනාගාර රැඳවියන්ට පහරදුන් බවට පැතිර යන ආරංචිවල කිසිදු සත්‍යතාවක් නොමැති බවයි. එසේ වුවද අද බන්ධනාගාරය තුළ හදිසි වැටලීමක් සිදුකළ බවත්,එහිදී එල්.ටී.ටී.ඊ රැඳවියන් සිටි වාට්ටුවේ තිබියදී ජංගම දුරකථන 19 ක් සොයාගත් බවත්,එම ජංගම දුරකථන අතර සැටලයිට් චන්ද්‍රිකා තාක්ෂණික උපකරණ සමග තොරතුරු හුවමාරු කරගන්නා දුරකථන පවා තිබෙන්නට ඇති බවට බන්ධනාගාර නිලධාරීන් සැකපලකරන බවත්,ඒ පිළිබඳ පරීක්ෂණ පැවැත්වෙන බවත් බන්ධනාගාර කොමසාරිස්වරයා සඳහන් කළේය. රැඳවියන් අත තිබූ ජංගම දුරකථන අත්අඩංගුවට ගන්නා අවස්ථාවේදී ඔවුන් ඊට දැඩි සේ විරෝධය පාමින් කලහකාරී ලෙස හැසිරුණු බවත්,තම ඇඳුම් ඉරා දමමින් වාට්ටුව තුළ පැවති බඩු මුට්ටු පොලොවේ ගසමින් ඔවුන් විරෝධය පෑ බව ඔහු කියා සිටියේය. කෙසේ වෙතත් මේවන විට කිසිදු කලහකාරිත්වයකින් තොරව සියල්ල සන්සුන්ව පවත්නා බවත්,සිද්ධිය පිළිබඳ විමර්ශනයක් සිදුකරන බවත් බන්ධනාගාර කොමසාරිස් ජනරාල් පී.ඩබ්ලිව් කොඩිප්පිලි මහතා වැඩිදුරටත් කියා සිටියේය. රැඳවියන්ට අමානුෂික පහරදී ඇති බවට තමන්ට ආරංචි ලැබී ඇති බවත්,එය නීති විරෝධී හා ඉතා පිළිකුල් සහගත ක්‍රියාවක් බවත් මඩකළපුව දිස්ත්‍රීක් පාර්ලිමේන්තු මන්ත්‍රී පී.අරියනේන්ද්‍රන් මහතා පවසයි. මෙම පහරදීමෙන් රැඳවියන් හතර පස්දෙනකු තුවාල ලබා ඇති බවට තමන්ට ආරංචි වී ඇති බවත්,මෙම ක්‍රියාව ප්‍රජාතන්ත්‍රවාදය අගයන කිසිවෙකුත් අනුමත නොකරන බවත් මන්ත්‍රීවරයා අද දෙරණට කියා සිටියේය.", "URL": "https://sinhala.adaderana.lk/news.php?nid=20302", "Category": null, "Parent URL": null}