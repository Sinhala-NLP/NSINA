{"Source": "Adaderana", "Timestamp": "October 31, 2018 09:53 am", "Headline": "අග්‍රාමාත්‍යවරයා මුදල් අමාත්‍යාංශයේ වැඩ අරඹයි", "News Content": "අග්‍රාමාත්‍ය මහින්ද රාජපක්ෂ මහතා මුදල් අමාත්‍යාංශයයේ වැඩ බාර ගෙන තිබේ. ඒ මීට සුළු වෙලාවකට පෙර මුදල් අමාත්‍යාංශයේ දී මුදල් හා ආර්ථික කටයුතු අමාත්‍යවරයා වශයෙන් ධූරයේ වැඩ ආරම්භ කළේය. දීර්ඝ කාලයක් මෙම අමාත්‍යධූරය දරපු අමාත්‍යවරයෙක් ලෙස ඉතා සන්තෝෂයෙන් තමා අතීතයේ කටයුතු කළ බව ද මහින්ද රාජපක්ෂ මහතා සභාව අමතමින් කියා සිටියේය. සුනාමිය පැමිණි කාලයේ දී ප්‍රශ්න රාශියක් මැද රටේ ආර්ථිකය ඉතා කෙටි කාලයකින් විසඳා ගැනීමට හැකි වු බව ද ඔහු සඳහන් කරයි. ඉන්ධන මිල සෑම මසකම 10 වනදා සංශෝධනය වන ලෙස සකස් කර ඇති මිල සූත්‍රය වෙනුවට වෙනත් වැඩපිළිවෙළක් සකස් කළ යුතු බව අග්‍රාමාත්‍ය මහින්ද රාජපක්ෂ මහතා පැවසීය. නිසි මූල්‍ය කලමණාකාරීත්වයෙන් යුතුව යුද්ධය පැවති කාලයේ තමා මුදල් අමාත්‍යවරයා ලෙස කටයුතු කළ බවද වැඩි දුරටත් පැවසීය. ජාත්‍යන්තර වෙළඳ පොළේ තෙල් සීඝ්‍රයෙන් ඉහළ ගිය ද ආර්ථිකය ශක්තිමත්ව පවත්වා ගැනීමට තමාට මෙම අමාත්‍යාංශය යටතේ හැකියාව ලැබුණු බව ද කියා සිටි මහින්ද රාජපක්ෂ මහතා තමා මුදල් අමාත්‍යාංශය දැරූ කාලයේ දී අය වැය හිඟය පවා ක්‍රමානුකූලව අඩු කිරීමට හැකි වු බව පැවසීය. අද වන විට ග්‍රාමීය ආර්ථිකය දැඩි පසු බෑමකට ලක්ව ඇති බවත් නාගරික පරිසරය දැඩි ලෙස පරිහානියට පත්ව ඇති බව ත් මහින්ද රාජපක්ෂ මහතා මෙහිදී වැඩිදුරටත් කියා සිටියේය. මැතිවරණ කල් දැමීමෙන් රටේ ප්‍රජාතන්ත්‍රවාදය නැති වී ඇති බව ද පැවසු රාජපක්ෂ මහතා, අද වන විට මුළු ලෝකෙටම රට ඒකාධිපති පාලනයකට යන බව අගවන බවත් කියා සිටියේය. අද වන විට මුදල් අමත්‍යාංශය අභියෝග රැසකට මුහුණ දීමට තිබෙන බව ද පැවසු රාජපක්ෂ මහතා, බදු ගෙවීමට අවශ්‍ය වැඩපිළිවෙලක් සැකසිය යුතු බවත්, ආර්ථිකය පිළිබඳ නිශ්චිතභාවයක් ඇති කළ යුතු බවත් පැවසීය. දේශීය කර්මාන්ත බොහෝ සෙයින් අඩපණ වී ඇති බවත් කියා සිටි අමාත්‍යරවයා හඳුන්කූරු පවා අද වන විට පිටරටින් ගෙන්වන බව පැවසීය. ජනාධිපති වශයෙන් මුදල් අමාත්‍යධූරයේ කාලයක් සිටි බවත්, දැන් අගමැති වශයෙන් මුදල් අමාත්‍ය ධූරයේ සිටින බවත් රට ආරක්ෂා කර ගනිමින් රටේ ආනගත පරපුර වෙනුවෙන් ආර්ථිකය ගොඩ නැඟීම තම බලාපොරොත්තුව බව ද ඔහු පැවසීය.", "URL": "https://sinhala.adaderana.lk/news.php?nid=98480", "Category": null, "Parent URL": null}