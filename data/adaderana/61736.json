{"Source": "Adaderana", "Timestamp": "July 4, 2016 08:31 am", "Headline": " සරසවියේ ගින්න සම්පූර්ණයෙන් අවසන්", "News Content": "පේරාදෙණිය සරසවියේ ඉංජිනේරු පීඨ ගොඩනැගිල්ලේ හට ගත් ගින්න මේ වන විට සම්පූර්ණයෙන්ම මැඩ පවත්වා ඇති බව මහනුවර ගිනි නිවීමේ ඒකකය පවසයි.අදාළ ගොඩනැගිල්ලේ ඉහළ මාලයේ පිහිටි පර්යේෂණාගාරයක මෙම ගින්න හටගෙන තිබේ.ඊයේ(03) රාත්‍රී 08.15ට පමණ ගින්න හටගත් අතර එම ගින්න පැය භාගයකට අධික කාලයක් පැවැති බව වාර්තා වෙයි.ගින්න හටගත් අවස්ථාවේ වහා ක්‍රියාත්මක වූ මහනුවර ගිනි නිවීමේ ඒකකය ගින්න සම්පූර්ණයෙන් මැඩ පැවැත්වීමට පියවර ගෙන තිබේ.එහෙත් එම අවස්ථාව වන විට ගින්න හේතුවෙන් ගොඩනැගිල්ල සම්පූර්ණයෙන්ම ගිනි ගෙන ඇති බව මහනුවර ගිනි නිවීමේ ඒකකයේ උසස් නිලධාරියෙකු සඳහන් කළේය.ගින්නට හේතුව මෙතෙක් අනාවරණය වී නොමැති අතර මහනුවර පොලීසිය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=61736", "Category": null, "Parent URL": null}