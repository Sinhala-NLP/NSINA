{"Source": "Adaderana", "Timestamp": "April 10, 2016 04:49 pm", "Headline": "වරාය සේවකයින්ට එරෙහිව විනය ක්‍රියාමාර්ග", "News Content": "වරාය කටයුතු වලට බාධා වන අයුරින් ක්‍රියා කරන වරාය සේවකයින් සියළුදෙනාට එරෙහිව විනය ක්‍රියාමාර්ග ගන්නා බව ශ්‍රී ලංකා වරාය අධිකාරිය පවසයි.එම අධිකාරියේ කළමනාකරණ අධ්‍යක්ෂ සරත් කුමාර ප්‍රේමචන්ද්‍ර මහතා පවසන්නේ ප්‍රසාද දීමනා වැඩිකරන ලෙස ඉල්ලා වරාය පරිශ්‍රයේ ක්‍රියාත්මක වන්නේ වෘත්තීය සමිති ක්‍රියාමාර්ගයක් නොව කඩාකප්පල්කාරී ක්‍රියාවක් බවයි.වරාය හා නාවික අමාත්‍යංශයේ අද(10) පැවති මාධ්‍ය හමුවකට එක්වෙමින් ඔහු මේ බව කියා සිටියේය.වෘත්තීය සමිති ක්‍රියාමාර්ග මුවාවෙන් රටේ ආර්ථිකය සහ ජන ජීවිතය කඩාකප්පල් කිරීමට කිසිඳු පුද්ගලයෙකුට අයිතියක් නොමැති බව කළමනාකරන අධ්‍යක්ෂකවරයා සඳහන් කළේය.එම නිසා මෙවැනි කඩාකප්පල්කාරී ක්‍රියා මෙහෙයවන සහ එම ක්‍රියාවන් හි නිරතවන සෑම පුද්ගලයෙකුටම එරෙහිව විනයානුකූල පියවර ගන්නා බව ඔහු වැඩිදුරටත් සඳහන් කරයි.එම මාධ්‍ය හමුවට එක්වෙමින් ශ්‍රී ලංකා වරාය අධිකාරියේ මූල්‍ය අධ්‍යක්ෂ ශිරානි වන්නිආරච්චි මහත්මිය කියා සිටියේ සේවකයින් සඳහා ලබාදිය හැකි උපරිම ප්‍රසාද දීමනාව මේ වන විට ලබාදී ඇති බවයි.වෘත්තීය සමිති නායකයින් ඉල්ලා සිටින ප්‍රසාද දීමනාව ලබාදීම සදහා රුපියල් මිලියන 1400ක් වැය කළ යුතු බව සඳහන් කළ මූල්‍ය අධ්‍යක්ෂකවරිය එම මුදල වරාය අධිකාරියේ සමස්ථ ලාභයෙන් සියයට 25ක් බව කියා සිටියේය.", "URL": "https://sinhala.adaderana.lk/news.php?nid=59067", "Category": null, "Parent URL": null}