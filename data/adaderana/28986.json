{"Source": "Adaderana", "Timestamp": "November 7, 2012 11:58 am", "Headline": "13 අහෝසි කරන්න කැපවෙනවා - විමල් හා පාඨලි සහතික වෙති", "News Content": "ආණ්ඩුව තුළම සිටිමින් 13 වැනි ව්‍යවස්ථා සංශෝධනය අහෝසි කිරීමට කැපවන බව අමාත්‍ය විමල් වීරවංශ මහතා පවසයි. 13 වැනි සංශෝධනයට එරෙහිව කටයුතු කරන බව දැනුම්දීම සඳහා ජාතික නිදහස් පෙරමුණ හා ජාතික හෙළ උරුමය කොළඹදී අද (07) පැවැත්වු ඒකාබද්ධ මාධ්‍ය හමුවකට සහභාගී වෙමින් ඔහු මේ බව සඳහන් කළේය. මෙරට ප්‍රජාතන්ත්‍රවාදයට පටහැනිව ඉන්දියාව විසින් ගෙන ආ මෙම සංශෝධනයට එරෙහිව ආණ්ඩුව තුළම සිටිමින් කටයුතු කිරීමට ජාතික හෙළ උරුමය සමග ඒකාබද්ධ වුයේ මේ නිසා යැයි අමාත්‍යවරයා පැවසුවේය. එවකට එල්.ටී.ටී.ඊ. සංවිධානයේ ක්‍රියාකාරකම් යම්තාක් දුරකට හෝ පාලනය කිරීමට මෙම සංශෝධනය ගෙනාවේ යැයි පැවසු බවත් අද වන විට එම සංවිධානය පරාජයට පත්වී ඇති බැවින් එකී ව්‍යවස්ථා සංශෝධනය තවදුරටත් අවශ්‍ය නොවන බව විමල් වීරවංශ අමාත්‍යවරයා කියා සිටියේය. මේ අතර ද්‍රවිඩ ජාතික සන්ධානය උතුරු පළාත් සභා මැතිවරණයකින් ජය ගෙන පොලිස් හා ඉඩම් බලතල ඉල්ලා අධිකරණයට පවා යා හැකි බැවින් එම සංශෝධනය අහෝසි කිරීම කාලෝචිත යැයි එම මාධ්‍ය හමුවේදී අමාත්‍ය පාඨලි චම්පික රණවක මහතා පැවසුවේය. ඒ අනුව අදාළ සංශෝධනය අහෝසි කිරීම සඳහා රජය තුළ සිටිමින් මතයක් ගොඩනගන බවත් ඒ සඳහා දේශමාමක බලවේග ඒකරාශී කරන බවත් ඔහු කියා සිටියේය.", "URL": "https://sinhala.adaderana.lk/news.php?nid=28986", "Category": null, "Parent URL": null}