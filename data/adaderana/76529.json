{"Source": "Adaderana", "Timestamp": "August 21, 2017 09:40 pm", "Headline": "  ඇමතිවරුන් කිහිපදෙනෙකුට එරෙහිව මහින්ද නඩු මඟට?", "News Content": "ඇමතිවරුන් කිහිපදෙනෙකුට එරෙහිව අපහාස නඩු පැවරීමට තමා බලාපොරොත්තු වන බව හිටපු ජනපති මහින්ද රාජපක්ෂ මහතා පවසයි. ඒ මහතා මේ බව සඳහන් කළේ කළුතර රණවිරු එකමුතුව සංවිධානය සමඟ අද (21) පැවති සාකච්ජාවකට එක් වෙමිනි. පසුගිය ආණ්ඩුව ජනතාව මත බදු නොපැට වූ බවත්, වත්මන් ආණ්ඩුව ආදායම් බදු පනතක් පනවා දුප්පත් පොහොසත් භේදයකින් තොරව බදු අය කර ගැනීමේ උත්සාහයක නියැළෙන බවත් ඒ මහතා ප්‍රකාශ කළේය. මාධ්‍යවේදියෙක් නැගූ ප්‍රශ්නයකට පිළිතුරු දෙමින් මහින්ද රාජපක්ෂ මහතා තව දුරටත් සඳහන් කළේ තමන් තවමත් සභාපති වන බවත්, තමන් සභාපතිත්වයෙන් ඉවත් නොවූ අතර කිසිවෙකු තමන්ව ඉවත් නොකළ බවත්ය. මේ අතර නීතියේ ආධිපත්‍ය බිඳවැටීම පිළිබඳව ශ්‍රී ලංකා පොදු ජන පෙරමුණේ නීතීඥ සංගමය විසින් පැවැත් වූ මාධ්‍ය හමුවකට එක් වු එහි ලේකම් සාගර කාරියවසම් මහතා සඳහන් කළේ රාජපක්ෂවරුන් මැඩීමේ පරමාර්ථයෙන් අධිකරණයට දැඩි පහර දීම් සිදු කරන බවයි .", "URL": "https://sinhala.adaderana.lk/news.php?nid=76529", "Category": null, "Parent URL": null}