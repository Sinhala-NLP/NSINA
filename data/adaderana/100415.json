{"Source": "Adaderana", "Timestamp": "December 7, 2018 03:37 pm", "Headline": "දඟයෙක්ගේ ගමනක්", "News Content": "හම්බන්තොට, වීරවිල තිස්ස ප්‍රධාන මාර්ගය ආසන්නයේ උඩුවිල අක්කර අසූව ප්‍රදේශයේ නිවසකට අතරමං වූ වන අලි පැටවෙකු පැමිණ ඇති බව අද දෙරණ වාර්තාකරු පැවසීය. අද(07) උදෑසන 5.30 පමණ මෙම වන අලි පැටවා පැමිණි බව ගම්වාසීන් පවසයි. මහත් වෙහෙසක් දරා ගම්වාසීන් විසින් මෙම වන අලි පැටවා අල්ලා බුන්දල වන ජීවි නිලධාරීන් වෙත බාර දෙනු ලැබු බව වාර්තා වෙයි. මෙම වන අලි පැටවා තම මවට මඟහැරී පැමිණි අයෙකු බවට බුන්දල වනජීවි කාර්යාලය සඳහන් කරයි. අලි පැටවා මඟ හැරුණු මව සොයා මේ වන විට වනජීවි නිලධාරීන් විසින් මෙහෙයුම දියත් කර අති අතර අදාළ ප්‍රදේශයට මෙම වන අලි පැටවාද රැගෙන ගොස් ඇති බව අප වාර්තාකරු වැඩිදුර පැවසීය.", "URL": "https://sinhala.adaderana.lk/news.php?nid=100415", "Category": null, "Parent URL": null}