{"Source": "Adaderana", "Timestamp": "April 19, 2013 12:14 pm", "Headline": "මෝටර් රථ ලියාපදිංචි ගාස්තුවත් ඉහළදමයි", "News Content": "මාර්තු මස 01 වැනිදා සිට ක්‍රියාත්මක වන පරිදි මෝටර් රථ ලියාපදිංචි ගාස්තු ඉහළ නැංවීමට පළාත් කොමසාරිස්වරුන්ට උපදෙස් ලබා දී ඇති බව මෝටර් රථ ප්‍රවාහන කොමසාරිස් ජෙනරාල් එස්.එච්.හරිස්චන්ද්‍ර මහතා පවසයි. අද දෙරණ කළ විමසීමක දී ඔහු සදහන් කළේ ඊට අදාළ ගැසට් නිවේදනයක් නිකුත් කර ඇති බවයි. 2013 අය වැය ලේඛනයට අනුව මෝටර් රථ ආදායම් බලපත්‍ර ගාස්තුව සියයට 10 කින් ඉහළ නැංවීමට තීරණය කර තිබුණි. ඒ අනුව බස්නාහිර පළාත තුළ සංශෝධිත ගාස්තු ක්‍රමය මැයි මස 02 වැනිදා සිට ක්‍රියාත්මක කරන බව පළාත් මෝටර් රථ ප්‍රවාහන කොමසාරිස් ශාන්ත කුමාර මුහන්දිරම් මහතා ප්‍රකාශ කළේය. මුදල් අමාත්‍යංශය මගින් තමන් වෙත ඒ පිළිබඳ තොරතුරු යොමු කර ඇති බව ද ඔහු පැවසුවේය.", "URL": "https://sinhala.adaderana.lk/news.php?nid=33389", "Category": null, "Parent URL": null}