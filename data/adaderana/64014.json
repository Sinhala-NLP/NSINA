{"Source": "Adaderana", "Timestamp": "September 12, 2016 09:13 am", "Headline": "  අරියධම්ම හිමිගේ ආදාහන පූජෝත්සවය අදයි", "News Content": "අපවත් වී වදාළ ශ්‍රී ලංකා රාමඤ්ඤ මහා නිකායේ අනුනායක, ශ්‍රී කල්‍යාණි යෝගාශ්‍රම සංස්ථාවේ අනුශාසක අතිපූජ්‍ය නාඋයනේ අරියධම්ම ස්වාමීන් වහන්සේගේ ආදාහන පූජෝත්සවය අද(12) පස්වරුවේ පැවැත්වීමට නියමිතය.පසුගිය බදාදා කොළඹ පිහිටි පෞද්ගලික රෝහලක දී උන් වහන්සේ අපවත් වූ අතර අපවත්වන විට උන් වහන්සේ 79 වන වියේ පසුවුණි.අරියධම්ම ස්වාමීන් වහන්සේගේ ශ්‍රී දේහය මහජන ගෞරවය සඳහා මේ වන විට ශ්‍රී කල්‍යාණ ධර්මාශ්‍රමයේ තැන්පත් කර තිබේ.අද දහවල් 12 දක්වා මහජන ගෞරව සඳහා මෙහි තැන්පත් කර තිබෙන දේහය පස්වරු 01.00 රිය පෙරහැරකින් කථානායක නිල නිවස දක්වා ගමන් කිරීමට නියමිතය.ඉන් අනතුරුව එතැන් සිට පා ගමනින් ශ්‍රී දේහය පාර්ලිමේන්තු ක්‍රීඩාංගණය දක්වා රැගෙන යාමට සැලසුම් කර තිබේ.අනතුරුව පස්වරු 03.00ට ආදාහන පූජෝත්සවයේ ආගමික වතාවත් ආරම්භ කිරීමට නියමිතය.", "URL": "https://sinhala.adaderana.lk/news.php?nid=64014", "Category": null, "Parent URL": null}