{"Source": "Adaderana", "Timestamp": "November 18, 2010 08:43 am", "Headline": "ව්‍යාපාරික ස්ථානයකට හොරෙන් ජලය ගත් අයෙක් කොටුවෙයි", "News Content": "ජාතික ජල සම්පාදන හා ජලාපවාහන මණ්ඩලයේ රත්මලාන ප්‍රධාන කාර්යාලය ඉදිරිපිට ව්‍යාපාරික ස්ථානයක් වෙත නීති විරෝධී ලෙස ජලය ලබාගත් පුද්ගලයෙකු අත්අඩංගුවට ගෙන තිබේ. ජාතික ජල සම්පාදන හා ජලාපවාහන මණ්ඩලයේ සභාපතිවරයාගේ උපදෙස් මත ඊයේ(17) පස්වරුවේ කළ වැටලීමකදී වසර හයක පමණ කාලයක සිට පවත්වාගෙන ගිය මෙම වංචාව අනාවරණය කරගත් බව සඳහන්ය. අදාළ ගොඩනැගිල්ලට සවිකරන ලද ප්‍රධාන ජල නල තුනම සූක්ෂ්ම ලෙස වෙනස් කර එම පුද්ගලයා ජලය ලබාගෙන ඇති බව මේ පිළිබඳ අදහස් දක්වමින් ජාතික ජල සම්පාදන හා ජලාපවාහන මණ්ඩලයේ මොරටුව වැටලීම් අංශයේ ප්‍රධානී සරත් මුණසිංහ මහතා කියා සිටියේය. අත්අඩංගුවට ගත් පුද්ගලයා ගල්කිස්ස පොලීසියට ගෙන ගොස් රිමාන්ඩ් භාරයට පත්කළ බව ද හෙතෙම සඳහන් කළේය. සැකකරු අදාළ සිද්ධියට වරදකරු බව පිළිගෙන තිබේ.", "URL": "https://sinhala.adaderana.lk/news.php?nid=12226", "Category": null, "Parent URL": null}