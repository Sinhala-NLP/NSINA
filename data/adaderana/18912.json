{"Source": "Adaderana", "Timestamp": "September 23, 2011 10:54 am", "Headline": "ගයන්ත හා මනූෂගේ පත්වීම් අභියෝගයට ලක්කළ පෙත්සම ඉවතට", "News Content": "එක්සත් ජාතික පක්ෂය යටතේ ගාල්ල දිස්ත්‍රික්කයෙන් පාර්ලිමේන්තුවට තේරීපත්වූ ගයන්ත කරුණාතිලක සහ මනූෂ නානායක්කාර යන මන්ත්‍රීවරුන්ගේ පත්වීම් අභියෝගය‍‍ට ලක්කරමින් ගොනු කර තිබූ පෙත්සමක් අභියාචනාධිකරණය විසින් අද(23) නිෂ්ප්‍රභ කර තිබේ. එක්සත් ජාතික පක්ෂයෙන්ම ගාල්ල දිස්ත්‍රික්කය සඳහා තරග වැදී පාර්ලිමේන්තුවට ‍තේරී පත් නොවූ ක්‍රිෂාන්ත පුෂ්පකුමාර විසින් අදාළ පෙත්සම ගොනු කර තිබුණි. ගාල්ල දිස්ත්‍රික්කයේ එක්සත් ජාතික පක්ෂයට හිමි වූ ඡන්ද යළි ගණන් කරන ලෙසත් එහිදී තමාගේ මනාප ප්‍රමාණය ඉහළ ගොස් තිබුණහොත් තමා මන්ත්‍රීධුරයට පත්කිරීමේ නියෝගයක් නිකුත් කරන ලෙසත් පෙත්සම්කරු සිය පෙත්සමෙන් ඉල්ලා තිබුණි. එහෙත් නීතියේ මූලික සිද්ධාන්තවලට පටහැනිව පෙත්සම ‍ගොනු කර ඇති බව විත්ති පාර්ශවයේ නීතීඥවරුන් මූලික විරෝධතා ඉදිරිපත් කරමින් සඳහන් කර ඇත. ඒ අනුව මැතිවරණ නීතියේ අත්‍යවශ්‍ය ප්‍රතිපාදනවලට පටහැනිව පෙත්සම ගොනු කර ඇති බව තීරණය කරමින් නඩුව නිෂ්ප්‍රභ කිරීමටයි අභියාචනාධිකරණය අද තීරණය කර තිබේ.", "URL": "https://sinhala.adaderana.lk/news.php?nid=18912", "Category": null, "Parent URL": null}