{"Source": "Adaderana", "Timestamp": "June 29, 2011 10:24 am", "Headline": "ශ්‍රී ලංකාව‍ට එරෙහිව අමෙරිකාව උනන්දුයි", "News Content": "ශ්‍රී ලංකාවට එරෙහි යුද අපරාධ චෝදනා ජාත්‍යන්තර විමර්ශනයක් සිදුකිරීම පිළිබඳ අමෙරිකා එක්සත් ජනපදය උනන්දුවෙන් සිටි බව විදෙස් මාධ්‍ය උපුටා දක්වයි. ශ්‍රී ලංකාවේ පැවති සිවිල් යුදමය වාතාවරණයේ 2009 වසරේ කුරිරු අත්දැකීම් පිළිබඳ විමර්ශනයක් පැවැත්වීම සඳහා සියලු ඉඩ ප්‍රස්ථා සැලසී තිබුණද එය අවසාන මොහොතේ ගිළිහී ගිය බව අමරිකානු රාජ්‍ය දෙපාර්තමේන්තුව නිවේදනය කර ඇතැයි AFP පුවත් සේවය කියා සිටියි. එවැනි ජාත්‍යන්තර විමර්ශනයක් සඳහා ශ්‍රී ලංකාව දිගින් දිගටම උනන්දු කළ යුතු බවත්,ප්‍රතිසන්ධානය සඳහාවූ කඩිනම් ක්‍රියා මාර්ග හා වගවීම ශ්‍රී ලංකා රජය විසින් ඔප්පු කළ යුතු බවත් අමරිකානු රාජ්‍ය දෙපාර්තමේන්තුව පවසා තිබේ. ශ්‍රී ලංකා රජය විසින්ම ඒ සඳහා ක්‍රියා මාර්ගයක් ගනු ඇතැයි තමන් බලාපොරොත්තු වුවද එය එසේ නොවන බැවින් ජාත්‍යන්තර ප්‍රජාව විසින් එවැනි විමර්ශනයක් සඳහා වඩ වඩාත් බලපෑම් කිරීම හැර වෙනත් විකල්පයක් නොමැති බව රාජ්‍ය දෙපාර්තමේන්තුව විසින් නිකුත් කළ නිවේදනයේ දැක්වේ. ලිංගික අඬතෙට්ටම්වලට ලක්වූ ද්‍රවිඩ කැරැලිකාරියන්ගේ දර්ශන රැගත් බ්‍රිතාන්‍යයේ චැනල්-4 නාලිකාව විසින් විකාශය කරන ලද වීඩියෝ පටය තුළින් එවැනි දැඩි බලපෑමක් ශ්‍රී ලංකාවට එල්ලවූ බව AFP පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=17074", "Category": null, "Parent URL": null}