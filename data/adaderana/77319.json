{"Source": "Adaderana", "Timestamp": "September 9, 2017 10:09 am", "Headline": "  අපරාධ රැසකට සම්බන්ධ පුද්ගලයින් 3ක් අල්ලයි", "News Content": "දිවයිනේ විවිධ ප්‍රදේශවල සිදු කරන ලද අපරාධ රැසකට සම්බන්ධ පුද්ගලයින් තිදෙනෙකු අත්අඩංගුවට ගෙන තිබේ.මිරිහාන විශේෂ අපරාධ මෙහෙයුම් ඒකකයේ නිලධාරීන්ට ලද තොරතුරක් මත සිදු කළ වැටලීමකදී සැකකරුවන් අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය.අත්අඩංගුවට ගත් සැකකරුවන්ගෙන් සිදු කරන ලද ප්‍රශ්න කිරීම්වලදී ඔවුන් බියගම, මුල්ලේරියාව, බලංගොඩ, දෙහිවල, කිරිබත්ගෙඩ සහ කටාන යන ප්‍රදේශවල සිදු කළ අපරාධ රැසක් සම්බන්ධයෙන් අවශ්‍ය සිටි සැකකරුවන් බවට අනාවරණය වී තිබේ.ඔවුන් වයස අවුරුදු 33,38,සහ 39 යන වයස්වල පසුවන මාලඹේ, බලංගොඩ සහ බියගම යන ප්‍රදේශවල පදිංචිකරුවන් බව සඳහන්ය.සැකකරුවන් කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිත අතර මෙම අපරාධ වලට සම්බන්ධ සෙසු සැකකරුවන් අත්අඩංගුවට ගැනීම සඳහා මිරිහාන විශේෂ අපරාධ මෙහෙයුම් ඒකකය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=77319", "Category": null, "Parent URL": null}