{"Source": "Adaderana", "Timestamp": "February 26, 2016 12:13 pm", "Headline": " විදේශ ඇමති ජෝන් කෙරී මුණගැසෙයි", "News Content": "අමෙරිකානු රාජ්‍ය ලේකම් ජෝන් කෙරී මහතා සහ විදේශ කටයුතු අමාත්‍ය මංගල සමරවීර මහතා අතර හමුවක් සිදුව තිබේ. එක්සත් ජාතින්ගේ සංවර්ධන වැඩසටහනේ 50 වැනි සංවත්සර උත්සවයට සහභාගීවිම සඳහා විදේශ කටයුතු අමාත්‍ය මංගල සමරවීර මහතා අමෙරිකාවේ නිව්යෝර්ක් නුවර තෙදින නිල සංචාරයක නිරත වුණි.එම සංචාරය අතරතුර අමෙරිකානු රාජ්‍ය දෙපාර්තමේන්තුවේදී අමෙරිකානු රාජ්‍ය ලේකම් ජෝන් කෙරී මහතා සහ විදේශ කටයුතු අමාත්‍ය මංගල සමරවීර මහතා අතර මෙම හමුව සිදුව තිබේ.එහිදි ජෝන් කෙරී මහතා විසින් විදේශ කටයුතු අමාත්‍ය මංගල සමරවිර මහතා ඉතා උණුසුම්ව පිළිගත් බව අමෙරිකානු රාජ්‍ය දෙපාර්තමේන්තුව සඳහන් කළේය.ශ්‍රී ලංකාව තුළ සංහිඳියාව ඇති කිරීම සඳහා රජය ගෙන යන ඉතා සිත්ගන්නා සුළු පියවර පිළිබඳ ශ්‍රී ලංකා රජයට සුභ පැතුම් එක් කරන බව ජෝන් කෙරී මහතා ප්‍රකාශ කර තිබේ.කලාපීය ගැටළු විසදාගැනීම සඳහා ශ්‍රී ලංකාව ගනු ලබන ක්‍රියාමාර්ග ද ඉතා වැදගත් බව ප්‍රකාශ කර ඇති අමෙරිකානු රාජ්‍ය ලේකම්වරයා විශේෂයෙන් රටතුළ සාමය උදාකර ගැනීමට කටයුතු කිරීම ඉතා වැදගත් කටයුත්තක් බව සඳහන් කර ඇත.එහිදී අදහස් දක්වමින් විදේශ කටයුතු අමාත්‍ය මංගල සමරවීර මහතා ප්‍රකාශ කර ඇත්තේ අමෙරිකාව සහ ශ්‍රී ලංකාව අතර පවතින මිතුදම තවදුරටත් ශක්තිමත් කර ගැනීමට බලාපොරොත්තු වන බවයි.විශේෂයෙන් දෙරට අතර සහයෝගීතා සංවාදයක් ආරම්භ කිරීමට බලාපොරොත්තු වන බව සඳහන් කර ඇති මංගල සමරවීර අමාත්‍යවරයා ඒ තුළින් දෙරට අතර සබඳතා තවදුරටත් ශක්තිමත් කර ගැනීමට හැකි වනු ඇති බව පවසා ඇත.", "URL": "https://sinhala.adaderana.lk/news.php?nid=57611", "Category": null, "Parent URL": null}