{"Source": "Adaderana", "Timestamp": "February 22, 2019 05:35 pm", "Headline": "සාමය බලාපොරොත්තුවෙන් කොංගෝවල සැණකෙළි", "News Content": "සාමය පිළිබඳව අපේක්ෂාවෙන් නැගෙනහිර කොංගෝ රාජ්‍යයේ පැවැත්වුණු සැණකෙළියකට විදෙස් මාධ්‍යයන්ගේ වැඩි අවධානයක් යොමු වී තිබුණි. සාමය යන අර්ථයෙන් අමානි යන නාමය එම සැණකෙළියට ලබා දී ඇති බව සඳහන්. කොංගෝ රාජ්‍යයේ උතුරුදිග කිවූ පළාතේ අගනුවර ලෙස සැළකෙන ගෝමා හි වාර්ෂික අමානි (Amani)සැණකෙළියේ හයවන අදියර මෙවර පවත්වා තිබේ. දින තුනක් පුරා රටේ නැගෙනහිරට වන්නට පැවති මෙවර සැණකෙළිය සඳහා 35 000කට අධික පිරිසක් සහභාගී වූ බවයි වාර්තා වෙයි. කොංගෝ රැප් ගායන ශිල්පියෙකු මෙන්ම සංගීතඥයෙකු වන සෙබස්තියානෝ ඉන්ෆ්‍රපා ගේ ඉදිරිපත්කිරීම සැණකෙළි භූමියට පැමිණි කාගේත් අවධානය දිනාගත්තේය. ඔහුගේ නිර්මාණ තුළ රැප් ශෛලියේ සහ කොංගෝ ජන ශ්‍රැතිහි මනා සුසංයෝගයක් පැවතීම ඊට හේතුවයි. සාමය යන අර්ථයෙන් අමානි යන නාමය මෙම සැණකෙළියට ලබා දී ඇති බව සඳහන් වෙයි. දෙසැම්බර් මාසයේ පැවති ජනාධිපතිවරණයෙන් පසුව රට තුළ අර්බුදකාරී වාතාවරණයක් නිර්මාණය වී ඇති පසුබිමක් තුළ මෙවර එය පැවැත්වීම විශේෂත්වයක්. මෙම සැණකෙළිය පැවැත්වෙන භූමියේ දශක දෙකකටත් වැඩි කාලයක් සන්නද්ධ ගැටුම් පවතින අතර 2016 වර්ෂයේදී එරට හිටපු ජනාධිපති ජෝෂප් කබීලා ධූරයෙන් ඉවත්වීම ප්‍රතික්ෂේප කළ පසුවත් එහි නොසන්සුන් වාතාවරණයක් ඇති විය. පසුගිය දෙසැම්බර් මාසයේ පැවති ජනාධිපතිවරණයෙන් පසුව සිදු වූ බල පෙරලියෙන් ෆීලික්ස් ට්සිසේකෙඩි ජයග්‍රහණය කළ අතර කොංගෝ හි බොහෝ දෙනෙකු ඔහුගේ පාලනය යටතේ සාමය පිළිබඳ බලාපොරොත්තු තබාගෙන මේ සඳහා සහභාගී වී සිටියේය.", "URL": "https://sinhala.adaderana.lk/news.php?nid=104844", "Category": null, "Parent URL": null}