{"Source": "Adaderana", "Timestamp": "September 6, 2017 09:06 am", "Headline": "අමෙරිකානු විද්‍යාඥයින්ගෙන් නව සොයා ගැනීමක්", "News Content": "සීකා වෛරසය මඟින් මොළයේ පිළිකා සෛල විනාශ කළ හැකි බව අමෙරිකානු විද්‍යාඥයින් කණ්ඩායමක් පවසයි. වැඩිහිටි පුද්ගලයෙකුගේ මොළයේ ඇති සුව කිරීමට අපහසු වර්ගයේ පිළිකා විශේෂයක් සඳහා මෙලෙස සිකා වෛරසය මඟින් ප්‍රතිකාර කළ හැකි බව එම විද්‍යාඥයින් පවසා ඇත. මොළයේ පිළිකා සෛල ඉවත් කිරීමට සිදුකරන සැත්කමකදී මොළයේ අදාළ ප්‍රදේශයට සිකා වෛරසය එන්නත් කිරීමෙන් මෙම ප්‍රතිකාරය සිදුකළ හැකි බව එම විද්‍යාඥයින් පෙන්වා දෙයි. කුඩා ළමුන්ගේ මොළයට හානිකර වෛරසයක් ලෙස හදුනාගෙන ඇති සිකා වෛරසය සඳහා මෙතෙක් ප්‍රතිකාර සොයාගෙන නොමැති අතර එම වෛරසයම යොදාගෙන වැඩිහිටි පුද්ගලයෙකුගේ මොළයේ පිළිකා සෛල විනාශ කළ හැකි බව සඳහන් වෙයි. කෙසේ වෙතත් මීයන් යොදාගෙන සිදුකළ පරීක්ෂණයකින් මෙය සනාථ වී ඇති අතර ඉදිරියේදී මිනිසුන් යොදාගෙන ද අදාළ පරීක්ෂණය තහවුරු කිරීමට නියමිත බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=77177", "Category": null, "Parent URL": null}