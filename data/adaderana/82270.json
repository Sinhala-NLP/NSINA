{"Source": "Adaderana", "Timestamp": "December 30, 2017 08:10 pm", "Headline": "පක්ෂග්‍රාහීව වැඩ කරන පොලිස් නිලධාරීන්ට වැඩ වරදියි", "News Content": "මැතිවරණ සමය තුළ පක්ෂග්‍රාහීව කටයුතු කරන පොලිස් නිලධාරින් සම්බන්ධයෙන් තම කොමිසමට පැමිණිලි ඉදිරිපත් කළ හැකි බව ජාතික පොලිස් කොමිසම පවසයි. එළෙස ලැබෙන පැමිණිලි සම්බන්ධයෙන් පරික්ෂණ සිදු කරන බව ජාතික පොලිස් කොමිසම සඳහන් කළේය. මැතිවරණ සමය තුළ ඇතැම් පොලිස් නිළධාරින් පක්ෂග්‍රාහීව කටයුතු කරන බවට විවිධ පාර්ශව චෝදනා කරයි. විශේෂයෙන් පෝස්ටර්, බැනර්, කටවුට් ඉවත් කිරිම සම්බන්ධයෙන් ඇතැම් දේශපාලන පක්ෂ පවසන්නේ පොලිස් නිළධාරින් පක්ෂග්‍රාහීව කටයුතු කරමින් සිටින බවයි. මේ සම්බන්ධයෙන් අද දෙරණ සිදු කළ විමසීමකට පිළිතුරු දෙමින් ජාතික පොලිස් කොමිසමේ ප්‍රකාශකයෙකු සදහන් කළේ මේ පිළිබඳව පැමිණිලි ඉදිරිපත් වුවහොත් ඒ සම්බන්ධයෙන් සලකා බැලීමට කොමිසම කටයුතු කරන බවයි. එහෙත් මේ සම්බන්ධයෙන් කිසිදු පාර්ශවයක් පැමිණිලි ඉදිරිපත් කර නොමැති බව ද ජාතික පොලිස් කොමිසම සදහන් කළේය. මේ අතර මැතිවරණ නිරික්ෂණ සංවිධාන පවසා සිටියේ පළාත් පාලන මැතිවරණයේ මේ දක්වා කාලය තුළ පොලිසියේ ක්‍රියාකාරිත්වය සම්බන්ධයෙන් සතුටට පත්විය හැකි බවයි.", "URL": "https://sinhala.adaderana.lk/news.php?nid=82270", "Category": null, "Parent URL": null}