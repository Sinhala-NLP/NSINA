{"Source": "Adaderana", "Timestamp": "June 1, 2017 01:38 pm", "Headline": "ආපදාවන් හමුවේ ජාතික වැඩපිළිවෙලක අවශ්‍යතාවය රතන හිමි පවසයි", "News Content": "රට තුළ පවතින ස්වභාවික විපත් සඳහා මුහුණ දීමට ජාතික වැඩපිළිවෙලක අවශ්‍යතාවය වහාම රටට අවශ්‍යය බව පූජ්‍ය අතුරලියේ රතන හිමියන් පවසයි. අද(01) පැවති ශ්‍රී ලංකා ජාතික මහ සභාවේ මාධ්‍ය හමුවකට එක් වෙමින් උන් වහන්සේ කියා සිටියේ ය. පසුගිය වසර 10 පුරා සිදු කරනු ලැබු සංවර්ධනයේ ප්‍රතිවිපාක අද වන විට දැක ගත හැකි බවත් මහා සංවර්ධන ව්‍යාපෘතිවල ඇති අවම වැඩ පිළිවෙලවත් ඒ තුළ ගැබ් වී නොමැති බවත් රතන හිමියන් පවසයි. කුකුළේ ගඟ වැනි සංවර්ධන ව්‍යාපෘතිවල ඇති අඩුපාඩුකම් හේතුවෙන් මෙම තත්ත්වය උදා වී ඇති බවත් පසුගිය වසර 50 අධ්‍යනය කිරීම තුළින් ගංවතුර වැනි ආපදාවන් ඇති වෙන රටාවන් මැනවින් අධ්‍යනය කළ හැකි බවද රතන හිමියන් වැඩි දුරටත් කියා සිටියේය. මේ අතර තේ වගාව වැනි ඒක බෝග වගාවෙන් අත්මිදී තිරසර ගොවි ප්‍රතිපත්තියක් යටතේ බහු බෝග වගාව හඳුන්වා දීම තුළින් ද පරිසර ආපදාවන් අවම විය හැකි බවත් මෙගා ව්‍යාපෘති අද වන විට රට තුළ පවතින තත්ත්වය තුළ ප්‍රායෝගික නොවන බව ද උන් වහන්සේ පැවසීය.", "URL": "https://sinhala.adaderana.lk/news.php?nid=73807", "Category": null, "Parent URL": null}