{"Source": "Adaderana", "Timestamp": "April 10, 2019 12:55 pm", "Headline": "එච් එම් ජයවර්ධන දේහය පිළිබඳ අවසන් කටයුතු අද", "News Content": "අභාවප්‍රාප්ත ප්‍රවීණ සංගීතඥ එච්.එම්. ජයවර්ධන මහතාගේ දේහය පිළිබඳ අවසන් කටයුතු අද (10) පස්වරුවේ සිදු කිරීමට නියමිතව ඇත. මෙරට සංගීත ක්ෂේත්‍රයට සුවිශේෂි මෙහෙවරක් සිදුකළ එච්.එම්. ජයවර්ධන මහතා පසුගිය 8 වනදා කළුබෝවිල රෝහලේදී අභාවප්‍රාප්ත වන විට 69 වන වියේ පසුවුණි. කලාකරුවන්, දේශපාලනඥයින් ඇතුළු විශාල පිරිසක් ඒ මහතාගේ දේහයට අවසන් ගෞරව දැක්වූ අතර අග්‍රාමාත්‍ය රනිල් වික්‍රමසිංහ මහතා සහ විපක්ෂ නායක මහින්ද රාජපක්ෂ මහතා ද ඊයේ (09) රාත්‍රී එච්.එම්. ජයවර්ධන මහතාගේ දේහයට අවසන් ගෞරව දක්වා තිබුණි. මේ වන විට දේහය මහජන ගෞරවය සඳහා බොරැල්ල පෞද්ගලික මල් ශාලාවක තබා ඇති අතර පස්වරු 06.00ට බොරැල්ල පොදු සුසාන භූමියේදී අවසන් කටයුතු සිදු කිරීමට නියමිත බව ගායක ගායිකා සංගමයේ සභාපති කීර්ති පැස්කුවෙල් මහතා සඳහන් කළේය.", "URL": "https://sinhala.adaderana.lk/news.php?nid=107771", "Category": null, "Parent URL": null}