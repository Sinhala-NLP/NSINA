{"Source": "Adaderana", "Timestamp": "August 1, 2017 10:16 am", "Headline": " කොටකන්දේ බොරළු කැණීමේ බලපත්‍රය තාවකාලිකව අත්හිටුවයි!", "News Content": "මාදම්පේ ප්‍රාදේශීය ලේකම් කොට්ඨාසයේ - පනිරෙන්දාව ග්‍රාම නිලධාරී වසමේ “කොටකන්ද” නම්වූ හුදකලා කඳු වැටිය සහ ඒ ආශ්‍රිත සිදු කිරීමට අවසර දී ඇති බොරළු කැණීමේ බලපත්‍රය තාවකාලිකව අත්හිටුවීමට පියවර ගන්නා ලෙස මාදම්පේ ප්‍රාදේශීය ලේකම් එම්.එම්.එස්.පී.හේරත් මහතා භූ විද්‍යා හා පතල් කැණීම් කාර්යංශය වෙත දැණුම් දී ඇත.කොටකන්ද සහ ඒ අවට සිදු කර ඇති බොරළු සහ පස් කැපීම නිසා විශාල පාරිසරික හානියක් සිදුවී ඇති බවත්, එවන් තත්ත්වයක් මත නැවතත් එම ප්‍රදේශයේ බොරළු කැපීම සඳහා පතල් හා කැණීම් කාර්යංශය විසින් අවසර ලබා දීමට විරෝධය පළ කරමින් ගම්වාසීන් පිරිසක් පසුගිය 31 වැනිදා මාදම්පේ - මැදගම මංසන්ධියේදී විරෝධතාවයක්ද පවත්වන ලදී.එම විරෝධතාවයේදී ගම්වාසීන් විසින් අත්සන් කරන ලද විරෝධතා ලිපියක්ද පුත්තලම දිසා ලේකම්වරයා වෙත බාර දීම සඳහා මාදම්පේ ප්‍රාදේශීය ලේකම් කාර්යංලයේ පරිපාලන ග්‍රාම නිලධාරී ලයනල් කුමාරසිංහ මහතා වෙත බාර දුන්නේය.එම විරෝධතාවයෙන් අනතුරුව මාදම්පේ ප්‍රාදේශීය ලේකම්වරයා විසින් කුරුණෑගල පිහිටි පතල් හා කැණීම් කාර්යංශයේ ප්‍රාදේශීය කාර්යාලයේ සහකාර ලේඛකාධිකාරී තැන වෙත ලිපියක් යවා ඇති බව සඳහන්ය.එම ලිපියට අනුව පතත් හා කැණීම් කාර්යංශය විසින් නිකුත් කර ඇති අංක 027955 දරණ කාර්මික කැණීම් බලපත්‍රය පස් සහ බොරළු කැනීමේ දිස්ත්‍රික් කමිටුවේදී තීරණයක් ගන්නා තුරු අත්හිටුවීමට පියවර ගන්නා ලෙස දැණුම් දී ඇත.කොටකන්ද ආශ්‍රිතව සිදු කරන බොරළු සහ පස් කැපීම නිසා ඒ අවට ඇති වැව් කීපයක්ම මේ වන විට සිඳී ගොස් ඇති බවත්,පවුල් 1800 ක් පමණ උග්‍ර පානීය ජල ගැටළුවකට මුහුණ දී සිටින බවත් ප්‍රදේශවාසීන් සඳහන් කරයි.", "URL": "https://sinhala.adaderana.lk/news.php?nid=75849", "Category": null, "Parent URL": null}