{"Source": "Adaderana", "Timestamp": "January 11, 2018 02:15 pm", "Headline": "ජපානයෙන් ලැබුන තෑග්ග විවෘත නොකරම නරක් වෙයි ", "News Content": "ජපානයේ ජයිකා ආධාර මත මන්නාරම වෙල්ලාන්කුලම් හන්දිය අසල ඉදිකල වෙළෙද පොල විවෘත නොකොටම කාලයක් තිස්සේ වසාදමා තිබීම බලවත් අපරාධයක් බව මන්නාරම වෙළෙද සංගමය විසින් මන්නාරම දිසාපතිවරයාට දැණුම් දී තිබේ. වෙළෙන්දන්ට වෙළදාම් කිරීම සඳහා ඉදිකොට දුන් මෙම ගොඩනැගිල්ල මෙතෙක් විවෘත නොකිරීම නිසා රාත්‍රී කාලයට විවිධ අන්දමේ අපචාර ක්‍රියා මෙම ගොඩනැගිල්ල තුල සිදුවන බව මන්නාරම එක්සත් වෙළෙද සංගමය දිසාපතිවරයාට පෙන්වා දී තිබේ. මෙම වෙළෙද සැල ඉදිකිරීම සඳහා ජපානයේ ජයිකා ආයතනය හා ආර්ථික සංවර්ධන අමාත්‍යංශය රුපියල් ලක්ෂ 22 ක මුදලක් වැයකොට ඇති අතර මේ වන විට එම ගොඩනැගිල්ල වල් බිහිවෙමින් හා විනාශ වෙමින් පවතින බවද එක්සත් වෙළෙද සංගමයේ නිලධාරීහු කියා සිටිති. නිසි දොරවල් හෝ අරක්ෂාවක් නොමැති නිසා මෙම ගොඩනැගිල්ල දිනෙන් දිනම විනාශයට පත්වන බැවින් ඒ තුළ වෙළෙද සැලක් පවත්වාගෙන යාමට නොහැකිනම් පළාතේ වෙනත් පොදු අවශ්‍යතාවයක් සඳහා හෝ එම ගොඩනැගිල්ල ලබා දෙන මෙන් මන්නාරමේ එක්සත් වෙළෙද සංගමය මන්නාරම දිසාපතිවරයාගෙන් ඉල්ලීමක් කොට තිබේ.", "URL": "https://sinhala.adaderana.lk/news.php?nid=82820", "Category": null, "Parent URL": null}