{"Source": "Adaderana", "Timestamp": "March 12, 2015 11:58 am", "Headline": "සරත් ඒකනායක පුටුවෙන් බස්සන්න මන්ත්‍රීන් 32කගෙන් ආණ්ඩුකාරවරියට දිවුරුම් පෙත්සම් ", "News Content": "මධ්‍යම මහඇමති තනතුරින් සරත් ඒකනායක මහතා ඉවත් කර තිළිණ බණ්ඩාර තෙන්නකෝන් මහතාට එම තනතුර ලබාදීමට පියවර ගන්නැයි ඉල්ලා මධ්‍යම පළාත් සභාවේ මන්ත්‍රීන් 58 දෙනාගෙන් 32 දෙනෙකු විසින් අද පෙරවරුවේ ආණ්ඩුකාර සුරංගනි එල්ලාවල මහත්මිය වෙත දිවුරුම් ප්‍රකාශ බාරදී තිබේ.අද පෙරවරුවේ ආණ්ඩුකාරවරියගේ කාර්යාලයට පැමිණි තිළිණ බණ්ඩාර තෙන්නකෝන් මහතා, විපක්ෂනායක රංජිත් අලුවිහාරේ ඇතුළු මන්ත්‍රීන් පිරිසක් එම දිවුරුම් ප්‍රකාශ බාරදෙන ලදී.අනතුරුව මාධ්‍ය හමුවේදී අදහස් දැක්වූ තිළිණ බණ්ඩාර තෙන්නකෝන් මහතා පැවසුවේ ආණ්ඩුකාරවරිය මෙම ඉල්ලීම සලකා නිවැරදි තීන්දුවක් ගත යුතු බවයි.තමාට පළාත් සභාවේ විපක්ෂ මන්ත්‍රීන් 15 දෙනෙකුගේ සහය ඇති බවද ඔහු එහිදී පැවසීය.පසුගිය වතාවෙත් මෙවැනිම දිවුරුම් පෙත්සමක් ලබාදුන් බවත්, එම පෙත්සම සම්බන්ධයෙන් පියවරක් ගැනීමට නොහැකි වූයේ එවකට ආණ්ඩුකාර ටිකිරි කොබ්බෑකඩුව මහතා තනතුරින් ඉවත් කිරීම නිසා යැයිද ඔහු කියා සිටියේය.මේ අතර තමන් මහඇමති තනතුරින් ඉවත් කිරීම වළක්වන වාරණ නියෝගයක් නිකුත් කරන්නැයි ඉල්ලා මහැඅමති සරත් ඒකනායක මහතා මහනුවර මහාධිකරණයෙන් කළ ඉල්ලීමට ද මේ දක්වා ප්‍රතිචාරයක් ලැබී නැති බව අප වාර්තාකරු පැවසීය.", "URL": "https://sinhala.adaderana.lk/news.php?nid=49919", "Category": null, "Parent URL": null}