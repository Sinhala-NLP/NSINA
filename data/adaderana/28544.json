{"Source": "Adaderana", "Timestamp": "October 23, 2012 11:01 am", "Headline": "2012 මැතිවරණ නාමලේඛන දෙසැම්බර් 31 ට පෙර ", "News Content": "2012 වසර සඳහා ඡන්ද හිමි නාමලේඛනය දෙසැම්බර් තිස් එක් වන දිනට පෙර නිකුත් කරන බව මැතිවරණ මහලේකම් කාර්යාලය පවසයි. මීට පෙර සෑම වසරකම අදාළ වර්ෂය සඳහා ඡන්ද හිමි නාමලේඛන සකස් කිරීම සිදුවුයේ ඊට පසු වසරේ මැයි මාසයේ වුව ද මෙවර එය වසර තුළම නිකුත් කිරීමට සැලසුම් කර තිබේ. අදාළ නාමලේඛනය සකස් කිරීමේ පළමු අදියරේ කටයුතු මේ වන විට අවසන් කර ඇති අතර ඒ සඳහා අභියාචනා ඉදිරිපත් කිරීමට මේ මස 31 වන දින දක්වා කාලය ලබාදී ඇති බව මැතිවරණ මහ ලේකම් කාර්යාලය සඳහන් කළේය. 2012 ඡන්ද හිමි නාමලේඛනයට ඇතුළත් සහ ඇතුළත් නොවන නම් පිළිබඳ තොරතුරු ඔක්තෝබර් මස 04 වන දින සිට ග්‍රාමනිලධාරී කාර්යාල, ප්‍රාදේශීය ලේකම් කාර්යාල, තැපැල් කාර්යාල සහ දිස්ත්‍රික් ලේකම් කාර්යාලවල ප්‍රදර්ශනය කර තිබේ. ඒ අනුව ඒ පිළිබඳ පරීක්ෂා කර බලා මේ මස 31 වන දින දක්වා අභියාචනා ඉදිරිපත් කිරීමට කල් ලබා දී ඇති බව මැතිවරණ මහලේකම් කාර්යාලය සඳහන් කළේය. නොවැම්බර් මාසය තුළ එම අභියාචනා පිළිබඳ පරීක්ෂා කිරීමෙන් අනතුරුව අවසන් ඡන්ද හිමි නාමලේඛනය සකස් කිරිමේ කටයුතු සිදුකිරීමට නියමිතය. ඒ අනුව මේ වසරේ ඡන්ද හිමි නාමලේඛනය දෙසැම්බර් මස තිස් එක් වන දිනට පෙර නිකුත් කිරීමට බලාපොරොත්තු වන අතර එය මෙරට ඉතිහාසයේ පළමු වරට සිදුවන්නක් බව මැතිවරණ මහලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=28544", "Category": null, "Parent URL": null}