{"Source": "Adaderana", "Timestamp": "March 4, 2019 12:33 pm", "Headline": "නොවිසඳුණු අභිරහසක්", "News Content": "මැලේසියානු ගුවන් සමාගමට අයත් MH370 යානය අතුරුදන් වී මේ වනවිට පස් වසරක් සම්පූර්ණ වී ඇත. කෙසේ වෙතත් යානයේ සිටි මගීන්ගේ ඥාති හිත මිත්‍රාදීන් ඔවුන්ගේ ඉරණම විසඳුනු ආකාරය පිළිබඳව දැනගැනීමට තවමත් බලාපොරොත්තු සහගතව සිටින බව විදෙස් මාධ්‍ය වාර්තා කළේය. අතුරුදන් වූ මැලේසියානු ගුවන් සමාගමට අයත් MH370 යානය සෙවීමේ මෙහෙයුම් යළි ආරම්භ කිරීම සඳහා උනන්දුවක් දක්වන සමාගම්වලට අනුග්‍රහය ලබාදීමට මැලේසියානු බලධාරීන්ගේ අවධානය යොමු වී තිබේ. කෙසේ වෙතත් ඒ සඳහා ඔවුන් ප්‍රායෝගික යෝජනා සහ විශ්වසනීය මඟ පෙන්වීම් ඉදිරිපත් කළ යුතු බව එරට ප්‍රවාහන අමාත්‍ය ඇන්තනී ලෝක් (Anthony Loke) ප්‍රකාශ කළේය. ඔහු එම අදහස් පලකළේ පුද්ගලයින් 239 දෙනෙකු සමග යානය අතුරුදන් වී පස් වසරක් සපිරීම වෙනුවෙන් පවතී සැමරුමකට එක්වෙමින්. නොවිසඳුණු අභිරහසක් ලෝකයා හමුවේ තබමින් මැලේසියාවේ ක්වාලාලම්පුර් සිට චීනයේ බෙයිජිං දක්වා පියාසර කරමින් යානය අතුරුදන් වූයේ 2004 වර්ෂයේ මාර්තු මස 8 වැනිදායි. කිසිදු හෝඩුවාවක් සොයා ගැනීමට අපොහොසත් වීම හේතුවෙන් විශාල පිරිවැයක් යොදවා මැලේසියාව ඔස්ට්‍රේලියාව සහ චීනය ඒකාබද්ධව සිදුකළ මෙහෙයුම් 2017 වසරේ ජනවාරි මාසයේ දී අත්හිටුවීමට පියවර ගත්තේය. අනතුරුව මැලේසියානු රජයේ අනුග්‍රහය යටතේ අමෙරිකාවේ ඕෂන් ඉන්ෆිනිටි ගවේෂණ සමාගම ආරම්භ කළ තෙමසක මෙහෙයුම්ද පසුගිය මැයි මාසයේ දී අවසන් විය. මේ අතර ඕෂන් ඉන්ෆිනිටි ගවේෂණ සමාගම නව තාක්ෂණය උපයෝගී කරගෙන යළිත් මෙහෙයුම් ආරම්භ කිරීමට කැමැත්ත පළකර තිබේ. කෙසේ වෙතත් තවමත් ඔවුන් ඒ සඳහා යෝජනාවක් ඉදිරිපත් කර නැති බව මැලේසියානු ප්‍රවාහන අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=105455", "Category": null, "Parent URL": null}