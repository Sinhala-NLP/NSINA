{"Source": "Adaderana", "Timestamp": "July 5, 2012 06:14 pm", "Headline": "ඊවා ශ්‍රේෂ්ඨාධිකරණ විනිසුරුවරියක ලෙස දිවුරුම්දෙයි", "News Content": "හිටපු නීතිපතිනි ඊවා වනසුන්දර මහත්මිය ශ්‍රේෂ්ඨාධිකරණ විනිසුරුවරියක ලෙස පත්කර තිබේ. ඇය මීට ස්වල්ප මොහොතකට පෙර ජනාධිපති මහින්ද රාජපක්ෂ මහතා ඉදිරියේ දිවුරුම් දුන් බව රජයේ ප්‍රවෘත්ති දෙපාර්තමේන්තුව පවසයි. පන්නිපිටිය ධර්මපාල විද්‍යාලයෙන් සිය පාසල් අධ්‍යාපනය ලැබූ ඒ මහත්මිය 1977 වසරේදී නීතිඥ වෘත්තියට පිවිස 1979දී රජයේ අධිනීතිඥවරියක ලෙස පත්විය. ඉන් අනතුරු ව වනසුන්දර මහත්මිය රජයේ ජ්‍යෙෂ්ඨ අධිනීතිඥවරියක ලෙස ද පත්වීම් ලැබීය. සොලිසිටර් ජනරාල් තනතුරට කාන්තා නියෝජනයක් එක්කළ ඊවා වනසුන්දර මහත්මිය නියෝජ්‍ය සොලිසිටර් ජනරාල්, අතිරේක සොලිසිටර් ජනරාල් තනතුරු ද හෙබවූවාය. ශ්‍රී ලංකාවේ නීතිපති ධුරයට ප්‍රථම අවස්ථාවට පත්වූ කාන්තාවද ඇය වූවාය.", "URL": "https://sinhala.adaderana.lk/news.php?nid=25545", "Category": null, "Parent URL": null}