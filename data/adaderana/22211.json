{"Source": "Adaderana", "Timestamp": "February 18, 2012 12:48 pm", "Headline": "හලාවත නගරයේ ආරක්ෂාව තරකරයි", "News Content": "හලාවත නගරයට විශේෂ ආරක්ෂාවක් යොදවා ඇති බව අද දෙරණ වාර්තාකරු පවසයි. ප්‍රදේශයේ ආරක්ෂාව සඳහා පොලිසිය, විශේෂ කාර්යය බලකාය සහ යුද හමුදාව ද කැඳවා ඇති බව එම නිලධාරීන් 1500 දෙනෙකුට වැඩි පිරිසක් යොදවා ඇති බව ද ඔහු සඳහන් කළේය. නගරය පුරා සුදු කොඩි සහ කළු කොඩි ඔසවා ඇති බවත්, ප්‍රදේශයේ සාමකාමී වාතාවරණයක් දක්නට ලැබෙන බවත් අද දෙරණ වාර්තාකරු ප්‍රකාශ කළේය. හලාවත පැවති ධීවර උද්ඝෝෂණයක් අතරතුරදී වෙඩි ප්‍රහාරයකින් මියගිය ඇන්ටනි ප්‍රනාන්දු මහතාගේ දේහය පිළිබඳ අවසන් කටයුතු අද සිදුකෙරෙයි. ඔහුගේ දේහයට අවසන් ගෞරව දැක්වීම සඳහා අද විපක්ෂ නායක රනිල් වික්‍රමසිංහ මහතා ද පැමිණ තිබේ. අද පස්වරු 03 ට හලාවත, වැල්ල කතෝලික දේවස්ථානයේ දී ආගමික වතාවත් සිදුකිරීමෙන් අනතුරුව ඇන්ටනි ප්‍රනාන්දු මහතාගේ දේහය පිළිබඳ අවසන් කටයුතු සිදුකිරීමට නියමිතව ඇත. ඔහුගේ දේහයට අවසන් ගෞරව දැක්වීම සඳහා විශාල පිරිසක් පැමිණෙමින් සිටින බව අද ‍දෙරණ වාර්තාකරු සඳහන් කළේය. ඇන්ටනි ප්‍රනාන්දු මහතාගේ අවසන් කටයුතු සිදුවන අවස්ථාවේ කිසිදු ප්‍රචණ්ඩ ක්‍රියාවක් සිදු නොවිය යුතු බව පොලිසිය පවසයි. ඊට අදාළව අධිකරණය නියෝගයක් ද ලබාගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=22211", "Category": null, "Parent URL": null}