{"Source": "Adaderana", "Timestamp": "April 23, 2018 09:18 pm", "Headline": " සාකච්ඡාවෙන් පසු අමාත්‍ය මණ්ඩල සංශෝධනය ගැන දැනුම් දෙනවා", "News Content": "අද දිනයේ ජනාධිපතිවරයා සහා අග්‍රාමාත්‍යවරයා අතර පැවැත්වීමට නියමිත සාකච්ඡාවෙන් අනතුරුව අමාත්‍ය මණ්ඩල සංශෝධනය පිළිබඳව දැනුම් දෙන බව අමාත්‍ය අකිල විරාජ් කාරිවසම් මහතා පවසයි. ඒ අතර ලක්ෂ්මන් කිරිඇල්ල අමාත්‍යවරයා සඳහන් කළේ නව ගිවිසුමක් මත ජාතික ආණ්ඩුව ඉදිරියට ගෙන යාම සඳහා ජනාධිපතිවරයා සහ අග්‍රාමාත්‍යවරයා එකඟතාවට එළැඹ ඇති බවයි. කැබිනට් මණ්ඩලය අලුතින්ම පත්කිරීමට රජය පසුගියදා තීරණය කළ අතර ඒ සඳහා විද්‍යානූකූල පදනමක් මත විෂය පථයන් සැකසීමේ වගකීම ජනාධිපති ලේකම්වරයා සහ අග්‍රාමාත්‍ය ලේකම්වරයා වෙත පැවරී තිබුණි. රජයේ ප්‍රකාශකයකු ඊයේ පැවසුවේ මැයි පළමුවැනිදාට පෙර අනිවාර්යෙන්ම නව කැබිනට් මණ්ඩලය පත්කෙරෙන බවයි. විදෙස්ගතව සිටි ජනාධිපති මෛත්‍රීපාල සිරිසේන මහතා අද පෙරවරුවේ දිවයිනට පැමිණි අතර ඒ අනුව කැබිනට් සංශෝධනය සම්බන්ධයෙන් ජනාධිපතිවරයා සහ අග්‍රාමාත්‍යවරයා අද සාකච්ඡාවක් පැවැත්වීමට සැලසුම් කර තිබේ.", "URL": "https://sinhala.adaderana.lk/news.php?nid=87906", "Category": null, "Parent URL": null}