{"Source": "Adaderana", "Timestamp": "November 25, 2012 09:42 pm", "Headline": " සාගරිකාට අයෙක් බිලි - 2ට බරපතළයි", "News Content": "මුහුදු බඩ දුම්රිය මාර්ගයේ ගාල්ල හා ගිංතොට අතර නාගරත්න මාවත හරස් මාර්ගයේදී යතුරු පැදියක් දුම්රියක ගැටීමෙන් එම යතුරු පැදියේ ගමන් ගත් තිදෙනෙකුගෙන් එක් අයෙකු මියගොස් අනෙක් දෙදෙනා බරපතළ තුවාල ලබා තිබේ. අනතුරින් මියගොස් ඇත්තේ 22 හැවිරිදි වියේ පසුවු වාසලගේ දිලූක දර්ශන නැමැති කම්මල්වත්ත, ගිංතොට ප්‍රදේශයේ පදිංචිකරුවෙකි. අනතුරින් බරපතළ තුවාල ලැබු 31 හැවිරිදි ලක්මාල් රණතුංග හා 24 හැවිරිදි ජීවන් නදිශ කරාපිටිය රෝහලේ දැඩි සත්කාර ඒකකයේ මේවන විට ප්‍රතිකාර ලබන බව පොලීසිය කියයි. අනතුරට ලක්වු යතුරුපැදියේ ගමන්ගත් පුද්ගලයින් තිදෙනා බීමතින් සිට ඇතැයි යන්න පොලීසිය සැකකරයි. කොළඹින් අද පස්වරු 5.20ට මාතර බලා ධාවනය වූ සාගරිකා දුම්රියේ එම යතුරු පැදිය රාත්‍රී 7.51ට පමණ ගැටී ඇතැයිද පොලීසිය පවසයි.", "URL": "https://sinhala.adaderana.lk/news.php?nid=29483", "Category": null, "Parent URL": null}