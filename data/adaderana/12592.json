{"Source": "Adaderana", "Timestamp": "December 4, 2010 10:53 am", "Headline": "මට ශ්‍රී ලංකාව ගැන කතාකරන්න අයිතියක් නෑ", "News Content": "ශ්‍රී ලංකාවේ අවතැන්ව සිටින ද්‍රවිඩ ජනතාව නැවත පදිංචි කිරීමේ කටයුතු පිළිබඳව අමෙරිකාව අවධානය යොමුකර ඇති බව ඉන්දියාවේ අමෙරිකා එක්සත් ජනපද තානාපති තිමෝති ජේ. රෝමර් මහතා පවසයි. එම කටයුතු සඳහා අමෙරිකාව විසින් ශ්‍රී ලංකාව වෙත ඉන්දීය රුපියල් කෝටි 150 ක මුදලක් ලබාදී ඇති බව ද ඔහු පෙන්වා දී තිබේ. නමුත් ශ්‍රී ලංකාව පිළිබඳ තමන්ට කිසිදු අදහසක් දැක්විය නොහැකි බවත්, ඒ සඳහා තමන්ට අයිතියක් නොමැති බවත් ඔහු ප්‍රකාශ කරයි. ‍ඊයේ(03) ඉන්දියාවේ වෙන්නායි නගරයේ ජාත්‍යන්තර පාසලක් නැරඹීම සඳහා තිමෝති ජේ රෝමර් මහතා පැමිණි අවස්ථාවේ මාධ්‍යවේදියකු නැගූ පැනයකට පිළිතුරුදෙමින් ඔහු මේ බව සඳහන් කර ඇති බව ඉන්දීය මාධ්‍ය වාර්තා කරයි. අදාළ කටයුතු පිළිබඳව සොයාබැලීමේ අයිතිය ඇත්තේ ශ්‍රී ලංකාවේ අමෙරිකානු තානාපතිවරයාට බවත්, ඔහු ඒ සම්බන්ධව සොයාබැලීම් සිදුකරන බවත් හෙතෙම වැඩිදුරටත් ප්‍රකාශ කර ඇත. ශ්‍රී ලංකාවේ සිවිල් යුද ගැටුම් පැවති කාල සීමාව තුළ සිදුවී යැයි කියන මානව හිමිකම් කඩවීම් සම්බන්ධව කිසිදු පුද්ගලයෙකු අත්අඩංගුවට ගෙන නොතිබීම සම්බන්ධව මාධ්‍යවේදියකු විසින් තානාපතිවරයාගෙන් ප්‍රශ්න කර තිබෙන බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=12592", "Category": null, "Parent URL": null}