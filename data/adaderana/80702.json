{"Source": "Adaderana", "Timestamp": "November 28, 2017 10:02 pm", "Headline": "මහාධිකරණ විනිසුරුට වෙඩි තැබීමේ සිද්ධිය-ඇප දෙන්න බැරි බව මහේස්ත්‍රාත්වරිය කියයි", "News Content": "යාපනය මහාධිකරණ විනිසුරු එම්.ඉලංචෙලියන් මහතා ඉලක්ක කරගනිමින් පසුගිය ජූලි මස 22 වෙනිදා යාපනයේ නල්ලූර් ප්‍රදේශයේදී සිදු වූ වෙඩි තැබීමේ සිද්ධියට අදාළ ප්‍රධාන සැකකරු ඇතුළු සැකකරුවන්ට ඇප ලබාදීම ප්‍රතික්ෂේප කර තිබේ. අදාළ නඩුව කැඳවූ අවස්ථාවේදී ඔවුන්ට ඇප ලබා දෙන මෙන් නීතිඥවරු කළ ඉල්ලීම යාපනය වැඩ බලන මහේස්ත්‍රාත්වරිය ප්‍රතික්ෂේප කළ බව අද දෙරණ වාර්තාකරු පවසයි. මෙම වෙඩි තැබීමේදී මහධිකරණ විනිසුරුවරයාගේ ප්‍රධාන ආරක්ෂකවරයා ලෙස කටයුතු කළ හේමචන්ද්‍ර පොලිස් සැරයන්වරයා මරුමුවට පත් වූ අතර තවත් පොලිස් නිලධාරියෙකු තුවාල ලැබීය. එම වෙඩි තැබීම සිදු කළ සැකකරුට උදවු කිරීම මත තවත් දෙදෙනෙකු පොලීසිය විසින් අත් අඩංගුවට ගෙන තිබේ. මෙම සැකකරුවන් අපරාධ රැසකට සම්බන්ධ බැවින් ඔවුන්ට ඇප ලබාදිය නොහැකි බව විනිසුරුවරිය ප්‍රකාශ කළ අතර පොලීසියද ඔවුන්ට ඇප ලබාදීම සම්බන්ධයෙන් විරෝධය පළකොට ඇත.", "URL": "https://sinhala.adaderana.lk/news.php?nid=80702", "Category": null, "Parent URL": null}