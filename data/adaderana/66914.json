{"Source": "Adaderana", "Timestamp": "December 10, 2016 06:48 pm", "Headline": " අය වැය තෙවනවර කියවීමත් සම්මතයි", "News Content": "අය වැය තෙවන වර කියවීම පාර්ලිමේන්තුවේදී මීට ටික වේලාවකට පෙර වැඩි ඡන්ද 110න් සම්මත විය.අය වැයට පක්ෂව ඡන්ද 165ක් ලැබුණු අතර විපක්ෂ ලැබුණේ ඡන්ද 55කි.යහපාලන ආණ්ඩුවේ හවුල්කාර පක්ෂවල එක්සත් ජාතික පක්ෂය හා ශ්‍රීලනිපයේ පිරිසක් ඊට පක්ෂව ඡන්දය ලබාදුන් අතර, ඒකාබද්ධ විපක්ෂය හා ජනතා විමුක්ති පෙරමුණ අය වැයට විරුද්ධව ඡන්දය දුන් බව අප වාර්තාකරු පැවසීය.ඡන්දය දීමට නොපැමිණ සිටි සංඛ්‍යාව 4කි.අය වැය තෙවන කියවා සම්මත කිරීමට පෙර විපක්ෂයේ ඉල්ලීම මත මුදල් අමාත්‍යංශයේ වැය ශීර්ෂය සඳහා ද ඡන්ද විමසීමක් සිදුකෙ‍රුණු අතර සංශෝධන සහිතව එය සම්මත විය.මේ අතර විද්‍යුත් ක්‍රමයට ඡන්දය පැවැත්වීම සඳහා සැකසූ පද්ධතියෙන්ද අත්හදා බැලීමක් ලෙස ඡන්ද විමසීමක් සිදුකරන ලදී.ඒ අය වැය තෙවන වර කියවීමේ ඡන්ද විමසීමෙන් පසුවය.එම ඡන්ද විමසීමෙන්ද අය වැයට පක්ෂව බහුතර කැමැත්තක් පළව තිබිණ.", "URL": "https://sinhala.adaderana.lk/news.php?nid=66914", "Category": null, "Parent URL": null}