{"Source": "Adaderana", "Timestamp": "April 24, 2016 03:38 pm", "Headline": "උතුරු-නැගෙනහිර එකතු කරනවාට මං විරුද්ධයි", "News Content": "උතුරු-නැගෙනහිර පළාත් ඒකාබද්ධ කර එම පළාත් සඳහා ෆෙඩරල් පාලනයක් ලබාදිය යුතු බවට උතුරු පළාත් සභාව විසින් සම්මත කරගත් යෝජනාවට කර්මාන්ත හා වාණිජ කටයුතු අමාත්‍ය රිෂාද් බදියුදීන් මහතා විරුද්ධත්වය පළකරයි. අමාත්‍යවරයා පෙන්වා දෙන්නේ තමන් මෙන්ම තම පක්ෂය වන සමස්ත ලංකා මහජන කොංග්‍රසයේ කිසිදු මන්ත්‍රීවරයෙකු අදාළ යෝජනාවට එකඟත්වය පළ නොකරන බවයි.වව්නියාව නෙලුක්කුලම ප්‍රදේශයේ පැවති වැඩසටහනකට එක්වීමෙන් අනතුරුව මාධ්‍යවේදීන් නැගු ප්‍රශ්නයකට පිළිතුරු ලබාදෙමින් රිෂාද් බදියුදීන් අමාත්යීවරයා මේ බව කියා සිටියේය. එහිදි තවදුරටත් අදහස් දක්වමින් අමාත්‍යවයා කියා සිටියේ උතුරු පළාත් සභාව නියෝජනය කරන තම පක්ෂයේ මන්ත්‍රීවරුන් තිදෙනාම අදාළ යෝජනාවට විරුද්ධත්වය පළකළ බවයි.එමෙන්ම මෙම යෝජනාව සම්බන්ධයෙන් පක්ෂ නායකයින් සමග සාකච්ඡා කිරීමට නියමිත බව ද රිෂාද් බදියුදීන් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=59446", "Category": null, "Parent URL": null}