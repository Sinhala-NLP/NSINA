{"Source": "Adaderana", "Timestamp": "June 16, 2015 01:12 pm", "Headline": "චෝදනාවලට රනිල් එදා උසාවි ගියා - ඔබාමා මේ අවුරුද්දේ ලංකාවට එනවා", "News Content": "චන්ද්‍රිකා බණ්ඩාරනායක කුමාරතුංග ජනාධිපතිනියගේ කාලයේදී රනිල් වික්‍රමසිංහ මහතාට එල්ල වූ චෝදනාවලට ඔහු උසාවියට ගොස් විත්තිකූඩුවට නැඟ සාක්ෂි ලබාදුන් බව වැවිලි කර්මාන්ත අමාත්‍ය ලක්ෂ්මන් කිරිඇල්ල මහතා පවසයි.එහෙත් අද ඇතැමුන් උසාවියාමට බියෙන් කෑ ගසමින් පරීක්ෂණ කඩාකප්පල් කිරීමට උත්සාහ කරන බවත්, එසේ බැලූවිට රනිල් වික්‍රමසිංහ මහතා නිර්භීත නායකයෙක් බවත්, ඔහු පෙන්වාදෙයි.හොරු ඇල්ලීම සඳහා පරීක්ෂණ කරගෙන යන විට පලිගන්නවා යැයි කියමින් කෑ ගසන බවත්, එසේ කෑ ගසන්නේ පරීක්ෂණවලට බිය අය බවත්, එවකට චන්ද්‍රිකා ජනාධිපතිනියගේ ආණ්ඩුව සමයේ රනිල් වික්‍රමසිංහ මහතාට චෝදනා එල්ල වෙද්දී ඔහු උසාවියට ගොස් සාක්ෂි දුන් බවත්, අමාත්‍යවරයා කියයි.සිරිකොත පක්ෂ මූලස්ථානයේදී අද පෙරවරුවේ පැවැති මාධ්‍ය හමුවකදී හෙතෙම මේ බව පැවසීය.අගමැතිවරයාට විශ්වාසභංගයක් ගෙන ඒම හා වත්මන් රජයේ ක්‍රියාකලාපය තුළ ජාත්‍යන්තර සබඳතා බිඳ වැටී ඇතිදැයි මාධ්‍යවේදියෙකු ඇසූ පැනයකට පිළිතුරු ලෙස අමාත්‍යවරයා එහිදී කියා සිටියේ අමෙරිකානු ජනාධිපති බැරක් ඔබාමාද මේ වසර අගදී ශ්‍රී ලංකාවට පැමිණීමට නියමිත බවයි.ඉන්දීය අගමැතිවරයා ද පසුගිය කාලයේදී මෙරටට පැමිණි බව සිහිපත් කළ අමාත්‍යවරයා ජාත්‍යන්තර සබඳතා කිසිසේත් පළුදු වී නැතැයිද පැවසීය.අගමැති රනිල් වික්‍රමසිංහ මහතාට එරෙහි විශ්වාසභංගයක් ගෙනැවිත් ඇත්තේ අයහපත් චේතනාවෙන් බවත්, මැතිවරණයකට ගියහොත් විශ්වාසය කාටද භංගය කාටදැයි දැනගත හැකි බවත්, ඔහු කියා සිටියේය.එසේම ජනවාරී 8 වැනිදා මහින්ද රාජපක්ෂ මහතාගේ ආණ්ඩුවට තිබූ ජනවරම අහෝසි වූ බවත්, වත්මන් ආණ්ඩුව බලය ඉල්ලා සිටියේ දින 100ට බවත්, එසේ වුවද දැන් එම කාලය අවසන් බැවින් පාර්ලිමේන්තුව විසුරුවා හැර ඡන්දයකට යන ලෙස ජනතාව ඉල්ලා සිටින බවත්, හෙතෙම කීවේය.", "URL": "https://sinhala.adaderana.lk/news.php?nid=52034", "Category": null, "Parent URL": null}