{"Source": "Adaderana", "Timestamp": "July 25, 2011 04:17 pm", "Headline": " සිංගප්පූරුවේදී අල්ලස් දුන්නු ශ්‍රී ලාංකිකයෙකුට ඩොලර් 5000 ක දඩයක්", "News Content": "සිංගප්පූරුවේදී තම ගමන්මලු බර සැඟවීම වෙනුවෙන් ඇමෙරිකානු ඩොලර් 700 ක අල්ලසක් ලබාදුන් බව කියන ශ්‍රී ලාංකික ව්‍යාපාරිකයෙකුට එරට අධිකරණයක් විසින් අමෙරිකානු ඩොලර් 5,000 ක දඩ මුදලක් නියම කර ඇති බව විදෙස් මාධ්‍ය උපුටා දක්වයි. මොහු විසින් අතිරේක ගමන්මලු සඳහා ගෙවිය යුතු ඩොලර් 5,060ක මුදල වෙනුවට විලියම් වොන්ග් නමැති 35 හැවිරිදි මගී සේවා පරීක්ෂකවරයෙකුට 2008 වසරේදී මැද භාගයේදී සහ තවත් පුද්ගලයෙකුට පසුගිය ඔක්තෝම්බර් මාසයේදී පිළිවෙළින් අමෙරිකානු ඩොලර් 300 ක් හා 400 ක් වශයෙන් ගෙවා ඇති බව සඳහන් වේ. මේ අයුරින් සිංගප්පූරු දිස්ත්‍රීක් අධිකරණයකින් දඬුවම් ලබා ඇත්තේ ප්‍රදීප් රූපසිංහ නමැති 41 හැවිරිදි ශ්‍රි ලාංකික ව්‍යාපාරිකයෙකු බව එරට මාධ්‍ය වාර්තා සනාථ කරයි. නොමිලයේ ගෙන යා හැකි ගමන්මලු වල බරට අමතරව වැඩිවන සෑම කිලෝ ග්‍රෑමයකටම ඩොලර් 22 බැගින් අය කළ යුතු වුවද ,අදාළ ගුවන්තොටුපළේ මගී පරීක්ෂක නිලධාරියා ලෙස කටයුතු කළ විලියම් වොන්ග්ට තම ගමන්මලුවල නිසි බර සටහන් නොකොට අඩුවෙන් බර සටහන් කළ යුතු බව දන්වා එකී කාර්යය වෙනුවෙන් මෙම අල්ලස මුදල ලබා දී ඇති බව සදහන් වේ.", "URL": "https://sinhala.adaderana.lk/news.php?nid=17628", "Category": null, "Parent URL": null}