{"Source": "Adaderana", "Timestamp": "July 21, 2016 07:16 am", "Headline": "කෝප් කමිටුවේ පළමු කාර්තු වාර්තාව ලබන සභාවාරයට එයි", "News Content": "පොදු ව්‍යාපාර කාරක සභාව හෙවත් කෝප් කමිටුවේ පළමු කාර්තුවේ වාර්තාව ලබන සභා වාරයේදී පාර්ලිමේන්තුවට ඉදිරිපත් කිරීමට නියමිතව තිබේ.කෝප් කමිටුවේ සභාපති පාර්ලිමේන්තු මන්ත්‍රී සුනිල් හදුන්නෙත්ති මහතා කියා සිටියේ ඊට අදාළ වාර්තාව භාෂා ත්‍රිත්වයෙන්ම මේ වන විට සකස් කර ඇති බවයි.මෙතෙක් කල් සිදුකළ විමර්ශන වලට අදාළව එම වාර්තාව සකස් කර තිබේ. මේ අතර මෙම සතිය තුළද රාජ්‍ය ආයතන කිහිපයක නිළධාරීන් කෝප් කමිටුව හමුවට කැඳවා ඇති බව සුනිල් හදුන්නෙත්ති මන්ත්‍රීවරයා සඳහන් කළේය.ඊයේ දිනයේ ශ්‍රී ලංකා ක්‍රිකට් ආයතනයේ නිළධාරීන් කොප් කමිටුව හමුවට කැඳවා තිබූ අතර අද දිනයේ ශ්‍රී ලංකා රූපවාහිණී සංස්ථාවේ නිළධාරීන් කෝප් කමිටුවට කැඳවා තිබේ.හෙට දිනයේ දී ජාතික ලොතරැයි මණ්ඩලයේ නිළධාරීන් කෝප් කමිටුව හමුවට කැඳවා ඇති බව සුනිල් හඳුන්නෙත්ති මන්ත්‍රීවරයා කියා සිටියේය.පසුගිය කාලයේ අදාළ ආයතන වල සිදුවූ අක්‍රමිකතා පිළිබඳව මෙහිදී විමර්ශනය කිරීමට නියමිතව තිබේ.", "URL": "https://sinhala.adaderana.lk/news.php?nid=62269", "Category": null, "Parent URL": null}