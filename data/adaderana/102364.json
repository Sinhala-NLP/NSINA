{"Source": "Adaderana", "Timestamp": "January 15, 2019 12:01 pm", "Headline": "අපජල පද්ධතියක් පුපුරා යාමෙන් 2000කට පීඩා", "News Content": "අපජල පද්ධතියක් පුපුරා යාමෙන් පේරු රාජ්‍යයේ ලිමා අගනුවර ජලයෙන් යටවී ඇත. මේ හේතුවෙන් 2000ක පමණ පිරිසක් පීඩාවට පත්ව සිටින බව විදෙස් වාර්තා සඳහන් කළේය. පේරු රාජ්‍යයේ ලීමා අගනුවර ප්‍රධාන අපජල පද්ධතිය පුපුරායාමෙන් ප්‍රදේශ රැසක් ජලයෙන් යටවී තිබේ. ඇතැම් ස්ථානවල අඩි 5ක් පමණ උසට ජලය පිරී ඇති බව විදෙස් වාර්තාවල දැක්වෙන්නේ. ඉන් පුද්ගලයින් 2000ක් පමණ පීඩාවට පත්ව සිටින අතර අපජලයෙන් නිකුත් වන දුර්ගන්ධය හේතුවෙන් රෝගී තත්ත්වයන්ද හටගෙන ඇති බව සඳහන්. මේ හේතුවෙන් ඇතැම් අයට වෛද්‍ය ප්‍රතිකාර ලබාදීමටත් සිදු වි ඇත. මේ අතර නගර වැසියන් බොහෝ පිරිසක් සිය නිවෙස් වලින් ඉවත් වීම ප්‍රතික්ෂේප කර ඇති බැවින් බලධාරීන්ද දැඩි ගැටළුකාරී තත්ත්වයකට මුහුණපා සිටින බව වාර්තා වේ. කෙසේ නමුත් විපතට පත්වූ ජනතාවට සහන සැපයීමේ මෙහෙයුම් අඛණ්ඩව ක්‍රියාත්මකයි. නගරය ආසන්නයේ අළුතින් ඉදිකෙරෙන දුම්රිය ස්ථානයේ සිදු වූ කිසියම් ක්‍රියාකාරකමක් හේතුවෙන් අපජල පද්ධතිය පුපුරා යන්නට ඇති බවට සැක පල කරයි.", "URL": "https://sinhala.adaderana.lk/news.php?nid=102364", "Category": null, "Parent URL": null}