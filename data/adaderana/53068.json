{"Source": "Adaderana", "Timestamp": "August 6, 2015 08:40 am", "Headline": "බොහෝ දෙනෙක් වත්කම් බැරකම් දීලා", "News Content": "මෙවර මහමැතිවරණයට ඉදිරිපත් වී සිටින ප්‍රධාන දේශපාලන පක්ෂ වල අපේක්ෂකයින්ගෙන් වැඩි දෙනෙකු වත්කම් හා බැරකම් ප්‍රකාශ ලබාදී ඇති බව මැතිවරණ මහලේකම් කාර්යාලය පවසයි.මැතිවරණයට ඉදිරිපත්වී සිටින අපේක්ෂකයින්ගේ වත්කම් බැරකම් ප්‍රකාශ ලබාදීම සඳහා ඊයේ දිනය දක්වා මැතිවරණ මහලේකම් කාර්යාලය විසින් කල් ලබාදී තිබුණි.ඒ අනුව ප්‍රධාන දේශපාලන පක්ෂ වල අපේක්ෂකයින් විශාල පිරිසක් සිය වත්කම් හා බැරකම් ප්‍රකාශ ඉදිරිපත් කිරීමට පියවර ගෙන ඇති බව මැතිවරණ මහලේකම් කාර්යාලය සඳහන් කළේය.සියයට 68කට වැඩි ප්‍රතිශතයක් වත්කම් බැරකම් ප්‍රකාශ ඉදිරිපත් කර ඇති බව සඳහන්ය. කෙසේවෙතත් ස්වාධීන කණ්ඩායම් වලින් සහ සුළු පක්ෂ වලින් මෙවර මැතිවරණයට ඉදිරිපත් වී සිටින අපේක්ෂකයින්ගෙන් වැඩි දෙනෙකු වත්කම් හා බැරකම් ප්‍රකාශ ඉදිරිපත් කර නොමැති බව වාර්තා වේ.මේ අතර 2015 මහමැතිවරණයට අදාළව තැපැල් ඡන්ද සලකුණු කිරීමේ කටයුතු අද දිනයේත් සිදුකරන බව මැතිවරණ මහලේකම් කාර්යාලය පැවසුවේය.පාසල් වල හා පොලිස් ස්ථාන වල තැපැල් ඡන්දය සලකුණු කිරීමේ කටයුතු පසුගිය 03 වන දින සිදුකළ අතර සෙසු රාජ්‍ය සේවකයින්ගේ තැපැල් ඡන්ද සලකුණු කිරීමේ කටයුතු ඊයේ සහ අද සිදුකිරීමට නියමිතය.අද දිනයේ තැපැල් ඡන්ද සලකුණු කිරීමෙන් පසුව ඉතිරි තැපැල් ඡන්ද පැකට්ටු සියල්ල අදාළ දිස්ත්‍රික් මැතිවරණ කාර්යාල වෙත භාරදිය යුතු බව මැතිවරණ මහලේකම් කාර්යාලය සඳහන් කළේය.තැපැල් ඡන්දය සලකුණු කිරීමට නොහැකි වූ පුද්ගලයින් සඳහා ලබන 08 වන දින දිස්ත්‍රික් මැතිවරණ කාර්යාල වලදී ද තැපැල් ඡන්දය සලකුණු කිරීමේ අවස්ථාව හිමිවනු ඇත.", "URL": "https://sinhala.adaderana.lk/news.php?nid=53068", "Category": null, "Parent URL": null}