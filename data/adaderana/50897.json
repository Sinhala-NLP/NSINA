{"Source": "Adaderana", "Timestamp": "April 25, 2015 07:34 pm", "Headline": "නේපාලයට ශ්‍රී  ලංකාවෙන් සහන සේවා කණ්ඩායමක් - එරට වැසියන් 876ක් මරුට ", "News Content": "නේපාලයේ සිදු වූ ප්‍රභල භූ චලනය හේතුවෙන් එරට වැසියන්ට සහන සැපයීම සඳහා මෙරටින් සහන කණ්ඩායමක් පිටත්ව යෑමට නියමිතව තිබේ. අදාළ සිද්ධිය සැලවූ වහාම ජනාධිපති මෛත්‍රීපාල සිරිසේන මහතා සහ අගමැති රනිල් වික්‍රමසිංහ මහතා සාකච්ජා කොට ඒ සඳහා විශේෂ කමිටුවක් පත් කර ඇති බව අග්‍රාමාත්‍ය කාර්යාලය පවසයි. ඒ අනුව වෛද්‍යරුන් සිව් දෙනෙකු සහ වෛද්‍ය සහායකයින් මෙන්ම ඹෟෂධ වර්ගද රැගෙන හෙට පෙ.ව.2.00ට නේපාලයේ කත්මණ්ඩු නුවර බලා ගුවන් හමුදාවට අයත් ගුවන් යානයක් මෙරටින් පිටත්ව යෑමට නියමිතය. තවද අදාළ යානා මගින් නේපාලයේ සිටින ශ්‍රී ලාංකිකයින් සහ ශිෂ්‍යයින් මෙරටට ගෙන්වා ගැනීමට කටයුතු යොදා ඇති බවද අගමැති කාර්යාලය නිවේදනයක් මගින් වැඩිදුරටත් සඳහන් කරයි.එසේම එරට සිටින ශ්‍රී ලාංකිකයින් පිළිබඳව තොරතුරු දැන ගැනීමට අවශ්‍ය නම් නේපාලයේ ශ්‍රී ලංකා මහ කොමසාරිස් කාර්යාලයට අයත් 0097 798 510 20057 යන දුරකථන අංකයෙන් විමසීම් කළ හැකි බවද වාර්තා වෙයි.මේ වන විට අදාළ භූ චලනය හේතුවෙන් පුද්ගලයින් 876කට අධික පිරිසක් ජීවිතක්ෂයට පත්වී ඇති බවද නවතම විදේශ වාර්තා පෙන්වා දෙයි.", "URL": "https://sinhala.adaderana.lk/news.php?nid=50897", "Category": null, "Parent URL": null}