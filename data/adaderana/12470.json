{"Source": "Adaderana", "Timestamp": "November 29, 2010 11:13 am", "Headline": "පියාගේ ඝාතනය දියණිය ආරක්ෂක කැමරා වලින් දකියි", "News Content": "එක්සත් රාජධානියේ බර්මින්හැම් නගරයේ වෙළඳසැලක් පවත්වාගෙන ගිය ශ්‍රී ලාංකිකයෙකු එම වෙළඳසැල කොල්ල කෑමට පැමිණි සොර කණ්ඩායමක් විසින් ඝාතනයට කර ඇති බව විදෙස් මාධ්‍ය වාර්තා කරයි. 48 හැවිරිදි සුප්පයියා තර්මසීලන් නැමති මෙම ඝාතනයට ලක්වූ පුද්ගලයාගේ ඝාතකයින් ඔහුගේ 15 හැවිරිදි දියණිය විසින් එම වෙළඳසැලෙහි සවිකරන ලද ආරක්ෂක කැමරා මගින් නිරීක්ෂණය කර තිබේ. පිහියකින් ඇන ඔහු ඝාතනය කරනු ඇය දැක ඇත. එක්සත් රාජධානියේ බර්මින්හැම් නගරයේ පිහිටි මෙම වෙළඳසලෙහි ඉහළ මාලයෙහි ඝාතනයට ලක්වූ පුද්ගලයා ඔහුගේ බිරිඳ, පුතුන් දෙදෙනා හා දියණිය සමග වසරක පමණ කාලයක ජීවත්ව ඇති බව ද සඳහන්ය. කොල්ලකරුවන් විසින් පවුම් 100 ට ආසන්න මුදලක් ‍පැහැරගෙන ගොස් ඇති අතර පිහි ඇනුම් තුනක් සහිත සුප්පයියා තර්මසීලන්ගේ මළ සිරුර ඔහුගේ වෙළඳසැලෙහි තිබී හමුවී ඇති බව ද විදෙස් මාධ්‍ය වාර්තා කරයි. වෙළඳසැලේ සහකරුද පහරදිමට ලක්වී ඇති අතර ඔහුගේ හිසට සිදුවූ තුවාල නිසා රෝහල් ගතකර තිබේ. මෙම සිද්ධියෙන් පසු අදාළ වෙළඳසැලෙහි සිට පුද්ගලයින් සිව්දෙනෙකු දිව යනු ඒ අවට ජනතාව දැක ඇති බව ද සඳහන්ය. ඝාතනය සම්බන්ධව සැක පිට පොලිසිය විසින් තරුණ යුවලක් අත්අඩංගුවට ගෙන ඇති බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=12470", "Category": null, "Parent URL": null}