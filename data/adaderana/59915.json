{"Source": "Adaderana", "Timestamp": "May 8, 2016 07:59 am", "Headline": " සමස්ථ රටටම දේශපාලන විසඳුමක් අවශ්‍යයි", "News Content": "රට ණය බරින් බේරා ගැනීම සඳහා උතුරු නැගෙනහිරට පමණක් නොව සමස්ථ රටටම දේශපාලන විසඳුමක් අවශ්‍ය බව විපක්ෂනායක ආර්.සම්බන්ධන් මහතා පවසයි.ඔහු පෙන්වා දෙන්නේ ඇතැම් දෙමළ නියෝජතයින් ද පැහැදිළි අවබෝධයක් නොමැතිව දේශපාලන වාසි උදෙසා ආත්මාර්තකාමීව කටයුතු කරන බවයි. ඕස්ට්‍රේලියාවේ දෙමළ ඩයස්පෝරාවේ ආධාර මත ත්‍රිකුණාමල දිස්ත්‍රික්කයේ තෙන්නමරවාඩි ප්‍රදේශයේ ඉදිකරන ලද ප්‍රජා මධ්‍යස්ථානයක් විවෘත කිරීමේ අවස්ථාවට එක්වෙමින් විපක්ෂ නායකවරයා මේ බව කියා සිටියේය.උතුරු සහ නැගෙනහිර පළාත්වල සංවර්ධන කටයුතුවලදී ඊට හවුල් වන ලෙස විපක්ෂනායක ආර්.සම්බන්ධන් මහතා එහිදී දෙමළ ඩයස්පෝරාවෙන් ඉල්ලීමක් කර තිබේ.ත්‍රිකුණාමලය ඇතුළු උතුරු සහ නැගෙනහිර ඇතැම් ප්‍රදේශවල මහා පරිමාණයේ සංවර්ධන සැළසුම් තරුණයන්ට රැකියා සම්පාදනය සඳහා උපයෝගී කර ගත හැකි බව සම්බන්ධන් මහතා පවසයි.සිංගප්පූරුවේ විශේෂඥයන් එම සංවර්ධන සැළසුම් සකස් කරමින් සිටින අතර මේ වසරේ අවසානයට පෙර ඔවුන් එම සැළසුම් ඉදිරි පත් කරනු ඇති බව සම්බන්ධන් මහතා සඳහන් කළේය.මෙවන් අවස්ථාවකදී දමිළ ඩයස්පෝරාව ශ්‍රී ලංකාව තුළ ආයෝජනයන් සිදුකර, කර්මාන්ත ශාලා ඇති කර තරුණ තරුණියන් හට රැකියා අවස්ථා ලබාදීමට කටයුතු සිදුකළ යුතු බව විපක්ෂ නායකවරයා පවසයි.", "URL": "https://sinhala.adaderana.lk/news.php?nid=59915", "Category": null, "Parent URL": null}