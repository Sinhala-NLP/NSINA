{"Source": "Adaderana", "Timestamp": "January 8, 2013 04:04 pm", "Headline": "රටේ වත්මන් තත්ත්වය ගැන අවබෝධයෙන් ඉන්න", "News Content": "ජනතා උරුමය සහ ජනතා පරමාධිපත්‍ය පාවාදීමට කිසිදු මහජන නියෝජිතයෙකුට නොහැකි බව ජනධිපති මහින්ද රාජපක්ෂ මහතා පවසයි. ජනතාවගේ නියෝජිතයින් ලෙස ජනතාව වෙනුවෙන් ඉටුකළ යුතු යුතුකම් ඉටුකිරීමට සියලු පලාත් පාලන නියෝජිතයින් කැප විය යුතු බව ජනාධිපතිවරයා අවධාරණය කරයි. තමා නීතීඥවරයෙකු වශයෙන් අධිකරණයේ ස්වාධීනත්වය කෙරෙහි දැඩි විශ්වාසයකින් කටයුතු කරන බව පෙන්වා දුන් ජනාධිපතිවරයා, අධිකරණය ස්වාධීන විය යුතු අතරම එහි ගරුත්වය රැකෙන පරිදි කටයුතු කිරීමට සියලු දෙනා වගබලා ගත යුතු බව පෙන්වාදෙයි. ජනධිපති මහින්ද රාජපක්ෂ මහතා මේ අදහස් පළ කළේ අරලියගහ මන්දිරයේ අද පෙරවරුවේ පැවති ස්වර්ණ පුරවර සම්මාන ප‍්‍රදානෝත්සවය සහ පලාත් පාලන ජාතික සමුළුව අමතමිනි. රටේ වත්මන් තත්ත්වය පිළිබඳ සියලු දෙනා අවබෝධයෙන් කටයුතු කළ යුතු බව එහිදී වැඩිදුරටත් අදහස් දැක්වූ ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=30597", "Category": null, "Parent URL": null}