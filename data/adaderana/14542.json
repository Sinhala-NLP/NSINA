{"Source": "Adaderana", "Timestamp": "March 1, 2011 10:57 am", "Headline": "කෆීර් යානා අනතුර -තුවාල ලැබූවන් ගෙනඒමට හෙලිකොප්ටර්  ", "News Content": "ගුවන් හමුදාවට අයත් කෆීර් යානා දෙකක් එකිනෙක ගැටීමෙන් සිදුවූ අනතුරින් තුවාල ලැබූවන් රැගෙන ඒම සඳහා හෙලිකොප්ටර් යානා යොමු කර තිබේ. අද(01) පෙරවරුවේ පෙරහුරුවක් අතරතුර මෙම අනතුර සිදුව ඇති බව ගුවන් හමුදා මාධ්‍ය ප්‍රකාශක ගෲප් කපිතාන් ඇන්ඩි විජේසූරිය මහතා පැවසුවේය. ගම්පහ දිස්ත්‍රික්කයේ වාරණ ප්‍රදේශයේ ඉහළ අහසේ දී මෙම අනතුර සිදුව ඇති බව සදහන්ය. සිද්ධියෙන් තුවාල ලැබූවන් පිළිබඳ නිශ්චිත තොරතුරු මෙතෙක් ලැබී නොමැති බව ගුවන් හමුදා මාධ්‍ය ප්‍රකාශකවරයා සඳහන් කළේය. කෙසේ වෙතත් ගිලන් රථ දෙකක් අදාළ ස්ථානය වෙත පිටත් කර යවා ඇති බව වතුපිටිවල රෝහලේ ප්‍රකාශකයෙකු අද දෙරණ කළ විමසීමක දී සඳහන් කළේය. සිද්ධියෙන් අනතුරට ලක් වූවන්ට ප්‍රතිකාර කිරීම සඳහා ගම්පහ රෝහල විශේෂ සූදානමකින් සිටින බව එහි ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=14542", "Category": null, "Parent URL": null}