{"Source": "Adaderana", "Timestamp": "June 22, 2017 04:46 pm", "Headline": " රජයේ දේපළට හානි කිරීම-පුළුල් විමර්ශනයක් ඇරඹෙයි", "News Content": "උද්ඝෝෂණ ව්‍යාපාරයක් අතරතුර සිසුන් පිරිසක් සෞඛ්‍ය අමාත්‍යංශ ගොඩනැගිලි පරිශ්‍රයට නිති විරෝධීව ඇතුළු වී රජයේ දේපළ වලට හානි සිදුකිරීමේ සිද්ධිය සම්බන්ධයෙන් පුළුල් විමර්ශනයක් ආරම්භ කර ඇති බව පොලිස් මූලස්ථානය පවසයි. පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේ කොළඹ දිසාව බාර නියෝජ්‍ය පොලිස්පතිවරයාගේ සෘජු අධීක්ෂණය යටතේ එම විමර්ශනය ක්‍රියාත්මක බවයි. මේ වන විට සිදුවූ දේපළ හානි සම්බන්ධයෙන් තක්සේරු වාර්තාවක් ලබාගැනීමට කටයුතු කර ඇති අතර ආවේක්ෂණ කැමරා සමීප ඡායාරූප හා අනෙකුත් සාක්ෂි උපයෝගීකරගනිමින් එම නීති විරෝධී ක්‍රියාවන්ට සම්බන්ධ පුද්ගලයින් හඳුනාගැනීමට පියවර ගන්නා බව මාධ්‍ය ප්‍රකාශකවරයා කියා සිටියේය. එම පුද්ගලයින්ට තරාතිරම නොබලා නීතිය ක්‍රියාත්මක කිරීමට කටයුතු කරන බව නියෝජ්‍ය පොලිස්පති ප්‍රියන්ත ජයකොඩි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=74465", "Category": null, "Parent URL": null}