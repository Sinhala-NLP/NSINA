{"Source": "Adaderana", "Timestamp": "October 17, 2017 02:06 pm", "Headline": "නුවරඑළියේ ප්‍රාදේශීය සභා ඉහළ දැමීම ගැන සාකච්ඡාවක් ", "News Content": "නුවරඑළිය දිස්ත්‍රික්කයේ ප්‍රාදේශීය සභා සංඛ්‍යාව ඉහළ නැංවීම පිළිබඳ විශේෂ සාකච්ඡාවක් අද පස්වරුවේ පාර්ලිමේන්තුවේදී පැවැත්වෙන බව අමාත්‍ය මනෝ ගනේෂන් මහතා පවසයි. අද පෙරවරුවේ රැස්වූ කැබිනට් මණ්ඩලය ගත් තීරණයක් අනුව එම සාකච්ඡාව පැවැත්වෙන බව අමාත්‍යවරයා සඳහන් කළේය. නුවරඑළිය දිස්ත්‍රික්කයේ ප්‍රාදේශීය සභා සංඛ්‍යාව ඉහළ නැංවීම සම්බන්ධයෙන් ඉදිරිපත් වී ඇති යෝජනා පිළිබඳ පළාත් සභා හා පළාත් පාලන අමාත්‍ය ෆයිසර් මුස්තාෆා මහතා විසින් අමාත්‍ය මණ්ඩල රැස්වීමේදී ජනාධිපතිවරයාගේ අවධානයට යොමු කර තිබුණි. මේ වන විට නුවරඑළිය දිස්ත්‍රික්කයේ ප්‍රාදේශීය සභා සංඛ්‍යාව 05 ක් වන අතර එය 12 ක් දක්වා වැඩි කරන ලෙස දමිළ ප්‍රගතිශීලි සන්ධානයේ නායක අමාත්‍ය මනෝ ගනේෂන් මහතා ඉල්ලීමක් කර තිබූ බව සඳහන්ය. ඒ සම්බන්ධයෙන් අමාත්‍ය මණ්ඩලයේදී දීර්ඝ වශයෙන් සාකච්ඡා කිරීමෙන් අනතුරුව අද පස්වරු 03.00 ට විෂය භාර අමාත්‍ය ෆයිසර් මුස්තාෆා මහතා, දමිළ ප්‍රගතිශීලි සන්ධානය ඇතුළු පාර්ශවවල සහභාගීත්වයෙන් තීරණාත්මක සාකච්ඡාවක් පැවැත්වීමට තීරණය කළ බව මනෝ ගනේෂන් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=78827", "Category": null, "Parent URL": null}