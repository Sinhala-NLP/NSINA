{"Source": "Adaderana", "Timestamp": "April 2, 2019 03:35 pm", "Headline": "චෙක්වලින් මිලියන ගාණක මුදල් වංචා කළ ජලසම්පාදන මණ්ඩලයේ ගණකාධිකාරිවරයාට වසර 37ක සිර දඬුවම්", "News Content": "චෙක්පත් මගින් රුපියල් මිලියන 12 ක මුදලක් වංචා කිරීමේ චෝදනාවට වරදකරු කෙරුණු ජාතික ජල සම්පාදන හා ජලාපවාහන මණ්ඩලයේ කැලණිය ප්‍රාදේශීය කාර්යාලය ගණකාධිකාරිවරයාට කොළඹ මහාධිකරණ විනිසුරු ගිහාන් කුලතුංග මහතා විසින් බරපතල වැඩ සහිත වසර 37 ක සිරදඬුවම් නියම කළේය. ආනන්ද මාබෝල නමැති 66 හැවිරිදි පුද්ගලයෙකුට මෙසේ දඬුවම් නියම විය. ඊට අමතරව රුපියල් ලක්ෂ 40 ක දඩයක් සහ රුපියල් ලක්ෂ 130 ක වන්දියක් ද ගෙවිය යුතු බව නියෝග කළ විනිසුරුවරයා එම දඩ සහ වන්දි ගෙවීම පැහැර හරිනු ලැබූවොත් මූලික සිර දඬුවමට අමතරව තවත් වසර 23 ක බරපතල සිරදඩුවම් නියම කරන බවයි තීන්දුවෙන් සඳහන් කළේය. නීතිපතිවරයා විසින් ඉදිරිපත් කළ අධි චෝදනා පත්‍රයේ සඳහන් වන්නේ විත්තිකාර ගණකාධිකාරීවරයා 2005 වසර තුළ ජලසම්පාදන මණ්ඩලයේ කැලණිය ප්‍රාදේශීය කාර්යාලයේ කළමනාකාරවරයා ගේ අස්සන ව්‍යාජ ලෙස යොදා චෙක්පත් 57 ක් මගින් රුපියල් මිලියන 12 ක මුදලක් සාවද්‍ය පරිහරණය කර ඇති බවයි. චෝදනා අටක් යටතේ නීතිපතිවරයා විසින් විත්තිකරුට එරෙහිව මෙම අධිචෝදනා පත්‍රය ඉදිරිපත් කර තිබුණි. දීර්ඝ නඩු විභාගයකින් පසුව තීන්දුව ප්‍රකාශයට පත් කළ විනිසුරු ගිහාන් කුලතුංග මහතා විත්තිකරු චෝදනා සියල්ලට ම වරදකරු කරන බව ප්‍රකාශ කළා. ඉන් අනතුරුවයි මෙම දඬුවම් නියම කිරීම සිදු කරනු ලැබුවේ.", "URL": "https://sinhala.adaderana.lk/news.php?nid=107224", "Category": null, "Parent URL": null}