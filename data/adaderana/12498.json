{"Source": "Adaderana", "Timestamp": "November 30, 2010 10:36 am", "Headline": "මලයාසියානු නැවක් සෝමාලියානු මුහුදු කොල්ලකරුවන්ගේ ග්‍රහණයට හසුවෙයි", "News Content": "ශ්‍රී ලාංකික නැවියන් ඇතුළු පුද්ගලයින් 23 දෙනෙකු ගමන් ගත් මලයාසියානු නෞකාවක් සෝමාලියානු මුහුදු කොල්ලකරුවන්ගේ ග්‍රහණයට ලක් ව තිබේ. පසුගිය 26 වැනි දින මෙම නෞකාව‍ ඉන්දියාන් සාගරයේ සෝමාලියාවට නාවික සැතපුම් 900ක් දුරින් යාත්‍රා කරමින් සිටිය දී මෙසේ කොල්ලකරුවන් විසින් පැහැර ගෙන ඇති බව යුරෝපා සංගම‍යේ මුහුදු කොල්ලකරුවන්ට එරෙහි නාවික හමුදාවේ ප්‍රකාශකයෙකු පවසයි. මෙය එක්සත් අරාබි එමීර් රාජ්‍යයේ සිට කෙන්යාව බලා භාණ්ඩ ප්‍රවාහනය කරමින් තිබූ නෞකාවක් බව සඳහන්ය. එම නෞකාවේ කාර්යය මණ්ඩලයට ශ්‍රී ලාංකිකයින්ට අමතරව පාකිස්ථාන, බංග්ලාදේශ සහ ඉරාන ජාතිකයින් සිටින බව වාර්තා වේ. මේ වන විට සෝමාලියානු මුහුදු කොල්ලකරුවන් ග්‍රහණයේ නෞකා 22ක පුද්ගලයින් 521 දෙනෙකු සිටින බව වාර්තා වේ.", "URL": "https://sinhala.adaderana.lk/news.php?nid=12498", "Category": null, "Parent URL": null}