{"Source": "Adaderana", "Timestamp": "July 5, 2017 08:36 pm", "Headline": "සටන පටන් ගත්තා පමණයි", "News Content": "නියම පුරවැසි ජනරජයක් හදන සටන පටන් ගත්තා පමණයි යැයි නිපුණතා සංවර්ධන හා වෘත්තීය පුහුණු නියෝජ්‍ය අමාත්‍ය කරුණාරත්න පරණවිතාන මහතා පවසයි. ජනවාරි 08 න්‍යාය පත්‍රය අලුත් කරන බවත් පාර්ලිමේන්තුවෙත් මහපාරෙත් සටනක් තිබෙන බවත් කවුරු පාවා දුන්නත් ඒ විප්ලවයේ කොඩිය රැුගෙන යන බවත් නියෝජ්‍ය අමාත්‍යවරයා වැඩි දුරටත් කියා සිටියේය. අද(05) පාර්ලිමේන්තුවේ දී පැවති අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල්වරයාගේ වැටුප් හා දීමනා ප්‍රතිශෝධනය කිරීම සඳහා වන විවාදයට එක්වෙමින් පරණවිතාරණ මහතා මෙම අදහස් දැක්වීය. අක්‍රිය වූ අල්ලස් කොමිෂම ඇතුළු කොමිසන් සභා ශක්තිමත් කළේ රජය බවත් යුක්තිය සාධාරණත්වය සඳහා රජයේ කැපවීම ඉන් ඉස්මතු වන බවත් ඔහු පැවසීය. මෙහිදී තව දුරටත් අදහස් දැක්වු නියෝජ්‍ය අමාත්‍යවරයා මෙසේ කියා සිටියේය. දූෂණ විරෝධි ධජය මේ රටේ න්‍යාය පත්‍රයේ අංක එක කරන්න අවශ්‍යයි. ජාතිවාදය, ආගම්වාදය, පවුල්වාදය බර ජනතාවට දරන්න සිදු වුණා. රාජ්‍ය නිලධාරි තන්ත්‍රයට අල්ලස දූෂණය බෝ වුණා. මින් ගලවා ගැනීමට ජනවාරි 08 විප්ලවය බිහි වුණා. බැදුම්කර චෝදනාවට කොමිෂමක් දාලා තිබෙනවා. හෙජින් ගිවිසුම ගැනත් සොයන්න. වැඩ ප්‍රමාදය අල්ලස් කොමිෂමට පමණක් තිබෙන දෙයක් නොවේ. යුක්තිය ප්‍රමාද වී ඉටු වී ඵලක් නෑ. අධ්‍යාත්මය කුණූ වූ සමාජය ගලව ගැනීමට අපි අපෝසත් වී තිබෙනවා. දඬුවම් යාන්ත්‍රණයක් ක්‍රියාත්මක කළ යුතුයි. එසේ නැති වුවහොත් රටේ ආරාජිකත්වයක් ඇති වෙනවා. දූෂිතයෝ නම් ජයකෙහෙළි නංවන්නේ නම් පූජිත භාවයට පත් වන්නේ නම් රට අරාජික වෙනවා. ජනවාරි 08 න්‍යාය පත්‍රය අලුත් කරනවා. පාර්ලිමේන්තුවෙත් මහපාරෙත් සටනක් තිබෙනවා.", "URL": "https://sinhala.adaderana.lk/news.php?nid=74915", "Category": null, "Parent URL": null}