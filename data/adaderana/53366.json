{"Source": "Adaderana", "Timestamp": "August 20, 2015 06:42 pm", "Headline": "අලුත් කථානායක පුටුව කරූටද?", "News Content": "මීළඟ පාර්ලිමේන්තුවේ කථානායක ධූරය එජාපයේ ජ්‍යෙෂ්ඨයෙකු වන කරූ ජයසූරිය මහතාට ලබාදීමේ සූදානමක් පවතින බව දේශපාලන ආරංචි මාර්ග සඳහන් කරයි.එසේ වුවද ඒ පිළිබඳ අවසන් තීරණයක් මෙතෙක් ගෙන නොමැති බවද සඳහන්ය.කරු ජයසූරිය මහතා ඉකුත් ආණ්ඩුව සමයේ රාජ්‍ය පරිපාලන, පළාත් පාලන හා ප්‍රජාතාන්ත්‍රීය පාලනය සහ බුද්ධ ශාසන අමාත්‍යවරයා ලෙස කටයුතු කළේය.ජයසූරිය මහතා ගම්පහ දිස්ත්‍රීක්කය නියෝජනය කරමින් පාර්ලිමේන්තුවට තේරී පත්වූ එජාපයේ ජ්‍යෙෂ්ඨ මෙන්ම පරිණත මන්ත්‍රීවරයෙකි.2005 ජනාධිපතිවරණයෙන් මහින්ද රාජපක්ෂ මහතා බලයට පත්වූ පසු එජාප මන්ත්‍රීන් 17ක් සමග රාජපක්ෂ මහතාට සහය ලබාදීමට ඉදිරිපත්වූ අවස්ථාවේදී ඔහුගේ භූමිකාව සමාජය තුළ විවිධාකාරයෙන් කතා බහට ලක්විය.කෙසේ වුවද මහින්ද රාජපක්ෂ ආණ්ඩුවේ ඇමතිධූරය හැර නැවතත් එජාපයට එක්වන ඒ මහතා කලක් පක්ෂයේ නියෝජ්‍ය නායකයා ලෙස කටයුතු කිරීමට ද වරම් හිමිකර ගත්තේය.මෛත්‍රීපාල සිරිසේන මහතා ජනපතිවීමෙන් පසුව ගොඩනැගුණු ආණ්ඩුවේ රාජ්‍ය පරිපාලන, පළාත් පාලන හා ප්‍රජාතාන්ත්‍රීය පාලනය සහ බුද්ධ ශාසන අමාත්‍යවරයා ලෙස කටයුතු කළ ජයසූරිය මහතා පසුගිය මහ මැතිවරණයට ඉදිරිපත් නොවිණ.එහෙත් එතුමාගේ නම මෙවර එජාප ජාතික ලැයිස්තුවට ඇතුළත්ව තිබේ.කෙසේ හෝ මෙවර පත්වූ නව රජයේ, නව පාර්ලිමේන්තුවේ කථානායක ධූරය කරු ජයසූරිය මහතාට ලබාදීමේ සුදානමක් ඇති වග දේශපාලන ආරංචි මාර්ග අනාවරණය කළේය.කරු ජයසූරිය මහතා කොළඹ ආනන්ද විද්‍යාලයේ ආදී ශිෂ්‍යයෙකු ද වන අතර රණසිංහ ප්‍රේමදාස රජය විසින් ඔහුව ජර්මනියේ ශ්‍රී ලාංකා තානාපතිවරයා ලෙස ද පත් කර තිබිණ.1965 සිට 1972 දක්වා කාලය තුළ හමුදාවේ නිල ලත් නිලධාරියෙක් ලෙස කටයුතු කළ ඒ මහතා ව්‍යාපාරික ආයතන 52 ක පමණ ඉහළ තනතුරු දරා ඇති දක්ෂ ව්‍යාපාර පාලකයකු මෙන්ම කීර්තිමත් රාජ්‍ය තාන්ත්‍රිකයෙකි.1996 වසරේදී එක්සත් ජාතික පක්ෂ නායක රනිල් වික්‍රමසිංහගේ ආරාධනය පරිදි එජාපයට එක්ව හෙතෙම පක්ෂ සභාපතිත්වයටද පත්විණ.(1997-99) කාලයේදී කරු ජයසූරිය මහතා කොළඹ නගරාධිපති වශයෙන් පත්ව, පසුව බස්නාහිර පළාත් සභාවට තරග කොට එහි විපක්ෂනායක ධුරයටද පත්විය.අනතුරුව ගම්පහ දිස්ත්‍රික්කයෙන් පාර්ලිමේන්තුවට තේරී පත්ව කලක් විදුලිබල හා බලශක්ති ඇමැතිවරයා ලෙසද කටයුතු කළේය.", "URL": "https://sinhala.adaderana.lk/news.php?nid=53366", "Category": null, "Parent URL": null}