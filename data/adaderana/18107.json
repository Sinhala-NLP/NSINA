{"Source": "Adaderana", "Timestamp": "August 16, 2011 11:55 am", "Headline": " කොළඹ නාගරික මහ පුටුව බාකීර් මාකර්ට දිය යුතුයි", "News Content": "කොළඹ මහ නගරසභාවේ නගරාධිපති අපේක්ෂකයා ලෙස වන්දිභට්ටයෙකු දමන්නට විපක්ෂ නායක රනිල් වික්‍රමසිංහ මහතා කටයුතු කරමින් සිටින බව එ.ජා.ප පාර්ලිමේන්තු මන්ත්‍රී රංජිත් මද්දුම බණ්ඩාර මහතා පවසයි. කොළඹට තරග කළ යුත්තේ එක් එක් අයගේ වන්දිභට්ටයින් නොව සුදුසුකම් ඇති පුද්ගලයෙකු බවත්,එ.ජා.පයේ අර්බුදය ඇත්තේම සුදුස්සාට සුදුසුතැන නොදීම නිසා බවද මන්ත්‍රීවරයා කියා සිටියේ අද(16)කොළඹ පැවති මාධ්‍ය හමුවකට සහභාගී වෙමිනි. කොළඹ මහ නගරසභාව, එක්සත් ජාතික පක්ෂය විසින් සැමදාමත් ජයග්‍රහණය කළ බවත්,එහි ජයග්‍රහණය මෙවරද තහවුරු කිරීමටනම් සුදුස්සෙකු අපේක්ෂකයා කළ යුතු බවත් හෙතෙම පෙන්වා දුන්නේය. සිංහල,ද්‍රවිඩ හා මුස්ලිම් ජනයාද බොහෝ සෙයින් වෙසෙන කොළඹ මහ නගරසභා බල ප්‍රදේශයේ ඒ සෑම ජන කොට්ඨාසයකම විශ්වාසය දිනාගත හැක්කේ ඉම්තියාස් බාකීර් මාකර් මහතාට බවත්,කොළඹ එ.ජා.ප අපේක්ෂකත්වය අනිවාර්යයෙන්ම ඔහුට හිමිවිය යුතු බවත් මද්දුම බණ්ඩාර මහතා අවධාරණය කළේය.", "URL": "https://sinhala.adaderana.lk/news.php?nid=18107", "Category": null, "Parent URL": null}