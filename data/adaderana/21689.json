{"Source": "Adaderana", "Timestamp": "January 27, 2012 02:33 pm", "Headline": "බන්ධනාගාර නිලධාරීන්ට වසර 3 ට වරක් මාරුවීම්", "News Content": "වැලිකඩ, මැගසින් බන්ධනාගාරයේ පසුගියදා හටගත් නොසන්සුන් තත්ත්වය පිළිබඳ සොයාබැලීමට පත්කළ කමිටුවේ වාර්තාව ලබන 31 වැනිදාට පෙර ලබාදෙන ලෙස බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා උපදෙස් ලබාදී තිබේ. ඒ පිළිබඳ මූලික වාර්තාවක් අද(27) දිනයේ නිකුත් කිරීමට නියමිතව තිබුණ ද වාර්තාව ලැබීම ප්‍රමාද වන බව අමාත්‍යවරයා ප්‍රකාශ කර ඇත. ඒ අනුව කමිටුවේ අතුරු වාර්තාව ලබන 31 වැනිදා ලැබෙනු ඇති බව අද පැවති මාධ්‍ය හමුවක දී අමාත්‍යවරයා සඳහන් කළේය. මේ අතර බන්ධනාගාර නිලධාරීන්ට වසර 3 ට වරක් මාරුවීම් ලබාදීමට පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය තීරණය කර තිබේ. පරිපාලන කටයුතු යහපත් නිලධාරීන්ට පමණක් තවත් වසරක කාලයක් ඔවුන් සේවය කළ බන්ධනාගාරවල තවදුරටත් සේවය කිරීමට අවස්ථාව ලබාදෙන බව අමාත්‍ය චන්ද්‍රසිරි ගජධීර මහතා පැවසුවේය.", "URL": "https://sinhala.adaderana.lk/news.php?nid=21689", "Category": null, "Parent URL": null}