{"Source": "Adaderana", "Timestamp": "October 15, 2018 07:21 pm", "Headline": "දෙහිඅත්තකණ්ඩියේ අනතුර ඝාතනයක්ද?", "News Content": "දෙහිඅත්තකණ්ඩිය උත්තලපුර ප්‍රදේශයේදී ටිපර් රථයක් හා යතුරුපැදියක ගැටී සිදු වූ රිය අනතුරකින් එකම පවුලේ සිව්දෙනකු ජීවිතක්ෂයට පත්වුණි. මෙම අනතුරින් යතුරුපැදිය පැදවූ පුද්ගලයා සහ ඔහුගේ දරුවන් තිදෙනා මිය ගිය අතර දරුවන්ගේ මව බරපතළ තුවාල ලැබුවේය. මේ අතර මිය ගිය පුද්ගලයා සමඟ පැවැති ආරවුලක් මත ටිපර් රථයේ හිමිකරු මෙම අනතුර සිදු කළ බවට මිය ගිය අයගේ ඥාතීන් සැක පළ කරයි. දෙහිඅත්තකණ්ඩිය සදුන්පුර - ලිහිනියාගම මාර්ගයේ උත්තලපුර ප්‍රදේශයේදී ඊයේ පස්වරු 5.30ට පමණ මෙම අනතුර සිදුව තිබුණේ සඳුන්පුර දෙස සිට ලිහිණියාගම දෙසට ධාවනය වෙමින් තිබූ ටිපර් රථයක් , ඊට ප්‍රතිවිරුද්ධ දෙසින් පැමිණි යතුරුපැදියක එකිනෙක ගැටීමෙනි. අනතුර සිදුවන අවස්ථාවේදී පුද්ගලයින් 05 දෙනෙකු යතුරුපැදියේ ගමන් කළ අතර ඔවුන් එකම පවුලේ සාමාජිකයින්ය. අනතුරෙන් බරපතළ තුවාල ලැබූ යතුරුපැදිකරු වන පියා සහ ඔහුගේ දරුවන් දෙදෙනෙකු ප්‍රතිකාර සඳහා දෙහිඅත්තකණ්ඩිය රෝහලට ඇතුළත් කෙරුණු අතර ඔවුන් ඒ වනවිටත් මිය ගොස් සිටි බව පොලීසිය සදහන් කළේය. අනතුරෙන් තුවාල ලැබූ මියගිය දරුවන් දෙදෙනාගේ මව සහ තවත් දරුවෙක් ප්‍රතිකාර සඳහා දෙහිඅත්තකණ්ඩිය රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා පොලොන්නරුව මහ රෝහලට මාරුකර යැවුණි. කෙසේවෙතත් බරපතළ තත්ත්වයෙන් පසුවූ අනෙක් දරුවාද එහිදී මියගොස් තිබේ. මෙම අනතුරින් ජීවිතක්ෂයට පත්වුනේ උත්තලපුර දමන්නේවෙල ප්‍රදේශයේ පදිංචිව සිටි 35 හැවිරිදි වියේ පසුවූ නාමල් ප්‍රියන්ත සහ ඔහුගේ පුතුන් තිදෙනා වන පස් හැවිරිදි පවන් නිම්නෙත් , දස හැවිරිදි පසිදු ලක්ෂාන් සහ 14 හැවිරිදි කවිදු රුක්ෂාන් යන දරුවන් තිදෙනායි. අනතුරින් තුවාල ලබා පොලොන්නරුව මහ රෝහලේ ප්‍රතිකාර ලබමින් සිටි මව, වැඩිදුර ප්‍රතිකාර සදහා අනුරාධපුර ශික්ෂණ රෝහලට මාරුකර යැවුනු අතර ඇයගේ තත්වයද බරපතළ බව රෝහල් ආරංචි මාර්ග පවසයි. අදාළ ටිපර් රථයේ හිමිකරු සහ ජිවිතක්ෂයට පත් නාමල් ප්‍රියන්ත අතර පැවැති මුදල් ආරවුලක් හේතුවෙන් මෙම අනතුර සිදු කර ඇතැයි මිය ගිය අයගේ ඥාතීන් සැක පළ කරයි. අදදෙරණ මේ පිළිබඳව දෙහිඅත්තකණ්ඩිය පොලීසියෙන් විමසූ විට එහි ඉහළ නිලධාරියකු සඳහන් කළේ අනතුරට භාජනය වූ ටිපර් රථයේ හිමිකරු සහ එය එම අවස්ථාවේ ධාවනය කළ බව කියන පුද්ගලයාව අත්අඩංගුවට ගත් බවයි. ඔවුන් දෙදෙනා අද(15) දින දෙහිඅත්තකණ්ඩිය මහේස්ත්‍රාත් අධිකරණයට ඉදිරිපත් කිරීමෙන් පසු ඔක්තෝබර් 29 වැනිදා දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=97736", "Category": null, "Parent URL": null}