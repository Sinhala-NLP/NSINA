{"Source": "Adaderana", "Timestamp": "December 9, 2015 02:23 pm", "Headline": "ලං.වි.ම අර්ථසාධක අරමුදල් බිලියන 3ක් අතුරුදන් - පරීක්ෂණ රහස් පොලීසියට ", "News Content": "භාණ්ඩාගාර බැඳුම්කරවල ආයෝජනය කළ ලං.වි.ම අර්ථසාධක අරමුදල් රුපියල් බිලියන 03ක් අතුරුදන්වීම සම්බන්ධයෙන් රහස් පොලීසියට පැමිණිලි කිරීමට පියවරගෙන තිබේ.විදුලිබල හා බලශක්ති අමාත්‍යංශය නිකුත් කළ නිවේදනයක දැක්වෙන්නේ විදුලිබල මණ්ඩලයේ සභාපතිවරයා විසින් මෙම අක්‍රමිකතාවය ගැන රහස් පොලීසියට පැමිණිලි කළ බවයි.2009 දී ලං.වි.ම අර්ථසාධක අරමුදල් ලෙස රැස්ව තිබූ මුදලින් පුද්ගලික සමාගමක් හරහා භාණ්ඩාගාර බැඳුම්කරවල ආයෝජනය කර තිබූ රුපියල් 2,959,267,568ක්වූ මුදල මහබැංකුවේ ගිණුම් ප්‍රකාශ අනූව 2014.12.31දිනට එහි ‍නැති බවට කරුණු හෙළිවීම මෙලෙස රහස් පොලීසියට පරීක්ෂණ පැවරීමට හේතුවී ඇත.මේ සම්බන්ධයෙන් සොයාබලා වාර්තාවක් ඉදිරිපත් කරන ලෙස අමාත්‍ය රංජිත් සියඹලාපිටිය මහතා විදුලිබල මණ්ඩලයීය අභ්‍යන්තර විගණන ශාඛාවට දැනුම් දී තිබූ බව විදුලිබල හා පුනර්ජනනීය බලශක්ති අමාත්‍යාංශය සඳහන් කළේය.සිදුකළ විමර්ශනයේ දී අනාවරණය වී ඇත්තේ ලංකා විදුලිබල මණ්ඩලයේ අනුමැතියකින් තොරව භාණ්ඩාගාර බැඳුම්කරවල සිදුකළ බව පැවසු ලංකා විදුලිබල මණ්ඩල අර්ථසාධක අරමුදල් ආයෝජනයන් අදාළ පුද්ගලික සමාගම විසින් 2009 වසරේදීම මහබැංකුවෙන් ලබාගෙන විකිණීමට කටයුතු කර ඇති බව යැයිද එම නිවේදනයේ දැක්වෙයි.ඒ අනුව මෙම මූල්‍ය අක්‍රමිකතාව පිළිබඳ වැඩිදුර විමර්ශන සිදුකිරීම සඳහා ඒ සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කරන ලෙස අමාත්‍යවරයා විදුලිබල මණ්ඩලයේ සභාපතිවරයාට උපදෙස් ලබා දී ඇතැයි සඳහන්ය.", "URL": "https://sinhala.adaderana.lk/news.php?nid=55620", "Category": null, "Parent URL": null}