{"Source": "Adaderana", "Timestamp": "July 29, 2018 08:08 pm", "Headline": "ප‍්‍රධානම අභියෝගය වන්නේ තරුණකම සහ නිර්මාණශීලිත්වය ඉදිරියට ගැනීමයි", "News Content": "යල් පැණ ගිය දේශපාලනය වෙනුවට නව අදහස් ඇති තරුණ දේශපාලනයක් රටට අවශ්‍ය බව මහානගර හා බස්නාහිර සංවර්ධන අමාත්‍ය චම්පික රණවක මහතා පැවසීය. ලෝකය තාක්ෂණය සමඟ සමාජමය හා ආර්ථිකමය වශයෙන් ඉදිරි යමින් සිටියදි අප රටේ සමස්ථ දේශපාලනය තවමත් 1980 දශකයේ සිටින බව අමාත්‍යවරයා ප්‍රකාශ කළේය. අමාත්‍යවරයා මේ බව පැවසුයේ අද (29) පැවති උත්සවයක් අමතමින්. වර්තමානයේ මෙරට ප‍්‍රජාතන්ත‍්‍රීකරණය වී නිදහස්ව තිබෙව බැවින් රටේ ව්‍යාපාරික ක්‍ෂෙත‍්‍රය, ඉංජිනේරු, වෛද්‍ය, ගණකාධිකාරීන් වැනි වෘත්තීයවේදීන්, රාජ්‍ය සේවය, යුධ හමුදා සේවාව වැනි ආරක්‍ෂක සේවා, ක‍්‍රීඩා කළා යන සෑම ක්‍ෂෙත‍්‍රයකම නිර්මාණශීලීත්වය මගින් ඉදිරියට ඒමට ඉඩ ලැබී තිබෙන බවද අමාත්‍යවරයා පැවසීය. සමාජයේ සෑම ක්‍ෂෙත‍්‍රයකම ඉදිරියට ගිය තරුණකමත්, නිර්මාණශීලීත්වයත්, කුසලතාවයත් ඉදිරියට ගැනීම අද අපේ රටේ තිබෙන ප‍්‍රධාන දේශපාලන මෙහෙයුම බව අමාත්‍යවරයා පැවසුවේය. ව්‍යවස්ථාවක් අලූතෙන් තැනීමවත්, උතුරේ ජනතාවට ස්වයං නීර්ණ අයිතිය දෙනවාද නැතිද යන්නවත්, විධායක ජනාධිපති ක‍්‍රමය අහෝසි කරනවාද නැත්ද යන්නවත් අද ලංකාවේ තිබෙන ගැටළුව නොවන අතර ලංකාවේ තිබෙන ගැටළුව වන්නේ කුසලතාවයට මුල්තැන දී පැරණි සම්ප‍්‍රදායික බලවේග දේශපාලන වේදිකාවෙන් ඉවත්වෙනවාද , නැතිනම් මෙරට ජනතාව විසින් ඉවත් කරනවාද යන්න බව උතුරේ සිට දකුණටත්, බටහිර සිට නැගෙනහිරටත් අද අපේ රටේ තිබෙන ප‍්‍රධාන ගැටළුව බවද අමාත්‍ය චම්පික රණවක මහතා පැවසීය.", "URL": "https://sinhala.adaderana.lk/news.php?nid=93421", "Category": null, "Parent URL": null}