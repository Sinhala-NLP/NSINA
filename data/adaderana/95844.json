{"Source": "Adaderana", "Timestamp": "September 10, 2018 08:24 am", "Headline": " යාපනයේ තවත් කල්ලි සාමාජිකයින් 4ක් අත්අඩංගුවට", "News Content": "යාපනය,නවාලි,අට්ටගිරි ප්‍රදේශයේ නිවාස හතරකට පහරදී අයිස්ක්‍රිම් වේළධාම සඳහා යොදාගත් වාහනයක් ගිනි තැබීමේ සිද්ධියක් සම්බන්ධයෙන් යාපනය ප්‍රදේශයේ ක්‍රියාත්මක වන කල්ලි සාමාජිකයින් සිව්දෙනෙකු ඊයේ(09) අත්අඩංගුවට ගත් බව යාපනය මානිප්පායි පොලිසිය පවසයි. මානිප්පායි පොලිසිය පැවසූවේ ප්‍රදේශයේ නිවාස හතරකට පහරදි නිවැසියන් වෙත තර්ජනය කළ සිදුවීමක් සම්බන්ධයෙන් සිදුකළ පරීක්ෂණයකදී අදාළ සැකකරුවන් අත්අඩංගුවට ගත් බවයි. අත්අඩංගුවට ගත් සැකකරුවන් යාපනය මානිප්පායි ප්‍රදේශයේ පදිංචි වයස අවුරුදු 18 ත් 19 ත් අතර පිරිසක් වන අතර,සැකකරුවන් යාපනය මල්ලාකම් මහේස්ත්‍රාත් අධිකරණයට ඉදිරිපත් කළ බවද පොලිසිය පැවසීය. පොලිසිය පැවසූවේ සැකකරුවන් එළැඹෙන 17 වැනිදා දක්වා රක්ෂිත බන්ධනාගාරගත කරන ලෙසට මල්ලාකම් මහේස්ත්‍රාත් අධිකරණය නියෝග කළ බවයි. පසුගිය සමය පුරාම යාපනය ප්‍රදේශයේ ආවා කල්ලිය,ධනු රොක් කල්ලිය, වික්ටර් කල්ලිය වැනි කල්ලි සාමාජිකයින් විසින් යාපනය ප්‍රදේශයේ නිවාස වෙත පහරදීමේ සිදුවීමක් රැසක් සිදුකොට තිබු බවද යාපනය ආරක්ෂක අංශ පැවසූහ. සිද්ධිය සම්බන්ධයෙන් මානිප්පායි පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=95844", "Category": null, "Parent URL": null}