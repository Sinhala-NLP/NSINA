{"Source": "Adaderana", "Timestamp": "August 30, 2010 11:57 am", "Headline": "ශ්‍රී ලාංකික කතට ඇණ ගසා වධ දුන් සැමියා හා බිරිඳට මාංචු ", "News Content": "ශ්‍රී ලාංකික කාන්තාවකට ඇණ ගසා වධ හිංසා කිරීම සම්බන්ධයෙන් සෞදි අරාබියානු පොලීසිය විසින් අරාබි ජාතිකයෙකු හා ඔහුගේ බිරිඳ අත්අඩංගුවට ගෙන තිබේ. අත් අඩංගුවට ගත් ‍එම සැකකරුවන් ශ්‍රී ලාංකික කාන්තාවට වධ හිංසා පැමිණ වු බවට පොලිසිය හමුවේ පාපෝච්චාරණය කර ඇති බව එරටින් ලැබෙන වාර්තා පවසයි. අත් අඩංගුවට ගෙන ඇති පිරිමි පුද්ගලයා 35 හැවිරිදි වන අතර ඔහුගේ බිරිඳ 29 හැවිරිදි වියෙහි පසුවන බව පොලිසිය සඳහන් කරයි. ඔවුන්ගේ නිවසේ සේවය කරමින් සිටියදී ශ්‍රී ලාංකික කාන්තාවට ඇණ සහ අල්පෙනෙති 24 ක් ශරීරගත කර දරුණු වධ හිංසාවට ලක් කර තිබුණි. මේ වන විට ශ්‍රී ලංකාවට පැමිණ සිටින එම කාන්තාව කඹුරුපිටිය රෝහලේදී ශල්‍ය කර්මයකට ලක්වු අතර දැනට යහපත් සෞඛ්‍ය තත්ත්වයෙන් පසුවන බව රෝහල් ප්‍රකාශකයෙක් පැවසීය. මේ අතර අදාළ සිදුවීම ඇතුළු කරුණු පිළිබඳ සොයා බැලීම සඳහා විදේශ සේවා නියුක්ති කාර්යාංශයේ නියෝජිත පිරිසක් අද සෞදි අරාබිය බලා පිටත්ව යාමට නියමිතව තිබුණි.", "URL": "https://sinhala.adaderana.lk/news.php?nid=10522", "Category": null, "Parent URL": null}