{"Source": "Adaderana", "Timestamp": "July 26, 2011 11:40 am", "Headline": "ද්‍රවිඩ සන්ධානය කළ යුත්තේ දිනූ බලයෙන් වැඩ පෙන්වීමයි", "News Content": "රටට එරෙහි බලවේගවලට මෙම පළාත් පාලන මැතිවරණයෙන් ඉතා හොඳ පිළිතුරක් ලැබී ඇති බව ජාතික හෙළ උරුමයේ ලේකම්,විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. ද්‍රවිඩ ජාතික සන්ධානය උතුරේ පළාත් පාලන ආයතන 18 ක බලය ලබාගත්තද,එක්සත් ජනතා නිදහස් සන්ධානය පසු කොට ගොස් ඇත්තේ ඉතා සුළු ඡන්ද ප්‍රතිශතයකින් බවත්,ඒ නිසාම එකී ඡන්ද ප්‍රතිඵලයෙන් ද්‍රවිඩ ජනයාට ෆෙඩරල් පාලන ක්‍රමයක් අවශ්‍යය යැයි පණිවිඩයක් ප්‍රකාශ නොවන බව අමාත්‍යවරයා සඳහන් කරයි. ද්‍රවිඩ ජාතික සන්ධානය විසින් දැන් කළ යුත්තේ ද්‍රවිඩ ජනයා කුපිත කරවීම නොව බලය ලබාගත් පළාත් පාලන ආයතනවලින් එකී ප්‍රදේශවල සංවර්ධන කටයුතු සිදුකර පෙන්වීම යැයි හෙතෙම කියා සිටියේ අද(26)කොළඹ පැවති මාධ්‍ය හමුවකට සහභාගී වෙමිනි. රටේ බහුතර මතය ද්‍රවිඩ ජාතික සන්ධානය පවා පිළිගත යුතු බවත්,ඒ බැවින් ඒ අනුව කටයුතු කරනු විනා යළි රට ආපස්සට ගෙනයාමට ක්‍රියා නොකළ යුතු බවද ඔහු අවධාරණය කළේය. මේ රටේ මුස්ලිම් ජනයා අතීතයේ සිටම සිංහල ජනතාව සමග සමගියෙන් කටයුතු කළ බැවින් අද ඔවුන් ඉතා ඉහළ මට්ටමක සිටින බවත්,ද්‍රවිඩ ජනයා චෙල්වනායගම් වැන්නන්ගේ උසිගැන්වීම් මත ආයුධ අතට ගත් නිසා මෙවැනි ඛේදවාචකයකට අද මුහුණපාන්නට සිදුව ඇති බවත් ඉදිරියේදී යළි මෙවන් අවාසනාවන්ත තත්ත්වයකට මුහුණ දෙන්නට සිදුනොවන තැනට වගබලා ගත යුතු බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17645", "Category": null, "Parent URL": null}