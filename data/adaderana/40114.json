{"Source": "Adaderana", "Timestamp": "January 5, 2014 04:07 pm", "Headline": "15 වැනිදායින් පසු වතුර නෑ - අනුරපුර ගොවීන්ට අනතුරු අඟවයි", "News Content": "අනුරාධපුර දිස්ත්‍රික්කයේ මහ වැව් බොහොමයකින් මෙම මස 15 වැනිදායින් පසු කුඹුරු වලට ජලය නිකුත් කිරීමට නොහැකි තත්ත්වයක් උදාවී ඇති බව වාරිමාර්ග නිලධාරීන් පවසයි. මෙවර මහ කන්නයේ අපේක්ෂිත මෝසම් වැසි නොලැබීම හේතුවෙන් මෙම තත්ත්වය උදාවී ඇති බව එම නිලධාරීන් සඳහන් කළේය. රාජාංගනය, ආනමඩුව, මහ විලච්චිය සහ වාහල්කඩ යන මහවැව් 04 හැර වාරිමාර්ග දෙපාර්තමේන්තුව යටතේ පාලනය වන අනෙකුත් මහවැව් යටතේ කුඹුරු වගා කළ ගොවීන් මෙම අවදානම් තත්ත්වයට මුහුණපා ඇති බව සඳහන්ය. අනුරාධපුර කලාප වාරිමාර්ග අධ්‍යක්ෂ ලලිත් ද අල්විස් මහතා ප්‍රකාශ කළේ නුවර වැව, තිසා වැව, බසවක්කුලම වැව, සහ හුරුළුවැව යන මහවැව් වල ජල මට්ටම සීඝ්‍ර ලෙස පහත බැසිම හේතුවෙන් මෙම තත්ත්වය උදාවී ඇති බවයි.", "URL": "https://sinhala.adaderana.lk/news.php?nid=40114", "Category": null, "Parent URL": null}