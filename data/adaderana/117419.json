{"Source": "Adaderana", "Timestamp": "August 25, 2019 10:13 am", "Headline": "එයාර් ගිටාර් ලෝක ශූරතාවලියේ තවත් අදියරක් නිමා වෙයි", "News Content": "එයාර් ගිටාර් (Air Guitar) ලෝක ශූරතාවලියේ තවත් අදියරක් උතුරුදිග ෆින්ලන්තයේදි නිමාවට පත්වුණි. අදෘශ්‍යමාන ගිටාරයක් වාදනය කිරීමට දක්ෂ ශිල්පීන් රැසක් මෙවරත් එම තරඟාවලියට සහභාගී වී ඇත. උතුරුදිග ෆින්ලන්තයේ වාර්ෂිකව පැවැත්වෙන එයාර් ගිටාර් (Air Guitar) ලෝක ශූරතාවලියේ 23 වැනි අදියරයි මේ. අවසන් තරගයට ලොව පුරා රටවල එයාර් ගිටාර් වාදකයින් 20 දෙනෙකු තේරී පත්වුණි. ඒ අතරට අමෙරිකාව, ඔස්ට්‍රේලියාව, ජපානය, ප්‍රංශය, කැනඩාව, ෆිල්න්ලන්තය, රුසියාව, එක්සත් රාජධානිය සහ අයිස්ලන්තය යන රටවල එයාර් ගිටාර් වාදන ශිල්පීන් අයත්. ඔවුලු නගරය මධ්‍යයේ රේනි රොටාරි (rainy Rotuaari) චතුරශ්‍රයේ පැවති අවසන් මහ තරඟය නැරඹීමට 3000ක පමණ ප්‍රේක්ෂක පිරිසක් එක්ව සිටියේය. අමෙරිකාව නියෝජනය කරමින් තරගයට ඉදිරිපත් වූ රොබ් මෙසල් (Rob Messel) මෙවර එයාර් ගිටාර් ලෝක ශූරතාව හිමිකරගත්තේය. ඔස්ට්‍රේලියාව සහ ප්‍රංශය නියෝජනය කළ තරඟකරුවන් පිළිවෙලින් දෙවන සහ තෙවන ස්ථාන හිමි කරගැනීමට සමත් වුණි. එයාර් ගිටාර් ලෝක ශූරතාවලියේ අරමුණ ලෝක සාමය ප්‍රවර්ධනය කිරීමයි. ලොව සියලුම දෙනා එයාර් ගිටාර් වාදනය කරන්නේනම් යුද්ධ සහ දේශගුණික විපර්යාස නතර වී අයහපත තුරන් වනු ඇති බව ඔවුන්ගේ වෙබ් අඩවියේ සඳහන් කර තිබෙයි. අගෝස්තු මාසයේ ඔවුලු නගරයේ පැවැත්වෙන වාර්ෂික සැණකෙළියක කොටසක් වන එයාර් ගිටාර් ලෝක ශූරතා තරඟාවලිය ආරම්භ වන්නේ 1996 වර්ෂයේ. 1996 වර්ෂයේ සිට මේ දක්වා ඔවුලු සැණකෙළිය ඊට අනුග්‍රහය දක්වන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=117419", "Category": null, "Parent URL": null}