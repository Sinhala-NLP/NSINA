{"Source": "Adaderana", "Timestamp": "June 11, 2016 09:41 am", "Headline": " දේශීය ලොකු ලූනූ වගාවටත් කණකොකා හඬයි!", "News Content": "මෙවර ලොකු ලූනූ වගාවෙන් ගොවීන් රැසක් ඉවත්වීමත්, ප්‍රමිතියෙන් තොර බීජ ඉන්දියාවෙන් ගෙන්වා ඉතා අඩු මුදලකට අලෙවි කිරීමත් නිසා දේශීය ලොකු ලූනූ බීජ නිෂ්පාදනය කළ තමන්ට විශාල පාඩුවක් සිදුවී ඇති බවට ගොවීහූ මැසිවිලි නඟති.ලංකාවේ ලොකු ලූනූ වගාව වැඩි වශයෙන් දඹුල්ල, ගලේවෙල, සිගිරිය, නාවුල, අනුරාධපුර, පොළොන්නරුව ප්‍රදේශවල සිදු කරන අතර දේශීය බීජ නිෂ්පාදනය දඹුල්ල, ගලේවෙල, ප්‍රදේශ වල ගොවීන් සිදු කරයි.2016 වනවිට විදේශීය බීජ ගෙන්වීම නවතා දැමීමට කෘෂිකර්ම දෙපාර්තමේන්තුව ගොවෟන් දැනුවත් කොට විවිධ ආධාර කරමින් බීජ වගාව වැඩි කළහ.එහෙත් මෙවර ගොවීන් නිෂ්පාදනය කළ බීජ අලෙවි කිරීමට කෘෂිකර්ම දෙපාර්තමේන්තුව මැදිහත් නොවී පුද්ගලික වෙළඳුන්ට ඉන්දියාවෙන් බීජ ගෙන්වා ඉතා අඩු මුදලකට ගොවීන් අතරේ අලෙවි කළ බව ගොවීන් චෝදනා කරයි.දේශීය බීජ කිලෝවක් රු 10,000සිට 13,000ක මිලක් පවතී. ඉන්දියන් බීජ මෙවර අලෙවි කර ඇත්තේ කිලෝවක් රු 2000ත් 3000ත් අතර මිලකටය.අක්කරයකට දේශීය බීජ කිලෝ එකහමාරක ප්‍රමාණයක් ඇත . එහෙත් ඒ සඳහා ඉන්දීය බීජ කිලෝ 5ක් අවශ්‍ය බව ගොවීන් කියයි.දේශීය ලොකු ලූනූ නරක් නොවී කාලයක් ගබඩා කර තැබීමේ හැකියාව ඇති බවද ගොවීන් පවසයි.මෙවර නිෂ්පාදන වියදම අධික වීම නිසා ගොවීන් රැසක් වගාවෙන් ඉවත්වී ඇති බවත්, ඉදිරියේදී බීජ නිෂ්පාදනය කරන ගෝවින්ද වගාවෙන් ඉවත්වී යනු ඇති බවත්, ඔවුන් පෙන්වා දෙයි.මෙවර වර්ෂාව හේතුවෙන් ලූනූ තවාන් රැසක් විනාශ වූ අතර ඒ සඳහා රජය ගොවීන්ට නොමිලේ බීජ ලබාදීම සිදු කෙරුණු බවත්, රජයද ලංකාවේ බීජ වෙනුවට ඉන්දියාවෙන් පුද්ගලික වෙළෙන්දෙකු හරහා ගෙන්වූ බීජ දේශීය පරීක්ෂණයකට හෝ ලක් නොකොට ගොවීන්ට බෙදාදුන් බවට ගොවීන් චෝදනා කරයි.ඡායා රූ - කාංචන කුමාර ආරියදාස", "URL": "https://sinhala.adaderana.lk/news.php?nid=60978", "Category": null, "Parent URL": null}