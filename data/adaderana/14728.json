{"Source": "Adaderana", "Timestamp": "March 9, 2011 03:12 pm", "Headline": "සවස 3.00 දක්වා පාසල් අනිවාර්යය නෑ", "News Content": "රජයේ පාසල් ප.ව 3.00 දක්වා පැවත්වීම කිසිසේත්ම අනිවාර්යය කර නැති බව ජනාධිපති ලේකම් ලලිත් වීරතුංග මහතා පවසයි. මේ වන විට රජයේ පාසල් ප.ව 3.00 දක්වා පැවැත්විය යුතු බවට විවිධ පාර්ශව වලින් විවිධ මති මතාන්තර එල්ල වෙමින් පවතින නිසා ජනාධිපතිවරයා මේ සම්බන්ධයෙන් දරන අදහස පැහැදිලි කළ යුතු බැවින් මේ බව කියා සිටින වග හෙතෙම සඳහන් කරයි. අදාළ පාසල්වල ගුරුවරුන්ගෙන් දරුවන්ගෙන්,මව්පියන්ගෙන් හා අදාළ වෙනත් පාර්ශවයන්ගෙන් කරුණු විමසා ඒ පිළිබඳ කැමැත්තක් ඇත්නම් පමණක් පාසල් කාල සීමාව දීර්ඝ කිරීමට කටයුතු කළ යුතු බව ජනාධිපතිවරයා ‍ගේ අදහස බව ලේකම්වරයා කියා සිටියි. අධ්‍යාපන අමාත්‍ය බන්දුල ගුණවර්ධන මහතාගේ සංකල්පයක් අනුව දිවයින පුරා පාසල් දහසක් සංවර්ධනය කිරීමේ වැඩපිළිවෙළක් සූදානම්ව පවතින බවත්,එසේ වුවද එකී සියලුම පාසල් වල දරුවන්,දෙගුරුන්,ගුරුවරුන් ආදී සියලුම පිරිස් වල අනුමැතිය ඇතිව මිස ප.ව.3.00 දක්වා පාසල් නොපවත්වන බව හෙතෙම අවධාරණය කරයි. ජනාධිපතිවරයා රටේ දරුවන් කෙරෙහි සංවේදී දරුවන්ට බොහෝ ආදරය කරන නායකයෙකු නිසාම දරුවන්ට අනර්ථකාරී ලෙස බලපාන කිසිදු ක්‍රියා මාර්ගයක් නොගන්නා බවද,මේ පිළිබඳ ඊයේ අමාත්‍ය මණ්ඩලය සමග සාකච්ඡා කළ බවද ජනාධිපති ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14728", "Category": null, "Parent URL": null}