{"Source": "Adaderana", "Timestamp": "August 31, 2018 03:08 pm", "Headline": "විෂයමාලා වෙනස් නොකර ඉදිරියට යන්න බෑ", "News Content": "අධ්‍යාපන විෂයමාලා වෙනස් නොකර ඉදිරියට යා නොහැකි බව අධ්‍යාපන අමාත්‍ය අකිල විරාජ් කාරියවසම් මහතා පවසයි. අද(31) පැවති පාසල්වල මානව සම්පත් ප්‍රවර්ධනය සඳහා ව්‍යාපෘති වාර්තා ඉදිරිපත් කළ විදුහල්පතිවරුන්ට ඒ වෙනුවෙන් වන චෙක්පත් ප්‍රදානය කිරීමේ උත්සවය සහභාගි වෙමින් අමාත්‍යවරයා මේ බව පැවසීය. මෙහිදී වැඩිදුරටත් අදහස් දැක්වු අමාත්‍යවරයා වැඩිදුරටත් මෙසේ පැවසීය. “ජාතික අධ්‍යාපන ආයතනයට අපි දැන් කියලා තියෙනවා ඔක්කොම විෂය මාලා වෙනස් කරන්න කියලා. ඇයි කරන්ඩ බැරි, කරන්ඩ බැරි මේ එක එක ගුරු කුල හදාගෙන සමහර අය ඒකේ අයිතිකාරයෝ වෙලා. සමහර අය වෙනස් කරන්න කැමති නෑ. යාවත්කාලීන කළොත් ටියුෂන් පංතියට වදිනවා. අනෙක් පැත්තෙන් ගුරුවරු කැමති නෑ අලුත් දේවල් අරගෙන ආපහු හදාරන්ඩ ඕන. හැමදාම ඉගෙන ගත්ත දේම දෙන්න තමයි ඒගොල්ලො කැමති. වෙනස්කම්වලට කැමති නෑ. ඊට පස්සේ රටේ මතයක් හදනවා. මාධ්‍යවලට දෙනවා. ඉතින් මේවා වෙනස් කරන ඒක ලේසි නෑ. හැබැයි අපි වෙනස් කළ යුතුව තිබෙනවා. එහෙම නැත්තම් අපි ඉස්සරහට යන්නේ නැහැ. සමහර විෂයන් යල්පැන ගිහිල්ලා තියෙනවා. වසරක් තුළ ආවරණය කරන්ඩ බැරි විෂය පථයක් තියෙනවා. ඒවා අයින් කරන්න ගියත් ප්‍රශ්න. ඊට පස්සේ ඒවා අලුත් කරන්ඩ ගියත් ප්‍රශ්න. මේ අමාරු කාර්යභාරයක් අපි කරගෙන යන්නේ. විද්‍යා පීඨවලටත් අපි තීරණය කරලා තියෙනවා ඒ වෙනස්කම් ටික කරන්න. විද්‍යා පීඨවල තියෙන පාඨමාලාවන් දැන් යල් පැන ගිහිල්ලා වැඩියි. ඒ වගේම දැන් ඉංග්‍රීසි ගුරුවරු සීයක් අපි යවනවා එංගලන්තයේ. විශාල මුදලක් වියදම් කරලා අවුරුද්දක ඩිප්ලෝමාවක් දෙන්න. ඒ ගොල්ලෝ ගෙනල්ලා කෙළින්ම විද්‍යා පීඨවල ගුරුවරුන් පුහුණු කරන්න දානවා. අපිට උවමනාව තියෙන්නේ සංදර්ශන දදා ඉන්න නෙමේ. මේ වැඩේ හරියට කරන්ඩ.“", "URL": "https://sinhala.adaderana.lk/news.php?nid=95311", "Category": null, "Parent URL": null}