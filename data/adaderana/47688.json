{"Source": "Adaderana", "Timestamp": "November 29, 2014 03:40 pm", "Headline": "මිනිස් ජාවාරම් නැවැත්වීමට තවදුරටත් එක්ව කටයුතු කරනවා ", "News Content": "මිනිස් ජාවාරම නැවැත්වීම සඳහා ශ්‍රි ලංකාව සමඟ එක්ව තවදුරටත් කටයුතු කරන බව ඕස්ට්‍රේලියානු රජය පවසයි. ඕස්ට්‍රේලියානු ආගමන විගමන අමාත්‍ය ස්කොට් මොරිසන් උපුටා දක්වමින් ශ්‍රි ලංකාවේ ඔස්ට්‍රේලියානු මහ කොමසාරිස් කාර්යාලය නිකුත් කළ නිවේදනයක මේ බව සඳහන් වෙයි. නීති විරෝධි ආකාරයෙන් කිසිසේත් ඕස්ට්‍රේලියාවට ඇතුළුවිය නොහැකි බව පෙන්වා දෙන අමාත්‍යවරයා පවසා ඇත්තේ එලෙස පැමිණෙන ඕනෑම පුද්ගලයෙකු අත්අඩංගුවට ගැනිමට කටයුතු කරන බවයි . එලෙස අත්අඩංගුවට ගන්නා පුද්ගලයින් පැපුවා නිව්ගිනියාවට හෝ නාවුරු දූපත් වෙත පිටත් කර හරින අතර කිසිසේත්ම ඕස්ට්‍රේලියාවේ පුරවැසිභාවය ලබා නොදෙන බව ස්කොට් මොරිසන් පවසා තිබේ. නිති විරෝධී සංක්‍රමණිකයින් පිළිබඳ ඕසට්‍රේලියාවේ ප්‍රතිපත්තිය වෙනස් නොවන බව ද ඕස්ට්‍රේලියානු ආගමන විගමන අමාත්‍ය ස්කොට් මොරිසන් මහතා වැඩිදුරටත් පවසා ඇති බව ශ්‍රි ලංකාවේ ඕස්ට්‍රේලියානු මහකොමසාරිස් කාර්යාලය සඳහන් කළේය. මේ අතර පසුගිය දා නීති විරෝධීව ඕස්ට්‍රේලියාවට ඇතුළු වීමට උත්සහ කිරිමේ දි අත්අඩංගුවට ගත් ශ්‍රි ලාංකිකයින් 38 දෙනාගෙන් 37 දෙනෙකු ශ්‍රි ලංකාවට එවා තිබේ. කෙසේ වෙතත් එක් පුද්ගලයෙකු නාවුරු දුපතට පිටත් කර හැර ඇති බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=47688", "Category": null, "Parent URL": null}