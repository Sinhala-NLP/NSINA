{"Source": "Adaderana", "Timestamp": "August 31, 2017 11:06 pm", "Headline": "සාක්ෂි විකෘති කළ ටෙ‍්‍රෂරීස් ප‍්‍රධාන අලෙවිකරුට වැඩ වරදියි", "News Content": "පර්පෙචුවල් ටෙ‍්‍රෂරීස් සමාගමේ ප‍්‍රධාන අලෙවිකරු අත්අඩංගුවට ගන්නා ලෙස නීතිපතිවරයා අපරාධ පරික්ෂණ දෙපාර්තමේන්තුවට දැනුම්දෙනු ඇති බව අතිරේක සොලිසිටර් ජනරාල් අද බැදුම්කර කොමිසම හමුවේ ප‍්‍රකාශ කර තිබේ. අදාළ සමාගමේ දුරකථන පද්ධතියේ තොරතුරු මකා දැමීමේ චෝදනාවක් සම්බන්ධයෙන් එහි ප‍්‍රධාන අළෙවිකරු නුවන් සල්ගාදු නැමැත්තා අත්අඩංගුවට ගත යුතු බව නියෝජ්‍ය සොලිසිටර් ජනරාලප්වරයා එහිදී පැවසුවේය. පර්පෙචුවල් ටෙ‍්‍රෂරීස් සමාගමේ තොරතුරු තාක්ෂණ විධායක සචිත් දේවතන්ත‍්‍රී මහතාගෙන් අපරාධ පරීක්ෂණ දෙපාර්තමේන්තුවේ නිළධාරීන් එම සමාගමේ දුරකථන ඇමතුම් පටිගත කිරීමේ පද්ධතිය සම්බන්ධයෙන් පසුගිය දින කිහිපයේදීම ප‍්‍රකාශ සටහන් කරගත් අතර ඔහුව අද දිනයේදීද බැඳුම්කර කොමිසමට සාක්ෂි ලබාදීම සඳහා කැඳවා තිබුණි. එහිදී අතිරේක සොලිසටර් ජනරාල් ජනාධිපති නීතීඥ යසන්ත කෝදාගොඩ මහතා ඔහුගේ දුරකථන ඇමතුම් පටිගත කිරීමේ පද්ධතිය සම්බන්ධයෙන් ප‍්‍රශ්න විමසූ අතර ඔහු කොමිසමට අනාවරණය කළේ, අදාළ පද්ධතිය දුරකථන ඇමතුමේ හඬ මෙන්ම දුරකථන ඇමතුමට සම්බන්ධ සියලු විස්තර සටහන් කරගත හැකි ආකාරයෙන් නිර්මාණය කර තිබූ බවයි. එම අවස්ථාවේදී පර්පෙචුවල් ටෙ‍්‍රෂරීස් සමාගමේ ඉහළ කළමනාකාරීත්වයේ නිළධාරියෙකු 2017 ජුලි මස 05 වනදා හඬ පට පටිගත කිරීමේ පද්ධතියේ දත්ත සම්බන්ධයෙන් යම් කිසි උපදෙසක් ලබාදුන්නේ දැයි යසන්ත කෝදාගොඩ මහතා සාක්ෂිකරුගෙන් විමසා සිටියේය. එහිදී ඔහු පැවසුවේ පර්පෙචුවල් ටෙ‍්‍රෂරීස් සමාගමේ ප‍්‍රධාන අළෙවිකරු ලෙස කටයුතු කරන නුවන් සල්ගාදු නැමැත්තා දුරකථන ඇමතුම් 15ත් 20ත් අතර ලැයිස්තුවක් තමාට දී එය පද්ධතියෙන් මකා දමන ලෙස දැනුම් දුන් බවයි. දුරකථන ඇමතුම් පද්ධතියෙන් මකා දමා ඇති බවට කොමිසමේදී හෙළිවීම වළක්වාගැනීම සඳහා ආයතයේ අභ්‍යන්තරයේ ලබාගත් වෙනත් දුරකථන ඇමතුම් කිහිපයක් කොමිසමට ලබාදුන් ඩී.වී.ඩී තැටියට අන්තර්ගත කළ බව සාක්ෂිකරු කොමිසමේදී පිළිගෙන තිබේ. මකා දමන ලද දුරකථන ඇමතුම් ඇතුළත් ඩී.වී.ඩී පට තුනක් වහාව කොමිසමට බාරදෙන්නැයි පර්පෙචුවල් ටෙ‍්‍රෂරීස් සමාගමේ තොරතුරු තාක්ෂණ විධායක සචිත් දේවතන්ත‍්‍රී මහතාට කොමිසම නියෝග කළේය. අපරාධ වරදක් සම්බන්ධයෙන් කරුණු අනාවරණය වී ඇති හෙයින් පර්පෙචුවල් ටෙ‍්‍රෂරීස් සමාගමේ ප‍්‍රධාන අළෙවිකරු නුවන් සල්ගාදු නැමැත්තා වහාම අත්අඩංගුවට ගෙන නීතිය ක‍්‍රියාත්මක කළ යුතුව ඇති බව ජ්‍යෙෂ්ඨ අතිරේක සොලිසිටර් ජනරාල් දප්පුලද ලිවේරා මහතා පැවසීය. කෙසේවෙතත් පර්පෙචුවල් ටෙ‍්‍රෂරීස් සමාගම විසින් විකෘති කරන ලද සාක්ෂි බැඳුම්කර කොමිසමට ඉදිරිපත් කිරීම සම්බන්ධයෙන් අවශ්‍ය නීතිමය ක‍්‍රියාමාර්ග ගැනීම සඳහා නීතිපතිවරයාගේ අවධානයට යොමු කරන බව බැඳුම්කර කොමිසමේ සභාපති කේ.ටී චිත‍්‍රසිරි මහතා පැවසුවේය.", "URL": "https://sinhala.adaderana.lk/news.php?nid=76964", "Category": null, "Parent URL": null}