{"Source": "Adaderana", "Timestamp": "May 21, 2019 06:24 pm", "Headline": "ප්‍රවේශපත්‍රයක් මිලදී ගන්නැයි කියු කොන්දොස්තරට මගියෙක් තියුණු ආයුධයකින් පහරදෙයි", "News Content": "බස් රථයේ පැමිණි මගියකුට ප්‍රවේශපත්ර යක් මිලදී ගන්නා ලෙස දැනුම්දීම නිසා උරණ වූ පුද්ගලයකු විසින් කොන්දොස්තරවරයාට තියුණු ආයුධයකින් පහරදීම නිසා ඔහු ප්‍රතිකාර සඳහා අද(21) දහවල් තංගල්ල මූලික රෝහලට ඇතුළත් කර ඇතැයි තංගල්ල මූලස්ථාන පොලීසිය පවසයි. මෙලෙස තුවාල ලබා ඇත්තේ බෙලිඅත්තේ සිට ඇඹිලිපිටිය දක්වා ධාවනය කෙරෙන ලංකා ගමනාගමන මණ්ඩලයට අයත් බස් රථයක සේවය කරන 40 හැවිරිදි කොන්දොස්තරවරයෙකි. බෙලිඅත්ත සිට ඇඹිලිපිටිය බලා ධාවනය කෙරෙමින් තිබූ ලංගම බස් රථයක් තංගලු වෙල්යාය ප්‍රදේශය පසුකර යන අවස්ථාවේදී මෙම පහරදීම සිදුව තිබේ. පහරදීම සිදුකළ සැකකරු තංගල්ල නගරයේදී බස්රථයට ගොඩවී ඇතැයි පොලීසිය කියයි. ප්‍රවේශ පත්‍රයක් මිලදී ගන්නා ලෙස මගීයාට දැන්වූ විට ඒ සම්බන්ධයෙන් උරණ වී ආරවුලක් ඇතිකරගත් සැකකරු කොන්දොස්තරවරයාගේ වම් අතට තියුණු ආයුධයකින් පහරදී ඇතැයි පොලීසිය පවසයි. සැකකරු එම අවස්ථාවේදී බස් රථයෙන් බැස පලාගොස් තිබූ අතර පහරදීමට උපයෝගී කරගත් තියුණු ආයුධය පොලීසිය විසින් සොයාගනු ලැබූහ. සැකකරු තංගල්ල ධීවර වරායේ මසුන් කැපීමේ නිරත අයෙකු බවට හඳුනාගෙන ඇති අතර ඔහු අත්අඩංගුවට ගැනීමට තංගල්ල මූලස්ථාන ප්‍රධාන පොලිස් පරීක්ෂක ලාල් චන්ද්‍රසිරි මහතා ඇතුළු නිලධාරීහු පරීක්ෂණ සිදුකරති.", "URL": "https://sinhala.adaderana.lk/news.php?nid=110389", "Category": null, "Parent URL": null}