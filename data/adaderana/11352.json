{"Source": "Adaderana", "Timestamp": "October 8, 2010 08:12 am", "Headline": "උසස් තාක්ෂණ සිසුන් නේවාසිකාගාරවලින් පලවා හැරලා", "News Content": "දෙහිවල උසස් තාක්ෂණ ආයතනයේ නේවාසිකාගාරවල රැදී සිටි සිසුන් ඊයේ(07) රාත්‍රියේ හදිසියේ පලවා හැරි බව එම ආයතනයේ සිසුන් සුරැකීමේ ශිෂ්‍ය සංගමය පවසයි. කිසිදු දැනුම් දීමකින් තොරව පොලිසිය පැමිණ තමන් පලවා හැරීමට පියවර ගත් බව එහි ප්‍රකාශක චතුරංග දේවප්‍රිය සඳහන් කළේය. මේ පිළිබඳව විමසීමට උසස් අධ්‍යාපන අමාත්‍ය එස්.බී. දිසානායක මහතා සම්බන්ධ කරගැනීමට අද දෙරණ දැරූ උත්සාහයන් සාර්ථක වූයේ නැත. අදාළ ආයතනය තුළ පිරිමි ළමුන් කිසිවෙකුටත් නේවාසික පහසුකම් ලබාදී නොමැති බව දෙහිවල උසස් තාක්ෂණ ආයතනයේ අධ්‍යක්ෂ චිත්‍රාංගනී හේවාපතිරණ මහත්මියගෙන් මේ පිළිබඳ කළ විමසීමක දී ඇය සඳහන් කළාය. එහෙත් දැනට ආයතනයේ ගොඩනැගිලි තුළ රැදී සිටි සිසුන් පලවා හැරීමේ සිදුවීමක් පිළිබඳ තමන් නොදන්නා බව ද ඇය පැවසුවාය.", "URL": "https://sinhala.adaderana.lk/news.php?nid=11352", "Category": null, "Parent URL": null}