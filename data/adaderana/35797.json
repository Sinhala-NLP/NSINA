{"Source": "Adaderana", "Timestamp": "July 15, 2013 01:28 pm", "Headline": " වෑන් රථය උස්සලා රියදුරු මැරුවාට දඬුවම මරණයයි!", "News Content": "වෑන් රථයක් පැහැරගෙන ගොස් එහි රියදුරු ඝාතනය කිරීමේ චෝදනාවට වරදකරු වූ එකම පවුලේ සොයුරන් දෙදෙනකු ඇතුළු තිදෙනකුට කෑගල්ල පළාත්බද මහාධිකරණය විසින් මරණ දඬුවම නියම කර තිබේ. 1996 වසරේ අගොස්තු මස 24 වන දින රු. 5, 50,000 ක් පමණ වටිනා වෑන් රථයක් මෙලෙස පැහැරගෙන ඇති බව අද දෙරණ වාර්තාකරු පවසයි. ඒ අනුව වෑන් රථය පැහැරගැනීමේ චෝදනාවට විත්තිකරුවන් තිදෙනාට වසර 20 බැගින් සිරදඬුවම් හා රු.10, 000 බැගින් දඩ මුදල් ගෙවීමටද කෑගල්ල පළාත්බද මහාධිකරණ විනිසුරු මේනකා විජේසුන්දර මෙනවිය නියෝග කළාය. එකී දඩ මුදල් නොගෙවන්නේනම් අදාළ සිරදඬුවම් කාලය තවත් වසර 5 බැගින් දීර්ඝ වන බව විනිසුරුවරිය විසින් නියෝග කරන ලදී. එහෙත් සාපරාධී මනුෂ්‍ය ඝාතනයක් සිදුකිරීම යන වරදට තිදෙනාට මරණ දඬුවම නියමවී ඇත. මෙලෙස මරණ දඬුවම නියම වී ඇත්තේ දෙල්දූව, වාද්දුව පදිංචි වයස අවුරුදු 42ක් , 36 ක් වූ අයියා මලෝ දෙදෙනකුට සහ වයස අවුරුදු 40 ක් වූ තවත් අයෙකුටය.", "URL": "https://sinhala.adaderana.lk/news.php?nid=35797", "Category": null, "Parent URL": null}