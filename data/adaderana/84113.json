{"Source": "Adaderana", "Timestamp": "February 8, 2018 11:58 am", "Headline": "විද්‍යා ඝාතනයේ නිදහස් වූ අයෙක් නැවතත් බන්ධනාගරයට", "News Content": "යාපනය, පුංකුඩිතිව් ප‍්‍රදේශයේදී සමූහ දුෂණයට ලක්ව ඝාතනය වු ශිවලෝගනාදන් විද්‍යා දැරියගේ ඝාතනය සම්බන්ධයෙන් අත්අඩංගුවට ගෙන නිදහස ලැබු පූබාලසිංහම් ඉන්ද්‍රකුමාර් නමැති සැකකරු නැවත පෙබරවාරි 21 වැනිදා දක්වා බන්ධනාගාර ගත කරන ලෙසට යාපනය,කයිට්ස් මහේස්ත‍්‍රාත් ඒ.එම්.එම්.රියාල් මහතා ඊයේ (07) නියෝග කර ඇත. සැකකරු පොලිස් නිලධාරියෙකුට බැන තර්ජනය කිරීමේ සිදුවීමක් හේතුවෙන් අත්අඩංගුවට ගෙන අධිකරණ ඉදිරිපත් කිරීමේදී මහේස්ත‍්‍රාත්වරයා එලෙස නියෝග කර තිබේ. විද්‍යා සිසුවිය ඝාතනය කිරීමේ සිදුවීමේ පළමු විත්තිකරු ලෙස පූබාලසිංහම් ඉන්ද්‍රකුමාර් නමැත්තා නම් කර තිබු අතර, සිදුකළ සාක්ෂි විභාගය අනුව සැකකරු නිදහස් කිරීමට විද්‍යා ඝාතන නඩුව විභාගයට ගත් ති‍්‍රපුද්ගල විනිසුරු මඩුල්ල නියෝග කර තිබේ. එහෙත් විද්‍යා ඝාතන සිදුවීම සම්බන්ධයෙන් සැකපිට සැකකරු අත්අඩංගුවට ගැනීමට යාමේදි පොලිස් නිලධාරියෙකුට බැන තර්ජනය කිරීමේ වරදට සැකකරු අත්අඩංගුවට ගෙන ඇත. සිද්ධිය සම්බන්ධයෙන් කයිට්ස් පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=84113", "Category": null, "Parent URL": null}