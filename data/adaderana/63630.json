{"Source": "Adaderana", "Timestamp": "August 31, 2016 11:15 am", "Headline": "රිෂාඩ්ට එරෙහි නඩුව සැප්. 30 විභාගයට", "News Content": "විල්පත්තු අභය භූමියේ කොටසක් එළිපෙහෙළි කර එහි නිවාස ඉදිකිරීම නීති විරෝධී යැයි ප්‍රකාශ කරන ලෙස ඉල්ලා අමාත්‍ය රිෂාඩ් බදියුදීන් මහතා ඇතුළු පිරිසකට එරෙහිව ගොනු කර ඇති නඩුව සැප්තැම්බර් මස 30 වැනිදා යළි කැඳවීමට අභියාචනාධිකරණය තීරණය කර තිබේ.පරිසර යුක්ති කේන්ද්‍රය මගින් මෙම නඩුව ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය.අදාළ නඩුව අද කැඳවු අවස්ථාවේ එහි වගඋත්තරකරුවෙකු ලෙස නම් කර ඇති අමාත්‍ය රිෂාද් බදියුදීන් මහතා වෙනුවෙන් විරෝධතා ඉදිරිපත් කර තිබේ.එහිදී මෙම නඩුව සඳහා විරෝධතා ඉදිරිපත් කරන්නේ ද නැද්ද යන්න පිළිබඳ මෙතෙක් තීරණයක් ගෙන නොමැති බව මධ්‍යම පරිසර අධිකාරිය අධිකරණයට දැනුම් දී ඇත.ඒ අනුව නඩුව සැප්තැම්බර් මස 30 වැනිදා විභාගයට ගැනීමට නියම කළ අභියාචනාධිකරණය එදිනට විරෝධතා ඇත්නම් ඉදිරිපත් කරන ලෙස මධ්‍යම පරිසර අධිකාරියට නියම කර තිබේ.", "URL": "https://sinhala.adaderana.lk/news.php?nid=63630", "Category": null, "Parent URL": null}