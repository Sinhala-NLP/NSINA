{"Source": "Adaderana", "Timestamp": "April 3, 2015 04:23 pm", "Headline": "රටට කීර්තියක් ගෙනදුන් 260ට සාම විනිසුරු පදවි", "News Content": "ජාත්‍යන්තර වශයෙන් රටට කීර්තියක් ගෙන දුන් ප්‍රවීණ ක්‍රීඩක ක්‍රීඩිකාවන්ට, කලාකරුවන්ට සහ මාධ්‍යවේදීන්ට මුළු දිවයිනටම බලපාන පරිදි සාම විනිසුරු පදවි පිරිනැමීමේ විශේෂ වැඩසටහනක් සකස් කිරීමට තීරණය කර ඇති බව අධිකරණ අමාත්‍යංශය පවසයි. අධිකරණ අමාත්‍ය විජේදාස රාජපක්ෂ මහතාගේ උපදෙස් පරිදි මෙම වැඩසටහන සකස් කිරීමට නියමිත අතර ඉදිරි දෙසතිය තුළ එය ක්‍රියාවට නංවන බව එම අමාත්‍යංශය සඳහන් කළේය.ඒ අනුව ජාතික ක්‍රීඩා සංගම් වල නිර්දේශය මත එක් ක්‍රීඩා ඉසව්වකින් ප්‍රවීණ ක්‍රීඩක ක්‍රීඩිකාවන් පස් දෙනෙකු ඇතුළත් වන පරිදි සාම විනිසුරු පදවි 260 ක් ලබාදීමට නියමිතය.ජාතික චිත්‍රපට සංස්ථාවේ නිර්දේශ මත ප්‍රවීණ කලා කරුවන් සිය දෙනෙකුට සාම විනිසුරු පදවි ලබා දීමට සැලසුම් කර ඇති බව අධිකරණ අමාත්‍යංශය සඳහන් කළේය. ප්‍රධාන ජනමාධ්‍ය සංගම් වල නිර්දේශය මත ජනමාධ්‍යෙව්දීන් සියදෙනෙකුට සාම විනිසුරු පදවි ලබාදීමට ද සැලසුම් කර ඇත.රටට කීර්තියක් ලබා දුන් ප්‍රවීණයින්ට ලබාදෙන ගෞරවයක් වශයෙන් මෙම සාම විනිසුරු පදවි පිරිනැමීමට තීරණය කර ඇති බව අධිකරණ අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50417", "Category": null, "Parent URL": null}