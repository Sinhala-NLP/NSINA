{"Source": "Adaderana", "Timestamp": "February 24, 2015 03:26 pm", "Headline": "මාලකට රාත්‍රී සමාජ ශාලාවලට යන්න පුළුවන්ද? තීරණය මාර්තු 23දා", "News Content": "බ්‍රිතාන්‍ය ජාතික යුවළකට පහරදුන් බවට චෝදනා ලබා සිටින හිටපු අමාත්‍ය මර්වින් සිල්වා මහතාගේ පුත් මාලක සිල්වාට පනවා ඇති ඇප කොන්දේසි ඉවත් කරන්නේද නැද්ද යන්න පිළිබඳව මාර්තු මස 23වනදා සලකා බලන බව කොළඹ මහේස්ත්‍රාත් අධිකරණය දැනුම්දී තිබේ.සිද්ධියට අදාළ නඩුව අද කැඳවූ අවස්ථාවේ මාලක සිල්වා වෙනුවෙන් පෙනීසිටි නීතීඥවරයා සඳහන් කළේ සැකකරුට ඇප නියම කිරීමේදී රාත්‍රී සමාජ ශාලා වලට යාම තහනම් කරමින් ඇප කොන්දේසියක් නිකුත් කර ඇති බවයි. එවැනි ඇප කොන්දේසියක් අධිකරණයට නිකුත් කළ නොහැකි බව සඳහන් කළ නීතීඥවරයා එය මූලික අයිතිවාසිකම් කඩ කිරීමක් බව පවසා තිබේ.ඒ අනුව එම ඇප කොන්දේසි ඉවත් කරන ලෙස නීතීඥවරයා එහිදී ඉල්ලීමක් කර ඇත.එහිදී මහේස්ත්‍රාත්වරයා සඳහන් කළේ මෙවැනි ඉල්ලීමක් අධිකරණයට එක්වරම සලකා බැලිය නොහැකි බවයි.අදාළ ඉල්ලීම දිවුරුම් ප්‍රකාශයක් මඟින් ඉදිරිපත්කරන ලෙස නියම කළ මහේස්ත්‍රාත්වරයා ඉන් පසුව මේ සම්බන්ධයෙන් තීන්දුවක් ලබා දෙනබව සඳහන් කර තිබේ.ඒ අනුව මේ පිළිබඳව නඩු විභාගය ලබන මස 23වනදා දක්වා කල් තැබීමට කොළඹ මහේස්ත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=49560", "Category": null, "Parent URL": null}