{"Source": "Adaderana", "Timestamp": "December 8, 2013 08:59 am", "Headline": "හලාවත ධීවරයින් ඉන්දීය මහකොමසාරිස්ට අනතුරක් අඟවයි", "News Content": "කිසිදු නීතිමය පදනමක් නොමැතිව ඉන්දීය ආරක්ෂකයින් විසින් මෙරට ධීවර යාත්‍රා දිගින් දිගටම අත්අඩංගුවට ගැනීමට එරෙහිව ඉදිරියේදී දැඩි ක්‍රියා මාර්ග ගන්නා බව කියමින් හලාවත දිස්ත්‍රිකයේ බහුදින ධීවර යාත්‍රා හිමියන්ගේ ග්‍රාමීය සංවිධානයේ සභාපතිවරයා මෙරට ඉන්දීය මහා කොමසාරිස්වරයා වෙත ලිපියක් යවා තිබේ. පසුගිය ඔක්තොම්බර් මාසයේදී පමණක් මෙරට බහු දින යාත්‍රා 08 ක් ධීවරයින් 50 දෙනෙකු සමග ඉන්දීය වෙරළ ආරක්ෂකයින් විසින් අත්අඩංගුවට ගෙන ඇත.ඔවුන් මේ වන විට ඉන්දියාවේ රක්ෂිත බන්ධනාගාර ගත කර සිටී. හලාවත ධීවර දිස්ත්‍රික්කයේ බහු දින යාත්‍රා හිමියන්ගේ ග්‍රාමීය සංවිධානයේ සභාපති සුජිත් සමන්ත මහතා විසින් මෙරට ඉන්දීය මහා කොමාසාරිස්වරයා වෙත යවා ඇති ලිපියේ මෙසේද සඳහන් වේ. පෝක් සමුද්‍ර සන්ධිය හරහා අරාබි මුහුද තෙක් මසුන් මැරීමට ගමන් කිරීමත්,මසුන් මරා ආපසු පැමිණීමත් කාලයක සිට මෙරට ධීවරයින් විසින් සිදු කර ඇත.එමෙන්ම ජාත්‍යන්තර මුහුදේ මසුන් මැරීමට මෙරට ධීවරයින්ට බලපත්‍රයක්ද හිමිවී තිබේ. එසේ තිබියදී අප සහෝදර රටක් වන ඉන්දියාව මේ ආකාරයෙන් ක්‍රියා කිරීම අනුමත කළ නොහැකි ක්‍රියාවකි.තමිල්නාඩු ධීවරයින් මන්නාරම මුහුදු තීරයට පැමිණ විවිධ පන්න ක්‍රම භාවිතා කරමින් මසුන් මැරීම නිරන්තර සිදු කරයි.එය වරදක් කොට පිළි ගැනීමට ඉන්දියාව මෙතෙක් කටයුතු කර නැත. එසේ පැමිණ මසුන් මරමින් සිටියදී මෙරට ආරක්ෂකයින් විසින් අත්අඩංගුවට ගන්නා තම ධීවරයින් සහ ධීවර යාත්‍රා මුදා ගන්නට මසුන් මැරීමට යමින් සහ මසුන් මරා ආපසු පැමිණෙමින් සිටියදී ශ්‍රී ලංකික ධීවරයින්ව අත්අඩංගුවට ගැනීම සහ ඔවුන් සිර කර තබා ගැනීම කනගාටුවට කරුණකි. මන්ද මෙසේ අත්අඩංගුවට ගෙන ඇති යාත්‍රා අතරින් 05 ක් මසුන් මරා ආපසු මෙරට බලා ගමන් කරමින් සිටින විටත්,යාත්‍රා 03 ක් මසුන් මැරීම සඳහා යමින් සිටින විටත් වීම තුළින් මේ බව පැහැදිළි වේ. තහනම් ක්‍රියාවල නිරතවන තම ධීවරයින් බේරා ගන්නට බහු දින යාත්‍රා ධීවරයින්ව පලිහක් ලෙස යොදා ලෙන ඇති බව ඉන් පැහැදිළි වේ. ඉන්දියාව විසින් කර ඇති මේ එකට එක කිරීමේ පිළිවෙත හේතුවෙන් දැනට අසරණ වී සිටින්නේ අහිංසක ධීවරයින්ගේ මව්පියන් සහ දරු පවුල්ය.මෙම තත්ත්වය දිගින් දිගටම පැවතුනහොත් ඉන්දීය රජයට එරෙහිව දැඩි ක්‍රියා මාර්ග ගැනීමට මෙරට සමස්ත ධීවර ප්‍රජාවම එක්වන බවද සඳහන් කරමි යැයි එම ලිපියේ දැක්වේ.", "URL": "https://sinhala.adaderana.lk/news.php?nid=39409", "Category": null, "Parent URL": null}