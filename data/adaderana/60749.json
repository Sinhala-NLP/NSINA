{"Source": "Adaderana", "Timestamp": "June 3, 2016 08:42 pm", "Headline": " අධිකරණ ක්‍රියාවලියේ අවිශ්වාසය ගැන ජාත්‍යන්තරව පැවති මතය තහවුරු වෙලා", "News Content": "මෙරට අධිකරණ ක්‍රියාවලිය විශ්වාස කළ නොහැකි බව ජාත්‍යන්තර වශයෙන් පැවති මතය නැවත තහවුරු වන තත්ත්වයක් මතුව ඇති බව දූෂණ විරෝධී පෙරමුණ කියයි. එහි උපදේශක කීර්ති තේනනකෝන් මහතා මේ බව සඳහන් කළේ අද (3) වනදා කොළඹ රාජගිරියේදී පැවති මාධ්‍ය හමුවක් අමතමිනි. අලි ජාවාරමට සම්බන්ධ පුද්ගලයින් ඇප මත නිදහස් වීම සහ මව් ඇතින්න මරා රැගෙන ආ අලි පැටවුන් නීති විරෝධි අයිතිකරුවන්ට යළි භාරදීම පිළිබඳව අදහස් දක්වමින් ඒ මහතා මේ බව සඳහන් කළේය.එහිදී වැඩිදුරටත් අදහස් දැක්වු කීර්ති තෙන්නකෝන් මහතා අවධාරණය කළේ මෙම අලි අර්බුදය පොලිස් පරීක්ෂණවලට, නීතිපති දෙපාර්තමේන්තුවට සහ වනජීවි නිලධාරින්ට විසඳා ගැනීමට නොහැකි නම් ඒ සඳහා බල කෙරෙන දැවැන්ත විරෝධතාවක් අරඹන බවයි.නීති විරෝධී අගවිනිසුරු ඉවත් කිරීමේ සටන මහපාරේ අවසන් කළ ආකාරයටම නීති විරෝධි ලෙස සිදුවන අධිකරණමය කටයුතුවලට එරෙහිව ජනතාව පෙළගැසිය යුතු බවත් ඒ මහතා පැවසීය. ජාත්‍යන්තරව ලංකාවේ අධිකරණ යාන්ත්‍රණය කිසිවෙකුත් විශ්වාස නොකරන තත්ත්වයට පසුගිය සමයේ පත්වූ බවත්, තිළිණ ගමගේ හරහා එම ක්‍රියාවලියට නැවත වරක් පිලිගැනීමක් හිමිවී ඇති බවත්, තෙන්නකෝන් මහතා කීවේය.මෙම මාධ්‍ය හමුවට එක්වූ ට්‍රාන්ස්පේරන්සි ඉන්ටර්නැෂනල්හි සභාපති නීතිඥ ලක්ෂාන් ඩයස් මහතා සඳහන් කළේ ගංගොඩවිල අධිකරණයෙන් තිළිණ ගමගේ මහතාට ඇප ලබාදී ඇත්තේ පස්වරු 6.45 ට බවයි. තමන් දන්නා පිළිවෙත අනුව සාමාන්‍ය නඩු කටයුත්තකදී පස්වරු 3.45න් පසු ඇප ලබාදිය නොහැකි බවත්, අධිකරණයේ රෙජිස්ටාර්වරයා සහ අනිකුත් නිලධාරීන් පස්වරු 3.45න් පසු ඇප භාර නොගන්නා බවත්, එවැනි තත්ත්වයක් තිබියදී පස්වරු 6.45 ට ඇප ලබාදීමේදී ඇප මුදල් ගෙවනු ලැබුවේ කාටදැයි ප්‍රශ්නයක් මතුවන බවත් ඒ මහතා අවධාරණය කළේය.මෙම ඇප තැබීම මුදල් භාරගැනීමකින් තොරව සිදුකළේද, නැතිනම් ඇප කොන්දේසි අත්සන් කළේ කෙසේද යන්න පිළිබඳව අධිකරණ අමාත්‍යවරයා, අධිකරණ සේවා කොමිෂන් සභාවේ සභාපති තුමා සහ අගවිනිසුරු තුමන් මේ සම්බන්ධව පරීක්ෂණයක් පැවැත්විය යුතු බව නීතිඥ ලක්ෂාන් ඩයස් මහතා මෙහිදී අවධාරණය කළේය. මෙම තත්ත්වය අධිකරණයේ බලය ගණිකාවෘත්තියේ යෙදවීමක් ලෙස තමන් දකින බව ඒ මහතා මෙහිදී වැඩිදුරටත් පැවසීය.මෙම මාධ්‍ය හමුව සඳහා දූෂණ විරෝධි පෙරමුණේ සභාපති පුජ්‍ය උලපනේ සුමංගල හිමි, නීතිඥ නාමල් රාජපක්ෂ සහ ජෛව සංරක්ෂණ මධ්‍යස්ථානයේ සභාපති පුබුදු වීරරත්න එක්ව සිටියහ.දුෂණ විරෝධී පෙරමුණ", "URL": "https://sinhala.adaderana.lk/news.php?nid=60749", "Category": null, "Parent URL": null}