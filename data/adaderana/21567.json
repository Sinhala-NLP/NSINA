{"Source": "Adaderana", "Timestamp": "January 22, 2012 09:14 pm", "Headline": "විසඳුම හෙළිකළ යුතුයි", "News Content": "උතුරේ දෙමළ ජාතීන්ගේ ප්‍රශ්නයට රජය විසින් ලබාදෙන්නේ කුමන විසඳුමක්ද යන්න රටට හෙළිකළ යුතු බව ජනතා විමුක්ති පෙරමුණ පවසයි. ඒ පිළිබඳ ස්ථීර අදහසක් නොකියන ආණ්ඩුව එක් එක් වෙලාවට හිතට එන එක් එක් කතා කියන බව ජ.වි.පෙ ප්‍රධාන ලේකම් ටිල්වින් සිල්වා මහතා සඳහන් කරයි. රජය විසින් ජාතික ප්‍රශ්නයට සැබෑ විසඳුම් ලබාදීම මගහැර සිටින බව හෙතෙම කියා සිටියේ අද කොළඹ පැවති මාධ්‍ය හමුවකට සහභාගීවෙමිනි. ආණ්ඩුව මේ දිනවල ඉන්දියාවේ පදයට නටමින් සිටින බවත්,පසුගිය සතියේ ඉන්දීය විදේශ කටයුතු අමාත්‍යවරයා ශ්‍රී ලංකාවේ සංචාරයක නිරතවීමෙන් හා ආණ්ඩුව සමග සාකච්ඡා කිරීමෙන් පසු මේ තත්ත්වය පැහැදිලිව දැකිය හැකි බව ජ.වි.පෙ ලේකම්වරයා පෙන්වා දුන්නේය. අතීතයේ සිටම බලයට පත්වූ සෑම ආණ්ඩුවක්ම දෙමළ ජනයාගේ ගැටලු වලට විසඳුම්දීම වෙනුවට ජාතිවාදය වපුරමින් තමන්ගේ පටු දේශපාලන අවශ්‍යතාවන් මුදුන්පමුණුවා ගැනීමට ක්‍රියා කළ බව ඔහු සිහිපත් කළේය.", "URL": "https://sinhala.adaderana.lk/news.php?nid=21567", "Category": null, "Parent URL": null}