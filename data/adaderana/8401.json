{"Source": "Adaderana", "Timestamp": "May 14, 2010 02:45 pm", "Headline": "බස් සේවකයින් 30%ක් මත්ද්‍රව්‍ය භාවිතයට හුරුවෙලා -ගැමුණු", "News Content": "බස්නාහිර පළාත් සහ තදාසන්න ප්‍රදේශවල බස් රථ රියදුරන් සහ කොන්දොස්තරවරුන් 30%ක් පමණ මත්ද්‍රව්‍ය භාවිතයට හුරුවී ඇතැයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. මේ හේතුවෙන් මාර්ග නීති උල්ලංඝනය කිරීම බහුලව සිදුවන බව විජේරත්න මහතා සඳහන් කළේය. බස් නැවතුම් වල දීර්ඝ වේලාවක් බස් රථ නවතා තැබීමේදී මොවුන් මෙලෙස මත්ද්‍රව්‍ය භාවිත කරන බවට තොරතුරු ලැබී ඇති බව ගැමුණු විජේරත්න මහතා සඳහන් කරයි. එවැනි රියදුරන් හේතුවෙන් විනීත රියදුරන්ද දැඩි අපහසුතාවට පත්වී ඇති බව විජේරත්න මහතා පෙන්වා දෙයි. මේ නිසා ඔවුන් අත්අඩංගුවට ගැනීමට ක්‍රියා කරන ලෙස ගැමුණු විජේරත්න මහතා පොලිස්පතිවරයාගෙන් ඉල්ලීමක් කර තිබේ. ඇතැම් දුර ගමන් සේවා බස් රථ මඟින් කොළඹ නගරයට කංසා ගෙනෙන බවට ද තොරතුරු ලැබී ඇති බව ගැමුණු විජේරත්න මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=8401", "Category": null, "Parent URL": null}