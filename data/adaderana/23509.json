{"Source": "Adaderana", "Timestamp": "April 14, 2012 04:55 pm", "Headline": "දිවයිනේ ප්‍රදේශ රැසකට අද සහ හෙට වැසි", "News Content": "දිවයිනට පහළ වායු ගෝලයේ හටගෙන ඇති සුළු කැළඹිලි තත්ත්වයක් හේතුවෙන් දිවයිනේ ප්‍රදේශ රැසකට අද(14) රාත්‍රියේ සහ හෙට(15) දිනයේ වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. උතුරු මැද, නැගෙනහිර පළාත්වලට හා මොණරාගල දිස්ත්‍රික්කයට වැඩි වශයෙන් වර්ෂාව අපේක්ෂා කළ හැකි බව එම දෙපාර්තමේන්තුවේ කාර්යයේ නියුතු කාලගුණ විද්‍යාඥ අනූෂා වර්ණසූරිය මහත්මිය සඳහන් කළාය.‍ මීට අමතරව දිවයිනේ සෙසු ප්‍රදේශවලට ද කඩින් කඩ ගිගුරුම් සහිත වැසි ඇතිවිය හැකි බව ඇය පෙන්වා දුන්නාය. මෙසේ ඇතිවන වැසි සමඟ තරමක තද සුළං සහ අකුණු ඇතිවිය හැකි බැවින් එයින් සිදුවිය හැකි හානි අවම කර ගැනීම සඳහා ජනතා අවධානය යොමු කළ යුතු බව අනූෂා වර්ණසූරිය මහත්මිය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=23509", "Category": null, "Parent URL": null}