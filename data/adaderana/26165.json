{"Source": "Adaderana", "Timestamp": "July 29, 2012 04:19 pm", "Headline": "නීතියට පිටින් ඕමානයේ වැඩ නම් කළු ලැයිස්තුවට..?", "News Content": "කම්කරු නීති පිළිබඳ තැකීමක් නොකරන ඕමානයේ පුද්ගලික සමාගම් 9 ක් ශ්‍රී ලංකාව විසින් කළු ලැයිස්තුගත කර ඇති බව එරට පුවත් සේවා අනාවරණය කරයි. එසේම මේවන විටත් එරට කම්කරු නීතිවල පවත්නා අන්තවාදී ස්වරූපය හේතුවෙන් ඕමානයේ ශ්‍රී ලංකා තානාපති කාර්යාලය විසින් එවැනි තවත් සමාගම් 14 ක් සමග සිදුකරනු ලැබූ කටයුතු තාවකාලිකව අත්හිටුවා ඇති බව Times of Oman පුවත් සේවය උපුටා දක්වයි. තම වීසා කාලය අවසන් වුවද එරට ශ්‍රී ලාංකිකයින් රැඳී සිටින බවත්,සේවාදායකයින් නොවන පුද්ගලයින් ළඟද ඔවුන් බොහෝ දෙනකුට සේවය කරන බවත්,ඇතැමුන් හිමි ගේ දොර හැරයන බවත්,තවත් පිරිස් ගණිකා වෘත්තිය ඇතුළු අපරාධ සඳහා යොමුවන බවත්,කම්කරු නීති අවඥා සහගත ලෙස නොසලකා හරින බවත් ඕමානයේ ශ්‍රී ලංකා තානාපති අශෝක ගිරිහාගම මහතා පෙන්වාදෙයි. මේ අයුරින් වැරදිකරන ලද පිරිස් හඳුනාගෙන ඔවුනට එරෙහිව මේ වසරේ සැප්තැම්බර් මාසයේ සිට නීති දැඩිව ක්‍රියාත්මක කිරීමට සැලසුම් කර ඇති බව හෙතෙම කියා සිටියි. ඒ අනුව නීති විරෝධී ලෙස ඕමානයේ සේවය කරන සේවකයින්ද කළු ලැයිස්තුගත කිරීම කෙරෙහි අවධානය යොමුව ඇති බවත්,එමගින් ඔවුනට ඉදිරියේදී ඕමානයේ යළි රැකියා අවස්ථා ලබාගැනීම තහනම් කිරීමට හැකිවනු ඇති බව ශ්‍රී ලංකා තානාපතිවරයා විසින් වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=26165", "Category": null, "Parent URL": null}