{"Source": "Adaderana", "Timestamp": "September 13, 2019 03:20 pm", "Headline": "රියදුරු පුටුවට ගිය සජිත්", "News Content": "නූතන සංවර්ධන ප්‍රවණතා හඳුනාගනිමින්, අධ්‍යාපන ක්ෂේත්‍රය ඒ අනුව හැඩගැස්වීමට කටයුතුකළ යුතු බව අමාත්‍ය සජිත් ප්‍රේමදාස මහතා පවසයි. මහනුවර දිගන ප්‍රදේශයේ ඊයේ(12) පැවති උත්සවයකදි අමාත්‍යවරයා මේ බව සඳහන් කළේය. අමාත්‍ය සජිත් ප්‍රේමදාස මහතාගේ ඉල්ලීම පරිදි දානපතින්ගේ මූල්‍ය දායකත්වයෙන් මහනුවර දිගන රජවැල්ල හින්දු ජාතික පාසලට රුපියල් ලක්ෂ 46ක් වටිනා බස් රථයක් ලබාදීම ඊයේ සිදු කෙරුණි. මෙහිදී අමාත්‍යවරයා විසින් සිසුන් රැගත් බස්රථය ධාවනය කිරීමට ද කටයුතු කළේය. අපේ රටේ පාසල් යන දූදරුවන් ලක්ෂ 44 කට වැඩි ප්‍රමාණයක් සිටින බවද පැවසු අමාත්‍යවරයා, මෙය රටේ කොදුනාරටිය බවත්, මොවුන් රටේ අනාගතය බාර ගැනීමට සිටින පිරිස බවද පැවසීය. මොවුන්ට ලබා දිය හැකි උසස්ම අධ්‍යාපනය ලබා දීමට අපි සියලු දෙනා කටයුතු කළ යුතු බවත් පැවසු අමාත්‍යවරයා, තොරතුරු තාක්ෂණය හා අනෙක් සියලු අංශයන්ට ප්‍රමුඛස්ථානයක් ලබා දිය යුතු බවත් කියා සිටියේය. මෙම අංශවලින් නූතන සංවර්ධන ප්‍රවණතා ඇති කළ හැකි බවත්, මෙම අංශ සඳහා උපරිම ශක්තිය ලබා දිය යුතු බවත් කියා සිටි අමාත්‍යවරයා, කවුරු මොන දේ පැවසුවත් ලක්ෂ 44 ක් වු පාසල් දුදරුවන්ට ජාත්‍යන්තර මට්ටමේ ඉංග්‍රිසී භාෂා දැනුම ලබා දිය යුතු බවත් පැවසීය. එතැන අධ්‍යාපනයේ හා මාතෘ භූමියේ සාර්ථකත්වය රැඳී තිබෙන බවත් අමාත්‍යවරයා කියා සිටියේය. තමාගේ අනාගත දැක්මෙන් කොටස් ඉදිරිපත් කළ බවත් නොවැම්බර් මාසයෙන් පසුව මෙය ක්‍රියාත්මක කළ හැකි බවද පැවසු සජිත් ප්‍රේමදාස මහතා පරිත්‍යාග කරන්න ලේසියි පවත්වා ගෙන යන්න අමාරු බවද පැවසීය.", "URL": "https://sinhala.adaderana.lk/news.php?nid=119025", "Category": null, "Parent URL": null}