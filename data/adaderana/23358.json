{"Source": "Adaderana", "Timestamp": "April 8, 2012 09:05 am", "Headline": " කුමාර් පැහැරගත්තේ සන්නද්ධ කණ්ඩායමක්", "News Content": "පෙරටුගාමී සමාජවාදී පක්ෂයේ නොනිල නායකයා වන කුමාර් ගුණරත්නම් මහතා පැහැරගනු ලැබුවේ ආයුධ සන්නද්ධ පිරිසක් විසින් බව සඳහන් වේ. ඔහු නවාතැන්ගෙන සිටි නිවස අසල ගෙහිමි කාන්තාවක විසින් පොලීසියට ලබාදුන් කටඋත්තර යේ ඒ වග සඳහන් වන බව පෙරටුගාමී සමාජවාදී පක්ෂයේ මාධ්‍ය ඒකකය සඳහන් කරයි. කිරිබත්ගොඩ, ගැමුණු මාවතේ 291/1 දරණ ඔහු රැදී සිටි නිවසට ඊයේ පෙරවරු 4.30ට පමණ ආයුධ සන්නද්ධ පිරිසක් පැමිණි බවත් තමන් ඒ අවස්ථාවේදී සිය නිවසේ ආහාර පිසිමින් සිටි බවත් එම අවස්ථාවේදී තම නිවසට ආයුධ සන්නද්ධව සිවිල් ඇදුමින් පැමිණි 5 දෙනෙකු ලයිට් නිවා දමන ලෙස තර්ජනය කළ බවත් ඇය ප‍්‍රකාශ කර ඇතැයි කියැවෙයි. එමෙන්ම එම අවස්ථාවේදී තවත් 20 ට ආසන්න ආයුධ සන්නද්ධ පිරිසක් අසල නිවසේ වහලය මත සිටිනු දුටු බවත් ඇය පොලීසියට කටඋත්තර දෙමින් පවසා ඇතැයි ඇය පෙන්වා දී ඇතැයි මාධ්‍ය ඒකකය නිවේදනය කරයි. පසුව ඇය 5.15 ට පමණ යළි ජනේල විවෘත කළ මොහොත වන විට ඔවුන් සියලූ දෙනා එම ස්ථානයෙන් පිටත්ව ගොස් සිටි බවද ඇය පොලීසියට ලබාදුන් කට උත්තරයේ වැඩිදුරටත් දැක්වෙන බව පෙරටුගාමී සමාජවාදී පක්ෂයේ මාධ්‍ය ඒකකය විසින් නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=23358", "Category": null, "Parent URL": null}