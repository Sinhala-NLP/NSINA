{"Source": "Adaderana", "Timestamp": "September 21, 2018 09:26 am", "Headline": "පාලන මිල ඉක්මවා තිරිඟු පිටි විකුණූ වෙළඳුන්ට වැඩ වරදියි", "News Content": "රජයේ පාලන මිලට වඩා වැඩි මිලකට තිරිඟු පිටි අලෙවි කල හැටන් නගරයේ වෙළදුන් රැසක් නීතියේ රැහනට ඊයේ (20) කොටු කර ගත් බව නුවරඑලිය පාරිභෝගික සේවා අධිකාරි කාර්යයාලයේ දිස්‍ත්‍රික් ප්‍රධානි රංග කරුණාරත්න මහතා පැවසීය. හැටන් නගරයේ තිරිඟු පිටිවල මිල ප්‍රදර්ශනය නොකල පාලන මිලට වඩා පිටි අලෙවි කල වෙළදුන් රැසක් සිදුකල හදිසි වැටලිමකදි නිතියේ රැහැනට කොටු කර ගත් බව පාරිභෝගික සේවා අධිකාරිය පවසයි. ප්‍රමිතියෙන් ඉහළ තිරිඟු පිටි කිලෝවක් රුපියල් 87කට අලෙවි කල යතු බවත්, මෙම වැටලිමේදි නීතියේ රැහනට කොටු කරගත් වෙළදුන් විවිධ මිල ගණන් යටතේ තිරිඟු පිටි කිලෝවක් අලෙවි කල බව පාරිභෝගික සේවා අධිකාරි කාර්යයාලයේ දිස්ත්‍රික් ප්‍රධානියා කියා සිටියේය. පාලන මිලට වඩා තිරිඟු පිටි අලෙවි කරන වෙළදුන් නිතියේ රැහුනට කොටුකර ගැනිමට දිස්ත්‍රික්කය පුරා මෙවැනි වැටලිම් අඛණ්ඩව සිදු කරන බව රංග කරුණාරත්න මහතා වැඩි දුරටත් කියා සිටියේය. මේ අතර , තිරිඟු පිටි අලෙවි කරන වෙළදුන් කියා සිටින්නේ රජය මගින් පනවා ඇති උපරිම සිල්ලර මිලට ප්‍රමිතියෙන් ඉහල තිරිගු පිටි කිලෝවක් අලෙවිකිරිමට නොහැකි බවයි. රජය අනුමත මිලට ප්‍රමිතියෙන් බාල තිරිගු පිටි පමණක් පාරිභෝගිකයන්ට ලබා දිය හැකි බව හැටන් නගරයේ වෙළදුන් කියා සිටියේය.", "URL": "https://sinhala.adaderana.lk/news.php?nid=96448", "Category": null, "Parent URL": null}