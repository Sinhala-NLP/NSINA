{"Source": "Adaderana", "Timestamp": "June 5, 2016 08:30 am", "Headline": " රවීට එරෙහි විශ්වාසභංගය 8දා විවාදයට", "News Content": "මුදල් අමාත්‍ය රවී කරුණානායක මහතාට එරෙහි විශ්වාසභංග යෝජනාව පිළිබඳ ආණ්ඩු පක්ෂයේ සහ එක්සත් ජාතික පක්ෂයේ පාර්ලිමේන්තු මන්ත්‍රී කණ්ඩායම් විශේෂ සාකච්ඡා දෙකක් පැවැත්වීමට තීරණය කර තිබේ.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආණ්ඩු පක්ෂ පාර්ලිමේන්තු කණ්ඩායමක් රැස්වීමක් ජනාධිපති කාර්යාලයේ දී හෙට(06) පැවැත්වීමට නියමිතය.ඒ සඳහා එක්සත් ජනතා නිදහස් සන්ධානය සහ එක්සත් ජාතික පක්ෂය ඇතුළු ආණ්ඩු පක්ෂයේ මන්ත්‍රීවරුන්ට දැනුම් දී ඇති බව වාර්තා වෙයි.හෙට පස්වරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම් රැස්වීමක් ද පැවැත්වෙයි.චෝදනා කිහිපයක් මුල් කරගනිමින් ඒකාබද්ධ විපක්ෂ කණ්ඩායමේ මන්ත්‍රීවරුන් 37 දෙනෙකු විසින් රවී කරුණානායක අමාත්‍යවරයාට එරෙහිව පසුගිය මාර්තු 24 වැනිදා විශ්වාසභංග යෝජනාවක් කතානායකවරයා වෙත භාර දී තිබුණි.ඒ අනුව ලබන 8 වැනිදා එම විශ්වාසභංග යෝජනාව විවාදයට ගැනීමට නියමිතය.එදිනට ආණ්ඩු පක්ෂයේ සියලු මන්ත්‍රීවරුන්ට පාර්ලිමේන්තුවට පැමිණීම අනිවාර්යය කර තිබේ.ආණ්ඩු පක්ෂයේ ප්‍රධාන සංවිධායක ජනමාධ්‍ය අමාත්‍ය ගයන්ත කරුණාතිලක මහතා විසින් ඒ පිළිබඳ සියලු මන්ත්‍රීවරුන්ට දැනුම් දී ඇති බව වාර්තා වෙයි. මේ අතර විශ්වාසභංග යෝජනාවට අදාළ විවාදයේ දී කුමන පාර්ශවයකට සහයෝගය දක්වන්නේ ද පිළිබඳ ජනතා විමුක්ති පෙරමුණ සහ දෙමළ ජාතික සන්ධානය මෙතෙක් තීරණය කර නොමැත.ආණ්ඩු පක්ෂයේ සිටින ශ්‍රී ලංකා නිදහස් පක්ෂ මන්ත්‍රීවරුන් යෝජනාවට පක්ෂව ඡන්දය භාවිත කළ යුතු බව ඒකාබද්ධ විපක්ෂ කණ්ඩායම නියෝජනය කරන පාර්ලිමේන්තු මන්ත්‍රී බන්දුල ගුණවර්ධන මහතා පසුගියදා පැවති මාධ්‍ය හමුවකදී ප්‍රකාශ කළේය.", "URL": "https://sinhala.adaderana.lk/news.php?nid=60784", "Category": null, "Parent URL": null}