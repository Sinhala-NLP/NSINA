{"Source": "Adaderana", "Timestamp": "February 8, 2018 01:36 pm", "Headline": "පැමිණිල්ල විභාග කරන්න අස්සේ  කම් සැප විඳින්න ගිහින් තවත් පැමිණිල්ලක් දාගත්ත පොලිස් කොස්තාපල්", "News Content": "පැමිණිල්ලක් විභාගකිරීමට ගිය ගලේවෙල පොලිසියට අනියුක්ත පොලිස් කොස්තාපල්වරයෙකු ගලේවෙල බේලියකන්ද ප්‍රදේශයේ නිවසක සිටි කාන්තාවකට බලහත්කාරයෙන් ලිංගික අතවර කිරීමේ චෝදනාවක් මත සැකපිට අද (08) පෙරවරුවේ ගලේවෙල පොලිසිය මගින් අත්අඩංගුවටගෙන ඇත. පොලිස් හදිසි ඇමතුම් අංශයට ලැබුණු තොරතුරක් මත ගලේවෙල පොලිසියේ ස්ථානාධිපති පොලිස් පරීක්ෂක ජනක විතානාච්චි මහතා විසින් මෙම පැමිණිල්ල මෙහෙයවා දඹුල්ල සහකාර පොලිස් අධිකාරී ගාමිණී මීගහකුඹුර මහතා වෙත ඉදිරිපත් කොට තිබේ. පසුව සහකාර පොලිස් අධිකාරීවරයා උදෑසන ගලේවෙල පොලිසියට ගොස් මෙම පැමිණිල්ල පිළිබඳව පරීක්ෂණ ආරම්භ කොට ඇත. අතවරයට ලක්වූ කාන්තාව මේ වන විට දඹුල්ල රෝහලේ ප්‍රතිකාර ලබමින් සිටීයි. අතවරයට පත් කාන්තාව පොලිසියට පවසා ඇත්තේ තම සැමියා නොමැති අවස්ථාවේ අවුරුදු එකහමාරක් පමණ වයසැති තම දරුවා සමඟ නිවසේ සිටියදී නිල ඇඳුමෙන් සැරසුණු මෙම පොලිස් කොස්තාපල්වරයා බලහත්කාරයෙන් තමන්ට ලිංගික අතවරය සිදුකර බවයි. පසුව මෙම පොලිස් කොස්තාපල්වරයා නැවත වරක් තමන් පැමිණෙන බව පවසමින් එම නිවසේ ස්ථානයක ඔහුගේ ජංගම දුරකථනයේ අංකය පවා ලියා පිටව ගිය බවද ඇය පොලිසියට ප්‍රකාශ කර තිබේ. සැකකාර පොලිස් කොස්තාපල්වරයා ප්‍රශ්න කිරීමෙන් අනතුරුව අද (08) දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව දඹුල්ල සහකාර පොලිස් අධිකාරී ගාමිණී මීගහකුඹුර මහතා ප්‍රකාශ කළේය. පොලිස් නිලධාරියෙක් වුවද නිතිය කඩන්නේ නම් ඔවුන්ට විරුද්ධව උපරිම නීතිය ක්‍රියාත්මක කිරීමට ශ්‍රී ලංකා පොලිසිය පසුබට නොවන බවත් ගලේවෙල ප්‍රදේශයේ සිවිල් ජනතාව සමග ඉතා සහයෝගයෙන් සමීපව කටයුතු කරන වකවානුවක මෙවැනි ක්‍රියා කිරීම පිළිබඳව විශේෂයෙන් මෙම පොලිස් කොස්තාපල්වරයා පිළිබඳව වෙනම විනය පරීක්ෂණ ක්‍රියාත්මක කිරීම සඳහා අවශ්‍ය පියවර ගන්නා බව ගලේවෙල පොලිසියේ ස්ථානාධිපති පොලිස් පරීක්ෂක ජනක විතානාච්චි මහතා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=84116", "Category": null, "Parent URL": null}