{"Source": "Adaderana", "Timestamp": "May 9, 2013 07:36 am", "Headline": "ඩෙංගු මර්දනයට සහය නොදෙන රාජ්‍ය ආයතන ලැයිස්තුව ජනපතිට", "News Content": "ඩෙංගු මර්දනයට සහය නොදෙන රාජ්‍ය ආයතනවල ලැයිස්තුවක් ජනාධිපති මහින්ද රාජපක්ෂ මහතා වෙත ලබාදීමට සෞඛ්‍ය අමාත්‍යංශ්‍ය තීරණය කර තිබේ. පසුගිය පෙබරවාරි මාසයේ ප්‍රකාශයට පත් කළ ඩෙංගු මර්දන සතිය බෙහෝ රාජ්‍ය ආයතනවල ක්‍රියාත්මක නොවු බව සෞඛ්‍ය අමාතංශය පෙන්වාදෙයි. ඇතැම් රාජ්‍ය ආයතන සිය වගකීම් පැහැර හරිමින් සිටින බැවින් ඒ පිළිබඳ තොරතුරු ඩෙංගු කාර්ය සාධක බලකායේ සභාපතිවරයා ලෙස ජනාධිපතිවරයා වෙත භාරදීමට නියමිතය. අදාළ ලැයිස්තුව සකස් කිරීමේ කටයුතු මේ වන විටත් ආරම්භ කර ඇති බව සෞඛ්‍ය අමාත්‍යංශය සඳහන් කළේය. මේ අතර ඩෙංගු මර්දනය සඳහා එක් එක් අමාත්‍යංශ සහය ලබා දිය යුතු ආකාරය පිළිබඳව අද (09) දිනයේ කැබිනට් මණ්ඩලයේ දී සෞඛ්‍ය අමාත්‍ය මෛත්‍රීපාල සිරිසේන මහතා විශේෂ පැහැදිළි කිරීමක් සිදුකිරීමට නියමිතය. දෙපාර්තමේන්තු හරහා ඩෙංගු මර්දනයේ දී කළ යුතු වගකීම් පිළිබඳව මෙහිදී සෞඛ්‍ය අමාත්‍යවරයා පැහැදිළි කිරීමක් සිදුකරනු ඇති.", "URL": "https://sinhala.adaderana.lk/news.php?nid=33933", "Category": null, "Parent URL": null}