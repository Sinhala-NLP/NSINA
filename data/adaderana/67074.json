{"Source": "Adaderana", "Timestamp": "December 16, 2016 12:12 pm", "Headline": "බලංගොඩ අනතුරකින් පුද්ගලයෙක් මරුට - තවත් 9ට තුවාලයි", "News Content": "බලංගොඩ, ඇල්ලේපොල ප්‍රදේශයේදී සිදු වූ රිය අනතුරකින් පුද්ගලයෙකු මියගොස් තවත් පුද්ගලයින් 09 දෙනෙකු රෝහල්ගත කර තිබේ.බදුල්ලේ සිට කොළඹ බලා ධාවනය වූ බස් රථයක් කොළඹ සිට බලංගොඩ දක්වා ඇඟළුම් කම්හලකට රෙදි ප්‍රවාහනය කළ ලොරි රථයක මුහුණට මුහුණ ගැටීමෙන් අනතුර සිදුව ඇති බව බලංගොඩ පොලිසිය පැවසුවේය.අනතුරෙන් බරපතළ තුවාල ලැබූ ලොරි රථයේ රියදුරු බලංගොඩ රෝහලට ඇතුළත් කිරීමේදී මියගොස් ඇත.මියගොස් ඇත්තේ බලංගොඩ, පෙට්ටිගල ප්‍රදේශයේ පදිංචි 36 හැවිරිදි පුද්ගලයෙකි.අනතුරෙන් තුවාල ලැබූ බස් රථයේ ගමන් ගත් 09 දෙනෙකු බලංගොඩ රෝහලට ඇතුළත් කර ඇත.අනතුර සම්බන්ධයෙන් බලංගොඩ පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=67074", "Category": null, "Parent URL": null}