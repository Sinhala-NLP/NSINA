{"Source": "Adaderana", "Timestamp": "October 31, 2010 03:14 pm", "Headline": "නිදහස් අධ්‍යාපනය නැතිවුවහොත් දාමරිකයන් බිහිවෙයි", "News Content": "රජය ජාත්‍යන්තරය සමඟ එක්ව විශ්ව විද්‍යාල තුළ නිදහස් අධ්‍යාපනය කඩාකප්පල් කිරීමේ වැඩපිළිවෙලක නිරතව සිටින බව ජනතා විමුක්ති පෙරමුණේ නායක සෝමවංශ අමරසිංහ මහතා පවසයි. විශ්ව විද්‍යාල අධ්‍යාපනය සඳහා රජය වෙන්කර ඇත්තේ ඉතා සුළු මුදලක් පමණක් බව ඔහු සඳහන් කරයි. මේ හේතුවෙන් විශ්ව විද්‍යාල තුළ පැන නැඟී ඇති ගැටලු වලට විසඳුම් ඉල්ලා ක්‍රියාත්මක කරන ශිෂ්‍ය අරගල සඳහා රජය වෙනත් අර්ථකතනයන් සපයමින් සිටින බව අන්තර් විශ්ව විද්‍යාලයීය ශිෂ්‍ය බල මණ්ඩලයේ නියෝජිත පිරිසක් හා ජනතා විමුක්ති පෙරමුණේ නායකයින් අතර අද(31) ජනතා විමුක්ති ප්‍රධාන කාර්යාලයේදී පැවති හමුවකදී එම පක්ෂයේ නායක සෝමවංශ අමරසිංහ මහතා සඳහන් කළේය නිදහස් අධ්‍යාපනය නැතිවුවහොත් වත්මන් රජයේ සිටින බහුතරයක් මෙන් දාමරිකයින් හා නූගතුන් බිහිවනු ඇති බව ද ඔහු පෙන්වා දුන්නේය. එමෙන්ම වත්මන් ඇමතිවරයා අමාත්‍යධූරය බාරගත් දිනයේ සිටම විශ්ව විද්‍යාලයකම ප්‍රශ්න ඇතිවූ බව ද අමරසිංහ මහතා චෝදනා කරයි. රජයේ බලධාරීන්ගෙන් මෙම තත්ත්වය පිළිබඳව ඉදිරියට පැමිණ ප්‍රශ්න කරන ලෙස ද ඔහු මව්පියන්ගෙන් ඉල්ලා සිටියි. අද විශ්ව විද්‍යාල වල නිදහසේ අධ්‍යාපනය ලැබිය නොහැකි, කලා සංස්කෘතික ප්‍රසංග පැවැත්වීමේ අවස්ථාව නොමැති, ආදරය කිරීමට හෝ අවස්ථාවක් නොමැති තත්ත්වයක් උදාවී ඇති බව මෙම හමුවේදී අදහස් දැක්වූ අන්තර් විශ්ව විද්‍යාලයීය ශිෂ්‍ය බල මණ්ඩලයේ වැඩබලන කැඳවුම්කරු සංජීව බණ්ඩාර මහතා පැවසීය. මේ වනවිට අවමංගල්‍ය අවස්ථාවකට සහභාගිවීමට පවා දින 07 ට පෙර 07 දෙනෙකුගෙන් අවසර ගැනී‍මට සිදුවී ඇති බව ඔහු පෙන්වාදෙයි. ශිෂ්‍ය ගැටලු පිළිබඳව දේශපාලන පක්ෂ හා වෘත්තීය සමිති සමග සාකච්ඡා කරමින් ඔවුන් හා එක්ව කටයුතු කරන නිසා එම තත්ත්වය අඩපණ කිරීමටත්, පෞද්ගලික පළිගැනීමක් සඳහාත් අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා අත්අඩංගුවට ගෙන ඇති බවට ද හෙතෙම චෝදනා කරයි. මෙම තත්ත්වය පිළිබඳව හඬනගන ලෙසත්, මෙම ප්‍රශ්නය පාර්ලිමේන්තුව තුළට ගෙනයන ලෙසත් මෙහිදී සංජීව බණ්ඩාර මහතා ජනතා විමුක්ති පෙරමුණේ නායකයින්ගෙන් ඉල්ලීමක් කර ඇත.", "URL": "https://sinhala.adaderana.lk/news.php?nid=11855", "Category": null, "Parent URL": null}