{"Source": "Adaderana", "Timestamp": "June 19, 2012 12:20 pm", "Headline": "රාවණාඇල්ල රක්ෂිතයේ ගින්න නිවීමට යුද හමුදාව කැඳවයි", "News Content": "ඇල්ල, රාවණාඇල්ල රක්ෂිතයේ හටගත් ගින්න මැඩපැවැත්වීම සඳහා යුද හමුදාව කැඳවා තිබේ. රාවණාඇල්ල රක්ෂිතයේ දැනට දින 4 ක සිට මෙම ගින්න පැතිරයමින් පවතින බව ආපදා කළමනාකරණ මධ්‍යස්ථානය සඳහන් කරයි. මේ වන විට ගින්නෙන් අක්කර දහසකට වැඩි ප්‍රමාණයක් විනාශ වී ඇති බව සඳහන්ය. පවතින දැඩි සුළං තත්ත්වයත් සමග ගින්න මැඩ පැවැත්වීම අපහසු වී ඇති බව ආපදා කළමනාකරණ මධ්‍යස්ථානය පවසයි. මේ තත්ත්වය තුළ ගින්න මැඩ පැවැත්වීම සඳහා යුද හමුදා සහය ලබාගත් බව බදුල්ල දිස්ත්‍රික් ලේකම් රෝහණ කීර්ති දිසානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=25153", "Category": null, "Parent URL": null}