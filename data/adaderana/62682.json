{"Source": "Adaderana", "Timestamp": "August 2, 2016 11:13 am", "Headline": "පළාත් පාලන මැතිවරණ පනත සංශෝධනය කෙරේ", "News Content": "2012 අංක 22 දරණ පළාත් පාලන ආයතන මැතිවරණ පනත සංශෝධනය කිරීමට රජය තීරණය කර තිබේ.ඒ අනුව මේ පිළිබඳ සාකච්ඡා කර කැබිනට් මණ්ඩලයට නිර්දේශ ඉදිරිපත් කිරීම සඳහා කැබිනට් අනුකමිටුවක් පත්කර ඇති බව පළාත් සභා හා පළාත් පාලන අමාත්‍යාංශය සඳහන් කළේය.ඒ අනුව අමාත්‍ය ෆයිසර් මුස්තාෆා මහතා එහි සභාපතීත්වය දරණ අතර රවුෆ් හකීම්, සුසිල් ප්‍රේම්ජයන්ත, වජිර අබේවර්ධන, රිෂාද් බදියුදීන්, මහින්ද අමරවීර, දුමින්ද දිසානායක, විජයදාස රාජපක්ෂ සහ මනෝගනේෂන් යන අමාත්‍යවරුන් එහි සෙසු සාමාජිකයින් වේ.මෙම කැබිනට් අනු කමිටුවේ ලේකම් සහ කැඳවුම්කරු වශයෙන් පළාත් සභා සහ පළාත් පාලන අමාත්‍යාංශයේ ලේකම් කමල් පද්මසිරි මහතා පත්කර ඇති බව එම අමාත්‍යාංශය සඳහන් කළේය.අංක 22 දරණ මෙම පළාත් පාලන ආයතන මැතිවරණ පනතේ පවතින තාක්ෂණික ගැටලු නිරාකරණය කිරීම සහ පිළිගත් දේශපාලන පක්ෂවල යෝජනා සලකා බැලීම මෙහි අරමුණ වී තිබේ.මෙම පනත සංශෝධනයට පත් කළ කැබිනට් අනුකමිටුවේ පළමු රැස්වීම ඊයේ පස්වරුවේ පැවති අතර මෙහිදී මැතිවරණ පනතේ පවතින තාක්ෂණික ගැටලු පිළිබඳ සාකච්ඡා කර ඇති බව පළාත් සභා සහ පළාත් පාලන අමාත්‍යාංශය සඳහන් කළේය. ‍", "URL": "https://sinhala.adaderana.lk/news.php?nid=62682", "Category": null, "Parent URL": null}