{"Source": "Adaderana", "Timestamp": "June 22, 2012 09:01 am", "Headline": "වර්ජනය අවසන් කරන්නේ ගිවිසුමට අත්සන් තැබුවොත් පමණයි", "News Content": "විශ්ව විද්‍යාල අධ්‍යයන සහායක සහ අනධ්‍යයන කාර්යය මණ්ඩලය, විශ්ව විද්‍යාල ප්‍රතිපාදන කොමිසන් සභාව සමග අද(22) දිනයේ එකඟතා ගිවිසුමකට එළඹීමට නියමිතව තිබේ. කම්කරු කොමසාරිස්වරයාගේ මැදිහත්වීමෙන් මෙම ගිවිසුමට අද දිනයේ අත්සන් තැබුවහොත් පමණක් වර්ජනය අවසන් කිරීම පිළිබඳ තීරණයක‍ට පැමිණෙන බව විශ්ව විද්‍යාල වෘත්තීය සමිති ඒකාබද්ධ කමිටුවේ සම සභාපති ආර්.එම්. චන්ද්‍රපාල මහතා පවසයි. සියලුම විශ්ව විද්‍යාලවල වෘත්තීය සමිති නායකයින් එකඟතා ගිවිසුමක් ඇතිකරගෙන කටයුතු කිරීම සම්බන්ධව අවසන් තීරණයකට එළඹි බව අද දෙරණ වෙත අදහස් දක්වමින් ඒ මහතා සඳහන් කළේය. මීට පෙර අත්සන් තබන ලද ගිවිසුමෙහි කරුණු මෙම ගිවිසුමට ද ඇතුළත් විය යුතු බවට එහිදී තීරණයකට එළඹි බවත්, එම එකඟතාවයන්ට අනුව අද දින ගිවිසුම අත්සන් තැබෙන බව හෙතෙම පෙන්වාදුන්නේය. වැටුප් විෂමතාවන් ඉවත් කරන ලෙස ඉල්ලා පසුගිය 6 වැනිදා සිට ක්‍රියාත්මක වන අදාළ වැඩ වර්ජනය හේතුවෙන් විශ්ව විද්‍යාල සියල්ලෙහිම අධ්‍යයන කටයුතු ඇතුළු සෙසු සියලු කටයුතු ඇන හිට ඇත.", "URL": "https://sinhala.adaderana.lk/news.php?nid=25228", "Category": null, "Parent URL": null}