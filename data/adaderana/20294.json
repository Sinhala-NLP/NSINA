{"Source": "Adaderana", "Timestamp": "November 27, 2011 12:28 pm", "Headline": "ආණ්ඩුවට රජරට විශ්ව විද්‍යාලය අරහංද..?", "News Content": "පෞද්ගලික විශ්වවිද්‍යාල වන්දනා කරන ආණ්ඩුවට රජරට විශ්වවිද්‍යාලය අරහං වී ඇතැයි අන්තර් විශ්ව විද්‍යාල ශිෂ්‍ය බලමණ්ඩලය පවසයි. එහි කැඳවුම්කරු සංජීව බණ්ඩාර ගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. පෞද්ගලික විශ්වවිද්‍යාල පිළිබඳ දැඩි උනන්දුවක් දක්වන එස්.බී ඇමතිවරයා ප‍්‍රමුඛ ආණ්ඩුව රජයේ විශ්වවිද්‍යාල මේ වනවිට ස්වභාවික මරණයකට ගොදුරු කර ඇත. විශ්වවිද්‍යාල පද්ධතිය පුරා උග‍්‍ර මානව හා භෞතික පහසුකම්වල දැඩි අර්බුදයක් මතුව ඇති අතර, රජරට විශ්වවිද්‍යාලයේ මතුව ඇති අර්බුද ප‍්‍රධාන තැනක් ගනී. සිසුන්ට ප‍්‍රමාණවත් පරිදි දේශන ශාලා නොමැති කමින් සිසුන් සඳහා දේශන පවත්වනු ලබන්නේ ශ‍්‍රවණාගාරය තුළ ය. ශ‍්‍රවණාගාරයක් තුළ දේශන පවත්වන එකම ආශ්චර්යමත් රට ලංකාව වනු ඇත. සටහන් තබා ගැනීමට හෝ සටහන් ලියා ගැනීමට හෝ කිසිදු පහසුකමක් නොමැති ශ‍්‍රවණාගාර තුළ දේශනවලට සිසුන් සම්බන්ධ වන්නේ වෙන කිරීමට අන්දෙයක් නොමැති නිසාවෙනි. එය වත්මන් පාලකයන්ට නම් සතුටු විය හැකි කරුණක් වනු ඇත. එසේ ම නේවාසිකාගාර පහසුකම් ගත්ත ද සිසුන් දැඩි අපහසුතාවයට ලක් කර ඇත. අභ්‍යන්තර නේවාසිකාගාර ප‍්‍රමාණවත් පරිදි නොමැති නිසා කුලී පදනම මත ලබාගන්න නේවාසිකාගාර සඳහා මසකට ලක්‍ෂ 2 - 3 ක මුදලක් වැය වේ. එය වසරක් පුරා ගණන් බැලූවහොත් විශාල මුදලකි. සිසුන් පවසන්නේ එම මුදලින් අභ්‍යන්තර නේවාසිකාගාර ඉදිකරන්නේනම් සහනයක් ලැබෙන බවයි. මේ තත්ත්වය හමුවේ පසුගියදා ඉදිරිපත් කළ අයවැයෙන් ද ලබාදී ඇත්තේ සොච්චම් මුදලකි. වෛද්‍ය පීඨයේ සායන ගොඩනැගිල්ලට පමණක් රු.මි. 673ක් වියදම් වෙතැයි ගණන් බලා ඇත. සමස්ත ප‍්‍රාග්ධන අවශ්‍යතාවය සඳහා සරසවියටම රු.මි. 1735ක් අවශ්‍ය වෙතත් වෙන්කර ඇත්තේ (මෙම මුදල ද නිසියාකාරව ලැබෙන්නේ නැත.)රු.මි. 350කි. එකී මුදලින් සායන ගොඩනැගිල්ලවත් ඉදිකිරීමට නොහැක. එම පිඨයේ සිසුන්ගේ අධ්‍යයන කාලය වසර 5ක් වුවද ඔවුන් මේ වනවිටත් වසර 7ක කාලයත් තම උපාධිය සඳහා ගතකොට තිබීම ඛේදවාචකයකි. එසේම සරසවියේ අධ්‍යාපනය ලබන අවසාන වසර සිසුන්ට අධ්‍යයන ගැටලූ ගණනාවක් මතුව ඇත. ඉතිහාසයේ කිසිදු සරසවියක නොවූ පරිදි කලා පීඨයේ සහ කළමනාකරණ පීඨයේ සිසුන්ගේ විශේෂවේදී උපාධිය අවලංගු කරමින් පංති සාමාර්ථ ලබදීම නවත්වා ඇත. එයට හේතුව ලෙස දක්වන්නේ ද අමුතුම සිදුවීමකි. රජරට සරසවියේ සිසුන් වේදිකා නාට්‍යයක් පෙන්වීමට සූදානම් වූ මොහොතක විශ්වවිද්‍යාල පරිපාලනය එය අත්තනෝමතික අන්දමින් නවත්වන ලදී. අවසර ලබාගෙන තිබිය දීම එසේ සිදුකිරීමට සිසුන් විරෝධය දක්වන ලදී. එසේ ම විශ්වවිද්‍යාලයේ පරිපාලනය නීතියක් සකසමින් සිසුන්ට පවසා තිබුණේ යම් කටයුත්තක් කරන්නේ නම් සතියකට පෙර ඒ සඳහා ලිඛිතව හත් දෙනෙකුගෙන් අවසර ගත යුතු බවයි. නමුත් එය ප‍්‍රායෝගික තීරණයක් නොවන බැවින් සිසුන් ඊට විරෝධය දැක්වීය. මේ තීරණය අනුව සිසුන්ට මළ ගෙදරක් යෑමට නොහැකිය. මන්ද අවසර ගැනීම දින ගණනකට පෙර කළ යුතු බැවිනි. පුදුමය වන්නේ සිසු විරෝධය හමුවේ පරිපාලනය ගත් එකී තීන්දුව ඔවුන්ම අහෝසි කිරීම සහ ඒ වෙනුවෙන් අරගල කළ සිසුන්ට දඬුවම් දීමයි. මෙමගින් සිසුන්ගේ සියලූ සිහින බොඳව ගොස් අපහසුතා රැසකට මුහුණ පා ඇත. විශේෂවේදී සහ පංති සාමාර්ථ ලබාගන්නේ ඒ ඒ විෂයෙහි අතිවිශිෂ්ට දක්‍ෂතා ඇති සිසුන් වීම ඊට හේතුවයි. මේ ආකාරයට රජයේ විශ්වවිද්‍යාල ස්වභාවික මරණයකට ලක්කොට පෞද්ගලික විශ්වවිද්‍යාල පිළිබඳ මේනියාවකින් පෙලෙන ආණ්ඩුව යන ගමන් මග මෙවර ඉදිරිපත් කළ\"අධිවේගී අයවැය\"තුළින් ද විද්‍යමාන වේ.", "URL": "https://sinhala.adaderana.lk/news.php?nid=20294", "Category": null, "Parent URL": null}