{"Source": "Adaderana", "Timestamp": "February 16, 2011 08:31 am", "Headline": "පුහුණු තරග ජය සලකුණු වුණේ මෙහෙමයි", "News Content": "ශ්‍රී ලංකාව සහ බටහිර ඉන්දීය කොදෙව් කණ්ඩායම අතර පැවති‍ ලෝක කුසලාන පුහුණු එක්දින ක්‍රිකට් තරගය කඩුලු 4 න් ජය ගැනීමට ශ්‍රී ලංකාව සමත්විය. තරගයේ කාසියේ වාසිය දිනා ගත් බටහිර ඉන්දීය කෙදෙව් කණ්ඩායම පළමුව පන්දුවට පහර දුන් අතර නියමිත පන්දුවාර 50 අවසානයේ සියලු දෙනා දැවී ලකුණු 281ක් ලබා ගන්නා ලදී. බටහිර ඉන්දීය කොදෙව් කණ්ඩායම වෙනුවෙන් ක්‍රිස් ග්‍රේල් ලකුණු 58ක් ලබා ගත් අතර ඩැරන් බ්‍රාවේ ලකුණු 54ක් ලබා ගැනීමට සමත්වූහ. පන්දු යැවීමේ දී ලසිත් මාලිංග සහ රංගන හේරත් කඩුලු 3 බැගින් දවා ගත්හ. පිළිතුරු ඉනිම සඳහා පිටියට පිවිසි ශ්‍රී ලංකා කණ්ඩායම පන්දුවාර 47කුත් පන්දු 3ක් තුළ කඩුලු 6ක් පමණක් දැවී ජයග්‍රහණය වාර්තා කළේය. ශ්‍රී ලංකා කණ්ඩායම වෙනුවෙන් නායක කුමාර් සංගක්කාර ලකුණු 71ක් ලබා ගත් අතර තිලකරත්න ඩිල්ෂාන් පන්දු 50ක දී ලකුණු 62ක් ලබා ගන්නා ලදී. මේ අතර ඊයේ ඔස්ට්‍රේලියාව සහ දකුණු අප්‍රිකාව අතර පැවති පුහුණු තරගයෙන් දකුණු අප්‍රිකානු කණ්ඩායම කඩුලු 7ක ජයක් ලබා ගැනීමට සමත්විය. බංග්ලාදේශය සහ පාකිස්ථානය අතර පැවති පුහුණු තරගයෙන් පාකිස්ථානු කණ්ඩායම ලකුණු 89කින් ජය ලබා ගත් අතර අයර්ලන්තය සහ සිම්බාබ්වේ අතර පැවති තරගය කඩුලු 4කින් අයර්ලන්ත කණ්ඩායම ජය ලබා ගන්නා ලදී. කෙන්යාව හා නෙදර්ලන්තය අතර පැවති පුහුණු තරගයෙන් නෙදර්ලන්ත කණ්ඩායම කඩුලු 2ක තියුණු ජයක් ලබා ගැනීමට සමත්විය.", "URL": "https://sinhala.adaderana.lk/news.php?nid=14249", "Category": null, "Parent URL": null}