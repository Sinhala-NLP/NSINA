{"Source": "Adaderana", "Timestamp": "December 5, 2017 09:13 pm", "Headline": "  පෙර පාසල් ගුරුවරියන්ගේ වැටුප 6000කින් නඟී", "News Content": "උතුරු පළාත් සභාව යටතේ සේවය කරණ පෙර පාසල් ගුරුවරියන්ගේ වැටුප 2018 වර්ෂයේ සිට රුපියල් 6000 කින් ඉහළ දැමීමට උතුරු පළාත් සභාව අද පැවති සසිවාරයේදී තීරණය කොට තිබේ. උතුරු පළාත් සභාවේ දෙමළ ජාතික සන්ධානයේ මන්ත්‍රී ජී.ටී.ලිංගනාදන් මහතා විසින් සභාවට ඉදිරිපත් කරණ ලද මෙම යෝජනාවට උතුරු පළාත් අධ්‍යාපන අමාත්‍ය කන්දයියා සර්වේස්වරන් මහතා අනුමැතිය දී තිබේ. මේ යෝජනාව සම්මත වීමෙන් පසුව සී.වී.විග්නේශ්වරන් ප්‍රධාන අමාත්‍යවරයා ප්‍රකාශ කොට ඇත්තේ පෙරපාසල් ගුරුවරියන්ට ලැබෙන වැටුප ප්‍රමාණවත් නොවන බවත්, ඔවුන් ඉටු කරණු ලබන සේවාව අගය කිරීමක් වශයෙන් 2018 වසරේ සිට ඔවුන්ගේ වැටුප රුපියල් 6000කින් වැඩි කිරීම අනුමත කරණ බවයි. උතුරු පළාත් බල ප්‍රදේශය තුළ සිවිල් ආරක්ෂක දෙපාර්තමේන්තුව විසින් යොදවන ලද පෙර පාසල් ගුරුවරියන් 300 කට වැඩි පිරිසක් සිටින නමුත් ඔවුන්ට ඉහළ වැටුපක් ලැබෙන බැවින් ඔවුන්ගේ වැටුප මෙම යෝජනාවට අනුව වැඩි නොවන බවද ප්‍රධාන අමාත්‍යවරයා මෙහිදී ප්‍රකාශ කොට තිබේ.", "URL": "https://sinhala.adaderana.lk/news.php?nid=81084", "Category": null, "Parent URL": null}