{"Source": "Adaderana", "Timestamp": "June 22, 2013 09:27 pm", "Headline": "මයිකල් ගුණරත්න කුසලානය ශාන්ත තෝමස්ටයි", "News Content": "කොළඹ රාජකීය විද්‍යාල කණ්ඩායම පරාජයට පත්කරමින් වසර 8කට පසුව මයිකල් ගුණරත්න කුසලානය දිනා ගැනීමට ගල්කිස්ස ශාන්ත තෝමස් විද්‍යාල රග්බි කණ්ඩායම අද (22) සමත් විය. කොළඹ හැව්ලොක් පිටියේදී 51 වැනි වරට පැවති වාර්ෂික රග්බි තරගයේදී ශාන්ත තෝමස් කණ්ඩායම ලකුණු 29ට 20ක් ලෙස රාජකීය විද්‍යාල කණ්ඩායම පරාජය කිරීමට සමත් වුණේය. මෙම තරගයේ පළමු අර්ධය නිමා වන විට ලකුණු 22ට 8ක් ලෙස ශාන්ත තෝමස් කණ්ඩායම පෙරමුණ ගත් අතර දෙවන අර්ධයේදී රාජකීය කණ්ඩායම 12ට 7ක් ලෙස පෙරමුණ ගැනීමට සමත් විය. ශාන්ත තෝමස් විද්‍යාල කණ්ඩායම ලබාගත් ලකුණු සංඛ්‍යාවට උත්සාහක දිනුම් 4ක්, දඬුවම් පහර 1ක් හා ගෝල 3ක් ඇතුළත්ය. රාජකීය විද්‍යාල කණ්ඩායම ලබාගත් ලකුණු සංඛ්‍යාවට උත්සාහක දිනුම් 3ක් හා ගෝල 2ක් ඇතුළත් වේ. සමස්ථ ලකුණු සංඛ්‍යාව ශාන්ත තෝමස් කණ්ඩායම 29ක් ලෙසත් රාජකීය කණ්ඩායම ලකුණු 20ක් ලෙසත් සනිටුහන් වූ අතර මයිකල් ගුණරත්න කුසලානය ශාන්ත තෝමස් විද්‍යාල කණ්ඩායමට හිමි වුණි.", "URL": "https://sinhala.adaderana.lk/news.php?nid=35156", "Category": null, "Parent URL": null}