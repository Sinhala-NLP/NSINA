{"Source": "Adaderana", "Timestamp": "July 5, 2017 12:21 pm", "Headline": "ඉලක්කයකට අනුව ඉඩම් අමාත්‍යාංශය ඉදිරියට යයි", "News Content": "ඉලක්ක ගත වැඩපිළිවෙලක් අනුව ඉඩම් අමාත්‍යංශයේ කටයුතු ඉදිරියට ගෙනයන බව ඉඩම් හා පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා පවසයි. මාදම්පේ පම්බල කාක්කපල්ලියේ අභිනවයෙන් ඉදිකර ඉඩම් ප‍්‍රතිසංස්කරණ කොමිෂන් සභාවේ පුත්තලම දිස්ත‍්‍රික් කාර්යාලය විවෘත කිරීමේ උත්සවය සහ ජනතාවට සින්නක්කර ඔප්පු ලබාදීමේ ජාතික වැඩපිළිවළ ආරම්භ කිරීමේ අවස්ථාවට එක්වෙමින් අමාත්‍යවරයා මේ බව කියා සිටියේය. දස ලක්ෂයකට වැඩි සින්නක්කර ඔප්පු ලබාදෙන ජනාධිපතිතුමාගේ හා අගමැතිතුමාගේ මහඟු වැඩපිළිවළ සම්පූර්ණයෙන් යථාර්ථයක් බවට පත්කිරීමේ ජාතික අභියෝගය තමා බාරගත් බව ද අමාත්‍යවරයා මෙහිදී වැඩි දුරටත් පැවසීය. ඉලක්ක ගත වැඩපිළිවෙළක් අනුව ඉඩම් අමාත්‍යාංශයේ කටයුතු ඉදිරියට ගෙනයන බවත් ඉඩමක සැබෑ උරුමකාරයකු වීමේ සිහිනය ලක්ෂ සංඛ්‍යාත ජනතාවගේ සැබැවුණු සිහිනයක් කිරීම තමාගේ අපේක්ෂාව බවත් ඉදිරියේදී එම ඉලක්කය ඉටුකිරීමට කටයුතු කරන බව ද අමාත්‍යවරයා මෙහිදී කියා සිටියේය. අනතුරුව එම පළාතේ 158 දෙනෙක් වෙත සින්නක්කර ඔප්පු ප‍්‍රදානය කිරීම ද ගයන්ත කරුණාතිලක අමාත්‍යවරයාගේ ප්‍රධානත්වයෙන් සිදු විය. ​මෙම අවස්ථාවට රාජ්‍ය අමාත්‍ය ටී. බී. ඒකනායක, නියෝජ්‍ය අමාත්‍ය අරුන්දික ප්‍රනාන්දු, ඉඩම් ප‍්‍රතිසංස්කරණ කොමිෂන් සභාවේ සභාපති සම්පත් සුභසින්හ මහතා ඇතුලු මැති ඇමතිවරු සහ සම්භාවනීය අමුත්තන් රැසක් එක් වී සිටියේය. ​", "URL": "https://sinhala.adaderana.lk/news.php?nid=74898", "Category": null, "Parent URL": null}