{"Source": "Adaderana", "Timestamp": "June 29, 2011 12:49 pm", "Headline": "මං දැන් සජිත් පිළේ නෙවෙයි", "News Content": "තමා දැන් සජිත් පිළේවත් රනිල් පිළේවත් නොවන බව එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා පවසයි. තමා එක්සත් ජාතික පක්ෂය දිනවීම සඳහා මධ්‍යස්ථ පුද්ගලයෙකු වශයෙන් පෙරමුණ ගෙන ක්‍රියා කරන බව ඔහු කියා සිටියේය. එක්සත් ජාතික පක්ෂය තුළ මෙවන විට කිසිදු අභ්‍යන්තර අර්බුදයක් නොමැති බවත්,පක්ෂය තුළ තනතුරු සම්බන්ධයෙන් පැවති මතභේද තුරන්ව ඇති බවත් හෙතෙම කියා සිටියේ අද(29)කොළඹ පැවති මාධ්‍ය හමුවකට සහභාගී වෙමිනි. එක්සත් ජාතික පක්ෂයේ අභ්‍යන්තර අර්බුදය නොව මේවන විට රටේ අර්බුද ගණනාවක් පවත්නා බවත්,ආණ්ඩුව විසින් තව තවත් අර්බුද නිර්මාණය කර ගනිමින් සිටින බවත් මන්ත්‍රීවරයා පෙන්වාදුන්නේය. එබැවින් දැන් කළ යුත්තේ රටේ අර්බුද පිළිබඳ ජනතාව නිසි ලෙස දැනුවත් කිරීම හා ආණ්ඩුවට එරෙහිව ජනතා බලවේගයක් ගොඩනැංවීම බවත්,ඒ සඳහා ක්‍රියාත්මක විය හැක්කේ එක්සත් ජාතික පක්ෂයට පමණක් බවත් ජයසේකර මහතා කියා සිටියේය. එකී බලවේගය ‍ගොඩනැගීම සඳහා සාමූහිකව ක්‍රියා කළ යුතු කාලය එළඹ ඇති බැවින් රනිල් වික්‍රමසිංහ මහතාගේ නායකත්වය අභියෝගයට ලක් කරමින් හා පක්ෂයේ අභ්‍යන්තර ප්‍රජාතන්ත්‍රවාදය ආරක්ෂා කර ගැනීම වෙනුවෙන් කළ අරගලය නිසා කෘත්‍යාධිකාරී මණ්ඩලයෙන් නෙරපා හැරුණු රෝසි,බුද්ධික,ඉම්තියාස් බාකීර්,වැනි අය යළි කෘත්‍යාධිකාරී මණ්ඩලයට ගත යුතු බව ඔහු සඳහන් කළේය. තමා එය එසේ විය යුතු බවට විපක්ෂ නායක රනිල් වික්‍රමසිංහ මහතාගෙන් ඉල්ලා සිටි බවද ඔහු අවධාරණය කළේය. එසේම ජාතික සංවිධායක ලෙස රවී කරුණානායක මහතාගේ පත්වීම අභියෝගයට ලක් කරමින් සජිත් ප්‍රේමදාස මහතාගේ පාර්ශවය විසින් ගොනු කර ඇති නඩුවද ඉල්ලා අස්කරගත යුතු බව ජයසේකර මහතා කියා සිටියේය. ජනාධිපති මහින්ද රාජපක්ෂ මහතා පාද යාත්‍රා ගියේත්,ජනතා උද්ඝෝෂණ කළේත් ශ්‍රී ලංකා නිදහස් පක්ෂය තුළ මෙවැනිම අර්බුද නිර්මාණය වී තිබියදී බව සිහිපත් කළ දයාසිරි ජයසේකර මහතා එක්සත් ජාතික පක්ෂයටද එයින් උගතහැකි පාඩමක් ඇති බව කියා සිටියේය.", "URL": "https://sinhala.adaderana.lk/news.php?nid=17076", "Category": null, "Parent URL": null}