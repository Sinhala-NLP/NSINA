{"Source": "Adaderana", "Timestamp": "September 5, 2019 12:09 pm", "Headline": "න්‍යෂ්ටික ගිවිසුම රැකගන්න යුරෝපා බලවතුන්ට තව මාස 2ක්", "News Content": "2015 වර්ෂයේදී ඇතිකරගත් න්‍යෂ්ටික ගිවිසුම ආරක්ෂා කර ගැනීම සඳහා යුරෝපා බලවතුන්ට තවත් මාස දෙකක කාලයක් ලබාදෙන බව ඉරාන ජනාධිපති හසන් රවුහානි පවසයි. අමෙරිකාව ඇතුළු ලෝක බලවතුන් සමඟ ඉරානය 2015 වර්ෂයේදී පිහිටුවාගත් න්‍යෂ්ටික ගිවිසුමෙන් මේ වන විට අමෙරිකාව ඉවත්වී සිටියි. ඉරානය සමඟ දිගින් දිගටම ඇතිවූ අර්බුද සමඟ ඉරානයට එරෙහිව තවත් සම්බාධක පැනවීමටත් අමෙරිකාව පසුගිය සමයේදී කටයුතු කළේය. මෙවන් පසුබිමක් තුළ අදාළ න්‍යෂ්ටික ගිවිසුම රැකගැනීම සඳහා යුරෝපා බලවතුන්ට මාස දෙකක කාල සීමාවක් ලබාදෙන බව ඉරාන ජනාධිපති හසන් රවුහානි පවසයි. එමෙන්ම ඉරානයේ තෙල් විදෙස් රටවලට අලෙවි කිරීමට එරෙහිව පනවා ඇති සම්බාධක සම්බන්ධයෙන්ද අවසන් එකඟතාවකට පැමිණිය යුතු බවත් ජනාධිපතිවරයා පවසයි. යුරෝපා බලවතුන් අවසන් තීරණයකට එළඹීමට අසමත් වන්නේ නම් තමා තෙවැනි පියවරක් වෙත යොමුවන බවටත් හසන් රවුහානි අනතුරු අඟවා ඇත. එම පියවර න්‍යෂ්ටික ගිවිසුම බරපතළ ලෙස උල්ලංඝනය කිරීමක් වනු ඇති බව පැවසූ රවුහානි ඒ සම්බන්ධයෙන් නුදුරේදීම ප්‍රකාශයට පත්කරන බවත් පවසා තිබුණි. වසර ගණනාවක් ආර්ථික වශයෙන් හුදෙකලා වී සිටි ඉරානය ඉන් අත්මිදුණේ 2015 වර්ෂයේදී ඇතිකරගත් න්‍යෂ්ටික ගිවිසුමත් සමඟයි. එහෙත් අමෙරිකාව එම ගිවිසුමෙන් ඉවත්වීමත් සමඟ ඉරානයට එරෙහිව යළිත් සම්බාධක පනවනු ලැබුවේය. ඉරානයට ඊට ප්‍රතිචාර දැක්වූයේ 2015 න්‍යෂ්ටික ගිවිසුමේ සඳහන් කොන්දේසි කිහිපයක් කඩකරමින්.", "URL": "https://sinhala.adaderana.lk/news.php?nid=118344", "Category": null, "Parent URL": null}