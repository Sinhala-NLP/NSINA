{"Source": "Adaderana", "Timestamp": "February 25, 2019 09:30 pm", "Headline": "මල් පැල තවානක් ගංජා පැල තවානක් වෙයි", "News Content": "මල් වැවීමේ මුවාවෙන් ඉතා රහසිගතව පවත්වාගෙන ගිය ගංජා හේනක් වැටලීමට මාරවිල පොලිසියේ දුෂණ මර්ධන අංශයේ නිලධාරීන් අද ( 25 ) පස්වරුවේ සමත් වී තිබේ. මාරවිල පනන්ගොඩ ප්‍රදේශයේ මේ ගංජා හේන පවත්වාගෙන ගොස් ඇත්තේ නාත්තන්ඩිය ප්‍රදේශයේ පදිංචිකරුවෙකි . මාරවිල මුලස්ථාන පොලිස් පරීක්ෂක එස් .පි .එදිරිසිංහ මහතාගේ උපදෙස් පරිදි මේ වැටලීම සිදුකර ඇති අතර වැටලීම සිදුකරන අවස්ථාවේ ප්‍රධාන සැකකරු මේ ස්ථානයේ සිට තිබේ. මෙහි මල් වවන ආකාරයෙන් කලු රෙදි වටකොට පෝච්චි තුළ මේ ගංජා පැල සිටවා තිබීම දක්නට ලැබුණ බව අද දෙරණ වාර්තාකරු පැවසීය. මේ සඳහා පොහොර ඇතුළු රසායනික ද්‍රව්‍ය ද යොදා ගෙන තිබු අතර කිසියම් පිරිසක් මේ ස්ථානයේ සිටම ගංජා පානය කිරීම සදහා යොදා ගත් උපකරණයක්ද මෙහිදී පොලිස් අත්අඩංගුවට පත්ව ඇත. සැකකරු මල් වැවීම සදහා යයි පවසමින් මේ ඉඩම හා නිවස කුලී පදනම් මත මිට මාස දෙකකට පමණ ඉහත මිල දී ගෙන ඇත. මේ ගංජා පැල අවස්ථා කීපයකදී සිටවා ඇති අතර ඇතැම් ගස් අඩි පහක් පමණ දක්වා වැවී තිබිණි. මෙවැනි ආකාරයේ ගංජා හේනක් වැටලු ප්‍රථම අවස්ථාව මෙය බව මාරවිල මුලස්ථාන පොලිස් පරීක්ෂක එස් .පි .එදිරිසිංහ මහතා පවසා ඇත. ගංජා පැල විනාශ කිරීමට පොලිසිය පියවර ගෙන තිබේ. සැකකරු මාරවිල මහේස්ත්‍රාත් අධිකරණයට ඉදිරිපත් කිරීමට නියමිතයි. මාරවිල පොලිසියේ දුෂණ මර්ධන අංශයේ ස්ථානාධිපති උප පොලිස් පරීක්ෂක සුදේශ් , පොලිස් කොස්තාපල් වරුන් වන සුජීව ,පුෂ්පකුමාර , කුමාර , සුමේද යාන නිලධාරීන් මේ වැටලීම සිදු කර ඇත .", "URL": "https://sinhala.adaderana.lk/news.php?nid=105027", "Category": null, "Parent URL": null}