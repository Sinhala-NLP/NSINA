{"Source": "Adaderana", "Timestamp": "November 8, 2015 03:25 pm", "Headline": "සෝභිත හිමි පැතූ සමාජ සාධාරණත්වය නිර්මාණය කිරීම අපගේ වගකීමක්!", "News Content": "අතිපූජ්‍ය මාඳුළුවාවේ සෝභිත හිමිපාණන් වහන්සේගේ අපවත්වීම පිළිබඳ පුවත මුළු මහත් ජාතියේම සංවේගයට හේතුවක් බව ජනාධිපති මෛත්‍රීපාල සිරිසේන මහතා පවසයි.ශෝක පණිවුඩයක් නිකුත් කරමින් ජනාධිපතිවරයා පෙන්වාදෙන්නේ සෝභිත හිමි බෞද්ධ ජනතාවගේ පමණක් නොව ලක්වැසි සියලු ජාතීන්ගේ ගෞරව බහුමානයට පත්ව සිටි බවයි.ශ්‍රී ලංකාවේ සමාජ හා ශාසනික උන්නතිය, ආගමික සහජීවනය පිළිබඳව මෙන්ම ප්‍රජාතන්ත්‍රවාදයේ ගුණාංග රට තුළ තහවුරු කිරීම උදෙසා උන්වහන්සේ අප්‍රතිහත ධෛර්යකින් යුක්තව කටයුතු කළ බව ජනාධිපති මෛත්‍රීපාල සිරිසේන මහතා සඳහන් කරයි.රටෙහි පැවති අහිතකර දේශපාලන ප්‍රවාහයන් නිවැරදි මඟට යොමු කිරීම සඳහා සෝභිත හිමිපාණන් වහන්සේ තුළ වූ අධිෂ්ඨානය මෑත ඉතිහාසයේ ශ්‍රී ලංකාවේ ප්‍රජාතන්ත්‍රවාදය ශක්තිමත් කිරීම සඳහා වූ පොදුජන ක්‍රියාවලියට තීරණාත්මක මඟපෙන්වීමක් වූ බව ජනාධිපතිවරයා පෙන්වාදෙයි.එම බලපෑම තමාගේ නායකත්වයෙන් යහපාලන රජයක් බිහිකරමින් රට නිවැරදි දිශානතියකට ගෙනයාම සඳහා ලබාදුන් ඉමහත් ධෛර්යයක් බව සඳහන් කළ ජනාධිපතිවරයා උන්වහන්සේ පැතූ සමාජ සාධාරණත්වයෙන් යුත් සංවර්ධිත ශ්‍රී ලංකාවක් නිර්මාණය කිරීම අපගේ පරම වගකීමක් බව සඳහන් කර තිබේ.", "URL": "https://sinhala.adaderana.lk/news.php?nid=54959", "Category": null, "Parent URL": null}