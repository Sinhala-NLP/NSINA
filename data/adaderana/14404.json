{"Source": "Adaderana", "Timestamp": "February 22, 2011 12:37 pm", "Headline": "ප්‍රභාගේ මවගේ අවමංගල්‍යයට ආ තමිල්නාඩු දේශපාලඥයින් හරවා යවලා ", "News Content": "වේලුපිල්ලේ ප්‍රභාකරන්ගේ මවගේ අවමංගල්‍ය උත්සවය සඳහා සහභාගී වීමට පැමිණි ඉන්දීය පාර්ලි‍මේන්තුවේ මන්ත්‍රීවරයෙකු ඇතුළු දෙදෙනෙකු මෙරටට ඇතුළු වීමට අවසර ලබා දී නොමැති බව දෙමළ ජාතික විමුක්ති පෙරමුණේ ලේකම් එම්.කේ. ‍සිවාජිලිංගම් මහතා පවසයි. අදාළ පිරිස අද(22) පෙරවරුවේ මෙරටට පැමිණ ඇති අතර ඔවුන්ව කටුනායක ගුවන්තොටුපළින් යළි ඉන්දියාව බලා පිටත් කර හැර ඇති බව ඔහු සඳහන් කළේය. අද පෙරවරුවේ මෙරටට පැමිණි ඉන්දීය ජාතිකයින් තිදෙනෙකු යළි සිය රට බලා පිටත් කර යැවූ බව මේ සම්බන්ධයනේ ආගමන විගමන පාලක ජනරාල් චූලානන්ද පෙරේරා මහතාගෙන් අද දෙරණ කළ විමසීමකදී ඔහු ප්‍රකාශ කළේය. ඔවුන් සම්බන්ධයෙන් ලබාදී තිබූ තොරතුරු පිළිබඳ ඇතිවූ සැකයක් හේතුවෙන් ඔවුන් පිටත් කර හැරි බව චූලානන්ද පෙරේරා මහතා කියා සිටියේය. ඉන්දීය පාර්ලිමේන්තු මන්ත්‍රීවරයෙකු මෙරටට පැමිණෙන්නේ නම් ඒ සම්බන්ධයෙන් වි‍ශේෂ දැනුම්දීමක් කරන බවත් මොවුන් තිදෙ‍නාගෙන් කිසිවෙකු ඒ සම්බන්ධයෙන් දැනුවත් කර නොතිබූ බවත් චූලානන්ද පෙරේරා මහතා වැඩිදුරටත් කියා සිටියේය. හිටපු එල්. ටී. ටී. ඊ නායකයාගේ මව වන පාර්වතී අම්මාන්ගේ අවමංගල්‍ය උත්සවය අද පස්වරුවෙහි යාපනය නගරයේදී පැවැත්වීමට නියමිතව ඇත.", "URL": "https://sinhala.adaderana.lk/news.php?nid=14404", "Category": null, "Parent URL": null}