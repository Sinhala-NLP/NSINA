{"Source": "Adaderana", "Timestamp": "May 21, 2013 09:08 am", "Headline": "මහා පරිමාණ කොල්ල කල්ලියක 3ක් මාට්ටු", "News Content": "අවිස්සාවේල්ල, බන්ධනාගාරයෙන් පැනගිය රැඳවියන් දෙදෙනෙකු ඇතුළු කොල්ලකෑමේ සිද්ධීන් රැසකට සම්බන්ධ පුද්ගලයින් තිදෙනෙකු මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගෙන තිබේ. මීගොඩ ආර්ථික මධ්‍යස්ථානයේ වෙළෙඳසැල් දෙකකින් රුපියල් හය ලක්ෂ 50,000ක මුදලක් කොල්ලකෑමේ සිද්ධියක් සම්බන්ධයෙන් පාදුක්ක පොලීසියට ලැබුණු පැමිණිල්ලකට අනුව මිරිහාන විශේෂ අපරාධ මෙහෙයුම් ඒකකය සිදුකළ වැටලීමකදී මොවුන් අත්අඩංගුවට ගෙන ඇති බව සඳහන්ය. අත්අඩංගුවට ගත් සැකකරුවන් සතුව තිබී මෙරට නිෂ්පාදිත ගිනි අවියක් සහ අපරාධවලට යොදාගත් යතුරුපැදි දෙකක් සොයාගෙන ඇත. අත්අඩංගුවට ගත් සැකකරුවන් තිදෙනාගෙන් දෙදෙනෙකු පසුගිය ජනවාරි 9වන දින අවිස්සාවේල්ල බන්ධනාගාරයෙන් පැනගිය රැඳවියන් දෙදෙනෙකු බවට හඳුනාගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරුවන් හෝමාගම, ඇහැළියගොඩ, හංවැල්ල, දොම්පේ, අවිස්සාවේල්ල, නවගමුව , මුලේරියාව, මිරිහාන, මහරගම යන ප්‍රදේශවල මුදල් හා රන් ආභරණ කොල්ලකෑමේ සිද්ධීන් 13කට පමණ සම්බන්ධ බවට පොලීසිය සිදුකළ ප්‍රශ්න කිරීම්වලින් අනාවරණය වී තිබේ.", "URL": "https://sinhala.adaderana.lk/news.php?nid=34256", "Category": null, "Parent URL": null}