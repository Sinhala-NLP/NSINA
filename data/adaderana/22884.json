{"Source": "Adaderana", "Timestamp": "March 19, 2012 06:08 am", "Headline": "පුදුකුඩිඉරිප්පු හා මුහුදුබඩපත්තු ඡන්දයට අදාළ තීන්දුව අදයි", "News Content": "ඉදිරියේදී පැවැත්වීමට නියමිත පුදුකුඩිඉරිප්පු හා මුහුදුබඩපත්තු ප්‍රාදේශීය සභාඡන්ද විමසීම අත්හිටුවීමේ අතුරු නියෝගයක් නිකුත් කරන්නේද? නැද්ද ?යන තීන්දුව අද දින ප්‍රකාශයට පත් කිරීමට අභියාචනාධිකරණය විසින් තීරණය කර තිබේ. පුදකුඩිඉරිප්පු හා මුහුදුබඩපත්තු ප්‍රාදේශීය සභාවේ ඡන්ද විමසීම අත්හිටුවන ලෙස ඉල්ලා මැණික් ෆාම් කඳවුරේ රඳවා ඇති සරණාගතයින් දෙදෙනකු විසින් ගොනු කර ඇති පෙත්සම පසුගිය 15 වන දින විභාගයට ගත් අවස්ථාවේදී අභියාචනාධිකරණ සභාපති විනිසුරු ශ්‍රී ස්කන්ධ රාජා විසින් මෙම නියෝගය කරන්නට යෙදිණි. අදාළ ඡන්ද විමසීම සිදුකරනු ලැබුවහොත් මැණික් ෆාම් සරණාගතයින්ට ඡන්දය ප්‍රකාශ කිරීම සඳහා ඉඩ ප්‍රස්ථාව නොලැබෙන බවත්,ඡන්දය ප්‍රකාශ කිරීමට යාම සඳහා ප්‍රවාහන පහසුකම් සලසාදෙන බවට මැතිවරණ කොමසාරිස්වරයා කියා සිටියත් එය නිසි පරිදි ඉටු නොවන බවත් අභියාචනාධිකරණය හමුවේ ගොනු කළ පෙත්සමෙන් පෙත්සම්කරුවන් පෙන්වා දී ඇත. එබැවින් මුහුදුබඩපත්තු ප්‍රාදේශීය සභාවට අදාළව පැවැත්වීමට නියමිත පළාත් පාලන මැතිවරණය අත්හිටුවන ලෙසත්,නැවත පදිංචි කිරීමේ කටයුතු සම්පූර්ණ වූ පසුව මෙම මැතිවරණය පවත්වන ලෙසත් පෙත්සම්කරුවන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=22884", "Category": null, "Parent URL": null}