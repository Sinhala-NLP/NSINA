{"Source": "Adaderana", "Timestamp": "April 6, 2019 07:03 pm", "Headline": "ඌවේ මහ ඇමති වෛද්‍යවරුන්ගෙන් සමාව ගනී", "News Content": "ඌව පළාත් ප්‍රධාන අමාත්‍ය චාමර සම්පත් දසනායක මහතා ප්‍රාදේශිය සෞඛ්‍ය සේවා අධ්‍යක්ෂවරියට බැන තර්ජනය කිරීමේ සිද්ධියකට විරෝධය පළ කරමින් දින තුනක් පුරා ඌව පළාතේ සෞඛ්‍ය ආයතනවල පැවති වැඩවර්ජනය ඊයේ(05) රාත්‍රියේ අවසන් කෙරුණි. ඒ අදාළ සිද්ධිය සම්බන්ධයෙන් ප්‍රධාන අමාත්‍යවරයා සිය කණගාටුව ප්‍රකාශ කිරීමත් සමඟයි. දෙමෝදර ප්‍රාදේශීය රෝහල් භූමියේ ඉදිකිරීමට නියමිත මාර්ගයක් සම්බන්ධයෙන් වු සිද්ධියක් මුල්කරගනිමින් ඌව පළාත් ප්‍රධාන අමාත්‍ය චාමර සම්පත් දසනායක මහතා බදුල්ල ප්‍රාදේශීය සෞඛ්‍ය සේවා අධ්‍යක්ෂවරියට බැනවැදී තිබුණි. ඊට විරෝධය පලකරමින් ඌව පළාතේ සියලුම රෝහල්වල වෛද්‍යවරුන් සහ කාර්ය මණ්ඩල ඉකුත් 3 වැනිදා අත්‍යවශ්‍ය සේවා හැර අනෙක් සියලුම සේවා වලින් ඉවත් වී වැඩවර්ජනයක් ආරම්භ කළේය. මේ හේතුවෙන් එම රෝහල්වල ප්‍රතිකාර සඳහා පැමිණි රෝගීන් දැඩි ලෙස පීඩාවට පත්වුණි. මේ අතර පසුගිය 3 වැනිදා මාධ්‍ය හමුවක් කැඳවමින් ප්‍රධාන අමාත්‍යවරයා කියා සිටියේ තමා කිසිසේත්ම බදුල්ල ප්‍රාදේශීය සෞඛ්‍ය සේවා අධ්‍යක්ෂවරියගෙන් සමාව අයැද නොසිටින බවයි. කෙසේ වෙතත් ඊයේ දිනයේදි සෞඛ්‍ය නිලධාරින් විසින් ගැටලුව සමථයකට පත් කර ගැනිම සඳහා ප්‍රධාන අමාත්‍යවරයාට බදුල්ල මහා රෝහලට පැමිණිනෙ ලෙස පවසා තිබුණද ප්‍රධාන අමත්‍යවරයා එය ප්‍රතික්ෂේප කර තිබුණි. අනතුරුව රජයේ වෛද්‍ය නිලධාරින්ගේ සංගමයේ ඌව පළාත් සම්බන්ධිකාරක පාලිත රාජපක්ෂ මහතා ප්‍රමුඛ සෞඛ්ය බලධාරින් සාකච්ඡාව පැවැත්විම සඳහා ‍ඌව පළාත් ආණ්ඩුකාර කාර්යාලයට ඊයේ රාත්‍රියේ පැමිණියේය. එම අවස්ථාවේදී ප්‍රධාන අමාත්යවරයා වර්ජනය හේතුවෙන් ජනතාව පත්වන අපහසුතාව සම්බන්ධයෙන් සිය කණගාටුව පළකරමින් ලිපියක් භාර දි තිබුණි. ඒ අනුව ඊයේ බදුල්ල මහ රෝහලේදී ප්‍රවෘත්ති සාකච්ඡාවක් පවත්වමින් රජයේ වෛද්‍ය නිලධාරීන්ගේ සංගමය පැවසුවේ අද දින සිට රෝගී ප්‍රතිකාර කටයුතු සාමාන්‍ය පරදි සිදුකරන බවයි.", "URL": "https://sinhala.adaderana.lk/news.php?nid=107527", "Category": null, "Parent URL": null}