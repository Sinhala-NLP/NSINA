{"Source": "Adaderana", "Timestamp": "February 25, 2012 02:15 pm", "Headline": "අභිනවාරාම පෙරහැර වෙනුවෙන් විශේෂ රථ වාහන සැලැස්මක්", "News Content": "පානදුර, පිංවත්ත අභිනවාරාම විහාරස්ථානය මගින් සංවිධානය කරන පෙරහැර වෙනුවෙන් විශේෂ රථ වාහන සැලැස්මක් ක්‍රියාත්මක වන බව පොලිසිය පවසයි. අද(25) රාත්‍රී 7 .30 ට මෙම පෙරහැර වීදි සංචාරය කිරීම ආරම්භ කිරීමට නියමිතව තිබේ. පෙරහැර පානදුර පිංවත්ත අභිනවාරාමය විහාරස්ථානයේ සිට වීදි සංචාරය ආරම්භ කර දිග්බැද්ද හන්දියෙන් ගාලු පාරට පැමිණ, ගාල්ල දෙස සිට කොළඹ දෙසට ධාවන තීරුවේ විරුද්ධ දිසාවට දිග්බැද්ද මංසන්ධියේ සිට ගාල්ල දෙසට පිංවත්ත පාලම දක්වා ගමන් කරනු ඇත. පිංවත්ත පාලම අසලින් හැරී ජනප‍්‍රිය මාවත ඔස්සේ ආතර් වේදියස් මාවතට ඇතුළු වී ආතර් වේදියස් මාවත ඔස්සේ ගමන් කර ගුණානන්ද ප‍්‍රතිමාව අසලින් ගාලු පාරට පැමිණ නැවත ගාල්ල කොළඹ ධාවන තීරුවේ විරුද්ධ දිසාවට දිග්බැද්ද හන්දිය දක්වා ගමන් කර අභිනවාරම විහාරස්ථානය වෙත ළඟාවීමට නියමිත බව පොලිසිය සඳහන් කරයි. පෙරහැර වීදි සංචාරය කරන අවස්ථාවේ දී ගාලු පාරේ එක් මංතීරුවක් ඔස්සේ පමණක් දෙපසට වාහන ගමන් කරවීම සිදුකරන බව ද සඳහන්ය. සියලුම වාහනවලට අවහිරයකින් තොරව ගමන් කිරිමට සැලැස්වීම සඳහා රථවාහන පාලනයට පොලිස් නිලධාරීන් යොදවා තිබේ. ගාල්ල සිට කොළඹ දක්වා ධාවනය වන වාහනවලට විකල්ප මාර්ගය වශයෙන් ගාල්ල සිට කොළඹ දක්වා ගමන් ගන්නා වාහන ගාලුපාරෙන් පිංවත්ත පිරිවෙන හරහා පැමිණ වමට හරවා කීල්ස් නිවාස සංකීර්ණ මාර්ගය ඔස්සේ සාගර මාවතට යොමුකර සාගර මාවත ඔස්සේ දුම්රියපොළ අසලට යොමු කර ආතර් වේදියස් මාවතින් ජයතිලක මාවත ඔස්සේ ගාලු පාරට පිවිස කොළඹ දෙසට ගමන් කිරීම කළ හැකිය. කොළඹ දෙස සිට ගාල්ල දෙසට ගමන් ගන්නා වාහන විකල්ප මාර්ගයක් වශයෙන් ගාලුපාරේ ජයතිලක හන්දියෙන් වමට හරවා ශ‍්‍රී මහා විහාර පාර ඔස්සේ හොරණ පානදුර මාර්ගයට පිවිස හොරණ පානදුර මාර්ගය ඔස්සේ කවිරාජ මාවතට යොමුකර කවිරාජ මාවත ඔස්සේ මොරවින්න දිග්බැද්ද මංසන්ධියට පිවිස පස්මං හන්දියට යොමුකර තල්පිටිය හන්දියෙන් ගාලු පාරට පිවිස ගාල්ල දෙසට ධාවනය කළ හැකි බව ද පොලිසිය සඳහන් කරයි.", "URL": "https://sinhala.adaderana.lk/news.php?nid=22384", "Category": null, "Parent URL": null}