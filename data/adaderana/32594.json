{"Source": "Adaderana", "Timestamp": "March 21, 2013 08:24 am", "Headline": "ලංකාවට එරෙහි යෝජනාවකට ඉන්දියාවේ පක්ෂ රැසක් විරුද්ධයි ", "News Content": "ඉන්දීය පාර්ලිමේන්තුව තුළ ශ්‍රී ලංකාවට එරෙහිව යෝජනාවක් සම්මත කර ගැනීමේ අදහසට ඉන්දියාවේ පක්ෂ රැසක් විරෝධය පළකර තිබේ. ශ්‍රී ලංකාව පිලිබඳව ඉන්දීය පාර්ලිමේන්තුව තුළ යෝජනාවක් සම්මත කර ගැනීම සම්බන්ධයෙන් සාකච්ඡා කිරීම සඳහා ඉන්දීය රජය විසින් සියලු පක්ෂවල හමුවක් ඊයේ රාත්‍රි කැඳවා තිබුණි. ඉන්දීය මාධ්‍ය වාර්තා කරන්නේ විනාඩි 90 ක පමණ කාලයක් මෙම සාකච්ඡාව පැවති බවයි. එහිදී එම්.කරුණානිධිගේ නායකත්වයෙන් යුතු ඩි.එම්.කේ පක්ෂය සහ තමිල්නාඩු මහ ඇමතිනී ජයලලිතා ජයරාම්ගේ පක්ෂය පමණක් ශ්‍රී ලංකාව සම්බන්ධයෙන් ඉන්දීය පාර්ලිමේන්තුව තුළ යෝජනාවක් සම්මත කර ගත යුතු බවට ප්‍රකාශ කර තිබේ. අනෙක් සියලූම පක්ෂ එම යෝජනාවට එරෙහි වී ඇති බව ඉන්දීය මාධ්‍ය වාර්තා කරයි. ඒ අනුව අදාළ යෝජනාව සම්බන්ධයෙන් එකඟතාවයකින් තොරව සාකච්ඡාව අවසන් වී තිබේ. මේ අතර පසුගියදා ඉන්දීය සභාග රජයෙන් ඉවත්වූ ඩී.එම්.කේ පක්ෂයේ අමාත්‍යවරුන් 5 දෙනෙක් ඊයේ සිය අමාත්‍ය ධූරවලින් ඉල්ලා අස් වී ඇති බව ඉන්දීය මාධ්‍ය වාර්තා කරයි. ශ්‍රී ලංකාව සම්බන්ධයෙන් ඉන්දීය රජයේ ක්‍රියා කලාපයට විරෝධය පළ කරමින් ඉන්දීය සභාග රජයෙන් ඉවත් වීමට පසුගියදා ඩී.එම්.කේ පක්ෂය තීරණය කළේය. ඒ අනුව අදාළ ඉල්ලා අස්වීමේ ලිපි ඉන්දීය අග්‍රාමාත්‍යවරයා වෙත ඊයේ දිනයේ භාර දී ඇති බව ඉන්දීය මාධ්‍ය වාර්තා කරයි. කෙසේ වෙතත් එක්සත් ජාතීන්ගේ මානව හිමිකම් කවුන්සිලයේදී ඉන්දීය රජය කටයුතු කරන ආකාරය පිළිබදව මෙතෙක් නිල ප්‍රකාශයක් සිදු කර නැහැ. මේ අතර ඉන්දියාවේ දෙමළ චිත්‍රපට ශ්‍රී ලංකාවට අපනයනය කිරීම තහනම් කළ යුතු බව දකුණු ඉන්දීය චිත්‍රපට නිෂ්පාදකවරුන්ගේ සංගමය පවසයි. මාධ්‍ය වෙත අදහස් දක්වමින් එම සංගමයේ සභාපතිවරයා මෙම ප්‍රකාශය සිදු කර ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=32594", "Category": null, "Parent URL": null}