{"Source": "Adaderana", "Timestamp": "November 22, 2015 03:31 pm", "Headline": "දුම්රිය සේවකයින්ගෙන් රතු එළියක්! ", "News Content": "අනුමත වැටුප් සංශෝධන ලබාදීම ප්‍රමාද කිරීමට එරෙහිව වෘත්තීය ක්‍රියාමාර්ගයක නිරත වන බව දුම්රිය ශ්‍රේණිගත වෘත්තීය එකමුතුව පවසයි.ලබන 24 වන අඟහරුවාදා දිනයේ දී වෘත්තීය ක්‍රියාමාර්ගයේ නිරත වන බව දුම්රිය ශ්‍රේණීගත වෘත්තීය සමිති එකමුතුවේ කැඳවුම්කරු ජානක ප්‍රනාන්දු මහතා සඳහන් කළේය.දුම්රිය ස්ථානාධිපති, නියාමක, රියදුරු සහ අධීක්ෂණ කළමනාකරුවන් සඳහා අගෝස්තු මස 7 වන දින අමාත්‍ය මණ්ඩලය විසින් අනුමත කරන ලද වැටුප් සංශෝධනයට අදාළ ලිපි දුම්රිය දෙපාර්තමේන්තුව විසින් මේ දක්වා නිකුත් කර නොමැති බව ජානක ප්‍රනාන්දු මහතා පවසයි.අදාළ වැටුප් සංශෝධන ක්‍රියාත්මක කිරීම සඳහා දුම්රිය සාමාන්‍යාධිකාරීවරයා විසින් සැප්තැම්බර් මස 28 වන දින ලිඛිතව උපදෙස් ලබාදී ඇති නමුත් යම් යම් නිලධාරීන්ගේ අත්තනෝමතික ක්‍රියාපිළිවෙත හේතුවෙන් මෙම ප්‍රමාදය සිදුව ඇති බව ඔහු කියා සිටියේය.තම ඉල්ලීම ක්‍රියාවට නැංවීමේ දී සිදුව ඇති මෙම ප්‍රමාදයට දැඩි විරෝධය පල කරන අතර මේ හේතුවෙන් වෘත්තීය ක්‍රියාමාර්ගයකට එළඹීමට තීරණය කළ බව ජානක ප්‍රනාන්දු මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=55251", "Category": null, "Parent URL": null}