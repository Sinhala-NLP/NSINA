{"Source": "Adaderana", "Timestamp": "March 12, 2013 02:40 pm", "Headline": "අමෙරිකාවේ යෝජනාවලට සිකුරාදාට ප්‍රතිචාර ", "News Content": "ජීනිවා මානව හිමිකම් සමුළුවට ශ්‍රී ලංකාව සම්බන්ධයෙන් අමෙරිකාව ඉදිරිපත් කළ යෝජනාව පිළිබඳ නිල ප්‍රකාශයක් ලබන සිකුරාදා දිනයේ දී සිදුකිරීමට බලාපොරොත්තු වන බව විදේශ කටයුතු අමාත්‍යාංශය පවසයි. අමාත්‍ය මහින්ද සමරසිංහ මහතා විසින් අදාළ නිල ප්‍රකාශය සිදුකරනු ඇති බව එම අමාත්‍යාංශ ප්‍රකාශකයෙකු සඳහන් කළේය. ශ්‍රී ලංකාව සම්බන්ධයෙන් අමෙරිකානු යෝජනාව පසුගිය සිකුරාදා දිනයේදී ජීනිවා මානව හිමිකම් සමුළුවට ඉදිරිපත් කර ඇත. මූලික යෝජනා 11කින් සමන්විත මෙම යෝජනා කෙටුම්පත දෙමළ ජනතාවගේ අයිතිවාසිකම් පිළිබඳ වැඩි අවධානයක් යොමුකර තිබේ. එම යෝජනාවේ පිටපත් මේ වන විටත් ජීනිවා මානව හිමිකම් සංවිධානයට අයත් රටවලට ලබාදී ඇති බව සඳහන්ය. කෙසේ වෙතත් මේ සම්බන්ධයෙන් අද දෙරණ විදේශ කටයුතු අමාත්‍යාංශයෙන් විමසීමක් කරන ලදී. අදාළ යෝජනාව නිල වශයෙන් මේ වන තුරුත් නිල වශයෙන් ජීනිවා මානව හිමිකම් සමුළුව වෙත ඉදිරිපත් කර නොමැති බව එහි ප්‍රකාශකයෙකු සඳහන් කළේය. එම නිසා මේ සම්බන්ධයෙන් නිල ප්‍රකාශයක් සිදුකිරීමට නම් එම යෝජනාව නිල වශයෙන් ඉදිරිපත් කළ යුතුව පවතින බව ද එම ප්‍රකාශකයා පැවසුවේය. කෙසේ වෙතත් මානව හිමිකම් සමුළුවට ඉදිරිපත් කර ඇති මෙම යෝජනාව සම්බන්ධයෙන් ජිනීවා මානව හිමිකම් සමුළුවට සහභාගී වී සිටින රාජතාන්ත්‍රික නිලධාරීන් සහ අනෙකුත් නිලධාරීන් දැනුවත් කිරීමට පියවර ගෙන තිබේ. එම යෝජනාවේ සඳහන් පරිදි ශ්‍රී ලංකාව තුළ ඔවුන් පවසන ආකාරයේ මානව හිමිකම් කඩවීමක් සිදු නොවු බව විදේශ කටයුතු අමාත්‍යාංශය සඳහන් කළේය. යුද්ධයේ අවසන් කාලයේ සිදුවු සිද්ධීන් සම්බන්ධව ශ්‍රී ලංකා රජය විසින් ඉදිරිපත් කළ යෝජනා පිළිබඳව ජාත්‍යන්තරය කිසිදු සැලකිල්ලක් නොදක්වා ඇති බව ද විදේශ කටයුතු අමාත්‍යාංශය පැවසුවේය. අමෙරිකාව විසින් ඉදිරිපත් කර ඇති මෙම යෝජනා ශ්‍රී ලංකා රජය පිළිනොගන්නා බව එම අමාත්‍යංශය කියා සිටියේය.", "URL": "https://sinhala.adaderana.lk/news.php?nid=32355", "Category": null, "Parent URL": null}