{"Source": "Adaderana", "Timestamp": "October 6, 2017 08:03 am", "Headline": "ලෝක ගුරු දිනය අදයි - ගුරු සුභසාධනය නංවන බව ඇමැති කියයි", "News Content": "ලෝක ගුරු දිනයට සමගාමීව ශ්‍රී ලංකාව අද (6) ගුරු දිනය සමරයි.පුද්ගලයා සමාජානුයෝජනය කිරිමේ කාර්ය සහ ඉගෙනුම් - ඉගැන්විමේ ක්‍රියාවලිය හරහා දැනුමින් සන්නද්ධ අනාගත පරපුරක් බිහි කිරිම සදහා ගුරුවරයාගේ භූමිකාව සුවිශේෂි වේ.සමාජ පරිණාමය සදහා ගුරුවරුන්ගේ දායකත්වය ඉතා ඉහළ වුවද වෙනස් වන ලෝකයේ පරිහානීය ලක්ෂණ හේතුවෙන් ගුරුවරුන්ට දක්වන ගෞරවය සීමා වී ඇති බව සමාජ විශ්ලේෂකයින් පෙන්වා දේ.අදට යෙදෙන ලෝක ගුරු දිනය වෙනුවෙන් පණිවුඩයක් නිකුත් කරන අධ්‍යාපන අමාත්‍ය අකිල විරාජ් කාරියවසම් මහතා පෙන්වා දෙන්නේ ගුරුවරුන්ගේ වටිනාකම දිනකට පමණක් නොව දිවිය පුරා මතකයේ තබා ගනිමින් ජිවත් වීම සාර්ථකත්වය කරා පුද්ගලයා මෙහෙයවනු ඇති බවයි.ජිවතයට මඟ කියා දුන් ගුරු මව් පියවරුන් අද දිනය තුළ හෝ කෘතවේදීව සිහිපත් කරන ලෙස අමාත්‍යවරයා ඉල්ලා සිටියේය.ගුරුවරුන්ගේ සුබ සාධනය වෙනුවෙන් විශේෂ වැඩසටහන් කිහිපයක් ක්‍රියාත්මක කරන බව අමාත්‍යවරයාගේ නිවේදනයේ වැඩි දුරටත් සඳහන් වේ. ඒ අනුව ළඟදීම ගර්භණී ගුරු මව්වරුන් වෙනුවෙන් පහසු ඇදුම් හදුන්වාදීමට කටයුතු කරන අතර ගුරුවරුන් සදහා දෙස් විදෙස් පුහුණු වැඩසටහන් ක්‍රියාත්මක කිරිම සහ ආර්ථික වශයෙන් ශක්තිමත් කිරිම සදහා සැලසුම් සකස් කර ඇති බව අමාත්‍යවරයා පැවැසීය.මේ අතර ගුරුවරුන්ගේ උසස්විම් සම්බන්ධයෙන් ගැටලු මතුවී ඇති බව ලංකා ගුරු සංගමයේ ප්‍රධාන ලේකම් ජෝෂප් ස්ටාලින් මහතා ප්‍රකාශ කළේය.ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා ප්‍රකාශ කළේ ලබන සදුදා ගුරු ගැටලු සම්බන්ධයෙන් ප්‍රචාරක ව්‍යාපාරයක් ආරම්භ කරන බවයි.", "URL": "https://sinhala.adaderana.lk/news.php?nid=78390", "Category": null, "Parent URL": null}