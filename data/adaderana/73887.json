{"Source": "Adaderana", "Timestamp": "June 4, 2017 10:26 am", "Headline": "ආපදා නිසා වසාදැමූ  සියලු පාසල් හෙට විවෘත කෙරේ", "News Content": "ආපදා හේතුවෙන් වසාදැමූ බස්නාහිර පළාතේ සියලු පාසල් හෙට(5) දිනයේ විවෘත කෙරේ.සබරගමුව පළාතේ පාසල් 15ක් හැර සෙසු සියලු පාසල් ද හෙට(5) දිනයේ විවෘත කරන බව අධ්‍යාපන අමාත්‍ය අකිල විරාජ් කාරියවසම් මහතා ප්‍රකාශ කළේය.දකුණු පළාතේ අවතැන් කඳවුරු පවතින පාසල් 10ක් සහ හානී සිදුවු පාසල් 29ක් හැර සෙසු පාසල්වල අධ්‍යයන කටයුතු හෙට (5)ආරම්භ කිරීමට නියමිතය.අවතැන් කඳවුරු සදහා සම්පූර්ණ හෝ අර්ධ වශයෙන් යොදාගන්නා පාසල් විවෘත කිරීම පිළිබද කලාප අධ්‍යාපන අධ්‍යක්ෂවරුන් වෙත බලය පවරා තිබේ.මීට අමතරව ආපදා කටයුතු හේතුවෙන් හානියට පත් පාසල්වල අධ්‍යයන කටයුතු ඊට ආසන්නතම පාසල සමඟ ඒකාබද්ධ කොට පවත්වාගෙන යාමට කලාප අධ්‍යාපන අධ්‍යක්ෂවරුන්ට බලය පැවරූ බව අකිල විරාජ් කාරියවසම් මහතා පැවසුවේය.මේ අතර රුහුණු විශ්වවිද්‍යාලයේ විද්‍යා හා තාක්ෂණ පීඨවල අධ්‍යයන කටයුතු හෙට ආරම්භ කෙරෙන අතර නේවාසිකාගාරවල සිටින සිසුන් අද(5) දිනයේ තම නේවාසිකාගාරවලට පැමිණිය යුතු බව බව උප කුලපති මහචාර්ය ගාමිණි සේනානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=73887", "Category": null, "Parent URL": null}