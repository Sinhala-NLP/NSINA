{"Source": "Adaderana", "Timestamp": "January 22, 2013 09:29 pm", "Headline": "නව අගවිනිසුරු පිළිගැනීමේ උත්සවය හෙටයි -සහභාගි නොවීමේ තීරණයේ වෙනසක් නෑ", "News Content": "නව අගවිනිසුරු මොහාන් පීරිස් මහතා පිළිගැනීම වෙනුවෙන් හෙට (23) ශ්‍රේෂ්ඨාධිකරණ පරිශ්‍රයේ පැවැත්වෙන උත්සවය වර්ජනය කරන බව ශ්‍රී ලංකා නීතිඥ සංගමය පවසයි. එකී සාම්ප්‍රදායික උත්සවය වර්ජනය කිරීමට තීරණය කළේ 2012 දෙසැම්බර් මස 15 වැනිදා ශ්‍රී ලංකා නීතිඥ සංගමය ගත් තීරණය අනූව බව එම සංගමයේ සභාපති විජයදාස රාජපක්ෂ මහතා පැවසීය. නව අගවිනිසුරුවරයෙකු සිය ධූරයේ කටයුතු ආරම්භ කිරීමට සමගාමිව ඔහු පිළිගැනීම සඳහා ශ්‍රී ලංකා නීතිඥ සංගමය විසින් සාම්ප්‍රදායිකව උත්සවයක් සංවිධානය කරනු ලැබේ. එම සාම්ප්‍රදායික උත්සවයේදී ශ්‍රී ලංකා නීතිඥ සංගමයේ සභාපතිවරයා විසින් පිළිගැනීමේ කතාව සිදුකරන බවද සඳහන්ය. එම උත්සවයට ශ්‍රේෂ්ඨාධිකරණ, මහාධිකරණ හා මහේස්ත්‍රාත් අධිකරණ විනිසුරුවන් සහභාගීවීම සාම්ප්‍රදායානූකූලව සිදුවේ. කෙසේ වෙතත් නව අගවිනිසුරුවරයෙකු පත් කළහොත් ඔහු පිළිගැනීම වෙනුවෙන් පැවැත්වෙන උත්සවය වර්ජනය කිරීමට තීරණය කළේ දෝෂාභියෝග ක්‍රියාවලියට අදාළව නීතිඥ සංගමය විසින් දෙසැම්බර් මස 15 ගත් තීරණයක් මත යැයි ශ්‍රී ලංකා නීතිඥ සංගමය පවසයි. ඒ අනුව හෙට පැවැත්වෙන උත්සවයේදී නව අගවිනිසුරු පිළිගැනීම ශ්‍රී ලංකා නිදහස් පක්ෂ නීතිඥ සංගමය විසින් හා නීතිපති දෙපාර්තමේන්තුවේ නීති වේදීන් විසින් සිදුකිරීමට නියමිත බව සඳහන්ය. මෙම වාතාවරණය යටතේ ශ්‍රී ලංකා නීතිඥ සංගමයට අමතරව ප්‍රජාතන්ත්‍රවාදය සඳහා නීතිඥයෝ සංවිධානය, තරුණ නීතිඥ සංගමය, නීතිඥ එකමුතුව එකී උත්සවය වර්ජනය කිරීමට නියමිත බව වාර්තා වේ.", "URL": "https://sinhala.adaderana.lk/news.php?nid=30980", "Category": null, "Parent URL": null}