{"Source": "Adaderana", "Timestamp": "June 5, 2017 05:03 pm", "Headline": "ප්ලාස්ටික්වලින් බත් උයන්න බෑ - ආයතනයට හානියක් වුනොත් නඩු මඟට", "News Content": "පකිස්ථානයෙන් ආනයනය කර සතොස ආයතන මගින් බෙදාහරිනු ලබන බාස්මති සහල් අලෙවි කිරිම නවතා දැමූ බව සතොස ආයතනයේ සභාපති පී.එම්.කේ.බි. තෙන්නකෝන් මහතා පවසයි. අද(05) පැවති මාධ්‍ය හමුවකට එක් වෙමින් සභාපතිවරයා මෙම සහල් වර්ගය එම මොහොතේ පිස මාධ්‍ය වෙත පෙන්වමින් මෙම අදහස් පළ කර සිටියේය. මෙම සහල් වර්ගය පසුගිය මැයි 16 වන දින ටෙන්ඩර් මණ්ඩලයේ අනුමැතිය මත මිලදී ගෙන ඇති බවත් පවතින තත්ත්වය තුළ මෙම සහල්වල ගුණාත්මකභාවය පිරික්සීම සඳහා වෛද්‍ය පර්යේෂණ ආයතනයට යොමු කර ඇති බවත් සභාපතිවරයා වැඩි දුරටත් පැවසීය. කෙසේ වෙතත් මේ වන විට “සතොස“ යන නාමයට හානි කිරීමට බොහෝ පිරිසක් උත්සහ දරන බවත් ජාතික ධනයක් ලෙස එය සුරක්ෂිත කළ යුතු මොහොතක නොයෙක් දේ කියමින් එයට හානි කරමින් සිටින බවත් මේ සම්බන්ධයෙන් අදාළ පරීක්ෂණ වාර්තාව ලැබීමෙන් ආයතනයේ නාමයට යම් හානියක් සිදුව ඇති බව අනාවරණය වුවාහොත් නඩු මඟට බැසීමට සුදානම් බව ද සභාපතිවරයා කියා සිටියේය.", "URL": "https://sinhala.adaderana.lk/news.php?nid=73932", "Category": null, "Parent URL": null}