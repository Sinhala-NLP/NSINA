{"Source": "Adaderana", "Timestamp": "January 22, 2012 08:50 am", "Headline": "මැලේසියාවේ රැකියා සඳහා පුහුණු ශ්‍රමිකයන් යැවීමට වැඩපිළිවෙළක්", "News Content": "පුහුණු ශ්‍රමිකයන් මැලේසියාවේ රැකියා සඳහා යොමුකරවීමේ වැඩපිළිවෙළක් ක්‍රියාත්මක කිරීමට පියවර ගෙන ඇති බව ශ්‍රී ලංකා විදේශ සේවා නියුක්ති කාර්යාංශය පවසයි. රැකියා අවස්ථා ලබාගැනීම සම්බන්ධයෙන් තවත් රටවල් 17 ක නියෝජිතයින් සමඟ සාකච්ඡා කිරීමට ද සැලසුම් කර ඇති බව එහි සභාපති අමල් සේනාධිලංකාර මහතා ප්‍රකාශ කළේය. විදෙස් ගත වූ ශ්‍රී ලාංකික ශ්‍රමිකයන්ගේ ගැටලු පිළිබඳ සොයා බැලීමට ජාත්‍යන්තර ස්වෙච්ඡා සංවිධානවල සහය ලබාගැනීමට අපේක්ෂා කරන බව ද අමල් සේනාධිලංකාර මහතා සඳහන් කළේය. තවත් මාසයක පමණ කාලයක් ඇතුළත නිසියාකාරව එම සැලැස්ම ක්‍රියාත්මක කිරීමට හැකිවනු ඇති බව ද ඒ මහතා පෙන්වා දුන්නේය. එමෙන්ම මින් ඉදිරියට ගෘහ සේවිකා වෘත්තීය සඳහා විදෙස්ගතවන කාන්තාවන්ගෙන් ‍එසේ අදාළ වෘත්තිය සඳහා මෙරටින් පිටත්වීමට පෙර ඒ සඳහා ඔවුන්ගේ කැමැත්ත පිළිබඳව විමසාබලන බව ද ඔහු කියා සිටියේය.", "URL": "https://sinhala.adaderana.lk/news.php?nid=21550", "Category": null, "Parent URL": null}