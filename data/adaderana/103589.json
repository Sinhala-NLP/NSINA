{"Source": "Adaderana", "Timestamp": "February 2, 2019 04:56 pm", "Headline": "බ්‍රසීලයේ වේල්ලක් කැඩී යාමෙන් සිදු වූ මරණ සංඛ්‍යාව 110 දක්වා ඉහළට", "News Content": "බ්‍රසීලයේ යපස් ආකරයකට සම්බන්ධ පතලක් කැඩී යන අයුරු ඇතුලත් වීඩියෝ පටයක් මාධ්‍යයට නිකුත් කර තිබේ. විදෙස් මාධ්‍ය වාර්තා කළේ එම ඛේදවාචකයෙන් සිදු වූ මරණ සංඛ්‍යාව මේ වනවිට 110 දක්වා ඉහළ ගොස් ඇති බවයි. පුද්ගලයින් රැසකට දිවි අහිමි කරමින් අග්නිදිග බ්‍රසීලයේ පතලක් ආශ්‍රිත ප්‍රදේශයේ වේල්ලක් බිඳී යන අවස්ථාව කැමරාවක සටහන් වී තිබුනි. මඩ සුනාමියක් ලෙසද හැඳින්වුණු එහි මෙම දර්ශන මාධ්‍යයට නිකුත් කර තිබුණේ එරට රූපවාහිනී නාලිකාවක් විසිනි. බ්‍රසීල වැසියන්ගේ සිත් තුළ නොමැකෙන මතකයක් ඉතිරි කළ මෙම ඛේදවාචකයෙන් සිදු වූ මරණ සංඛ්‍යාව 110 දක්වා ඉහළ ගොස් තිබේ. ඉන් 71 දෙනෙකුගේ අනන්‍යතාවය හෙළි කර ගැනීමට හැකි වූ බව බලධාරීන් ප්‍රකාශ කළේය. ඒ හේතුවෙන් තවමත් 238 දෙනෙකු පමණ අතුරුදන් වී සිටින අතර ඔවුන් සියලු දෙනාම මියගොස් ඇතැයි සැක පළකෙරෙයි. මිනාස් ජෙරායිස් (Minas Gerais) ප්‍රාන්තයේ බෲමඩිනෝ (Brumadinho) නගරයේ යකඩ ලබාගන්නා පාෂාණ වර්ගයක් කණින ආකරයක් ආශ්‍රිතව මෙම අනතුර සිදුවුණේ පසුගිය මාසයේ 25 වැනිදායි. එහිදී වේල්ල කැඩී යාම නිසා ගලා ආ මඩ, සේවකයින් සිය ගණනක් දිවා ආහාරය ගනිමින් සිටි වේල්ලේ ආපන ශාලාව යට කරමින් ගලා ගියේය. ඉන් සිදු වූ ජීවිත හා දේපළ හානිය සුළුපටු නොවන අතර එහි ජන ජීවිතය සාමාන්‍ය තත්ත්වයට පත් වීමට නම් තවත් බොහෝ කාලයක් ගතවනු ඇති. ආපදාවෙන් බලපෑම් එල්ල වූ ජනයා වෙනුවෙන් සෞඛ්‍යය අවශ්‍යතා සපුරා ගැනීමට හැකිවන ආකාරයේ සේවා මධ්‍යස්ථාන පිහිටුවා ඇති අතර ඒවායේ ජීවිතාරක්ෂක උපකරණ අන්තර්ගතයි. බ්‍රසීලයේ විශාලතම කැණීම් සමාගම වන වේල් (Vale) සමාගමට අයත් වේල්ල කඩා වැටෙන අවස්ථාවේ එහි අනතුරු ඇඟවීමේ පද්ධතිය ක්‍රියාත්මක වී නොමැති අතර එය පුද්ගලයින් රැසක් පණපිටින් මිහිදන් වීමට හේතු විය. ප්‍රදේශය තුළ සෝදිසි සහ මුදාගැනීමේ මෙහෙයුම් තවදුරටත් ක්‍රියාත්මක වන අතරවාරයේ රෝග නිවාරණය පිළිබඳව බලධාරීන්ගේ අවධානය යොමු වී ඇති බව විදෙස් වාර්තාවල සඳහන්ය.", "URL": "https://sinhala.adaderana.lk/news.php?nid=103589", "Category": null, "Parent URL": null}