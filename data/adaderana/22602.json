{"Source": "Adaderana", "Timestamp": "March 5, 2012 08:04 pm", "Headline": "ජිනීවා යෝජනාවට සහය පළ කළ විරෝධතාකරුවන් සිය ගණනක් අත්අඩංගුවේ ", "News Content": "ජිනීවා සමුළුවේදී ශ්‍රී ලංකාව සම්බන්ධයෙන් ගෙන ඒමට සූදානම් බව කියන යෝජනාවට ඉන්දීය රජය සහය පළ කළ යුතු බවට උද්ඝෝෂණය කළ තමිල්නාඩු විරෝධතාකරුවන් 150 ට වැඩි පිරිසක් අත්අඩංගුවට ගත් බව ඉන්දීය මාධ්‍ය උපුටා දක්වයි. අද පස්වරුවේ චෙන්නායිහි පිහිටි ශ්‍රී ලංකා මහ කොමසාරිස් කාර්යාලය ඉදිරිපිට තමිල්නාඩු ප්‍රාන්තයේ මාක්ස්වාදී කොමියුනිස්ට් පක්ෂයේ නායක ජී.රාමක්‍රිෂ්ණන්ගේ ප්‍රධානත්වයෙන් මෙම විරෝධතා පැවැත්වී තිබේ. විරෝධතාකරුවන් ශ්‍රී ලංකා මහ කොමසාරිස් කාර්යාලය වැටලීමට උත්සාහ දරද්දී පොලීසිය මැදිහත්වී තත්ත්වය පාලනය කළ බවත්,එහිදී 150 ට වැඩි පිරිසක් අත්අඩංගුවට පත්වූ බවත් දිනමලර් පුවත් අඩවිය සඳහන් කරයි. යුද්ධය නිමාවී වසර දෙකකට වැඩි කාලයක් ගතවී තිබුණත්,සාකච්ඡා වට කිහිපයක් පැවැත්වී තිබුණත් තාමත් උතුරේ පවතින්නේ හමුදා පාලනයක් බවත්,ද්‍රවිඩ ජනයාගේ ඉඩකඩම් තාමත් ඔවුන්ට ලබාදී නොමැති බවත් විරෝධතාකරුවන් පෙන්වා දී ඇත. එබැවින් කම්පනයට පත්ව සිටිනා ශ්‍රී ලාංකික ද්‍රවිඩ ජනයා වෙනුවෙන් සාධාරණත්වය ඉටුකිරීම සඳහා ජගත් මානව හිමිකම් කවුන්සිලයට අමෙරිකාව විසින් ගෙන ඒමට යෝජිත යෝජනාවට ඉන්දීය රජය සහය පළ කළ යුතු බව විරෝධතාකරුවන්ගේ අදහසයි.", "URL": "https://sinhala.adaderana.lk/news.php?nid=22602", "Category": null, "Parent URL": null}