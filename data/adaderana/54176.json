{"Source": "Adaderana", "Timestamp": "September 30, 2015 01:34 pm", "Headline": "ඒජන්සිවලට තලතා අනතුරු අඟවයි", "News Content": "විගමනික ශ්‍රමිකයින් මුහුණදෙන ගැටලුවලට නිසි පියවර නොගන්නා විදේශ රැකියා නියෝජිත ආයතනවල බලපත්‍ර දීර්ඝ නොකරන බව විදේශ රැකියා අමාත්‍ය තලතා අතුකෝරළ මහත්මිය පවසයි.අමාත්‍යවරිය සඳහන් කළේ රැකියා නියෝජිත ආයතන වෙත පැමිණෙන ශ්‍රමිකයින්ගේ ඥාතීන් ඉදිරිපත් කරන ගැටලු සඳහා විසඳුම් ලබානොදී වගකීම් පැහැරහරින රැකියා නියෝජිත ආයතන පිළිබඳව පැමිණිලි රැසක් ලැබී ඇති බවයි.එවැනි නියෝජිත ආයතන පිළිබඳ විදේශ සේවා නියුක්ති කාර්යාංශය දැඩි අවධානයකින් පසු වන බව විදේශ සේවා නියුක්ති කාර්යාංශය සඳහන් කළේය.රැකියා නියෝජිත ආයතන සම්බන්ධයෙන් 2014 වසරේදී විදේශ රැකියා නියුක්ති කාර්යාංශයට පැමිණිලි 7,213ක් ලැබී ඇති අතර මේ වන විට ඉන් 6,577කට විසඳුම් ලබාදී ඇති බව ද එම කාර්යාංශය සඳහන් කළේය.එමෙන්ම මෙරට රැකියා නියෝජිත ආයතන වලින් 2014 වසරේ දී රුපියල් ලක්ෂ 206ක් වන්දි ලෙස ලබාගෙන අදාළ ශ්‍රමිකයන්ට ගෙවීමට ද කටයුතු කර ඇති බව සඳහන්ය.", "URL": "https://sinhala.adaderana.lk/news.php?nid=54176", "Category": null, "Parent URL": null}