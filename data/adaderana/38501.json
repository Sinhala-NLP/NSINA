{"Source": "Adaderana", "Timestamp": "October 31, 2013 11:15 am", "Headline": "අනුරාධපුරයේ සෞඛ්‍ය සේවා ආයතන දැඩි අර්බුදකාරී තත්ත්වයක ", "News Content": "අනුරාධපුර දිස්ත්‍රික්කයේ ප්‍රාදේශීය සෞඛ්‍ය සේවා ආයතන වල කටයුතු පවත්වාගෙන යෑම අර්බුදකාරි තත්ත්වයකට පත්ව ඇති බව රජයේ වෛද්‍ය නිලධාරින්ගේ සංගමය පවසයි. නිවේදනයක් නිකුත් කරමින් එම සංගමය පෙන්වා දෙන්නේ 2013 වර්ෂික ස්ථාන මාරු ලබා ඇති වෛද්‍යවරුන් වාර්තා නොකිරිම හේතුවෙන් මෙම අර්බුදකාරී තත්ත්වය උද්ගත ව ඇති බවයි. අනුරාධපුර දිස්ත්‍රික්කයේ ප්‍රාදේශිය සෞඛ්‍ය ආයතනවල සිටි වෛද්‍යවරුන් 25 දෙනෙකු ස්ථාන මාරු ලබා පිටව ගොස් ඇතත් එම ස්ථාන වලට අනියුක්ත කර ඇති වෛද්‍යවරුන් මෙතෙක් පැමිණ නොමැති බව වෛද්‍ය නිලධාරීන්ගේ සංගමය සඳහන් කරයි. මේ හේතුවෙන් අනුරාධපුර දිස්ත්‍රික්කය තුළ ප්‍රාදේශිය සෞඛ්‍ය ආයතන වසා දමා ඇති අතර එක් වෛද්‍ය නිලධාරියෙක් පමණක් සේවය කරන සෞඛ්‍ය ආයතන 18ක් පවතින බව වාර්තා වෙයි. කඩිනමින් මෙම වෛද්‍ය ගැටලුවට විසඳුම් ලබා නොදුනහොත් අනුරාධපුර දිස්ත්‍රික් සෞඛ්‍ය සේවාව දැඩි අර්බුදකාරී තත්ත්වයකට පත්විය හැකි බව රජයේ වෛද්‍ය නිලධාරින්ගේ සංගමය අනතුරු අඟවයි.", "URL": "https://sinhala.adaderana.lk/news.php?nid=38501", "Category": null, "Parent URL": null}