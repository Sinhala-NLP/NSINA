{"Source": "Adaderana", "Timestamp": "July 21, 2012 04:31 pm", "Headline": "මත්ද්‍රව්‍ය වැරදිකරුවන්ට පුනරුත්ථාපන වැඩපිළිවෙළක්", "News Content": "මත්ද්‍රව්‍ය චෝදනා සම්බන්ධයෙන් බන්ධනාගාරගත වන පුද්ගලයින් සඳහා පුනරුත්ථාපන වැඩපිළිවෙළක් ආරම්භ කිරීමට කටයුතු කරන බව අන්තරායකර ඖෂධ පාලක ජාතික මණ්ඩලය පවසයි. මේ වන විට බන්ධනාගාර අමාත්‍යාංශයේ ලේකම්වරයා සමග ඒ පිළිබඳ සාකච්ඡා කරමින් පවතින බව එහි සභාපති ලේෂා ද සිල්වා චන්ද්‍රසේන මහත්මිය සඳහන් කළාය. මේ තුළින් බන්ධනාගාර තුළ පවතින අධික තදබදය අවම කරගැනීමට ද හැකිවන බව ලේෂා ද සිල්වා මහත්මිය කියා සිටියාය. මත්ද්‍රව්‍ය සම්බන්ධයෙන් චෝදනා ලබා බන්ධනාගාරගත වන පුද්ගලයින් එහිදී වෙනත් වැරදි ක්‍රියා සඳහා පෙළඹීමේ වැඩි ඉඩකඩක් පවතින අතර මෙම නව වැඩපිළිවෙළ තුළින් එම තත්ත්වය මඟහරවා ගැනීමට හැකිවන බව ද ලේෂා ද සිල්වා මහත්මිය ප්‍රකාශ කළාය.", "URL": "https://sinhala.adaderana.lk/news.php?nid=25951", "Category": null, "Parent URL": null}