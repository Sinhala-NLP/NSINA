{"Source": "Adaderana", "Timestamp": "June 5, 2010 09:08 am", "Headline": "මානව හිමිකම් කඩවීම ගැන සෙවීමට ඊජිප්තුවට", "News Content": "ඊශ්‍රායල ක්‍රියාකාරකම් හේතුවෙන් මානව හිමිකම් කඩවී ඇති බවට සොයාබැලීම සඳහා පත් කෙරුණු විශේෂ කමිටුව ලබන 8 වැනිදා ඊජිප්තුවේ සංචාරයක නිරත වීමට නියමිතය. එම කමිටුවේ සභාපතිත්වය එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත ආචාර්ය පාලිත කොහොන මහතා හොබවයි. එහි සෙසු සාමාජිකයින් වන්නේ මැලේසියානු නිත්‍ය නියෝජිත හැමිඩොන් අලි සහ එක්සත් ජාතීන්ගේ සංවිධානයේ සෙනගාල නිත්‍ය නි‍යෝජිත මොහොමර් ගුයියේ යන මහත්වරුන්ය. ජුනි 11 වැනිදා දක්වා ඊජීප්තුවේ රැඳී සිටින‍ මෙම කමිටු සාමාජිකයින් පසුව ජෝර්දානයේ සංචාරයක නිරත වන බව සඳහන්ය. ජුනි 11 වැනිදා සිට 16 වැනිදා දක්වා එහි රැදී සිටින මෙම පිරිස ජුනි 16 වැනිදා සිට 19 වැනිදා දක්වා සිරියාවේ සංචාරය කිරීමට නියමිතය. ගාසා තීරයේ සහ නැගෙනහිර ජෙරුසලම් ප්‍රදේශයේ ඊශ්‍රායල ක්‍රියාකාරකම් හේතුවෙන් පලස්තීනුවන්ගේ මානව හිමිකම් කඩවීම් පිළිබඳව සොයාබලා වාර්තාවක් ඉදිරිපත් කිරීම මෙම විශේෂ කමිටුවට පැවරී ඇති ප්‍රධාන කාර්යය වේ.", "URL": "https://sinhala.adaderana.lk/news.php?nid=8818", "Category": null, "Parent URL": null}