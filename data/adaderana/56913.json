{"Source": "Adaderana", "Timestamp": "February 4, 2016 02:56 pm", "Headline": "පනත උල්ලංඝණයකරන වෙ‍ළෙඳුන් සොයා වැටලීම්", "News Content": "මේ වසරේ ගතවූ මාසය තුළ පමණක් පාරිභෝගික පනත උල්ලංඝණය කරමින් භාණ්ඩ අලෙවිකරන වෙළඳුන් සොයා වැටලීම් 1639ක් සිදුකර ඇති බව පාරිභෝගික කටයුතු පිළිබඳ අධිකාරිය පවසයි.පසුගිය වසරේ ජනවාරි මාසයට සාපේක්ෂව වැටලීම් සංඛ්‍යාවෙහි විශාල ප්‍රගතියක් පෙන්නුම්කරන බව පාරිභෝගික අධිකාරියේ සභාපති හසිත තිලකරත්න මහතා සඳහන් කළේය.පසුගිය වසරේ ජනවාරි මාසයේදී වැටලීම් 153ක් සිදුකර ඇති අතර එහිදී දඩ මුදල් ලෙස රුපියල් විසිහතර ලක්ෂ 68,000ක මුදලක් අයකරගෙන තිබේ.පසුගිය මාසය තුළ සිදුකරන ලද වැටලීම් 1639ට අදාළව දඩ මුදල් ලෙස රුපියල් අනූ හත්ලක්ෂ 3300ක මුදලක් අයකරගෙන ඇති බව හසිත තිලකරත්න මහතා සඳහන් කළේය.භාණ්ඩ වැඩි මිලට විකිණීම, පාරිභෝගිකයින් නොමඟ යවන ආකාරයෙන් කටයුතු කිරීම, කල් ඉකුත් වූ භාණ්ඩ අළෙවි කිරීම, මිළ ප්‍රදර්ශනය නොකිරීම, මිනිස් පරිභෝජනයට නුසුදුසු ආහාර අළෙවි කිරීම ඇතුළු පාරිභෝගික පනත උල්ලංඝණය වන කරුණු සම්බන්ධයෙන් මෙම වැටලීම් සිදුකර තිබේ.", "URL": "https://sinhala.adaderana.lk/news.php?nid=56913", "Category": null, "Parent URL": null}