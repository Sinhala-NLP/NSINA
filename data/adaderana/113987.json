{"Source": "Adaderana", "Timestamp": "July 12, 2019 01:29 pm", "Headline": "පාකිස්තානයේ දුම්රිය දෙකක් එකට ගැටී 23ක් මරුට", "News Content": "පාකිස්තානයේ සිදුවූ දුම්රිය අනතුරකින් පුද්ගලයින් 23දෙනෙක් මියගොස් ඇත. ඉන් සියයකට ආසන්න පිරිසක් තුවාල ලබා ඇති අතර තුවාල ලැබූවන් කිහිපදෙනෙකුගේ තත්ත්වය බරපතළ බවත් පාකිස්තාන වාර්තාවල සඳහන්ය. අනතුර සිදුව ඇත්තේ පාකිස්තානයේ පන්ජාබ් ප්‍රාන්තයේදීයි. භාණ්ඩ ප්‍රවාහනය කරමින් පැවැති එක් දුම්රියක් දුම්රිය මංසන්ධියක නවතා තිබී ඇති අතර ලාහෝර් දෙසින් පැමිණි මගී ප්‍රවාහන දුම්රියක් එහි ගැටීමෙන් අනතුර සිදුව ඇත. අනතුරත් සමඟින් දුම්රිය මැදිරි එකිනෙකින් ගැලවී ගොස් තිබූ අතර මැදිරිවල සිරවී සිටි පිරිස් මුදා ගැනීමට ක්‍රේන් යන්ත්‍ර පවා යොදාගැනීමට සිදුව තිබුණි. දුම්රිය ස්ථානය මගින් අනතුරට ලක්වූ මගී ප්‍රවාහන දුම්රිය, වැරදි දුම්රිය මාර්ගයක් වෙත යොමුකිරීමෙන් අනතුර සිදුව ඇති බව බලධාරීන් පවසයි. මේ අතර ප්‍රකාශයක් නිකුත් කළ පාකිස්තාන අගමැති ඉම්රාන් ඛාන් අනතුරින් විපතට පත් පිරිස් සහ ඔවුන්ගේ පවුල්වල සාමාජිකයන් වෙත සිය කණගාටුව ප්‍රකාශ කර තිබුණි. එමෙන්ම රටේ දුම්රිය පද්ධතිය ප්‍රතිසංස්කරණය සදහා වන වැඩපිළිවෙල වඩා වේගවත් කරන ලෙසත් ඔහු එරට දුම්රිය අමාත්‍යංශය වෙත දන්වා ඇති බවද විදෙස් වාර්තා වල වැඩිදුරටත් සඳහන්ය.", "URL": "https://sinhala.adaderana.lk/news.php?nid=113987", "Category": null, "Parent URL": null}