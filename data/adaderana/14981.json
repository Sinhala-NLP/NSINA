{"Source": "Adaderana", "Timestamp": "March 21, 2011 11:16 am", "Headline": "හිල්ටන් හෝටලය විකුණන්නේ නෑ ", "News Content": "ඉන්දියාවේ ඩෙල්ටා ක්‍රොප් සමාගම වෙත කොළඹ, හිල්ටන් හෝටලය අලෙවි කිරීම සම්බන්ධව එම සමාගම සමග සාකච්ඡා පවත්වන බවට වන වාර්තාව හොටෙල් ඩිවොලපර්ස්(ලංකා) පී. එල්. සී හි ප්‍රධාන කළමනාකරු වන සුදර්ශන් ශ්‍රී රයෙන් මහතා විසින් ප්‍රතික්ෂේප කරයි. අදාළ වාර්තාව ප්‍රතික්ෂේප කරමින් අද දෙරණ වෙත ලිපියක් එවමින් ඔහු මේ බව සඳහන් කර තිබේ. ඉන්දියාවේ දැවැන්ත කැසිනෝ සමාගමක් වන ඩෙල්ටා ක්‍රොප් සමාගම විසින් හිල්ටන් හෝටලය මිලට ගැනීම සම්බන්ධව සාකච්ඡා කරමින් තිබෙන බව පසුගිය සතියේ ඉන්දීය මාධ්‍ය විසින් වාර්තා කර තිබිණි. අදාළ ගනුදෙනුවෙන් පසුව ඩෙල්ටා ක්‍රොප් සමාගම මගින් හිල්ටන් හෝටලයෙහි කැසිනෝ ශාලාවක් පවත්වාගෙන යාමට බලාපොරොත්තු වන බවත්, ඒ සඳහා අවශ්‍ය බලපත්‍රය සඳහා අයදුම් කර ඇති බවත් ඉන්දීය මාධ්‍ය වාර්තා සඳහන් කර තිබිණි. හිල්ටන් හෝටලයෙහි හිමිකාරිත්වය පවතින්නේ හොටෙල් ඩිවොලපර්ස්(ලංකා) පී. එල්. සී සතුව බව සිය ලිපිය මගින් සුදර්ශන් ශ්‍රී රයෙන් මහතා විසින් පෙන්වා දී තිබේ. එමෙන්ම හිල්ටන් හෝ එහි හිමිකාරිත්වය දරන හොටෙල් ඩිවොලපර්ස්(ලංකා) පී. එල්. සී සමාගම අලෙවි නොකරන බව ද ඔහු සිය ලිපිය මගින් වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=14981", "Category": null, "Parent URL": null}