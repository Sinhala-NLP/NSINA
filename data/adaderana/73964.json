{"Source": "Adaderana", "Timestamp": "June 6, 2017 03:38 pm", "Headline": " නව වකුගඩු රෝහල සම්බන්ධ අවබෝධතා ගිවිසුමට ජනපති අත්සන් තබයි", "News Content": "පොළොන්නරුව ප්‍රදේශයේ ඉදි කිරීමට නියමිත වකුගඩු රෝහල පිළිබඳ අවබෝධතා ගිවිසුමට අත්සන් තබා තිබේ. චීන රජය සමඟ ජනාධිපති කාර්යාලයේදී ජනාධිපති මෛත්‍රීපාල සිරිසේන මහතා ඉදිරියේදී අදාළ අවබෝධතා ගිවිසුමට අත්සන් තැබුණු බව ජනාධිපති මාධ්‍ය අංශය සඳහන් කළේය. ශ්‍රී ලංකා රජය වෙනුවෙන් සෞඛ්‍ය අමාත්‍යාශ අතිරේක ලේකම් ජනක ශ්‍රී චන්ද්‍රගුප්ත මහතා සහ චීන රජය වෙනුවෙන් චීන තානාපති කාර්යාලයේ ආර්ථික හා වාණිජ උපදේශක යැන් සුවෝ යුවෑන් මහතා විසින් අවබෝධතා ගිවිසුමට අත්සන් තබා තිබේ. ජනාධිපති මෛත්‍රීපාල සිරිසේන මහතා 2015 මාර්තු මාසයේදී චීනයේ සිදු කරන ලද සංචාරයේදී චීන ජනාධිපති ෂී ජිං පින් මහතා සමඟ සිදුකල සාකච්ඡාවල ප්‍රතිඵලයක් ලෙස මෙම වකුගඩු රෝහල හිමි වන බව ජනාධිපති මාධ්‍ය අංශය සඳහන් කළේය. මෙම රෝහල ඇඳන් 20කින්, රුධිර කාන්දු යන්ත්‍ර 100කින් සහ නවීන තාක්ෂණයෙන් යුත් ශල්‍යාගාර සංකීර්ණයක් සහිත වකුගඩු බද්ධ කිරීමේ සැත්කම් සිදු කිරීමේ පහසුකම්වලින් සමන්විත වෙයි. මෙම රෝහල ඉදි කිරීම සඳහා වැය කරන මුදල රුපියල් මිලියන 12ක් වන බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=73964", "Category": null, "Parent URL": null}