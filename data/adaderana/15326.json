{"Source": "Adaderana", "Timestamp": "April 7, 2011 09:06 am", "Headline": "මූල්‍ය වංචාවකට කොටුවූ රුමේනියානු ජාතිකයින් දෙදෙනා ඇප මත නිදහස්", "News Content": "ඒ.ටී.එම්.කාඩ්පත් උපයෝගි කරගෙන මහා පරිමාණ මූල්‍ය වංචා සිදුකිරීමේ චෝදනා මත අත්අඩංගුවට ගත් රුමේනියානු ජාතිකයින් දෙදෙනෙකුට රටින් පිටවීම තහනම් කළ කොළඹ මහේස්ත්‍රාත් අධිකරණය දැඩි කොන්දේසි මත ඔවුන් ඇප මත මුදා හැරීමට නියෝග කරනු ලැබීය. ඒ අනුව රිමාන්ඩ් භාරයේ පසුවූ මෙම සැකකරුවන් දෙදෙනා රුපියල් 2,500 බැගින් වු මුදල් ඇප සහ රුපියල් ලක්ෂ පහ බැගින් වු ‍පුද්ගලික ඇප මත මුදාහැරීමට නියෝග කෙරුණි. ඊට අමතරව තවත් රුපියල් ලක්ෂ පහක සහතික ඇපයක් බැගින් ද සැකකරුවන් වෙනුවෙන් අධිකරණය නියම කර ඇත. ඒ.ටී.එම්.කාඩ්පත්වල තොරතුරු අදාල සැකකරුවන් ව්‍යාජ ආකාරයෙන් සොරකම් කර ඒවා උපයෝගි කර රුපියල් මිලියන 14 ට අධික මුදල් වංචාවක් සිදුකර ඇති බව රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කරනු ලැබීය.", "URL": "https://sinhala.adaderana.lk/news.php?nid=15326", "Category": null, "Parent URL": null}