{"Source": "Adaderana", "Timestamp": "October 18, 2017 08:03 am", "Headline": " ට්‍රම්ප්ගේ යෝජනාව අධිකරණයේ පරාජය වෙයි", "News Content": "තම රටට ඇතුළුවීම තහනම් කරමින් ජනාධිපති ඩොනල්ඩ් ට්‍රම්ප් විසින් යොමුකළ යෝජනාවක් අමෙරිකානු අධිකරණයකදී පරාජය වී තිබේ. අදාළ යෝජනාව තාවකාලිකව තහනම් වන ලෙසට අධිකරණය නියෝගය ලබාදී ඇති බව විදෙස් මාධ්‍ය පැවසුවේය. ඉරානය, ලිබියාව, සිරියාව, යේමනය, සෝමාලියාව, චැඩ් ජනරජය සහ උතුරු කොරියාව ඇතුළු රටවල් හතකට වැඩි ප්‍රමාණයක් සඳහා අදාළ සංචාරක තහනම යෝජනා කර තිබුණි. නියෝගය නිකුත් කරමින් අධිකරණය පවසා ඇත්තේ ෆෙඩරල් ආගමන නීතියට අනුව අමෙරිකානු ජනාධිපතිවරයා හට එවැනි සංචාරක තහනමක් පැනවීමට බලයක් නොමැති බවයි. අමෙරිකානු ජනාධිපති ඩොනල්ඩ් ට්‍රම්ප් විසින් ඉදිරිපත් කළ තෙවැනි සංචාරක තහනම් යෝජනාව මෙය වන අතර ට්‍රම්ප් විසින් ඉදිරිපත් කළ තවත් සංචාරක තහනම් යෝජනාවක් සඳහා ද පසුගිය මාර්තු මාසයේදී තහනම් නියෝගයක් නිකුත් කර තිබුණි.", "URL": "https://sinhala.adaderana.lk/news.php?nid=78846", "Category": null, "Parent URL": null}