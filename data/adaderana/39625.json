{"Source": "Adaderana", "Timestamp": "December 16, 2013 10:02 am", "Headline": "නිල ඇඳුම පිටින්ම මුදල් කොල්ල කාලා ", "News Content": "නිල ඇඳුමින් සැරසී පුද්ගලයින් දෙදෙනෙකුට පහර දී මුදල් කොල්ලකෑමේ නිරත වු බව කියන යුද හමුදා සෙබළෙකු අත්අඩංගුවට ගෙනඇති බව වෙන්නප්පුව පොලීසිය පවසයි. 15 වැනි දින රාත්‍රීයේ වෙන්නප්පුව - බෝලවත්ත ප්‍රදේශයේදී මෙම අත්අඩංගුවට ගැනීම සිදු කර ඇති බව අප වාර්තාකරු කියයි. අත්අඩංගුවට ගෙන ඇත්තේ කටුනායක - දුම්රිය පළ පාර පිහිටි යුද හමුදා කඳවුරේ සේවය කරන සෙබළෙකි. ඔහු මාදම්පේ පාර,මැදගම- පනිරෙන්දාව පදිංචි අයෙකි. යුද හමුදා ඇදුමින් සැරසී සිටින අයෙක් බෝලවත්ත ප්‍රදේශයේදී යතුරු පැදියකින් පැමිණි දෙදෙනෙකු නවතා එය පරීක්ෂා කිරීමට යයි පවසා පසුව ඔවුන්ට පහර දී රුපියල් 11,370 ක මුදලක් කොල්ලකෑ බවට 15 වැනිදා රාත්‍රීයේ වෙන්නප්පුව පොලීසියට පැමිණිල්ලක් ලැබී ඇත. ඒ අනුව ක්‍රියාත්මක වී ඇති පොලිස් නිලධාරීන් වහාම එම ස්ථානයට ගොස් සැකකරු අත්අඩංගුවට ගෙන තිබේ. අත්අඩංගුවට ගත් සැකකරු යුද හමුදාවේ කමාන්ඩෝ රෙජිමේන්තුවේ කොප්‍රල්වරුන්ට අයත් ටෙරිකෝට් වර්ගයේ නිල ඇඳුමකින් සැරසී සිටි බව පොලීසිය කියයි. කොල්ල කන ලද බව කියන මුදල්ද සැකකරු සන්තකයේ තිබී සොයා ගෙන ඇත. අත්අඩංගුවට ගෙන ඇති සැකකරු වෙනත් කොල්ලයන්ට සම්බන්ධ අයෙක්ද ,කුමන හේතුවක් මත බෝලවත්ත ප්‍රදේශයට පැමිණියාද යන්න සම්බන්ධයෙන් පරීක්ෂණ ආරම්භ කර ඇති බව පොලීසිය කියයි. වෙන්නප්පුව පොලීසිය වැඩිදුර පරීක්ෂණ කරගෙ යයි.", "URL": "https://sinhala.adaderana.lk/news.php?nid=39625", "Category": null, "Parent URL": null}