{"Source": "Adaderana", "Timestamp": "July 30, 2015 03:49 pm", "Headline": "අල්ලස් කොමිසම කිසිදු බරපතළ චෝදනාවක් ගැන විධිමත් පරීක්ෂණයක් කර නෑ", "News Content": "අගෝස්තු මස 18 වෙනිදායින් පසු අල්ලස් හෝ දූෂණ චෝදනා විමර්ශන කොමිෂන් සභාවට නව කොමසාරිස්වරුන් පත්කරන බව රජයේ කැබිනට් ප්‍රකාශක, අමාත්‍ය රාජිත සේනාරත්න මහතා පවසයි.‍මෙම කොමිෂන් සභාව විසින් මෙතෙක් කිසිදු බරපතළ චෝදනා පිළිබඳ විධිමත් පරීක්ෂණයක් සිදුකර නොමැති බව අමාත්‍යවරයා කියා සිටියේ අද(30) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි.අල්ලස් කොමිසමේ සභාපතිවරයාට පවා අල්ලස් චෝදනා එල්ලවුණු බවත්, ඒ පිළිබඳ ඔහුගේම අල්ලස් කොමිසම පරීක්ෂණ පවත්වා සභාපතිවරයා නිදහස් කළ බවත්, හිටපු ජනාධිපතිවරයා මෙම කොමිසමේ පරීක්ෂණ කටයුතුවලට සෘජුව බලපෑම් එල්ල කළ බවත් අමාත්‍යවරයා සඳහන් කළේය.පසුගිය රජය විසින් ගනු ලැබූ ණය වලට වඩා මෙම ආණ්ඩුව මුල් මාස 06 දී ලබාගත් ණය ප්‍රමාණය වැඩි බවට එල්ලවන චෝදනා සම්බන්ධයෙන් ප්‍රතිචාර දක්වමින් අමාත්‍යවරයා මෙහිදී කියා සිටියේ 2014 වසරේ මුල් මාස 6 ලබාගත් ණය සමග සසඳා බලන විට නව රජය ලබාගත් ණය ප්‍රමාණය රු.බිලියන 123.1ක් අඩු බවයි.එක්සත් ජනතා නිදහස් සන්ධානය දෙකඩ වී මේවන විට කොටස් දෙකක් සිටින බවත්, එයින් තම පාර්ශවයට වාසිදායක බවත්, මෛත්‍රී පාර්ශවයට එය අවාසි වන්නේද නැද්ද යන්න තමාට අදාළ නොමැති බවත්, තමා දැන් එක්සත් ජාතික පක්ෂයේ බවත් සේනාරත්න මහතා සඳහන් කළේය.එසේම සන්ධානයේ මැතිවරණ ප්‍රතිපත්ති ප්‍රකාශනය දන්සැලක් වී ඇති බවත්, බලයේ සිටින විට කසාද බැඳීමට රු.5000 ක් අය කළ ආණ්ඩුවක් අලුත් විවාහ ජෝඩුවලට රු.ලක්ෂ 2ක් දෙන බවට ‍පොරොන්දුවීම විහිළුවක් බවත් ඔහු පෙන්වා දුන්නේය.කොහොමත් ඉදිරි මහමැතිවරණයෙන් එජනිස පරාජයට පත්වන බැවින් ඉටුකරන්නට බැරි පොරොන්දු ගොන්නක් දීමට ඔවුන් බිය නොවන බව අමාත්‍ය රාජිත සේනාරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52950", "Category": null, "Parent URL": null}