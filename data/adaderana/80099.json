{"Source": "Adaderana", "Timestamp": "November 18, 2017 12:09 pm", "Headline": "ගාල්ලේ අඳුර පහ වෙයි-ආරක්ෂාව තර වෙයි", "News Content": "ගාල්ල පොලිස් බල ප්‍රදේශයේ ග්‍රාම සේවා වසම් 06කට පනවා තිබූ ඇදිරි නීතිය ඉවත් කළ ද තවදුරටත් ආරක්ෂක හමුදා සාමාජිකයින් එම ප්‍රදේශයේ යෙදවීමට පියවර ගෙන තිබේ. ගාල්ල පොලිස් වසමේ ඇති වූ නොසන්සුන්කාරී තත්ත්වය පාලනය කිරීම සඳහා ග්‍රාම සේවා වසම් 06කට ඊයේ පස්වරු 06.00 සිට පොලිස් ඇදිරි නීතිය යෙදවීමට පියවර ගත්තේය. වැලිපිට මෝදර, මහහපුගල, රුක්වත්ත, ගිංතොට, පියදිගම සහ කුරුදුවත්ත යන ග්‍රාම සේවා වසම් 06ට පැන වූ ඇදිරි නීතිය අද උදෑසන 09.00ට ඉවත් කෙරුණි. දෙපිරිසක් අතර ඇති වූ නොසන්සුන්කාරී තත්ත්වය හේතුවෙන් අදාළ ප්‍රදේශවල ආරක්ෂාව උදෙසා මෙම පියවර ගත් අතර කලහාකාරී ලෙස හැසිරුණු පුද්ගලයින් 19 දෙනෙකු පොලීසිය මඟින් අත්අඩංගුවට ගෙන තිබුණි. අත්අඩංගුවට ගත් සැකකරුවන් අද දිනයේ ගාල්ල මහේස්ත්‍රාත්වරයා හමුවට ඉදිරිපත් කිරීමට පියවර ගන්නා බව පොලිස් මාධ්‍ය ප්‍රකාශක කාර්යාලය සඳහන් කළේය. මේ අතර ප්‍රදේශයේ ආරක්ෂාව තහවුරු කිරීම සඳහා පොලිස්පති පූජිත් ජයසුන්දර මහතාගේ උපදෙස් පරිදි එම ප්‍රදේශ වල රාජකාරී සඳහා විශේෂ පොලිස් කණ්ඩායම් තවදුරටත් යොදවා ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. පොලිස් නිලධාරීන් 200ක් සහ පොලිස් විශේෂ කාර්ය බලකා නිලධාරීන් සියයකට අධික ප්‍රමාණයක් එම ප්‍රදේශයේ රාජකාරී සඳහා යොදවා තිබේ. මිට අමතරව ආරක්ෂක හමුදා කණ්ඩායම් කිහිපයක් ද යොදාවා ඇති බව යුද හමුදා මාධ්‍ය ප්‍රකාශක මේජර් ජෙනරාල් රොෂාන් සෙනෙවිරත්න මහතා සඳහන් කළේය.", "URL": "https://sinhala.adaderana.lk/news.php?nid=80099", "Category": null, "Parent URL": null}