{"Source": "Adaderana", "Timestamp": "October 9, 2011 02:52 pm", "Headline": "පශ්චාත් මැතිවරණ ප්‍රචණ්ඩ ක්‍රියා වාර්තා වී නෑ", "News Content": "පශ්චාත් මැතිවරණ කාලය තුළ කිසිදු ප්‍රචණ්ඩ ක්‍රියාවක් වාර්තා නොවන බව පැ‍ෆ්රල් සංවිධානය පවසයි. ඉදිරි කාලය තුළ ද මැතිවරණයට ඉදිරිපත් වු අපේක්ෂකයින් සාමය ආරක්ෂා කිරීමට වගබලා ගනු ඇති බවට තමා විශ්වාස කරන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි. ජයග්‍රහණය සාමකාමීව භුක්තිවිඳින ලෙස ජයග්‍රාහී දේශපාලන පක්ෂ සහ කණ්ඩායම්වලින් ඉල්ලා සිටින බව ද අද දෙරණ වෙත අදහස් දක්වමින් ඒ මහතා කියා සිටියේය. සිය දිස්ත්‍රික්කය තුළ ගැටලුකාරී තත්ත්වයක් ඇති නොවන ආකාරයට ජයග්‍රහණය භුක්ති විඳීමට අවශ්‍ය මගපෙන්වීම ලබාදීම දිස්ත්‍රික් මට්ටමේ ජාතික නායකයින්ගේ වගකීමක් වන බව ඔහු අවධාරණය කළේය.", "URL": "https://sinhala.adaderana.lk/news.php?nid=19246", "Category": null, "Parent URL": null}