{"Source": "Adaderana", "Timestamp": "March 24, 2011 04:51 pm", "Headline": "ස්වාධීන මැතිවරණ කොමිසමක් උදෙසා එජාපය සටන් කරනවා", "News Content": "පළාත් පාලන මැතිවරණයේදී වෙනදාටත් වඩා ආණ්ඩුව තමන්ගේ රාජ්‍ය බලය හිරිකිතයකින් තොරව උපයෝගී කරගන්නා අයුරු දක්නට ලැබුණු බව එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා පවසයි. එක්සත් ජාතික පක්ෂය සම්බන්ධව ජන මාධ්‍ය ඔස්සේ අසත්‍ය ප්‍රචාර සිදුවන විට තනි පක්ෂයක් ලෙස 35%ක ඡන්ද ප්‍රතිශතයක් ලබාගැනීම විශිෂ්ඨ බව ඔහු සඳහන් කරයි. එක්සත් ජාතික සන්ධානය ප්‍රධාන පක්ෂ 17 න් සමන්විත අච්චාරුවක් බවට පත්ව ඇති බව අද(24) කොළඹ පැවති මාධ්‍ය හමුවකදී අදහස් දක්වමින් හෙතෙම කියා සිටියේය. ස්වාධීන මැතිවරණ කොමිසමක් නැවත පිහිටුවීම සහ ස්වාධීන මැතිවරණ කොමසාරිස්වරයෙක් නැවත පත්කිරීම වෙනුවෙන් ඉදිරියේදී එක්සත් ජාතික පක්ෂය සටන් කරන බව සමරවීර මහතා ප්‍රකාශ කළේය. මින් ඉදිරියේදී පක්ෂය හෝ පක්ෂ නායකත්වය විවේචනය කරන, අභ්‍යන්තර අර්බුද නිර්මාණය කරන පිරිස් තවදුරටත් සිටින්නේ නම් තරතිරම නොබලා තදින් ක්‍රියාකිරීමට පක්ෂ නායකත්වය කැපවී සිටින බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=15051", "Category": null, "Parent URL": null}