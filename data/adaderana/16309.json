{"Source": "Adaderana", "Timestamp": "May 25, 2011 08:52 am", "Headline": "අත්අඩංගුවට ගත් උද්ඝෝෂකයින් තාමත් පොලීසියේ", "News Content": "විශ්‍රාම වැටුප් පනතට එරෙහිව කටුනායක ප්‍රදේශයේ දී ඊයේ පැවති උද්ඝෝෂණයට සහභාගී වූ කිහිප දෙනෙකු තවදුරටත් පොලිසියේ රඳවාගෙන සිටින බව වාර්තා වේ. මේ සම්බන්ධයෙන් තවදුරටත් පරීක්ෂණ සිදු කරන බව අද දෙරණ කළ විමසීමක දී කටුනායක පොලිසිය කියා සිටියේය. ඇඟලුම් කර්මාන්තශාලා සේවකයින් ඇතුළු වෘත්තීය සමිති කිහිපයක් ඒකාබද්ධව ඊයේ පෙරවරුවේ සිට උද්ඝෝෂණයක නිරත විය. මේ නිසා‍ කොළඹ - කටුනායක මාර්ගයේ අදාළ කාලය තුළ දැඩි රථවාහන තදබදයක් ද පැවති අතර පසුව පොලීසිය විසින් උද්ඝෝෂකයන් පළවාහැරීමට කටයුතු කරනු ලැබිණි. එහිදී අත්අඩංගුවට ගනු ලැබූ කිහිපදෙනෙකු තවදුරටත් රඳවාගෙන ප්‍රශ්න කරමින් සිටින බව සඳහන් වේ.", "URL": "https://sinhala.adaderana.lk/news.php?nid=16309", "Category": null, "Parent URL": null}