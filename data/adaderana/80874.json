{"Source": "Adaderana", "Timestamp": "December 2, 2017 08:04 am", "Headline": " අයහපත් කාලගුණයට තවත් 4ක් දිවි දෙයි", "News Content": "මීටියාගොඩ හා අම්බලන්ගොඩ මුහුදු වෙරළ ආශ්‍රිත ප්‍රදේශ වල දී ධීවරයින් සිව් දෙනෙකුගේ මළ සිරුරු හමුවී තිබේ. මීටියාගොඩ, තෙල්වත්ත ප්‍රදේශයේ මහුදු වෙරළට ගොඩ ගසා තිබූ මෘත ශරීර දෙකක් සොයාගෙන ඇති බව පොලීසිය පැවසුවේය. මියගොස් ඇත්තේ හික්කඩුව - පැරෑලිය ප්‍රදේශ වල පදිංචිව සිටි 55 හා 58 හැවිරිදි පුද්ගලයින් දෙදෙනෙකි. මේ අතර අම්බලන්ගොඩ, ඌරුවත්ත මුහුදු වෙරළ ප්‍රදේශයට ගොඩ ගසා තිබූ මළ සිරුරක් සොයාගෙන තිබේ. මියගොස් ඇත්තේ දොඩම්දූව, වලමුල්ල ප්‍රදේශයේ පදිංචිව සිටි 39 හැවිරිදි පුද්ගලයෙකි. අම්බලන්ගොඩ - අකුරල මුහුදු වෙරළට ද 67 හැවිරිදි පුද්ගලයෙකුගේ මළ සිරුරක් ගොඩ ගසා තිබේ. මෙම මළ සිරුරු බලපිටිය රෝහලේ තැන්පත් කර ඇති අතර පශ්චාත් මරණ පරීක්ෂණ අද(02) දින සිදුකිරීමට නියමිතය.", "URL": "https://sinhala.adaderana.lk/news.php?nid=80874", "Category": null, "Parent URL": null}