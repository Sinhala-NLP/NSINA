{"Source": "Adaderana", "Timestamp": "August 19, 2010 12:22 pm", "Headline": "විජිත හෙරත්ගෙන් පොලිස් මූලස්ථානයට පැමිණිල්ලක්", "News Content": "ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රීවරුන් වන විජිත හේරත්,අජිත් කුමාර සහ පළාත් සභා මන්ත්‍රී නලින් හේවගේ යන මහත්වරුන් අද පොලිස් මූලස්ථාන‍යට පැමිණිල්ලක් ඉදිරිපත් කර තිබේ. පසුගිය අගෝස්තු මස 12 වන දින ගාල්ල නගරයේ පවත්වන ලද සාමකාමී විරෝධතා ව්‍යාපාරයට ප්‍රහාර එල්ල කිරීමත්,ඒ පිළිබඳ පැමිණිල් කරන්නට ගාල්ල පොලීසියට ගිය අවස්ථාවේදී තමන් ඇතුළු පිරිසට පොලීසිය තුළදීම පහරදීමත් යන කාරණා සම්බන්ධයෙන් මෙම පැමිණිල්ල කළ බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී විජිත හේරත් මහතා අද දෙරණට කියා සිටියේය. ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රීවරුන් වන විජිත හේරත්,අජිත් කුමාර මෙන්ම පළාත් සභා මන්ත්‍රී නලින් හේවගේ යන මහත්වරුන් පසුගිය අගෝස්තු මස 12 වන දින සවස ගාල්ල පොලීසිය විසින් අත්අඩංගුවට ගැනුණි. පැමිණිල්ලක් කිරීම පිණිස ගාල්ල පොලීසියට ගිය අවස්ථාවේදී මෙම පිරිස අත්අඩංගුවට ගෙන ඇති බව අද දෙරණ වාර්තාකරු සඳහන් කළද පොලීසිය කියා සිටියේ පොලිස් නිලධාරියෙකුට කළ පහරදීමක් නිසා මෙම පිරිස අත්අඩංගුවට ගත් බවයි.", "URL": "https://sinhala.adaderana.lk/news.php?nid=10325", "Category": null, "Parent URL": null}