{"Source": "Adaderana", "Timestamp": "March 7, 2014 05:11 pm", "Headline": "පාඨමාලාව සමත් වී වෛද්‍ය වෘත්තිය කරන්න අවසරයි", "News Content": "ලියාපදිංචි සහකාර වෛද්‍ය සේවයේ නිරත වූවන්ට අදාළ පාඨමාලාව සමත්වීමෙන් අනතුරුව වෛද්‍ය වෘත්තීයේ නිරත වීමට හැකියාව ඇති බව ශ්‍රේෂ්ඨාධිකරණය තීන්දු කර තිබේ. විශ්ව විද්‍යාල ප්‍රතිපාදන කොමිසම, ශ්‍රී ලංකා වෛද්‍ය සභාව සමඟ එක්ව මෙම පාඨමාලාව සකස් කර ඇති අතර එය වසර දෙකකුත් මාස අටක අධ්‍යයන කාලයකින් යුතු බව සඳහන්ය. සහකාර වෛද්‍ය සේවයේ නිරත 66 දෙනෙකු ගොණු කළ මූලික අයිතිවාසිකම් පෙත්සමක් සලකා බැලීමෙන් අනතුරුව ශ්‍රේෂ්ඨාධිකරණය අද මෙම නියෝගය ලබාදී තිබේ. අගවිනිසුරු මොහාන් පීරිස්, කේ ශ්‍රී පවන් යන මහත්වරු සහ රෝෂිණි මාරසිංහ මහත්මිය ඇතුළු ත්‍රිපුද්ගල විනිසුරු මඩුල්ල හමුවේ මෙම පෙත්සම සලකා බැලීමෙන් අනතුරුව තීන්දුව ප්‍රකාශයට පත් කර ඇති බව සඳහන්ය. පෙත්සම්කරුවන් සිය පෙත්සමෙන් පැවසුවේ තමන්ට වෛද්‍ය සේවය පිළිබඳ විශාල පලපුරුද්දක් ඇති අතර තමන් බොහෝ විට වෛද්‍යවරුන් වශයෙන් ප්‍රතිකාර කර තිබෙන හෙයින් තමන්ට වෛද්‍ය උපාධිය ලබාදෙන ලෙස ඉල්ලා සිටින බවයි. රජයේ වෛද්‍ය නිලධාරීන්ගේ සංගමය එම පෙත්සමට එරෙහිව කරුණු දක්වමින් කියා සිටියේ වෛද්‍ය වෘත්තීය ඉතා අගනා බවයි. එය පිළිගත් විශ්ව විද්‍යාලයක වෛද්‍ය පීඨයක් මගින් පවත්වාගෙන යන පාඨමාලාවක් හදාරා ඒ සඳහා සුදුසුකම් ලැබිය යුතු බව ද එම සංගමය එහිදී කියා සිටියේය. පෙත්සම සලකා බැලු අවස්ථාවේදී පෙත්සම්කරුවන් 33 දෙනෙකු අදාළ පාඨමාලාව හැදැරීමට එකඟ වු බැවින් මෙම නඩු විභාගය අවසන් කර ශ්‍රේෂ්ඨාධිකරණය තීන්දුව ප්‍රකාශයට පත් කළේය.", "URL": "https://sinhala.adaderana.lk/news.php?nid=41623", "Category": null, "Parent URL": null}