{"Source": "Adaderana", "Timestamp": "September 28, 2010 09:34 am", "Headline": "බෙහෙත් කුප්පි වල අපද්‍රව්‍ය තිබීම ගැන රස පරීක්ෂක වාර්තාවක් කැඳවයි", "News Content": "රජයේ රෝහල් වල බෙහෙත් කුප්පි තුළ තිබී පසුගිය දා අපද්‍රව්‍ය සොයා ගැනීමේ සිද්ධීන් පිළිබඳව රජයේ රස පරීක්ෂක වාර්තාවක් කැඳවීමට පියවර ගෙන තිබේ. ඒ සම්බන්ධයෙන් පරීක්ෂණ පවත්වන රහස් පොලිසිය මේ පිළිබඳව කොළඹ මහේස්ත්‍රාත් අධිකරණයට දැනුම් දී ඇත. වැල්ලවාය දිසා‍ රෝහලේ එන්නත් කුප්පියක තිබී අපද්‍රව්‍ය සොයා ගැනීමේ සිද්ධියට අදාළව වාර්තාවක් ඉදිරිපත් කරමින් රහස් පොලිසිය මේ බව දැනුම් දෙනු ලැබීය. මෙම අපද්‍රව්‍ය සොයා ගැනීමේ සිද්ධීන් වලට අදාළ රජයේ රස පරීක්ෂකවරයාගේ වාර්තා‍ව මෙතෙක් ලැබී නොමැති බව රහස් පොලිසිය අධිකරණයට දැනුම් දී ඇත. එම වාර්තාව ලැබීමෙන් පසුව සිද්ධියට සම්බන්ධ සැකකරුවන් හඳුනා ගැනීමට කටයුතු කරන බව ද රහස් පොලිසිය අධිකරණයට දැනුම් දී තිබේ. ඒ අනුව කොළඹ ප්‍රධාන මහේස්‍ත්‍රාත් රශ්මි සිංගප්පුලි මහතා මෙම නඩු විභාගය නොවැම්බර් මස 1 වැනි දිනට කල් දැමූ අතර එදිනට පරීක්ෂණ වල ප්‍රගතිය වාර්තා කරන ලෙස ‍රහස් පොලිසියට නියෝග කර ඇත.", "URL": "https://sinhala.adaderana.lk/news.php?nid=11144", "Category": null, "Parent URL": null}