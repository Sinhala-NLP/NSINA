{"Source": "Adaderana", "Timestamp": "July 22, 2019 01:31 pm", "Headline": "බරින් අඩු අය බර වැඩි කරන හැටි", "News Content": "පුත්තලම කලපුවෙන් අල්ලා ගන්නා බරින් අඩු කකුළුවන් පොකුණු තුළ වගා කිරීමේ වැඩපිළිවලක් ප්‍රදේශයේ ධීවරයින් ආරම්භ කර තිබේ. කෙසේ වෙතත් වගාකරුවන් මැසිවිලි නඟන්නේ ඊට කිසිවෙකුගේ අනුමැතියක් හිමි නොවන බව පවසමින්. පුත්තලම කලපුව ආශ්‍රිතව කකුළුවන් ඇල්ලීම ප්‍රදේශයේ ධීවරයින්ට වැඩි ආදායමක් හිමිකර දෙන කර්මාන්තයක්. නමුත් කළපුවෙන් අල්ලා ගන්නා සියලු කකුළුවන්ට එලෙස නිසි මිලක් හිමිවන්නේ නැහැ. වෙළපොළේ ඉල්ලුම ඇත්තේ බරින් වැඩි කකුළුවන්ට පමණයි. මේ හේතුවෙන් කළපුවෙන් අල්ලා ගන්නා අලවිකළ නොහැකි කකුළුවන් අවට ඇති පොකුණු තුළට දමා බරින් වැඩිවන තෙක් මාස 03 ක පමණ කාලයක් ආහාර ලබා දීමට ධීවරයින් හුරු වී සිටියි. ධීවරයින් පවස්නේ ඉන් වඩා ඉහළ මිලක් තමන්ට ලබා ගත හැකි බවයි. නමුත් ධීවරයින් පවසන්නේ විශාල වශයෙන් විදේශ විනිමය ලබා ගත හැකි මෙම කර්මාන්තයට රජය හෝ ජල ජීවී වගා සංවර්ධන අධිකාරිය කිසිදු සහායක් ලබා නොදෙන බවයි. මේ පිළිබඳව අපකළ විමසීමකදී ජල ජීවී වගා සංවර්ධන අධිකාරියේ පුත්තලම දිස්ත්‍රික් සහකාර අධ්‍යක්ෂ ෂාමින්ද ලක්මාල් මහතා පැවසුවේ දැනට කකුළුවන් වගා කරණු ලබන්නේ ඉස්සන් වගා කිරීම සදහා සකස් කර ඇති පොකුණු තුළ බැවින් කකුළුවන්ට බෝ වන විවිධ වෛරස් රෝග ඉස්සන්ටද බෝවීමේ අවදානමක් පවතින බවයි.", "URL": "https://sinhala.adaderana.lk/news.php?nid=114725", "Category": null, "Parent URL": null}