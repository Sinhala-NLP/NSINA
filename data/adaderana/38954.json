{"Source": "Adaderana", "Timestamp": "November 19, 2013 10:10 am", "Headline": "නින්දවූර් විරෝධතාකරුවන්ට කඳුළු ගෑස් ප්‍රහාරයක් ", "News Content": "කල්මුණේ - අක්කරපත්තුව පාර හරස් කරමින් නින්දවූර් ප්‍රදේශයේ ඊයේ(18) දිනයේ සිට උද්ඝෝෂණයේ නිරත වන ප්‍රදේශවාසීන්ට අද(19) පෙරවරුවේ පොලීසිය විසින් ගෑස් ප්‍රහාරයක් එල්ල කර විසිරුවා හැර තිබේ. පසුගිය (17) රාත්‍රී මුර සංචාරය සඳහා නින්දවූර් ප්‍රදේශයට ගිය පොලිස් විශේෂ කාර්ය බලකා නිලධාරින් සහ ප්‍රදේශවාසීන් අතර බහින්බස් වීමක් දුරදිග යාම හේතුවෙන් එදින රාත්‍රී ගැටුම්කාරී තත්ත්වයක් හට ගෙන තිබුණි. ගැටුම්වලින් පොලිස් නිලධාරීන් දෙදෙනෙකු තුවාල ලබා සමන්තුරේ රෝහලට යොමුකරන ලදි. සිද්ධියට විරෝධය පළ කරමින් ප්‍රදේශවාසීන් අක්කරෙයිපත්තුව - කල්මුණේ මාර්ගය හරස් කර ඊයේ (18) පෙරවරුවේ සිට උද්ඝෝෂණයක නිරත විය.", "URL": "https://sinhala.adaderana.lk/news.php?nid=38954", "Category": null, "Parent URL": null}