{"Source": "Adaderana", "Timestamp": "October 7, 2013 06:43 pm", "Headline": "සංවර්ධන කි‍්‍රයාදාමයට ශක්තියක් සපයමින් UTE දකුණු පළාතේ මෙහෙයුම් අරඹයි", "News Content": "ඉදිකිරීම් යන්ත්‍රෝපකරණ ක්ෂේත‍්‍රයේ කීර්තිමත් නාමයක් හිමි යුනයිටඞ් ට‍්‍රැක්ටර්ස් (UTE) සමාගම දකුණු පළාතේ සිය පාරිභෝගික ජනතාව වෙනුවෙන් වඩාත් පහසු සේවාවක් සැපයීමේ අරමුණින් මාතර නව ශාඛාවක් විවෘත කරන ලදී. මාතර පඹුරණ අනගාරික ධර්මපාල මාවතේ අංක 390 දරණ ස්ථානයේ පිහිටි මෙම නව ශාඛාව ඔක්තොම්බර් මස 3වැනි දින UTE සමාගමේ සභාපති පි‍්‍රයාත් ප‍්‍රනාන්දු මහතාගේ ප‍්‍රධානත්වයෙන් විවෘත කෙරිණ. දකුණු පළාතේ CAT යන්ත්‍රෝපකරණ හිමි UTE පාරිභෝගිකයින් වෙනුවෙන් අවශ්‍ය නියම අමතර කොටස් මිලදී ගැනීමේ පහසුව මෙන්ම අලූත්වැඩියා සහ නඩත්තු සේවාවන් වඩාත් පහසුවෙන් හා කාර්යක්‍ෂම අයුරින් ලබාදීමට සැදුම්ලත් කාර්ය මණ්ඩලයකින් ද මෙම නව ශාඛාව සමන්විත වේ. මාතර ප‍්‍රදේශයේ ස්ථාපිත කරන ලද නව ශාඛාව හරහා ගාල්ල, හම්බන්තොට හා ඇඹිලිපිටිය වැනි ප‍්‍රදේශවල UTE පාරිභෝගිකයින්ට මින් ඉදිරියේ දී සිය සේවාවන් පහසුවෙන් සපයා ගැනීමේ අවකාශය හිමි වනු ඇත. මාතරදී විවෘත කරනු ලැබූ නව ශාඛාව පිළිබඳ අදහස් දක්වමින් UTE සමාගමේ සභාපති පි‍්‍රයාත් ප‍්‍රනාන්දු මහතා සඳහන් කළේ ‘‘හම්බන්තොට වරාය පුළුල් කිරීමේ හා දක්ෂිණ අධිවේගි මාර්ගය තවදුරටත් දීර්ඝ කිරීම ඇතුළුව දකුණු පළාත ආශී‍්‍රතව සංවර්ධන වැඩසටහන් රැසක් මේ වන විට කි‍්‍රයාත්මක වෙමින් පවතී. එම සංවර්ධන වැඩසටහන් වෙනුවෙන් ඉදිකිරීම් යන්ත්‍රෝපකරණ බහුල වශයෙන් යොදා ගනු ලබන අතර ඊට අවශ්‍ය අමතර කොටස් මිලදී ගැනීමේදීත්, නඩත්තු කටයුතු සඳහා අවශ්‍ය සේවාවන් සපයා ගැනීමේදීත් ඒවායෙහි හිමිකරුවන්ට විවිධ අපහසුතාවයන්ට මුහුණ පෑමට සිදුව තිබුණා. මාතර ස්ථාපිත කර ඇති අපගේ නවතම ශාඛාව මගින් එම පාරිභෝගිකයින්ට අපහසුතා මඟ හරවා ගනිමින් තමන්ගේ අවශ්‍යතාවයන් පහසුවෙන් ඉටු කර ගැනීමට අවකාශය සැලසෙනු ඇත’’ යනුවෙනි. ‘‘එමෙන්ම දකුණු පළාතේ ඇති අපනයන සැකසුම් කලාපල හෝටල් සහ පුද්ගලික ආයතන රැසකම CAT විදුලි ජනක යන්ත‍්‍ර භාවිතා කරන බැවින් එම යන්ත‍්‍රසේවා සහ නඩත්තු කටයුතු කාර්යක්‍ෂමව සිදුකිරීමට මෙම ශාඛාව මහඟු දායකත්වයක් සපයනු ඇත’’ යනුවෙන් පි‍්‍රයාත් ප‍්‍රනාන්දු මහතා වැඩිදුරටත් සඳහන් කළේය. ‘‘යන්ත්‍රෝපකරණ අලෙවියෙන් පසු සේවාව’’ යන්න UTE සමාගමේ දැක්ම වන අතර නිරතුරු පාරිභෝගිකයින් වෙනුවෙන් උපරිම සේවාවක් සැපයීමට කැපවීම තුළින් එය තහවුරු කර තිබේ. දිනෙන් දින දියුණු වන තාක්ෂණයත් සමඟ අවශ්‍යතාවයන්ට ගැලපෙන පරිදි නව්‍ය සේවාවන් සහිත ඉදිකිරීම් යන්ත්‍රෝපකරණ මෙරටට හදුන්වාදීමේ කීර්තිමත් නාමයක් දිනා සිටින UTE සමාගම මෙරට තරුණ පරපුර වෘත්තිමය වශයෙන් ඉදිකිරීම් යන්ත්‍රොපකරණ කෂේත‍්‍රයේ නිපුණයින් බවට පත් කිරීමේ උදාරතර මෙහෙයුමට ද දායක වී සිටියි.", "URL": "https://sinhala.adaderana.lk/news.php?nid=37985", "Category": null, "Parent URL": null}