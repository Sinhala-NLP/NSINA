{"Source": "Adaderana", "Timestamp": "October 15, 2010 02:08 pm", "Headline": "රන්ජන් රාමනායක 18 තෙක් රිමාන්ඩ්", "News Content": "පොලිස් අත් අඩංගුවේ සිටි එක්සත් ජාතික පක්ෂ පාර්ලිමේන්තු මන්ත්‍රි රන්ජන් රාමනායක මහතා ලබන 18 වැනිදා දක්වා රක්ෂිත බන්ධනාගාර ගත කර තිබේ. අද(15) දිනයේ රන්ජන් රාමනායක මහතා මහනුවර අතිරේක මහේස්ත්‍රාත් තනුජා ජයතුංග මහත්මිය වෙත ඉදිරිපත් කිරීමෙන් පසු මෙම තීරණය ලබාදුන් බව මධ්‍යම පළාත් බටහිර ප්‍රදේශය බාර නියෝජ්‍ය පොලිස්පති පුජිත් ජයසුන්දර මහතා පැවසුවේය. විත්තිකරු වෙනුවෙන් පෙනී සිටි නීතිඥයින් රාමානායක මහතාට ඇප ලබාදෙන ලෙස ඉල්ලා සිටිය ද ඊට පොලිසිය දැඩි ලෙස විරෝධය පළ කළ බව ජයසුන්දර මහතා සඳහන් කළේය. ඉන් අනතුරුව කරුණු සළකා බැලු මහේස්ත්‍රාත්වරයා තීරණයක් ලබාදෙන තුරු ලබන 18 වැනි දින දක්වා රන්ජන් රාමනායක මහතා රක්ෂිත බන්ධනාගාර ගත කරන ලෙස නියෝග කර ඇත.", "URL": "https://sinhala.adaderana.lk/news.php?nid=11511", "Category": null, "Parent URL": null}