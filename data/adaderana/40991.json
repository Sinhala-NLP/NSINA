{"Source": "Adaderana", "Timestamp": "February 9, 2014 02:42 pm", "Headline": "ගාල්ලේදී පොලීසියට පාට් දැමූ සන්ධානේ අජිත්ට වැඩ වරදී", "News Content": "ඡායා රූ - කැෆේ පොලිස් රාජකාරීයට බාධා කිරීමේ සිද්ධිය සම්බන්ධයෙන් දකුණු පළාත් සභාවේ එක්සත් ජනතා නිදහස් සන්ධාන අපේක්ෂක අජිත් ප්‍රසන්න මහතා අත්අඩංගුවට ගෙන තිබේ. ඉකුත් 6 වැනිදා ගාල්ල නගරයේදී ඔහු ඇතුළු ආධාරකරුවන් පිරිසක් පෙළපාලියකින් ගමන් කිරීමට යාමේදී පොලීසිය සමඟ ගැටුම්කාරී තත්ත්වයක් ඇති විය. එහිදී අජිත් ප්‍රසන්න මහතා විසින් පොලිස් නිලධාරීයෙකුට සිදුකළ බව කියන පහරදීමක් මාධ්‍ය විසින් ඡායා රූප හා වීඩියෝ ද සහිතව ප්‍රචාරය කරන ලදී. ඒ අනූව පොලිස් නිලධාරීන්ගේ රාජකාරීයට බාධා කිරීම හා යුද හමුදා නිල ඇඳුමින් සැරසී පෙළපාලියකට සම්බන්ධ වී සිටි බවට අජිත් ප්‍රසන්න මහතාට එරෙහිව අධිකරණය හමුවේ චෝදනා නඟන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසීය. අජිත් ප්‍රසන්න මහතා අසනීප තත්ත්වයක් හේතුවෙන් ප්‍රතිකාර ලබා ගැනීම සඳහා කොළඹ පෞද්ගලික රෝහලකට පැමිණ සිටි අතර ගාල්ල පොලීසියේ විශේෂ පොලිස් කණ්ඩායමක් විසින් අද පස්වරු 2.05ට පමණ ඔහු අත්අඩංගුවට ගන්නා ලදී. අත්අඩංගුවට ගත් අජිත් ප්‍රසන්න මහතා පොලිස් ආරක්ෂාව යටතේ තවදුරටත් රෝහලේ ප්‍රතිකාර ලබමින් සිටින අතර ඔහු අධිකරණයට ඉදිරිපත් කිරිමට නියමිතය. එම පහරදීමේ සිද්ධියට අදාළ වීඩියෝ දර්ශනය හා අජිත් ප්‍රසන්න මහතාගෙත් පොලිස් මාධ්‍ය ප්‍රකාශක අජිත් රෝහණ මහතාගේත් මීට අදාළ ප්‍රකාශයන් පහත වීඩි‍යෝවෙන්.", "URL": "https://sinhala.adaderana.lk/news.php?nid=40991", "Category": null, "Parent URL": null}