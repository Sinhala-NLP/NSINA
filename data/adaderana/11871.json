{"Source": "Adaderana", "Timestamp": "November 1, 2010 01:18 pm", "Headline": "සරසවි සිසුන්ගේ ඇප ඉල්ලීම ප්‍රතික්ෂේපයි", "News Content": "පසුගියදා උසස් අධ්‍යාපන අමාත්‍යාංශයට අයුතු ලෙස ඇතුළු වී එහි දේපළ වලට අලාභ හානි සිදුකළේ යැයි රිමාන්ඩ් භාරයේ පසුවන විශ්ව විද්‍යාල සිසුන් 21 දෙනා හට ඇප ලබාදීම කොළඹ මහේස්ත්‍රාත් අධිකරණය විසින් අද(01) ප්‍රතික්ෂේප කරනු ලැබීය. මෙම සිසුන් සැලකිය යුතු කාලයක් රිමාන්ඩ් භාරයේ පසුවූ නිසා ඔවුන් ඇප මත මුදාහරින ලෙස අද එම සිසුන් වෙනුවෙන් පෙනීසිටි නීතිඥවරයා කියාසිටියේය. කෙසේවෙතත් එම අධිකරණයට ඇප ලබාදීම සම්බන්ධයෙන් බලයක් නොමැති නිසා ඇප ඉල්ලීම නිල අධිකරණයක වෙත යොමුකරන ලෙස ඇප ඉල්ලීම ප්‍රතික්ෂේප කරමින් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සඳහන් කළේය. ඒ අනුව අදාළ සැකකරුවන් 21 දෙනා තවදුරටත් ලබන 12 වනදා දක්වා රිමාන්ඩ් භාරයේ තැබීමට මහේස්ත්‍රාත්වරයා නියෝග කළේය. මේ අතර රිමාන්ඩ්භාරයේ පසුවන අදාළ සිසුන් 21 දෙනාට ඇප ලබාදෙන ලෙස ඉල්ලා ඔවුන්ගේ නීතිඥවරුන් කොළඹ මහාධිකරණයට විශේෂ පෙත්සමක් ඉදිරිපත් කර ඇත. එම පෙත්සම සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා එම ඉල්ලීම් ලබන 3 වනදා සලකාබලන බව නිවේදනය කළේය.", "URL": "https://sinhala.adaderana.lk/news.php?nid=11871", "Category": null, "Parent URL": null}