{"Source": "Adaderana", "Timestamp": "June 30, 2015 09:32 am", "Headline": "මැ.කො දිස්ත්‍රීක් ලේකම්වරු‍න් කොළඹට ගෙන්වයි", "News Content": "මැතිවරණ කොමසාරිස්වරයා විසින් සියලු දිස්ත්‍රික් ලේකම්වරුන් සහ සහකාර මැතිවරණ කොමසාරිස්වරුන් අද කොළඹට කැඳවා තිබේ.ඉදිරියේ දී පැවැත්වීමට නියමිත පාර්ලිමේන්තු මැතිවරණය සම්බන්ධයෙන් සාකච්ඡා කිරීම සඳහා ඔවුන් කොළඹට කැඳවා ඇති බව මැතිවරණ මහලේකම් කාර්යාලය සඳහන් කළේය.මහමැතිවරණයට අදාළ නාමයෝජනා භාරගැනීමේ ක්‍රියාවලිය පිළිබඳව සහ ඡන්ද විමසීම පැවැත්විය යුතු ආකාරය පිළිබඳව දිස්ත්‍රික් මට්ටමින් දැනුම්වත් කිරීම මෙම සාකච්ඡාවේ අරමුණයි.මේ අතර මැතිවරණ කොමසාරිස්වරයා සහ දේශපාලන පක්ෂ ලේකම්වරුන් අතර සාකච්ඡාවක් ලබන 2 වන දින පැවැත්වීමට නියමිතව ඇත.ඉදිරි පාර්ලිමේන්තු මැතිවරණය පිළිබඳව දේශපාලන පක්ෂ දැනුම්වත් කිරීම එම සාකච්ඡාවේ අරමුණ බව මැතිවරණ මහලේකම් කාර්යාලය සඳහන් කළේය.මැතිවරණ කොමසාරිස්වරයා සහ තැපැල්පතිවරයා අතර ද ඊයේ පස්වරුවේ විශේෂ සාකච්ඡාවක් පවත්වා තිබේ.ඉදිරි මැතිවරණයේ දී තැපැල් දෙපාර්තමේන්තුවේ ක්‍රියා කළ යුතු ආකාරය පිළිබඳව මෙහිදී දීර්ඝ වශයෙන් සාකච්ඡා වු බව තැපැල්පති රෝහණ අබේරත්න මහතා සඳහන් කළේය.ඒ අනුව පාර්ලිමේන්තු මැතිවරණයට අදාළව තැපැල් දෙපාර්තමේන්තුවේ රාජකාරී කටයුතු පිළිබඳව නිකුත් කරනු ලබන නව චක්‍රලේඛ සහ උපදෙස් අද දිනය තුළ නිකුත් කිරීමට බලාපොරොත්තු වන බව තැපැල්පතිවරයා පැවසුවේය.", "URL": "https://sinhala.adaderana.lk/news.php?nid=52338", "Category": null, "Parent URL": null}