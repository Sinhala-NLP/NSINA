{"Source": "Adaderana", "Timestamp": "June 29, 2012 01:10 pm", "Headline": "රැඳවියන්ගේ ග්‍රහණයේ සිටි බන්ධනාගාර නිලධාරීන් මුදාගැනෙයි", "News Content": "වව්නියාව බන්ධනාගාරයේ රැඳවියන්ගේ ග්‍රහණයට ගෙන සිටි බන්ධනාගාර නිලධාරීන් තිදෙනා මුදාගෙන තිබේ. පොලිස් විශේෂ කාර්යය බලකාය, පොලිසිය සහ හමුදාව එක්ව ක්‍රියාත්මක කළ ඒකාබද්ධ මෙහෙයුමකින් අදාළ නිලධාරීන් මුදාගත් බව බන්ධනාගාර කොමසාරිස් ජනරාල් පී.ඩබ්ලිව්. කොඩිප්පිලි මහතා සඳහන් කළේය. ඊයේ(28) පස්වරුවේ සිට අදාළ නිලධාරීන් තිදෙනා බන්ධනාගාරයේ ඇතුළත වාට්ටුවක බලහත්කාරයෙන් රඳවාගැනීමට රැඳවියන් පියවර ගෙන තිබුණි. අදාළ බන්ධනාගාරයේ සිටි සැකකරුවකු වෙනත් සිර මැදිරියකට යොමු කිරීමට තීරණය කිරීමට විරෝධය පළකරමින් අදාළ නිලධාරීන් රඳවාගෙන තිබූ බව වාර්තා විය. කෙසේ වුව ද මෙහෙයුමෙන් මුදාගත් නිලධාරීන්ට කිසිදු හානියක් සිදුව නොතිබූ බව බන්ධනාගාර කොමසාරිස් ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=25408", "Category": null, "Parent URL": null}