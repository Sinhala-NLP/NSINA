{"Source": "Adaderana", "Timestamp": "August 6, 2018 05:32 pm", "Headline": "පෘතුගාලයේ ලැව් ගින්න පාලනය කිරීම දුෂ්කර තත්ත්වයක", "News Content": "පෘතුගාලයේ දකුණු ප්‍රදේශයේ හටගෙන ඇති ලැව් ගින්න පාලනය කිරීම අතිශය දුෂ්කරවී ඇති බව විදෙස් මාධ්‍ය වාර්තා කරයි. ගින්න මැඩ පැවැත්වීම සඳහා මේ වන විට ගුවන් මගින්ද කටයුතු කරමින් සිටින බව එම වාර්තාවල වැඩිදුරටත් දැක්වෙයි. දකුණුදිග පෘතුගාලයේ පැතිර යන ලැව්ගිනි පාලනය කිරීමේදී ගිනි නිවන භටයින්ට දුෂ්කරතා රැසකට මුහුණ දීමට සිදුව තිබේ. ප්‍රදේශය තුළ පවතින උෂ්ණාධික කාලගුණයෙන් එල්ල වී ඇත්තේ දැඩි බලපෑමක්. මේ අතර පෘතුගාල සිවිල් ආරක්ෂක බලධාරීන් සඳහන් කළේ ගින්න පාලනය කිරීම සඳහා ගිනි නිවන රථ 200කට අධික සංඛ්‍යාවක් යොදවා ඇති බවයි. ගින්න පාලනය සඳහා ගුවන් මඟින් ද අඛණ්ඩව මෙහෙයුම් ක්‍රියාත්මකයි. පසුගියදා සෙනසුරාදා ආරම්භ වූ ගින්නේ සීඝ්‍ර ව්‍යාප්තියත් සමඟ අවට ගම්මාන දෙකක ජනතාව ඉවත් කිරීමටත් බලධාරීන් පියවර ගෙන තිබුණි.", "URL": "https://sinhala.adaderana.lk/news.php?nid=93944", "Category": null, "Parent URL": null}