{"Source": "Adaderana", "Timestamp": "June 21, 2016 01:38 pm", "Headline": "වරායේ උපවාසය ගැන වාර්තාවක් දෙන්නැයි නියෝග!", "News Content": "ශ්‍රී ලංකා වරාය අධිකාරියේ සේවකයන් පිරිසක් ආරම්භ කර ඇති උපවාසය පිළිබඳ තමන් වෙත වහාම වාර්තාවක් ලබාදෙන ලෙස කම්කරු හා වෘත්තීය සබඳතා අමාත්‍ය ඩබ්ලිව්.ඩී.ජේ.සෙනෙවිරත්න මහතා කම්කරු දෙපාර්තමේන්තු බලධාරීන්ට නියෝග කර තිබේ.වරාය අමාත්‍යවරයාගේ ක්‍රියා කලාපයට විරෝධය පළ කරමින් සහ තවත් ඉල්ලීම් කිහිපයක් මුල් කරගනිමින් වරාය අධිකාරියේ සේවකයන් 6 දෙනෙකු මේ වන විට උපවාසයක නිරත වෙයි.ඔවුන් පසුගිය සිකුරාදා දිනයේ මෙම උපවාසය ආරම්භ කළ අතර අද වන විට ඊට දින 4ක් ගතව තිබුණ ද මේ දක්වාත් නිසි විසඳුම් ලබාදීමට වරාය බලධාරීන් පියවර ගෙන නොමැත.කෙසේවෙතත් ඊයේ දිනයේ කොළඹ කම්කරු කාර්යාලයේ නිලධාරීන් වරාය සේවකයින් සහ බලධාරීන් සමග සාකච්ඡාවක් ද පවත්වා තිබේ.ඒ අනුව හෙට දිනයේදී ද මීට අදාළ සාකච්ඡාවක් පැවැත්වීමට නියමිත බව කම්කරු හා වෘත්තීය සමිති සබඳතා අමාත්‍යාංශය සඳහන් කළේය.මේ අතර අද දිනයේ ආරම්භ කිරීමට නියමිතව තිබූ අකුරට වැඩ කිරීමේ වෘත්තීය සමිති ක්‍රියාමාර්ගය තාවකාලිකව අත්හිටවූ බව වරාය වෘත්තීය සමිති එකමුතුව පවසයි.හෙට දිනයේ කම්කරු අමාත්‍යවරයා සමග පැවැත්වෙන සාකච්ඡාවේ දී තම ගැටළුවලට නිසි විසඳුම් නොලැබුණහොත් අකුරට වැඩ කිරීමේ වෘත්තීය සමිති ක්‍රියාමාර්ගය ආරම්භ කරන බව වරාය වෘත්තීය සමිති එකමුතුවේ සම කැඳවුම්කරු ලාල් බංගමුවගේ මහතා සඳහන් කළේය.", "URL": "https://sinhala.adaderana.lk/news.php?nid=61309", "Category": null, "Parent URL": null}