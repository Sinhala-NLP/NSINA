{"Source": "Adaderana", "Timestamp": "July 20, 2019 02:52 pm", "Headline": "විශ්වසනීය පුවත් වාර්තාකරණයේ 5 වසරක විශිෂ්ඨත්වය", "News Content": "විසිහතර පැය ප්‍රවෘත්ති නාලිකාවක නවමු අත්දැකීම් ඔබට ගෙන ආ \" අද දෙරණ ටුවෙන්ටි ෆෝ \" නාලිකාවට අදට පස් වසරක් සපිරෙයි. දිවයිනේ මෙන්ම ලොව වටා සෑම මොහොතකම මැවෙන අලුත් පුවත් එසැනින් දැනගැනීමේ පිපාසාව මෙරට ප්‍රේක්ෂකයා තුල තිබුණත් ඒ සඳහාම වූ රූපවාහිනී නාලිකාවක අඩුව බොහෝ කලක පටන් පැවතුණි. මීට පස් වසරකට පෙර අද දෙරණ ටුවෙන්ටි ෆෝ මෙරට පළමු හා එකම ප්‍රවෘත්ති නාලිකාවේ සම්ප්‍රාප්තිය සිදුවූයේ ඒ අඩුව මනාව සපුරාලමින්ය. පැයෙන් පැය පුවත් මෙන්ම දවසේ ප්‍රධාන ප්‍රවෘත්ති විකාශ තුනක්ද සමග දිනපතා රාත්‍රි 9 ට ඉංග්‍රීසි ප්‍රවෘත්ති ප්‍රකාශයත් ගෙන එන අද දෙරණ ටුවෙන්ටි ෆෝ සෙවන් මෙරට රූපවාහිනී ඉතිහාසයට නවමු අත්දැකීම් එක්කළේ දවසේ වැදගත් සිද්ධි සියල්ල එම ස්ථාන වලම සිට එසැනින් සජීවිව වාර්තා කරමින්ය. ජාතික මට්ටමේ තීරණ , පූර්ව අනතුරු ඇඟවීම් , අනුවේදනීය සිද්ධි මෙන්ම ජනතා ගැටලුද මෙරට බලධාරීන්ගේ අවදානයට යොමු කරවීමට අප ඉටු කළ මෙහෙය අති මහත් බව පවසන්නේ ඉමහත් අභිමානයෙන්ය. වාර්තාකරණයෙන් පමණක් නොව , සියලු අංශවලින් අන්තර්ජාතික ප්‍රමිතිය සප්ර්ශ කළ අද දෙරණ ඉකුත් ජනවාරි පළමුවැනිදා පටන් අති නවීනතම පහසුකම් සහ තාක්ෂණයෙන් අනූන ප්‍රවෘත්ති මැදිරියේ සිට ප්‍රවෘත්ති ගෙන එනු ලැබුවේ මෙරට ප්‍රේක්ෂක ජනතාව වෙත නවමු අන්තර්ජාතික අත්දැකීමක් ලබාදෙමින්ය. වසර ගණනාවක් මුළුල්ලේ සම්මාන රැසකින් පිදුම් ලැබු ශ්‍රී ලාකීය ප්‍රේක්ෂක ඔබගේ විශ්වසනීයම ප්‍රවෘත්ති සන්නාමය වන අද දෙරණ 2019 වසරේ ස්ලිම් නීල්සන් ජනතා සම්මාන උළෙලේදී ප්‍රවෘත්ති සපයන්නාට හිමි ජනතා සම්මානයෙන් පිදුම් ලැබුවේය. ඒ මෙන්ම ලොව ඉහළ කීර්තිනාමයක් හිමි අමෙරිකාවේ \" නිව්ස්කාස්ට් ස්ටුඩියෝ \" මගින් මෙහෙයවනු ලබන \"ප්‍රචාරක නිෂ්පාදන සම්මාන ප්‍රදානොත්සවයේදි \"හොඳම ප්‍රවෘත්ති මැදිරි ආලෝකකරණය\" සහ \" හොඳම ප්‍රවෘත්ති තේමා සංගීතය\" සඳහා වන අන්තර්ජාතික සම්මානයෙන් පිදුම් ලැබීමට අද දෙරණ සමත්වුණේ අප ගොඩනගාගත් එම ප්‍රමිතිය නැවත වරක් ප්‍රේක්ෂක ඔබ හට තහවුරු කරමින්ය. අද දෙරණ ටුවෙන්ටි ෆෝ නාලිකාව අපක්ෂපාති සහ සමබර ප්‍රවෘත්ති වර්තාකරණය හේතුවෙන් එය අද ජන ජීවිතවල කොටසක් බවට පත්ව තිබේ. එය ඔබට ඩයලොග් ටීවී හි නාලිකා අංක 14 ඔස්සේ මෙන්ම පියෝ ටී.වී.නාලිකා අංක 14 ඔස්සේ සහ ඩිෂ් ටීවී ඔස්සේ ද නැරඹිය හැකියි. ශ්‍රී ලාංකේය රූපවාහිනී ක්ෂේත්‍රයට නවමු අත්දැකීමක් එක්කළ අද දෙරණ ටුවෙන්ටි ෆෝ නාලිකාව සමග ඉදිරියේදීත් රැදීසිටින ප්‍රේක්ෂක ඔබට අපගේ ප්‍රණාමය!", "URL": "https://sinhala.adaderana.lk/news.php?nid=114579", "Category": null, "Parent URL": null}