{"Source": "Adaderana", "Timestamp": "February 15, 2018 08:33 am", "Headline": "මිලේනියම් චැලේන්ජ් කෝපරේෂන් ආයතනයෙන් ශ්‍රී ලංකාවට ආධාර ", "News Content": "ආර්ථික සංවර්ධනය හා දුප්පත්කම තුරන් කිරීම වෙනුවෙන් කටයුතු කරන ප්‍රධාන අමෙරිකානු නියෝජිත ආයතනයක් වන “මිලේනියම් චැලේන්ජ් කෝපරේෂන්” ආයතනය විසින් මෙරට ප්‍රවාහන ක්ෂේත්‍රයේ යටිතල පහසුකම් සංවර්ධනය සහ ඉඩම් කළමනාකරණ කටයුතු සහ ආධාර ලබාදීමේ වැඩසටහනක් ආරම්භ කර තිබේ. රජයේ 2025 දැක්මට සමගාමීව මෙම ආධාර ලබාදීමට “මිලේනියම් චැලේන්ජ් කෝපරේෂන්” ආයතනය අනුමැතිය ලබාදී ඇති බව අග්‍රමාත්‍ය කාර්යාලය සදහන් කළේය. 2004 වර්ෂයේදී මෙම ආධාර වැඩසටහන සඳහා ශ්‍රී ලංකා ව තෝරාගන තිබුණද පසුව උද්ගත වූ තත්වයන් හේතුකොටගෙන එම අවස්ථාව ශ්‍රී ලංකාවට අහිමි වී තිබිණි. එහෙත් නව රජයේ ප්‍රතිපත්ති සැලකිල්ලට ගනිමින් “මිලේනියම් චැලේන්ජ් කෝපරේෂන්” ආයතනය නැවතත් ශ්‍රී ලංකාව වෙත එම අවස්ථාව ලබාදීමට තීරණය කර ඇති බව අග්‍රාමාත්‍ය කාර්යාලය සඳහන් කළේය. ඒ අනුව රජය විසින් ඉදිරිපත් කළ ව්‍යාපෘතියක් ක්‍රියාත්මක කිරීම සඳහා එම අමරිකානු ආයතනය ආධාර ලබාදෙන අතර එම ව්‍යාපෘතිය කොටස් දෙකක් යටතේ සිදුකිරීමට සැලසුම් කර තිබේ. අදාළ ව්‍යාපෘතිය සඳහා 2017 ජුනි මාසයේදී “මිලේනියම් චැලේන්ජ් කෝපරේෂන්” ආයතනය විසින් අමෙරිකානු ඩොලර් මිලියන 7.4ක ආධාර මුදලක් ලබාදී ඇති බව අග්‍රාමාත්‍ය කාර්යාලය සඳහන් කළේය. “මිලේනියම් චැලේන්ජ් කෝපරේෂන්” ආයතනය සහ ශ්‍රී ලංකා රජය මෙම ආධාර ගිවිසුම මෙම වසරේ අග භාගයේදී අත්සන් කිරීමට බලාපොරොත්තු වන අතර මෙය ශ්‍රී ලංකාව විසින් මෑතකදී ලබාගත් විශිෂ්ඨ ජයග්‍රහනයක් බව ද අග්‍රාමාත්‍ය කාර්යාලය පවසයි.", "URL": "https://sinhala.adaderana.lk/news.php?nid=84341", "Category": null, "Parent URL": null}