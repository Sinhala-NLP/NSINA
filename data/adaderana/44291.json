{"Source": "Adaderana", "Timestamp": "June 29, 2014 11:36 am", "Headline": "තවත් ඉන්දීය ධීවරයින් 17ක් දැලේ ", "News Content": "නීති විරෝධී ලෙස ශ්‍රී ලංකා මුහුදු තීරයේ ධීවර කටයුතුවල නිරත වු ඉන්දීය ධීවරයින් පිරිසක් තලෙයිමන්නාරම මුහුදු ප්‍රදේශයේ දී අත්අඩංගුවට ගෙන තිබේ. නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසුරිය මහතා ප්‍රකාශ කළේ යාත්‍රා තුනක ධීවරයින් 17 දෙනෙකු මෙලෙස අත්අඩංගුවට ගත් බවයි. අත්අඩංගුවට ගත් මෙම ඉන්දීය ධීවරයින් වැඩිදුර විමර්ශන සඳහා පොලිසිය වෙත භාරදී ඇති බව ද ඔහු සඳහන් කළේය. මෙම ධීවරයින් රාමේෂ්වරම්වලින් මුහුදු ගිය පිරිසක් වන අතර ඔවුන් සමඟ තවත් බෝට්ටු විසි හතක ධීවරයින් ධීවර කටයුතු සඳහා පැමිණ ඇති බව ඉන්දීය මාධ්‍ය සඳහන් කරයි. කච්චතිව් දූපත ආසන්න ප්‍රදේශයේ ධීවර කටයුතුවල නිරත වෙමින් සිටියදී මොවුන් අත්අඩංගුවට ගෙන ඇති බව ද ඉන්දීය මාධ්‍ය වාර්තා කර තිබේ. කෙසේ වෙතත් සෙසු බෝට්ටු 27 ධීවරයින් මේ වන තෙක් රාමේෂ්වරම් ප්‍රදේශයට පැමිණ නොමැති බව එම මාධ්‍ය වාර්තා කළේය. මේ හේතුවෙන් මෙම බෝට්ටු විසි හතේ කෙතරම් ධීවරයින් සංඛ්‍යාවක් සිටියේ ද යන්න තහවුරු කළ නොහැකි බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=44291", "Category": null, "Parent URL": null}