{"Source": "Adaderana", "Timestamp": "November 25, 2011 02:40 pm", "Headline": "දැඩි සුළඟින් ගාල්ලේ නිවාස 100 ට හානි -තිදෙනෙකුට තුවාලයි", "News Content": "ගාල්ල දිස්ත්‍රික්කයට බලපෑ දැඩි සුළං තත්ත්වය හේතුවෙන් නිවාස සියයකට පමණ හානි සිදුව ඇති බවට මේ වන විට වාර්තා වී ඇතැයි ගාල්ල දිස්ත්‍රික් අතිරේක ලේකම් බන්දුල හරිස්චන්ද්‍ර මහතා පවසයි. ආපදා සමග ඇති වු අනතුරු හේතුවෙන් පුද්ගලයින් තිදෙනෙකු තුවාල ලබා ඇති බව ඔහු සඳහන් කළේය. ගාල්ල දිස්ත්‍රික් ලේකම් කාර්යාලය, ප්‍රධාන බස්නැවතුම්පළ සහ ගොඩනැගිලි කිහිපයකට ද හානි සිදුව තිබෙන බව හරිස්චන්ද්‍ර මහතා ප්‍රකාශ කළේය. මේ අතර මාතර දිස්ත්‍රික්කයට බලපෑ දැඩි සුළං තත්ත්වය හේතුවෙන් නිවාසවලට සිදුවී ඇති හානිය පිළිබඳව තවදුරටත් තක්සේරු කරමින් සිටින බව මාතර දිස්ත්‍රික් ආපදා සම්බන්ධීකාරක එච්.ඩබ්ලිව්.ඊ.බාලසුරිය මහතා පවසයි. සුළඟත් සමඟ ගස් කඩා වැටීමෙන් පැවති මාර්ග අවහිරතා මේ වන විට ඉවත් කරමින් සිටින බව ඔහු සඳහන් කළේය. දිස්ත්‍රික්කයේ ඇතැම් ප්‍රදේශවලට විටින් විට තද සුළං තවදුරටත් පවතින බව බාලසූරිය මහතා ප්‍රකාශ කළේය. පෙරවරු කාලයේ පැවති දැඩි සුළඟ හේතුවෙන් මාතර දිස්ත්‍රික්කයේ පාසල් කිහිපයක ගොඩනැගිලිවලට හානි සිදුවී ඇති බව ද බාලසූරිය මහතා පැවසුවේය.", "URL": "https://sinhala.adaderana.lk/news.php?nid=20257", "Category": null, "Parent URL": null}