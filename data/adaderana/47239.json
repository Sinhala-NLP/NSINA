{"Source": "Adaderana", "Timestamp": "November 7, 2014 01:33 pm", "Headline": "නායකත්වයේ අනුහසින් ඇත්ත නවතියි", "News Content": "පේරාදෙණිය විශ්වවිද්‍යාලයේ ජ්‍යෙෂ්ඨ කථිකාචාර්යවරයෙකු වන ආචාර්ය මයිකල් ප්‍රනාන්දු විසින් සංස්කාරකත්වය දරන ලද ‘ඇත්ත‘පුවත්පත බලධාරීන් විසින් අත්හිටුවා තිබේ. ශ්‍රී ලංකාවේ කොමියුනිස්ට් පක්ෂයේ ප්‍රගති ප්‍රෙස් ප්‍රයිවට් ලිමිටඩ් විසින් ප්‍රකාශයට පත්කරන ලද මෙම පුවත්පතේ නවතම කලාපය අද(07)දින වෙළඳපළට නිකුත්වීමට නියමිතව තිබුණි. නොවැම්බර් මස 09 වන දාතමයෙන් යුතුව නවතම කලාපය මුද්‍රණය කර තිබුණද එය බෙදාහැරීම මෙන්ම අන්තර්ජාල කලාපය එයින් ඉවත්කිරීමටද බලධාරීන් විසින් කටයුතු කර ඇති බව ආචාර්ය මයිකල් ප්‍රනාන්දු ෆේස්බුක් මාධ්‍යයට තැබූ කෙටි සටහනකින් පවසා ඇත. ‘පාප් ගමන නිසා ජනාධිපතිවරණය මාර්තුවට කල් යයි?‘ යන හිසින් යුතුව නිකුත් කර ඇති නවතම කලාපයේ ජනාධිපතිවරයාට මෙවර සහය පළකිරීම සම්බන්ධයෙන් පක්ෂය තුළ පවත්නා මතභේදය තහවුරු කරන ලිපියක් පළවීම හේතුවෙන් පක්ෂ නායකත්වය විසින් මෙම පුවත්පත නැවැත්වීමට කටයුතු කර ඇතැයි එහි මාධ්‍යවේදියෙක් අද දෙරණට කියා සිටියේය. කෙසේ වුවද මෙම තීරණය පක්ෂ නායකත්වයේ අත්තනෝමතික තීරණයක් මිස එහි දේශපාලන මණ්ඩලයේ හෝ මධ්‍යම කාරක සභාවේ තීරණයක් නොවන බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=47239", "Category": null, "Parent URL": null}