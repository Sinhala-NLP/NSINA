{"Source": "Adaderana", "Timestamp": "December 20, 2017 08:18 am", "Headline": "ඇස්බැස්ටස් තහනම ඉවතට", "News Content": "රාජ්‍ය ආයතන සඳහා ජනවාරි 1වන දා සිට ක්‍රියාත්මක කිරීමට නියමිතව තිබූ සුදු ඇස්බැස්ටස් සෙවිලි තහනම ඉවත් කිරීමට අමාත්‍ය මණ්ඩලය තීරණය කර තිබේ. සෞඛ්‍ය අංශ විසින් එම ඇස්බැස්ටස් වර්ගවල හානිකර තත්ත්වය අඩු බව අනාවරණය කරගැනීමෙන් පසු මෙම තීරණය ගෙන ඇත. කෙසේවුවද නිල් ඇස්බැස්ටස් සඳහා ජනවාරි පළවෙනිදා සිට අදාළ තහනම තවදුරටත් ක්‍රියාත්මක කිරීමට කැබිනට් මණ්ඩලය තීරණය කර ඇති බව වාර්තා වෙයි. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කැබිනට් මණ්ඩලය ඊයේ(19) රැස්විය. පිළිකා රෝගයට ප්‍රබල හේතු කාරකයක් ලෙසට හඳුනාගෙන ඇති ඇස්බැස්ටස් 2018 ජනවාරි 01 වනදා සිට සම්පූර්ණයෙන් තහනම් කරන බව රජය 2015 වසරේදී ප්‍රකාශ කළේය. ----------------------------------- UPDATE රාජ්‍ය ආයතන සඳහා ජනවාරි පළවෙනිදා සිට ක්‍රියාත්මක කිරීමට නියමිතව තිබූ ඇස්බැස්ටස් සෙවිලි තහනම ඉවත් කිරීමට අමාත්‍ය මණ්ඩලය තීරණය කර තිබේ. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කැබිනට් මණ්ඩලය ඊයේ(19) රැස් වූ අවස්ථාවේ මෙම තීරණය ගත් බව සම කැබිනට් ප්‍රකාශක අමාත්‍ය දයාසිරි ජයසේකර මහතා සඳහන් කළේය. 2029 වසර වන විට ඇස්බැස්ටස් තොර රටක් බවට පත් කිරීමේ වැඩපිළිවෙළ යටතේ 2018 වසරේ සිට ක්‍රියාත්මක වන පරිදි රජයේ ගොඩනැඟිලි සඳහා එම සෙවිලි තහඩු තහනම් කරනු ලැබීය. කෙසේවෙතත් රුසියාවෙන් ගෙන්වන ඇස්බැස්ටස් සෙවිලි තහඩුවල පිළිකා කාරක අඩංගු නොවන බව සෞඛ්‍ය අංශ විසින් අනාවරණය කරගැනීමෙන් පසු අදාළ තහනම අවලංගු කිරීමට අමාත්‍ය මණ්ඩලය තීරණය කර ඇති බව සඳහන්ය. ඇස්බැස්ටස් ශ්‍රී ලංකාවට ආනයනය කරන රටවල් අතර රුසියාව ප්‍රමුඛස්ථානයේ පසු වෙයි. රුසියාවෙන් ආනයනය කරනු ලබන ඇස්බැස්ටස් සෙවිලි තහඩු සඳහා ක්‍රියාත්මක කිරීමට නියමිත තහනම ඉවත් කිරීම මත පදනම්ව රුසියාව විසින් මෙරට තේ සඳහා පැනවූ තහනම ඉවත් කර ගැනීම සඳහා කඩිනමින් සාකච්ඡා ආරම්භ කරන ලෙසට ජනාධිපතිවරයා අමාත්‍ය මණ්ඩල රැස්වීමේදී උපදෙස් ලබාදුන් බව සම කැබිනට් ප්‍රකාශක අමාත්‍ය දයාසිරි ජයසේකර මහතා සඳහන් කළේය.", "URL": "https://sinhala.adaderana.lk/news.php?nid=81809", "Category": null, "Parent URL": null}