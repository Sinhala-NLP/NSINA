{"Source": "Adaderana", "Timestamp": "May 12, 2012 05:00 pm", "Headline": "පරිභෝජනයට නුසුදුසු ආහාර විකිණූ 22 දෙනෙකුට නඩු", "News Content": "මිනිස් පරිභෝජනයට නුසුදුසු ආහාර අලෙවි කළ ව්‍යාපාරිකයින් 22 දෙනෙකුට එරෙහිව නීතිමය පියවර ගෙන තිබේ. මහජන සෞඛ්‍ය පරීක්ෂකවරුන් කණ්ඩායමක් වෙන්නප්පුව, නයිනමඩම ප්‍රදේශයේ දී මෙම වැටලීම සිදුකර ඇති බව සඳහන්ය. මිනිස් පරිභෝජනයට නුසුදුසු පිසින ලද ආහාර අලෙවිය සඳහා ප්‍රදර්ශනය කිරීම, කල් ඉකුත් වූ ආහාර අලෙවිය, පිසින ලද ආහාර වර්ග සමග මස් වර්ග එකම අධිශීතක‍රණයේ තබා අලෙවිය, යන චෝදනා යටතේ මෙම ව්‍යාපාරිකයන් පිරිසට එරෙහිව නඩු පවරා ඇත. මේ ‍අතර එම ප්‍රදේශයේම බලපත්‍ර රහිතව පානීය ජලය බෙදා හරිමින් සිටි ව්‍යාපාරිකයෙකුට සහ ඩෙංගු මදුරුවන් බෝවීමට හිතකර පරිදි පරිසරය පවත්වාගෙන ගිය පුද්ගලයින් දෙදෙනෙකුට එරෙහිව මහජන සෞඛ්‍ය පරීක්ෂකවරුන් විසින් අධිකරණය හමුවේ නඩු පැවරීමට පියවර ගෙන ඇති බව සඳහන්ය. මෙම පිරිස මාරවිල අතිරේක දිසා විනිසුරුවරයා හමුවට ඉදිරිපත් කිරීමෙන් අනතුරුව රුපියල් 121,000 ක දඩ මුදලක් නියම කොට තිබේ.", "URL": "https://sinhala.adaderana.lk/news.php?nid=24200", "Category": null, "Parent URL": null}