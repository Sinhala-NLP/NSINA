{"Source": "Adaderana", "Timestamp": "February 6, 2014 05:45 am", "Headline": "විසි හය පොළකට වෙඩිතියලා- අයෙක් රෝහලේ", "News Content": "පිරිසක් සමග පැමිණි අයෙකු විසින් සිදු කරන ලද වෙඩි තැබීමකින් තුවාල ලැබු අයෙකු මීගමුව මහා රෝහලට ඇතුළත් කර ඇති බව වෙන්නප්පුව පොලීසිය කියයි. ඊයේ (05) රාත්‍රීයේ මෙම වෙඩි තැබීම සිදු වී ඇති බවත්,තුවාල ලබා රෝහල් ගත කර ඇත්තේ වෙන්නප්පුව - ලුණුවිල, කිරිමැටියාන වත්ත පදිංචිකරුවෙකු වන කරුසුසේ හේවගේ පියල් ඉන්ද්‍රජිත් (29) නම් අයෙකු බවත් පොලීසිය කියා සිටියි. තුවාල ලබා රෝහල් ගත කර සිටින අය, තම නිවස ඉදිරිපිට සිටින විට පිරිසක් පැමිණ ඇති බවත්,ඒ අතර සිටි අයෙකු වෙඩි තැබීම සිදු කර ඇති බවත් මුලික විමර්ශන වලදී අනාවරණය වී ඇති බව පොලීසිය කියයි. වෙඩි තැබීම සදහා බෝර 16 ගිනි අවියක් භාවිතා කර ඇති බවට පොලීසිය විසින් සිදු කරන ලද මුලික විමර්ශන වලදී අනාවරණය වී ඇත. තුවාලකරු එම අවස්ථාවේදීම මීගමුව මහා රෝහලට ඇතුළත් කර ඇති අතර ඔහුගේ සිරුරේ උණ්ඩ 26 ක් වැදී ඇති බවට සලකුණු ඇති බවත්,තුවාලකරුව එම අවස්ථාවේදීම හදිසි ශල්‍ය කර්මයකට භාජනය කළ බවත් මීගමුව මහා රෝහලේ ප්‍රකාශකයෙක් කියා සිටියේය. තුවාල ලබා රෝහල් ගත කර සිටින අය මීට පෙර වෙන්නප්පුව ප්‍රදේශයේදී පුද්ගලයෙකුට වෙඩි තබා ඝාතනය කිරීමේ සිද්ධියක් සම්බන්ධයෙන් චෝදනා එල්ල වී සිටින අයෙකු බව පොලීසිය කියයි. ඔහුට එරෙහිව කොල්ලකෑම් කීපයක් සම්බන්ධයෙන්ද පොලීසියට පැමිණිලි ලැබී තිබී ඇත. වෙඩි තැබීම සිදු කරන ලද්දේ කවුරුන් විසින්ද යන්න මෙතෙක් අනාවරණය වී නැත. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40913", "Category": null, "Parent URL": null}