{"Source": "Adaderana", "Timestamp": "October 24, 2012 04:38 pm", "Headline": "  CDB සිසුදිරි ශිෂ්‍යත්ව සඳහා රුපියල් මිලියන 1.5 ක් ප‍්‍රදානය කරයි", "News Content": "සිය ආයතනික සමාජ සත්කාරක සේවා තවදුරටත් ව්‍යාප්ත කරමින් සිටිසන්ස් ඩිවලොප්මන්ට් බිස්නස් ෆිනෑන්ස් පී.එල්.සී. (CDB) 2012 වසර වෙනුවෙන් (CDB) සිසුදිරි ශිෂ්‍යත්ව වැඩසටහනේ පස්වැනි අදියර කි‍්‍රයාවට නංවයි. පසුගිය සැප්තැම්බර් මස 20 වැනිදා තායිලන්තයේ හිටපු ශී‍්‍ර ලංකා තානාපති දේශමාන්‍ය මහාචාර්ය ජේ.බී. දිසානායක මහතාගේ ප‍්‍රධානත්වයෙන් පැවති උත්සවයකදී එම ශිෂ්‍යත්ව පරිනැමීම සිදුවිය. (CDB) සිසුදිරි ශිෂ්‍යත්ව වැඩසටහනේ පස්වැනි අදියර යටතේ තී‍්‍රරෝද රථ ක්ෂේත‍්‍රයේ නියැලි පවුල්වල 5 වසර ශිෂ්‍යත්ව විභාගයෙන් හා අධ්‍යයන පොදු සහතික පත‍්‍ර සාමාන්‍ය පෙළ විභාගයෙන් ඉහළ දක්ෂතා දැක්වූ දූදරුවන් වෙත ශිෂ්‍යත්ව ප‍්‍රදානය සිදුකරන ලදී. 5 වසර ශිෂ්‍යත්වය සමත් සිසුවෙකු සඳහා රුපියල් 10,000ක වාර්ෂික දීමනාවක් ද සාමාන්‍ය පෙළ විභාගය සමත් සිසුවෙකු සඳහා රුපියල් 15,000ක වාර්ෂික දීමනාවක්ද මේ ඔස්සේ පිරිනමනු ලබයි. මෙතෙක් ගත වූ කාලසීමාව තුළ (CDB) ආයතනය සිසුදිරි ශිෂ්‍යත්ව වෙනුවෙන් රුපියල් මිලියන 7කට අධික මුදලක් වැයකර තිබේ. සිසුන් 15දෙනෙකුට හා සිසුවියන් 15දෙනෙකුට එම ශිෂ්‍යත්ව පිරිනැමීම පසුගියදා පැවති උත්සවයේදී සිදුකරන ලදී. එම උත්සවයට (CDB) ආයතනයේ සභාපති හර්ෂල් ගුණවර්ධන මහතා ඇතුළුව අධ්‍යක්ෂ මණ්ඩලයේ සාමාජිකයින්ද සහභාගි විය. එහිදී අදහස් දක්වමින් (CDB) ආයතනයේ සභාපති හර්ෂල් ගුණවර්ධන මහතා සඳහන් කළේ ‘‘ 2008 වසරේදී ආරම්භ කළ සිසුදිරි ව්‍යාපෘතිය වර්තමානය වන විට අධ්‍යාපන කටයුතු ඉදිරියට ගෙන යාමට අසීරුතා ඇති දරුවන් වෙනුවෙන් මෙහෙවරක් ඉටුකරන ජාතික මට්ටමේ වැඩසටහනක් බවට පරිවර්තනය වී තිබෙනවා. අපි දිවයිනේ විවිධ ප‍්‍රදේශවල ජීවත් වන දරුවන් වෙනුවෙන් මේ දක්වා පිරිනමා ඇති ශිෂ්‍යත්ව ප‍්‍රමාණය 160කට අධිකයි. ඒ දරුවන්ගේ ජීවිත යහපත් කිරීමට මෙම වැඩපිළිවෙළ තුළින් හැකිවීම පිළිබඳ අපි සතුටට පත්වනවා. එපමණක් නොව එම දරුවන්ගේ අධ්‍යාපනය ඉදිරියට පවත්වාගෙන යාමට මෙන්ම ඔවුන්ට තෝරාගත් ක්ෂේත‍්‍ර ඔස්සේ ඉදිරි අධ්‍යාපන කටයුතු වල නිරත වීමටද මේ ව්‍යාපෘතිය තුළින් පිටුවහලක් ලැබෙනවා’’ යන්නයි. මෙම ශිෂ්‍යත්ව වැඩපිළිවෙල ඉදිරියට ගෙන යාමට (CDB) ආයතනය ඉතා සතුටින් කටයුතු කරන අතර දරුවන්ගේ සිහින සැබෑ කර ගැනීම සඳහා ඔවුන්ගේ දෙමව්පියන්ට උපකාර කරමින් සමාජ සත්කාරයක් වෙනුවෙන් දායකවීමට ලැබීම විශාල ගෞරවයක් ලෙස සලකනු ලබන බවද (CDB) ආයතනයේ සභාපති හර්ෂල් ගුණවර්ධන මහතා වැඩිදුරටත් සඳහන් කළේය. සම්මත මූල්‍ය ආයතනයක් ලෙස නාගරික හා ග‍්‍රාමීය ප‍්‍රජාව ඉලක්ක කරගනිමින් දිවයින පුරා ප‍්‍රධාන නගරවල මේ වන විට ස්ථාපිත කර ඇති ශාඛා 43 හරහා ජනතාවගේ ජීවිත නගා සිටුවීමට ආයතනික සමාජ සත්කාරක සේවා රැසක් කි‍්‍රයාත්මක කරමින් සිටින බවද හර්ෂල් ගුණවර්ධන මහතා පෙන්වා දුන්නේය. උත්සවයට සහභාගි වූ දරුවන් අමතමින් මහාචාර්ය ජේ.බී. දිසානායක මහතා කියා සිටියේ ‘‘ සිංහල, දෙමළ හා ඉංග‍්‍රීසි යන භාෂා ති‍්‍රත්වයෙහිම මනා දැනුම දරුවන්ගේ අනාගතයට ඉතා වටිනා සාධකයක්. ඒ අයුරින්ම රටේ ඉතිහාසය හා එය සංස්කෘතියට බද්ධ වී ඇති අයුරු පිළිබඳවද දරුවන් දැනුවත් විය යුතුයි. රටේ මතු අනාගතයේ පෙරමුණ ගන්නා දරු පරපුර මේ සියලූ කරුණු වෙනුවෙන් අවධානය යොමු කරන අතරතුරු විශ්ව සාමාජිකයින් ලෙස ඉදිරියට යාමට නම් ඉංගී‍්‍රසි කතා කිරීමේද දක්ෂයින් විය යුතුය’’ යන්නයි. මහාචාර්ය ජේ.බී. දිසානායක මහතා විසින් සරළ ලෙස දමිළ භාෂාව, සිංහල හා ඉංගී‍්‍රසි යන භාෂාවන් පුහුණු විය හැකි Simple Tamil නැමති කෘතිය රචනා කළ අතර (CDB) ආයතනය ඊට අනුග‍්‍රාහකත්වය සපයා තිබේ. සිසුදිරි ශිෂ්‍යත්වලාභී සිසුවකුගේ පියකු වන ඩී.ඒ. දුමින්ද නාමල් මහතා අදහස් දක්වමින් කියා සිටියේ දරුවන්ගේ අධ්‍යාපන කටයුතු ඉදිරියට ගෙන යාමේදී මුහුණ පෑමට සිදුවන දුෂ්කරතා ජය ගැනීමට ලැබූ ආශිර්වාදයක් ලෙස මෙම ශිෂ්‍යත්වය තමන් දකින බවය. දරුවන් වෙනුවෙන් මෙවැනි යහපත් දේ කි‍්‍රයාවට නැංවීම පිළිබඳව (CDB) ආයතනයට දෙමව්පියන් ලෙස සියලූ දෙනාගේ ගෞරවය හා ප‍්‍රණාමය හිමිවිය යුතු බවද ඒ මහතා ප‍්‍රකාශ කළේය.", "URL": "https://sinhala.adaderana.lk/news.php?nid=28589", "Category": null, "Parent URL": null}