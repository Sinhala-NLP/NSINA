{"Source": "Adaderana", "Timestamp": "December 24, 2017 04:05 pm", "Headline": " ශ්‍රී ලංකන්-මිහින් ලංකා සිද්ධිය ගැන හොයන්න කොමිසම ජනවාරියේ පත් කරනවා", "News Content": "ශ්‍රී ලංකන් ගුවන් සේවයේ සහ මිහින් ලංකා ගුවන් සේවයේ සිදුවූ වංචා දූෂණ පිළිබඳ සොයා බැලීමේ ජනාධිපති කොමිසම ලබන ජනවාරි මුල් සතියේ පත් කරන බව ජනාධිපති මෛත්‍රීපාල සිරිසේන මහතා පවසයි. දූෂණයට වංචාවට සහ අක්‍රමිතාවන්ට එරෙහිව මීට පෙර කිසිඳු රජයක් නොගත් තීන්දු තීරණ ගත් තමන්, ඉදිරියේදී ද වංචාවට දූෂණයට හා අක්‍රමිකතාවන්ට එරෙහිව දැඩිව කටයුතු කරමින් ශිෂ්ට සම්පන්න දේශපාලන පරපුරක් මෙන්ම නොකිලිටි ජාතික දේශපාලන ව්‍යාපාරයක් ගොඩනැගීමේ වගකීම ඉටුකරන බව ජනාධිපතිවරයා පෙන්වා දෙයි. කඩුවෙල සතිපොල භූමියේ පැවති ශ්‍රී ලංකා නිදහස් පක්ෂ ජනහමුවක් අමතමින් ජනාධිපති මෛත්‍රීපාල සිරිසේන මහතා මේ බව කියා සිටියේය. හොඳ රටක් ගොඩනැගීමට යන ගමනේ දී හොඳ පළාත් පාලන ආයතන ව්‍යුහයක් තුළ විනයක් සහ හැදියාවක් ඇති පළාත් පාලන නියෝජිතයින් පිරිසක් බිහිකිරීමේ අවශ්‍යතාව ජනාධිපතිවරයා එහිදී පෙන්වා දුනි. පුළුල් ජනතා මෙහෙවරක් ඉටුකළ හැකි පළාත් පාලන ආයතන වංචාවෙන් සහ දූෂණයෙන් තොර ආයතන බවට පත් කළ විට එයින් අසීමිත ජනතා ප්‍රතිලාභ උදාකර දිය හැකි බව ජනාධිපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=82026", "Category": null, "Parent URL": null}