{"Source": "Adaderana", "Timestamp": "January 28, 2011 10:20 am", "Headline": "සැමියාගේ මව්පියන් සැමියා උදුරාගන්න හදනවා -මෙරට කතකගෙන් පැමිණිල්ලක් ", "News Content": "සැමියාගේ ඥාති පාර්ශවය විසින් සිය සැමියා වෙනත් කාන්තාවකට විවාහ කරදීමට උත්සාහ දරන බවට ශ්‍රී ලාංකික කාන්තාවක් චෙන්නායි පොලීසිය වෙත පැමිණිල්ලක් ඉදිරිපත් කර තිබේ. මෙසේ පැමිණිල්ල ඉදිරිපත් කර ඇත්තේ ශ්‍රී ලංකාවේ වව්නියාව නගරයෙහි උපන් 26 හැවිරිදි ආර් ධිහානා නම් කාන්තාවකි. ඇය තවත් ශ්‍රී ලාංකික ජාතිකයකු වන 25 හැවිරිදි එස් රහුලන් සමග 2005 වසරේ මැයි මස 06 වන දින ශ්‍රී ලංකාවේදී විවාහ වී ඇති අතර ඔවුන් මේ වනවිට දරුවන් තිදෙනෙකුගේ මව්පිය යුවලකි. සිය සැමියා වන රහුලන් 2010 වසරේ ඔක්තොම්බර් මස ඉන්දියාවේ චෙන්නායි නගරය බලා පිටත්ව ගිය බවත්, සැලසුම් කළ පරිදි ඔහු නැවත ශ්‍රී ලංකාවට නොපැමිණි බවත් පැමිණිල්ල ඉදිරිපත් කරමින් ධිහානා පොලිසියට පවසා තිබේ. පසුගිය ජනවාරි 03 වන දින ඔහු ධිහානා දුරකථන ඇමතුමක් ලබාදී ඇති අතර සිය මව්පියන් තමන් වෙනත් කාන්තාවකට විවාහ කරදීමට උත්සාහ දරන බව ප්‍රකාශ කළ බව ද ඇය සඳහන් කර තිබේ. එම සිදුවීමෙන් පසු ධිහානා සිය දරුවන් ද සමග චෙන්නායි නගරයේ වලසරවක්කම්හි පිහිටි රහුලන්ගේ නිවස වෙත ගොස් ඇති නමුත් ඇයට රහුලන් හමුවීමට ඔහුගේ මව්පියන් විසින් අවසර ලබා දී නැත. චෙන්නායි පොලිස් කොමසාරිස්වරයා විසින් ධිහානාගේ පැමිණිල්ල පිළිබඳව වැඩිදුර පරීක්ෂණ කටයුතු මෙහෙයවන ලෙස වදපලනිහි සහකාර පොලිස් කොමසාරිස්වරයා වෙත දැනුම් දී ඇති බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=13807", "Category": null, "Parent URL": null}