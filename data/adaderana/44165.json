{"Source": "Adaderana", "Timestamp": "June 23, 2014 12:30 pm", "Headline": "මන්ත්‍රී අත්අඩංගුවේ!", "News Content": "වාහන ජාවාරමක් සම්බන්ධයෙන් හිඟුරක්ගොඩ ප්‍රාදේශීය සභාවේ මන්ත්‍රීවරයෙකු අත්අඩංගුවට ගෙන තිබේ. මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගත් සැකකරු අද උසාවියට ඉදිරිපත් කිරීමට නියමිතය. වාහන ජාවාරමක් සම්බන්ධයෙන් අදාළ මන්ත්‍රීවරයා අත්අඩංගුවට ගෙන ඇතැයි පොලීසිය පවසයි. පොලිස් මූලස්ථානය විසින් මීට අදාළව නිකුත් කළ සම්පූර්ණ නිවේදනයක් පහත පරිදිය. බස්නාහිර පළාත දකුණ භාර නියෝජ්‍ය පොලිස්පති සුමිත් එදිරිසිංහ මහතා වෙත ලැබුණු තොරතුරක් මත මිරිහාන, ගල්කිස්ස, නුවර හා නුවරඑළිය යන ප‍්‍රදේශවල වාහන කුලියට ගෙන ව්‍යාජ පොත්පත් සාදා විකිණීම සම්බන්ධයෙන් නියෝජ්‍ය පොලිස්පති කාර්යාලයට ලැබුණු පැමිණිලි 06ක් මිරිහාන විශේෂ අපරාධ මෙහෙයුම් ඒකකය වෙත විමර්ශනය සඳහා ලබා දී ඇත. මේ සම්බන්ධයෙන් මිරිහාන විශේෂ අපරාධ මෙහෙයුම් ඒකකයේ ස්ථානාධිපති නිමල් කරුණාරත්න ඇතුළු නිලධාරින් කණ්ඩායමක් පරික්‍ෂණ සිදු කර 2014.06.22 වන දින පැය 09.00 ට පමණ කටුවාවල ප‍්‍රදේශයේදී ව්‍යාජ ලෙස පොත්පත් සකස් කර මෝටර් රථයක් විකිණීමට යාමේදී පොල්ගස්ඕවිට ප‍්‍රදේශයේ පදිංචි විදාන පතිරණ හරේන්ද්‍ර නැමැති පුද්ගලයෙකු අත්අඩංගුවට ගෙන ඇත. මොහු සන්තකයේ තිබි ජීව අත්අබෝම්බයක් ද සොයාගෙන ඇත. මොහුගෙන් වැඩිදුර ප‍්‍රශ්න කිරිමේදී ව්‍යාජ ලෙස පොත්පත් සකස් කර වාහන විකිණීම සම්බන්ධයෙන් හිඟුරක්ගොඩ ප‍්‍රාදේශිය සභා මන්ති‍්‍රවරයෙකු වන බන්දුල වික‍්‍රමරත්න යන අය අරංගල ප‍්‍රදේශයේ නිවසක් කුලියට ගෙන සිටියදී මිරිහාන විශේෂ අපරාධ මෙහෙයුම් ඒකකය මගින් 2014.06.22 වන දින රාති‍්‍රයේ අත්අඩංගුවට ගෙන ඇත. මෙම ප‍්‍රාදේශිය සභා මන්ති‍්‍රවරයා බාරයේ තිබි වාහන 08 ක් සොයාගෙන ඇති අතර මුළු වාහන 18 ක් අත්අඩංගුවට ගෙන ඇත. එම වාහන අතර කැබ් රථ 04ක්, ලොරි රථ 02ක්, වෑන් රථ 02 ක් හා මෝටර් රථ 10ක් වේ. මෙම සැකකරුවන් දෙදෙනා විසින් ඉහත ප‍්‍රදේශවලින් කුලී පදනම මත සහ කාර්සේල් වලින් ලීසිං පදනම මත මෙම වාහන ලබාගෙන ව්‍යාජ පොත්පත් සකස් කර විකුණා ඇත. විදාන පතිරණ හරේන්ද්‍ර නැමැති සැකකරු පැය 72 ක රැඳවුම් නියෝග මත විමර්ශන සිදු කරන අතර හිඟුරක්ගොඩ ප‍්‍රාදේශිය සභා මන්ති‍්‍ර බන්දුල වික‍්‍රමරත්න යන අය අද දින නුගේගොඩ මහේස්ත‍්‍රාත් අධිකරණය වෙත ඉදිරිපත් කිරිමට නියමිතය. මිරිහාන විශේෂ අපරාධ මෙහෙයුම් ඒකකය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=44165", "Category": null, "Parent URL": null}