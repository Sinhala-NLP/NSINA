{"Source": "Adaderana", "Timestamp": "August 23, 2011 09:42 am", "Headline": "ෆේස්බුක් ග්‍රීස් යක්කු ගැන ෆේස්බුක් වෙත කියන්න ", "News Content": "ඇතැම් ව්‍යාජ \"ෆේස්බුක්\" ගිණුම් තුළින් මේ දිනවල රට තුළ පවතින තත්ත්වය පිළිබඳ අසත්‍ය ප්‍රචාර සිදුකරන බව ශ්‍රී ලංකා පරිගණක හදිසි ප්‍රතිචාර සංසදය පවසයි. එවැනි ව්‍යාජ ෆේස්බුක් ගිණුම් පිළිබඳ පැමිණිලි කිහිපයත් තම ආයතනයට ලැබී ඇති බව එම සංසදයේ ජ්‍යෙෂ්ඨ තොරතුරු ආරක්ෂක ඉංජිනේරු රෝහණ පල්ලියගුරු මහතා ප්‍රකාශ කළේය. එවැනි ව්‍යාජ ෆේස්බුක් ගිණුම් පිළිබඳ තොරතුරු වෙතොත් ඒ පිළිබඳව සෘජුවම ෆේස්බුක් ආයතනයට දැනුම් දෙන ලෙස ශ්‍රී ලංකා පරිගණක හදිසි ප්‍රතිචාර සංසදය ජනතාවගෙන් ඉල්ලීමක් කරයි. එමගින් එම ව්‍යාජ ෆේස්බුක් ගිණුම් තහනම් කළ හැකි බව රෝහණ පල්ලියගුරු මහතා පෙන්වා දෙයි. ෆේස්බුක් වෙබ් අඩවියේ \"ග්‍රීස් යකා\" යනුවෙන් ව්‍යාජ ගිණුම් නිර්මාණය කර ඇති බව ද අද දෙරණ වෙත අදහස් දක්වමින් ඒ මහතා සඳහන් කළේය. මෙම සිද්ධියට අනවශ්‍ය ප්‍රචාරයක් ලබාදීම තුළින් ජාතික ආරක්ෂාවට ද තර්ජනයක් විය හැකි බැවින් ඒ පිළිබඳව සෘජුව ෆේස්බුක් ආයතනය වෙත දැනුම් දෙන ලෙස ඔහු ෆේස්බුක් භාවිත කරන්නන්ගෙන් ඉල්ලීමක් කරයි. මේ හරහා තනි පුද්ගලයෙකුට නොව සමාජයටම හානියක් සිදුවිය හැකි බැවින් ෆේස්බුක් භාවිතකරන්නන් විසින්ම එම ආයතනය වෙත දැනුම් දිය යුතු බව හෙතෙම වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=18250", "Category": null, "Parent URL": null}