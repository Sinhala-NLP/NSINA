{"Source": "Adaderana", "Timestamp": "November 14, 2011 12:50 pm", "Headline": "අනුමත වී ඇති ආපදා ණය තවමත් ලබා දී නෑ", "News Content": "දුම්රිය සේවකයන් සඳහා ලබාදෙන ආපදා ණය දීමනාවන් මෙතෙක් ලබා දී නොමැති බව දුම්රිය සේවා ඒකාබද්ධ පෙරමුණ රජයට චෝදනා කර සිටියි. මේ හේතුවෙන් ආපදා ණය අනුමත වී ඇති දුම්රිය සේවකයින් දැඩි දුෂ්කරතාවට පත් වී ඇති බව දුම්රිය සේවා ඒකාබද්ධ පෙරමුණේ ලේකම් සම්පත් රාජිත මහතා පවසයි. මෙම වසරේ අයවැයෙන් රුපියල් මිලියන 500 ක මුදලක් දුම්රිය දෙපාර්තමේන්තුව සඳහා වෙන්කර ඇති බව ද ඒ පිළිබඳව වැඩිදුරටත් කරුණු දැක්වූ සම්පත් රාජිත මහතා සඳහන් කළේය. නමුත් මේ වනවිට වසරේ අවසානයට එළඹිය ද මහා භාණ්ඩාගාරයෙන් ලබා දී ඇත්තේ රුපියල් මිලියන 235 ක මුදලක් පමණක් බව ද ඒ මහතා පෙන්වාදුන්නේය. එමනිසා ආපදා ණය අනුමත වූ දුම්රිය සේවකයින් 4000 ක් මේ වනවිට පොරොත්තු ලේඛනයේ රැඳී සිටින බව ද හෙතෙම ප්‍රකාශ කළේය. වෙන්කරන ලද මුදල් වසර අවසානවීමට පෙර ලබාදෙන ලෙස මහා භාණ්ඩාගාර ලේකම්වරයාගෙන් ඉල්ලා සිටින බව ද සම්පත් රාජිත මහතා කියා සිටියේය.", "URL": "https://sinhala.adaderana.lk/news.php?nid=19999", "Category": null, "Parent URL": null}