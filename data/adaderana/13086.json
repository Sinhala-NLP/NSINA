{"Source": "Adaderana", "Timestamp": "December 26, 2010 08:43 am", "Headline": "විදෙස් මුදල් ලක්ෂ 30 ක් එක්ක ශ්‍රී ලාංකිකයින් දෙදෙනෙක් මාට්ටු", "News Content": "විදේශ ‍මුදල් තොගයක් මෙරට සිට බැංකොක් නුවරට ගෙන යාමට උත්සහ කළ ශ්‍රී ලාංකිකයින් දෙදෙනෙකු කටුනායක ගුවන් තොටුපල රේගුව විසින් අත්අඩංගුවට ගෙන තිබේ. මොවුන් දෙදෙනා ඊයේ දහවල් බැංකොක් බලා පියාසර කිරීමට නියමිතව තිබූ ගුවන් ‍යානයකින් ගමන් කිරීමට සිටිය දී අත්අඩංගුවට ගත් බව ගුවන් තොටුපල රේගු අධිකාරි පරාක්‍රම බස්නායක මහතා ප්‍රකාශ කරයි. අත්අඩංගුවට ගත් සැකකරුවන් දෙදෙනා සතුව තිබී අමෙරිකානු ඩොලර් විසි හය දහස් තුන් සියයක් , තායිලන්ත බාත් පන්දහස් නවසිය විස්සක් සහ චීන යුවාන් එක්දහස් එකසිය හැත්තෑ පහක් සොයා ගෙන තිබේ. මෙම විදේශ මුදල් වල මෙරට වටිනාකම රුපියල් ලක්ෂ 30කට අධික බව ගුවන් තොටුපළ රේගුව පවසයි. අත්අඩංගුවට ගත් සැකකරුවන් දෙදෙනා මහනුවර සහ කොළඹ ප්‍රදේශ වල පදිංචිකරුවන් බව සඳහන් වේ.", "URL": "https://sinhala.adaderana.lk/news.php?nid=13086", "Category": null, "Parent URL": null}