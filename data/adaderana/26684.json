{"Source": "Adaderana", "Timestamp": "August 18, 2012 02:26 pm", "Headline": "සංවර්ධනය දැකගන්න ශ්‍රී ලංකාවට එන්න", "News Content": "ශ්‍රී ලංකාවේ සිදුවන සංවර්ධන ක්‍රියාවලිය දැක ගැනීම සඳහා මෙරට සංචාරයක නිරත වන්නැයි බ්‍රිතාන්‍යයේ ශ්‍රී ලංකා මහ කොමසාරිස් ක්‍රිස් නෝනිස් මහතා එරට ඉහළ පාර්ලිමේන්තුවේ නියෝජිතයින්ගෙන් ඉල්ලීමක් කර තිබේ. බ්‍රිතාන්‍ය ඉහළ පාර්ලිමේන්තුවේ නි‍යෝජිතයින් පිරිසක් සමග එරට පාර්ලිමේන්තු පරිශ්‍රයේ පැවැති සාකච්ඡාවකදි ඔහු මේ බව සඳහන් කර ඇත. 2009 වසරේදි යුද්ධය අවසන් කිරීමෙන් පසු මේ දක්වා කාලය තුළ ශ්‍රී ලංකාව ආර්ථික, සාමාජීය වශයෙන් ලබ‍ාගෙන ඇති පුනරුත්ථාපනය, ප්‍රතිසංස්කරණ කටයුතු මෙන්ම ජාතීන් අතර සමාදානය වර්ධනය කිරීම සඳහා පියවර ‍රැසක් ගෙන ඇති බව ඔහු පවසා තිබේ. යුද්ධයෙන් පසු ලැබුණු ප්‍රධානතම වාසියක් ලෙස සංචාරක ක‍්ෂේත්‍රයේ සංවර්ධනය පිළිබඳව ද ක්‍රිස් නෝනිස් මහතා එහිදි අදහස් දක්වා ඇත. බ්‍රිතාන්‍ය ඇතුළු රටවලින් සංචාරකයින් වැඩි සංඛ්‍යාවක් යුද්ධයෙන් අනතුරුව ශ්‍රී ලංකාවට පැමිණීම නිසා මෙරට සංවර්ධන ක්‍රියාවලියට සංචාරක කර්මාන්තයෙන් වැඩි දායකත්වයක් ලැබී ඇතැයි ඔහු සඳහන් කර තිබේ. කෙසේ වෙතත් මේ ආකාරයට ශ්‍රී ලංකාවේ සිදුවන සංවර්ධනය සම්බන්ධයෙන් ඇතැම් පිරිස් ව්‍යාජ ප්‍රචාර ගෙන යන බවත් මෙරට සංවර්ධන ක්‍රියාවලිය අඩපණ කිරීමට ඔවුන් තැත් කරන බවත් ඔහු එහිදි වැඩිදුරටත් පෙන්වාදී ඇත.", "URL": "https://sinhala.adaderana.lk/news.php?nid=26684", "Category": null, "Parent URL": null}