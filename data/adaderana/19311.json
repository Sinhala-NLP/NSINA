{"Source": "Adaderana", "Timestamp": "October 12, 2011 01:01 pm", "Headline": "කල්මුණේ නගරාධිපති අසුන ගැන යළි සාකච්ඡාවක්", "News Content": "කල්මුණේ මහ නගර සභාවේ නගරාධිපතිධුරය සම්බන්ධයෙන් ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලයේ ඊයේ(11) පැවති සාකච්ඡාව තීරණයකින් තොරව අවසන් වී තිබේ. ඒ අනුව අද(12) පස්වරුවේ ද අදාළ සාකච්ඡා යළි පැවැත්වීමට නියමිත බව එම පක්ෂයේ මහලේකම් හසන් අලී මහතා සඳහන් කළේය. පැවති පළාත් පාලන ඡන්ද විමසීමෙන් කල්මුණේ මහ නගර සභාවේ ජයග්‍රහණය ශ්‍රී ලංකා මුස්ලිම් කොංග්‍රසයට හිමිවිය. කල්මුණේ මහ නගර සභාව වෙනුවෙන් මුස්ලිම් කොංග්‍රසය ඉදිරිපත් කළ අපේක්ෂක ලැයිස්තුවේ නායකයා ලෙස නිසාම් කාරියප්පර් මහතා නම් කර තිබුණි. කෙසේ වෙතත් පැවති මැතිවරණයෙන් එම නගර සභාව වෙනුවෙන් වැඩිම මනාප ලබා ගැනීමට එම පක්ෂයේ අබුබකර් මිරාසයුබු මහතා සමත්විය. ඒ අනුව කල්මුණේ මහනග‍ර සභාවේ නගරාධිපති ධුරය කාහට පවරන්නේ ද යන්න පිළිබඳ අද පස්වරුවේ පැවැත්වෙන සාකච්ඡාවේ දී තීරණය කෙරෙනු ඇත.", "URL": "https://sinhala.adaderana.lk/news.php?nid=19311", "Category": null, "Parent URL": null}