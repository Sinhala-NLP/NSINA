{"Source": "Adaderana", "Timestamp": "August 17, 2011 03:18 pm", "Headline": " ගිවිසුම් නැතිව මැලේසියාවේ රැකියා සඳහා යන්නේ බලාගෙනයි", "News Content": "ලියාපදිංචි රැකියා නියෝජිත ආයතනයක් සමග ගිවිසුම් අත්සන් කිරීමකින් තොරව මැලේසියාවේ රැකියා සඳහා පිටත්ව නොයන ලෙස විදේශ රැකියා ප්‍රවර්ධන හා සුබසාධන අමාත්‍යාංශය ජනතාවගෙන් ඉල්ලීමක් කරයි. එසේ නොමැතිව මැලේසියාව බලා පිටත්ව ගිය බොහෝ පිරිසක් විවිධ තැරැව්කරුවන්ගේ ගොදුරු බවට පත්ව ඇති බව එම අමාත්‍යාංශය පෙන්වාදෙයි. සංචාරක වීසා මගින් විදේශ ගත වූ එවැනි පිරිස සම්බන්ධයෙන් සහන ලබාදීමේ හැකියාවක් නොමැති බව ද අමාත්‍යාංශය සඳහන් කරයි. මැලේසියාව සඳහා ශ්‍රී ලාංකික ශ්‍රමිකයින් යවන මෙරට විදේශ රැකියා නියෝජිතායතන 26 ක් පමණ ඇති බවත්,බොහෝවිට මෙරට රැකියා නියෝජිතායතන මගින් පොරොන්දු වන වැටුප් එරට අවුට් සෝස් ආයතන මගින් නොගෙවන අවස්ථා පවත්නා බැවින් ශ්‍රමිකයින් බොහෝ අපහසුතාවන්ට ලක්වන බවත් අමාත්‍යංශය පෙන්වාදෙයි. මේ අතර ශ්‍රී ලාංකිකයින් සඳහා මැලේසියාවේ විදේශ රැකියා අවස්ථා ඉහළ නංවා ගැනීම වෙනුවෙන් අමාත්‍ය ඩිලාන් පෙ‍රේරා මහතා විශේෂ සංචාරයක නිරත වූ බව ද විදේශ රැකියා ප්‍රවර්ධන හා සුබසාධන අමාත්‍යාංශය නිවේදනය කරයි.", "URL": "https://sinhala.adaderana.lk/news.php?nid=18135", "Category": null, "Parent URL": null}