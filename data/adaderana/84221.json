{"Source": "Adaderana", "Timestamp": "February 11, 2018 01:47 pm", "Headline": "ලංකා කම්කරු කොංග‍්‍රසය ශ්‍රී ලංකා පොදුජන පෙරමුණ  එක්වන ලකුණු", "News Content": "හැටන් දික්ඔය නගර සභාවේ පාලන බලය ලංකා කම්කරු කොංග‍්‍රසය හා ශ්‍රී ලංකා පොදුජන පෙරමුණ එක්ව පිහිටුවිමට තිරණය කර ඇති බව අද දෙරණ වාර්තා කරු පවසයි. ඊයේ(10) පැවති පළාත් පාලන මැතිවරණයෙන් කොට්ඨාශ හතකින් මන්ත්‍රීවරුන් හත්දෙනෙකු තේරීපත්ව තිබේ. ලංකා කම්කරු කොංග‍්‍රසය මන්ත්‍රී ධූර දෙකක් දිනා ඇති අතර ඔවුන් ලබාගත් ඡන්ද ප‍්‍රතිශතය අනුව බෝනස් මන්ත්‍රී ධූර හතරක් ලැබී ඇත. හැටන් දික්ඔය නගර සභාවට ශ්‍රී ලංකා පොදු ජන පෙරමුණෙන් තරඟ කළ අපේක්‍ෂකයන් කිසිවෙක් ජයග‍්‍රහනය නොකළත් ඔවුන් ලබා ගත් ඡන්ද ප‍්‍රතිශතය අනුව එම පක්ෂයට බෝනස් මන්ත්‍රී ධූර දෙකක් ලැබි ඇත. හිටපු ජනාධිපති මහින්ද රාජපක්‍ෂක මහතා හා ලංකා කම්කරු කොංග‍්‍රසයේ මහ ලේකම් පාර්ලිමේන්තු මන්ත්‍රී අරුමුගම් තොන්ඩමන් මහතා අතර හැටන් දික්ඔය නගර සභාවේ හා නුවරඑළිය ප‍්‍රාදේශීය සභාවේ බලය පක්ෂ දෙකට එක්ව පිහිටුවිමට එකග වී තිබේ. හැටන් දික්ඔය නගර සභාවෙත් නුවරඑළිය ප‍්‍රාදේශිය සභාවෙත් පාලන බලය ලංකා කම්කරු කොංග‍්‍රසය හා ශ්‍රී ලංකා පොදුජන පෙරමුණ එක්ව පාලන බලය පිහිටුවිමට තිරණය කර ඇති බව ලංකා කම්කරු කොංග‍්‍රසයේ ජේෂ්ඨ උප සභාපතිවරයෙකු ප්‍රකාශ කර තිබේ. මේ අනුව එම නගර සභාවේ හා ප‍්‍රාදේශිය සභාවේ සභාපති ධුරය ලංකා කම්කරු කොංග‍්‍රසයටත් උප සභාපති ධුරය ශ්‍රී ලංකා පොදුජන පෙරමුණටත් ලබා දිමට දෙපාර්ශවය එකගතාවයකට පැමිණ ඇත.", "URL": "https://sinhala.adaderana.lk/news.php?nid=84221", "Category": null, "Parent URL": null}