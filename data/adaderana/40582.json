{"Source": "Adaderana", "Timestamp": "January 23, 2014 11:49 am", "Headline": "දකුණේ හිටපු  නිල්පාට මන්ත්‍රී කොළපාට වෙයි - අද ශ්‍රීලනිපයක් නැති බව ඔහු කියයි", "News Content": "දකුණු පළාත් සභාවේ හිටපු එක්සත් ජනතා නිදහස් සන්ධාන මන්ත්‍රී ආනන්ද පද්මසිරි කාරියවසම් මහතා එක්සත් ජාතික පක්ෂයට එක්වී සමාජිකත්වය ලබාගෙන තිබේ. අද (23) කොළඹ, විපක්ෂ නායක කාර්යාලයේදී පක්ෂ සාමාජිකත්වය ලබාගත් ඔහුට බද්දේගම ආසනයේ සංවිධායක ධූරයද පිරිනැමූ බව අද දෙරණ වාර්තාකරු පවසයි. එහිදී පැමිණ සිටි මාධ්‍යවේදීන් අමතා හිටපු සන්ධාන මන්ත්‍රීවරයා කියා සිටියේ රට වැටී ඇති අගාධයෙන් ගොඩගැනීමට හැක්කේ එක්සත් ජාතික පක්ෂයට බැවින් තමන් ඊට එක්වූ බවයි. වචනයේ පරිසමාප්ත අර්ථයෙන් ශ්‍රී ලංකා නිදහස් පක්ෂයක් අද නොමැති බවත්, අද ශ්‍රීලංනිප යයි හැඳින්වෙන්නේ ජනාධිපතිවරයා හා වටේ සිටින කිහිපදෙනෙකුට පමණක් බවද පද්මසිරි මහතා සඳහන් කළේය. ජනාධිපතිවරයාට එවක පක්ෂයේම උදවියගෙන් පවා කෙනෙහිලිකම් එල්ලවෙද්දී , දකුණේ මැතිවරණ රැස්වීමක් හෝ පැවැත්වීමට අවස්ථාවක් නොදෙන යුගයක ඔහුට සහයෝගය දෙමින් තමන් සහ නොයෙල් කාරියවසම් මැදිහත්වී මහින්ද රාජපක්ෂ මහතාට රැස්වීම් සංවිධානය කර දුන් බව පද්මසිරි මහතා සිහිපත් කළේය. එදා ඔහුට කෙනෙහිලිකම් කළ අය අද වඩාත් සමීපවී ඇති බවත්, පක්ෂයේ දරදිය ඇදපු උදවිය පසෙකට ඇද දමා ඇති බවත් ඔහු අවධාරණය කළේය. එවක ශ්‍රීලනිපයේ නාමයෝජනා ලබාදීමට බලය පැවතියේ පක්ෂයේ මහ ලේකම්වරයාට වුවත් අද වන විට ලේකම් සිටින්නේ නමට පමණක් බවත් හෙතෙම පෙන්වා දුන්නේය. අද දවසේ ජනාධිපතිවරයා හමුවීමෙන් එක රැයකින් නාමයෝජනා ලබාගත හැකි තත්ත්වයක් උද්ගතවී ඇති බවට ඔහු චෝදනා කළේය. යුද්ධය ජයග්‍රහණය කළද සංවර්ධනයේ ප්‍රතිලාභ ජනතාවට හිමිව නැති බවත්, මේවන විට පළාත් සභා මන්ත්‍රීවරයෙකුට රැකියාවක් හෝ ලබාදිය හැකි තත්ත්වයක් නොමැති බවත් හිටපු මන්ත්‍රීවරයා කියා සිටියේය. බද්දේගම,අක්මීමන,බෙන්තර-ඇල්පිටිය ආදී කිසිදු ප්‍රදේශයක කිසිවෙකුට රැකියා අවස්ථාවක් හෝ ලබාදීමට මේවන විට ආණ්ඩු පක්ෂයේ මන්ත්‍රීවරයෙකුට හැකියාවක් නැති බවත්, ඒ සියලු රැකියා අවස්ථා ලැබෙන්නේ හම්බන්තොට නිල්බලකායේ සාමාජිකයින්ට පමණක් බවත් ඔහු සඳහන් කළේය. ඒ නිසාම දැන් බොහෝ දෙනා තමන්ගේ ඇත්ත ප්‍රදේශය කුමක් වුවත් හම්බන්තොට ගොස් ලියාපදිංචි වන බවත්, ඒ අයට ඇත්තටම රැකියා ලැබෙනවාද යන්න පිළිබඳ තමන් නොදන්නා බවත් පද්මසිරි මහතා කියා සිටියේය.", "URL": "https://sinhala.adaderana.lk/news.php?nid=40582", "Category": null, "Parent URL": null}