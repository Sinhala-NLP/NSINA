{"Source": "Adaderana", "Timestamp": "February 16, 2016 07:07 am", "Headline": " පුංචි ආණ්ඩුවල සීමා ගැන යෝජනා 20 තෙක් පමණයි", "News Content": "පළාත් පාලන ආයතනවල කොට්ඨාශ සීමා මායිම් පිළිබඳ මහජන පැමිණිලි හා යෝජනා භාරගැනීම ලබන 20 වන දිනෙන් අවසන් කරන බව පළාත් සභා හා පළාත් පාලන අමාත්‍යංශය පවසයි. කොට්ඨාශ සීමා මායිම් පිළිබඳව මහජන පැමිණිලි අදහස් හා යෝජනා භාරගැනීම සඳහා විශේෂ කමිටුවක් පළාත් සභා හා පළාත් පාලන අමාත්‍යංශය විසින් පසුගිය වසරේ පත්කරනු ලැබිණි.එම වසරේ නොවැම්බර් මස 30 වන දිනෙන් අදාළ කමිටුව වෙත පැමිණිලි හා යෝජනා භාරදීමේ කාලය අවසන් වුව ද තවමත් පැමිණිලි හා යෝජනා ලැබෙමින් පවතින බව වාර්තා වේ. එම කමිටුවේ කාර්යයන් කඩිනමින් අවසන් කළ යුතුව ඇති බැවින් ලබන 20 වන දිනෙන් පසුව ලැබෙන පැමිණිලි භාර නොගැනීමට තීරණය කර තිබේ. එම නිසා තවදුරටත් පළාත් පාලන ආයතනවල කොට්ඨාශ සීමා නිර්ණය කිරීම සම්බන්ධයෙන් පැමිණිලි හා යෝජනා තිබේ නම් ලබන 20 වන දිනට පෙර ඉදිරිපත් කිරීමට කටයුතු කරන ලෙස පළාත් සභා හා පලාත් පාලන අමාත්‍යංශය මහජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=57253", "Category": null, "Parent URL": null}