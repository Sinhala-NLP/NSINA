{"Source": "Adaderana", "Timestamp": "March 9, 2012 12:36 pm", "Headline": "උතුරු කොළඹට හෙට පැය 6 ක් වතුර නෑ", "News Content": "උතුරු කොළඹ ප්‍රදේශ කිහිපයකට හෙට(10) දිනයේ පැය 6 කාලයක් ජල සැපයුම අත්හිටුවීම‍ට සිදුවන බව ජාතික ජලසම්පාදන හා ජලාපවහන මණ්ඩලය පවසයි. එළිහවුස් පොම්පාගාරයේ සිට ජලය බෙදා හැරෙන ප්‍රධාන නල පද්ධතියේ අත්‍යවශ්‍යය නඩත්තු කටයුත්තක් හේතුවෙන් හෙට පෙරවරු‍ 9 සිට පස්වරු 3 දක්වා ජලය සැපයීම අත්හිටුවීමට සිදුවන බව එම මණ්ඩලය සඳහන් කරයි. ඒ අනුව ම‍ට්ටක්කුලිය, මෝදර, තොටළඟ, ග්‍රෑන්ඩ්පාස්, කො‍ටහේන, අලුත්මාවත, මහවත්ත, හෙට්ටියාවත්ත සහ කොළඹ වරාය හා ඒ අවට ප්‍රදේශවලට මෙම ජල සැපයුම අත්හිටුවීම බලපානු ඇත. අදාළ කාලය සඳහා අවශ්‍ය ජලය කල් තබා රැස්කරගන්නා ලෙස ජලසම්පාදන මණ්ඩලය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=22690", "Category": null, "Parent URL": null}