{"Source": "Adaderana", "Timestamp": "March 27, 2015 12:43 pm", "Headline": "වැලිරාජුට ගැහුවේ සැඟව සිටලු!", "News Content": "තමන් සැඟව සිට වැලිරාජුට පොරොවකින් පහරදුන් බව අත්අඩංගුවේ පසුවන සපුතන්ත්‍රිගේ දොන් ඉෂාර ලක්මාල් සපුතන්ත්‍රී (34) සැකකරු ප්‍රශ්න කිරීම්වලදී හෙළි කළ බව පොලීසිය කියයි.වැලිරාජු නැමැත්තා සිය මවටත් පියාටත් බැණ වැදුණු බවත්, ඒ අනූව මෙම පහරදීම සිදුකළ බවත්, ප්‍රහාරය එල්ල වන බව වැලිරාජු නැමැත්තා නොදැන සිටි බවත්, සැකකරු පොලිස් ප්‍රශ්ණ කිරීම්වලදී හෙළිකර ඇති බව පොලීසිය පවසයි.මේ අතර සැකකරු විසින් මෙම පහරදීම සඳහා යොදාගත් පොරොව ද හතරේ ඇළ ප්‍රදේශයේ පිහිටි ඔහුට අයත් ගරාජය අසළ තිබී සොයාගත් බව පැවසූ පොලීසිය සැකකරු හා එම උපකරණය අද පොළොන්නරුව උසාවියට ඉදිරිපත් කරන බවද කියා සිටියේය.හිසේ පිටුපසට එල්ල වූ මෙම ප්‍රහාරය නිසා බරපතළ තුවාල ලැබූ ප්‍රියන්ත සිරිසේන හෙවත් වැලිරාජු මේවන විට කොළඹ පෞද්ගලික රෝහලක දැඩි සත්කාර ඒකකයේ ප්‍රතිකාර ලබන අතර ඔහුට විශේෂ ශල්‍ය කර්මයක්ද සිදුකර ඇතැයි වාර්තා වේ.මෙම සිද්ධිය ගැන පොළොන්නරුව ජ්‍යෙෂ්ඨ පොලිස් අධිකාරිවරයාගේ ප්‍රධානත්වයෙන් විශේෂ පරීක්ෂණයක් ක්‍රියාත්මක බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා කියයි.පහරදීම සිදුකළ ස්ථානය ඉහත ඡායා රූපයේ දැක්වෙයි.ඡායා රූ - ගාමිණි ඔබේසේකර", "URL": "https://sinhala.adaderana.lk/news.php?nid=50265", "Category": null, "Parent URL": null}