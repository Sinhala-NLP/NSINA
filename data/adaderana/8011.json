{"Source": "Adaderana", "Timestamp": "April 26, 2010 11:32 am", "Headline": "සාර්ක් අමතන්න ජනපති භූතානයට", "News Content": "භූතානයේ තිම්පුහිදි පැවැත් වීමට නියමිත දකුණු ආසියානු සහයෝගිතා සමුළුව හෙවත් සාර්ක් සමුළුවට සහභාගි වීම සඳහා ජනාධිපති මහින්ද රාජපක්ෂ මහතා දිවයිනෙන් පිටත්ව ගොස් තිබේ. ජනාධිපති මාධ්‍යය ඒකකය සඳහන් කරන පරිදි අද අලුයම කටුනායක ජාත්‍යන්තර ගුවන් තොටුපලින් ජනාධිපතිවරයා පිටත්ව ගොස් ඇති අතර සාර්ක් සමුළුව අප්‍රේල් 28 සහ 29 යන දිනවල පැවැත්වීමට සැලසුම් කර ඇත. මේ අතර මෙම සමුළුව අතර වාරයේදී ජනාධිපති මහින්ද රාජපක්ෂ මහතා සහ ඉන්දීය අග්‍රා‍මාත්‍ය ආචාර්ය මන්මෝහන් සිං මහතා අතර ද්වීපාර්ශවීය සාකච්ඡාවක් පැවැත්වීමට සූදානම් බවද සඳහන් වේ. එසේ වුවහොත් යළි ජනාධිපතිධුරයට පත්වීමෙන් පසු ජනාධිපති මහින්ද රාජපක්ෂ මහතා සහ ඉන්දීය නායකයා අතර හමුවක් පැවැත්වෙන පළමු අවස්ථාව මෙය වනු ඇත. ලබන මාසයේදී ජනාධිපතිවරයා ඉන්දීය සංචාරයකට සුදානම්ව ඇති බව ද වාර්තා වේ. 16 වන වරට සංවිධානය කරන සාර්ක් සමුළුවට සමගාමීව පැවැත්වෙන විදේශ අමාත්‍ය සමුළුව අප්‍රේල් 27 වැනිදා පැවැත්වීමට නියමිතව තිබේ. මීට අමතරව ජ්‍යෙෂ්ඨ නිලධාරීන්ගේ හමුවක් අප්‍රේල් 24 වැනි දින පැවැත් විණි. දේශගුණික විපර්යාස පිළිබඳව කලාපයේ රටවල අවධානය යොමු කිරීම, මෙවර සමුළුවේ ප්‍රධාන තේමාව වී තිබෙන අතර සාමාජික රටවල් අතර ඊට සම්බන්ධ ගිවිසුම් සහ සහයෝගීතාවයන්ට එළඹීමට ද මෙමගින් අපේක්ෂිතය. ශ්‍රී ලංකාව, පාකිස්ථානය, නේපාලය, මාලදිවයින, ඉන්දියාව, භූතානය, බංගලාදේශය සහ ඇෆ්ගනිස්ථානය යන රටවල් සාර්ක් සංවිධානයේ සාමාජිකත්වය දරයි. මීට අමතරව ඔස්ට්‍රේලියාව, චීනය, යුරෝපා සංගමය, ඉරානය සහ ජපානය ඇතුළු රටවල් කිහිපයක් සාර්ක් සංවිධානයේ නිරීක්ෂණ රාජ්‍යයන් ලෙස කටයුතු කරයි.", "URL": "https://sinhala.adaderana.lk/news.php?nid=8011", "Category": null, "Parent URL": null}