{"Source": "Adaderana", "Timestamp": "December 14, 2011 04:43 pm", "Headline": " පකිස්ථානු තරගාවලිය පැරදිය යුතුව තිබුණේ නෑ", "News Content": "මෙරට ක්‍රීඩාව දේශපාලනීකරණය වී නැති වුවත් ක්‍රීඩාවේ දේශපාලනයක් පවතින බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. එකී ක්‍රීඩාවේ දේශපාලනය තමුන්ගේ දේශපාලනයට වඩා පහත් මට්ටමක පවතින බව හෙතෙම කියා සිටියේ අද පාර්ලිමේන්තුවේදී අදහස් දක්වමිනි. පකිස්ථානු ක්‍රිකට් සංචාරය ශ්‍රී ලංකාව විසින් පරාජය විය යුතු තරගාවලියක් නොවූ බව අමාත්‍යවරයා සිහිපත් කළේය. එහෙත් කණ්ඩායම තුළ පැවති නොයෙක් අසමගිකම් හා භේද භින්නතා නිසා ජයග්‍රහණය කළ හැකි තරග කිහිපයක්ම පරාජයට පත්වූ බව අලුත්ගමගේ මහතා සඳහන් කළේය. දකුණු අප්‍රිකානු සංචාරයට පෙරාතුව සියලුම ක්‍රීඩකයින්,නිලධාරීන්,පුහුණුකරුවන් එක්ව පවත්නා ගැටලු පිළිබඳ දීර්ඝ සාකච්ඡාවක් සිදුකළ බවත්,එයින් පසු සියලුදෙනා මතභේද දුරලා එකාවන්ව කටයුතු කිරීමට පොරොන්දු වූ බවත් අලුත්ගමගේ මහතා අවධාරණය කළේය. අද ක්‍රීඩා අමාත්‍යංශ වැය ශීර්ෂය පිළිබඳ විවාදයට එක්වෙමින් සනත් ජයසූරිය සහ අර්ජුන රණතුංග යන මහත්වරුන්ද සිය අදහස් දැක්වීය.", "URL": "https://sinhala.adaderana.lk/news.php?nid=20686", "Category": null, "Parent URL": null}