{"Source": "Adaderana", "Timestamp": "February 27, 2013 12:06 pm", "Headline": "අවසානයේ වන්දි ගෙවීමට සිදු වන්නේ අහිංසක ජනතාවටයි", "News Content": "ජගත් මානව හිමිකම් සමුළුවේදී ශ්‍රී ලංකාවට අගතියක් වුවහොත් එහි වගකීම ජනාධිපතිවරයා ප්‍රමුඛ සමස්ත රජයම භාරගත යුතු බව එක්සත් ජාතික පක්ෂයේ මහලේකම් තිස්ස අත්තනායක මහතා අවධාරණය කරයි. එජාප මහලේකම්වරයා විසින් නිවේදනයක් නිකුත් කරමින් මේ බව සඳහන් කරයි. එකී නිවේදනය වැඩිදුරටත් පහත පරිදිය. එක්සත් ජාතීන්ගේ මානව හිමිකම් සමුළුවේ 22 වන සැසිවාරයේ දී ශ්‍රී ලංකාවට අගතිදායක තත්ත්වයක් නිර්මාණය වුවහොත් එහි සම්පූර්ණ වගකීම ජනාධිපතිවරයා ප්‍රමුඛ සමස්ත ආණ්ඩුවත්, විශේෂයෙන් පසුගිය වසරේ එක්සත් ජාතීන්ගේ මහා සමුළුවට සහ ජිනීවා හි පැවති මානව හිමිකම් සම්මේලනයට සහභාගී වී ඉර-හඳ-තරු දෙන්නම් කියා ජාත්‍යන්තරයට පොරොන්දු වී පැමිණි මහාචාර්ය ජී. එල්. පීරිස් සහ මහින්ද සමරසිංහ අමාත්‍යවරුත් භාර ගත යුතුය. දැනට ප්‍රකාශයට පත් වී ඇති තොරතුරුවලට අනුව මේ දිනවල පැවැත්වෙන ජිනීවා සමුළුවේ දී ශ්‍රී ලංකාවට එරෙහිව යෝජනාවක් අමෙරිකාව ප්‍රමුඛ රටවල් විසින් ඉදිරිපත් කිරීමට නියමිතය. මේ සඳහා ඉන්දියාවේ ද සහාය ලැබෙනු ඇති බවට මාධ්‍ය වාර්තා කර තිබිණ. එහෙත් ආණ්ඩුවේ කැබිනට් ප්‍රකාශක අමාත්‍ය කෙහෙළිය රඹුක්වැල්ල මහතා මේ සියල්ල ගැන සදහන් කර තිබු‍ණේ, \"ජාත්‍යන්තර ප‍්‍රජාවගේ අවශ්‍යතාවයන්ට අනුව ඔවුන් ඉදිරියේ දණින් වැටීමට රටක් ලෙස සූදානම් නැති\" බවයි. මෙයින් පෙනී යන්නේ ආණ්ඩුව තවදුරටත් කරන්නේ සත්‍ය තත්ත්වය ජනතාවගෙන් වසන් කොට වීර කතා කියමින් කල් මැරීමයි. එබැවින් ඇති වී තිබෙන නියම තත්ත්වය දැන ගැනීමට ජනතාවට අයිතියක් ඇති බව අපි විශ්වාස කරමු. 2012 වසරේ ජිනීවා හි පැවති එක්සත් ජාතීන්ගේ මානව හිමිකම් සමුළුවේ දී උගත් පාඩම් හා සංහිඳියා කොමිසමේ (LLRC) වාර්තාවේ නිර්දේශ ක්‍රියාත්මක කරන ලෙසට ශ්‍රී ලංකාණ්ඩුවෙන් ඉල්ලා සිටින යෝජනාවක් ඇමෙරිකාවේ මූලිකත්වයෙන් සම්මත කර ගැනිණ. උගත් පාඩම් හා සංහිඳියා කොමිසමේ වාර්තාවේ නිර්දේශ ජනාධිපති මහින්ද රාජපක්ෂ මහතා විසින් පත් කරන ලද කොමිසමක් මගින් සකස් කරන ලද අතර ඒ පිළිබඳව ජනාධිපතිවරයා ඇතුළු සමස්ත ආණ්ඩුවේ ම අදහස වූයේ ඒවා ක්‍රියාත්මක කළ යුතු නිර්දේශ බවයි. එසේම 2012 ජිනීවා සමුළුවේ දී අමාත්‍ය මහින්ද සමරසිංහ මහතා අදාළ නිර්දේශ ක්‍රියාත්මක කරන බවට ජාත්‍යන්තර ප්‍රජාවට පොරොන්දු වූ අතර පසුගිය වසරේ එක්සත් ජාතීන්ගේ මහා සමුළුවට සහභාගී වෙමින් මහාචාර්ය ජී. එල්. පීරිස් ඇමතිවරයා ද මේ අදහස තහවුරු කළේය. ඉන්දියාවේ ස්ථාවරය සම්බන්ධයෙන් ගත කළ මතක් කර දිය යුතුව ඇත්තේ 2009 වසරේ මැයි මාසයේ දී ශ්‍රී ලංකාවට එරෙහිව එක්සත් ජාතීන්ගේ මානව හිමිකම් සමුළුවේ ගෙන ආ යෝජනාවට විරුද්ධව ශ්‍රී ලංකාවේ පැත්තේ සිටිමින් ඉන්දියාව ඡන්දය පාවිච්චි කළ බවයි. එහෙත් ඉන් පසුව මහාචාර්ය ජී. එල්. පීරිස් ඇමතිවරයා ප්‍රමුඛ ආණ්ඩුවේ නියෝජිතයන් තවමත් ඉටු නොකළ පොරොන්දු ඉන්දියාවට දෙමින් කියා සිටියේ 13 වන ආණ්ඩුක්‍රම ව්‍යවස්ථා සංශෝධනය සම්පූර්ණයෙන් ක්‍රියාත්මක කරන බවත්, උතුරු පළාත් සභා ඡන්දය ඉක්මනින් පවත්වන බවත්ය. එහෙත් ඒ කිසිවක් මෙතෙක් ඉටු නොකිරීම නිසා ශ්‍රී ලංකාව පිලිබඳ ඉන්දියාව සමග ඇති රාජ්‍යතාන්ත්‍රික විශ්වාසය දැඩි ලෙස පළුදු වී තිබේ. එබැවින් මෙවර ඉන්දියාව ලංකාවට එරෙහිව ඡන්දය පාවිච්චි කළහොත් එය පුදුමයට කරුණක් නොවන අතර එහි වගකීම ද ඉර-හඳ-තරු දෙන කතා කියා තවමත් ඉටු නොකළ බොරු පොරොන්දු ඉන්දියාවට ලබාදුන් මේ ආණ්ඩුවම භාර ගත යුතුය. කරුණු සලකා බැලූ විට පෙනී යන්නේ මේ මොහොතේ ජිනීවා මානව හිමිකම් සමුළුවේ ශ්‍රී ලංකාවට අවාසිදායක තත්ත්වයක් මතු වී ඇත්තේ වෙන කිසිවක් නිසා නොව ආණ්ඩුව සහ එහි ඇමතිවරු පසුගිය කාලය පුරාම ජාත්‍යන්තරයට ලබාදුන් මෙතෙක් ඉටු නොකළ බොරු පොරොන්දු පාරා වළල්ලක් වී ආණ්ඩුව කරාම පැමිණ තිබීම නිසා බවයි. මේ තත්ත්වය හමුවේ ආණ්ඩුව උත්සාහ කරන්නේ ජාත්‍යන්තරයට එරෙහි බොරු වීර කතා කියමින් මේ රටේ ජනතාව සන්තෝෂ කිරීමට උත්සාහ කිරීමත්, එසේම බැරිම තත්ත්වයක දී ඇමතිවරුන් කීප දෙනෙකු මත පමණක් වගකීම පටවා ජනාධිපති මහින්ද රාජපක්ෂ මහතා ඇඟ බේරා ගැනීමටත්ය. එහෙත් කිවයුතුව ඇත්තේ ජනාධීපතිවරයා නොදැන මේ ආණ්ඩුවේ ඇමතිවරයෙකුගේ හිස කෙස් ගසක් වත් බිම නොවැටෙන බවයි. එබැවින් අද ජිනීවා හි ඇතිවී ඇති තත්ත්වයට ජනාධිපතිවරයා ප්‍රමුඛ සමස්ත ආණ්ඩුවම වග කිව යුතුය. එහෙත් කණගාටුවට කරුණ නම්, මේ සියල්ලටම අවසානයේ වන්දි ගෙවීමට සිදු වන්නේ වෙන කිසිවෙකුට නොව මේ ගැන අගක් මුලක් නොතේරෙන අහිංසක ජනතාවට වීමයි. තිස්ස අත්තනායක (පා.ම.) මහ ලේකම් එක්සත් ජාතික පක්ෂය.", "URL": "https://sinhala.adaderana.lk/news.php?nid=31962", "Category": null, "Parent URL": null}