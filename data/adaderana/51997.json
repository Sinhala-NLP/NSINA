{"Source": "Adaderana", "Timestamp": "June 15, 2015 09:32 am", "Headline": "ජනාධිපති මන්දිරයේ සැප විඳින්න ඕන නෑ", "News Content": "රටට අවශ්‍යය සමාජ, ආර්ථික සහ දේශපාලන පරිවර්තනය ලබා දෙමින් මානවවාදී සමාජයක් ගොඩනැඟීමට ආරම්භ කළ ගමන රටේ ජනතාව සමඟ ඉදිරියට ගෙන යන බව ජනාධිපති මෛත්‍රීපාල සිරිසේන මහතා පවසයි.කුමන අභියෝග පැමිණියද එම ගමන අතරමඟ නතර නොකරන බව පැවසූ ජනාධිපතිවරයා රටට ආදරය කරන සියළු දේශපාලන පක්ෂ තමා සමඟ අත්වැල් බැඳගනු ඇති බවද සඳහන් කළේය.ඇළහැර ප්‍රාදේශීය ලේකම් කාර්යාලයේ පැවති ශ්‍රී ලංකා නිදහස් පක්ෂ මින්නේරිය ආසන බල මණ්ඩල රැස්වීමට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළ බව ජනාධිපති මාධ්‍ය අංශය කියා සිටියි.පක්ෂ , පාට, බේද තමාට වැදගත් නොවන බව සඳහන් කළ ජනාධිපතිවරයා තමාට අවශ්‍ය රටේ ජනතාවට සේවය කිරීම බව පෙන්වාදෙයි.රටක සංවර්ධනය යනු එම රටේ ජනතාවගේ මූලික ගැටළු විසඳීම බව සඳහන් කළ ජනාධිපතිවරයා ලෝකයට පෙනෙන සංවර්ධනයකින් නොව ජනතාවට දැනෙන සංවර්ධන ක්‍රියාදාමයක් තුළින් රටේ සියළු ජනතාවගේ දැවෙන ප්‍රශ්න වලට විසඳුම් සොයන බවද මෙහිදී ප්‍රකාශ කළේය.ජනාධිපති මන්දිර වල සිට සැප විඳින්නට හෝ ජනාධිපති ධූරයේ වැජඹෙන්නට තමාට අවශ්‍ය නොවන බවත් ජනවාරි 08 වනදා මෙරට රාජ්‍ය නායකයා ලෙස තමන් පත්කරගනිමින් ජනතාව අපේක්ෂා කළ පරිවර්තනය ලබා දීමට කටයුතු කරන බවද ජනාධිපති මෛත්‍රීපාල සිරිසේන මහතා මෙහිදී වැඩිදුරටත් කියා සිටි වග ජනාධිපති මාධ්‍ය ඒකකය නිවේදනය කරයි.", "URL": "https://sinhala.adaderana.lk/news.php?nid=51997", "Category": null, "Parent URL": null}