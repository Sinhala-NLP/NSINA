{"Source": "Adaderana", "Timestamp": "August 5, 2015 03:43 pm", "Headline": "මට ‍ලොරි ටෝක් දෙන්න ආවා - පොලිස්පති ඉල්ලා අස්විය යුතුයි!", "News Content": "වස පානය කරන්න යයි කියන එකත් වස පොවන්න උත්සාහ කරන එකත් වැරදි යයි අධිකරණ නියෝජ්‍ය අමාත්‍ය සුජීව සේනසිංහ මහතා පවසයි.ඩිලාන් පෙරේරා,උදය ගමම්න්පිල වැන්නන් ඊයේ දිනයේ කිහිපදෙනෙකුට වස පානය කරන ලෙස අරාධනා කරමින් වස කුප්පි ප්‍රදර්ශනය කිරීම හා ඒවා සෝභිත හිමියන්ට ලබාදෙන බව ප්‍රකාශ කරමින් සෝභිත හිමියන්ට අපහාස කළ බව සේනසිංහ මහතා කියා සිටියේ අද (05) කොළඹ පැවති මාධ්‍ය හමුවකදීය.එලෙස වස පානය කරන්නට ආරාධනා කරන්නේනම් පසුගිය කාලයේ මිනී මරුම්, පැහැර ගැනීම් සිදුකළ නායකයින්ට වස බැරල් ගණන් යැවිය යුතුව ඇති බව අධිකරණ නි.ඇමතිවරයා පෙන්වා දුන්නේය.මේ ආණ්ඩුවට චෝදනා එල්ල කරන එකම කාරණයකට ඇත්තේ මහබැංකු බැඳුම්කර සිද්ධිය පමණක් බවත්, ඒ පිළිබඳ තමා ඕනෑම මොහොතක ඕනෑම නාලිකාවක වාද කිරීමට සූදානම් බැවින් බන්දුල ගුණවර්ධන, ජී.ඇල් පීරිස් වැනි ඕනම අයෙකුට එම අභියෝගය බාරගත හැකි බවත් ඔහු සිහිපත් කළේය.කෙසේ වෙතත් බැඳුම්කර සිද්ධියට අදාළව රනිල් වික්‍රමසිංහ මහතාට ඇඟිල්ල දිගු කළ නොහැකි බව හෙතෙම අවධාරණය කළේය.තමා හා පොලිස් නිලධාරියෙකු අතර ඇතිවූ සිදුවීමකදී එම පොලිස් නිලධාරියා බීමත්ව සිටි බැවින් තමන් ඔහු‍ පරීක්ෂාවට ලක්කරන ලෙස ඉල්ලීමක් කළ බවත්, එහිදී එකී පැමිණිල්ල පිළිබඳ කිසිදු වග විභාගයකින් තොරව තමාට බී.කාඩ් එකක් ලබාදී ඇති බවත්, තමා පොලිස් නිලධාරියාට තර්ජනය කළ බවට වැරදි පුවත් මාධ්‍ය මගින් ප්‍රසිද්ධියට පත්කර ඇති බවත් සේනසිංහ මහතා චෝදනා කළේය.තාජුදීන්ගේ මරණය සම්බන්ධයෙන්ද වගකිව යුත්තේ කවුදැයි මුළු රටම දන්නා නමුත් ඝාතකයින්ට දඬුවම් ලබාදීමට පොලිස්පතිවරයා මැදිහත්ව ඒ පිළිබඳ නිසි ලෙස ක්‍රියාත්මක නොවන බව ඔහු අවධාරණය කළේය.එසේ වුවද පොලිස්පතිවරයා තමාට ලොරි ටෝක් දමන්නට ආ බවත්, තමාගේ පැමිණිලි ගැන ‍කිසිදු සොයාබැලීමක් කර නොමැති බවත්, වගකීම් පැහැරහැර ඇති පොලිස්පතිවරයා වහා ඉල්ලා අස්විය යුතුව ඇති බවත්, එසේ නොවන්නේනම් ජනාධිපතිවරයා හෝ අගමැතිවරයා මැදිහත්ව පොලිස්පතිවරයා ඉවත්කිරීමට කටයුතු කළ යුතු යයිද හෙ‍තෙම සඳහන් කළේය.ලසන්ත වික්‍රමතුංග වැනි මාධ්‍යවේදීන් ඝාතනය කරනු ලැබුවේත්, ප්‍රගීත් එක්නැලිගොඩ වැනි මාධ්‍යවේදීන් අතුරුදහන් කරනු ලැබුවේත් කේ-09 නම් සංවිධානයක් බවත්, පැහැරගැනීම් සඳහා ඔවුන්ට සුදු වෑන් 9 ක් පමණ පැවති බවට තොරතුරු ලැබී ඇති බවත් සේනසිංහ මහතා කියා සිටියේය.ඒ පිළිබඳව හෝ නිසි පරීක්ෂණයක් සිදුකිරීමට පොලිස්පතිවරයා අසමත්ව ඇති බව සුජීව සේනසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=53059", "Category": null, "Parent URL": null}