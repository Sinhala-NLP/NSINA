{"Source": "Adaderana", "Timestamp": "March 24, 2013 05:10 pm", "Headline": "මුෂාරෆ් යළි මව්බිමට එයි", "News Content": "හිටපු පකිස්තාන ජනාධිපති පර්වේස් මුෂාරෆ් නැවත පකිස්තානයට පැමිණ තිබේ. ඔහුට එල්ල වී තිබු මරණ තර්ජන හේතුවෙන් වසර 4 ක කාලයක් පකිස්තානයෙන් බැහැරව සිටියේය. ඩුබායිහි සිටි හිටපු ජනාධිපතිවරයා අද උදෑසන පකිස්ථානයේ කරච්චි ගුවන්තොටුපළට පැමිණි බව විදෙස් මාධ්‍ය වාර්තාකරයි. ඔහු පිළිගැනීම සඳහා විශාල ජනරැළියක් සංවිධානය කර තිබුණ ද එය අවලංගු කිරීමට අවසන් මොහොතේ තීරණය කර තිබේ. මැයි මාසයේ පැවැත්වීමට නියමිත එරට මහ මැතිවරණය ඉලක්ක කර පර්වේස් මුෂාරෆ් සිය රටට පැමිණ ඇති බව සඳහන්ය. කෙසේ වෙතත් පර්වේස් මුෂාරෆ් පකිස්තානයට පැමිණියහොත් ඔහු ඝාතනය කරන බවට පකිස්ථානයේ තලෙයිබාන් සටන්කාමීන් ඊයේ අනතුරු අඟවා තිබුණි. මේ අතර වයඹ දිග පකිස්තානයට ඊයේ රාත්‍රී එල්ල වූ ප්‍රහාරයකින් පුද්ගලයින් 17 දෙනෙකු මියගොස් තිබේ.", "URL": "https://sinhala.adaderana.lk/news.php?nid=32705", "Category": null, "Parent URL": null}