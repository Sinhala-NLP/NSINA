{"Source": "Adaderana", "Timestamp": "October 9, 2015 02:12 pm", "Headline": "දේශපාලනයත් බංකොලොත්-මාධ්‍යයත් බංකොලොත්", "News Content": "උඩින් පල්ලෙන් අත ගා ප්‍රශ්න විසඳිය නොහැකි බවත්, ජාතික ප්‍රශ්නයද එලෙස මතුපිටින් අත ගා විසඳන්නට යාමෙන් වරදවාගත් බවත් සෞඛ්‍ය හා දේශීය වෛද්‍ය අමාත්‍ය රාජිත සේනාරත්න මහතා පවසයි.ඒ නිසාම මානසික ප්‍රශ්න හඳුනාගැනීම හා පිළියම් යෙදීමද අතිශය වැදගත් බව අමාත්‍යවරයා කියා සිටියේ හෙටට යෙදෙන මානසික සෞඛ්‍ය දිනය නිමිත්තෙන් අද (09) කොළඹ, පදනම් ආයතනයේ පැවති රැස්වීමකදීය.මේ දිනවල දේශපාලනය හා දේශපාලනඥයින් බංකොලොත්වී ඇති බැවින් මරණ දඬුවම ක්‍රියාත්මක කළ යුතු බවට කතා කරන බවත්, ඇතැම් මාධ්‍යයත් මෙලෙස බංකොලොත්වී ඇති බවත් සේනාරත්න මහතා සඳහන් කළේය.සමහර මන්ත්‍රීවරුන් තම ඡන්ද පදනම අහිමිවේයයි බියෙන් මෙලෙස එල්ලුම් ගහ නැවත ක්‍රියාත්මක කිරීම සම්බන්ධයෙන් වන සත්‍යය ප්‍රකාශ නොකරන බවත්, තමා ඒ ගැන නොසිතා සත්‍යය ප්‍රකාශ කරන බවත් අමාත්‍යවරයා අවධාරණය කළේය.මරණ දඬුවම ක්‍රියාත්මක වූ පමණින් අපරාධ අඩුවන බවට කිසිදු පරීක්ෂණයක් හෝ සමීක්ෂණයක් ‍සිදුනොකොට ඒ ගැන කතා කිරීම විහිළුවක් බව ඔහු පෙන්ව දුන්නේය.අතීතයේ මරණ දඬුවම ක්‍රියාත්මක වූ කාලයේ වුවද 'හාරලක්ෂයේ මංකොල්ලය'වැනි ආන්දෝලනාත්මක අපරාධ සිදුවුණු බවත්, මරණ දඬුවම දීමෙන් අපරාධකරු එකී වරදට දඬුවම් ලැබීමෙන් නිදහස් වන බවත්, කළ යුත්තේ දඬුවම විඳීම සඳහා ඔහු ජීවත්වීම බවත් සේනාරත්න මහතා පැහැදිලි කළේය.", "URL": "https://sinhala.adaderana.lk/news.php?nid=54348", "Category": null, "Parent URL": null}