{"Source": "Adaderana", "Timestamp": "June 5, 2012 09:34 am", "Headline": "ක්‍රිස් ගේල් යළි එක්දින සංචිතයට ", "News Content": "බටහිර ඉන්දීය කොදෙව් කණ්ඩායමේ ප්‍රබල පිතිකරුවෙකු වන ක්‍රිස් ගේල් යළි එක්දින සංචිතයට ඇතුළත් කර තිබේ. මාස 15 ක කාලයක් ඔහු ජාත්‍යන්තර තරග සඳහා සහභාගී වී නොතිබිණි. එහෙත් එළඹෙන ජුනි 16 වැනි දින ආරම්භ වන එංගලන්ත සංචාරය සඳහා නම් කළ කොදෙව් සංචිතයට ක්‍රිස් ගේල් ඇතුළත් කිරීමට එරට ක්‍රිකට් බලධාරීන් තීරණය කර ඇත. ක්‍රිස් ගේල් මේ වන විට ජාත්‍යන්තර එක්දින තරග 228 කට සහභාගී වී ලකුණු 8,087 ක් රැස් කරගැනීමට සමත්ව ඇත. ඊට ශතක 19 ක් සහ අර්ධ ශතක 43 ක් ඇතුළත් වන අතර ඔහු එක්දින තරගයකදී ලබාගත් වැඩිම ලකුණු සංඛ්‍යාව 153 කි. ජාත්‍යන්තර ටෙස්ට් තරග 91 කට‍ සහභාගී වී ඇති ක්‍රිස් ගේල් ලකුණු 6,373 ක් රැස්කරගෙන ඇති අතර එයට ශතක 13 ක් අර්ධ ශතක 33 ක් ඇතුළත්ය.", "URL": "https://sinhala.adaderana.lk/news.php?nid=24774", "Category": null, "Parent URL": null}