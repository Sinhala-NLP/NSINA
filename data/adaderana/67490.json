{"Source": "Adaderana", "Timestamp": "December 30, 2016 07:53 am", "Headline": "දඩ නැතිව වාහන පැවරීමට දුන් සහන කාලය අදින් අවසන් ", "News Content": "දඩ මුදල් අයකර ගැනීමකින් තොරව වාහනවල හිමිකරුන්ට ඒවායේ හිමිකම පවරා ගැනීම සඳහා ලබාදී තිබු සහන කාලය අදින්(30) අවසන්වෙයි. මෝටර් රථ ප්‍රවාහන කොමසාරිස් ජනරාල් ජගත් චන්ද්‍රසිරි මහතා පවසන්නේ පසුගිය සැප්තැම්බර් මස 01 වනදා සිට අදාළ සහන කාලය ලබා දී ඇති බවයි.එම කාලය නොවැම්බර් 30 වන දිනෙන් අවසන්වීමට නියමිතව තිබුණ ද වාහන හිමිකරුවන්ගේ ඉල්ලීම මත එම කාලය අද දිනය දක්වා දීර්ඝ කෙරුණි.පසුගිය සති කිහිපය තුළ විශාල පිරිසක් වාහන තම නමට පවරා ගැනීම සඳහා මෝටර් රථ ප්‍රවාහන කොමසාරිස් දෙපාර්තමේන්තුවට පැමිණිම හේතුවෙන් එය ආශ්‍රිතව තඳබදයක් ද හටගෙන තිබු බවද වාර්තා වුණි.අද දිනය තුළද විශාල පිරිසක් එම කාර්යය සඳහා දෙපාර්තමේන්තුවට පැමිණෙනු ඇති බවට මෝටර් රථ ප්‍රවාහන කොමසාරිස්වරයා විශ්වාසය පළ කරයි.අද දිනය තුළ සියලු අයදුම්පත් බාර ගැනීමට අවශ්‍ය පියවර ගන්නා බව ඔහු ප්‍රකාශ කළේය.මෝටර් රථ ආඥා පනතට අනුව මිලදී ගන්නා වාහනයක් දින 14ක් ඇතුළතදී මිලදී ගන්නා පුද්ගලයාගේ නමට ලියාපදිංචි කළ යුතු වෙයි.එහෙත් බෙහෝ පිරිසක් එම ලියාපදිංචිය සිදු කර ගැනීමකින් තොරව රථ වාහන භාවිත කිරීම සිදු වන බව වාර්තා වෙයි.අද දිනයෙන් පසු එවැනි පුද්ගලයින්ට එරෙහිව දඩ අයකර ගැනීමට නියමිතය.", "URL": "https://sinhala.adaderana.lk/news.php?nid=67490", "Category": null, "Parent URL": null}