{"Source": "Adaderana", "Timestamp": "April 11, 2017 08:53 am", "Headline": "අමෙරිකාව එල්ල කළ මිසයිල ප්‍රහාරයෙන් සිරියාවේ ගුවන් යානා වලට හානි", "News Content": "අමෙරිකාව විසින් පසුගියදා සිරියාවට එල්ල කළ මිසයිල ප්‍රහාරයෙන් සිරියාවේ ගුවන් යානාවලින් සියයට 20කට පමණ හානී සිදුව ඇති බව අමෙරිකානු ආරක්ෂක ලේකම් ජේම්ස් මැටිස් පවසයි. ඛාන් ෂෙයිකෝන් ප්‍රදේශයට සිරියානු රජය විසින් රසායනික අවි ප්‍රහාරයක් එල්ල කළ බවට චෝදනා කරමින් අමෙරිකාව අදාළ ප්‍රහාරය එල්ල කර තිබේ. එහිදී මිසයිල 59ක් එල්ල කළ බව අමෙරිකාව පැවසුව ද රුසියාව පවසන්නේ අදාළ ප්‍රදේශයට එල්ල වී ඇත්තේ මිසයිල 23ක් පමණක් බවය. මේ අතර අමෙරිකාවේ කාල් වින්සන්ට් යුධ නෞකාව ඇතුළු නෞකා කිහිපයක් උතුරු කොරියාව ආසන්නයට පැමිණ තිබේ. මේ සම්බන්ධයෙන් අදහස් දක්වන උතුරු කොරියාව ප්‍රකාශ කර ඇත්තේ තමන්ට ආරක්ෂා වීම සඳහා බල සම්පන්න ආයුධ පවතින බවය.", "URL": "https://sinhala.adaderana.lk/news.php?nid=71959", "Category": null, "Parent URL": null}