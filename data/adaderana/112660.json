{"Source": "Adaderana", "Timestamp": "June 24, 2019 12:33 pm", "Headline": "උතුරේ ආණ්ඩුකාරවරයා යාපනයේ විදුහල්පතිවරයෙකුගේ සේවය අත්හිටුවයි", "News Content": "පාසල් ශිෂ්‍යාවක අපයෝජනය කිරීමේ සිද්ධියක් වසන් කිරීමේ චෝදනාවකට අදාලව යාපනය, පේදුරුතුඩුව ප්‍රදේශයේ පාසලක විදුහල්පතිවරයෙකුගේ සේවය අත්හිටුවන ලෙස උතුරු පලාත් ආණ්ඩුකාර සුරේන් රාගවන් මහතා උපදෙස් ලබාදී තිබේ. පළාත් අධ්‍යාපන ලේකම් සී.සත්‍යසීලන් මහතා වෙත ආණ්ඩුකාරවරයා විසින් අදාල උපදෙස් ලබාදී ඇති බව උතුරු පළාත් අධ්‍යාපන දෙපාර්තමේන්තුව සදහන් කළේය. අදාල පාසලේ ගුරුවරයෙකු විසින් පාසල් ශිෂ්‍යාවක අපයෝජනය කිරීමේ සිද්ධියක් වන පැමිණිල්ලක් වසන් කිරීම සම්බන්ධයෙන් විදුහල්පතිවරයාට එරෙහිව චෝදනා එල්ල වී ඇත. තම දියණියව ගුරුවරයෙකු විසින් අපයෝජනය කර ඇති බව පවසමින් ඇයගේ දෙමව්පියන් විසින් විදුහල්පතිවරයා දැනුවත් කර තිබුණද ඔහු විසින් ඒ සම්බන්ධයෙන් පොලිසියට පැමිණිලි කිරීම වැලැක්වීමට කටයුතු කර ඇති බව වාර්තා වේ. ඒ අනුව අදාල සිද්ධිය සම්බන්ධයෙන් විදුහල්පතිවරයාගේ සහ ගුරුවරයාගේ සේවය වහාම ක්‍රියාත්මක වන පරිදි අත්හිටුවීමට උතුරු පළාත් ආණ්ඩුකාරවරයා විසින් අධ්‍යාපන ලේකම්වරයාට උපදෙස් ලබා දී තිබේ. ඊට අමතරව අදාල සිද්ධිය සම්බන්ධයෙන් සවිස්තරාත්මක වාර්තාවක් ලබාදෙන ලෙසද ආණ්ඩුකාරවරයා විසින් උතුරු පළාත් අධ්‍යාපන ලේකම් සී. සත්‍යසීලන් වෙත උපදෙස් ලබාදී ඇති බව පළාත් අධ්‍යාපන දෙපාර්තමේන්තුව සදහන් කළේය.", "URL": "https://sinhala.adaderana.lk/news.php?nid=112660", "Category": null, "Parent URL": null}