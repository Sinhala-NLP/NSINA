{"Source": "Adaderana", "Timestamp": "December 2, 2018 06:25 pm", "Headline": "අනතුරකින් කතකට දිවි අහිමි වෙයි", "News Content": "මොරවක නෙලුව මාර්ගයේ කළුබෝවිටියන ප්‍රදේශයේදී සිදු වූ අනතුරකින් 36 හැවිරිදි කාන්තාවක් මියගොස් තිබේ. පොලීසිය සඳහන් කළේ යතුරුපැදියක පසුපස අසුනේ ගමන් ගනිමින් සිටියදී අදාළ කාන්තාවගේ සාරිය යතුරුපැදියේ රෝදයේ එතී ඇය මාර්ගයට ඇද වැටී ඇති බවයි. මියගිය කාන්තාවගේ හදිසි මරණ පරීක්ෂණය සහ පශ්චාත් මරණ පරීක්ෂණය අද (02) ගාල්ල, කරාපිටිය රෝහලේදී පැවැත්වීමට නියමිතව තිබුණි. මියගිය පාසැල් ගුරුවරිය, සිය පුද්ගලික අවශ්‍යතාවයක් සඳහා සිය ස්වාමිපුරුෂයා සමග මොරවක - නෙළුව මාර්ගයේ ගමන් කරමින් සිටියදී ගුරුවරියගේ සාරි පොට යතුරු පැදියේ පැටලීමෙන් ගුරුවරිය මාර්ගය මැදට ඇද වැටීමෙන් මරණය සිදුව තිබෙන බව මොරවක පොලීසිය කියයි. සාරිපොට යතුරු පැදියේ පිටුපස රෝදයේ පැටලී තිබෙන බවත් ඇද වැටීමෙන් බරපතල තුවාල ලැබූ ගුරුවරිය, එම අවස්ථාවේදීම නෙළුව රෝහලට ඇතුලත් කර ඇති බවත් මොරවක පොලීසියේ ප්‍රකාශකයෙක් සඳහන් කළේය. නෙළුව රෝහලින් මූලික ප්‍රතිකාර ලබා දී ඊයේ (01) පෙරවරුවේම තුවාල ලැබූ කාන්තාව ගාල්ල, කරාපිටිය රෝහලට මාරුකර යවා ඇති අතර කරාපිටිය රෝහලේ ප්‍රතිකාර ලබමින් සිටියදී ඊයේ (01) රාත්‍රී 8.40 ට පමණ මියගොස් තිබේ. තමා සමඟ සිය බිරිද පුද්ගලික අවශ්‍යතාවයක් සඳහා යන අවස්ථාවේ මෙසේ අනතුරට ලක් වූ බව මියගිය පාසැල් ගුරුවරියගේ ස්වාමිපුරුෂයා මොරවක පොලීසියට ප්‍රකාශ කර තිබේ. මහ මාර්ගය මැදට ඇද වැටීමෙන් මියගිය කාන්තාව‍ගේ හිස මාර්ගයේ වැදී බරපතල තුවාල ලබා තිබෙන බවද පොලිස් පරීක්ෂණ වලදී තහවුරු වී තිබේ. මොරවක පොලීසියේ රථ වාහන පොලීසියේ ස්ථානාධිපතිතුමාගේ මෙහෙයවීම මත වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=100155", "Category": null, "Parent URL": null}