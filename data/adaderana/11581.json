{"Source": "Adaderana", "Timestamp": "October 18, 2010 02:44 pm", "Headline": "සරසවි සිසුන්ට ඇපත් නෑ", "News Content": "උසස් අධ්‍යාපන අමාත්‍යාංශයට අයුතු ලෙස ඇතුළු වී රජයේ දේපළ වලට අලාභ හානි සිදුකළේ යැයි රක්ෂිත බන්ධනාගාරගත කර ඇති විශ්ව විද්‍යාල සිසුන් 21 දෙනෙකු ඇප මත මුදා හැරීමේ ඉල්ලීම කොළඹ මහේස්ත්‍රාත් අධිකරණය ප්‍රතික්ෂේප කර තිබේ. එම සිසුන් වෙනුවෙන් අද(18) ඔවුන්ගේ නීතිඥවරුන් ඇප ඉල්ලීම ඉදිරිපත් කරනු ලැබීය. මෙම සැකකරුවන් අතරින් කිහිපදෙනෙකු විභාග සඳහා ඉදිරිපත්වීමට නියමිතව ඇති නිසා ඔවුන් ඇප මත මුදාහරින ලෙස ඇප ඉල්ලීම ඉදිරිපත් කරමින් නීතිඥවරුන් සඳහන් කර ඇත. නමුත් එම ඉල්ලීමට විරෝධය පළ කළ පොලිසිය සිද්ධියට අදාළ පරීක්ෂණ කටයුතු තවදුරටත් සිදුකරන නිසා ඔවුන් රිමාන්ඩ් භාරයේ තබන මෙන් ඉල්ලා තිබේ. එම ඉල්ලීම පිළිගත් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා ඇප ඉල්ලීම ප්‍රතික්ෂේප කරමින් සියලුම සැකකරුවන් ලබන 29 වනදා දක්වා රිමාන්ඩ් භාරයේ තැබීමට නියෝග කර තිබේ. විභාග සඳහා ඉදිරිපත් වීමට අවශ්‍ය නම් එම ඉල්ලීම බන්ධනාගාර අධිකාරීවරයා වෙත ඉදිරිපත් කර අවශ්‍ය කටයුතු සිදුකර ගැනීමට හැකියාව පවතින බව ද මහේස්ත්‍රාත්වරයා සඳහන් කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=11581", "Category": null, "Parent URL": null}