{"Source": "Adaderana", "Timestamp": "January 22, 2013 02:16 pm", "Headline": "චෝදනා අසාධාරණයි - අනුරයාපා - පැය 24ත් වැඩියි - ජෝන්", "News Content": "අපරාධ නඩු විධි විධාන විශේෂ පනත් කෙටුම්පත සම්බන්ධයෙන් විපක්ෂය නගන චෝදනා පදනම් විරහිත බව බව අමාත්‍ය අනුර ප්‍රියදර්ශන යාපා මහතා පවසයි. අපරාධ හා දුෂණ මර්දනය කළ යුතු බවට විපක්ෂය විසින් දැඩිව බලකරන තත්ත්වයක් තුළ එකී කාර්යය ඉටුකිරීම සඳහා කටයුතු කරන විට චෝදනා නැගීම අසාධාරණ බව හෙතෙම කියා සිටියි. අපරාධ නඩු විධි විධාන විශේෂ පනත් කෙටුම්පත අද (22) පාර්ලිමේන්තුවේදී දෙවන කියවීම සඳහා යෝජනා කරමින් අමාත්‍යවරයා මේ බව සඳහන් කළේය. මෙම පනත මගින් පොලීසියට අතිරේක බලයක් හිමිනොවන බවත් සිදු වන්නේ විමර්ශන කටයුතු විධිමත්ව නීත්‍යානූකූලව සිදුකිරීම සඳහා විධිවිධාන සැලසීම පමණක් බවත් හෙතෙම පැවසුවේය. කෙසේ වෙතත් මෙම පනත් කෙටුම්පත සම්මත කර ගැනීමෙන් අනතුරුව වසර 2ක කාලයක් බලපැවැත්වෙන බව අමාත්‍යවරයා සඳහන් කළේය. මෙම අවස්ථාවේදී එජාප පාර්ලිමේන්තු මන්ත්‍රී ජෝන් අමරතුංග මහතා විවාදයට එක්වෙමින් පවසා සිටියේ අද ක්‍රියාත්මක වන්නේ කැලෑ නීතියක් හා ගැටලුවක් පැන නැගී ඇත්තේ පවත්නා පොලීසිය ස්වාධීන ද පමණක් යන්න බවයි. නිසිලෙස පරීක්ෂණ කටයුතු සිදුකරන්නේ නම් අධිකරණයට ඉදිරිපත් නොකර සැකකරුවෙකු රඳවා තබා ගැනීමට පැය 48ක් නොව පැය 24 ක්ද වැඩි බව මන්ත්‍රීවරයා පවසා සිටියේය.", "URL": "https://sinhala.adaderana.lk/news.php?nid=30972", "Category": null, "Parent URL": null}