{"Source": "Adaderana", "Timestamp": "April 1, 2011 09:24 am", "Headline": "බෝට්ටුව වෙරළට ඇවිත් - නාවික භටයන් තාම නෑ", "News Content": "මුලතිව් ප්‍රදේශයෙන් මුහුදු ගොස් සිටියදී අතුරුදන් වූ නාවික හමුදා භටයින් සිව් දෙනා සෙවීමේ කටයුතු තවදුරටත් ක්‍රියාත්මක බව නාවික හමුදාව පවසයි. සෙබලුන් සිව්දෙනා සෙවීමේ කටයුතු සඳහා ඉන්දියාවේ වෙරළ ආරක්ෂක බලකාය සහ ඉන්දීය නාවික හමුදාවේ ද සහය ලබාගැනීමට කටයුතු කරන බව කමාන්ඩර් කෝසල වර්ණකුලසූරිය මහතා සඳහන් කරයි. අදාළ සෙබළුන් සිව්දෙනා ගමන්ගත් බෝට්ටුව ඊයේ උදෑසන වෙරළට ගොඩගසා තිබියදී සොයාගත් බව නාවික හමුදාව කියා සිටියි. එහෙත් එම සෙබළුන් සම්බන්ධයෙන් මෙතෙක් කිසිදු තොරතුරක් අනාවරණ වී නොමැති බව කමාන්ඩර් කෝසල වර්ණකුලසූරිය මහතා ප්‍රකාශ කළේය. මෙම නාවික හමුදා භටයින් සිව්දෙනා සෙවීමේ කටයුතු සඳහා මේ වන විටත් නාවික හමුදා නිලධාරීන් යොදවා ඇති අතර ඒ පිළිබඳව ඉන්දීය මහකොමසාරිස් කාර්යාලය ද දැනුවත් කර තිබේ.", "URL": "https://sinhala.adaderana.lk/news.php?nid=15200", "Category": null, "Parent URL": null}