{"Source": "Adaderana", "Timestamp": "August 30, 2018 07:58 pm", "Headline": "වෙලකින් හමුවු කාන්තා මළ සිරුරේ මරණයට හේතුව හෙළිවෙයි", "News Content": "කිලිනොච්චිය,පණ්නකඩ්ඩි ප්‍රදේශයේ කුඹුරු යායක තිබි සොයාගත් මළ සිරුර සම්බන්ධයෙන් යාපනය රෝහලේදී සිදුකළ පශ්චාත් මරණ පරීක්ෂණයේදී අදාළ මරණය ගෙළ කිසියම් වයරයකින් හෝ ලණුවකින් සිරකර සිදුකළ ඝාතනයක් බවට අද(30) අනාවරණය වු බව කිලිනොච්චිය පොලීසිය පවසයි. මියගිය කාන්තාවගේ ඥාතීන් විසින් සිරුර හඳුනාගත් අතර, අදාළ මළ සිරු‍ර සම්බන්ධයෙන් පශ්චාත් මරණ පරීක්ෂණ යාපනය රෝහලේදී පැවැත්විණ. මරණ පරීක්ෂණ වාර්තාව අනුව මියගිය කාන්තාව මාස පහක ගර්භනි කාන්තාවක් වන බවටද අනාවරණය වී ඇති බවද පොලීසිය සඳහන් කළේය. කිලිනොච්චිය පොලීසිය පැවසූවේ මාන්කුලම,මුරුකණ්ඩි,වසන්තනගර් ප්‍රදේශයේ පදිංචි 32 හැවිරිදි එක්දරු මවක් වන කරුපයියා නිත්‍යකලා නමැති කාන්තාවක් එලෙස ජිවිතක්ෂයට පත්ව ඇති බව මියගිය කාන්තාවගේ පියා හා සහෝදරයා විසින් හදුනාගත් බවයි. මියගිය කාන්තාව මීට පෙර ආරක්ෂක අංශ සාමාජිකයෙකු සමඟ සබධතාවයක් පවත්වා ඇති අතර, අදාළ සම්බන්ධතාවය බිදි ගොස් පසුගිය සමයේ කාන්තාව තනිව ජිවත්ව ඇති බවද ප්‍රදේශවාසීන් පැවසූහ. පොලීසිය වැඩිදුරටත් පැවසූවේ මියගිය කාන්තාව කිලිනොච්චිය ප්‍රදේශයේ ඇඟළුම් කම්හලක ආරක්ෂක රාජකාරි කටයුතු සිදුකොට ඇති බවයි. (ඡායාරූප-මාධව කුලසූරිය)", "URL": "https://sinhala.adaderana.lk/news.php?nid=95265", "Category": null, "Parent URL": null}