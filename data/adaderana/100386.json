{"Source": "Adaderana", "Timestamp": "December 7, 2018 08:00 am", "Headline": "චීන යුවැත්තියක් හා තවත් 2ක් රේගු දැලේ", "News Content": "චීනයේ නිෂ්පාදිත දුම්වැටි තොගයක් හොංකොං සිට නීතිවිරෝධී ලෙස ශ්‍රී ලංකාවට රැගෙන ආ චීන ජාතික ගුවන් මගීන් තිදෙනකු කටුනායක ගුවන් තොටුපොළේ රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මොවුන් අතරින් දෙදෙනෙකු චීන ජාතික පිරිමි වන අතර , අනෙක් ගුවන් මගියා චීන ජාතික කාන්තාවකි. ඔවුන් ඊයේ(06) මධ්‍යම රාත්‍රී 11.55 ට හොංකොං සිට පැමිණි කැතේ ෆැසිපික් ගුවන් සේවයේ සී.එක්ස්- 611 දරන ගුවන් යානයෙන් කටුනායක ගුවන් තොටුපොළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් මෙම අත්අඩංගුවට ගැනීම සිදු කර තිබුණි. මෙම චීන ජාතිකයන් විසින් රැගෙන විත් තිබූ ගමන් මලු තුළ රුපියල් තිස් හතර ලක්ෂ අනූ අට දහසක් (34,98,000) ක් වටිනා , මෙම චීනයේ නිෂ්පාදිත දුම්වැටි 63,600 ක් අඩංගු , දුම්වැටි කාටූන් 318 ක් සඟවා ගෙන තිබූ බව රේගු මාධ්‍ය ප්‍රකාශකවරයා වැඩිදුරටත් සඳහන් කළේය. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ, නියෝජ්‍ය රේගු අධ්‍යක්ෂවරුන් කීප දෙනෙක් යටතේ සිදු කරයි.", "URL": "https://sinhala.adaderana.lk/news.php?nid=100386", "Category": null, "Parent URL": null}