{"Source": "Adaderana", "Timestamp": "February 8, 2019 01:43 pm", "Headline": "මධූෂ් එක්ක හිටපු රාජ්‍ය තාන්ත්‍රික ගුවන් බලපත්‍රයක් හිමි පුද්ගලයා කවුද?", "News Content": "ඩුබායි හිදී පසුගියදා අත්අඩංගුවට පත්වූ මාකඳුරේ මධුෂ් ඇතුළු පිරිස අතර රාජ්‍ය තාන්ත්‍රික ගුවන් බලපත්‍රයක් හිමි කිසිවෙකු සිට නොමැති බව අභ්‍යන්තර හා ස්වදේශ කටයුතු සහ පළාත් සභා හා පළාත් පාලන රාජ්‍ය අමාත්‍ය ජේ.සි.අලවතුවල මහතා පවසයි. එක්සත් ජනතා නිදහස් සන්ධාන පාර්ලිමේන්තු මන්ත්‍රී උදය ගම්මන්පිල මහතා අද(08) පාර්ලිමේන්තුවේදි යොමුකළ ප්‍රශ්නයකට පිළිතුරු ලබාදෙමින් රාජ්‍ය අමාත්‍යවරයා මේබව සඳහන් කළේය. මෙහිදී උදය ගම්මන්පිල මහතා ප්‍රශ්න කර සිටියේ, මාකඳුරේ මධූෂ් සමඟ රාජ්‍ය තාන්ත්‍රික ගමන් බලපත්‍රයක් හිමි අයෙක් අත්අඩංගුවට ගත් බව විදෙස් මාධ්‍ය වාර්තා කර සිටි බවයි. මේ අතර, එම පුද්ගලයා කවුරුන්ද යන්න සොයා ගෙන නොමැති බවත්, ඔහුට එවැනි ගමන් බලපත්‍රයක් නිකුත් කළේ කුමන පදනමකින් යන්න මන්ත්‍රීවරයා ප්‍රශ්න කළේය. මෙයට පිළිතුරු දෙමින් ලක්ෂ්මන් කිරිඇල්ල මහතා කියා සිටියේ, මේ වන විට ඒ සම්බන්ධයෙන් විමර්ශන සිදු වෙමින් පවතින බවයි. මේ වන විට ආගමන විගමන පාලකවරයාගෙන් මේ සම්බන්ධයෙන් විමසා ඇති බව ද ජේ.සී.අලවතුවල මහතා පැවසීය. ඔහු විසින් ලබා දුන් තොරතුරු අනුව, එවැනි රාජ්‍ය තාන්ත්‍රික හෝ රාජකාරී ගමන් බලපත්‍රයක් හමු වී නොමැති බව ද අලවතුවල අමාත්‍යයවරයා පැවසීය. මෙය මඩ ගැසීම සඳහා ඇතැමුන් විසින් සිදු කරන බව ද සඳහන් කල අමාත්‍යවරයා, ආණ්ඩු පක්ෂයේ නොවන මන්ත්‍රීවරයෙකුගේ පුතෙකු සම්බන්ධයෙන් ද මේ වන විට නම් හෙළිවෙමින් පවතින බව ද සඳහන් කළේය.", "URL": "https://sinhala.adaderana.lk/news.php?nid=103911", "Category": null, "Parent URL": null}