{"Source": "Adaderana", "Timestamp": "April 24, 2017 08:37 am", "Headline": "පක්ෂ අලුතින් ලියාපදිංචි කිරීමේ සම්මුඛ සාකච්ඡා මේ සතියේ අවසන් කරයි", "News Content": "දේශපාලන පක්ෂ අලුතින් ලියාපදිංචි කිරීමේ සම්මුඛ සාකච්ඡා මෙම සතිය තුළ අවසන් කිරීමට බලාපොරොත්තු වන බව මැතිවරණ කොමිසම පවසයි. එහි ප්‍රකාශක නියෝජ්‍ය මැතිවරණ කොමසාරිස් එම්.එම් මොහොමඩ් මහතා සඳහන් කළේ පසුගිය කාලය තුළ නව දේශපාලන පක්ෂ 95ක් පමණ අයදුම්පත් බාරදී ඇති බවය . එම අයදුම්පත්වලට අදාළව පසුගිය සතිය තුළ සම්මුක පරීක්ෂණ සිදු කර ඇති අතර සෙසු සම්මුඛ පරික්ෂණ මේ සතිය තුළ සිදු කර අවසන් කිරීමට බලාපොරොත්තු වන බව ද ඒ මහතා සඳහන් කළේය. ඉන් අනතුරුව ඔවුන් විසින් වාචිකව ඉදිරිපත් කරන ලද කරුණු ලිඛිත පරික්ෂණ කරුණු සමඟ පරික්ෂා කිරීමට නියමිතය. කුමන පාර්ශවයකට හෝ අභියාචනයක් ඉදිරිපත් කළ හැකි අතර ඒ සම්බන්ධයෙන් ද අවධානය යොමු කරන බව මොහොමඩ් මහතා සඳහන් කළේය. කෙසේ වෙතත් ලබන මාසයේ අවසාන භාගය වන විට මෙම නව දේශපාලන පක්ෂ ද මැතිවරණ කොමිසම හමුවේ ලියාපදිංචි කිරීමට කටයුතු කරන බව ද නියෝජ්‍ය මැතිවරණ කොමසාරිස් එම්.එම්. මොහොමඩ් මහතා සඳහන් කළේය. මේ අතර මේ වන විට පිළිගත් දේශපාලන පක්ෂ 64ක් මැතිවරණ කොමිසමේ ලියාපදිංචි වී තිබේ.", "URL": "https://sinhala.adaderana.lk/news.php?nid=72404", "Category": null, "Parent URL": null}