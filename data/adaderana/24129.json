{"Source": "Adaderana", "Timestamp": "May 9, 2012 06:32 pm", "Headline": " සරසවි සිසුන්ගේ නායකත්ව පුහුණුවේ දෙවන පාඨමාලාව ඇරඹෙයි", "News Content": "විශ්ව විද්‍යාල සිසුන් සඳහා වන නායකත්ව සහ ධනාත්මක හැකියා වර්ධනය කිරීමේ දෙවන පාඨමාලාව ලබන 27 වැනි දින ආරම්භ කරන බව උසස් අධ්‍යාපන අමාත්‍යාංශය පවසයි. මෙම පාඨමාලාව ජුනි මස 15 වැනිදා දක්වා පැවැත්වීමට කටයුතු යොදා ඇති බව එම අමාත්‍යාංශයේ අතිරේක ලේකම් පී.ජී. ජයසිංහ මහතා කියා සිටියි. පළමු කණ්ඩායම යටතේ සිසුන් දස දහසකට ආසන්න සංඛ්‍යාවක් පාඨමාලාව සඳහා සහභාගී වීමට නියමිත අතර ඔවුන් සඳහා අදාළ කැඳවීම් ලිපි ලබන සතිය තුළ දී ලැබීමට අවශ්‍ය කටයුතු යොදා ඇති බව සඳහන්වේ. පුහුණු මධ්‍යස්ථාන 24 කදී පැවැත්වීමට මෙම පාඨමාලාව සඳහා තෝරාගත් පළමු කණ්ඩායමට අදාළ සිසුන් 27 වැනිදා සවස 6ට පෙර අදාළ මධ්‍යස්ථාන වෙත පැමිණිය යුතු බව උසස් අමාත්‍යාංශය කියා සිටියි. පළමුවන නායකත්ව පුහුණු පාඨමාලාවට සහභාගී වූ ශිෂ්‍යයන්, ඔවුන්ගේ දෙමව්පියන් මෙන්ම විශ්ව විද්‍යාල ආචාර්යවරුන් හා මහාචාර්යවරුන්ගේ අදහස් සැලකිල්ලට ගනිමින් මෙවර නායකත්ව පුහුණු පාඨමාලාව සකස් කර ඇති බව නිවේදනයක් නිකුත් කරමින් එම අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=24129", "Category": null, "Parent URL": null}