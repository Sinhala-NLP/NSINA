{"Source": "Adaderana", "Timestamp": "June 19, 2018 06:05 pm", "Headline": "නිවසක් තුළ මවක් හා දියණියක් කැපුම් තුවාල සහිතව මියයයි-සිරුරු අසල සිටි මාස 4ක බිළිඳෙක් පොලිස් බාරයට", "News Content": "හංවැල්ල-වැලිකන්න ප්‍රදේශයේ නිවසක කැපුම් තුවාල සහිතව මිය ගොස් සිටි මවකගේ හා දියණියකගේ මළ සිරුරු සොයා ගැනීමට පොලීසිය සමත්ව තිබේ. හංවැල්ල පොලිස් වසමේ අංක 196 වැලිපිල්ලෑව, මඟුල වග යන ලිපිනයේ පදිංචි නිවසක් තුළ මෙම කාන්තාවන් දෙදෙනා මිය ගොස් සිට ඇත. මෙසේ මිය ගොස් ඇත්තේ, රූපසිංහ ආරච්චිගේ මේරි රාණි නැමති අවුරුදු 68 ක් වු කාන්තාවක් හා සෙනරත් ලියනගේ ලක්මිණි ශ්‍රියාකාන්ති නැමති වයස අවුරුදු 38 ක් වු කාන්තාවක් බව පොලීසිය පවසයි. එම දියණියගේ ස්වාමිපුර්ෂයා වන බලවත් බණ්ඩාරලාගේ චාමර යශෝද බණ්ඩාර යන අය විසින් මෙම ඝාතනය ඊයේ(18) රාත්‍රියේ දී සිදු කරන්නට ඇතැයි පොලිසිය සැකකරයි. පොලීසිය එම ස්ථානයට යන විට වයස මාස 4 ක් වු බිළිඳෙකු ද එම නිවසේ සිට ඇත. දරුවා කුසගින්නේ සිටි බවට පෙනී ගිය බැවින් දරුවා රෝහල් ගත කර ඇති බව ද පොලීසිය වැඩිදුරටත් සඳහන් කරයි. හංවැල්ල පොලීසිය ඝාතනය සම්බන්ධයෙන් වැඩිදුර විමර්ශන කටයුතු සිදු කරනු ලබයි.", "URL": "https://sinhala.adaderana.lk/news.php?nid=91138", "Category": null, "Parent URL": null}