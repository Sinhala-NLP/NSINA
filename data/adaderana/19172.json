{"Source": "Adaderana", "Timestamp": "October 6, 2011 09:18 am", "Headline": "වෑන් රිය හා ටිපර් රිය ගැටෙයි -කතුන් දෙදෙනෙකු මරුට", "News Content": "කැකිරාව - දඹුල්ල ප්‍රධාන මාර්ගයේ ඇලගම ප්‍රදේශයේ සිදු වූ රිය අනතුරකින් කාන්තාවන් දෙදෙනෙකු ජීවිතක්ෂයට පත් වී තිබේ. වෑන් රථයක් ටිපර් රථයක ගැටීමෙන් අද(06) අලුයම මෙම අනතුර සිදු වී ඇති බව කැකිරාව පොලිසිය ප්‍රකාශ කරයි. අනතුරින් තුවාල ලැබූ වෑන් රථයේ ගමන් ගත් කාන්තාවන් තිදෙනෙකු සහ තවත් පුද්ගලයින් පස්දෙනෙකු කැකිරාව රෝහලට ඇතුළත් කර ඇත. ප්‍රතිකාර සඳහා රෝහලට ඇතුළු කළ තුවාල ලබා සිටි මිනුවන්ගොඩ, නයාගමුව ප්‍රදේශයේ පදිංචි 49 හැවිරිදි ශාලිනී පතිරත්න නැමති කාන්තාව එම රෝහලේදී මරණයට පත්ව ඇත. සෙසු තුවාලකරුවන් වැඩිදුර ප්‍රතිකාර සඳහා දඹුල්ල රෝහලට මාරු කර යවා ඇති අතර එම රෝහලේදී මිනුවන්ගොඩ, නයාගමුව ප්‍රදේශයේම පදිංචි 65 හැවිරිදි රොසිලින් වරාගොඩ නැමති කාන්තාව ද මරණයට පත්ව ඇති බව පොලිසිය පැවසීය. සිද්ධිය සම්බන්ධව ටිපර් රථයේ රියදුරු අත්අඩංගුවට ගෙන ඇති අතර ඔහු අද(06) කැකිරාව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=19172", "Category": null, "Parent URL": null}