{"Source": "Adaderana", "Timestamp": "December 27, 2010 07:16 pm", "Headline": "ඉන්ෆ්ලුවෙන්සා AH1N1 ශීඝ්‍රයෙන් පැතිරයන රටවල් අතරට ශ්‍රී ලංකාවත් එක්වෙයි", "News Content": "ඉන්ෆ්ලුවෙන්සා AH1N1 වෛරසය අද ශීඝ්‍රයෙන් පැතිර යමින් පවතින රටවල් අතර ශ්‍රී ලංකාව ද සිටින බව වසංගත රෝග විද්‍යා අංශයේ විශේෂඥ වෛද්‍ය සුදත් පීරීස් මහතා පවසයි. රෝග ව්‍යාප්තිය බහුලව දැකිය හැකි අනෙක් රට වන්නේ එංගලන්තය බව ඔහු සඳහන් කරයි. රෝග ව්‍යාප්තිය වැළැක්වීම සඳහා නිරන්තරයෙන් මහජනතාව සමඟ ගණුදෙනු කරන අංශ වල පිරිස් සඳහා එන්නත් ලබා දී ඇති බව සුදත් පීරීස් මහතා ප්‍රකාශ කරයි. ඒ අතර පොලිසිය , ත්‍රිවිධ හමුදාව , රෝහල් වෛද්‍යවරු ඇතුළු සේවක සේවිකාවන් වේ. \" තරුණ මවට සුහද සුවය \" මාතෘත්වයට බලපාන නීතීමය අභියෝග මැයෙන් ජනමාධ්‍යවේදීන් දැනුවත් කිරීමේ සම්මන්ත්‍රණයකට එක්වෙමින් ඔහු මේ අදහස් පළ කළේය. මේ අතර මෙම වෛරසය පැතිරීම වළක්වා ගැනීම සඳහා මහජනතාව විශාල ලෙස දායකත්වය ලබා දිය යුතු බවට වෛද්‍යවරයා පෙන්වා දෙයි. යම්කිසි පුද්ගලයෙකුට සෙම්ප්‍රතිශ්‍යාවක් පවතී නම් රාජකාරී කටයුතු වලින් හා විශාල වශයෙන් මහජනතාව ගැවසෙන ස්ථාන ‍වලට නොයා සිටීමෙන් මෙම වෛරසය ‍වළක්වා ගත හැකි බව ඔහු පවසයි. දින 3ට වඩා තද උණ ගතිය සහ හුස්ම ගැනීමේ අපහසුතා පවතී නම් හැකි ඉක්මනින් වෛද්‍ය ප්‍රතිකාර ලබා ගන්නා ලෙස වෛද්‍ය සුදත් පීරීස් මහතා පෙන්වා‍ දෙයි.", "URL": "https://sinhala.adaderana.lk/news.php?nid=13103", "Category": null, "Parent URL": null}