{"Source": "Adaderana", "Timestamp": "April 10, 2011 02:55 pm", "Headline": "ඉන්දීය අත්අඩංගුවේ සිටි ධීවරයින් අට දෙනෙක් යළි මව්බිමට", "News Content": "ඉන්දීය අත් අඩංගුවේ පසුවු මෙරට ධීවර කාර්මිකයින් අට දෙනෙකු හෙට දිවයිනට පැමිණීමට නියමිතව තිබේ. ඉන්දීය වෙරළ ආරක්ෂක බලකාය විසින් කන්කසන්තුරේ මුහුදු ප්‍රදේශයේ දී මෙම පිරිස ශ්‍රී ලංකා නාවික හමුදාවට භාරදීමට නියමිත බව ධීවර අමාත්‍යාංශය පවසයි. එසේම ධීවර කාර්මිකයින් සතු යාත්‍රා පහක් ද මෙරටට එවීමට ඉන්දීය රජය තීරණය කර තිබේ. ඒ අනුව ත්‍රිකුණාමලය ප්‍රදේශයෙන් මුහුදු ගිය\"රෝහණ පුතා\"සහ\"හිරාන් පුතා\" යන ධීවර යත්‍රා වලින් ගමන් කළ ධීවර කාර්මිකයන් ‍දෙදෙනෙකු සහ දෙවිනුවර හා මීගමුව ප්‍රදේශ වලින් මුහුදු ගිය ධීවරයින් පිරිසක් හෙට දිනයේ නිදහස ලබා පැමිණෙන අය අතර වන බව වාර්තා වේ. මේ අනූව තමිල්නාඩු ප්‍රාන්තයේ හෝ ආන්ද්‍රා පෙදෙසේ කිසිදු ශ්‍රී ලාංකික ධීවරයෙකු රඳවාගෙන නොසිටින බව ධීවර අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=15391", "Category": null, "Parent URL": null}