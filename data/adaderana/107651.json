{"Source": "Adaderana", "Timestamp": "April 8, 2019 07:14 pm", "Headline": "ගෝඨාභයට අමෙරිකානු අධිකරණයක නඩුවක්?", "News Content": "ලසන්ත වික්‍රමතුංග ඝාතනය සහ තවත් චෝදනාවකට අදාළව හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව අමෙරිකානු අධිකරණයේ නඩු පවරා ඇති බව ජාත්‍යන්තර සත්‍ය සහ යුක්තිය ව්‍යාපෘතිය නැමැති රාජ්‍ය නොවන සංවිධානය පවසයි. කෙසේවෙතත් අමෙරිකානු අධිකරණයකින් කිසිදු නොතීසියක් මෙතෙක් ගෝඨාභය රාජපක්ෂ මහතා වෙත භාර දී නොමැති බව ඔහුගේ ප්‍රකාශකයෙකු අද දෙරණට සඳහන් කළේය. ජාත්‍යන්තර සත්‍ය සහ යුක්තිය ව්‍යාපෘතිය නැමැති රාජ්‍ය නොවන සංවිධානයක් විසින් අද(08) දින මාධ්‍ය නිවේදනයක් නිකුත් කරමින් සඳහන් කර සිටින්නේ එම සංවිධානය සහ අමෙරිකානු නීතී ආයතනයක් එක්ව හිටපු ආරක්ෂක ලේකම් ගෝඨාභය රාජපක්ෂ මහතාට එරෙහිව කැලිෆෝනියා අධිකරණයක සිවිල් නඩුවක් පැවරීමට පියවර ගෙන ඇති බවයි. මෙරටදී වදහිංසාවට ලක්ව දිවිගලවාගත් අයෙක් ලෙස තමන් හඳුන්වා දෙන දෙමළ ජාතික රෝයි සමාදනම් නැමැත්තා වෙනුවෙන් මෙම නඩුව පවරා ඇති බවද රාජ්‍ය නොවන සංවිධානය නිකුත් කළ මාධ්‍ය නිවේදනයේ සඳහන්ය. කැනේඩියානු ජාතිකයෙක් වන රෝයි සමාදනම් නැමැත්තා 2007 වසරේදී හිටපු ආරක්ෂක ලේකම් ගෝඨාභය රාජපක්ෂ මහතා යටතේ පැවති කොළඹ ත්‍රස්ත විමර්ශන ඒකකය භාරයේ තබාගෙන ශාරීරිකව සහ මානසිකව වදහිංසා පැමිණවීමෙන් පසුව 2010 මුදවාහැරීමට පෙර බලෙන් ලියවිල්ලකට අස්සන් ලබාගෙන ඇති බවට නඩුව පවරා ඇති රාජ්‍ය නොවන සංවිධානය චෝදනා කරයි. නඩුවට අදාල නොතීසිය ඉරිදා රාත්‍රියේ කැලිෆෝනියාවේ “ට්‍රේඩර් ජෝස්“ වෙළඳසැලක රථගාලේදී නිල වශයෙන් හිටපු ආරක්ෂක ලේකම්වරයාට භාරදුන් බවත් ඒ සමගම මාධ්‍යෙව්දී ලසන්ත වික්‍රමතුංග ඝාතනයට අදාළව තවත් සංවිධානයක් පවරා ඇති නඩුවක නොතිසීයක්ද ගෝඨාභය රාජපක්ෂ මහතාට බාරදුන් බවත් එම මාධ්‍ය නිවේදනයේ වැඩිදුරටත් සඳහන්ය. ජනාධිපතිවරණයට ඉදිරිපත් වීමට නම් ගෝඨාභය රාපක්ෂ මහතා සිය අමෙරිකානු පුරවැසිභාවය ඉවත් කරගතයුතුව ඇති බවත් ඔහුව මේ චෝදනා සම්බන්ධයෙන් වගකිවයුත්තෙක් කිරීම සඳහා ඇති අවසන් අවස්ථාව මෙය වන බවත් ජාත්‍යන්තර සත්‍ය සහ යුක්තිය ව්‍යාපෘතිය නැමැති රාජ්‍ය නොවන සංවිධානය මෙම මාධ්‍ය නිවේදනයේ වැඩිදුරටත් සඳහන් කර තිබේ. කෙසේවෙතත් ගෝඨාභය රාජපක්ෂ මහතා මේ වනවිට අමෙරිකාවේ රැඳී සිටින අතර අප පළවන වාර්තා සම්බන්ධයෙන් ඔහුගේ ප්‍රකාශකයෙකුගෙන් විමසීමක් කළේය. එහිදී එම ප්‍රකාශකයා අද දෙරණට සඳහන් කළේ අමෙරිකානු අධිකරණයකින් නොතීසි භාරදී ඇති බවට පළවන වාර්තා හිටපු ආරක්ෂක ලේකම්වරයා තරයේ ප්‍රතික්ෂේප කරන බවයි. එමෙන්ම හිටපු ආරක්ෂක ලේකම්වරයා මේ වනවිට රැඳී සිටින්නේ කැලිෆෝනියා ප්‍රාන්තයේ නොව අමෙරිකාවේ වෙනත් ප්‍රාන්තයක බවද ඔහුගේ ප්‍රකාශකයා සඳහන් කළේය. ඔහු වැඩිදුරටත් පැවසුවේ ගෝඨාභය රාජපක්ෂ මහතා මේ මස 12 වෙනිදා යළි ශ්‍රී ලංකාවට පැමිණෙන බවයි.", "URL": "https://sinhala.adaderana.lk/news.php?nid=107651", "Category": null, "Parent URL": null}