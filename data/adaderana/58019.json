{"Source": "Adaderana", "Timestamp": "March 9, 2016 12:08 pm", "Headline": "ලාංකික කතක් ඇතුළු සිව්දෙනෙකුට මරණ දඬුවම ", "News Content": "මත්ද්‍රව්‍ය ජාවාරම් කිරීමේ චෝදනාවකට වරදකරු වු ශ්‍රී ලාංකික කාන්තාවක් ඇතුළු පුද්ගලයින් සිව් දෙනෙකුට කුවේට් අධිකරණයක් විසින් මරණ දඬුවම නියම කර ඇති බව එරට මාධ්‍ය වාර්තා කරයි.කුවේට් හි අපරාධ අධිකරණය විසින් ඊයේ දිනයේ අදාළ නියෝගය ලබා දී ඇති බව සඳහන්ය.ශ්‍රී ලාංකික කාන්තාව සහ තවත් ඉන්දීය ජාතිකයින් තිදෙනෙකුට මෙලෙස මරණ දඬුවම නියම කර ඇති බව වාර්තා වෙයි. 2015 වසරේ අප්‍රේල් මාසයේ කුවේට් ජාත්‍යන්තර ගුවන්තොටුපළේ දී මොවුන් හෙරොයින් සමග අත්අඩංගුවට ගෙන තිබුණි. එම අවස්ථාවේ මොවුන් සතුව තිබී ඉන්දීය රුපියල් කෝටි 4කට අධික හෙරොයින් තොගයක් සොයාගෙන තිබු බව විදෙස් මාධ්‍ය වාර්තා කළේය. ඒ අනුව අත්අඩංගුවට ගත් ශ්‍රී ලාංකික කාන්තාව ඇතුළු පුද්ගලයින් සිව්දෙනාට එරෙහිව නඩු පැවරීමට පියවර ගෙන තිබු අතර එම නඩුවේ තීන්දුව ඊයේ දිනයේ ප්‍රකාශයට පත් කර ඇත. කෙසේවෙතත් අධිකරණය ලබාදුන් දඬුවම සම්බන්ධයෙන් දින 30ක් ඇතුළත අභියාචනා ඉදිරිපත් කිරීමට ඔවුන්ට අවස්ථාව හිමි වන බව සඳහන්ය.ශ්‍රී ලාංකික කාන්තාවකට කුවේට් හිදී මෙලෙස මරණ දඬුවම නියම වීම පිළිබඳ අද දෙරණ විදේශ කටයුතු අමාත්‍යාංශයෙන් සිදුකළ විමසීමකදී එහි ප්‍රකාශකයෙකු සඳහන් කළේ මේ සම්බන්ධයෙන් සොයා බලන බවයි.", "URL": "https://sinhala.adaderana.lk/news.php?nid=58019", "Category": null, "Parent URL": null}