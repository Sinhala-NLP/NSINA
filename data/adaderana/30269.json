{"Source": "Adaderana", "Timestamp": "December 26, 2012 04:34 pm", "Headline": "ආණ්ඩුවේ නිද්‍රාශීලී ප්‍රතිචාර නිසයි මේ ගැටලු", "News Content": "රටේ ජාතික ප්‍රශ්න සම්බන්ධයෙන් දරඳඩු ප්‍රතිපත්තිවලින් බැහැරව කටයුතු සිදුකිරීමට රජය වගබලාගත යුතු බව එක්සත් ජාතික පක්ෂ පාර්ලිමේන්තු මන්ත්‍රී කරූ ජයසූරිය මහතා පවසයි. වත්මන් රජයේ ක්‍රියා කලාපය හේතුවෙන් එම ප්‍රශ්න වැඩි වී ඇති අතර එමගින් ජනතාව මත දැඩි පීඩනයක් එල්ල වී ඇති බව කරූ ජයසූරිය මහතා පෙන්වාදෙයි. ජාතික ප්‍රශ්නය සම්බන්ධයෙන් එක්සත් ජාතීන්ගේ සංවිධානය, පොදුරජ්‍ය මණ්ඩලය ඇතුළු ජාත්‍යන්තර සංවිධාන විසින් සිදුකළ යෝජනාවලට රජය දැක්වූ නිද්‍රාශීලී ප්‍රතිචාර හේතුවෙන් මෙම තත්ත්වය උද්ගතවී ඇති බව මන්ත්‍රීවරයා පවසයි. මෙම තත්ත්වය මත දරඳඩු ප්‍රතිපත්තිවලින් බැහැරව කටයුතු කිරීමට ආණ්ඩුව පියවර ගත යුතු බව නිවේදනයක් නිකුත් කරමින් කරූ ජයසූරිය මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=30269", "Category": null, "Parent URL": null}