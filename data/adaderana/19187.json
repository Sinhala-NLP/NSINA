{"Source": "Adaderana", "Timestamp": "October 6, 2011 05:02 pm", "Headline": "සුදුකොඩි ප්‍රකාශය බොරුවක් බව පැමිණිල්ලෙන් තහවුරුවූ බව නීතිපති කියයි", "News Content": "සරත් ෆොන්සේකා මහතා සිදුකළ බව කියන සුදුකොඩි ප්‍රකාශය අසත්‍යයක් බව පැමිණිල්ලේ සාක්ෂිවලින් තහවුරු වී ඇතැයි නීතිපතිවරයා අද(06) කොළඹ මහාධිකරණය හමුවේ ප්‍රකාශ කළේය. පැමිණි‍ල්ලේ දේශනය ඉදිරිපත් කරමින් අදාළ නඩුව අද කැඳවූ අවස්ථාවේ රජයේ නියෝජ්‍ය සොලිසිටර් ජනරාල් බුවනෙක අළුවිහාරේ මහතා මේ බව සඳහන් කළේය. වන්නි යුද ගැටුම් අවසානයේ ආරක්ෂක අංශ වෙත භාරවූ එල්.ටී.ටී.ඊ සාමාජිකයින් කිසිවෙකුට‍ වෙඩි නොතැබූ බව මේජර් ජෙනරාල් ශවේන්ද්‍ර සිල්වා මහතා සාක්ෂි ලබාදෙමින් ප්‍රකාශ කළ බව බුවනෙක මහතා මෙහිදී ප්‍රකාශ කළේය. එසේම බාරවන එල්.ටී.ටී.ඊ සාමාජිකයින්ට වෙඩි තබන ලෙස තමා කිසිවිටෙකත් උපදෙස් ලබා නොදුන් බව ආරක්ෂක ලේකම් ගෝඨාභය රාජපක්ෂ මහතා ද සාක්ෂි ලබාදෙමින් ප්‍රකාශ කළ බව ඔහු පෙන්වාදුන්නේය. විත්තිය වෙනුවෙන් සාක්ෂි ලබාදුන් අනුර කුමාර දිසානායක සහ කරූ ජයසූරිය යන මන්ත්‍රීවරුන්ගේ සාක්ෂි වටිනාකමක් නොමැති පක්ෂග්‍රාහී සාක්ෂි ලෙස ද බුවනෙක අළුවිහාරේ මහතා කියා සිටියේය. වැඩිදුර නඩු විභාගය හෙටට(07) කල් තැබුණි.", "URL": "https://sinhala.adaderana.lk/news.php?nid=19187", "Category": null, "Parent URL": null}