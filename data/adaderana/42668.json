{"Source": "Adaderana", "Timestamp": "April 20, 2014 08:07 am", "Headline": "බස්නාහිර පළාත් සභාව අඟහරුවාදා රැස්වෙයි", "News Content": "බස්නාහිර පළාත් සභාවේ හය වන සැසිවාරයේ මංගල සභා වාරය ලබන අඟහරුවාදා පැවැත්වීමට නියමිතව තිබේ. බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා ප්‍රකාශ කළේ එදිනට පළාත් සභාවේ නව සභාපතිවරයා සහ උප සභාපතිවරයා තෝරා පත්කර ගන්නා බවයි. මෙතෙක් දිවුරුම් දී නොමැති පළාත් සභා මන්ත්‍රීවරුන් පළාත් ආණ්ඩුකාරවරයා ඉදිරියේ දී එදින දිවුරුම් දීමට ද නියමිතය. පසුගිය මාර්තු 29 වැනිදා පැවති ඡන්ද විමසීමෙන් බස්නාහිර පළාත් සභාවේ බහුතර බලය එක්සත් ජනතා නිදහස් සන්ධානය විසින් දිනාගන්නා ලදී. සමස්ත මන්ත්‍රී ධුර සංඛ්‍යාව 154ක් වන අතර සන්ධානයට ආසන 56ක් සහ එක්සත් ජාතික පක්ෂයට ආසන 28ක් හිමිව තිබේ. ප්‍රජාතන්ත්‍රවාදි පක්ෂය ආසන 9ක්, ජනතා විමුක්ති පෙරමුණ ආසන 06ක් නියෝජනය කරන අතර ප්‍රජාතන්ත්‍රවාදී ජනතා පෙරමුණ සහ ශ්‍රී ලංකා මුස්ලිම් කොංග්‍රසයට ආසන දෙක බැගින් හිමිව තිබේ. සමස්ත ලංකා මක්කල් කොංග්‍රසයට එක් ආසනයක් හිමිවුණි.", "URL": "https://sinhala.adaderana.lk/news.php?nid=42668", "Category": null, "Parent URL": null}