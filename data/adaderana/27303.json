{"Source": "Adaderana", "Timestamp": "September 11, 2012 08:56 am", "Headline": "කපිලවස්තු ධාතු අද කැලණියට වැඩම කෙරෙයි", "News Content": "කපිලවස්තු ශ්‍රී සර්වඥ ධාතුන් වහන්සේ අද පෙරවරු‍වේ කැලණිය රජමහා විහාරස්ථානයට වැඩම කරවීමට නියමිතව තිබේ. ඒ අනුව අද පෙරවරුවේ සිට හෙට පෙරවරු 6.30 දක්වා ජනතාවට ධාතුන් වහන්සේ වන්දනා කිරීම සඳහා සියලු පහසුකම් සපයා ඇති බව කැලණිය රජමහා විහාරයේ විහාරාධිපති මහාචාර්ය කොල්ලුපිටියේ මහින්ද සංඝරක්ඛිත හිමියන් සදහන් කළේය. ඊයේ (10) පස්වරුවේ කැලණිය රජමහා විහාරයේ පැවති මාධ්‍ය හමුවකට එක්වෙමින් උන්වහන්සේ මෙම අදහස් පළ කර සිටියේය. හෙට (12) උදැසන 6.30 න් පසු මාධ්‍යවේදීන්ට සහ ආරක්ෂක අංශවල නිලධාරීන්ට ධාතුන් වහන්සේ වැඳපුදා ගැනීමට අවස්ථාව ලබාදෙන බව එම මාධ්‍ය හමුවට එක්වු මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා සඳහන් කළේය.", "URL": "https://sinhala.adaderana.lk/news.php?nid=27303", "Category": null, "Parent URL": null}