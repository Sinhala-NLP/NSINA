{"Source": "Adaderana", "Timestamp": "November 30, 2013 03:51 pm", "Headline": "ඉතිහාසයේ වැඩිම සංචාරකයින් සංඛ්‍යාව මේ වසරේදී!", "News Content": "ඉතිහාසයේ වැඩිම සංචාරකයින් පිරිසක් පැමිණි වර්ෂය බවට මෙම වර්ෂය පත්ව ඇති බව ශ්‍රී ලංකා සංචාරක ප්‍රවර්ධන කාර්යංශය පවසයි. එම කාර්යංශය පෙන්වා දෙන්නේ මේ වසර අවසන් වීමටත් පෙර පසුගිය වසරේ සමස්ථ සංචාරක පැමිණීම ඉක්මවා යාමට හැකිවී ඇති බවයි. පසුගිය වසරේ සංචරකයින් දසලක්ෂ පන්දහස් හයසිය පහක පිරිසක් පැමිණ ඇති අතර මේ වසරේ නොවැම්බර් මාසය අවසන් වන විට එම සංඛ්‍යාව ඉක්මවා ගොස් ඇති බව ශ්‍රී සංචාරක ප්‍රවර්ධන කාර්යංශය පවසයි. එමෙන්ම මෙම වසර තුළ සංචාරක ක්ෂේත්‍රයෙන් අමෙරිකානු ඩොලර් බිලියන 1.5 ඉක්මවු ආදායමක් උපයා ඇති බව ද එම කාර්යංශය පෙන්වාදෙයි. 2016 වසර වන විට මිලියන 2.5ක සංචාරකයින් පිරිසක් ආකර්ෂණය කර ගනිමින් ජාතික ආර්ථිකය ශක්තිමත් කිරීමට සක්‍රීය දායකත්වයක් සපයන ක්ෂේත්‍රයක් බවට සංචාරක ව්‍යාපාරය පත්කිරීමේ අරමුණින් වැඩසටහන් රැසක් ක්‍රියාත්මක කර ඇති බව එම කාර්යංශය පවසයි.", "URL": "https://sinhala.adaderana.lk/news.php?nid=39220", "Category": null, "Parent URL": null}