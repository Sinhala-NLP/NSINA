{"Source": "Adaderana", "Timestamp": "November 27, 2010 09:19 am", "Headline": "දෙමළ පක්ෂ සන්ධාන මන්ත්‍රීවරුන් සඳුදා ඉන්දීය විදෙස් ඇමති හමුවෙයි", "News Content": "දෙමළ පක්ෂ සන්ධාන මන්ත්‍රීවරු ලබන සඳුදා ශ්‍රී ලංකාවේ සංචාරයක නිරතව සිටින ඉන්දීය විදේශ අමාත්‍යවරයා හමුවීමට නියමිත බව හිටපු පාර්ලිමේන්තු මන්ත්‍රී එම්. කේ. සිවාජිලිංගම් මන්ත්‍රීවරයා පවසයි. මේ අතර දෙමළ පක්ෂ නියෝජිතයින් පිරිසක් හා ජනාධිපති මහින්ද රාජපක්ෂ මහතා අතර හමුවක් ඊයේ(26) අරලිය ගහ මන්දිරයේ දී පැවැත්විණි. මෙම හමුව සාර්ථක ආරම්භයක් බව ඊට සහභාගී වූ එම්. කේ. සිවාජිලිංගම් මහතා පැවසුවේය. ජනතාවගේ ආරක්ෂාව තහවුරු කළ නොහැකි අවස්ථාවන්හිදී කිසිදු පුද්ගලයෙකු එම ප්‍රදේශවල නැවත පදිංචි කිරීමට කටයුතු නොකරන බව එහිදී ජනාධිපති මහින්ද රාජපක්ෂ මහතා ප්‍රකාශ කර ඇත. බිම්බෝම්බ සම්පූර්ණයෙන් ඉවත් කිරීමෙන් අනතුරුව පමණක් නැවත පදිංචි කිරීම් සිදුකරන බව ද ජනාධිපතිවරයා පවසයි. එමෙන්ම උතුරු නැගෙනහිර ප්‍රදේශවල යටිතල පහසුකම් සංවර්ධනය කර ජනතාවගේ මූලික අවශ්‍යතාවන් සපුරාලීමට රජය දැනටමත් කටයුතු කර ඇති බව ජනාධිපතිවරයා එම හමුවේ දී දෙමළ පක්ෂ නියෝජිතයින් දැනුවත් කර තිබේ.", "URL": "https://sinhala.adaderana.lk/news.php?nid=12426", "Category": null, "Parent URL": null}