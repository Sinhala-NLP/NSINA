{"Source": "Adaderana", "Timestamp": "December 13, 2010 08:13 am", "Headline": "වෙඩි පහරින් මියගිය පොලිස් නිලධාරීන්ට උසස් වීම් -අවසන් කටයුතු හෙට, අනිද්දා", "News Content": "වරකාපොළ ප්‍රදේශයේ රන් භාණ්ඩ වෙළඳසැලක් කොල්ලකා පලා යමින් සිටි කොල්ලකරුවන් සමග ඇති වූ වෙඩි හුවමාරුවකින් මියගිය පොලිස් නිලධාරීන් දෙදෙනාගේ දේහයන් පිළිබඳ අවසන් කටයුතු හෙට(14) සහ අනිද්දා(15) සිදුකිරීමට තීරණය කර තිබේ. එම පොලිස් නිලධාරීන්ට උසස් වීම් ලබාදීමට ද පොලිස්පතිවරයා විසින් තීරණය කර ඇති බව වාර්තා වේ. ඔවුන් පොලිස් සැරයන් තනතුරේ සිට පොලිස් පරීක්ෂක දක්වා උසස් කර ඇත. මියගිය පොලිස් සැරයන් අනුර බණ්ඩාර මහතා ගලිගමුව අටාල ප්‍රදේශයේ පදිංචිකරුවෙකු වු අතර සැරයන් ලයනල් රත්නායක මහතා බෙලිගල ප්‍රදේශයේ පදිංචිව සිටි අයෙකි. මේ අතර ‍හත් දෙනෙකුගෙන් සමන්විත කොල්ල කල්ලියේ හය දෙනෙකු පමණ ආරක්ෂක අංශ සමඟ පැවති වෙඩි හුවමාරු වලදී මියගොස් තිබේ. පොලිසිය සහ ආරක්ෂක හමුදා සාමාජිකයන් නවසිය දෙනෙකු පමණ සැකකරුවන් සොයා පසුගිය සිකුරාදා සිට මෙහෙ‍යුම් ක්‍රියාත්මක කරමින් සිටියි. එහිදි ඇතිවු වෙඩි හුවමාරුවලින් මියගිය සැකකරුවන්ගේ දේහයන් පිළිබඳ පශ්චාත් මරණ පරීක්ෂණ තුල්හිරිය වැඩබලන මහේස්ත්‍රාත්වරයා විසින් ඊයේ(12) සිදුකරනු ලැබීය.", "URL": "https://sinhala.adaderana.lk/news.php?nid=12798", "Category": null, "Parent URL": null}