{"Source": "Adaderana", "Timestamp": "April 30, 2019 07:26 pm", "Headline": "අද දින සිදු කළ සෝදිසි මෙහෙයුම්", "News Content": "අප්‍රේල් 26 වැනිදා කල්මුණේ සයින්දුමරුදු ප්‍රදේශයේදී පිපිරීම් 03 ක් සිදුකරගැනීමෙන් ජීවිතක්ෂයට පත්වූ මරාගෙන මැරෙන බෝම්බකරුවන් එම ස්ථානයට පැමිණීමට හා බෝම්බ ප්‍රවාහනය කිරීමට යොදාගත් බවට සැකකෙරෙන වෑන් රථයක් අද (30) සොයාගැනුණේ කැකිරාව මරදන්කඩවල ඉහළ පුලියන්කුලම ප්‍රදේශයේ ගෙවත්තක සඟවා තිබියදීයී. අදාළ වෑන් රථය ද සමඟ එහි හිමිකරු වන එම ප්‍රදේශයේම පදිංචි අබුසාලි නසාර් නමැත්තාද කැකිරාව පොලීසිය මගින් අත්අඩංගුවට ගැනුණි. ඔහුගෙන් සිදුකළ ප්‍රශ්න කිරීම්වලදී අනාවරණ වී ඇත්තේ ආගමික පූජකවරයෙකුගේ ඉල්ලීමක් මත අදාළ බෝම්බකරුවන් මෙම වෑන් රථයෙන් කල්මුණේ ප්‍රදේශයට රැගෙනවිත් ඇති බවයි. එමෙන්ම පාස්කු ඉරුදින ප්‍රහාරය සම්බන්ධයෙන් අවශ්‍ය කර තිබූ ලොරියක් ද අද සුංගාවිල ප්‍රදේශයේදී අත්අඩංගුවට ගැනුණේ සැකකරුවන් තිදෙනෙකු සමගයි. කොටහේන ප්‍රදේශයේ නිවාස සංකිර්ණයක සැකසහිත ලෙස රැඳී මිටි පුද්ගලයින් දෙදෙනෛකු පොලිස් අත්අඩංගුවට ගෙන තිබෙන අතර ඔවුන් සතුව තිබි අයි.එස්.අයි.එස්. සංවිධානයට අයත් සීඩී තැටි 3 ක් , දුරකථන 11 ක්, වෝර්කිටෝර්කි 2 ක් , නිවෙස් කිහිපයක දොර යතුරු හා විදෙස් මුදල් ඇතුලු භාණ්ඩ රැසක් සොයා ගෙන තිබේ. ඔවුන් දෙදෙනා ජාතික තව්හිඩ් ජමාත් සංවිධානයේ ක්‍රියාකාරින් බව වාර්තා වන අතර කොළඹ මහේස්ත්‍රාත් අධිකරණයට ඉදිරිපත් කිරිමෙන් පසු මැයි 02 වනිදා දක්වා ඔවුන් රඳවාගෙන ප්‍රශ්න කිරිමට අවසර හිමි විය. මේ අතර මොහොමඩ් ඊබ්‍රහිම් සාදික් අබ්දුල් හක් හා මොහොමඩ් ඊබ්‍රහිම් සාහිඩ් අබ්දුල් හක් යන දෙදෙනා සැඟව සිටි ගම්පොල පාවහන් වෙළෙඳසැල අද යළි පරික්ෂාවට ලක් කෙරුණි. එහිදි ජාතික තව්හිඩ් ජමාත් සංවිධානයේ නායක සහරාන් හෂීම්ගේ දේශනා ඇතුළත් විඩියෝ පට හා මරාගෙන මැරෙන පුහුණුව ඇතුලත් එම සංවිධානයේ ලියකියවිලි අන්තර්ගත දෘඪාංග පොලිසිය විසින් සොයා ගනු ලැබුවේ වෙළෙඳ සැලේ රහසිගත ස්ථානයක සඟවා තිබියදීයී. මේ අතර කොළඹ ඇතුලු පළාත් ගණනාවකට තියුණු ආයුධ බෙදා හැරි බවට සැකකෙරෙන ඉස්ලාම් පුජකයින් දෙදෙනෙකු කුරුනෑගල නාරම්මල ප්‍රෙද්ශයේදි කොළඹ අපරාධ කොට්ඨාසයේ විශේෂ පොලිස් කණ්ඩායමක් විසින් අත්අඩංගුවට ගෙන තිබෙන අතර ඔවුන් සතුව තිබි කඩු 9 ක් හා ජංගම දුරකථන 3 ක් ද පොලිස් භාරයට ගැනුනි. මාතලේ පොලිසිය විසින් සිදුකළ සෝදිසි මෙහෙයුමකදි මාතලේ ඩෝල පාර ප්‍රදේශයේ පිහිටි නිවසක තිබි ඩෙටනේටර් 2 ක් හා දුරදක්නයක් පොලිස් භාරයට ගෙන තිබෙන අතර එහිදි සැකපිට එක් අයෙකු අත්අඩංගුවට ගැනුණි. මේ අතර බණ්ඩාරවෙල දබගොල්ල ප්‍රදේශයේ ඉඩමක සෞදි අරාබියේ බෝරා නායකයෙකුගේ යැයි පැවසෙන ගොඩනැගිල්ලක් අද ආරක්ෂක අංශ විසින් පරික්ෂාවට ලක් කළ අවස්ථාවේ එය සෝදිසියට ආරක්ෂක අංශවලට බාදා එල්ල වුණි. මෙවන් පසුබිමක බණ්ඩාරවෙල පන්නල ව්‍යාපාරික ස්ථානයක්ද ආරක්ෂක අංශ විසින් පරික්ෂාවට ලක් කළ අතර එහි තිබූ අධිතාක්ෂනික සිනමා ශාලාවක්ද පරීක්ෂාවට ලක්වුණි. මේ අතර පුත්තලම විළුක වැව අසල පාර්සලයක තිබි ජිව උණ්ඩ තොගයක් සොයා ගෙන තිබෙන අතර බෝර ‍12 වර්ගයේ ගිනි අවියට යොදන උණ්ඩ 9 ක්, බෝර 16 ගිනි අවියට යොදන ජිව උණ්ඩ 18 ක් ඒ අතරට අයත්. මේ අතර මන්නාරම අඩම්බන් පොලිස් වසමට අයත් විඩත්තල්තිව් ප්‍රදේශයේ ආරක්ෂක අංශ විසින් ඊයේ සිදුකළ සෝදිසි මෙහෙයුමක් අතරතුරදී ඩෙටනේටර් 06 ක් සමග පුද්ගලයින් සිව්දෙනෙකු අත්අඩංගුවට ගෙන ඇත. එම අත්අඩංගුවට ගත් පිරිස අතර රිෂාඩ් බදියුදීන් ඇමිතවරයාගේ සම්බන්ධීකරණ ලේකම්වරයකුද වන බවට ප්‍රචාර පැතිර ගියේය. ඒ සම්බන්ධයෙන් නිවේදනයක් නිකුත් කළ ,රිෂාඩ් බදියුදීන් අමාත්‍යවරයා නායකත්වය දරන සමස්ත ලංකා මහජන කොංග්‍රසය පවසන්නේ අමාත්‍යවරයාගේ සම්බන්ධීකරණ නිලධාරියකු එහිදී අත්අඩංගුවට ගෙන නොමැති බවයි. කෙසේ වෙතත් එහිදී අත්අඩංගුවට ගෙන ඇති බව කියන මොහොමඩ් සානුස් නමැත්තා මීට පෙර සිය පක්ෂය නියෝජනය කරමින් මාන්තෙයි බටහිර ප්‍රාදේශීය සභාවේ මන්ත්‍රීවරයකු ලෙස කටයුතු කර ඇති බවත් , ඔහු මේ වන විට පක්ෂයෙන් ඉවත් වී සිටින අයකු බවත් එම නිවේදනයේ සඳහන්. ඒ අතර කෝට්ටේ එක්සත් ජාතික පක්ෂ නාගරික මන්ත්‍රී එච්.එම්.අලි උසුමාන් සහ ඔහුගේ සහෝදරයා අද පොලිස් අත්අඩංගුවට ගනු ලැබුවේය. ඒ නාගරික මන්ත්‍රීවරයාගේ සොහොයුරාගේ නිවසේ තිබී කඩු කිහිපයක් සොයාගැනීමේන පසුවයි. අවිස්සාවේල්ල තල්දූව ප්‍රදේශයේ සිදු කළ සෝදිසියකදී අන්තවාදී අදහස් ප්‍රචාරය කිරීමට සැකපිට මොහොමඩ් රෂීම් මොහොමඩ් ඉර්ෂාන් නමැති 36 හැවිරිදි අයෙකු සීතාවක පොලිස් අධිකාරී කාර්යාලය අත්අඩංගුවට ගෙන තිබේ. නින්දවූර් ප්‍රදේශයේ කලක් වාසය කර තිබූ ඔහු මෙම ප්‍රදේශයට පැමිණ තල්දූව ප්‍රදේශයේ මුස්ලිම් ගුරුවරයෙකු ලෙස කටයුතු කරමින් සිට ඇති අතර අදාළ ප්‍රචාරණ කටයුතු සඳහා යොදාගත් මෙවලම් රැසක් ද පොලිස් භාරයට ගැනුණි. එමෙන්ම පාදුක්ක කුරුගල ප්‍රදේශයේ කුලී නිවසක පදිංචිව සිටි 28 හැවිරිදි පුද්ගලයෙකු යුධ හමුදා නිල ඇඳුමට සමාන ඇඳුම් 06 ක් සහ ජංගම දුරකතන 08ක් සමගින් පාදුක්ක පොලීසිය මගින් අත්අඩංගුවට ගැනුණි. අදාළ ඇඳුම් කට්ටල ද සමග ගුවන් ගමන් බලපත්‍රයක්,විදේශීය මුදල් නෝට්ටු කිහිපයක් හා ත්‍රිකුණාමලය දිස්ත්‍රික්කයේ ලියාපදිංචි කළ ලොරි රථයක් හා යතුරුපැදියක් ද පොලිස් භාරයට ගෙන තිබේ. ඒ අතර වවුනියාව කනගරායන්කුලම ප්‍රදේශයේ දුරගමන් බස්රථ නවතනු ලබන හෝටල් පරිශ්‍රයක තිබී බෝම්බ හා පතොරම් තොගයක් ඊයේ (29) සවස සොයාගැනුණු අතර පීඩන බෝම්බ 03ක් හා ආර්.පී.ජී.උණ්ඩයක් ද ඒ අතරට අයත්. එමෙන්ම වවුනියාව පට්ටාන්චූර් ප්‍රදේශයේ නිවසක අපජලය ගලායන කාණුවක පයිප්පයක් තුළ සගවා තිබූ කඩු දෙකක් සමග සැකකරුවෙකු වවුනියාව පොලීසිය මගින් අත්අඩංගුවට ගැනුනේය. මේ අතර නාරම්මල බිහල්පොල ගොඩගම විහාරස්ථානයක් අසල පෞද්ගලික ඉඩමක තිබි බෝම්බ 4 ක් සොයා ගැනුණු අතර ඉන් අවදානම් තත්ත්වයේ තිබු බෝම්බයක් ආරක්ෂක අංශ විසින් ආරක්ෂිතව පුපුරුවා හරිනු ලැබේය. හොරණ ගෝනපොල නගරය ආසන්නයේ පැය හතරකට අධික කාලයක් නවතා තිබු මෝටර් රථයක් හේතුවෙන් ඊයේ රාත්‍රියේ ප්‍රදේශවාසීන් දැඩි කලබලයට පත්ව සිටි අතර ආරක්ෂක අංශ එය සෝදිසි කරන අවස්ථාවේ හිමිකරු එතැනට පැමිණියේය. මීටියාගොඩ කහව ප්‍රදේශයේ යතුරුපැදියක් මිලට ගැනීමට පැමිණි මාලදිවයින් ජාතිකයින් තිදෙනෙකු සහ දෙහිවල ප්‍රදේශයේ පුද්ගලයෙකු එම යතුරුපැදියේ ලිපිලේඛන ද රැගෙන පලායන අවස්ථාවේ දක්ෂිණ අධිවේගී මාර්ගයේ කුරුඳුගහ හැතැප්ම පිවිසුම ආසන්නයේදී පොලීසිය විසින් ඔවුන් අත්අඩංගුවට ගැනු ලැබුවා. එසේම අද අලුයම 4.00 සිට වීරකැටිය,යක්ගස්මුල්ල මුස්ලිම් ගම්මානය ආරක්ෂක අංශ වල සෝදිසියට ලක් වූ අතර එහිදී අනන්‍යතාව තහවුරු කිරීමට සමත් නොවූ පුද්ගලයින් සිව්දෙනෙකු අත්අඩංගුවට ගෙන තිබේ. මේ අතර ත්‍රිකුණාමලය චීන වරාය කරමලඋත්තු ප්‍රදේශයේ සිදුකළ සෝදිසියේදී වනලැහැබක සඟවා තිබූ කඩු තුනක් ද ආරක්ෂක අංශ භාරයට ගැනුණී. මදුරන්කුලිය විරුතෝඩෙයි ප්‍රදේශයේ ඉස්ලාම් දේවස්ථානයක සිදුකළ සෝදිසියකදී ජාතික තවුහීද් ජමාත් සංවිධානයට අයත් දැන්වීම් පුවරු කිහිපයක් පුළුස්සා දමා තිබියදී ආරක්ෂක විසින් සොයාගනු ලැබුවේය. ඒ සම්බන්ධයෙන් අදාළ දේවස්ථානයේ සභාපතිවරයාව සැක පිට අත්අඩංගුවට ගෙන ඇත. වැලිමඩ පාදිනාවෙල ප්‍රදේශයේ ගෙවත්තක සිදු කළ සෝදිසියකදී වෑන් රථයක් හා ඒ තුළ තිබී රුපියල් ලක්ෂයකට ආසන්න විදෙස් මුදල් නෝට්ටු තොගයක් පොලිස් අත්අඩුගවට ගැනුණේ ඒවායේ හිමිකාරීත්වය තහවුර කිරීමට කිසිවකු අසමත් වීම නිසයි.", "URL": "https://sinhala.adaderana.lk/news.php?nid=108976", "Category": null, "Parent URL": null}