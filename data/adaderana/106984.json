{"Source": "Adaderana", "Timestamp": "March 29, 2019 04:49 pm", "Headline": "රුසියාව ක්‍රිමියාවේ යුද අභ්‍යාස මාලාවක් අරඹයි", "News Content": "රුසියාව, ක්‍රිමියාවේ යුද අභ්‍යාස මාලාවක් ආරම්භ කර ඇත. විදෙස් මාධ්‍ය වාර්තා කළේ ඔවුන්ගේ එම ක්‍රියාමාර්ගය අසල්වැසි යුක්‍රේනයේ අප්‍රසාදයට හේතු වී ඇති බවය. ගොඩබිම ගුවන සහ සාගරය යන ක්ෂේත්‍ර තුනම ආවරණයවන ආකාරයෙන් මෙය සංවිධානය කර ඇත. දින තුනක් පුරා පැවැත්වෙන මෙම යුද අභ්‍යාසවලට පැරෂුට් බටයින් දහස් සංඛ්‍යාත පිරිසක් සහ හමුදා ඒකක 300ක් සම්බන්ධ වී සිටින බව විදෙස් වාර්තාවල සඳහන්ය. යුක්‍රේන ජනාධිපතිවරණය පැවැත්වීමට තවත් ඉතිරිව ඇත්තේ දින කිහිපයක් පමණකි. එවැනි වාතාවරණයක් තුළ අතීතයේ ඔවුන්ට අයත්ව තිබූ ක්‍රිමියාවේ රුසියාව මෙලෙස දැවැන්ත යුද අභ්‍යාසයක නිරත වීම පිළිබඳව වැඩි අවධානයක් යොමු වී තිබෙනවා. රුසියාව ක්‍රිමියාව ඈඳා ගැනීමට කටයුතු කළේ 2014 වර්ෂයේදීය. රුසියාවේ එම ක්‍රියාමාර්ගය ජාත්‍යන්තරයේ දැඩි දෝෂ දර්ශනයට ලක් වූ අතර ඒ සම්බන්ධයෙන් ඔවුන්ට එරෙහිව සම්බාධක පැනවීමට අමෙරිකාව සහ යුරෝපා සංගමය පියවර ගත්තේය. මේ අතර බටහිර රටවල් වලින් සිය ජාතික ආරක්ෂාවට එල්ල වන තර්ජන පිළිබඳව සැලකිලිමත් වෙමින් ඔවුන් සිය හමුදා ශක්තිය වැඩිදියුණු කර ගැනීමට පියවර ගනිමින් සිටින බවත් මේ ආකාරයේ අභ්‍යාස එහි කොටසක් බවත් විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=106984", "Category": null, "Parent URL": null}