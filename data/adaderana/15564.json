{"Source": "Adaderana", "Timestamp": "April 19, 2011 11:07 am", "Headline": "ඉන්දීය අත්අඩංගුවේ සිටි මෙරට ධීවරයින් තිදෙනෙකුට නිදහස", "News Content": "මුහුදු සීමා උල්ලංඝණය කිරීම හේතුවෙන් ඉන්දීය වෙරළාරක්ෂක බලකාය විසින් අත්අඩංගුවට ගෙන සිටි ශ්‍රී ලාංකික ධීවරයන් තිදෙනෙකු නිදහස් කර තිබේ. අදාළ ධීවරයින් සමග ඔවුන්ගේ යාත්‍රාව ශ්‍රි ලංකා නාවික හමුදාව වෙත භාරදීමට ඉන්දීය ‍වෙරළාරක්ෂකයින් කටයුතු කර ඇති බව ධීවර හා ජලජ සම්පත් අමාත්‍යාංශය පවසයි. කන්කසන්තුරෙයි මුහුදු සීමාවේදී ශ්‍රී ලංකා නාවික හමුදාව වෙත බාර කළ එම ධීවරයින් මෙරටට රැගෙන ඒම සඳහා නාවික හමුදාව පියවර ගෙන ඇත. මුහුදු සීමා උල්ලංඝණය කිරීම හේතුවෙන් ඉන්දීය ධීවරයින් මෙන්ම ශ්‍රී ලාංකික ධීවරයින් ද දෙරටේ වෙරළාරක්ෂක අංශවල නිරන්තර අත්අඩංගුවට පත්වෙයි.", "URL": "https://sinhala.adaderana.lk/news.php?nid=15564", "Category": null, "Parent URL": null}