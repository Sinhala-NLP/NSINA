{"Source": "Adaderana", "Timestamp": "July 26, 2019 12:09 pm", "Headline": "ඇවන්ගාර්ඩ් නඩුවත් කල්යයි", "News Content": "අල්ලස් කොමිසම විසින් කොළඹ මහේස්ත්‍රාත් අධිකරණය හමුවේ ගොනුකර ඇති නඩුව නීතිවිරෝධී යැයි තීන්දු කොට එම චෝදනාවෙන් තමන්ව නිදහස් කිරීමේ නියෝගයක් නිකුත් කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා විසින් ඉදිරිපත් කළ ප්‍රතිශෝධන පෙත්සමට අදාළ තීන්දුව ප්‍රකාශ කිරීම අභියාචනාධිකරණය විසින් අගෝස්තු මස 30 වනදා තෙක් කල් දමා තිබේ. මෙම තීන්දුව අද අචල වෙන්ගප්පුලි සහ අර්ජුන ඔබේසේකර යන අභියාචනාධිකරණ විනිසුරු මඩුල්ල හමුවේ ප්‍රකාශයට පත් කිරීමට නියමිතව තිබුණි. එහෙත් නඩු තීන්දුව තවමත් සූදානම් නොමැති හෙයින් නඩුවේ තීන්දුව ප්‍රකාශ කිරීම අගෝස්තු මස 30දා තෙක් කල් දමන බව එම අභියාචනාධිකරණ විනිසුරු මඩුල්ල විසින් නියෝග කර තිබේ. ගෝඨාභය රාජපක්ෂ මහතා අභියාචනාධිකරණයේ ගොනු කර තිබෙන ප්‍රතිශෝධන ප්‍රථම තුළින් සඳහන් කර තිබෙන්නේ ඇවන්ගාඩ් සමාගමට ගාලු වරායේ පාවෙන අවි ගබඩාවක් පවත්වාගෙන යාමට අනුමැතිය දීම තුළින් රජයට රුපියල් බිලියන 11.4 පාඩුවක් සිදු කළේ යැයි චෝදනා කරමින් අල්ලස් කොමිසම විසින් තමා ඇතුළු විත්තිකරුවන් පිරිසකට එරෙහිව කොළඹ මහේස්ත්‍රාත් අධිකරණය හමුවේ නඩුවක් ගොනු කර ඇති බවයි. අල්ලස් කොමිසම එම නඩුව ගොනු කර තිබෙන ආකාරය නීතිවිරෝධී බව සඳහන් කරමින් තම නීතිඥවරු මූලික විරෝධතාවක් මතු කළත් මූලික විරෝධතා ප්‍රතික්ෂේප කොට නඩුව ඉදිරියටත් විභාග කිරීමට කොළඹ මහේස්ත්‍රාත් අධිකරණය තීන්දු කළ බව ගෝඨාභය රාජපක්ෂ මහතා ප්‍රකාශ කළේය. කොළඹ මහේස්ත්‍රාත් අධිකරණය විසින් ප්‍රකාශිත එම තීන්දුව නීතිවිරෝධී බවත් එය ප්‍රතිශෝධනය කර තමන්ම චෝදනාවලින් නිදහස් කරන ලෙස ඉල්ලා කොළඹ මහාධිකරණය වෙත ප්‍රතිශෝධන පෙත්සමක් ඉදිරිපත් කළද එයද ප්‍රතික්ෂේප කිරීමද කොළඹ මහාධිකරණය තීන්දු කළ බවයි ගෝඨාභය රාජපක්ෂ මහතා වැඩිදුරටත් කියා සිටියි. ඒ අනුව කොළඹ මහේස්ත්‍රාත් අධිකරණය සහ කොළඹ මහාධිකරණය විසින් ප්‍රකාශිත මෙම තීන්දු ප්‍රතිශෝධනය කර තමන්ව සියලු චෝදනාවලින් නිදහස් කිරීමේ නියෝගයක් නිකුත් කරන මෙන් ඉල්ලා ගෝඨාභය රාජපක්ෂ මහතා විසින් අභියාචනාධිකරණය වෙත මෙම ප්‍රතිශෝධන පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=115064", "Category": null, "Parent URL": null}