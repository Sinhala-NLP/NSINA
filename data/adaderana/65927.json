{"Source": "Adaderana", "Timestamp": "November 11, 2016 09:02 am", "Headline": " අයවැය දෙවන වර කියවීමේ විවාදය අද ඇරඹෙයි", "News Content": "2017 අයවැය දෙවන වර කියවීමේ විවාදය අද(11) ආරම්භ වෙයි.පාර්ලිමේන්තුව අද පෙරවරු 09.30ට රැස්වීමට නියමිතය.අයවැය දෙවන වර කියවීමේ විවාදය ලබන 18 වන දින දක්වා පැවැත්වීමට නියමිතය.19 වනදා සිට දෙසැම්බර් මස 10 වන දින දක්වා අයවැය කාරක සභා අවස්ථාවේ විවාදය පැවැත්වෙයි.දින 19ක් පුරා පැවැත්වෙන එම විවාදයෙන් අනතුරුව අයවැය පිළිබඳ අවසන් ඡන්ද විමසීම සිදු කිරීමට නියමිතය. මේ අතර 2017 අයවැය කාරක සභා අවස්ථාවේ සංශෝධන සඳහා යෝජනා මේ මස 15 වන දින මධ්‍යම රාත්‍රී 12.00ට පෙර ලබාදිය යුතු බව කථානායකවරයා විසින් පාර්ලිමේන්තුවට දැනුම්දී තිබේ.2017 වසර සඳහා වන අයවැය ඊයේ(10) පාර්ලිමේන්තුවට ඉදිරිපත් කෙරුණි.අයවැය ඉදිරිපත් කිරීමෙන් පසු සම්ප්‍රදායික තේ පැන් සංග්‍රහය පාර්ලිමේන්තු පරිශ්‍රයේදී පැවැති අතර ඒ සඳහා ඒකාබද්ධ විපක්ෂය නියෝජනය කළ මන්ත්‍රීවරුන් පිරිසක් හා ජනතා විමුක්ති පෙරමුණේ මන්ත්‍රීවරුන් සහභාගී නොවූ බව වාර්තා වෙයි.මේ අතර ඊයේ පස්වරුවේ පාර්ලිමේන්තුවේ ආණ්ඩු පක්ෂයේ විශේෂ රැස්වීමක් ජනාධිපතිවරයා සහ අගමැතිවරයාගේ ප්‍රධානත්වයෙන් පවත්වා තිබේ.එහිදී අයවැය සම්බන්ධයෙන් සාකච්ඡා කර ඇති අතර අයැවැයට සහය පළ කිරීම පිළිබඳ එකඟතාවකට පැමිණ ඇති බව වාර්තා වෙයි.", "URL": "https://sinhala.adaderana.lk/news.php?nid=65927", "Category": null, "Parent URL": null}