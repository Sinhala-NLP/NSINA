{"Source": "Adaderana", "Timestamp": "September 18, 2016 01:31 pm", "Headline": " පැරා ඔලිම්පික් අතරතුර ක්‍රීඩකයෙකු ජීවිතක්ෂයට", "News Content": "රියෝ පැරා ඔලිම්පික් තරගාවලියේ පාපැදි ධාවන ඉසව්වක් අතරතුර ක්‍රීඩකයෙකු ජීවිතක්ෂයට පත්ව තිබේ.අන්තර්ජාතික පැරා ඔලිම්පික් කමිටුව පවසන්නේ ඉරාන ජාතික පාපැදි ක්‍රීඩකයෙකු හදිසියේ ඇති වූ හෘදයාබාධයක් හේතුවෙන් මියගොස් ඇති බවයි.48 හැවිරිදි බාහ්මන් ගොල්බානෙෂාඩ් නැමැති මෙම ක්‍රීඩකයා පාපැදි ධාවන මාර්ගයේ කඳුකර ප්‍රදේශයකදී හෘදයාබාධයට ලක්ව ඇති අතර රෝහල් ගත කරන විට ඔහු මියගොස් ඇති බව සඳහන්ය.ගොල්බානෙෂාඩ්, ඉරානය නියෝජනය කරමින් 2012 වසරේ දී ද පැරා ඔලිම්පික් තරගාවලියට සහභාගී වී තිබේ.කෙසේවෙතත් මෙම ක්‍රීඩකයාගේ හදිසි මරණය පිළිබඳ ඉරාන ජාතික පැරා ඔලිම්පික් කමිටුව විසින් අන්තර්ජාතික පැරා ඔලිම්පික් කමිටුවෙන් සම්පූර්ණ වාර්තාවක් ඉල්ලා ඇති බව විදෙස් මාධ්‍ය වාර්තා කළේය.ගොල්බානෙෂාඩ් ක්‍රීඩකයා වෙනුවෙන් අද පැවැත්වෙන පැරා ඔලිම්පික් උළෙලේ සමාප්ති උත්සවයේදී නිශ්ශබ්දතාවක්ද පළ කිරීමට නියමිතය.1960 වසරෙන් පසුව ඔලිම්පික් හෝ පැරා ඔලිම්පික් තරගාවලියක් අතරතුර මෙවැනි සිදුවීමක් වාර්තා වූ පළමු අවස්ථාව මෙය වෙයි.", "URL": "https://sinhala.adaderana.lk/news.php?nid=64211", "Category": null, "Parent URL": null}