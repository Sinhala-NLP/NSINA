{"Source": "Adaderana", "Timestamp": "November 19, 2015 01:52 pm", "Headline": "යුරෝපා මත්ස්‍ය තහනම ජනවාරියේදී  ඉවත්කර ගැනීමට හැකිවෙයි", "News Content": "පසුගිය රජයේ වැරදි තීන්දු තිරණ හේතුවෙන් විවිධ දුක් ගැහැට වලට ලක් වීමට සිදු වූ සමස්ත ධීවර ජනතාවගේම යහපත වෙනුවෙන් කැපවන බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි. හලාවත, පම්බලමේදී අද (19) පෙරවරුවේ ආරම්භ වූ ධීවර පුබුදුව ජංගම සේවයේ සමාරම්භක අවස්ථාවට එක් වෙමින් හෙතෙම මේ බව පැවසීය. ධීවර ජනතාවගේ යහපත වෙනුවෙන් පක්ෂ පාට ජාති කුල බේද ඇතුළු සියලු ආකාරයේ බේද අතහැර ඔවුන්ගේ යහපත වෙනුවෙන් කැප වන බව ඔහු කියා සිටියේය. ජනවාරි 8 දේශපාලන පෙරළියත් සමඟ බිහිවූ දින 100යේ ආණ්ඩුවේ පළමු අමාත්‍ය මණ්ඩල රැස්වීමේදීම ධීවර ජනතාවගේ ගැටළු පිළිබඳ අවධානයට ලක් කිරීමට හැකිවීමේ ප්‍රතිපල අද දවස වන විට සමස්ත රටටම දැනීමට පටන් ගෙන ඇති බව ඔහු පෙන්වාදුන්නේය . එලෙස ආරම්භ කළ වැඩපිළිවෙල අනුව ධීවර ජනතාවගේ සුභසාධනය වෙනුවෙන් මෙන්ම යුරෝපා සංගමය පැන වූ මාළු අපනයන තහනම ඉවත් කර ගැනීම සඳහා මාස කීපයක් තුළ අවස්ථාව උදා වී ඇතැයි පෙන්වා දුන් අමාත්‍යවරයා යුරෝපා මත්ස්‍ය තහනම ජනවාරි මාසයේදී නිසැකවම ඉවත් කර ගැනීමට හැකි වන බව කියා සිටියේය. යුරෝපා සංගමය මත්ස්‍ය අපනයනය සඳහා තහනමක් පැන වුයේ පසුගිය රජය ධීවරයා වෙනුවෙන් නිසි ප්‍රතිපත්තියක් යටතේ කටයුතු නොකිරීම හේතුවෙන් බවද හෙතෙම පැවසීය. යහපාලන ආණ්ඩුව බලයට පත් වී පළමු කාර්යය ලෙස ජනාධිපති මෛත්‍රීපාල සිරිසේන මහතාගේ හා අග්‍රාමාත්‍ය රනිල් වික්‍රමසිංහ මහතාගේ ප්‍රමුඛ අවධානය යුරෝපා මාළු තහනම ඉවත් කර ගැනීම වෙනුවෙන් යොමු වීම සමස්ත ධීවර ප්‍රජාවම ලැබූ සුවිශේෂී ජයග්‍රහණයක් බව කියා සිටියේය. එම තහනම හේතුවෙන් ධීවර ජනතාවට මෙන්ම සමස්ත රට වැසියාටම සහන රැසක් අහිමි වී ගිය බවත්, අහිමි වූ සහන වත්මන් රජයේ නිවැරදි වැඩපිළිවෙළ හේතුවෙන් නැවත ලබා දීමට කටයුතු කරන බවත් ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පැවසීය. අමාත්‍යවරයා වැඩිදුරටත් කියා සිටියේ යහපාලන ආණ්ඩුවේ ධීවර අමාත්‍ය ධුරය දරන මහින්ද අමරවීර මහතාත් රාජ්‍ය අමාත්‍ය ධුරය දරන තමාත් එකම ආසනයෙන් පක්ෂ දෙකකින් තරඟ කර ධීවර අමාත්‍ය ධුරයන්හි ඉතා මිත්‍රශීලිව කටයුතු කරමින් ධීවර ප්‍රජාවගේ යහපත වෙනුවෙන් කටයුතු කරමින් සිටින බවයි. හලාවත පම්බලදී ආරම්භ වූ ධීවර පුබුදුව ජංගම සේවය අද දවස පුරා පැවැත්වීමට නියමිත අතර එහිදී ධීවර ජනතාවගේ ගැටළු සාකච්ඡාකර විසඳුම් ලබාදීමටත් ධීවර ජනතාවට ද්‍රව්‍ය බෙදාදීමත් සිදු කිරීමට නියමිතය.", "URL": "https://sinhala.adaderana.lk/news.php?nid=55196", "Category": null, "Parent URL": null}