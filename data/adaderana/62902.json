{"Source": "Adaderana", "Timestamp": "August 9, 2016 10:24 am", "Headline": " පිටස්තර ළමුන් 21ට උසස්පෙළ වරම් දුන් විදුහල්පති ගැන සොයයි", "News Content": "පිටස්තර ප්‍රදේශවල සිසු සිසුවියන් පිරිසකට තම විද්‍යාලයෙන් අධ්‍යයන පොදු සහතික පත්‍ර උසස්පෙළ විභාගයේ විද්‍යා විෂය ධාරාවට පෙනී සිටීමට අවස්ථාව ලබාදුන් නාත්තන්ඩිය - කොට්ටරාමුල්ල අල් හිජ්රා මුස්ලිම් විද්‍යාලයේ විදුහල්පතිවරයා සම්බන්ධයෙන් විශේෂ පරීක්ෂණයක් මේ වන විට ආරම්භ කර තිබේ.වයඹ පළාත් නියෝජ්‍ය අධ්‍යාපන අධ්‍යක්ෂක(පරිපාලන) සී.එම්.නෂීර්, හලාවත කලාප අධ්‍යාපන අධ්‍යක්ෂක සද්ධාමංගල සුභසිංහ සහ නාත්තන්ඩිය කොට්ඨාස අධ්‍යාපන අධ්‍යක්ෂක ජුඩ් පෙරේරා යන මහත්වරුන් විසින් මෙම පරීක්ෂණය ආරම්භ කර ඇත.විභාග කොමසාරිස්වරයා සහ වයඹ පළාත් අධ්‍යාපන අධ්‍යක්ෂකවරයා විසින් කර ඇති නියෝගයකට අනුව මෙම පරීක්ෂණය ආරම්භ කර තිබේ.නාත්තන්ඩිය ජනාධිපති මහා විද්‍යාලයේ පැවති උසස් පෙළ විභාග මධ්‍යස්ථානයේ දී කොට්ටරාමුල්ල අල් හිජ්රා මුස්ලිම් මහා විද්‍යාලයේ යැයි පැවසෙන සිසු සිසුවියන් 21 දෙනෙකු විද්‍යා විෂය සඳහා පෙනී සිට ඇතැයි සඳහන්ය.එම සිසු සිසුවියන්ගේ හැඳුනුම්පත් පරීක්ෂාකරන විට ඔවුන් අතරින් තිදෙනෙකු පුත්තලමේ පදිංචිකරුවන් බවත්, සෙසු සිසු සිසුවියන් ගාල්ල, මහනුවර සහ කොළඹ පදිංචිකරුවන් බවටත්, අනාවරණය වී ඇත.මේ බව දැන ගෙන ඇති මව්පියන් පිරිසක් සිද්ධිය සම්බන්ධයෙන් විමර්ශනයක් සිදු කරන ලෙස වයඹ පළාත් අධ්‍යාපන ඇමතිවරයාගෙන් ඉල්ලා ඇත.මේ අතර අදාළ සිද්ධිය සම්බන්ධයෙන් විධිමත් එමෙන්ම කඩිනම් විමර්ශනයක් සිදු කරන ලෙස ලංකා විදුහල්පති සංගමයේ ලේකම් පියසිරි ප්‍රනාන්දු මහතාද වයඹ පළත් අධ්‍යාපන අධ්‍යක්ෂකවරයාගෙන් ඉල්ලීමක් කර තිබේ.කොට්ටරාමුල්ල අල් හිජ්රා මුස්ලිම් මහා විද්‍යාලයේ බව පවසමින් උසස් පෙළ විභාගයට විද්‍යා විෂය ධාරාවට පෙනී සිටි සිසුන් හා ඔවුන්ව ඒ සඳහා යොමු කළ විදුහල්පතිවරයා සම්බන්ධයෙන්ද විමර්ශනය කරන නිලධාරීන්ගේ අවධානය යොමුවී ඇත.එම සිසු සිසුවියන් කොට්ටරාමුල්ල අල් හිජ්රා මුස්ලිම් මහා විද්‍යාලයට ඇතුළත් කර ගෙන නොමැති නමුත්, ඔවුන් පාසලට පැමිණි බවට වූ ලේඛනවල සටහන්ද තිබී ඇත.එමෙන්ම එම දරුවන් පාසලේදී සිදු කරන ලද ඇගයීම් සම්බන්ධ සටහන්ද විද්‍යාලය තුළ තිබී විමර්ශන නිලධාරීන්ට ඉදිරිපත් කර ති‍බේ.නමුත් පාසලට ඇතුළත් නොකළ දරුවන්ගේ නම් නාම ලේඛනයට ඇතුළත් වූයේ කෙසේද යන්න සහ එම දරුවන්ගේ ඇගයීම් පාසල තුළ තිබුණේ කෙසේද යන්න සම්බන්ධයෙන්ද විමර්ශන කටයුතු සිදු කරන නිලධාරීන්ගේ අවධානයට ලක් වී ඇත.කොට්ටරාමුල්ල අල් හිජ්රා මුස්ලිම් මහා විද්‍යාලය තුළ අධ්‍යාපන පොදු සහතික පත්‍ර උසස් පෙළ විද්‍යා විෂයන් සඳහා පංති නොපැවැත්වෙන විට මේ ආකාරයට සිසු සිසුවියන්ගේ ඇගයීම් සටහන් තිබුණේ කෙසේද යන්න සම්බන්ධයෙන්ද විමර්ශන නිලධාරීන් විදුහල්පතිවරයාගෙන් විමසා තිබේ.තම විද්‍යාලය තුළ උසස් පෙළ පංති සඳහා විද්‍යා විෂයන් ආරම්භ කරන ලෙස අධ්‍යාපන අමාත්‍යාංශය විසින් තමන්ට දැනුම් දී ඇති බව විදුහල්පතිවරයා පවසා ඇත.නමුත් අධ්‍යාපන අමාත්‍යාංශය එවැනි දැනුම් දීමක් සිදු කර ඇති බවක් වයඹ පළාත් අධ්‍යාපන කාර්යාලය, හලාවත කලාප අධ්‍යාපන කාර්යාලය හෝ නාත්තන්ඩිය කොට්ඨාස අධ්‍යාපන කාර්යාලය දැන සිට නැත.පුත්තලම දිස්ත්‍රික්කයෙන් අධ්‍යාපන පොදු සහතික පත්‍ර උසස් පෙළ විභාගයට පෙනී සිටින දරුවන්ගේ උත්‍තර පත්‍ර ඇගයීම් සිදු කරනු ලබන්නේ ගාල්ල දිස්ත්‍රික්කයේ ගුරුවරුන් වීම නිසා මෙය ජාවාරමක් ලෙස කාලයක් තිස්සේ සිදු කර ඇද්ද යන්න සම්බන්ධයෙන් විමර්ශනයක් සිදු කරන ලෙස ප්‍රදේශවාසීන් අධ්‍යාපන බලධාරීන්ගෙන් ඉල්ලීමක් කර ඇත.එමෙන්ම පිටස්තර ප්‍රදේශවල පදිංචි සිසු සිසුවියන් පුත්තලම දිස්ත්‍රික්කයෙන් පැමිණ විභාගයට පෙනී සිටීම තුළින් තම දරුවන්ගේ අයිතිවාසිකම් කඩ වන බව පවසමින් තවත් පිරිසක් ශ්‍රේෂ්ඨාධිකරණය හමුවේ නඩුවක් ගොනු කිරීමටද මේ වන විට සුදානම් කර තිබේ.මෙම විදුහල්පතිවරයා මීට පෙර සේවය කර ඇති විද්‍යාලයේද මේ ආකාරයටම පිටස්තර ප්‍රදේශවල සිසු සිසුවියන්ට තම පාසලේ දරුවන් ලෙස උසස් පෙළ විභාගයට පෙනී සිටීමට අවස්ථාව ලබා දී ඇති බවද කියති.මේ අතර පුත්තලම දිස්ත්‍රික්කයේ තවත් විභාග මධ්‍යස්ථාන කීපයකම මේ ආකාරයට පිටස්තර ප්‍රදේශවල සිසු සිසුවියන් අධ්‍යාපන පොදු සහතික පත්‍ර උසස් පෙළ විභාගයට පෙනී සිටින බවද විමර්ශන කටයුතු කරන නිලධාරීන්ට තොරතුරු ලැබී ඇත.", "URL": "https://sinhala.adaderana.lk/news.php?nid=62902", "Category": null, "Parent URL": null}