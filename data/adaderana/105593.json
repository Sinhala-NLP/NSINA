{"Source": "Adaderana", "Timestamp": "March 6, 2019 04:35 pm", "Headline": "සාමාන්‍ය තොරතුරු තාක්ෂණ විභාගය පළමු වරට Online ක්‍රමයට", "News Content": "සාමාන්‍ය තොරතුරු තාක්ෂණ විභාගය (GIT) - 2018 නියාමන පරීක්ෂණය මෙවර ප්‍රථම වරට මාර්ගගත පරීක්ෂණයක් ලෙස පැවැත්වීමට ශ්‍රී ලංකා විභාග දෙපාර්තමේන්තුව කටයුතු යොදා ඇත. 2019-03-11 දින සිට 2019-03-18 දින තෙක් දිවයින පුරා පිහිටි විභාග මධ්‍යස්ථාන 655කදී පැවැත්වීමට නියමිතයි. මෙම පරීක්ෂණය සඳහා අයඳුම්කරුවන් 186,097 පෙනී සිටීමට නියමිතයි. මෙයට සහභාගි වෙන අයඳුම්කරුවන්ගේ ප්‍රවේශ පත්‍ර මේ වන විටත් පාසල් වෙත යවා ඇත. යම්කිසි හේතුවක් මත ප්‍රවේශපත්‍ර ලැබී නොමැති නම්, අදාළ පාසල මඟින් විභාග දෙපාර්තමේන්තුව දැනුවත් කළ යුතුයි. පරීක්ෂණයට පෙනී සිටිමේ දී අනන්‍යතාවය තහවුරු කිරීම සඳහා විභාග ප්‍රවේශ පත්‍රය සමඟ ජාතික හැඳුණුම්පත හෝ වලංගු විදේශ ගමන් බලපත්‍රයක් හෝ වලංගු රියදුරු බලපත්‍රයක් ඉදිරිපත් කල හැකියි. අයඳුම්පත් ඉදිරිපත් කළ අයඳුම්කරුවන් හට පමණක් මෙම පරීක්ෂණය සඳහා පෙනී සිටීමට හැකියාව ලැබෙන අතර, තමාට ලැබී ඇති ප්‍රවේශ පත්‍රෙය් නියමිත දින දී නියමිත වේලාවට පරීක්ෂණ සඳහා පෙනී සිටිය යුතු බව ද අවධාරණය කරයි. විභාග පරිපාලන කටයුතු සඳහා කාර්ය මණ්ඩල මේ වන විටත් පත් කර ඇති අතර, සම්බන්ධීකරණ මධ්‍යස්ථාන 173 දී විභාග අධීක්ෂණ කටයුතු සුදානම් කර ඇති බව නිවේදනයක් නිකුත් කරමින් විභාග කොමසාරිස් ජනරාල් බී සනත් පූජිත මහතා සඳහන් කරයි.", "URL": "https://sinhala.adaderana.lk/news.php?nid=105593", "Category": null, "Parent URL": null}