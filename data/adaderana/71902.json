{"Source": "Adaderana", "Timestamp": "April 9, 2017 12:58 pm", "Headline": "වසන්ත ඔබේසේකරයන්ගේ අවසන් කටයුතු අදයි", "News Content": "ප්‍රවීන සිනමාවේදී අභාවප්‍රාප්ත වසන්ත ඔබේසේකර මහතාගේ දේහය පිළිබඳ අවසන් කටයුතු අද (09) පස්වරුවේ බොරැල්ල කනත්තේ දී සිදුකෙරෙයි. මහජන ගෞරවය සඳහා දේහය අද පෙරවරු 8.30 සිට පස්වරු 5.00 දක්වා බොරැල්ලේ පිහිටි පෞද්ගලික මල් ශාලාවක තැන්පත් කර තිබේ. රෝගී තත්ත්වයක් හේතුවෙන් කොළඹ පුද්ගලික රෝහලක ප්‍රතිකාර ලබමින් සිටි වසන්ත ඔබේසේකර මහතා ඊයේ උදෑසන අභාවප්‍රාප්ත වන විට 80 වැනි වියේ පසු වුණි. පුවත්පත් කලාවේදීයෙකු ලෙස සිය වෘත්තීය ජිවිතය ආරම්භ කළ ඒ මහතා පසුගිය දශක කිහිපය තුළ සුවිශේෂි සිනමාකරුවෙකු ලෙස ජනාදරයට පාත්‍ර වුණි. වසන්ත ඔබේසේකරයන් චිත්‍රපට අධ්‍යක්ෂණය සහ තිර රචනය වෙනුවෙන් 1979 වසරේ සිට අවස්ථා 11කදී ජනාධිපති සම්මාන සහ සරසවි සම්මාන පිදුම් ලබා තිබේ. පලගැටියෝ, දඩයම, දොරකඩමාරාව, තීර්ත යාත්‍රා, කැඩපතක ඡායා, සළෙලු වරම යන චිත්‍රපට ඒ අතර වෙයි.", "URL": "https://sinhala.adaderana.lk/news.php?nid=71902", "Category": null, "Parent URL": null}