{"Source": "Adaderana", "Timestamp": "May 2, 2014 04:43 pm", "Headline": "ගෝපීට සහයදුන් අයෙක් දැලේ", "News Content": "එල්.ටී.ටී.ඊය ප්‍රතිසංවිධානය කිරීම සඳහා ආධාර අනුබල දුන් බවට සැකපිට පුද්ගලයෙකු අනුරාධපුර ප්‍රදේශයේ දී අත්අඩංගුවට ගෙන තිබේ. අනුරාධපුර පොලිසියට ලැබුණු තොරතුරකට අනුව සිදුකළ විමර්ශනයක දී සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. එල්.ටී.ටී.ඊය ප්‍රතිසංවිධානය කිරීමට උත්සාහ කිරීම සම්බන්ධයෙන් චෝදනා එල්ලවී තිබු ගෝපි, අප්පන් සහ තේවියන් නැමැති හිටපු එල්.ටී.ටී.ඊ සාමාජිකයින් තිදෙනෙකු පසුගිය දා සිදුවු වෙඩි හුවමාරුවක දී මියැදුණි. ඔවුන්ට නවාතැන් පහසුකම් ලබාදීම සම්බන්ධයෙන් අත්අඩංගුවට ගත් සැකකරුට චෝදනා එල්ලවී ඇති බව පොලිස් මාධ්‍ය ප්‍රකාශක කාර්යාලය ප්‍රකාශ කළේය. සැකකරු අනුරාධපුර දේවානම්පියතිස්ස මාවතේ පදිංචිකරුවකු වන අතර වෘත්තියෙන් තැපැල් සේවකයෙකු ද වන බව ද සඳහන්ය. සැකකරු සම්බන්ධයෙන් අනුරාධපුර පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=42939", "Category": null, "Parent URL": null}