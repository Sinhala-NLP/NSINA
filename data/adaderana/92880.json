{"Source": "Adaderana", "Timestamp": "July 20, 2018 08:36 am", "Headline": "මුහුදට බිලි වන නගුල්එළිය ගම්මානයේ නිවාස වෙනුවට නව නිවාස හැදුවත් ගමට යන්න පාලමක් නැහැ", "News Content": "මුහුදු ඛාදනය හේතුවෙන් විනාශ වී යන ආරච්චිකට්ටුව - නගුල්එළිය ධීවර ගම්මානයේ පවුල් සදහා නිවාස 26 ක් ඉදිකිරීමට රජය කටයුතු කර ඇතත්,එම ගම්මානයට පිවිසීම සඳහා රතඹලාඔය හරහා පාලමක් ඉදිකිරීමට මේ වන තුරු කටයුතු කර නොතිබීම ගැටළුවක් බව ප්‍රදේශවාසීන් පවසයි. නගුල්එළිය ගම්මාන පිහිටා ඇත්තේ බටහිරෙන් මහ මුහුදටත්,නැගෙනහිරෙන් රතඹලාඔයටත් මැදිවය.වසර කීපයක සිට පවතින මුහුදු ඛාදනය හේතුවෙන් නගුල්එළිය ගම්මානය මේ වන විට මුහුදට බිලි වී ඇත.එහි ඇති නිවාස රැසක් මේ වන විට මුහුදු ඛාදනය හේතුවෙන් කඩා ගෙන ගොස් ඇත.එම ගම්මානයේ ජනතාව මේ වන විට පදිංචිවී සිටින්නේ ඉතාමත්ම පුංචි අතු පැලවල්වලය. ඇතැම් නිවාස මුහුදට ගසා ගෙන යාම වැළැක්වීම සදහා විවිධ ආධාරක පාවිච්චි කරන බවක්ද දක්නට ඇත. පවතින තත්ත්වය නිසා නගුල්එළිය ගම්මානයේ ජනතාව සදහා නිවාස 26 ක් ඉදිකිරීමට රජය කටයුතු කර ඇත. ඒ සදහා රුපියල් 1,81,00,000 ක් වැය කර ඇති අතර නිවාස ඉදිකිරීම සඳහා අවශ්‍ය දෑ නගුල්එළිය ගම්මානයට රැගෙන විත් ඇත්තේ මුතුපත්තිය දූපත හරහා විශාල දුරක් ගෙවමිනි.නමුත් ආරච්චිකට්ටුවේ සිට වෛරන්කට්ටුව ගම්මානය හරහා නගුල්එළිය ගම්මානයට පිවිසීමට ඇති කෙටි මාර්ගයක්ද ඇත.එම මාර්ගයේ ඇති රතඹලාඔය හරහා පාලමක් ඉදි කිරීමට මේ වන තුරු කටයුතු නොකිරීම නිසා ගම්මානය විවෘත කිරීමට නොහැකි තත්ත්වයක් උදාවී ඇති බව ගම්වාසීන් කියති. ගම්මානයේ නිවාස වල ඉදිකිරීම් 90% ක් පමණ අවසන් වී තිබුනත්,ගමන් කිරීමට නොහැකි තත්ත්වය නිසා යටිතල පහසුකම් කිසිවක් මේ වන තුරු නව ගම්මානය තුළ ක්‍රියාත්මක වී නැත. රතඹලාඔය හරහා පාලමක් ඉදිකිරීමට නම් රුපියල් මිලියන 90 ක පමණ මුදලක් අවශ්‍ය බව දන්වා ඇති බවත්,එම මුදල සපයා ගැනීමට නොහැකි කම ගැටළුවක් වී ඇති බව මේ සම්බන්ධයෙන් කළ විමසුමකදී පුත්තලම දිසා ලේකම් එන්.එච්.එම්.චිත්‍රානන්ද මහතා පැවසීය.", "URL": "https://sinhala.adaderana.lk/news.php?nid=92880", "Category": null, "Parent URL": null}