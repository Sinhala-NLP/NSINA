{"Source": "Adaderana", "Timestamp": "September 8, 2017 06:33 pm", "Headline": "පාදෙණියට එරෙහි පැමිණිල්ල නොවැම්බර් 10  යළි කැඳවයි ", "News Content": "අධිකරණයට අපහාස කළ බවට රජයේ වෛද්‍ය නිළධාරින්ගේ සංගමයේ සභාපති වෛද්‍ය අනුරුද්ධ පාදෙණිය මහතාට එරෙහිව ඉදිරිපත් කර ඇති පැමිණිල්ල නොවැම්බර් 10 වනදා යළි කැඳවිමට අභියාචනාධිකරණය තීරණය කර ඇත.අදාල නඩුව සභාපති විනිසුරු එල්.ටී.බී. දෙහිදෙනිය මහතා ඇතුළු ද්විපුද්ගල විනිසුරු මඩුල්ලක් හමුවේ අද කැදවනු ලැබීය.එහිදී වගඋත්තරකාර වෛද්‍ය අනුරුද්ධ පාදෙණිය මහතා වෙනුවෙන් පෙනී සිටි නීතිඥවරුන් නඩුවට අදාල ලිඛිත දේශන භාරදුන් බව අද දෙරණ අධිකරණ වාර්තාකරු සදහන් කළේය.අදාල පැමිණිල්ල මහචාර්ය සරත් විජේසූරිය මහතා සහ ගාමිණි වියන්ගොඩ මහතා විසින් අභියාචනාධිකරණයට ඉදිරිපත් කර තිබුණි.පැමිණිල්ලෙන් ඔවුන් පෙන්වා දී ඇත්තේ මාලඹේ සයිටම් පෞද්ගලික වෛද්‍ය විද්‍යාල සම්බන්ධයෙන් පසුගියදා අභියාචනාධිකරණය ලබාදුන් නියෝගයක් විවේචනය කරමින් අනුරුද්ධ පාදෙණිය මහතා කොළඹ පැවැති මහජන රැස්විමකදී ප්‍රකාශයක් සිදු කර ඇති බවයි.එමගින් අධිකරණයට අපහාස වී ඇති බැවින් ඒ සදහා සුදුසු දඩුවමක් පමුණුවන ලෙස පැමිණිලිකාර පාර්ශ්වය අභියාචනාධිකරණයෙන් ඉල්ලීමක් කර ඇත.", "URL": "https://sinhala.adaderana.lk/news.php?nid=77305", "Category": null, "Parent URL": null}