{"Source": "Adaderana", "Timestamp": "July 13, 2015 05:43 am", "Headline": " මත්පැන් මතින් දියනාන්න ගිහින් තාමත් නෑ", "News Content": "මාරවිල - කුරුස පල්ලිය ප්‍රදේශයේ මුහුදේ දිය නෑමට ගිය තරුණයෙකු මුහුදේ ගිලී අතුරුදහන්වී ඇති බව මාරවිල පොලීසිය කියයි.ඊයේ (12) සවස 5.00 ට පමණ මෙම අනතුර සිදුවී ඇත.අතුරුදහන්වී ඇත්තෙ කැප්පෙටිවලාන - නල්ලූර පදිංචිකරුවෙකු වන විජේවීර කංකානම්ලාගේ චරිත් ගයාන් (අවු:19) යන අය බවට හඳුනා ගෙන ඇති බව අප වාර්තාකරු කියා සිටියි.නිට්ටඹුව ප්‍රදේශයේ පුද්ගලික ආයතනයක සේවය කරන සේවකයින් පිරිසක් තම වාරිෂික විනෝද සවාරිය සදහා මාරවිල ප්‍ර දේශයට පැමිණ ඇත.එ‍සේ පැමිණි පිරිස මාරවිල මුහුදු වෙරළේ මත්පැන් සාදයක්ද පවත්වා ඇති බවත්, එයින් අනතුරුව තරුණයින් කීප දෙනෙකු මුහුදේ දිය නෑමට ගොස් ඇති අතර ඔවුන් අතර සිටි එක් තරුණයෙකු මෙලෙස දියේ ගිලී අතුරුදහන්වී ඇති බවත් වාර්තා වේ.අතුරුදහන්වූ තරුණයා සොයා ප්‍රදේශයේ ධීවරයින් 12 වැනිදා රාත්‍රීය වන තුරුම මාරවිල මුහුදු තීරය තුළ මෙහෙයුමක් දියත් කළත් සිරුර හමුවී නැති අතර මළ සිරුර සොයා මෙහෙයුම් තවදුරටත් ක්‍රියාත්මක බව පොලීසිය කියයි.මාරවිල - කුරුස පල්ලියට ආසන්න මුහුදේ දිය නෑම අනතුරුදායක බව දැක්වෙන පුවරු අපදා කළමනාකරණ දෙපාර්තමේන්තුව විසින් වෙරළ තීරය පුරා ප්‍රදර්ශනය කර ඇති බව අප වාර්තාකරු පෙන්වාදෙයි.", "URL": "https://sinhala.adaderana.lk/news.php?nid=52602", "Category": null, "Parent URL": null}