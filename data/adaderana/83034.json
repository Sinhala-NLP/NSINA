{"Source": "Adaderana", "Timestamp": "January 16, 2018 08:48 am", "Headline": "  සුද්දෝ දෙන්නෙක් කටුනේරිය පිරවුම්හලකට සුද්දයක් දීලා", "News Content": "මාරවිල - කටුනේරිය ඉන්ධන පිරවුම්හලකින් රුපියල් 28,000 ක මුදලක් වංචා සහගත ලෙස ලබා ගෙන ගිය විදේශිකයින් දෙදෙනෙකු පිළිබදව විමර්ශන කටයුතු සිදු කරන බව මාරවිල පොලීසිය කියයි. පසුගිය 14 වැනිදා සවස පා ගමනින් ඉන්ධන පිරවුම්හල වෙත පැමිණ ඇති විදේශිකයින් දෙදෙනා ගෙන් එක් අයෙකු එහි සේවකයෙකුගෙන් කිලෝ ග්‍රෑම් 05 ක ගෑස් සිලින්ඩරයක මිළ විමසා ඇත. ඒ අතර අනෙක් විදේශිකයාද එම සේවකයාගෙන් විවිධ ප්‍රශ්න අසා ඇත. අනතුරුව මෙරට ඇති වැඩිම වටිනාකමක ඇති මුදල් සම්බන්ධයෙන් විමසා සේවකයා අත තිබූ මුදල් දැක ගැනීමට අවශ්‍ය බව පවසා ඇත. ඒ අතර එම විදේශිකයා ඉතාමත්ම සුක්ෂම ලෙස සේවකයා අත තිබූ රුපියල් 28,000 ක මුදලක් වංචා සහගත ලෙස ලබා ගෙන ඇති බව සඳහන්ය. කිසිවක් නොවූ ලෙස ඉන්ධන පිරවුම්හලෙන් පසුව විදේශිකයින් දෙදෙනා පිටත්ව යන ආකාරය එහි සවි කර ඇති ආරක්ෂිත කැමරා වල සටහන් වී ඇත. මුදල් වංචා කිරීමෙන් අනතුරුව ඔවුන් යතුරු පැදියකින් පලා ගොස් ඇති බව පසුව කරන ලද විමර්ශන වලදී හෙලිවී ඇත. මෙම විදේශිකයින් දෙදෙනාම මීට මාස 03 කට පමණ පෙර හලාවත නගරයේ පිහිටි රෙදි පිළි අලවි සැළකින්ද මේ ආකාරයටම වංචා සහගත ලෙස මුදල් රැගෙන පලා ගොස් තිබුණි.", "URL": "https://sinhala.adaderana.lk/news.php?nid=83034", "Category": null, "Parent URL": null}