{"Source": "Adaderana", "Timestamp": "December 22, 2015 03:27 pm", "Headline": "ගුවන්තොටුපළ සේවකයින්ට ඉල්ලීම් ලැබෙයි - වර්ජනය අත්හරියි!", "News Content": "කටුනායක ජාත්‍යන්තර ගුවන්තොටුපළ සේවකයින් පිරිසක් විසින් තම ඉල්ලීම් නොලැබුණහොත් ප.ව 2.00න් පසු ආරම්භ කිරීමට නියමිතව පැවති වැඩවර්ජනය අත්හිටුවා තිබේ.ගුවන්තොටුපළ සභාපති, උප සභාපති, විධායක අධ්‍යක්ෂ යන තිදෙනා සමග වෘත්තීය සමිති නියෝජිතයින් විසින් සිදුකළ සාකච්ඡාවෙන් අනතුරුව එකී සියලුම ඉල්ලීම් ලබාදීමට පරිපාලනය එකඟවූ බව වෘත්තීය සංගම් නියෝජිතයින් කියා සිටියි.ප්‍රධාන ඉල්ලීම් 6ක් මුල් කරගනිමින් ශ්‍රී ලංකා නිදහස් සේවක සංගමය, ජාතික සේවක සංගමය, අන්තර් සේවක සංගමය විසින් ඒකාබද්ධව උද්ඝෝෂණ ව්‍යාපාරයක් අද (22) පෙරවරුවේ දියත් කර තිබුණු අතර එයින් අනතුරුව ඉල්ලීම් ලබාදීම සඳහා ප.ව 2.00 වනතුරු පරිපාලනයට කල් ලබාදී තිබුණි.ඔවුන්ගේ ඉල්ලීම් දහවල් 2.00 ට පෙර ලබා නොදුනහොත් දැවැන්ත වැඩවර්ජනයකට යන බව සේවකයින් විසින් අවධාරණය කර තිබුණි.කෙසේ වෙතත් පරිපාලනය සමග සාකච්ඡා කළ වෘත්තීය සංගම් නියෝජිතයින් ප.ව 2.00 ට මාධ්‍යයට ප්‍රකාශයක් කරමින් කියා සිටියේ තම සියලුම ඉල්ලීම් ලබාදීමට පරිපාලනය එකඟවූ බැවින් පැවැත්වීමට නියමිතව පැවති වෘත්තීය ක්‍රියාමාර්ගය අත්හිටුවු බවයි.එසේ වුවද තම ඉල්ලීම් අතර වුණු වර්ෂය අවසානයේ ලබාදීමට නියමිත ප්‍රසාද දීමනාව රු.45,000 ක මුදලින් ලැබෙන්නේ රු.42,000 ක් බවද, එයට සේවකයින් එකඟවූ බව ද ශ්‍රී ලංකා නිදහස් සේවක සංගමයේ ගුවන්තොටුපළ ශාඛාවේ සභාපති එම්.ඩබ්.ඩී මුහන්දිරම් මහතා කියා සිටියේය.සෙසු ඉල්ලීම් සියල්ල ඒ ආකාරයෙන්ම ලබාදීමට සභාපතිවරයා එකඟවූ බවත්, සභාපතිවරයා කෙරෙහි විශ්වාසය තබා වර්ජනය අත්හැරීමට කැමතිවූ නමුත් යම් හෙයකින් සභාපතිවරයා විසින් විශ්වාසය කඩකරනු ලැබුවහොත් නැවතත් කිසිදු සාකච්ඡාවකින් තොරව වැඩවර්ජනයක් දියත් කිරීමට පසුබට නොවන බවත් මුහන්දිරම් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55882", "Category": null, "Parent URL": null}