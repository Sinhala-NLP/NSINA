{"Source": "Adaderana", "Timestamp": "May 21, 2018 10:47 pm", "Headline": " ආපදා මරණ 7 දක්වා ඉහළ යයි- පහත්බිම් ජනයා සැළකිලිමත් වෙන්න", "News Content": "දිවයිනේ බලපා ඇති අයහපත් කාලගුණික තත්ත්වය හේතුවෙන් මේ වන විට පුද්ගල මරණ 07 ක් වාර්තා වී ඇති බව පොලිස් මාධ්‍ය ප්‍රකාශක කාර්යාලය පවසයි. මේ අතර කැලණි, කළු, නිල්වලා සහ ගිං යන ගංඟා ස්ථාන කිහිපයකින් පිටාර මට්ටමට පැමිණ තිබීම හේතුවෙන් පහත්බිම්වල ජනතාව අවධානයෙන් පසුවන ලෙස වාරිමාර්ග දෙපාර්තමේන්තුව නිවේදනය කරයි. දිවයිනේ දිස්ත්‍රික්ක 12 කට බලපා ඇති දැඩි වැසි සහිත කාලගුණ තත්ත්වය හේතුවෙන් ප්‍රදේශ රැසක ජන ජීවිතයට මේ වන විට අහිතකර බලපෑම් එල්ල වී තිබේ. එලෙස බලපෑම් එල්ල වී ඇත්තේ කොළඹ, ගම්පහ, කළුතර, ගාල්ල, මාතර, හම්බන්තොට, රත්නපුර, කෑගල්ල, මහනුවර, නුවරඑළිය, පුත්තලම, කුරුණෑගල යන දිස්ත්‍රික්ක වලටයි. පවුල් 3438 කට අයත් පුද්ගලයින් 13,314 දෙනෙකු මෙම ආපදා තත්ත්වයේ බලපෑමට ලක්ව සිටියි. ගතවූ පැය 24 ක කාලය තුළ වැඩිම වර්ෂාපතනයක් වාර්තා වන්නේ පුත්තලම දිස්ත්‍රික්කයෙනි. එහි ආනමඩුව ප්‍රදේශයට මිලිමීටර 353.8 ක වර්ෂාපතනයක් වාර්තා වූ අතර ආපදා තත්ත්වය හේතුවෙන් මේ වන විට එම දිස්ත්‍රික්කයේ පවුල් 138 කට අයත් පුද්ගලයින් 542 දෙනෙකු පීඩාවට පත්ව සිටියි. මේ අතර පුත්තලම - කොළඹ ප්‍රධාන මාර්ගය අද ජලයෙන් යටව තිබුණි. ආරච්චිකට්ටුව මහඑළිය වැවේ වැව් බැම්ම කැඩී යාම සහ විජය කටුපත වැවේ වාන් ජලය ගලා ඒමත් හේතුවෙන් මෙම මාර්ගය යටවී තිබුණි. මේ අතර ආපදා තත්වය හේතුවෙන් මේ වන විට කළුතර දිස්ත්‍රික්කයේ පවුල් 71 කට අයත් පුද්ගලයින් 317දෙනෙකු පීඩාවට පත්ව සිටියි. වාරිමාර්ග දෙපාර්තමේන්තුව සඳහන් කළේ කළුගඟ පිටාර ගැලීමෙන් කළුතර,දොඩම්ගොඩ, මිල්ලණිය, මදුරාවල, හොරණ, පාලින්ද නුවර,බුලත්සිංහල යන ප්‍රදේශ ජලගැලීම් අවධානමට ලක්ව ඇති බවයි. රත්නපුර දිස්ත්‍රික්කයේ ද පවුල් 253 කට අයත් පුද්ගලයින් 927 දෙනෙකු පීඩාවට පත්ව සිටින අතර කළු ගඟ පිටාර ගැලීමෙන් රත්නපුර ,ඉංගිරිය, කිරිඇල්ල, කුරුවිට, ඇලපාත යන ප්‍රදේශවල ජලගැලීම් තත්ත්වයන් වර්ධනය වී තිබේ. රත්නපුර දිස්ත්‍රික්කයේ පාසල් කිහිපයක් ද ජලයෙන් යටව තිබුණි. මේ අතර නිල්වලා ගඟ පානදුගම ප්‍රදේශයෙන් පිටාර ගොස් ඇති අතර ඒ හේතුවෙන් මාතර,කඩවත් සතර, තිහගොඩ, මාලිම්බඩ, කඹුරුපිටිය, අතුරලිය, අකුරැස්ස හා පිටබැද්දර ප්‍රදේශවල ජලගැලීම් තත්ත්වය වර්ධනය වී තිබුණි. ගාල්ල දිස්ත්‍රික්කයේ පවුල් 1960 කට අයත් පුද්ගලයින් 7742 දෙනෙකු ආපදා තත්ත්වයෙන් පීඩාවට පත්ව සිටියි. ප්‍රදේශයෙන් ගලා බසින ගිං ගඟ තවලම හා බද්දේගම යන ප්‍රදේශවලින් පිටාර ගැලීමත් සමඟ සුළු ගංවතුර තත්ත්වයක් උද්ගතව තිබුණ ද ඉදිරි පැය කිහිපය තුළ එහි වර්ධනයක් අපේක්ෂා කරන බව වාර්මාර්ග දෙපාර්තමේන්තුව සඳහන් කළේය. ඒ අනුව එහි අවදානම් ප්‍රදේශ ලෙස බද්දේගම,බෝපේ - පෝද්දල, වැලිවිටිය, දිවිතුර, නාගොඩ, නියාගම, තවලම, නෙළුව යන ප්‍රදේශ නම් කර තිබේ. ආගරපතන අල්ටොරිය වතුයාය ප්‍රදේශයේ නායයෑමකින් නිවාස 02 කට හානි සිදුව තිබුණි. ගම්පහ දිස්ත්‍රික්කයේ අත්තනගලු ඔය පිටාර ගැලීමෙන් ඒ ආශ්‍රිත මීගමුව, ජාඇල, කටාන මිනුවන්ගොඩ, ගම්පහ හා අත්තනගල්ල යන ප්‍රදේශවල පැවති ජලගැලීම් තත්ත්වය තවදුරටත් වර්ධනය වී ඇති බව වාරිමාර්ග දෙපාර්තමේන්තුව සඳහන් කළේය. මේ අතර කැලණි ගඟේ ඉහළ ගංඟාධාර ප්‍රදේශයේ දැරණියගල, කිතුල්ගල හා හොලොම්බුව යන ජල මිනුම් ස්ථානවල ජල මට්ටම අඩුවෙමින් පවතින නමුත් පහළ ප්‍රදේශයේ එනම් අවිස්සාවේල්ල සිට නාගලගම්වීදිය දක්වා ජල මට්ටම තවදුරටත් ඉහළ යමින් පවතියි. එහි අවධානම් ප්‍රදේශ ලෙස කොළඹ, කැලණිය, කොළොන්නාව, බියගම, කඩුවෙල, හංවැල්ල, දොම්පෙ, රුවන්වැල්ල, දෙහිඕවිට,දැරණියගල යන ප්‍රදේශ නම් කර තිබේ. මේ අතර කැළණි ගඟේ ජල මට්ටම සීග්‍රයෙන් ඉහළ යමින් පැවතීම හේතුවෙන් හංවැල්ල සිට කොළඹ දක්වා කැලණි ගං මිටියාවත ආසන්නයේ සිටින ජනතාවට තාවකාලිකව තම නිවාස වලින් ඉවත්ව ආරක්ෂිත ස්ථාන වෙත ගමන් කරන ලෙසට ආපදා කළමණාකරණ මධ්‍යස්ථානය ඉල්ලා සිටියි. මේ අතර ජාතික ගොඩනැගිලි පර්යේෂණ සංවිධානය විසින් දිවයිනේ දිස්ත්‍රික්ක පහකට බලපාන පරිදි නායයාමේ රතු නිවේදන නිකුත් කර තිබේ. ඊයේ පස්වරු 3 සිට ක්‍රියාත්මක වන පරිදි ඉදිරි පැය 24 සඳහා දිවයිනේ දිස්ත්‍රික්ක 08ක් සඳහා ජාතික ගොඩනැගිලි පර්යේෂසංවිධානය විසින් නායයාමේ කහ නිවේදන නිකුත් කළ අතර මේ වන විට දිවයිනේ දිස්ත්‍රික්ක 05 ක් වෙනුවෙන් නායයාමේ රතු නිවේදන නිකුත් කර තිබේ. පවතින අයහපත් කාළගුණ තත්ත්වයත් සමඟ ඉදිරියේදී ඇතිවිය හැකි ආපදා තත්වයකදී සහන සේවා ක්‍රියාත්මක කිරීම සඳහා රත්නපුර, කළුතර ගාල්ල සහ මාතර යන දිස්ත්‍රික්ක සඳහා යුද හමුදා භට පිරිස් 125ක් යොදවා ඇති බව හමුදා ප්‍රකාශක බ්‍රිගේඩියර් සුමිත් අතපත්තු මහතා ප්‍රකාශ කරයි. පවතින අයහපත් කාලගුණික තත්ත්වය හේතුවෙන් රත්නපුර, දෙහිඕවිට සහ නිවිතිගල අධ්‍යාපන කලාපයන්හි සියලුම පාසල් අද සහ හෙට දින වසා දැමීමට සබරගමුව අධ්‍යාපන බළධාරීන් තීරණය කර ඇත. මේ අතර ආපදා සහිත සෙසු ප්‍රදේශවල පාසල් විවෘත කිරීම හෝ වසා තැබීම සම්බන්ධයෙන් විදුහල්පතිවරුන්ට හා කලාප අධ්‍යාපන අධ්‍යක්ෂකවරුන්ට තත්ත්වය සලකා බලා තීරණය කරන ලෙසට අධ්‍යාපන අමාත්‍ය අකිල වි‍රාජ් කාරියවසම් මහතා උපදෙස් දී ඇතැයි අධ්‍යාපන අමාත්‍යංශය සඳහන් කරයි. මේ අතර පවතින වැසි සහිත කාළගුණ තත්වයත් සමඟ අධිවේගී මාර්ගය භාවිත කරන රියදුරන් අද දිනයේදීත් පැයට කිලෝමීටර් 60 ක උපරීම වේගයක් පවත්වාගන්නා ලෙස මාර්ග සංවර්ධන අධිකාරිය උපදෙස් දී තිබේ. මේ අතර ජල ගැලීම් හා ආපදා තත්ත්වයන් හේතුවෙන් පීඩාවට පත් ජනතාවට සහන සැලසීම සඳහා ගතයුතු කඩිනම් පියවර පිළිබඳ පිළිබඳ සාකච්ඡා කිරීම සඳහා විශේෂ සාකච්ඡාවක් අද අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේදී පැවැත්වුණි. ගංවතුර තත්වයක් ඇතිවීමට ඉඩ ඇති බැවින් ඒ සඳහා ත්‍රිවිධ හමුදාව සීරුවෙන් තබන ලෙස අගමැතිවරයා මෙහිදී උපදෙස් ලබාදී තිබේ. මේ අතර ඔරුගොඩවත්තේ පිහිටි ආපදා කළමණාකරණ අමාත්‍යංශයට අයත් ගබඩාවක් අද විශය භාර අමාත්‍ය දුමින්ද දිසානායක මහතා විසින් පරික්ෂාවට ලක් කළේය. පසුගිය ආපදා සමයේදි පරිත්‍යාගශීලින් විසින් ලබා දුන් බඩු බාහිරාදිය නැවත පරිහරණයට ගැනීමේ හැකියාවක් ඇත්ද යන්න පිළිබඳ අමාත්‍යවරයා එහිදි නීරික්ෂණය කළේය. මේ අතර ඉදිරියේදී ඇතිවීමට හැකි ආපදා තත්වයකට මුහුණදීම සඳහා රජයේ සූදානම පිළිබඳව දැනුම්දීම සඳහා අද පස්වරුවේ ආපදා කළමණාකරණ අමාත්‍යාංශයේදී මාධ්‍ය හමුවක් කැඳවා තිබුණි.", "URL": "https://sinhala.adaderana.lk/news.php?nid=89555", "Category": null, "Parent URL": null}