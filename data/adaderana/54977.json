{"Source": "Adaderana", "Timestamp": "November 9, 2015 12:40 pm", "Headline": "බස් වර්ජනය දිග්ගැස්සෙයි", "News Content": "අලුත්ගමදී බස් රථ රියදුරෙකුට සිදුවූ පහරදීමට විරෝධය පළ කරමින් දකුණු පළාතේ දුර ගමන් සේවා පෞද්ගලික බස් රථ සේවකයින්ද වර්ජනයක් ආරම්භ කර තිබේ.මාතර - කොළඹ, කතරගම - කොළඹ, තංගල්ල - කොළඹ, ගාල්ල - කොළඹ, අම්බලන්ගොඩ - කොළඹ, ඇතුළු දුර ගමන් සේවා බස් රථ සේවකයින් මෙම වර්ජනයට එක්ව සිටින බව සඳහන්ය.පසුගියදා අලුත්ගම ප්‍රදේශයේදී පෞද්ගලික බස් රථ රියදුරෙකුට ලංගම බස් රථ සේවකයින් පිරිසක් විසින් පහරදීමේ සිද්ධියක් මුල් කර ගනිමින් මෙම වර්ජනය ක්‍රියාත්මක වන බව දකුණු පළාත් පෞද්ගලික බස් සමාගම් සම්මේලනයේ සභාපති චන්දන සොයිසා මහතා පැවසුවේය.මේ හේතුවෙන් දුර ගමන්සේවා වල සහය ලබාගන්නා මගී ජනතාව මෙන්ම කොළඹ ඇතුළු තදාසන්න ප්‍රදේශවල රැකියාවල නියුතු බොහෝ පිරිස් දැඩි දුෂ්කරතාවට පත්ව ඇත.මෙම බස් වර්ජනය සම්බන්ධයෙන් අද දෙරණ ජාතික ගමනා ගමන කොමිෂන් සභාවෙන් විමසීමක් කළේය.එහිදී අදහස් දැක්වූ ජාතික ගමනා ගමන කොමිසන් සභාවේ ධාවන අධ්‍යක්ෂ විපුලහේවා වලිමුණි මහතා සඳහන් කළේ අදාළ ගැටළුව සම්බන්ධයෙන් මේ වන විට බස් සංගම් නියෝජිතයින් සමග සාකච්ඡාවක් පැවැත්වෙන බවයි.", "URL": "https://sinhala.adaderana.lk/news.php?nid=54977", "Category": null, "Parent URL": null}