{"Source": "Adaderana", "Timestamp": "May 7, 2014 04:14 pm", "Headline": "ජනපති ජෝන් ඈෂ් සමඟ සාකච්ඡාවක", "News Content": "එක්සත් ජාතීන්ගේ මහා මණ්ඩලයේ සභාපති ජෝන් ඈෂ් මහතා ජනාධිපති මහින්ද රාජපක්ෂ මහතා සමඟ සාකච්ජා කර තිබේ. 15 වැනි ලෝක තරුණ සමුළුවේ සමාරම්භක උලෙලට සහභාගිවීමට පැමිණි ඒ මහතා අද(07) පෙරවරුවේ අරලියගහ මන්දිරයේ ජනාධිපතිවරයා මුණගැසී සාකච්ජා කළ බව ජනාධිපති ප්‍රකාශක සහ ජාත්‍යන්තර මාධ්‍ය ඒකකය සඳහන් කළේය. මෙහිදී අදහස් දැක්වු එක්සත් ජාතීන්ගේ මහා මණ්ඩලයේ සභාපතිවරයා ශ්‍රී ලංකාව මෑත කාලයේ අත්පත් කර ගෙන ඇති ප්‍රගතිය පිළිබඳව සිය ප්‍රසාදය පළකර තිබේ. එමෙන්ම ජනාධිපතිවරයා ලෝක තරුණ සමුළුවේ සමාරම්භක උත්සවයේදී සිදුකළ කථාව ජෝන් ඈෂ් මහතාගේ ප්‍රසාදයට ලක්වු බව ජනාධිපති ප්‍රකාශක සහ ජාත්‍යන්තර මාධ්‍ය ඒකකය සඳහන් කළේය. 30 වසරකට ආසන්න ත්‍රස්තවාදයෙන් පීඩා විදි ශ්‍රී ලංකාව ගැටුම් අවසන් වීමෙන් අනතුරුව අත්පත් කරගෙන ඇති ප්‍රගතිය පිළිබඳව පැහැදිලි කළ ජනාධිපතිවරයා මේ වනවිට රටේ ආර්ථික වර්ධන අනුපාතය 07%ක් බව ද සඳහන් කර සිටියේය. ත්‍රස්තවාදය පරාජය කිරීමෙන් පසුව හිටපු එල්.ටී.ටී.ඊ සාමාජිකයන් 12,000ක් පමණ පුනරුත්ථාපනය කර සමාජගත කර ඇති බව ද ජනාධිපතිවරයා මෙහිදී පවසා තිබේ.", "URL": "https://sinhala.adaderana.lk/news.php?nid=43052", "Category": null, "Parent URL": null}