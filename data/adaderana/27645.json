{"Source": "Adaderana", "Timestamp": "September 22, 2012 03:09 pm", "Headline": "හඩ්සන්ගේ කටවටකර වැට බඳින්නට නීතිඥ සංගමය කැසකවයි", "News Content": "ගුවන් විදුලි සංස්ථා සභාපති හඩ්සන් සමරසිංහ මහතාට එරෙහිව නඩු පැවරීම සඳහා ඇති හැකියාව සොයා බැලීමට ශ්‍රී ලංකා නීතිඥ සංගමයේ මහා සභා රැස්වීමේදී ඒකමතිකව තීරණය කර තිබේ. නීතිඥ උපුල් ජයසූරිය මහතා විසින් ගෙන එන ලද යෝජනාවක් ඒකමතිකව සම්මතවීමෙන් නඩු පැවරීම සඳහා වන ඉඩකඩ සොයා බැලීම සඳහා ජනාධිපති නීතිඥවරුන් සිව්දෙනකුගෙන් යුතු කමිටුවක් පත් කර ඇති බව කියැවෙයි. ඒ අනුව රොමේෂ්ද සිල්වා, ඉක්‍රම් මොහොමඩ්, ශිබ්ලි අසීස්, හේමන්ත වර්ණකුලසූරිය යන ජනාධිපති නීතිඥවරුන්ගෙන් යුතුව මෙම කමිටුව පත්කරගෙන ඇති බව නීතිඥ සංගම් ආරංචි මාර්ග පවසයි. ඉකුත් කාලයේ මන්නාරම මහේස්ත්‍රාත් අධිකරණයට අමාත්‍ය රිෂාද් බදියුදීන් මහතාගේ උසිගැන්වීම මත කිසියම් පිරිසක් විසින් ගල්මුල් ප්‍රහාරයක් එල්ල කිරීමේ සිදුවීමට අදාළව ගුවන් විදුලියේ පුවත් ප්‍රකාශයන්හි හා හඩ්සන් සමරසිංහ මහතා විසින් \"ගුවන්විදුලි වැඩසටහනක\"දී කරනු ලැබූ ප්‍රකාශයන්ගෙන් මහේස්ත්‍රාත් අන්තෝනිපිල්ලේ ජූඩ්සන් විනිසුරුවරයාට හා ඔහුගේ පවුලේ උදවියට දැඩි අපහාසයක් සිදුව ඇති බව නීතිඥවරුන්ගේ අදහස විය. විශේෂයෙන්ම එහිදී මහේස්ත්‍රාත්වරයාගේ සොයුරියක එල්.ටී.ටී.ඊ සංවිධානය සමග සබඳතා පැවැත්වූ අයෙකු බවට පවා අභූත චෝදනා එල්ල කර ඇති බව ජනාධිපති නීතිඥ හේමන්ත වර්ණකුලසූරිය මහතා පෙන්වාදෙයි. ඉන් ඉක්බිතිව ගුවන් විදුලියේ සභාපතිවරයා යළිත් වරෙක \"දිවිනැඟුම\"පනත් කෙටුම්පත සම්බන්ධයෙන් ශ්‍රේෂ්ඨාධිකරණය විසින් දෙනු ලැබූ තීන්දුව විවේචනයට ලක්කරමින් අගවිනිසුරුවරිය ප්‍රමුඛ ත්‍රිපුද්ගල විනිසුරු මඩුල්ලේ කීර්ති නාමයට අපහාස වන හා අධිකරණ ස්වාධීනත්වය හෑල්ලුවට ලක්කිරීමේ ප්‍රකාශයන් නිකුත් කළ බව සඳහන්ය. කෙසේ වෙතත් මේ අයුරින් අධිකරණ විනිසුරුවරුන් හා අධිකරණ ක්‍රියාදාමයට අපහාස වන අයුරින් හා අධිකරණ ස්වාධීනත්වය හෑල්ලුවට ලක්කිරීමේ ප්‍රකාශයන් කළ බවට එල්ලවන චෝදනා සම්බන්ධයෙන් සොයා බලා හඩ්සන් සමරසිංහ මහතාට එරෙහිව ගතහැකි නීතිමය ක්‍රියාමාර්ග කෙරේ එළඹීමට නීතිඥ සංගමය තීරණය කර තිබේ.", "URL": "https://sinhala.adaderana.lk/news.php?nid=27645", "Category": null, "Parent URL": null}