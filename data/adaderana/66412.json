{"Source": "Adaderana", "Timestamp": "November 25, 2016 01:19 pm", "Headline": "ඉදිරියේදී ක්‍රීඩා ගුරුවරුන් 5000ක් බඳවා ගන්නවා", "News Content": "ක්‍රීඩා ගුරුවරුන් බඳවා ගැනීමේදී අධ්‍යාපන සුදුසුකම්වලට අමතරව ක්‍රීඩා කුසලතාවයන්ට ප්‍රමුඛතාවය ලබා දෙන බව අධ්‍යාපන අමාත්‍ය අකිල විරාජ් කාරියවසම් මහතා පවසයි.ඉදිරියේදී ක්‍රීඩා ගුරුවරුන් 5000ක් බඳවා ගැනීමට පියවර ගන්නා බව අමාත්‍යවරයා පවසයි.පාසල් දරුවන්ගේ ක්‍රීඩා කුසලතා හඳුනා ගනිමින් එම කුලසතා සංවර්ධනය කිරීම වෙනුවෙන් ආරම්භ කරන ලද “අධිෂ්ඨාන“ ජාතික ක්‍රීඩා සංවර්ධන වැඩසටහනේ සමාරම්භක අවස්ථාවට එක්වෙමින් අධ්‍යාපන අමාත්‍යවරයා මෙම අදහස් පළ කර තිබේ.එහිදී වැඩිදුරටත් අදහස් දැක්වමින් අකිල විරාජ් කාරියවසම් අමාත්‍යවරයා සඳහන් කළේ ජාතික මට්ටමේ සහ ජාත්‍යන්තර මට්ටමේ දක්ෂතා දක්වා ඇති ක්‍රීඩකයින් ගුරුවරුන් ලෙස බඳවා ගැනීමට හැකිවන පරිදි සුදුසු නිර්ණායක සකස් කරමින් අදාළ බඳවා ගැනීම් සිදු කරන බවයි.එලෙස බදවා ගන්නා ක්‍රීඩා ගුරුවරුන්ගේ වෘත්තීය සංවර්ධනය ඇති කිරීම සඳහා විධිමත් ගුරු පුහුණුවක් ලබාදීමට කටයුතු කරන බව ද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=66412", "Category": null, "Parent URL": null}