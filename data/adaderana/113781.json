{"Source": "Adaderana", "Timestamp": "July 10, 2019 08:58 am", "Headline": "විද්‍යුත් පණිවිඩයකින් කැලඹුණ දැවැන්තයින්", "News Content": "අමෙරිකාව සහ මහා බ්‍රිතාන්‍ය අතර මේ දිනවල දැඩි මතභේදාත්මක තත්ත්වයක් උද්ගතව තිබේ. විචාරකයන් පෙන්වා දෙන්නේ, අමෙරිකාවේ බ්‍රිතාන්‍ය තානාපතිවරයා යැවූ බවට පැවැසෙන විද්‍යුත් පණිවිඩ කිහිපයක් මුල්කරගෙන හටගත් මතගැටුම මේ වනවිට දෙරට අතර අර්බුදයක් තරමට දිග්ගැස්සී ඇති බවයි. අමෙරිකානු ජනාධිපති ඩොනල්ඩ් ට්‍රම්ප් බ්‍රිතාන්‍ය අගමැතිනී තෙරේසා මේ ඇතුලු සමස්ත රාජ්‍යයටම අපහාසයක් කර ඇති බවට බ්‍රිතාන්‍යයේ විදෙස් ලේකම්වරයා පවසයි. ලේකම් ජෙරමි හන්ට් ඒ බව සඳහන් කළේ බ්‍රිතාන්‍ය අගමැතිනිය ඉලක්ක කර අමෙරිකානු ජනාධිපතිවරයා කළ ප්‍රකාශ කිහිපයක් සම්බන්ධයෙන් ප්‍රතිචාර ලෙසයි. විදෙස් ලේකම්වරයා මේ බව සදහන් කළේ ට්විටර් සටහනක් තබමින්. අමෙරිකාවේ බ්‍රිතාන්‍ය තානාපති ශ්‍රීමත් කිම් ඩෙරාක් ජනාධිපති ඩොනල්ඩ් ට්‍රම්ප් හා ඔහුගේ පාලනය විවේචනය කරමින් විද්‍යුත් පණිවිඩ කිහිපයක් යැවූ බවට වාර්තා පල විය. ඒ සම්බන්ධයෙන් තර්ජනාත්මක ප්‍රකාශයක් නිකුත් කළ ජනාධිපති ට්‍රම්ප් පැවසුවේ තානාපතිවරයා මුග්ධ තැනැත්තෙක් බවයි. තමන් පැවසූ ආකාරයෙන් කටයුතු කළා නම් බ්‍රෙක්සිට් වැඩපිළිවෙල අසාර්ථක නොවන බවත්, අගමැතිනී තෙරේසා මේ ඒ කිසිත් නොසලකා ඉතාමත් අදක්ෂ පාලිකාවක සේ හැසිරුණු බවත් ජනාධිපතිවරයාගේ ප්‍රකාශයේ වැඩිදුරටත් සඳහන් වෙයි. කෙසේ නමුත් අගමැතිනී තෙරේසා මේ නුදුරේදීම සිය තනතුරෙන් ඉවත්වීමේ සූදානමින් පසුවෙයි. ජෙරමි හන්ට්, අනාගත බ්‍රිතාන්‍ය අග්‍රාමාත්‍ය ධුරය සදහා වන සටනේ පෙරමුණ ගනී. හන්ට් කරන ප්‍රකාශ සම්බන්ධයෙන් මේ තරම් ජාත්‍යන්තර අවධානයක් යොමුවන්නේ ද ඒ අනුවයි.", "URL": "https://sinhala.adaderana.lk/news.php?nid=113781", "Category": null, "Parent URL": null}