{"Source": "Adaderana", "Timestamp": "May 12, 2014 09:44 pm", "Headline": "ගුරුතුමියගෙන් තවත් ආදර්ශයක් ", "News Content": "තමාට ලැබුණු රුපියල් ලක්ෂ 3 වන්දි මුදල ප්‍රදේශයේ අඩු ආදායම් ලාභි පවුල්වල දරුවන් වෙනුවෙන් ශිෂ්‍යත්වයක් ඇරඹීමට යොදවන බව නවගත්තේගම නවෝද්‍යා පාසලේ ගුරුවරියක වූ සුසිලා හේරත් මහත්මිය පවසයි. සුසිලා හේරත් ගුරුතුමිය පාසලේදී දණ ගැස්වීමේ චෝදනාවට වයඹ පළාත් සභාවේ හිටපු මන්ත්‍රී ආනන්ද සරත් කුමාර මහතා වැරදිකරු කරමින් අද වසර 7ට අත්හිටුවු දෙවසරක සිරදඬුවමක් පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා විසින් හිටපු මන්ත්‍රීවරයාට නියම කරන ලදී. මීට අමතරව රු.50,000 ක දඩයක් හා ගුරුවරියට රු.ලක්ෂ 3ක වන්දි මුදලක් ලබාදෙන ලෙසද එහිදී නියෝග කෙරිණ. වන්දි මුදල වශයෙන් ඒ අනූව රුපියල් ලක්ෂ 3ක මුදලක් ගුරුවරියට අද පස්වරුවේ ලැබුණු අතර ඇය එම මුදල ලංකා ගුරු සංගමයට පරිත්‍යාග කිරීමට උත්සාහ කරන ලදී. එහෙත් ලංකා ගුරු සංගමය එකී මුදල තරයේම ප්‍රතික්ෂේප කළ නිසා එම මුදලින් ප්‍රදේශයේ අඩු ආදායම් ලාභී ළමුන් වෙනුවෙන් ශිෂ්‍යත්වයක් ආරම්භ කිරීමට බලාපොරොත්තුවන බව ඇය පැවසුවාය. තමන් මුහුණ දුන් සිද්ධියෙන් මාස 11ක පමණ ගත වන විට ලැබුණු තීන්දුව ගැන සෑහිමට පත්වන බවද සුසිලා හේරත් මහත්මිය කියා සිටියාය. හිටපු මන්ත්‍රීවරයාගේ දියණියගේ පාසල් නිල ඇඳුම සම්බන්ධයෙන් දියණියට කළ අවවාදයක් නිසා උරණවූ ඔහු පාසලට ගොස් මෙම ගුරුවරිය ප්‍රසිද්ධියේ දණගස්වන ලද්දේ ඉකුත් වසරේ ජූනි මස 14 දාය. ඉක්බිතව මෙම අවිචාරවත් ක්‍රියාව හේතුවෙන් ආනන්ද සරත් කුමාර මහතා ශ්‍රීලනිපයෙන් නෙරපා දැමූ අතර පසුව පළාත් සභා මැතිවරණයට නාමයෝජනා ලබානොදීමටද තීරණය කෙරුණි.", "URL": "https://sinhala.adaderana.lk/news.php?nid=43165", "Category": null, "Parent URL": null}