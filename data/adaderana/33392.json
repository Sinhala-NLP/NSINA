{"Source": "Adaderana", "Timestamp": "April 19, 2013 01:40 pm", "Headline": "සෙලාන් බැංකුව සිය 25 වෙනි සංවත්සරය සමරයි", "News Content": "සෙලාන් බැංකුව සිය 25 වෙනි සංවත්සරය පසුගිය මාර්තු 24 වෙනි දින සමරනු ලැබීය. ඒ වෙනුවෙන් දිවයින පුරාම ආගමික වතාවත් හා සමාජ සත්කාරක ව්‍යාපෘති රැසක් දියත් කිරීමට බැංකුව විසින් පියවර ගන්නා ලදී. මෙම සැමරුම්වල ආරම්භය මාර්තු මස 01 හා 02 යන දිනයන් හිදී අනුරාධපුර ශී‍්‍ර මහා බෝධීන් වහන්සේ අභියසින් ආරම්භ විය. එහිදී බුද්ධ පූජා, පහන් පූජා, පිරිකර පූජා, ශබ්ද පූජා, කප්රුක් පූජා ඇතුළු මහා සංඝයා වෙත උදෑසන හා දහවල් දාන පිරිනැමීම් සමඟින් ආගමික කටයුතු රැසක් සිදුකෙරුණි. තවද සෙලාන් බැංකුවේ 25 වෙනි සංවත්සරය සැමරීම සඳහා මහමෙව්නා උයනේ දී සෙලාන් බැංකුවේ සාමාන්‍යාධිකාරී/ ප‍්‍රධාන විධායක නිලධාරී කපිල ආරියරත්න මහතා විසින් නුග පැළයක් රෝපණය කිරීම ද සිදුකෙරුණි. මේ අතර, කි‍්‍රස්තියානි ආගමික වතාවත් අතිඋතුම් ආචාර්ය එමැනුවෙල් ප‍්‍රනාන්දු රදගුරු හිමිපාණන්ගේ ප‍්‍රධානත්වයෙන් සීදුව සුපුවත් අරණේ දී සිදුකෙරුණි. තවද විශේෂ අභිෂේගම් හා පූජා වතාවත් යාපනය නල්ලූර් කෝවිලේ දී පවත්වනු ලැබූ අතර කයිතඩි හි පිහිටි රජයේ ළමා නිවාසය වෙත තොටිලි කිහිපයක් ද පිරිනමන ලදී. පුත්තලමේ කුවේට් ආරෝග්‍යශාලාවේ රෝගීන් 25 දෙනෙකු හට අක්‍ෂි කාච බද්ධ කිරීම සඳහා අනුග‍්‍රහය දැක්වීමට සෙලාන් බැංකුවේ 25 වැනි සංවත්සරය නිමිත්තෙන් පියවර ගැනීම ද මෙහිදී විශේෂයෙන් සිහිපත් කළ යුතුය. එසේම පුත්තලම ප‍්‍රධාන මුස්ලිම් දේවස්ථානයේ මධ්‍යහ්න යාඥා මෙහෙයක් ද සිදුකෙරුණි. මීට සමගාමීව දිවයිනේ විවිධ ප‍්‍රදේශවල පිහිටි පාසැල් 4 ක පුස්තකාල අලුත්වැඩියා කර විවෘත කර දීමට ද සෙලාන් බැංකුව පියවර ගනු ලැබීය. එම පාසැල් 4 වනුයේ අනුරාධපුර ස්වර්ණපාලී බාලිකා මහා විද්‍යාලය, යාපනය කෝපායි මහා විද්‍යාලය, පුත්තලම ෆාතිමා මුස්ලිම් කාන්තා විද්‍යාලය හා රද්දොළුගම කණිෂ්ඨ විද්‍යාලයයි. පාසැල් ළමුන්ගේ දැනුම වැඩිදියුණු කිරීමේ ඒකායන පරමාර්ථයෙන් දිවයින පුරා පිහිටි පාසැල් 30 ක් වෙනුවෙන් පුස්තකාල පහසුකම් ලබාදීමේ අරමුණු ඇතිව දියත් කරන ලද වැඩසටහනේ ආරම්භය ලෙසින් මෙය හැඳින්විය හැකිය. 1987 වසරේ දී ස්ථාපිත කරනු ලැබූ සෙලාන් බැංකුව, සිය ව්‍යාපාරික කටයුතු ආරම්භ කරන ලද්දේ 1988 වසරේ මාර්තු මස 24 වැනිදාය. ආරම්භයේ පටන්ම ගනුදෙනුකරුවන්ගේ හදවත් තුළට ළංවෙමින්, \"සුහද හදක් ඇති දේශීය බැංකුව\" යන උධෘත පාඨය පෙරදැරිව ගමන් ඇරඹූ සෙලාන් බැංකුව ඉතා කෙටි කාලයක දී මෙරට ජනතාවට සමීපතම බැංකු සන්නාමයක් බවට පත්විය. සෙලාන් බැංකුවේ 25 වැනි සංවත්සරය පිළිබඳ අදහස් දක්වමින් බැංකුවේ සභාපති ජනාධිපති නීතිඥ නිහාල් ජයමාන්න මහතා මෙසේ කියා සිටියේය. \"පසුගිය වසර 25 පුරාවට මෙරට ජනතාව වෙත අසමසම සේවාවක් ලබා දීමට සෙලාන් බැංකුව සමත් වී තිබෙනවා. එය මෙරට ජනතාවගේ ජීවිත සමඟ ඇති නොබිඳුණු මෙන්ම ශක්තිමත් සම්බන්ධතාව මනාව කියා පාන්නක් වෙනවා. සෙලාන් බැංකුව හා අප ගනුදෙනුකරුවන් අතර ඇති සම්බන්ධතාවය, විශ්වාසය හා අන්‍යෝන්‍ය බැඳීම මත ඇති වූවක්. 2008 වසරේ දී අප බරපතළ අර්බුදකාරී තත්ත්වයකට පත්වූ අවස්ථාවක දී පවා ඔවුන් අප සමඟ සිටියා. ගනුදෙනුකරුවන් සිය තැන්පතු බැංකුවෙන් ඉවත් කර ගැනීමට කටයුතු කළ අවස්ථාවක දී නව අධ්‍යක්‍ෂ මණ්ඩලයක් පත්වීමත් ඒ හරහා ගනු ලැබූ විවිධ කි‍්‍රයාමාර්ගත් නිසා බැංකුව පිළිබඳව ඔවුන් තුළ පැවති විශ්වාසය පළුදු වුණේ නැහැ. පසුගියදා නිමාවූ ණයකර නිකුතුව අධි ප‍්‍රතිග‍්‍රහණයකින් අවසන් වීමත්, ඊට පෙර සිදුකරන ලද හිමිකම් නිකුතු දෙකක් හරහා සාර්ථක ලෙස අරමුදල් රැස් කර ගැනීමට සමත් වීමත් මෙකී කාරණය මනාව තහවුරු කිරීමට සාක්‍ෂි සපයනු ලබනවා.\" \"2012 දෙසැම්බර් මාසය අවසානයේ දී රුපියල් බිලියන 2 ක් ඉක්මවූ බදු ගෙවීමෙන් පසු ලාභයක් වාර්තාකරමින් පෙර නොවූ විරූ සාර්ථකත්වයක් අත්පත් කර ගැනීමට සමත් වූ බව මෙහිදී සිහිපත් කළ යුතුයි. එය වසර 25 ක සෙලාන් බැංකු ඉතිහාසයේ මෙතෙක් වාර්තා කරන ලද ඉහළම ලාභයයි. මෙය බැංකුවේ අධ්‍යක්‍ෂ මණ්ඩලය විසින් කි‍්‍රයාත්මක කළ උපක‍්‍රමික සැලසුම් හා බැංකුවේ කාර්ය මණ්ඩලය විසින් දක්වන ලද දැඩි කැපවීමේ ප‍්‍රතිඵලයක් ලෙසින් ළඟා කර ගැනීමට හැකිවූ ජයග‍්‍රහණයක් ලෙසින් හැඳින්විය හැකියි. එහිදී සමස්ත සෙලාන් බැංකු කණ්ඩායම පිළිබඳව මා ආඩම්බරයට පත්වන අතර ඔවුන්ට මාගේ හෘදයාංගම ස්තුතිය මෙහිදී පුදකර සිටිනවා. එසේම අපි අපගේ ගනුදෙනුකරුවන් වෙතත් අපගේ ස්තුතිය පුදකර සිටිය යුතුයි. ඔවුන් ගේ පක්‍ෂපාතීත්වය නොවන්නට, අපට මෙතරම් සාර්ථකත්වයක් අත්පත් කරගන්නට හැකිවන්නේ නැහැ. පසුගිය වසර 25 පුරාවට අපගේ සාර්ථකත්වය සඳහා මූලිකම සාධකය වශයෙන් සැලකිය හැක්කේ අපගේ සේවාවන්වල ඇති විශිෂ්ටත්වයයි. මෙය නොකඩවා ඉදිරියටත් පවත්වා ගෙන යාමට අප වග බලා ගන්නවා. එසේම සෙලාන් පවුලේ සාමාජිකයෙකු වීම පිළිබඳව මා මෙම අවස්ථාවේ දී ඉතා ආඩම්බර වෙනවා\" යැයි සභාපතිවරයා වැඩිදුටත් කියා සිටියේය.", "URL": "https://sinhala.adaderana.lk/news.php?nid=33392", "Category": null, "Parent URL": null}