{"Source": "Adaderana", "Timestamp": "July 21, 2010 01:10 pm", "Headline": "මෙහෙම ගියොත් අපි පින්තූර පොජ්ජට සීමා වෙනවා", "News Content": "මේ අයුරින් කාලය ගත වුණොත් ආදී වාසීන් පොත්වල පින්තූර වලට පමණක් සීමාවන බව ආදී වාසී නායක ඌරුවරිගේ වන්නියලැ ඇත්තෝ පවසයි. තමන්ට හිමි තමන්ගේ නිජබිම් මේ වන විට ටිකෙන් ටික සීමා වෙමින් යන බවත්,තමන්ට නිදහසේ ජීවත්වෙන්න තිබූ අයිතිය මේ වන විට අහිමිවී ඇති බවත් ආදීවාසී නායකයා කියා සිටියේ අද(21)ජාතික පුනර්ජීවන කොමිසම ඉදිරියේ කරුණු දක්වමිනි. මේ වන විට ආදී වාසී පිරිස් කාණ්ඩ දෙකක් සිටින බවත්,එක් පිරිසක් තව දුරටත් කලෑගතවම සිටින බවත් සෙසු පිරිස ගම්මාන ගත වන බවත් පෙන්වා දුන් වන්නියලැ ඇත්තෝ මේ දෙපිරිසම සම්බන්ධයෙන් තමන්ටත් වගකීමක් ඇති බව සිහිපත් ක‍ළේය. තමන්ගේ උරුමය වූ කඳුකර ප්‍රදේශ මේ වන විට මුළු මනින්ම පාහේ තමන්ට අහිමිකර ඇති බවත්,කඳුකරයේ මේ වන විට එකී ප්‍රදේශවල සිටින්නේ වන ජීවි නිලධාරීන් පමණක් බවත් ආදීවාසී නායකයා චෝදනා කළේය. සංවර්ධනයට තමන්ට එරෙහි විය නොහැකි වුවත් තම පරපුර කාලයත් සමග වඳවී යන බව ද පැහැදිලි වුණත් හදිසි සංවර්ධන කටයුතු වලදී තමන්ගේ මානව අයිතිවාසිකම් කඩවීම පිළිබඳ සැලකිල්ලක් දැක්විය යුතු බවත් හෙතෙම කියා සිටියේය.", "URL": "https://sinhala.adaderana.lk/news.php?nid=9752", "Category": null, "Parent URL": null}