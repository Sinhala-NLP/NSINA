{"Source": "Adaderana", "Timestamp": "November 4, 2010 09:04 pm", "Headline": "මහා පරිමාණ හෙරොයින් ජාවාරම්කරුවන් දෙදෙනෙකුට මාංචු", "News Content": "මහා පරිමාණයේ හෙරොයින් ජාවාරමක නිරත වූ පුද්ගලයින් දෙදෙනෙකු පොලිසිය විසින් අත්අඩංගුවට ගෙන තිබේ. මීගමුව පොලිසියේ නිලධාරීන් පිරිසක් විසින් අත්අඩංගුවට ගන්නා ලද සැකකරුවෙකුගෙන් හෙළි වු තොරතුරු මත මොවුන් දෙදෙනා අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා ප්‍රකාශ කළේය. ග්‍රෑන්ඩ්පාස් ප්‍රදේශයේ දී අත්අඩංගුවට ගත් මෙම සැකකරුවන් දෙදෙනා සතුව තිබී කිලෝග්‍රෑම් දෙකහමාරකට ආසන්න හෙරොයින් සොයාගෙන ඇත. මෙම හෙරොයින් තොගයේ වටිනාකම රුපියල් මිලියන 15ට අධික බව පොලිසිය පවසයි. මොවුන් විදේශ රටකින් ශ්‍රි ලංකාවට හෙරොයින් ගෙන්වා බෙදාහරින ප්‍රධාන පෙළේ ජාවාරම්කරුවන් බවට අනාවරණය වී තිබේ.", "URL": "https://sinhala.adaderana.lk/news.php?nid=11940", "Category": null, "Parent URL": null}