{"Source": "Adaderana", "Timestamp": "December 16, 2012 12:00 pm", "Headline": "ශ්‍රී ලංකාව 336යි - ඩිල්ෂාන් 147යි - සිඩ්ල් 54/5යි", "News Content": "තිලකරත්න ඩිල්ෂාන් ශ්‍රී ලංකා කණ්ඩායමේ ගෞරවය ආරක්ෂා කර ගනිමින් ඔස්ට්‍රේලියාවට එරෙහිව ලබාගත් වටිනා ශතකය නිසා පළමු ඉනිම සඳහා ශ්‍රී ලංකාවට ලකුණු 336ක් ලබා ගැනීමට හැකිවිය. වෝන් - මුරලිදරන් කුසලාන ශ්‍රී ලංකා-ඔස්ට්‍රේලියා තරග 3කින් සමන්විත ටෙස්ට් තරගාවලියේ පළමු ඉනිම ක්‍රීඩා කළ ඔස්ට්‍රේලියානුවන් කඩුලු 5ක් දැවී ලකුණු 450ට ඉනිම අත්හිටුවා ශ්‍රී ලංකාවට පන්දුවට පහරදීමට අවස්ථාව ලබාදෙන ලදී. ඒ අනුව ශ්‍රී ලංකා කණ්ඩායම වෙනුවෙන් තිලකරත්න ඩිල්ෂාන් පන්දු 273දි ලකුණු 147ක් ලබාගත් අතර ඊට 4 පහර 21ක් ඇතුළත් විය. මීට අමතරව ශ්‍රී ලංකා කණ්ඩායම වෙනුවෙන් අන්ජලෝ මැතිව්ස් ලකුණු 75ක්, ප්‍රසන්න ජයවර්ධන ලකුණු 40ක්, නුවන් කුලසේකර ලකුණු 23 ක්, දිමුත් කරුණාරත්න ලකුණු 14ක්, මහේල ජයවර්ධන ලකුණු 12ක්, තිලාන් සමරවීර ලකුණු 7ක් හා කුමාර් සංගක්කාර ලකුණු 4ක් ලබා ගන්නා ලදී. පන්දුවෙන් දස්කම් පෑ ඔස්ට්‍රේලියානු කණ්ඩායමේ පීටර් සිඩ්ල් ලකුණු 54ට කඩුලු 5ක් බිඳ හෙළීමට සමත්විය. පළමු ඉනිම ක්‍රීඩා කළ ඔස්ට්‍රේලියානු කණ්ඩායම වෙනුවෙන් මයිකල් හසී නොදැවී ලකුණු 115ක් ලබා ගැනීමට සමත්විය. මීට අමතරව පිලිප් හග්ස් ලකුණු 86ක්, නායක මයිකල් ක්ලාක් ලකුණු 74ක්, මැතිව් වේඩ් ලකුණු 68ක් හා ඩේවිඩ් වෝනර් ලකුණු 57ක් ලබා ගන්නා ලදී. එම ඉනිමේ පන්දු යැවීමේදී චානක වෙලගෙදර ලකුණු 130ට කඩුලු 3 ක් දවා ගැනිමට සමත්විය. තරගය ඔස්ට්‍රේලියාවේ හෝබාට් හිදී පැවැත්වෙයි.", "URL": "https://sinhala.adaderana.lk/news.php?nid=29997", "Category": null, "Parent URL": null}