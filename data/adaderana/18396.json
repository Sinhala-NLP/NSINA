{"Source": "Adaderana", "Timestamp": "August 30, 2011 09:45 am", "Headline": "බාල පෙට්‍රල් නිසා හානි වූ වාහනයකට 50, 000 ක වන්දියක්", "News Content": "බාල පෙට්‍රල් ‍හේතුවෙන් වාහනවලට සිදුව ඇති හානිය වෙනුවෙන් රුපියල් 50,000 ක උපරිමයකට යටත්ව වන්දි ලබාදීමට කටයුතු කරන බව ලංකා ඛනිජ තෙල් සංස්ථාව පවසයි. විෂය භාර අමාත්‍ය සුසිල් ප්‍රේම්ජයන්ත් මහතාගේ උපදෙස් මත ඛනිජ තෙල් සංස්ථාවේ අධ්‍යක්ෂ මණ්ඩලයේ අනුමැතිය යටතේ අදාළ වන්දි මුදල් ගෙවීමේ කටයුතු සිදුකිරීමට නියමිතය. කෙසේවුවත් ඛනිජ තෙල් සංස්ථාවට ලිඛිතව ලැබී ඇති පැමිණිලි සම්බන්ධයෙන් පමණක් සොයා බලා අදාළ වන්දි මුදල් ගෙවන බව එම සංස්ථාව සඳහන් කරයි. දුරකථන ඇමතුම් මගින් ලබාදී ඇති පැමිණිලිකරුවන්ට යොමු අංකයක් ලබාදී ඇති බවත් එම යොමු අංකය ඇති පැමිණිලිකරුවන්ට සති දෙකක් ඇතුළත ලිඛිතව පැමිණිලි කළ හැකි බවත් ඛනිජ තෙල් සංස්ථාව පෙන්වාදෙයි. ඒ ආකාරයෙන් ලිඛිතව ඉදිරිපත් කරන්නා වු පැමිණිලි සම්බන්ධයෙන් ද වන්දි මුදල් ගෙවීමේ දී සලකා බලනු ඇත.", "URL": "https://sinhala.adaderana.lk/news.php?nid=18396", "Category": null, "Parent URL": null}