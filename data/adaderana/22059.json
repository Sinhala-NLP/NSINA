{"Source": "Adaderana", "Timestamp": "February 12, 2012 10:13 pm", "Headline": "බල්ලො බිරුවට හඳ පාත්වෙන්නේ නෑ", "News Content": "හඳට බල්ලන් බිරුවට හඳ පාත් නොවන බව පුද්ගලික ප්‍රවාහන අමාත්‍ය සී.බී රත්නායක මහතා පවසයි. පුද්ගලික බස් හිමියන් බස් වර්ජනය කරන බවට වහසි බස් දෙඩූවද එය සාර්ථක නොවන බව අමාත්‍යවරයා අද දෙරණට කියා සිටියේය. මීට පෙරාතුවද අවස්ථා ගණනාවකදී පුද්ගලික බස් රථ ධාවනයෙන් ඉවත්වන වන බවට තර්ජනය කළ බවත්,එහෙත් කිසිවක් සිදුනොවුණු බවත් සී.බී රත්නායක මහතා සිහිපත් කළේය. මගීන්ට අවැඩක් සිදුවන්නට ඉඩදිය නොහැකි බවත්,යම් කඩාකප්පල්කාරී ක්‍රියාවක් සිදුවුවහොත් ඊට එරෙහිව නීතිමය පියවර ගන්නට සූදානම් බවත් හෙතෙම වැඩිදුරටත් සඳහන් කළේය. බස් ගාස්තු ඉහළ නැංවීමට අවසර ලබාදීම හෝ ඉන්ධන සහනයක් ලබාදීමට ආණ්ඩුව වහා ක්‍රියා කළ යුතු බව පුද්ගලික බස් හිමියන්ගේ සභාපති ගැමුණු විජේරත්න මහතා කියා සිටියේය. අද මධ්‍යම රාත්‍රීයේ ආරම්භ කිරීමට නියමිත වෘත්තීය ක්‍රියා මාර්ගය නිසි ලෙස ක්‍රියාත්මක වන බවත්,ඒ අනුව හෙට උදෑසන වන විට පුද්ගලික බස් රථ ධාවනයෙන් ඉවත් කරගන්නා බවත් ඔහු පෙන්වා දුන්නේය. මේ අතර අද රාත්‍රීයේ සිට ධීවර කටයුතු සඳහා මීගමුවේ ධීවරයින් මුහුදු නොයාමට තීරණය කර ඇතැයි ඒකාබද්ධ ධීවර සංවිධානයේ සභාපති ඩෙනිසස් ප්‍රනාන්දු මහතා අද දෙරණට කියා සිටියේය. ඉන්ධන මිල දැඩි සේ ඉහළයාම හේතුවෙන් ධීවර කටයුතු වලට දැඩි බලපෑමක් එල්ලවී ඇති බැවින් ධීවර කටයුතු වලින් ඉවත්වීමට තීරණය කර ඇතැයි ඔහු කියා සිටියේය. බහුදින,එක්දින මෙන්ම සුළු පන්න ධීවරයින් 50,000 ක පමණ ප්‍රමාණයක් මෙසේ ධීවර කටයුතු සඳහා මුහුදු නොයාමට තීරණය කර ඇති බව ඩෙනිසස් ප්‍රනාන්දු මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=22059", "Category": null, "Parent URL": null}