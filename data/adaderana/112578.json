{"Source": "Adaderana", "Timestamp": "June 23, 2019 09:26 am", "Headline": "ජනතාව පිඩාවට පත්කරන නිලධාරී මාෆියාවක් තියෙනවා", "News Content": "රජයේ තනතුරු දරන ඇතැම් නිලධාරීන් සිය තනතුරු භාවිත කරමින් ජනතාව පිඩාවට පත්කරමින් දේශපාලනය කිරීම නිසා අසරණ අහිංසක ජනතාවගේ සිරි මාංශ උරා බොන තරමට නිලධාරී මාෆියාවක් නිර්මාණය වී ඇති බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි. මේ නිසාම ඇතැම් ආයතන කොමිස් මුදල් විශාල වශයෙන් හුවමාරු වන ස්ථාන බවට පත්ව ඇති බව ද අමාත්‍යවරයා පෙන්වා දෙයි. අමාත්‍යවරයා අවධාරණය කළේ මෙම තත්ත්වය හමුවේ ධිවර කර්මාන්තය සේම ධිවර ජනතාව රැකගැනීමේ වගකීමෙන් දේශපාලකයට හෝ නිලධාරීන්ට කිසිදු ගැලවීමක් නොමැති බවයි. සමස්ථ ලංකා මාදැල් හිමියන්ගේ සමුපකාර සමිතියේ 41 වන වාර්ෂික මහා සභා රැස්වීම අමතමින් ධිවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා මේ බව පැවසිය. \" අද දවස මම සලකන්නේ ඛෙද ජනක දවසක් ලෙසයි , මේ මාදැල් කර්මාන්තය වෙනුවෙන් විශාල වැඩ කොටසක් ක්‍රියාත්මක කරන්න පහුගිය වසර 4 තුල විශාල උත්සහයක් ගත්තා . මේ කර්මාන්තය වෙනුවෙන් කල යුතු වැඩ ගොඩාක් පිලිබදව යෝජනා ඉදිරිපත් කලා . නමුත් ඒ කිසි යෝජනාවක් ක්‍රියාත්මක වුනේ නැහැ . එයයි මට තියෙන කණගාටුව . ලංකාවේ ධීවර කාර්මාන්තයේ පුරෝගාමීන් තමයි මාදැල් කර්මාන්ත කරුවන් . මේ මීගමුවෙන් තමයි පළමු ධීවර කර්මාන්තය ආරම්භ කරලා තියෙන්නේ . ' \" අද වන විට ලංකාවේ ධීවර දිස්ත්‍රික්ක 14 කම ධීවර කර්මාන්තය ක්‍රියාත්මක වෙනවා . ඒ දිස්ත්‍රික්ක 14 න්ම ධිවරයට බරපතල ගැටළු වලට මුහුණ දීමට සිදුවෙලා තියෙන්නේ උතුරු හා නැගෙනහිර පළාත්වල විතරයි . උතුරු හා නැගෙනහිර පලාත්වල මාදැල් ධිවර කර්මාන්තයේ නිරතවන ධිවර ජනතාව එම පළාත්වලින් පලවාහරින වැඩපිලිවෙලක් ක්‍රියාත්මක වන බව මේ මාදැල් හිමියන් අද කරුණු ඉදිරිපත් කළා . මේ රාජ්‍ය අමාත්‍යධුරය දරපු මේ වසර හතර තුලම මා වෙත වැඩිම මහජන ගැටළු ඉදිරිපත් වුනේ උතුරු නැගෙනහිර මාදැල් හිමියන් සහ සංක්‍රාමික ධිවර ජනතාව මුහුණ දෙන ගැටළුයි . අද ජනතාවගේ ප්‍රෝටීන අවශ්‍යතාවයෙන් වැඩි ප්‍රමාණයක් සපුරන්නේ ධිවර ජනතාව . ජනතාවට අවශ්‍ය ඒ මත්ස්‍ය සම්පත ලබාදෙන්නේ මේ ජනතාව . ඒ වගේම තමයි රටට විශාල විදේශ විනිමයක් උපයාදීමට මේ ධිවර ජනතාව අද කැප වී සිටිනවා . ඒ නිසා මේ ධීවරයා වගේම ධිවර කර්මාන්තය රැකගැනීම ධිවර අමාත්‍යවරයාගේ වගේම ධිවර දෙපාර්තමේන්තුවේ වගකීමක් . ඒ වගකීමෙන් කිසිවකුට මිදෙන්න බැහැ . මාදැල් කාර්මිකයින් පන්දහසකට වැඩිය මේ කර්මාන්තයේ නිරතව ඉන්නවා . ඒ ජනතාවට තම තොටුපලට යන්න පාරක් නැහැ . වැසිකිලි කැසිකිලි කිසිම පහසුකමක් නැහැ . ඉන්න වාඩියක් හදාගන්න අවසරයක් නැහැ . \" \" දැනට සකස්කරන මාදැල් නීති මාලාව සම්මත කරගැනීමට පෙර මාදැල් හිමියන් සමග සාකච්ජා කර තවත් අඩුපාඩු ඇත්නම් ඒ අඩුපාඩුද නැතිකර පාර්ලිමේන්තු අධික්‍ෂණ කාරක සභාව වෙත ඉදිරිපත් කරලා අනතුරුව පාර්ලිමේන්තුවට ඉදිරිපත් කරන්න කටයුතු කරනවා . \" \" ශිත කාමර වල සිට ගන්නා තීන්දු තීරණ අනුව මේ කර්මාන්තය කරගෙන යන්න බැහැ . මේ මාදැල් කර්මාන්තය කරගෙන යන්න අද මිනිස් ශ්‍රමය නැහැ . තරුණ පරපුර මේ කර්මාන්තයට එන්නේ නැහැ . මේ නිසා මාදැල් කර්මාන්තය සදහා වින්ච් යන්ත්‍ර භාවිත කරන්න අවසර ඉල්ලලා වසර ගණනාවක් වෙනවා . විවිධ අය චෝදනා කළා මේ වින්ච් යන්ත්‍ර භාවිත කිරීම සදහා ට්‍රැක්ටර් රථ වෙරළට ගෙනාවම වෙරළ විනාශ වෙනවා කියලා . මේ පිලිබදව මමත් ගියා බලන්න . නමුත් ඒ කියන ආකාරයේ විනාශයක් නම් මම දැක්කේ නැහැ . අද ගොයම් ටික කපාගන්න මිනිස්සු නැහැ . මේ නිසා නව යන්ත්‍ර ඇවිත් තියෙනවා . ඒ වගේ තමයි මේ මාදැල් ධිවර කර්මාන්තයටත් අද මිනිස් ශ්‍රමය හිගයි . ඒ නිසා මාදැල් හිමියන්ට වින්ච් යන්ත්‍ර භාවිතයට අවසර දෙන්න කියලා මමත් වසර 4 ක් තිස්සෙම ඉල්ලීම් කරනවා . \" \" අද ඇතැම් රාජ්‍ය නිලධාරීන් මේ පාරම්පරික ධිවර ජනතාවගේ අයිතීන් අහිමි කරමින් සිටින බවට විශාල චෝදනාවක් තියෙනවා . කිසිම බේදයකින් තොරව උතුරු නැගෙනහිර ඇතුළු සියලු ජනතාවට රාටේ ඕනෑම තැනක රැකියාව කරන්න පුළුවන් . නමුත් අපේ මාදැල් ධිවර ජනතාවට ඒ අයිතිය අහිමි වෙමින් යන්නේ . මම අතිගරු ජනාධිපතිතුමාගෙන් වගේම ගරු අගමැතිතුමාගෙන් ඉල්ලීමක් කරනවා මෙම ගැටලුවට වහාම මැදිහත්වෙලා අපේ පාරම්පරික ධිවර ජනතාවගේ අයිතිවාසිකම් ආරක්ෂා කර දෙන්න කියලා . ආණ්ඩු රැකගැනීමට සුළු පිරිසකගේ ඉල්ලීම් වලට කන් දුන්නොත් වෙන්නේ අපේ පාරම්පරික කර්මාන්ත අපිට නැතිවෙන එක . එතෙක් බලානොසිට වහාම මේ සදහා මැදිහත් වෙන්න කියලා මම ඉල්ලා සිටිනවා . \" \" මේ ධිවර ජනතාවගේ දැවෙන ගැටළු වලට විසදුම් දෙන්න මම පහුගිය වසර 4 තිස්සෙම සටන් කළා . නමුත් මේ අමාත්‍යංශය භාරව සිටි කිසිම ඇමති කෙනෙක් මට ඒසදහා අවස්ථාව ලබා දුන්නේ නැහැ . මම ඉවසගෙන හිටියා . ලක්‍ෂ 25 කට වැඩිය ධිවර කාර්මිකයින් මේ ලංකාවේ ඉන්නවා . පන්දහසක් පමණ මාදැල් කාර්මිකයින් ඉන්නවා . මාදැල් තොටුපල 900 කට වැඩියෙන් රට වටා තියෙනවා . \" \" අපේ මත්ස්‍ය සම්පත සුරාගෙන කණ, මුළු මුහුදම වනසන අපේ ධීවරයා කබලෙන් ලිපට ඇද දමන ක්‍රමයක් තමයි ලයිලා සුරුක්කු දැල් භාවිත කරමින් මාළු ඇල්ලීම . මේ දැල් වලට කුඩා මාළුවාගේ ඉදලම විශාල මාළු තොගයක් අහුවෙනවා . ධිවරයින් දහස් ගණනක් නෙලාගන්නා මාළු මේ ලයිලා සුරුක්කු දැල් භාවිත කරන දෙතුන් දෙනෙක් නෙලාගන්නවා .මේක මහා විනාශයක් . මේ නිසා මේ ලයිලා සුරුක්කු දැල් භාවිතය තහනම් කරන්න කටයුතු කළා . නමුත් අද අධිකරණ නියෝගයකට මුවා වෙලා ඒ සදහා දැන් අවසර ලබාදෙමින් යනවා . මේ යටින් විශාල සල්ලියක් කොමිස් කුට්ටි හුවමාරු වෙනවා .මේ නිසා අද මේ ආයතන හොර ගුහා බවට පත්වෙලා . මේ රටේ අසරණ අහිංසක ජනතාවගේ ලේ , කදුල , මහන්සිය , දහඩිය සිරිය මහන්සිය උරාබොන නිලධාරීන් බවට ඇතැම් අය පත්වෙලා .මෙහෙම නිලධාරීන් මේ ධිවර ජනතාව සුරාගෙන කන්නේ මේ අමාත්‍යංශය පිලිබදව හොයන්න බලන්න කෙනෙක් නැති නිසා . අද ඒ ඇතැම් නිලධාරීන් කරන්නේ දේශපාලනය . මේ නිසා ආණ්ඩුව දිනෙන් දින පිරිහෙනවා . මේ නිලධාරීන් විවිධ අය බලයට ගෙන්න මේ තනතුරුවලට මුවා වෙලා කටයුතු කරමින් ඉන්නවා . \" මාදැල් හිමියන් මුහුණ දී සිටින ගැටළු රැසක් විසදුම් සදහා මෙහිදී රාජ්‍ය අමාත්‍යතුමා වෙත ඉදිරිපත් කළේය . එම ගැටළු අතරින් බොහොමයකට විසදුම් ලබාදීම සදහා අවශ්‍ය කටයුතු කරගෙන යන බවත් , ඉතාම කෙටිකාලයක් තුල අදාළ විසදුම් ලබාදෙන බවත් අදාළ ගැටළු විසදීම සදහා අමාත්‍යාංශය ලෙස ගෙන ඇති පියවර පැහැදිලි කරමින් රාජ්‍ය අමාත්‍ය දිලිප් වෙදආරච්චි මැතිතුමා පෙන්වා දුන්නේය . මාදැල් හිමියන් මෙන්ම සෙසු ධීවර ප්‍රජාව මුහුණ දී සිටින දැවෙන ගැටළු සදහා අවශ්‍ය තිරසාර විසදුම් ලබාදෙමින් සිටින බවත් රටට ජනතවට වග කියන රජයක් ලෙස එම ගැටළු මගහැර යාමේ කිසිදු අවශ්‍යතාවයන් වත්මන් රජයට නොමැති බවත් රාජ්‍ය අමාත්‍යතුමා අවධාරණය කළේය . සිය ගැටළු ඉදිරිපත් කල බොහෝ මාදැල් කාර්මිකයින් බොහෝ ආවේගයෙන් අදහස් පල කල අතර එහිදී රාජ්‍ය අමාත්‍යතුමා ඔවුන්ගෙන් ඉල්ලා සිටියේ අවස්ථාවාදීන්ට මුලා නොවී තමන් මෙන් ඉවසීමෙන් සිය ගැටළු සදහා විසදුම් ලබාගැනීමට බුද්ධිමත්ව කටයුතු කරන ලෙසය . ධිවර ජනතාවගේ එම ගැටළු විසදීම සදහා කටයුතු නොකර ජනතව තව තවත් අපහසුතාවට පත් කරන සියලු නිලධාරීන් පාර්ලිමේන්තුව හමුවට කැදවා නිසි විසදුම් ලබාදීමට කඩිනමින් කටයුතු කරන බවත් මෙහිදී රාජ්‍ය අමාත්‍ය දිලිප් වෙදආරච්චි මැතිතුමා සහ පාර්ලිමේන්තු මන්ත්‍රී හෙක්ටර් අප්පුහාමි මැතිතුමා මාදැල් හිම්යන්ට සහතික විය . අදාළ ගැටළු ඇතුලත් සංදේශයක් කඩිනමින් ඉදිරිපත් කරන ලෙසත් , එම ඉල්ලීම පාර්ලිමේන්තු අධික්‍ෂණ කාරක සභාවට ඉදිරිපත් කර අවශ්‍ය කටයුතු සලසන බවත් රාජ්‍ය අමාත්‍යතුමා දන්වා සිටියේය.", "URL": "https://sinhala.adaderana.lk/news.php?nid=112578", "Category": null, "Parent URL": null}