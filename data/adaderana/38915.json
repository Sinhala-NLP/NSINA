{"Source": "Adaderana", "Timestamp": "November 17, 2013 04:15 pm", "Headline": "මට අවශ්‍ය එක පුද්ගලයෙකුට නොව සියලු දෙනාටම පිළිගත හැකි විසඳුමක් දීමයි", "News Content": "ශ්‍රී ලංකාවේ සියලුම ජනතාව රැක බලා ගැනීමේ වගකීම ඉටුකිරීමට කටයුතු කරන බව ජනාධිපති මහින්ද රාජපක්ෂ මහතා පවසයි. ශ්‍රි ලංකාවේ සියලුම පුද්ගලයින්ට සම අයිතිවාසිකම් ලබාදීමට කටයුතු කරන බව ජනාධිපතිවරයා පෙන්වාදෙයි. පොදුරාජ්‍ය මණ්ඩලයීය රාජ්‍ය නායක සමුළුව අවසන් වීමෙන් අනතුරුව කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී අද පස්වරුවේ පැවති මාධ්‍ය හමුවට සහභාගී වෙමින් ජනාධිපති මහින්ද රාජපක්ෂ මහතා මේ බව සඳහන් කළේය. එහිදී තවදුරටත් අදහස් දැක්වු ජනාධිපතිවරයා පැවසුවේ ඇතැම් කරුණු සම්බන්ධයෙන් ප්‍රතිසංධානය සඳහා වැඩසටහන් ආරම්භ කර ඇති බවයි. වසර 30ක් මුළුල්ලේ පැවති ගැටලු සඳහා එක් රැයකින් විසඳුම් ලබාගත නොහැකි බව ජනාධිපතිවරයා සඳහන් කළේය. ඒ සඳහා කාලය අවශ්‍ය බව පෙන්වා දුන් ජනාධිපතිවරයා පැවසුවේ තමාට අවශ්‍ය වන්නේ එක් පුද්ගලයෙකුට පමණක් නොව සියලු දෙනාටම පිළිගත හැකි විසඳුමක් ඉදිරිපත් කිරීමට බවයි. මානව අයිතිවාසිකම් ප්‍රජාතන්ත්‍රවාදය වැනි පොදුරාජ්‍ය මණ්ඩලයීය අගයන්ට ශ්‍රී ලංකාව ගරු කරන බවත් මෙරට නීති පද්ධතිය මෙන්ම ව්‍යවස්ථාවට ද අප ගරු කළ යුතු බවත් ජනාධිපති මහින්ද රාජපක්ෂ මහතා එම මාධ්‍ය හමුවේ දී සඳහන් කළේය. තෙදිනක් පුරා පැවැති පොදුරාජ්‍ය මණ්ඩලයීය නායකත්ව සමුළුව අද පස්වරුවේ නිමාවට පත්විය. පසුගිය 15 වන දින ආරම්භ වු සමුළුව සාර්ථකව නිමාවට පත් කිරීමට හැකි වු බව කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවති එම මාධ්‍ය සාකච්ඡාවේ දී ජනාධිපති මහින්ද රාජපක්ෂ මහතා ප්‍රකාශ කළේය. මෙවර සමුළුවේ දී කොළඹ ප්‍රකාශනය නමින් පොදුරාජය මණ්ඩලයීය රටවල නායකයින්ගේ එකඟතාව මත නව ප්‍රතිපත්ති මාලාවක් සම්මත කරගෙන තිබේ. පොදුරාජ්‍ය මණ්ඩලයීය රටවලට බලපාන ප්‍රධාන කරුණු 4ක් යටතේ කොළඹ ප්‍රකාශනය සකස් කොට ඇති බව සඳහන්ය.", "URL": "https://sinhala.adaderana.lk/news.php?nid=38915", "Category": null, "Parent URL": null}