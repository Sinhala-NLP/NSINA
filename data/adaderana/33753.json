{"Source": "Adaderana", "Timestamp": "May 2, 2013 04:06 pm", "Headline": "වසරකට ලක්ෂ 15 ට වෛද්‍ය උපාධිය විකුණයි - පේරාදෙණිය වෙද සිසුන් අඛණ්ඩ පංති වර්ජනයේ ", "News Content": "පේරාදෙණිය විශ්ව විද්‍යාලයීය වෛද්‍ය පීඨයේ සියලුම සිසුන් අඛණ්ඩ පන්ති වර්ජනයක් ආරම්භ කර තිබේ. මෙරට රජයේ විශ්ව විද්‍යාල සඳහා සිසුන් බඳවා ගැනීමේ මෙතෙක් පැවති ක්‍රමවේදයට බැහැරව මුදලට වෛද්‍ය උපාධිය ලබා දීමේ ක්‍රමවේදයක් ආරම්භ කිරීමට උසස් අධ්‍යාපන අමාත්‍යංශය පියවර ගෙන ඇති බවට චෝදනා කරමින් මෙම පන්ති වර්ජනය ආරම්භ කර ඇති බව සඳහන්ය. අධ්‍යයන පොදු සහතික පත්‍ර උසස් විභාගයෙන් ඉහළ සමාර්ථ ලබා ගත් සිසුන් විශාල පිරිසක් මෙරට විශ්ව විද්‍යාල සඳහා අවස්ථාව ලැබී නොමැති අවස්ථාවක ඉතා අඩු අධ්‍යාපන සුදුසුකම් සහිත සිසුන් පිරිසක් විශාල මුදලක් අයකර විශ්වවිද්‍යාල සදහා ඇතුළත් කර ගැනීමට රජය පියවර ගෙන ඇති බව පේරාදෙණිය විශ්ව විද්‍යාලයීය වෛද්‍ය පීඨ ශිෂ්‍ය සංගමය පෙන්වාදෙයි. විදෙස් සිසුන්හට මෙරට විශ්ව විද්‍යාලවල ශිෂ්‍යත්ව ලබා දෙන මුවාවෙන් මෙරට සිසුන් 40 දෙනෙකු විශ්ව විද්‍යාල වලට ඇතුළත් කරගෙන ඇති බව එම සංගමය අවධාරණය කරයි. එම සිසුන්ගෙන් වසරකට රුපියල් ලක්ෂ 15 ක පමණ මුදලක් අයකර ගන්නා බව සංගමය පවසයි. විශ්වවිද්‍යාල ප්‍රතිපාදන කොමිසන් සභාව විසින් මෙම තීරණය අහෝසි කරන තුරු අඛණ්ඩ පන්ති වර්ජන හා විරෝධතා ව්‍යාපාර ක්‍රියාත්මක කරන බව පේරාදෙණිය විශ්ව විද්‍යාලයීය වෛද්‍ය පීඨ ශිෂ්‍ය සංගමය වැඩිදුරටත් කියා සිටියි.", "URL": "https://sinhala.adaderana.lk/news.php?nid=33753", "Category": null, "Parent URL": null}