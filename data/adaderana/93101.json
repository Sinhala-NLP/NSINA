{"Source": "Adaderana", "Timestamp": "July 24, 2018 08:56 am", "Headline": "අනතුරකින් 1ක් මරුට-3කට තුවාල", "News Content": "හලාවත - පුත්තලම මාර්ගයේ කීරියන්කලිය ප්‍රදේශයේදී සිදුවූ අනතුරකින් එක් අයෙකු මිය ගොස් තිදෙනෙකු තුවාල ලබා ප්‍රතිකාර සඳහා රෝහල් ගත කර ඇති බව මුන්දලම පොලීසිය පවසයි. අද(24) අළුයම මෙම අනතුර සිදුවී ඇති බව පොලීසිය සඳහන් කළේය. මිය ගොස් ඇත්තේ මස්කෙලිය ප්‍රදේශයේ පදිංචිකරුවෙකු වන ආරුමුගම් නැමති 48 හැවිරිදි පුද්ගලයෙකි. කොළඹ සිට යාපනය දක්වා භාණ්ඩ තොගයක් ප්‍රවාහනය කරමින් තිබූ ලොරියක් ආපදාවට ලක්වීම නිසා හලාවත - පුත්තලම මාර්ගයේ කීරියන්කල්ලිය ප්‍රදේශයේ මාර්ගය අයිනේ නවතා තිබී ඇති අතර කොළඹ සිට යාපනය දක්වා ගමන් කරමින් තිබූ කුඩා ප්‍රමාණයේ ලොරියක් ආපදාවට ලක්ව තිබූ ලොරියේ පිටුපස ගැටීමෙන් අනතුර සිදුවී ඇති බව වාර්තා වෙයි. මිය ගොස් ඇත්තේ කුඩා ලොරියේ ඉදිරිපස ගමන් කරමින් සිටි අයෙක් වන අතර එම ලොරියේ සිටි සියළුම දෙනා මුන්දලම දිසා රෝහලට ඇතුළත් කිරීමට කටයුතු කර ඇත. ලොරියේ රියදුරුගේ තත්ත්වය බරපතළ බැවින් ඔහුව හලාවත මහා රෝහලට මාරු කර යවා ඇති අතර ලොරියේ පිටුපස ගමන් කරමින් සිටි දෙදෙනෙකු මුන්දලම දිසා රෝහලේ ප්‍රතිකාර ලබමින් සිටියි. නවතා තිබූ ලොරියේ පිටුපස විදුලි පහන් දල්වා නොතිබීම නිසා අනතුර සිදු වන්නට ඇති බව පොලීසිය පවසයි මුන්දලම පොලීසියේ රථ වාහන අංශය වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=93101", "Category": null, "Parent URL": null}