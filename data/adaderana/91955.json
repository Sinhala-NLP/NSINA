{"Source": "Adaderana", "Timestamp": "July 4, 2018 10:32 am", "Headline": "ලෙන තුළ ඉන්න පාපන්දු පුහුණුකරු ඇතුලු ළමයි 12 එළියට ගන්න තවත් මාස කිහිපයක් ගතවෙයි ", "News Content": "තායිලන්තයේ ලෙනක් තුල සිරවී සිටින පාපන්දු පුහුණුකරු ඇතුළු ළමුන් 12 දෙනා ඉන් පිටතට ගැනීමට මාස කිහිපයක් ගත වනු ඇති බව වාර්තා වේ. ලෙන තුළ ඉහල යමින් පවතින ගංවතුර තත්ත්වය හේතුවෙන් ඔවුන් ඉවතට ගැනිම සදහා කිමිදුම් පුහුණුව ලබාදිය යුතු බවයි විදෙස් මාධ්‍ය වාර්තා කළේය. දින 09ක් පුරා ලෙන තුළ සිරවී සිටි පිරිස පසුගිය සදුදා දිනයේ එහි කුඩා ස්ථානයක සිටියදි එරට නාවික හමුදා විශේෂ බලකා සාමාජිකයින් විසින් සොයාගෙන තිබිණි. මාස හතරක පමණ කාලයකට ප්‍රමාණවත් ආහාර ලෙන තුළට රැගෙන යා යුතු අතර පවතින ගංවතුර තත්ත්වය හේතුවෙන් අවශ්‍ය සැපයුම් රැගෙනයාම ගලවාගැනිමේ කණ්ඩායම් සමාජිකයින්ට මහත් දුෂ්කරතාවක් බවයි වාර්තා වේ. පසුගිය මස 23 වනදා අදාල පිරිස වියලි කාලගුණයක් පැවැති අවස්ථාවක ලෙනට ඇතුළුවී ඇති අතර හදිසියේදී ඇඳ හැලුණු අධික වර්ෂාපතනයත් සමඟ ඇති වූ ජලගැලීම් තත්ත්වය නිසා ඉන් පිටතට ඒමට නොහැකි විය.", "URL": "https://sinhala.adaderana.lk/news.php?nid=91955", "Category": null, "Parent URL": null}