{"Source": "Adaderana", "Timestamp": "January 29, 2017 05:47 pm", "Headline": "රුසියානු කතට අතවර කළ කොස්තාපල් රිමාන්ඩ්", "News Content": "රුසියානු ජාතික කාන්තාවකට ලිංගික අතවර කිරීමේ චෝදනාව මත අත්අඩංගුවට ගත් පොලිස් කොස්තාපල්වරුන් දෙදෙනාගෙන් එක් අයෙකු රක්ෂිත බන්ධනාගාර ගත කර තිබේ. සිද්ධිය සම්බන්ධයෙන් අත්අඩංගුවට ගත් අනෙක් සැකකාර පොලිස් කොස්තාපල්වරයා ඇප මත මුදාහැර ඇති බව අද දෙරණ වාර්තාකරු සඳහන් කළේය. ගල්කිස්ස වෙරළ තීරයේ දියනාමින් සිටි රුසියානු ජාතික කාන්තාවකට ලිංගික අතවර කළ බව කියන ඇමති ආරක්ෂක අංශයේ පොලිස් කොස්තාපල්වරු දෙදෙනෙක් ගල්කිස්ස පොලීසිය මගින් අත්අඩංගුවට ගනු ලැබීය.අත්අඩංගුවට ගත් සැකකාර කොස්තාපල්වරු දෙදෙනා අද(29) දහවල් ගල්කිස්ස මහේස්ත්‍රාත් ලෝචනා අබේවික්‍රම වීරසිංහ මහත්මිය හමුවට ඉදිරිපත් කළ බව ගල්කිස්ස පොලීසිය සඳහන් කළේය. ඒ අනුව සිද්ධියට සම්බන්ධ පළමු සැකකාර පොලිස් කොස්තාපල්වරයා ලබන මස නව වන දින දක්වා රක්ෂිත බන්ධනාගාර ගත කිරීමට මහේස්ත්‍රාත්වරිය නියෝග කර තිබේ.අනෙක් සැකකාර පොලිස් කොස්තාපල්වරයා ලක්ෂ දෙකක ශරීර ඇප මත මුදාහරින ලෙස ගල්කිස්ස මහේස්ත්‍රාත් ලෝචනා අබේවික්‍රම වීරසිංහ මහත්මිය නියෝග කර ඇත.", "URL": "https://sinhala.adaderana.lk/news.php?nid=68810", "Category": null, "Parent URL": null}