{"Source": "Adaderana", "Timestamp": "December 5, 2013 03:45 pm", "Headline": "ඉඹුල්පේ අය වැයත් දෙවන වරටත් පරදී", "News Content": "බලංගොඩ ඉඹුල්පේ ප්‍රාදේශීය සභාවේ අයවැය දෙවන වරටත් පරාජය වී තිබේ. සභාපතිවරයා විසින් අය වැය අද සභාව වෙත ඉදිරිපත් කළ අතර ඊට විපක්ෂව ජන්ද 8 ක් ද පක්ෂව ජන්ද 4 ක් ද ලැබුණි. ඉඹුල්පේ ප්‍රාදේශිය සභාව එක්සත් ජාතික පක්ෂ මන්ත්‍රීවරු සිව් දෙනෙකුගෙන් ද එක්සත් ජනතා නිදහස් සන්ධාන මන්ත්‍රීවරු නව දෙනෙකුගෙන් ද සමන්විතය. අද අය වැය ජන්දය විමසු අවස්ථාවේ දී ඊට පක්ෂව ආණ්ඩු පක්ෂයේ මන්ත්‍රීවරු තිදෙනෙක් සමඟ විපක්ෂ නායකවරයාද ජන්දය ප්‍රකාශ කිරීම විශේෂත්වයකි. විපක්ෂව එක්සත් ජනතා නිදහස් සන්ධානයේ මන්ත්‍රීවරු හය දෙනෙකු සහ එක්සත් ජාතික පක්ෂ මන්ත්‍රීවරු දෙදෙනෙකු ජන්දය ප්‍රකාශ කරන ලදී. බලංගොඩ - ඉඹුල්පේ ප්‍රාදේශීය සභාවේ 2014 වසර සඳහා වන අය වැය යෝජනාවලිය පසුගිය 28 වැනිදා ඉදිරිපත් කළ අවස්ථාවේදී වැඩි ජන්ද 8කින් පරාජයට පත්විය. එම අවස්ථාවේ ඊට විපක්ෂව ජන්ද 10 ක් ලැබුණු අතර පක්ෂව ලැබී ඇත්තේ ජන්ද දෙකක් පමණි. ඉඹුල්පේ ප්‍රාදේශීය සභාව මන්ත්‍රීවරුන් 12 දෙනෙකුගෙන් සමන්විතය. ඇඹිලිපිටිය ප්‍රාදේශීය සභාවේ අය වැයත් අද දෙවන දිනටත් පරාජයට පත්විය.", "URL": "https://sinhala.adaderana.lk/news.php?nid=39351", "Category": null, "Parent URL": null}