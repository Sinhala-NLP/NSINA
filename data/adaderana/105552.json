{"Source": "Adaderana", "Timestamp": "March 6, 2019 09:23 am", "Headline": "මත්ද්‍රව්‍යවලට එරෙහිව බක්මහ දිවුරුම නමින් වැඩසටහනක්", "News Content": "මත්ද්‍රව්‍යවලට එරෙහිව බක්මහ දිවුරුම නමින් වැඩසටහනක් අප්‍රේල් මස 03 දා සිට ක්‍රියාත්මක කිරීම සඳහා තීරණය කර ඇති බව ජනාධිපතිවරයා පවසයි. සමස්ත දිවයිනම ආවරණය වන පරිදි මත්ද්‍රව්‍ය පාලනය හා නියාමනය කිරීමේ අරමුණින් බක්මහ දිවුරුම නමින් දරුවන්ගේ හෙට දිනය උදෙසා වැඩසටහනක් ක්‍රියාත්මක කරන බව ජනාධිපති මෛත්‍රීපාල සිරිසේන මහතා පවසා සිටියි. අද (06) පෙරවරුවේ මාධ්‍ය ආයතන ප්‍රධානීන් සමඟ පැවැති සාකච්ඡාවකදී ජනාධිපතිවරයා සඳහන් කළේ පොලීසියට මාස 03ක් තුළ කසිප්පු ඉවත් කිරීම සඳහා උපදෙස් ලබාදී ඇති බවය. මෙහිදී පොලීසියේ අභ්‍යන්තර තත්ත්වය සම්බන්ධයෙන්ද ජනාධිපතිවරයා අදහස් පල කළේය. එහිදී ජනාධිපතිවරයා පැවසුවේ දේෂපාලන පක්ෂ භේදයකින් තොරව මෙතෙක් පොලීසිය භාරව සිටි කිසිඳු අමාත්‍යවරයෙකු පොලීසියේ අභ්‍යන්තර තත්ත්වය සම්බන්ධයෙන් ප්‍රමාණවත් උනන්දුවක් යොමුකර නොතිබූ බවය. එමෙන්ම විනය ගැටලුවක් නොමැති සේවය අතහැර ගිය පොලිස් නිලධාරීන් යළි සේවයට කැඳවීමට කටයතු කරන බවද මෙහිදී ජනාධිපතිවරයා ප්‍රකාශ කළේය. මේ අතර ස්වාධීන කොමිෂන්සභා පිහිටවූවද ඒ සඳහා නිසි රෙගුලාසි නොමැතිකම අඩුවක් බව මාධ්‍ය ආයතන ප්‍රධානීන් සමඟ පැවැති හමුවේදී ජනාධිපතිවරයා සඳහන් කළේය. එමෙන්ම මේ වසර මැතිවරණ වර්ෂයක් බව පැවසූ ජනාධිපතිවරයා අයවැය ආසන්න කාලසීමාව තුළ පැවැති විරෝධතා, උද්ඝෝෂණ පිළිබඳව අදහස් පල කළේය. රටේ ආර්ථික තත්ත්වය රාජ්‍ය සේවකයින් විසින් තේරුම් ගනු ඇතැයි පැවසූ ජනාධිපතිවරයා කියා සිටියේ රාජ්‍ය සේවකයින්ගේ සාධාරණ ඉල්ලීම් ලබාදීමට කටයුතු කරන බවය. මේ අතර එළඹෙන 22 සහ 23 යන දිනවලදී ජිනීවාහීදී පැවැත්වීමට නියමිත ජිනීවා මානව හිමිකම් කොමිසම විසින් යොමුකරන යෝජනා සම්බන්ධයෙන් යම් බලපෑමක් කළ හැකි යෝජනාවක් සිදුකිරීමට සිය නියෝජිතයින් හරහා අවශ්‍ය යෝජනා කිරීමට බලාපොරොත්තුවන බව ද ජනාධිපතිවරයා මෙහිදී සඳහන් කළේය. මෙහිදී මාධ්‍යවේදීන් ජනාධිපතිවරයාගෙන් විමසා සිටියේ එක්සත් ජාතික පක්ෂ පසුපෙළ මන්ත්‍රීවරුන් විසින් ජනාධිපතිවරයාගේ වැයශීර්ෂය පරාජය කරන බවට සිදුකරන ප්‍රකාශ සම්බන්ධයෙනි. ඊට පිළිතුරු ලබාදෙමින් ජනාධිපතිවරයා කියා සිටියේ එය විහිලුවට කාරණයක් බවය. එමෙන්ම එළඹෙන ජනාධිපතිවණයට තමන් ඉදිරිපත්වනවාද යන්න සම්බන්ධයෙන් ජනාධිපතිවරයාගෙන් මෙහිදී මාධ්‍යවේදීන් විමසා සිටියේය. එහිදී ජනාධිපතිවරයා පැවසුවේ පක්ෂය විසින් ගනු ලබන තීන්දුව අවසන් තිරීණය බවය.", "URL": "https://sinhala.adaderana.lk/news.php?nid=105552", "Category": null, "Parent URL": null}