{"Source": "Adaderana", "Timestamp": "February 14, 2019 07:01 pm", "Headline": "නියඟයෙන් පීඩාවට පත් දිස්ත්‍රික්කවල කාන්තාවන්ගේ ක්ෂුද්‍ර මුල්‍ය ණය කපා හැරේ", "News Content": "නියඟයෙන් පීඩාවට පත් දිස්ත්‍රික්කවල කාන්තාවන් 45000කගේ රුපියල් මිලියන 1400ක ක්ෂුද්‍ර මූල්‍ය ණය සහ පොළිය කපා හැරීමට තීරණය කළ බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. නියගයෙන් පීඩාවට පත් දිස්ත්‍රික්කවල කාන්තාවන් 45000ක් විසින් ලබාගෙන තිබූ ක්ෂුද්‍ර මූල්‍ය ණය සහ ඊට අදාළ පොලී මුදල් කපා හැරීමට අදාළ සහතික පත්‍ර ප්‍රදාන ජාතික උත්සවය අද (14) යාපනය වීරසිංහම් ශාලාවේදී පැවැත්විණි. අගමැති රනිල් වික්‍රමසිංහ මහතාගේ ප්‍රධානත්වයෙන් සහ මුදල් අමාත්‍ය මංගල සමරවීර මහතාගේ සහභාගීත්වයෙන් පැවැති මෙම උත්සවයේ දී යාපනය සහ කිලිනොච්චි දිස්ත්‍රික්කවල කාන්තාවන් 300කට අධික පිරිසකගේ ක්ෂුද්‍ර මූල්‍ය ණය කපා හැරීම සංඛ්‍යාවත්ව සිදු කෙරිණි. ක්ෂුද්‍ර මූල්‍ය ආයතනවල 200% තරම් ඉහළ පොලී අනුපාත යටතේ ණය ලබා ගැනීම වෙනුවට සම්පූර්ණයෙන් ම හෝ කොටසක් රජය මගින් පොලී ගෙවනු ලබන එන්ටප්‍රයිස් ශ්‍රී ලංකා ණය යෝජනා ක්‍රමය හා එක්වන ලෙසත් උතුරේ ජනතාවට එය අතිශය වැදගත් වනු ඇති බවත් අමාත්‍ය මංගල සමරවීර මහතා එහි දී කියා සිටියේ ය. ක්ෂුද්‍ර මූල්‍ය ආයතන නියාමනය කිරීම සඳහා වන නව නීති රිතිවල අවශ්‍යතාව පෙන්වා දුන් අමාත්‍යවරයා කියා සිටියේ නව ක්ෂුද්‍ර මූල්‍ය පනත සකස් වෙමින් පවතින බවයි. උත්සවයේ දී ජනතාව ඇමතූ අමාත්‍ය මංගල සමරවීර මහතා පැවැසූවේ ක්ෂුද්‍ර මූල්‍ය ආයතනවලින් අධික පොලියට කාන්තාවන් ලබා ගත් ණය මුදල් කපා හැරීම මේ ගැටලුවට කෙටි කාලීන විසඳුමක් පමණක් බවත් දිගු කාලීන විසඳුමක් සඳහා ක්ෂුද්‍ර මූල්‍ය ණය ක්ෂේත්‍රයට අදාළ නව නීති රීති හඳුන්වා දිය යුතුබවත්ය. එහි මුල්පියවර ලෙස රජය විසින් මෙම මූල්‍ය සමාගම්වල පොලිය 35%ක උපරිමයකට යටත් කොට තිබෙන බවත් ඉදිරි පියවරක් ලෙස නව ක්ෂුද්‍ර මූල්‍ය පනත් කෙටුම්පතක් සකස් කරමින් තිබෙන බවත් පැවසීය. මෙම අවස්ථාවට රාජිත සේනාරත්න, අර්ජුන රණතුංග, අකිල විරාජ් කාරියවසම්, රිසාද් බද්යුදීන්, විජයකලා මහේෂ්වරන්, එම්.ඒ. සුමන්දිරන්, මාවෙයි සේනාධිරාජා යන මැති ඇමැතිවරු සහ භාණ්ඩාගාර ජ්‍යෙෂ්ඨ නියෝජ්‍ය ලේකම් ඒ. ආර්. දේශප්‍රිය, නියෝජ්‍ය ලේකම් ඒ.එම් පී.එම්. බී. අතපත්තු යන මහත්වරු ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=104334", "Category": null, "Parent URL": null}