{"Source": "Adaderana", "Timestamp": "August 10, 2016 09:13 am", "Headline": "ශ්‍රී ලාංකික ළදැරියක පැහැරගත්තාද?-ඊශ්‍රායල් ගුවන්තොටුපළේදී ප්‍රශ්නයක්", "News Content": "අවුරුද්දක් වයසැති ළදැරියක සමග ශ්‍රී ලංකාවේ සිට ඊශ්‍රායලය බලා ගමන් ගත් ඊශ්‍රායල ජාතික කාන්තාවක එරට තෙල් අවීව් (Tel Aviv ) ගුවන්තොටුපොළේ දී බලධාරීන් විසින් ප්‍රශ්න කිරීමට ලක් කොට තිබේ.ශ්‍රී ලංකාවෙන් පිටත් වීම සඳහා මෙම කාන්තාව විසින් වෙනත් දරුවෙකුගේ ගුවන් බලපත්‍රයක් භාවිතා කොට ඇති බැවින් ළදැරියගේ දෙමව්පියන් සම්බන්ධයෙන් මෙහිදී ආරක්ෂක අංශ ප්‍රශ්න කිරීම් සිදු කොට ඇති බව විදෙස් පුවත් උපුටා දක්වයි.ළදැරියගේ මව හතළිස් නව හැවිරිදි ගාලිත් නකාෂ් නමැති මෙම ඊශ්‍රායල ජාතික කාන්තාවදැයි සහතික කර ගැනීම සඳහා DNA පරීක්ෂණයක් පවත්වන බව සඳහන්ය.කෙසේ වෙතත් DNA පරීක්ෂණයෙන් ඇය දැරියගේ මව නොවන බව ඔප්පු වුවහොත් දරුවා ශ්‍රී ලංකාවට හරවා එවීමට පියවර ගන්නා බව ඊශ්‍රායල බලධාරීන් වැඩි දුරටත් කියා සිටියි.ඇය පරීක්ෂාවට ලක්කිරීම හේතුව නිසා පමණක් ඇය වරදකාරියක නොවන බවත්,නීතිමය වගකීම හේතුවෙන් ඇය පරීක්ෂා කරන බවත්,දරුවා ඇයගේ බව තහවුරු වුවහොත් කිසිදු ගැටළුවක් ඇති නොවන නමුත් එසේ නොවුණහොත් දරුවෙකු පැහැරගැනීම යන චෝදනාව මත ඇයට බරපතළ තත්ත්වයකට මුහුණදෙන්නට සිදුවනු ඇති බවත් ගුවන්තොටුපළ මාධ්‍ය ප්‍රකාශක එම්මැනුවල් නැහ්ෂන් වැඩිදුරටත් කියා සිටියි.", "URL": "https://sinhala.adaderana.lk/news.php?nid=62927", "Category": null, "Parent URL": null}