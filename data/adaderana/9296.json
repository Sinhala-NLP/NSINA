{"Source": "Adaderana", "Timestamp": "June 30, 2010 08:11 am", "Headline": "පුපුරන ද්‍රව්‍ය ගෙනාවේ අත්අඩංගුවේ ඉන්න තුන්දෙනාමයි", "News Content": "ජනාධිපතිවරණ මැතිවරණ සමයේ මාළිගාවත්ත බෝධිරුක්ඛාරාමයේ තිබී සොයා ගත් පුපුරණ ද්‍රව්‍ය තොගය අත්අඩංගුවේ පසුවන දෙමළ ජාතිකයින් ‍තිදෙනා විසින් රැගෙන ආ බවට අනාවරණය වී ඇතැයි අපරාධ පරීක්ෂණ දෙපාර්තමේන්තුව පවසයි. එම දෙපාර්තමේන්තුව කොළඹ මහේස්ත්‍රාත් අධිකරණයට මේ බව දැනුම් දී ඇති බව සඳහන් වේ. රජයට එරෙහිව ප්‍රහාරය එල්ල කිරීමේ අරමුණින් අදාළ පුපුරණ ද්‍රව්‍ය තොගය එම විහාරස්ථානයේ සඟවා තබන්නට ඇතැයි සැකකෙරෙන බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ. සිද්ධිය සම්බන්ධයෙන් අත්අඩංගුවට ගත් එම විහාරස්ථානයේ විහාරාධිපති පූජ්‍ය උවතැන්නේ සුමන හිමි මේ වන විට රිමාන්ඩ් භාරයේ පසු වේ. අපරාධ පරීක්ෂණ දෙපාර්තමේන්තුව විසින් සිද්ධිය සම්බන්ධයෙන් තවදුරටත් පරීක්ෂණ ක්‍රියාත්මක බව අධිකරණයට දැනුම් දී ඇත. අදාළ කරුණු සලකා බැලූ කොළඹ මහේස්ත්‍රාත් අධිකරණය විහාරාධිපති හිමි ඇතුළු සැකකරුවන් සිව් දෙනා ලබන 12 වනදා දක්වා රිමාන්ඩ් භාරයේ තැබීමට නියෝග කරන ලදී", "URL": "https://sinhala.adaderana.lk/news.php?nid=9296", "Category": null, "Parent URL": null}