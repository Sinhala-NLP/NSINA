{"Source": "Adaderana", "Timestamp": "March 9, 2013 12:23 pm", "Headline": "ශ්‍රී ලංකාවට පාඩමක් උගන්වන්න කරුණානිධි වැඩවර්ජනයක් කැඳවයි", "News Content": "ශ්‍රී ලංකාව සම්බන්ධයෙන් අමෙරිකාව ගෙන එන යෝජනාවට සහය දිය යුතු බවට බලකරමින් ඩී.එම්.කේ පක්ෂ නායක එම්.කරුණානිධි තමිල්නාඩුව තුළ වැඩවර්ජනයක් කැඳවා තිබේ. ඒ අනුව ලබන අඟහරුවාදා දිනයේ දී අදාළ වැඩවර්ජනය ක්‍රියාත්මක කිරීමට නියමිත බව සඳහන්ය. එදිනට කඩ වසා දමා බස් ධාවනය නතර කරන ලෙස කරුණානිධි පවසා ඇත. ශ්‍රී ලංකාව සම්බන්ධයෙන් අමෙරිකාව ගෙන එන යෝජනාවට අනිවාර්යෙන්ම ඉන්දියාව සහය දිය යුතු බව කරුණානිධි පවසා තිබේ. ඉන්දිය විපක්ෂය ද මේ සම්බන්ධයෙන් අදහස් දක්වා ඇති බව පවසන ඩී.එම්.කේ පක්ෂ නායකයා පවසන්නේ, පසුගිය දා අවසන් වූ ටෙසෝ සමුළුවේ දී මේ පිළිබදව සාකච්ජා කර ඇති බවයි. ශ්‍රී ලංකාවේ දෙමළ ජනාතාව වෙනුවෙන් ඉන්දියාවට බොහෝ දේවල් සිදු කිරීමට ඇති බව ද ඔහු පවසා ඇත. මෙවැනි තත්ත්වයක් තුළ ලබන අඟහරුවාදා දිනයේ සිදුකරන වැඩ වර්ජනය සදහා සියලුදෙනා සහය දිය යුතු බව ඔහු පවසා තිබේ. මේ අතර ශ්‍රී ලංකාවේ දෙමළ ජනතාව පිළිබඳ ඉන්දියාව දැඩි අවධානයෙන් පසු වන බව ඉන්දීය අග්‍රාමාතය ආචාර්ය මන්මෝහන් සිං මහතා සඳහන් කර ඇත. ඔවුන්ට ගෞරවයක් සහ අභිමානයක් සහිතව ජීවත්වීමට ඉඩසැලසීම ඉන්දියාවේ අපේක්ෂාව බව අග්‍රාමාතයවරයා පවසා ඇත. ඉන්දීය පාර්ලිමේන්තුව අමතමින් ආචාර්ය මන්මෝහන් සිං මහතා මෙම අදහස් පළ කොට තිබේ. මෙහිදී වැඩිදුරටත් අදහස් දක්වා ඇති අග්‍රාමාත්‍යවරයා සඳහන් කර ඇත්තේ දේශපාලන විසදුමක් සදහා ශ්‍රී ලංකා රජය දෙමළ නායකයින් සමග සාකච්ජා කළ යුතු කාලය එලඹ ඇති බවයි.", "URL": "https://sinhala.adaderana.lk/news.php?nid=32248", "Category": null, "Parent URL": null}