{"Source": "Adaderana", "Timestamp": "January 5, 2018 07:13 pm", "Headline": "පර්පෙචුවල් සමාගමෙන් කළ පාඩුව නැවත ගන්න හැටි සුසිල් කියයි", "News Content": "පර්පචුවල් ට්‍රෙෂරීස් සමාගමට අයත් බිලියන 12 ක මුදලක් ශ්‍රි ලංකා මහ බැංකුව විසින් මේ වන විටත් රඳවාගෙන ඇති බැවින් සිදු වූ පාඩුව නැවත අය කර ගැනීමට ශ්‍රි ලංකා මහ බැංකුවට හැකියාවක් ඇති බව ශ්‍රි ලංකා නිදහස් පක්ෂය පවසයි. එම පක්ෂ මුලස්ථානයේ අද(05) පැවති මාධ්‍ය හමුවකට එක්වෙමින් අමාත්‍ය සුසිල් ප්‍රේම්ජයන්ත් මහතා මේ බව කියා සිටියේය. 1973 න් පසුව මුදල් අමාත්‍යාංශය කොටස් දෙකකට බෙදුනු බවත්, ඒ අනුව භාණ්ඩාගාරය, රේගුව මුදල් අමාත්‍යාංශය යටතටත්, සැළසුම් ක්‍රියාත්මක කිරීම හා මහ බැංකුව අග්‍රාමාත්‍යවරයා යටතටත් පත් කිරීම තුළින් මෙම බැඳුම්කර ගනුදෙනුවේ මුලාරම්භයය සනිටුහන් වන බව ද අමාත්‍යවරයා පැවසිය. ලංකා ඉතිහාසයේ පළමු වතාවට රජයේ මරමස්ථානයක් වු මහ බැංකුව තුළ මෙවැනි මුල්‍ය වංචාවක් සිදුවීම ඉතා බරපතළ තත්ත්වයක් බව ද ඔහු සඳහන් කළේය. කෙසේ වෙතත් බැඳුම්කර වංචාව සම්බන්ධයෙන් පත් කළ ජනාධිපති කොමිසමේ සාක්ෂි සටහන් කිරීම නීතිපති දෙපාර්තමේන්තුව විසින් සිදු කළ බැවින් ඉදිරි පරීක්ෂණ කටයුතු සිදුකිරීම ඉතා පහසු වන බව ද අමාත්‍යවරයා කියා සිටියේය. යම් හෙයින් මෙහිදී නව නීති අන පනත් සැකසිය යුතු නම් එය පාර්ලිමේන්තුව හරහා ඉටු කර දීමට නොපැකිලිව ඉදිරිපත් වන බවද සුසිල් ප්‍රේම්ජයන්ත අමාත්‍යවරයා මෙහිදී වැඩිදුරත් පැවසීය.", "URL": "https://sinhala.adaderana.lk/news.php?nid=82556", "Category": null, "Parent URL": null}