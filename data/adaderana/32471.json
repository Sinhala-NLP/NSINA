{"Source": "Adaderana", "Timestamp": "March 16, 2013 04:07 pm", "Headline": "එච් වන් සමාගමෙන් තොරතුරු තාක්ෂණ ක්ෂේත්‍රයේ පෙරළියක් ", "News Content": "හයිඩ්‍රාමනී සමූහ ව්‍යාපාරයට අයත් එච් වන් සමාගම විසින් මයික්‍රොසොෆ්ට් ඔෆිස් 365 පැකේජයේ නව මුහුණුවර එළි දක්වා තිබේ. එයට සමගාමිව මයික්‍රොසොෆ්ට් සමාගමේ නවතම නිපැයුම වන ඔෆිස් 2013 හඳුන්වා දීමද එම සමාගම විසින් සිදු කෙරිණි. මයික්‍රොසොෆ්ට් සමාගමේ LAR සහකරුවෙකු වන එච් වන් සමාගම Office 365 ස්ථාපිත කිරීමෙහිලා දිවයිනේ ප්‍රමුඛතම සමාගම බවට මේ වන විට පත් වී තිබේ. එච් වන් සමාගම මේ වන විට ජෝන් කීල්ස් හෝල්ඩිංග්ස්, යූනියන් ඇෂුවරන්ස්, නෝර් ලංකා, ජේම්ස් ෆින්ලේ සහ ටී.කේ. එස් සිකියුරිටීස් වැනි ව්‍යාපාර ආයතන සඳහා තම සේවය සපයා තිබේ. නව Office 2013 පැකේජයේ විශේෂත්වයක් වන්නේ මෙය “ක්ලවුඩ්” තාක්ෂණය මත පදනම්ව නිර්මාණය කොට තිබීමයි. මේ වන විට ලෝකය පුරා බොහෝ ව්‍යාපාර ආයතන ක්ලවුඩ් තාක්ෂණය කරා නැඹුරු වෙමින් පවතින පසුබිමක් තුළ මෙම මෘදුකාංගය ඒ මත පදනම්ව නිර්මාණය කොට තිබීම විශේෂත්වයකි. \"Office 2013 වෙත එකතු කොට ඇති නව වැඩිදියුණු කිරීම් නිසා Office 365 සඳහා අලුත් වටිනාකමක් ලැබෙනවා. මෙ වැඩිදියුණු කිරීම් නිසා ව්‍යාපාර ආයතන තුළ තොරතුරු තාක්ෂණය නිරූපණය කරන භූමිකාවේ විශාල වෙනසක් ඇති වී තිබෙනවා\" යැයි එච් වන් ආයතනයේ ප්‍රධාන විධායක නිලධාරි සමත් ප්‍රනාන්දු මහතා පැවසුවේය. ඔහු තවදුරටත් පැවසුවේ තම සමාගමේ සාර්ථකත්වය රඳා පවතින්නේ Office 365 ස්ථාපිත කිරීම මත පමණක් නොවන බවයි. තම කණ්ඩායමේ කැපවීම, කණ්ඩායම් හැඟීම මෙන්ම එක් එක් ව්‍යාපාර ආයතන වල අවශ්‍යතා කෙරෙහි ඔවුන් දක්වන අවධානයත් මෙම සාර්ථකත්වයට ප්‍රබල හේතුවක් බව ඔහු සඳහන් කළේය. \"අප ජෝන් කීල්ස් ආයතනයේ Office 365 ස්ථාපිත කරන විට එය විශාල මෙහෙයුමක් වුණා. එයට හේතුව එය විශාල ආයතනයක් වීම සහ විශාල සේවක ප්‍රමාණයක් කෙරෙහි අපට අවධානය යොමු කරන්නට සිදු වීම. එතනදි අපේ කණ්ඩායම එම සමාගමේ තොරතුරු තාක්ෂණ අංශය සමග ඉතාම සහයෝගයෙන් දීර්ඝ කාලයක් තිස්සේ කටයුතු කළා. මේ නිසා Office 365 වෙත මාරු වීමේදි එම සමාගමේ දෛනික කටයුතුවල කිසිදු ප්‍රමාදයක් සිදු වුණේ නැහැ,\" යැයි ඔහු පැවසීය. මෙහිදී අදහස් දක්වමින් ජෝන් කීල්ස් හෝල්ඩිංග්ස් ආයතනයේ විධායක උප සභාපති සහ ප්‍රධාන තොරතුරු නිලධාරී රමේෂ් ෂන්මුගනාතන් මහතා පැවසුවේ මෙම ස්ථාපිත කිරීම සිදු කිරීමේදී එච් වන් සමාගම පෙන්වූ කාර්යශූරත්වය ඉතාම ප්‍රශංසනීය මට්ටමක පැවති බවයි. \"විශාල සේවකයන් පිරිසක් ඔවුන්ගේ පැරණි ඊ මේල් ලිපිනවල සිට මෙම නව පදනම කරා අවතීර්ණ කරවීම ලෙහෙසි පහසු දෙයක් නොවෙයි. නමුත් එච් වන් සමාගම මයික්‍රොසොෆ්ට් කලාපීය කණ්ඩායමත් සමග එකතුව මෙම වෙනස ඉතාම හොඳින් කළමනාකරණය කළා,\" යැයි ඔහු සඳහන් කළේය. එමෙන්ම ටී.කේ. එස් සිකියුරිටීස් සමාගමේ Office 365 ස්ථාපිත කිරීම සඳහා එච් වන් සමාගම ගත කොට ඇත්තේ පැය විසි හතරකටත් වඩා අඩු කාලයකි. මෙය බොහෝ දෙනෙකු මවිත කළ කාලරාමුවක් වුවත් එම කාර්යය ඉතා සර්ථකව සිදු කිරීමට එච් වන් සමාගම සමත් වූයේය. මෙය තහවුරු කරමින් ටී,කේ,එස් සිකියුරිටීස් සමාගමේ අධ්‍යක්ෂ රැල්ෆ් වීරසිංහ මහතා පැවසුවේ සිය ව්‍යාපාරික වර්ධනයන් සහ වෙළෙඳපොළ පරිසරයේ සිදු වුණු වෙනස් වීම් හේතු කොට ගෙන Office 365 කරා යාමට සිය සමාගමට සිදු වුණු අවස්ථාවේ එච් වන් ඉතාම වැදගත් මෙහෙවරක් සිදු කළ බවයි. මෙය ඕනෑම පරිමාණයක සමාගමකට සිය සේවය සැපයීමට එච් වන් සමාගමට ඇති හැකියාව සනාථ කිරීමට නිදසුනකි. මයික්‍රොසොෆ්ට් සමාගමේ ව්‍යාපාර සහ ව්‍යවසාය අංශයේ අධ්‍යක්ෂ ඉම්රාන් විල්කාසිම් මහතා ප්‍රකාශ කළේ එච් වන් සමාගම ආරම්භයේ සිටම මයික්‍රොසොෆ්ට් සමාගමට වටිනා සහකරුවෙකු වූ බවයි. තොරතුරු තාක්ෂණය ව්‍යාපාර ආයතනයක් තුළ කෙතරම් ප්‍රබල භූමිකාවක් නිරූපණය කරන්නේද යන්නට එච් වන් සමාගම කදිම උදාරණයක් සපයන බව කී ඔහු ඉදිරියටත් මයික්‍රොසොෆ්ට් සමාගම එච් වන් සමග ශක්තිමත් සබඳතාවක් පවත්වා ගන්නා බව තහවුරු කළේය.", "URL": "https://sinhala.adaderana.lk/news.php?nid=32471", "Category": null, "Parent URL": null}