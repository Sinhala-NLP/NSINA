{"Source": "Adaderana", "Timestamp": "May 7, 2013 01:01 pm", "Headline": "සංශෝධිත විදුලිගාස්තු අප්‍රේල් 20 සිට ක්‍රියාත්මකයි", "News Content": "මැයි දිනයේදී ජනාධිපති මහින්ද රාජපක්ෂ මහතා විසින් ප්‍රකාශ කළ පරිදී සංශෝධනය කරන ලද විදුලි ගාස්තු අප්‍රේල් 20 වන දින සිට ක්‍රියාත්මක බව මහජන උපයෝගීතා කොමිසම පවසයි. පසුගිය අප්‍රේල් මස සිට ක්‍රියාත්මක වන පරිදි විදුලි ගාස්තු සංශෝධනය කිරීමට ලංකා විදුලිබල මණ්ඩලය පියවර ගනු ලැබීය. එහෙත් අදාළ විදුලි ගාස්තු සංශෝධනයට විවිධ පාර්ශවවලින් චෝදනා එල්ල වීමත් සමඟ ඒ පිළිබඳ යළි සලකා බැලීමට රජයේ අවධානය යොමුවිණ. ඒ අනුව ජාත්‍යන්තර කම්කරු දිනය වෙනුවෙන් බොරැල්ල කැම්බල් පිටියේ දී පැවති මැයි දින රැලියේ දී ජනාධිපති මහින්ද රාජපක්ෂ මහතා විසින් වැඩි වු විදුලිගාස්තුව සම්බන්ධයෙන් සහනයක් ලබාදීමට තීරණය කළේය. ඒ අනුව ජනාධිපතිවරයා සඳහන් කළේ ඒකක 60ට අඩුවෙන් පරිභෝජනය කරන ගෘහස්ථ පාරිභෝගිකයන්ගේ විදුලිබිලෙ හි කිසිදු වැඩිවීමක් සිදුනොකරන බවයි. ඒකක 60ත් 180ත් අතර විදුලිය පරිභෝජනය කරන ගෘහස්ථ විදුලි පාරිභෝගිකයන්ට සහනයක් ලබාදීමට ද බලාපොරොත්තු වන බව ජනාධිපතිවරයා එහිදී පැවසීය. ඒ අනුව විදුලි ඒකක 60 සිට ඒකක 180 දක්වා භාවිත කරන පාරිභෝගිකයින් සඳහා ඉන්ධන ගැලපුම් ගාස්තුව සියයට 25 කින් අඩු කිරීමට ලංකා විදුලි බල මණ්ඩලය සිදුකළ යෝජනාව සම්මත විය. කෙසේ වෙතත් අදාළ සංශෝධන සිදුකරන කාලවකවානු පිළිබඳව අද දෙරණ මහජන උපයෝගීතා කොමිසමේ සභාපති නීතීඥ ජයතිස්ස ද කොස්තා මහතාගෙන් විමසීමක් කළේය. එහිදී ඔහු පැවසුවේ ජනාධිපතිවරයා විසින් ප්‍රකාශ කරන ලද විදුලි ගාස්තු සංශෝධනය අප්‍රේල් මස 20 වැනිදා සිට බලපැවැත්වෙන බවයි. ඒ අනුව මැයි මස විදුලිබිල නව සංශෝධන ගාස්තු සමගින් විදුලි පාරිභෝගිකයන්ට ලැබෙන බව ජයතිස්ස ද කොස්තා මහතා සඳහන් කළේය.", "URL": "https://sinhala.adaderana.lk/news.php?nid=33880", "Category": null, "Parent URL": null}