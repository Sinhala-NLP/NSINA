{"Source": "Adaderana", "Timestamp": "April 16, 2019 03:40 pm", "Headline": "අපිට විතරක් නෙමෙයි මියන්මාරයටත් අවුරුදු", "News Content": "මියන්මාර ජනතාවද මේ දිනවල දී අලුත් අවුරුද්ද සමරයි. එම අවුරුදු සැමරුමේ විශේෂ අවස්ථා කිහිපයක් විදෙස් මාධ්‍ය වාර්තා කර තිබුණි. තිංග්යන් යනුවෙන් හඳුන්වන මියන්මාර අලුත් අවුරුද්ද අප්‍රේල් 13 වන දා සිට 16වනදා තෙක් සමරනු ලබයි. බෞද්ධ නව වසර ලෙසින්ද හඳුන්වන මෙය මියන්මාරයේ වඩා වැදගත් උත්සව අතරින් එකක් ලෙස සැලකෙයි. පැරණි සම්ප්‍රදායන්ට අනුව සමරන මෙම උත්සවය අවසානයේ අපූරු ජල ක්‍රීඩාවක්ද සිදු කරයි. එකිනෙකා වෙත ජලය ඉස ගනිමින් සිදු කරන මෙම ක්‍රීඩාව තායි අලුත් අවුරුදු සැමරුමේදීත් දක්නට ලැබෙයි. එම ක්‍රීඩාවට සහභාගි වීම සඳහා එරට වැසියන් මෙන්ම විදේශිකයන්ද දැඩි ඇල්මක් දක්වන බවයි වාර්තා වෙයි. පසුගිය වසර කිහිපය තුළ මියන්මාරයේ සංචාරක ක්ෂේත්‍රයේ වර්ධනයක් දක්නට ලැබෙන අතර සංචාරකයන් වැඩි වශයෙන් ආකර්ශණය කර ගැනීමේ අරමුණින් මෙවර අලුත් අවුරුදු ජල ක්‍රීඩා ඉසව් රැසක් සංවිධාන කර ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=108045", "Category": null, "Parent URL": null}