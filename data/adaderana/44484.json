{"Source": "Adaderana", "Timestamp": "July 7, 2014 02:01 pm", "Headline": "  වීඩියෝ: එක දැවිතෙල් කඳුළක් නෑ - නිලධාරීන් ඇමතිත්, ඇමති ආණ්ඩුවත් නොමඟ යවනවා", "News Content": "ආණ්ඩුව රටපුරා බඩගින්න හා ජාතිවාදය අවුළුවමින් සිටින බවත් වසර අවසාන වන විට තෙල් මිල වැඩි කළ බව කියමින් ආණ්ඩුව නලාව පිඹිනු ඇති බවත් එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. තෙල් සංස්ථාවේ එකදු දැවි තෙල් කඳුළක් හෝ නැතැයි වගකීමෙන් යුතුව පවසන බවද එහෙත් විෂයභාර ඇමති අනුර ප්‍රියදර්ශන යාපා මාධ්‍ය සාකච්ඡාවක් පවත්වමින් කියා ඇත්තේ දැවි තෙල් ඇති බව යැයි ද මන්ත්‍රීවරයා පෙන්වාදෙයි. ඇමතිවරයා කෙසේ පැවසු‍වත් එහෙත් ඛනිජ තෙල් සංස්ථාවේ බලධාරීන් කියා සිටින්නේ දැවි තෙල් නැති බව යැයිද ගයන්ත කරුණාතිලක මහතා අද (07) පෙරවරුවේ පැවැති මාධ්‍ය හමුවකදී කීවේය. සංස්ථා බලධාරීන් ඇමතිවරයා නොමඟ යවන බවත් ඇමතිවරයා ආණ්ඩුව‍ නොමඟ යවන බවත් ඉන් පැහැදිලි වන්නේ යැයි ගයන්ත කරුණාතිලක මහතා පෙන්වාදුන්නේය. සපුගස්කන්ද පිරිපහදුව වසා දැමීම නිසා දිනකට රුපියල් කෝටි 5ක් පාඩුවක් වන බව පෙන්වාදුන් මන්ත්‍රීවරයා පිරිපහදුවට තෙල් රැගෙන ආ නෞකා 3ක් නවතා ගැනීම නිසා එක් නැවකට ඩොලර් 20,000 බැගින් ප්‍රමාද ගාස්තු ගෙවීමට සිදුව ඇති බවද හෙතෙම පැවසීය. ප්‍රමාද ගාස්තු ගෙවන්නේ රක්ෂණ සමාගම්වලින් බව පැවසුවත් විගණන වාර්තාවෙන් පෙන්වාදී ඇත්තේ ඒවා ගෙවිය යුත්තේ සංස්ථාවෙන් බව යැයිද ඔහු කියා සිටියේය. කෙසේ හෝ වසර අවසාන වන විට තෙල් මිල වැඩි කළා යැයි නලාව පිඹීමට ආණ්ඩුව කටයුතු කරනු ඇතැයිද පැවසු ගයන්ත කරුණාතිලක මහතා තෙල් සංස්ථාව වැටී ඇති අර්බුදයට මැදිහත්වන්නැයි වෘත්තීය සමිති ජනාධිපතිවරයාගෙන් ඉල්ලීම් කර ඇතැයිද අනාවරණය කළේය.", "URL": "https://sinhala.adaderana.lk/news.php?nid=44484", "Category": null, "Parent URL": null}