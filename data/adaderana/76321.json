{"Source": "Adaderana", "Timestamp": "August 15, 2017 01:08 pm", "Headline": "ඒකාබද්ධය දැන් දෙදරා ගොස්", "News Content": "ඒකාබද්ධ විපක්ෂය අද වන විට දෙදරා ගොස් ඇති බව ශ්‍රි ලංකා තරුණ පෙරමුණේ සභාපති ශාන්ත බණ්ඩාර මහතා පවසයි. ශ්‍රී ලංකා නිදහස් පක්ෂ සංවත්සරය පිළිබඳ දැනුවත් කිරීමේ අද(15) පැවති මාධ්‍ය හමුවකට එක්වෙමින් ශාන්ත බණ්ඩාර මෙම අදහස් පළ කළේය. ඒකාබද්ධ විපක්ෂයට නිසි දේශපාලන දැක්මක්, සංයුතියක් හෝ නායකත්වයක් නොමැති වීමෙන් මෙවැනි තත්ත්වයක් උදා වී ඇති බව ද ඔහු මෙහිදී වැඩිදුරටත් පවසා සිටියේය. පටු දේශපාලන අරමුණු හිතේ තබා ගෙන ඇති බහුතරයක් පිරිස අද වන විට ඒකාබද්ධයේ සිටින බව ද පැවසු ශාන්ත බණ්ඩාර මහතා තව දුරටත් කියා සිටියේ, 2025 පමණ වන විට මෛත්‍රීපාල සිරිසේන මහතා වුවද තම නායකත්වය තවත් අයෙක් වෙත බාර දිය යුතු බවත් එසේ සිදු කිරීමෙන් අනතුරුව පක්ෂයේ අනුශාසකවරයෙක් වශයෙන් සිටිය යුතු බවත් ය. මහින්ද රාජපක්ෂ මහතාගෙන් ශ්‍රි ලංකා නිදහස් පක්ෂය බලාපොරොත්තු වුයේ එවැනි අනුශාකත්වයකින් යුතු සහයෝගයක් බව ද ශාන්ත බණ්ඩාර මහතා මෙහිදි කියා සිටියේය. මේ අතර පළාත් පාලන මැතිවරණය ලබන වසරේ මුල දී පැවැත්වීමට සියලු කටයුතු සුදානම් කරන ශාන්ත බණ්ඩාර මහතා පැවසීය. මේ අතර අගෝස්තු 1 වන දිනට කරන ලද ස්වාධීන සමීක්ෂණයකින් ජනාධිපතිවරයා සමඟ පක්ෂයක් ලෙස ඉදිරියට යන ශ්‍රී ලංකා නිදහස් පාක්ෂිකයින් පිරිස වැඩිවී ඇති බවත් ජනතාව ජනාධිපතිවරයා පිළිගැනීම සතුටට කරුණක් බවත් ඔහු කියා සිටියේය.", "URL": "https://sinhala.adaderana.lk/news.php?nid=76321", "Category": null, "Parent URL": null}