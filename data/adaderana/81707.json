{"Source": "Adaderana", "Timestamp": "December 18, 2017 12:39 pm", "Headline": "උණට බෙහෙත් ගන්න ඇවිත් අවසන් ගමන් ගිහින්", "News Content": "යාපනය ශීක්ෂණ රෝහලට උණ රෝගය සඳහා ප්‍රතිකාර ලබාගැනීමට ඇතුළත් කළ රෝගියෙකු 17 දා මියගොස් ඇතත් ඔහුගේ මෘත දේහය බාර ගැනීමට මේ වනතුරු කිසිවෙකු ඉදිරිපත් නොවීම නිසා රෝහලේ පාලන අධිකාරිය අයිතිකරුවන් සොයා ගැනීම පිණිස යාපනයේ කොඩිගාම්ම් පොලීසියට පැමිණිල්ලක් ඉදිරිපත් කොට තිබේ. උණ රෝගයට ප්‍රතිකාර ලබා ගැනීම සඳහා මොහු රෝහලට ඇතුළත් කිරීමෙන් පසුව ඔහු දින නවයක කාලයක් රෝහලෙන් ප්‍රතිකාර ලබාගෙන ඇති බව වාර්තා වෙයි. ගණපති සෙල්වරාසා වශයෙන් මේ රෝගියා රෝහල ඇතුළත් කොට ඇත්තේ වාය්ස අවුරුදු පණස් හයක් බව සඳහන් කරමිනි. ඔහුව රෝහලට ඇතුළත් කොට ඇත්තේ යාපනයේ මුරුසවිල් පළාතේ ලිපිනයකට අනුව වුවත් රෝගියාගේ බාරකරු එවැනි ලිපිනයක පදිංචිව නොමැති බව යාපනය රෝහලේ නිලධාරීන් කියා සිටියි. රෝගියාගේ නම වශයෙන් ගණපති සෙල්වරාසා යන නම රෝහලට ලබා දී ඇතත් ඒ හැරෙන්නට රෝගියාගේ අනන්‍යතාවය ඔප්පු කිරීමට කිසිඳු වෙනත් සාධකයක් නොමැති බව පවසන රෝහල් කාර්ය මණ්ඩලය මේ රෝගියා ප්‍රතිකාර ලැබූ කාලය තුල කිසිඳු අමුත්තෙකු රෝගියා බැලීමට නොපැමිණි බවද කියා සිටියි. මියගිය පුද්ගලයාගේ ඥාතීන් සොයා ගැනීමට කොඩිගාමම් පොලීසිය පරීක්ෂණයක් ආරම්භ කොට තිබේ.", "URL": "https://sinhala.adaderana.lk/news.php?nid=81707", "Category": null, "Parent URL": null}