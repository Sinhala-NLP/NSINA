{"Source": "Adaderana", "Timestamp": "May 16, 2015 08:40 am", "Headline": "කොට්ඨාශ සීමා නිර්ණය කිරීම අවසන් අදියරේ ", "News Content": "පළාත් පාලන ආයතන සඳහා කොට්ඨාශ සීමා නිර්ණය කිරීමට අදාළ ගැසට් නිවේදනය මාසයක් තුළ නිකුත් කිරීමට බලාපොරොත්තු වන බව රාජ්‍ය පරිපාලන අමාත්‍යංශය පවසයි.එම අමාත්‍යංශයේ ලේකම් ජී. දඩල්ලගේ මහතා සඳහන් කළේ එම සීමා නිර්ණය කිරීම සඳහා විශේෂ කමිටුවක් පත්කර ඇති බවයි.කමිටුව විසින් කොට්ඨාශ සීමා නිර්ණය කිරීමට අදාළ කටයුතු 95% ක් පමණ අවසන් කර ඇති බව දඩල්ලගේ මහතා සඳහන් කරයි.අදාළ කමිටුව විසින් නිර්දේශ ඉදිරිපත් කිරීමෙන් අනතුරුව ඊට අදාළ ගැසට් නිවේදනය ජනාධිපතිවරයාගේ අත්සනින් යුතුව නිකුත් කිරීමට නියමිතය. ඉන් අනතුරුව ඉදිරි පළාත් පාලන මැතිවරණය පැවැත්වීම කොට්ඨාශ ක්‍රමයට අනුව සිදුකිරීමට බලාපොරොත්තු වන බව රාජ්‍ය පරිපාලන අමාත්‍යංශ ලේකම් ජී.දඩල්ලගේ මහතා සඳහන් කළේය.මේ අතර පළාත් පාලන ආයතන 234 ක බලය ඊයේ මධ්‍යම රාත්‍රියේ සිට කොමසාරිස්වරුන් යටතට පත්ව තිබේ. මහනගර සභ 03 ක් , නගර සභා 30 ක් සහ , ප්‍රාදේශීය සභා 201 ක බලය මෙලෙස කොමසාරිස්වරයෙකුගේ පාලනයට පත්ව ඇති බව රාජ්‍ය පරිපාලන අමාත්‍යංශය සඳහන් කළේය.අදාළ පළාත්පාලන ආයතන වල කාලය ඊයේ මධ්‍යම රාත්‍රියේ සිට අවසන් වීම හේතුවෙන් නීත්‍යානුකූලව ඒවායේ පාලනය කොමසාරිස්වරයෙකු යටතට පත්වීම සිදුවෙයි.කෙසේ වෙතත් මෙම තීරණයට විරෝධය පළ කරමින් දිවයින පුරා පළාත් පාලන ආයතන වල කළු කොඩි ඔසවා විරෝධතා ව්‍යාපාරයක් සිදුකරන බව පළාත් පාලන ආයතන නියෝජිත එකමුතුවේ කැඳවුම්කරු සමන් ලාල් ප්‍රනාන්දු මහතා සඳහන් කළේය. මේ අතර අදාළ පළාත් පාලන ආයතන වල කාලය දීර්ඝ කිරීමට පියවර නොගැනීම පිළිබඳව ශ්‍රී ලංකා නිදහස් පක්ෂය දැඩි විරෝධය පළ කරන බව රාජ්‍ය අමාත්‍ය ඩිලාන් පෙරේරා මහතා පැවසුවේය.", "URL": "https://sinhala.adaderana.lk/news.php?nid=51366", "Category": null, "Parent URL": null}