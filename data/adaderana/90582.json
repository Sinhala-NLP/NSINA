{"Source": "Adaderana", "Timestamp": "June 8, 2018 04:28 pm", "Headline": "ප්‍රවීණ මාධ්‍යවේදී හේම නලින් කරුණාරත්න දැයෙන් සමුගනියි", "News Content": "ප්‍රවීන මාධ්‍යවේදියෙකු මෙන්ම ජනප්‍රිය නිවේදකයකු වූ අභාවප්‍රාප්ත හේමනලීන් කරුණාරත්න මහතාගේ දේහය පිළිබඳ අවසන් කටයුතු අද(08) පෙරවරුවේ සිදුකෙරුණි. ඒ බොරැල්ලේ පොදු සුසාන භූමියේදීයි. මාධ්‍යවේදී හේමනලීන් කරුණාරත්න මහතාගේ මාලඹේ, මිල්ලගහවත්ත පාරේ පිහිටි නිවසේ තැන්පත් කර තිබූ දේහය ඊයේ(07) උදෑසන කොළඹ පෞද්ගලික මල් ශාලාවක් වෙත රැගෙන ආවේය. ඒ මහතාගේ දේහය අද පෙරවරු 9.30 දක්වා මහජන ගෞරවය සඳහා එම ස්ථානයේ තැන්පත් කර තිබුනු අතර පසුව ආදාහන කටයුතු සිදුකිරීම සඳහා දේහය බොරැල්ල පොදු සුසාන භූමිය වෙත රැගෙන යනු ලැබීය. අවසන් කටයුතු සිදුවූ අවස්ථාවට මාධ්‍ය ක්ෂේත්‍රය නියෝජනය කරන බොහෝ පිරිසක් මෙන්ම එතුමන්ගේ ඥාතීන්ද සහභාගී වූ අතර පෙරවරු 11.45ට පමණ අදාහන කටයුතු සිදුකර අවසන් කෙරුණි. මියයන විට 56 වන වියේ පසුවූ ප්‍රවීන මාධ්‍යවේදී හේමනලීන් කරුණාරත්න මහතාගේ මරණයට හේතුව මොළයේ නහරයක් පිපිරී සිදුවූ ලේ වහනයක් බව පශ්චාත් මරණ පරීක්ෂණයෙන් පසුගියදා අනාවරණය විය. 1983 වසරේදි පුහුණු වන නිෂ්පාදන සහකාරවරයකු ලෙස ජාතික රූපවාහිනි සේවයට එක් වු හේමනලින් කරුණාරත්න මහතා පසුව එහි සහකාර අධ්‍යක්ෂ ධුරය දක්වා උසස්වීම් ලැබූ අතර අනූව දශකය අගභාගයේ ජාතික රූපවාහිනය ඔස්සේ විකාශය වූ නවයයි පහ වැඩසටහනින් ජනප්‍රියත්වයට පත් විය.", "URL": "https://sinhala.adaderana.lk/news.php?nid=90582", "Category": null, "Parent URL": null}