{"Source": "Adaderana", "Timestamp": "September 19, 2017 03:39 pm", "Headline": "චන්ද්‍රිකාටයි මහින්දටයි  කරන්න බැරිවුනදේ අපි කරනවට ඊර්ෂ්‍යයි", "News Content": "පසුගිය රජය වසර 20 ක් රට පාලනය කළා. චන්ද්‍රිකා මැතිණිය අවුරුදු 10 ක් , මහින්ද රාජපක්ෂ අවුරුදු 10 ක් . ඒ අයට කරන්න බැරි වූ දේ මේ රජය කරනවා කියලා මේ මාර්ගයට නොයෙක් අවලාද නගනවා . ඒ අවලාද වලට ගරු අගමැතිතුමා පැහැදිලිව පිලිතුරු දුන්නා. යැයි උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල පැවැසීය.අමාත්‍යවරයා මෙම අදහස් පල කළේ උසස් අධ්‍යාපන හා මහාමාර්ග අමාත්‍යාංශයත් මාර්ග සංවර්ධන අධිකාරියත් එක්ව සංවිධානය කරන මාර්ග සති 09 වන අදියර - ‘‘පාතදුම්බර පුබුදුව’’ වැඩසටහනේ සමාරම්භක උත්සවයට එක් වෙමිනි. එහිදී වැඩිදුරටත් අදහස් දැක්වූ අමාත්‍යවරයා කියා සිටියේ\"මේක ඊර්ෂ්‍යාවක් . මේ ප‍්‍රදේශ වල සමහර අය ඉන්නවා මේ ව්‍යාපෘතිය කඩාකප්පල් කරන්න, කුමන්ත‍්‍රණය කරන අය . මොකද ඒ අයට අවුරුදු 20 ක් පමණ මධ්‍යම අධිවේගී මාර්ගය කරගන්න බැරි වුනා. එක්තරා මාධ්‍යයක් අහනවා මේ කොළඹ - නුවර අධිවේගී මාර්ගය හදන්නේ මොකටද කියලා . මෙහෙම පහර පිට පහර දීලා මෙයට මුදල් වියදම් කරන්න එන ආයෝජකයන් බය ගන්වලා මධ්‍යම අධිවේගී මාර්ගයේ ඉදිකිරීම් නවත්තන්නයි හදන්නේ. මම මේ අයට කියනවා මහනුවර අධිවේගී මාර්ගය කියන්නේ එසේ මෙසේ මාර්ගයක් නොවෙයි. ශ‍්‍රී දළදා වහන්සේ වන්දනා මාන කිරීමට එන මාර්ගයක් . එහෙම මාර්ගයක ඉදිකිරීම කඩාකප්පල් කරන්න උත්සාහ කිරීම පාපකර්මයක්.\" පන්විල සහ පාතදුම්බර ප‍්‍රාදේශීය ලේකම් කොට්ඨාශ කේන්ද්‍ර කරගනිමින් සැප්තැම්බර් 21 දින දක්වා ක‍්‍රියාත්මක වන ‘‘පාතදුම්බර පුබුදුව’’ වැඩසටහන යටතේ මාර්ග සංවර්ධන ව්‍යාපෘති 193ක් ක‍්‍රියාත්මක වන අතර එ් වෙනුවෙන් රු.ලක්ෂ දහසක මුදලක් වෙන්කර ඇත.", "URL": "https://sinhala.adaderana.lk/news.php?nid=77753", "Category": null, "Parent URL": null}