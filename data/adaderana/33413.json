{"Source": "Adaderana", "Timestamp": "April 20, 2013 09:50 am", "Headline": "විහාරස්ථාන දේවස්ථාන කොල්ල කෑ සැකකරු රිමාන්ඩ්", "News Content": "විහාරස්ථාන සහ දේවස්ථානවලට ඇතුළු වී එම ස්ථානවල ඇති විවිධ වටිනා දෑ සොරා ගෙන ගිය බව කියන පුද්ගලයෙකු ලබන 29 වැනි දින දක්වා රක්ෂිත බන්ධනාගාර ගත කරන ලෙස මාරවිල අතිරේක දිසා විනිසුරු චන්දන කලංසුරිය මහතා නියෝග කර තිබේ. ඊයේ පස්වරුවේ මෙම නියෝගය ලබාදී ඇත. මෙසේ රක්ෂිත බන්ධනාගාර ගත කරන ලද්දේ මාදම්පේ මැල්ලවාගාර,සහන් උයන පදිංචිකරුවෙකු වන 53 හැවිරිදි පුද්ගලයෙකු බව අද දෙරණ වාර්තාකරු පවසයි. ඉකුත් 04 වැනි දින මහවැව ශ්‍රී නාගාරාම විහාරස්ථානයේ ධාතු මන්දීරයට ඇතුළු වී එහි තැන්පත් කර තිබු ධාතු කරඬුව සහ පිත්තල පහනක කොටසක් සොරා ගෙන යාමේ සිද්ධියක් සම්බන්ධයෙන් සිදු කරන ලද පරීක්ෂණයකදී සැකකරු අත්අඩංගුවට ගැනීමට හැකිවී ඇත. සැකකරු සතුව තිබී ශ්‍රී නාගාරාම විරාස්ථානයෙන් සොරාගන්නා ලද ධාතු කරඬුව සහ දේවස්ථාන කීපයකින් සොරාගන්නා ලද විවිධ දෑ හමුවී තිබේ. ඒ අනුව වැඩි දුරටත් ප්‍රශ්න කිරීමේදී සෙසු සොරකම්වල තොරතුරුද අනාවරණය වී ඇත. මාරවිල - මුදුකටුවේ පිහිටි ශාන්ත පේදුරු දේවස්ථානය සහ පාතිමා දේවස්ථානයටද හොර රහසේ ඇතුළු වී එම දේවස්ථානවල තිබුණු ජපමාළ,දේව ප්‍රතිමාවලට පළඳවා තිබුණු ඔටුණු සහ ඇදුම් තමන් විසින් සොරාගෙන ගොස් තිබු බවද සැකකරු පොලීසියට පවසා තිබේ. එසේ සොරාගන්නා ලද දෑ ඇතරින් ඇතැම් දේවල් තමන් මුහුදට විසි කළ බවද සැකකරු පොලීසියට පවසා ඇත. සැකකරු කිසියම් මානසික රෝගී තත්ත්වයකින් පෙළෙන අයෙකුද යන්න සම්බන්ධයෙන් සොයා බලන බවද පොලීසිය කියයි. එමෙන්ම මොහු මුලින් බෞද්ධ ආගම අදහා මේ වන විට වෙනත් ආගමක් අදහන අයෙකු බවටද හෙළි වී ඇත. මහවැව නාගාරාම විහාරස්ථානයේ සිදුවු සොරකමෙන් පසුව මාරවිල පොලීසියේ බුද්ධි අංශ නිලධාරීන්ට ලද තොරතුරක් අනුව සැකකරු සම්බන්ධයෙන් තොරතුරු අනාවරණය වී තිබේ.", "URL": "https://sinhala.adaderana.lk/news.php?nid=33413", "Category": null, "Parent URL": null}