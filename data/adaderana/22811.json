{"Source": "Adaderana", "Timestamp": "March 15, 2012 01:18 pm", "Headline": " කුඩු නඩුවට වැරදිකරුවී දඬුවම මරණයයි..!", "News Content": "හෙරොයින් ග්රෑම් 6.4 ක් ළඟ තබාගත් හා මත් කුඩු ජාවාරමේ යෙදුණු බවට චෝදනා ලැබූ විත්තිකරුවකුට අද කොළඹ මහාධිකරණය විසින් මරණ දඬුවම නියම කර තිබේ. මෙසේ මරණ දඬුවම නියම වූයේ කිරිවල මුදලිගේ චමින්ද නමැති විත්තිකරුවකුටය. 2007 මාර්තු මස 14 වන දින පෑලියගොඩදී හෙරොයින් ග්රෑම් 6.4 ක් ළඟ තබාගැනීම හා ජාවාරම් කිරීම යන චෝදනා මත නීතිපතිවරයා විසින් විත්තිකරුට එරෙහිව චෝදනා කර තිබුණි. දීර්ඝ නඩු විභාගයකින් අනතුරුව විත්තිකරුට එරෙහිව එල්ලවී ඇති චෝදනා සාධාරණ සැකයකින් තොරව ඔප්පුවී ඇති බැවින් විත්තිකරුට මරණීය දණ්ඩනය නියම කරන බව මහාධිකරණ විනිසුරු පද්මන් සූරසේන මහතා සඳහන් කළ බව අද දෙරණ අධිකරණ වාර්තාකරු කියා සිටියි. එසේම මෙම නඩුවේදී බොරු සාක්ෂි ලබාදීමේ චෝදනාවට වරදකරු වූ ජූඩ් වසන්ත නමැති විත්තිකරුවකුට බරපතළ වැඩ ඇතිව වසර දෙකක සිරදඬුවම් නියම කළ විනිසුරුවරයා එකී දඬුවම වසර 20 ට අත්හිටවනු ලැබ තිබේ. එසේම ඊට අමතරව ජූඩ් වසන්ත නමැති විත්තිකරුට 1,50,000 ක දඩයක් ද නියම කළ විනිසුරුවරයා එකී දඩමුදල නොගෙවන්නේනම් තවත් අමතර වසරක සිරදඬුවමක් නියම කර ඇත.", "URL": "https://sinhala.adaderana.lk/news.php?nid=22811", "Category": null, "Parent URL": null}