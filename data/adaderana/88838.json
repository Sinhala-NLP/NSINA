{"Source": "Adaderana", "Timestamp": "May 10, 2018 11:05 am", "Headline": "මවට හරියට ප්‍රතිකාර නොකලාට වෛද්‍යවරයාට පහර දුන් පාසල් සිසුවා අත්අඩංගුවට", "News Content": "ගාල්ල කරාපිටිය රෝහලේ 21 වාට්ටුවේ වෛද්‍යවරයෙකුට පහරදීමේ සිද්ධිය සම්බන්ධයෙන් ප්‍රදේශයේ ප්‍රසිද්ධ පාසලක 13 වන ශ්‍රේණියේ සිසුවකු අත්අඩංගුවට ගත් බව ගාල්ල පොලිසිය පවසයි. නිව්මෝනියා රෝගය වැළඳී තම මවගේ උපස්ථාන සඳහා සිටි මෙම සිසුවා වෛද්‍යවරයාවරයාට පහර දී තිබුණි. වෛද්‍යවරයා මේ වනවිට එම රෝහල්ම 58 වාට්ටුවේ ප්‍රතිකාර ලබමින් සිටියි. රෝගී වී රෝහලට ගෙන ආ තම මවට නිසි ප්‍රතිකාර නොකරන බවත් නිසි වාට්ටුවට මාරු කිරීම නොකරන බවත් කියමින් රෝගී මවගේ පුතා මෙසේ පහර දී තිබුණි. පහර දීමට පෙර සිසුවා සහ වෛද්‍යවරයා අතර බහින් බස් වීමක් සිදුවී ඇති බව පොලිසිය ප්‍රකාශ කළේය. කෙසේ නමුත් මේ සම්බන්ධයෙන් ගාල්ල කරපිටිය රෝහලේ රජයේ වෛද්‍ය නිලධාරීන්ගේ සංගමයෙන් කළ විමසීමක දී ඔවුන් සඳහන් කළේ, අදාළ රෝගියාට ප්‍රතිකාර කටයුතු සිදු කර 21 වාට්ටුවේ සිට 17 වාට්ටුවට සඳහා මාරු කිරීමට නියමිතව තිබිය දී නොදැනුවත්කම මත මෙසේ වෛද්‍යවරයාට පහර දී ඇති බවයි. අත්අඩංගුවට ගෙන ඇත්තේ ගාල්ල කරාපිටිය ප්‍රදේශයේ පාසලක 13 ශ්‍රේණියේ ඉගෙනුම ලබන 20 හැවිරිදි සිසුවෙකි. සිද්ධිය සම්බන්ධයෙන් කරාපිටිය රෝහල් පොලිසිය සහ ගාල්ල පොලිසිය පරීක්ෂණ පවත්වයි.", "URL": "https://sinhala.adaderana.lk/news.php?nid=88838", "Category": null, "Parent URL": null}