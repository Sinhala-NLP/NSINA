{"Source": "Adaderana", "Timestamp": "October 16, 2012 04:23 pm", "Headline": "ගොවීන්ගේ වගාවන්ට රක්ෂණයක්", "News Content": "මෙම ‍මාස්කන්නයේ සිට සියලුම ගොවීන්ගේ වගාවන් කෘෂි රක්ෂණ මණ්ඩලයේ රක්ෂණ ආවරණය සඳහා යොමු කිරීමේ වැඩපිළිවෙලක් ක්‍රියාත්මක කරන බව ගොවිජනසේවා හා වනජීවි නියෝජ්‍ය අමාත්‍ය එස්.එම් චන්ද්‍රසේන මහතා පවසයි. වගාවන්ට හානිවීම හේතුවෙන් ගොවීන්ට වඩා වැඩි පාඩුවක් රජයට සිදුවන බව නියෝජ්‍ය අමාත්‍යවරයා පවසයි. එබැවින් රක්ෂණ ආවරණ සඳහා යොමු නොවූ ගොවීන් ඒ සඳහා යොමු කිරීම අවශ්‍ය කරුණක් බව එස්.එම් චන්ද්‍රසේන නියෝජ්‍ය අමාත්‍යවරයා පෙන්වාදෙයි. පසුගිය යල කන්නයේ පැවති නියඟයෙන් වගා හානි වු ගොවීන් සඳහා කෘෂි රක්ෂණ මණ්ඩලය විසින් වන්දි ප්‍රදානය කිරීමේ අවස්ථාවකට එක්වෙමින් නියෝජ්‍ය අමාත්‍යවරයා මෙම අදහස් පළ කළේය. කෘෂි රක්ෂණ මණ්ඩලය යටතේ වගාව රක්ෂණය කළ ගොවීන් 500 දෙනෙකුට වන්දි ප්‍රදානය කිරීමට නියමිත අතර එය සංකේතවත් කරමින් ‍ගොවීන් 21 දෙනෙකු සඳහා අද (16) දිනයේ වන්දි පිරිනැමීම සිදුව තිබේ.", "URL": "https://sinhala.adaderana.lk/news.php?nid=28338", "Category": null, "Parent URL": null}