{"Source": "Adaderana", "Timestamp": "September 22, 2011 09:28 am", "Headline": "ඒකාබද්ධ කාල සටහන ලංගමේ විනාශයටයි", "News Content": "ඒකාබද්ධ කාල සටහන් ක්‍රමවේදය තුළින් ශ්‍රී ලංකා ගමනාගමන මණ්ඩලය විනාශ කිරීමේ කුමන්ත්‍රණයක් ක්‍රියාත්මක වන බව සමස්ත ලංකා ප්‍රවාහන සේවක සංගමය පවසයි. පුද්ගලික බස් රථ සමඟ ලංගම බස් රථ ඒකාබද්ධ කර කාල සටහනකට අනුව ධාවනය කරවීම කුමන්ත්‍රණකාරී වැඩපිළිවෙළක් බව එම සංගමයේ ප්‍රධාන ලේකම් සේපාල ලියනගේ මහතා සඳහන් කරයි. මෙම වැඩපිළිවෙළ මගින් ශ්‍රී ලංකා ගමනාගමන මණ්ඩලයට ලැබෙන ආදායමෙහි අඩුවීමක් මිස වැඩිවීමක් සිදු නොවන බව ලියනගේ මහතා ප්‍රකාශ කරයි. මෙතෙක් ශ්‍රී ලංකා ගමනාගමන මණ්ඩලය ලබන සියලුම ආදායම් අහිමි වන බව අද දෙරණ වෙත අදහස් දක්වමින් ඒ මහතා කියා සිටියේය. එහෙත් මෙම චෝදනා සම්පූර්ණයෙන් ප්‍රතික්ෂේප කරන බව පුද්ගලික ප්‍රවාහන සේවා අමාත්‍යාංශ ලේකම් වික්ටර් සමරවීර මහතා සඳහන් කළේය. කෙසේවෙතත් කිසියම් බස් හිමියෙකුට ගැටලුවක් පවතී නම් ඒ පිළිබඳව කමිටුවට කරුණු දැක්වීමට කිසිදු බාධාවක් නොවන බව ද සමරවීර මහතා අවධාරණය කළේය.", "URL": "https://sinhala.adaderana.lk/news.php?nid=18884", "Category": null, "Parent URL": null}