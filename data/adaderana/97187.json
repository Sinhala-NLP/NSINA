{"Source": "Adaderana", "Timestamp": "October 4, 2018 06:46 pm", "Headline": "පැරණි ක‍්‍රමයට නැවතත් මැතිවරණය පැවැත්වීම විහිළුවක් ", "News Content": "පළාත් සභා මැතිවරණය නව මිශ‍්‍ර ක‍්‍රමය යටතේ පැවැත්වීම සඳහා අවශ්‍ය බොහෝ කටයුතු අවසන්ව ඇති බැවින්, පැරණි ක‍්‍රමය යටතේ මැතිවරණය පැවැත්වීමට ඇතැමුන් යෝජනා කිරීම විහිළුවක් යැයි ශ්‍රී ලංකා නිදහස් පක්‍ෂයේ මාධ්‍ය ප‍්‍රකාශක, වරාය හා නාවික කටයුතු අමාත්‍ය මහින්ද සමරසිංහ මහතා පැවසීය. නව මැතිවරණ ක‍්‍රමය පිළිබඳ යෝජනාව පාර්ලිමේන්තුව සම්මත කිරීම සිදුවූයේ සියලූ දේශපාලන පක්‍ෂවල කැමැත්තෙන් බවත් මේ වන විය ඇතැම් අය එයට අකමැතිවීම ගැටලූවක් බව ද අමාත්‍ය මහින්ද සමරසිංහ මහතා පැවසීය. අමාත්‍යවරයා මේ බව පැවසුවේ අද (04) පෙරවරුවේ පැවති මාධ්‍යහමුවක් අමතමින්. යළිත් පැරණි ක‍්‍රමය යටතේ මැතිවරණය පැවැත්වීමටත් පාර්ලිමේන්තුවට යෝජනාවක් ඉදිරිපත් කිරීමට සිදු වුවත් නව ක‍්‍රමයට මැතිවරණය පැවැත්වීම ඊට වඩා පහසු බව ද අමාත්‍යවරයා පැවසීය. පැරණි ක‍්‍රමයේ අඩුපාඩු හේතුවෙන් නව ක‍්‍රමයක් ඇතිකර තිබියදී යළිත් එම පැරණි ක‍්‍රමයටම යාම සුදුසු නොවන බවත්, පළාත් සභා මැතිවරණය පැවැත්වීමට අදාළ සීමානිර්ණ වාර්තාවේ ඇති ගැටලූ විසඳීම සඳහා පත්කර සිටින අග‍්‍රාමාත්‍යවරයාගේ ප‍්‍රධානත්වයෙන් යුත් කමිටුවේ වාර්තාව ලැබුණු සැණින් එය ගැසට් කර මැතිවරණයකට යාමේ හැකියාව තිබෙන බවත් ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=97187", "Category": null, "Parent URL": null}