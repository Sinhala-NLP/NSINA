{"Source": "Adaderana", "Timestamp": "May 10, 2016 02:01 pm", "Headline": " ජනතාවට ගෙයක් හදන්න ණය රු.ලක්‍ෂ 3යි- ඇමතිගෙ නිවස අලුත්වැඩියාවට ලක්‍ෂ 88යි", "News Content": "අගමැති ඇතුළු කැබිනට් මණ්ඩලයේ උදර පෝෂණය වෙනුවෙන් ජනතාවට බදු පැනවීමේ ප‍්‍රතිපත්තිය පරාජයට පත්කරන බව ජ.වි.පෙ. නායක අනුර කුමාර දිසානායක මහතා පවසයි.අද(10)ජවිපෙ පක්ෂ මූලස්ථානයේ පැවති මාධ්‍ය හමුවකදී හෙතෙම මේ බව සඳහන් කළේය.එහිදී ඔහු මෙසේද කියා සිටියේය.වී ගොවියාට වීවලට සාධාරණ මිලක් නැහැ. තේ ගොවියාට තේවලට සාධාරණ මිලක් නැහැ. රබර්වලට සාධාරණ මිලක් නැහැ. ඒ වගේම මේ ආර්ථිකයේ ගැඹුරට ගියාම සියලූම ක්ෂේත්‍රයන් කඩා වැටිලා. රුපියලේ අගය විශාල ලෙස කඩා වැටුණා. එක් ඩොලරයක් සඳහා රුපියල් 147ක් ගෙවන්න සිදුවෙලා. විශාල ණය කන්දක හිරවෙලා. සැමන් ටින් එකක් ඩොලර් එකකට ගෙනාවා නම් මීට පෙර අපිට ගෙවන්න සිදුවුණේ රුපියල් 130යි. නමුත් දැන් ඩොලර් එකකට සැමන් ටින් එකක් ගෙනාවොත් රුපියල් 147ක් ගෙවන්න සිදුවෙලා. රුපියල කඩා වැටීම නිසා රෙදිපිළි, කාර්මික භාණ්ඩ ඇතුළු සියලූ ආනනික භාණ්ඩ සඳහා මිල 15%-20%ත් අතර ප‍්‍රමාණයකින් ඉහළ යනවා. ඒ විතරක් නෙවෙයි, ආණ්ඩුව මැයි මාසයේ 02දා ඉඳලා වැට් එක වැඩිකළා. අපේ රටේ ව්‍යවස්ථාවට අනුව මූල්‍ය බලය තිබෙන්නේ පාර්ලමේන්තුවට. ඒ අනුව වර්ෂයකට රටේ ආදායම්, වියදම් වාර්තාවක් ලෙස අයවැය පාර්ලිමේන්තුවට ඉදිරිපත් කරනවා. මේ ආණ්ඩුව පසුගිය 2015 නොවැම්බර් මාසයේ 2016 වර්ෂය සඳහා ආණ්ඩුව ආදායම් ලබාගන්නා ආකාරයත් වියදම් සිදුවන ආකාරයත් අයවැය මගින් ඉදිරිපත් කළා. දින 26ක් වැනි දීර්ඝ කාලයක් පාර්ලිමේන්තුවේ විවාද කරලා පසුගිය දෙසැම්බර් මාසයේ අයවැය සම්මත කරගත්තා. ඒ වෙලාවේ ආණ්ඩුව කිව්වේ තමන් 2/3ක අධික බලයකින් අයවැය සම්මත කරගත්තා කියලා. ඒ මොහොතේ සමහර ක්ෂේත්‍ර සඳහා වැට් ඉවත්කර තිබුණු අතර සමහර ක්ෂේත්‍ර සඳහා 11%කුත් තවත් ක්ෂේත්‍ර සඳහා 8%කුත් වැට් බදු වශයෙන් නිර්දේශ කර තිබුණා. 2016 වර්ෂයට අදාළ වැට් එක 2/3ක බහුතරයකින් සම්මත වුණේ ඒ විදිහටයි. පාර්ලිමේන්තුවේ බහුතරයක් අයවැයට එකඟ වෙනකොට අපි විරුද්ධව ඡන්දය පාවිච්චි කළා. අයවැය ඒ විදිහට සම්මත වෙලා තිබියදී අගමැතිවරයා මාර්තු මාසයේදී පාර්ලමේන්තුවේදී ප‍්‍රකාශයක් කරමින් කිසිදු සාකච්ඡාවකින් තොරව බදු වැඩිකරනවා. එහිදී මීට පෙර වැට් බදු අය නොකරන ලද ක්ෂේත්‍ර ගණනාවක් සඳහා වැට් බද්ද පනවනවා. ඊට පෙර වැට් බදු අය නොකරන ලද සෞඛ්‍ය ක්ෂේත්‍රයට පවා වැට් බද්ද පනවනවා. මුදල් අමාත්‍යාංශය විසින් දේශීය ආදායම් දෙපාර්තමේන්තුව වෙත නිකුත් කරන ලද ලේඛනවල පැහැදිලිව මේ බව සඳහන් වෙනවා. සිල්ලර බඩු සඳහා 8% සිට 15% දක්වා වැට් බදු වැඩිකර තිබෙනවා. ඇතැම් ක්ෂේත්‍ර සඳහා 11% සිට 15%දක්වා වැට් බදු වැඩිකර තිබෙනවා. පහුගියදා ඒකාබද්ධ වෙළඳ සංගමය විසින් ජනතාවගේ දැනගැනීම සඳහා මේ සම්බන්ධයෙන් දැන්වීමක්ද පළකොට තිබුණා. ඒ අනුව බේකරි හිමියන් පවසනවා, බනිස් ගෙඩියක් සඳහා රුපියල් 5ක්වත් මිල වැඩි කළ යුතුයි කියලා. හෝටල් හිමියන් පවසනවා කෑම පැකට් එකක මිල රුපියල් 20කින්වත් වැඩිකළ යුතුයි කියලා. මේ බදු වැඩිකිරීමට අනුව ජල බිල්පතේ අගය වැඩිවෙනවා. ආණ්ඩුව දැන් කියනවා, තමන් අත්‍යාවශ්‍ය භාණ්ඩ සඳහා වැට් අයකරන්නේ නැහැ කියලා. අපි අහන්නේ වතුර, බනිස් ගෙඩිය, කෑම පැකට් එක, බෙහෙත් ටික, දුරකතන බිල, විදුලි බිල ජනතාවගේ අත්‍යාවශ්‍ය භාණ්ඩ හා සේවා නෙවෙයිද කියලා? ආණ්ඩුව කොහොමද කියන්නේ ජනතාවගේ අත්‍යාවශ්‍ය භාණ්ඩවලට වැට් බදු අයකරන්නේ නැහැ කියලා? අප භාවිත කරන පෙර ගෙවුම් දුරකතන සම්බන්ධතා සඳහා රු. 100ක් රීලෝඞ් කළොත් ආණ්ඩුව රු.50කට ආසන්න මුදලක් බදු වශයෙන් අයකර ගන්නවා. ඒ අනුව සියලූ අත්‍යාවශ්‍ය භාණ්ඩ හා සේවා මත ආණ්ඩුව විශාල බදු බරක් ජනතාව මත පටවලා තිබෙනවා. ජනතාවට එහෙම කරද්දී අයවැයෙන් සම්මත නොකරන ලද විශාල මුදල් ප‍්‍රමාණයක් ආණ්ඩුව විසින් තමන්ගේ පරිභෝජනයට වෙන්කරගෙන තිබෙනවා. මේ ආණ්ඩුව පසුගිය බ‍්‍රහස්පතින්දා පරිපූරක ඇස්තමේන්තුවක් මගින් විවිධ අමාත්‍යාංශ සඳහා විශාල මුදලක් මේ වෙනකොටත් වෙන්කරගෙන අවසන්. අග‍්‍රාමාත්‍ය කාර්යාලය සඳහා ප‍්‍රභූ ආරක්ෂක වාහන දෙකක් මිලදී ගැනීම වෙනුවෙන් රුපියල් ලක්‍ෂ 5943ක් වෙන්කරගෙන තිබෙනවා. වාහන දෙකක් සඳහා රු. ලක්‍ෂ 6,000ක් වැයකරන්නේ කොහොමද? විදුලි සංදේශ සහ ඩිජිටල් යටිතල පහසුකම් ඇමති හරීන් ප‍්‍රනාන්දුගේ ඇමති නිල නිවාසය ප‍්‍රතිසංස්කරණයට රු. 4,260,000ක් වෙන්කරගෙන තිබෙනවා. ඊට අමතරව තැපැල් සේවා හා මුස්ලිම ආගමික කටයුතු ඇමතිතුමාගේ නිල නිවාසය අලූත්වැඩියාව සඳහා රු. 8850,000ක් වෙන්කර ගන්නවා. සාමාන්‍ය ජනතාවට නිවසක් හදාගන්න ලබා දෙන්නෙත් රුපියල් ලක්‍ෂ 3ක ණය මුදලක් පමණයි. එසේ තිබියදී ඇමතිවරයෙකුගේ නිල නිවාසය අලූත්වැඩියාවට රු. ලක්‍ෂ 88ක් වෙන්කර ගන්නවා. ඒ වගේම එම අමාත්‍යාංශයේ සංස්කෘතික ගොඩනැගිලි සංකීර්ණයක් සඳහා රු. ලක්‍ෂ 1160ක් වෙන්කරගෙන තිබෙනවා. රාජ්‍ය ව්‍යසාය සංවර්ධන ඇමති කබීර් හෂීම්ගේ අමාත්‍යාංශ කාර්යාල පරිශ‍්‍රය සැකසීමට රු. ලක්‍ෂ 600ක් වෙන්කරගෙන තිබෙනවා. මේ ඇමතිවරුන්ගේ වියදම් සඳහා පමණක් රු. ලක්‍ෂ 7000කට අධික මුදලක් වෙන්කරගෙන තිබෙනවා. ඒ නිසා අපිි මෙම බදු කි‍්‍රයාවලිය කිසිසේත්ම අනුමත කරන්නේ නැහැ. මේ සම්බන්ධයෙන් විරෝධය පළකරමින් ජනතාව දැනුවත් කිරීමේ පති‍්‍රකා බෙදාහැරීමේ ව්‍යාපාරයක් අපි ආරම්භ කරනවා. ඒ වගේම ඉදිරි සතියේදී මේ ආණ්ඩුවේ බදු ප‍්‍රතිපත්තියට එරෙහිව විශාල උද්ඝෝෂණයක් සංවිධානය කර තිබෙනවා. ජනතාවගේ ලේ නහර කපා ලේ අරගෙන අගමැතිවරයා ඇතුළු ඇමති මණ්ඩලයේ උදර පෝෂණයට යොදා ගන්නා මේ ආණ්ඩුවේ බදු කි‍්‍රයාවලිය ජනතාව විසින් ප‍්‍රතික්ෂේප කළ යුතුයි. එමෙන්ම මෙම කි‍්‍රයාවලිය පරාජයට පත්කළ යුතුයි.", "URL": "https://sinhala.adaderana.lk/news.php?nid=60006", "Category": null, "Parent URL": null}