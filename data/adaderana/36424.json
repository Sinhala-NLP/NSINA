{"Source": "Adaderana", "Timestamp": "August 6, 2013 03:40 pm", "Headline": "වැලිවේරියට භූ විද්‍යාවෙන් යයි", "News Content": "ගම්පහ, වැලිවේරිය ප්‍රදේශයේ ඇති වී තිබෙන ජල ගැටලුව සම්බන්ධයෙන් පරීක්ෂණ සිදුකිරීම සඳහා තවත් නිලධාරීන් කණ්ඩායමක් අදාළ ප්‍රදේශයට ගොස් ඇති බව භූ විද්‍යා සමීක්ෂණ හා පතල් කාර්යාංශය පවසයි. මෙම ප්‍රදේශයේ ඇති වී තිබෙන ජල ගැටලුව සම්බන්ධයෙන් එම කාර්යාංශයේ නිලධාරීන් කණ්ඩායමක් මේ වන විට මූලික ක්ෂේත්‍ර කටයුතු ආරම්භ කර ඇත. කෙසේ වෙතත් තවත් නිලධාරීන් කණ්ඩායමක් අද දිනයේ සිට එම ප්‍රදේශයේ පරීක්ෂණ කටයුතු ආරම්භ කළ බව භූවිද්‍යා හා පතල් කාර්යාංශය සඳහන් කළේය. මෙහිදී පසෙ හි පී.එච්.අගය සහ නයිට්‍රේට් ප්‍රමාණය පිළිබඳ විශේෂ අවධානයක් යොමුකරමින් පරීක්ෂණ කටයුතු සිදුකරන බව සඳහන්ය. අදාළ ක්ෂේත්‍ර සහ විද්‍යාගාර පරීක්ෂණ කටයුතු අවසන් කිරීමට සති දෙකක හෝ තුනක කාලයක් ගත වන අතර ඉන් අනතුරුව ඊට අදාළ වාර්තාව සකස් කිරීමට නියමිත බව භූ විද්‍යා හා පතල් කාර්යාංශය සඳහන් කළේය. මේ අතර දැනට සිදුකෙරෙන පරීක්ෂණවල ප්‍රගතිය පිළිබඳ අද දෙරණ භූවිද්‍යා සමීක්ෂණ හා පතල් කාර්යාංශයේ නියෝජ්‍ය අධ්‍යක්ෂ ආචාර්ය ඩබ්ලිව්.කේ.බී.එන්. ප්‍රේම් මහතාගෙන් විමසීය. ඔහු සඳහන් කළේ මීට දින කිහිපයකට ප්‍රථම සිට අදාළ ප්‍රදේශයේ පස් සාම්පල එකතු කරමින් සිටින බවයි. මේ වන විටත් අලුත් පස් සාම්පල පරීක්ෂණ කටයුතු සඳහා ලැබෙමින් බවත් ඉදිරි දින දෙක තුළත් මෙම පස් සාම්පල ලබාගැනීමේ කටයුතු සිදුකරන බවත් ඔහු පැවසීය. එමෙන්ම මෙම පස් සාම්පල පරීක්ෂණ කටයුතු සඳහා සුදුසු තත්ත්වයට පත්කරමින් පවතින බව ආචාර්ය ඩබ්ලිව්.කේ.බි.එන්. ප්‍රේම් මහතා වැඩිදුරටත් කීවේය.", "URL": "https://sinhala.adaderana.lk/news.php?nid=36424", "Category": null, "Parent URL": null}