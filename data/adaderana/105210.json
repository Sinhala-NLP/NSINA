{"Source": "Adaderana", "Timestamp": "February 28, 2019 02:57 pm", "Headline": "බලවතුන්ගේ ‍සාකච්ඡා එකඟතාවයක් නැතුවම අවසන්", "News Content": "අමෙරිකානු ජනාධිපති ඩොනල්ඩ් ට්‍රම්ප් සහ උතුරු කොරියානු නායක කිම් ජොන් උන් අතර දෙවන සමුළුව වියට්නාමයේ හැනෝයි අගනුවරදී කිසිදු එකඟතාවයකින් තොරවම අවසන් විය. එරට වේලාවෙන් අද(28) පස්වරු දෙකට ට්‍රම්ප් ජනාධිපතිවරයා මාධ්‍ය සාකච්ඡාවක් කැඳවා ඇති බව විදෙස් වාර්තා සඳහන් කළේය. එම සාකච්ඡාව එළිමහනේදී පැවැත්වීමට නියමිතව තිබුණද උණුසුම් කාලගුණය හේතුවෙන් එය පසුව අවලංගු කර තිබුණි. අනතුරුව නායකයන් දෙපළ සොෆිටෙල් ලෙජන්ඩ් මෙට්‍රොපොල් හෝටලය තුළදී පළමු වටයේ සාකච්ඡාව සිදු කළේය. අනතුරුව ඔවුන් දෙපළ ඇතුළු නියෝජිත පිරිස වට මේස සාකච්ඡාවක් සඳහා එක්විය. සාකච්ඡාවලින් පසු මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින් උතුරු කොරියානු නායකයා පවසා තිබුණේ න්‍යෂ්ටිකහරණයට සූදානම් නොමැති නම් තමා මෙම සාකච්ඡාවට සහභාගි නොවන බවයි. එමෙන්ම දෙරට අතර ගිවිසුමක් ඇතිකරගැනීමට හදිසියක් නොමැති බව අමෙරිකානු ජනාධිපතිවරයා පවසා තිබුණි. මේ අතර නායකයන් දෙපළ සහභාගි වීමට නියමිතව තිබූ දිවා භෝජන සංග්‍රහය සහ ගිවිසුමකට අත්සන් තැබීම අවලංගු කර ඇති බව විදෙස් මාධ්‍ය වාර්තා කළේය. මූලික සාකච්ඡා සඳහා සැලසුම් කළ පමණට වඩා වැඩි කාලයක් ගතවී තිබීම ඊට හේතුවයි. කෙසේ නමුත් සැලසුම් කළ කාලයට පැය දෙකකට පෙර නායකයින් දෙපළ හෝටලයෙන් පිටව ගිය බව ඇතැම් වාර්තාවල සඳහන් වෙයි.", "URL": "https://sinhala.adaderana.lk/news.php?nid=105210", "Category": null, "Parent URL": null}