{"Source": "Adaderana", "Timestamp": "January 31, 2017 02:06 pm", "Headline": "ලසන්තගේ සැබෑ ඝාතකයින් හෙළිදරව් කළ යුතුයි-විගණකාධිපතිට එරෙහි කුමන්ත්‍රණයක් ", "News Content": "මාධ්‍යවේදී ලසන්ත වික්‍රමතුංග ඝාතනයට අදාළ සැබෑ ඝාතකයින් නීතිය ඉදිරියට ගෙන ආ යුතු බව පිවිතුරු හෙළඋරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා පවසයි.එසේ නැතිව තමන්ට දේශපාලන වශයෙන් තර්ජනයක් විය හැකි අය හඳුනාගෙන ඔවුන් මර්දනය කිරීම නොකළ යුතු බව මන්ත්‍රීවරයා කියා සිටියේ අද (31) කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය.ලසන්ත වික්‍රමතුංගගේ ඝාතන පරීක්ෂණ වල දැන් අරමුණ වෙලා තිබෙන්නේ ගෝඨාභය රාජපක්ෂ මහතා ඉලක්ක කිරීමයි. මේ ආන්ඩුවට අළුත් ලෙඩක් හැදිල . ඒ තමයි ගෝඨාභය භීතිකාව. ඒ නිසා රවිරාජ් ඝාතනය, ලසන්ත වික්‍රමතුංග ඝාතනය, වැනි මොන ඝාතනය ගත්තත් ආණ්ඩුවේ ඉලක්කය වෙලා තියෙන්නේ ගෝඨාභය රාජපක්ෂ මහතාවයි. අගමැතිතුමා එදා විපක්ෂ නායක විධියට පාර්ලිමේන්තුවේ දී කිව්වා ලසන්ත වික්‍රමතුංගගේ මරණයට සරත් ෆොන්සේකා ඇමතිතුමා වගකිව යුතුයි කියලා. විපක්ෂ නායකවරයෙකු වගකීම් විරහිතව පාර්ලිමේන්තුවට කියන්නේ නෑනෙ. එතුමා මොනවා හරි දන්නවා ඇති. ඒකයි එහෙම කියන්න ඇත්තේ. එහෙම නම් ඝාතන විමර්ශකයින් අගමැතිතුමාගෙන් ප්‍රශ්න කළ යුතුයි. නමුත් අද වන තුරු ප්‍රශ්න කරලා නෑ. එ් වගේම ලසන්ත ඝාතනය කලේ මෝටර් සයිකල් වලින් පැමිණි හමුදා භටයින් බවට ඒ දින වල එජාපය චෝදනා කළා. නමුත් ඒ දින වල කොළඹ නගරයේ ආරක්ෂාව භාරව සිටි 112 බ්‍රිගේඩයේ අණ දෙන නිලධාරි මේජර් ජනරාල් කැප්පෙටිවලානගෙන් මේ දක්වා ප්‍රකාශයක් අරන් නෑ. මේ විමර්ශනයේ අරමුණ විය යුත්තේ සැබෑ ඝාතකයින් හඳුනා ගෙන යුක්තිය ඉටු කිරීම මිස තමන්ට දේශපාලන තර්ජනයක් වන අය හඳුනා ගෙන ඒ අය මර්දනය කිරීම නොවේ. එහෙම කළොත් රවිරාජ් ඝාතන නඩුවට අත් වුණු ඉරණම මේ නඩුවටත් අත් වෙන්න ඉඩ තිබෙනවා. රවිරාජ් වගේම ලසන්තත් තමන්ට වෙඩි තියා ගෙන සිය දිවි හානි කර ගත්තේ නෑනෙ. ඒ නිසා සැබෑ ඝාතකයින් නීතිය හමුවට ගෙන ඒමට ආණ්ඩුව කටයුතු කළ යුතුයි. එසේ නැතිව තමන්ට දේශපාලණිකව තර්ජනයක් විය හැකි අය හදුනාගෙන ඔවුන් මර්ධනය කිරීම නෙවෙයි.මෙහිදී ගම්මන්පිල මහතා විගණකාධිපති ඉවත් කිරීමේ කුමන්ත්‍රණයක් පවතින බවද අවධාරණය කළේය.පොලිස්පතිට සහ නීතිපතිට දැවැන්ත ආදර්ශයක් වෙමින් තම ස්වාධීනත්වය සහ ආත්ම ගරුත්වය රැක ගනිමින් විගණකාධිපති කටයුතු කරනවා. ඔහු තමන්ගේ රාජකාරිය අකුරට ඉටු කරන නිසා තමයි ආණ්ඩුවේ දැවැන්ත වංචා හෙළිදරව් වෙමින් පවතින්නේ. කෝප් කමිටුවට බැඳුම්කර වංචාවක් සිදු වුණු බව සනාථ කරන්න පුළුවන් වුණේ විගණකාධිපති දුන් වාර්තාව නිසා. ඒ් වගේම ගල් අඟුරු වංචාව හෙලි කර ගන්න පුළුවන් වුණේත් විගණකාධිපති නිසා. මේ කම්බ හොරුන්ගේ ආණ්ඩුවට අද තිබෙන ලොකුම බාධකය තමයි ස්වාධීනව කටයුතු කරන විගණකාධිපතිවරයෙකු සිටීම. රට විකුණා ඒ සල්ලි වලින් තමන්ගේ මඩි තර කර ගැනීමේ ආණ්ඩුවේ සැලසුම ඉදිරියට ගෙන යෑමට නම් විගණකාධිපති ඉවත් කිරීම හදිසි අවශ්‍යතාවයක් වෙලා තිබෙනවා. ඒ නිසා දැන් ඇමතිවරු විගණකාධිපතිට එරෙහිව විවිධ බොරු චෝදනා නගනවා. බැඳුම්කර පිලිබඳ විගණන වාර්තාව ලෝක ප්‍රමිතින්ට අනුව නෑ කියලා ලෝක බැංකුව වාර්තා කලා කියලා කිරිඇල්ල ඇමතිතුමා කියා තිබෙනවා. මම නම් හිතන්නේ නෑ ලෝක බැංකුව ඒ වගේ ගොං කතාවක් කියාවි කියලා. මොකද එවැනි මතයක් ප්‍රකාශ කරන්න අවශ්‍ය විශේෂඥ දැනුම ලෝක බැංකුවට නෑ. ජාත්‍යන්තර විගණන ප්‍රමිතින් සකස් කරන්නේ ගණකාධිකාරිවරුන්ගේ ජාත්‍යන්තර පෙඩරේෂණය. යම් විගණකාධිපති වාර්තාවක් එම විගණන ප්‍රමිතින්ට අනුව තිබෙනවා ද කියන්න පුළුවන් ඒ ආයතනයට විතරයි.ඒ අතරේ රවි කරුණානායක ඇමතිතුමා ඉල්ලූ වාර්තාවක් ඔහුට ලබා දීමට පෙර පාර්ලිමේන්තු මන්ත්‍රිවරුන්ට ලබා දුන්නා කියලා ඇමතිතුමා චෝදනා කළා. විගණකාධිපති වග කියන්නේ වාර්තා කරන්නේ පාර්ලිමේන්තුවට මිස විධායකයට නොවේ කියන එක ඇමතිතුමා දැන ගත යුතුයි.විගණකාධිපති ගාමිණි විජේසිංහ මැතිතුමනි, යමපාලන ඇසේ ඇනුනු කටුව ඔබයි. ඔබ නොබියව ස්වාධීනව මේ ලෙසම ඉදිරියටත් මේ දූෂිත ආණ්ඩුව නිරුවත් කරන්න. මේ රටේ දූෂණ විරෝධි ජනතාවට ඇති ලොකුම බලාපොරොත්තුව ඔබයි. ඔබතුමා වෙනුවෙන් පෙනී සිටින්න ඒකාබද්ධ විපක්ෂය වගේම ලක්ෂ සංඛ්‍යාත ජනතාවක් ඉන්නවා කියන එක අපි සිහිපත් කරනවා.", "URL": "https://sinhala.adaderana.lk/news.php?nid=68889", "Category": null, "Parent URL": null}