{"Source": "Adaderana", "Timestamp": "June 3, 2018 01:51 pm", "Headline": "විදුහල්පතිවරයා කනට තුවාල වෙන්න ගැහුවා කියලා සිසුවා රෝහල් ගතවෙයි ", "News Content": "විදුහල්පතිවරයා පහර දී කන අභ්‍යන්තරයට හානි සිදුවී ඇති බව පවසමින් බලංගොඩ ප්‍රදේශයේ පාසලක සිසුවෙක් රෝහල් ගත කිරීමට ඔහුගේ මව්පියන් කටයුතු කර තිබේ. ඒ අනුව එම සිසුවා මේ වනවිට රත්නපුර මහා රෝහලේ නේවාසිකව ප්‍රතිකාර ලබන බව වාර්තා වේ. බලංගොඩ එගොඩ, වලේගොඩ විද්‍යාලයේ 8 වසරේ ඉගෙනුම ලැබු තමාට ඉකුත් සිකුරාදා පාසල් භූමියේ ඇති වූ සිද්ධියකට දඩුවම් කිරිම සදහා විදුහල්පතිවරයා පහර දුන් බව අදාළ සිසුවා සදහන් කළේය. පසුව තම දරුවාට කන ආශ්‍රිත රෝග තත්වයක් මතුව ඇතැයි පවසමින් මව්පියන් දරුවාව බලංගොඩ මූලික රෝහලට ඇතුලත් කළ අතර පසුව වැඩිදුර ප්‍රතිකාර සදහා සිසුවා රත්නපුර මහා රෝහලට ඇතුලත් කිරිමටද පියවර ගත්තේය. අද දෙරණ වාර්තාකරු සදහන් කලේ අදාල සිසුවා මේ වනවිට රත්නපුර මහ රෝහලේ 3වැනි වාට්ටුවේ නේවාසිකව ප්‍රතිකාර ලබන බවයි. මේ සිදුවීම සම්බන්ධයෙන් අප අදාල විදුහලේ විදුහල්පතිවරයාගෙන් විමසීමක් කළ අතර ඔහු එහිදි සදහන් කලේ අදාල සිසුවා කළ වරදක් පෙන්වා දීම සදහා සිසුවාට දඩුවම් කළද සිතාමතා අමානුෂික ලෙස පහර නොදුන් බවයි. එමෙන්ම සිසුවාගේ සුවදුක් විමසීම සදහා තමා අද රෝහල වෙත පැමිණෙන බවද විදුහල්පතිවරයා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=90266", "Category": null, "Parent URL": null}