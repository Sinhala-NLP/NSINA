{"Source": "Adaderana", "Timestamp": "January 8, 2013 02:51 pm", "Headline": "අනුරපුරට ඩෙංගු අවදානමක්", "News Content": "අනුරාධපුර නගර සීමාව තුළ ඩෙංගු රෝගය පැතිර යාමේ දැඩි අවදානමක් පවතින බව අනුරාධපුර මහ නගර සභාවේ සෞඛ්‍ය අංශය පවසයි. පසුගිය වසරේදි අනුරාධපුර නගර සීමාවෙන් ඩෙංගු රෝගීන් 44 දෙනෙකු වාර්තා වී තිබේ. එම රෝගීන්ගෙන් විසි දෙදෙනෙකුම වාර්තා වි ඇත්තේ පසුගිය දෙසැම්බර් මාසයේදී බව අනුරාධපුර මහ නගර සභාවේ ප්‍රධාන මහජන සෞඛ්‍ය පරීක්ෂක එච්.එම්.ආරියසේන මහතා සඳහන් කළේය. දෙසැම්බර් මාසය තුළ පමණක් ඩෙංගු රෝගීන් වැඩි වීමට ප්‍රධාන වශයෙන්ම වර්ෂාව බලපා ඇති බව සඳහන් කළ ප්‍රධාන මහජන සෞඛ්‍ය පරික්ෂකවරයා ජලය රැඳෙන ස්ථාන ගැන ජනතාවගේ දැඩි අවධානය යොමුවිය යුතු බව ද පැවසුවේය. වර්ෂාව හේතුවෙන් එකතුවන ජලය බැහැර කිරීමේ වැඩපිළිවෙළක් සකස් කළ යුතු බව ඒ මහතා සඳහන් කළේය. මීට අමතරව නිවාස හා ගෙවතු ආශ්‍රිතව ඩෙංගු මදුරු කීටයන් බෝවීම වැළැක්විම සඳහා අවශ්‍ය පියවර ගන්නා ලෙස ද ප්‍රධාන මහජන සෞඛ්‍ය පරික්ෂක එච්.එම්.ආරියසේන මහතා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=30593", "Category": null, "Parent URL": null}