{"Source": "Adaderana", "Timestamp": "July 11, 2019 12:40 pm", "Headline": "සිය දිවි හානිකර ගන්න ගිය මවකගේ කතාව", "News Content": "සිය දිවි හානිකර ගැනීමේ අරමුණින් දුම්රියට පැනීමට උත්සාහ කළ ගල්ගමුව ප්‍රදේශයේ මවක් සහ දියණියක් දුම්රිය සේවකයින් පිරිසක් විසින් මුදාගෙන තිබේ. ඔවුන් පවසා ඇත්තේ ඉවසාගත නොහැකි කුසගින්න හා ණය බර හේතුවෙන් තමන් දිවි හානිකර ගැනීමට තීරණය කළ බවයි. මේ ගල්ගමුව ගොජරග්ගම ගම්මානයේ පදිංචි එච්.පී.ඉන්ද්‍රානි සෝමලතා. ඇය සිය එකම දියණියත් සමඟග පසුගියදා ගල්ගමුව දුම්රිය ස්ථානය අසලින් දුම්රිය මාර්ගයට පිවිස තිබුණේ දිවි හානිකර ගන්නා බව පවසමින්ය. නමුත් දුම්රියක් ධාවනය වන අවස්ථාවක දුම්රිය මාර්ගයේ කාන්තාවන් දෙදෙනෙකු ගමන් කරනු දුටු දුම්රිය කාර්මික නිළධාරීන් පිරිසක් වහා ඒ පිළිබඳව අසල සිටි පොලිස් නිලධාරීන්ට දන්වා තිබේ. සිය සැමියාගෙන් වෙන්ව සිටින ඉන්ද්‍රානිට අසීරු දිවියක් ගත කිරීමට සිදුව තිබුණේ සිය දියණිය මෙන්ම රෝගී වූ පියාද රැක බලා ගැනීමට ඇයට පැවරීම හේතුවෙන්ය. රස කැවිලි වෙළදාමෙන් සිය ජීවිකාව ගෙන ගිය ඇයට සමෘද්ධි දීමනාව හිමව තිබුණත් එය එදිනෙදා දිවි ගෙවීමට හෝ ප්‍රමාණවත් වී නැහැ. දිනෙන් ණය බර ඉහළ යාම හා ණය ලබාදුන් පුද්ගලයින් නැවත මුදල් ඉල්ලීමෙන් ඇය තවත් අසරණතාවට පත්ව තිබුණි. යළිත් දිවි අහිමිකර ගැනීමේ අදහසින් ඉවත්ව සිටන ඉන්ද්‍රාණිට දැන් අවශ්‍යව ඇත්තේ කිසිවෙකුගේ හෝ උපකාරයක්ය.", "URL": "https://sinhala.adaderana.lk/news.php?nid=113897", "Category": null, "Parent URL": null}