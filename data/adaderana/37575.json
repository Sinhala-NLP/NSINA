{"Source": "Adaderana", "Timestamp": "September 21, 2013 05:56 pm", "Headline": "අත්අඩංගුවේ සිටි ඉන්දීය ධීවරයින් 34ක් නිදහස් කරයි ", "News Content": "මෙරට මුහුදු සීමාව ආක්‍රමණය කිරීම හේතුවෙන් අත්අඩංගුවට ගෙන රක්ෂිත බන්ධනාගාර ගත කර සිටි ඉන්දීය ධීවරයින් පිරිසක් නිදහස් කර තිබේ. ඒ අනුව ඉන්දීය ධීවරයින් 34 දෙනෙකු අද(21) උදෑසන නැවත ඉන්දියාවට භාරදුන් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කරයි. මෙම ඉන්දීය ධීවරයින් පිරිස කන්කසන්තුරේට උතුරෙන් පිහිටි ජාත්‍යන්තර මුහුදු සීමාවේ දී ඉන්දීය නාවික හමුදාව වෙත භාරදී තිබේ. කෙසේ වෙතත් මොවුන්ගේ ධීවර යාත්‍රා නිදහස් කර නොමැති බව වාර්තා වෙයි. ශ්‍රී ලංකා මුහුදු සීමාව ආක්‍රමණය කිරීම හේතුවෙන් අත්අඩංගුවට ගෙන රක්ෂිත බන්ධනාගාර ගත කර සිටින ඉන්දීය ධීවරයින් නිදහස් කරන ලෙස තමිල්නාඩුවේ විරෝධතා පවා පැවැත්වුණි. තමිල්නාඩු බලධාරීන් ඉන්දීය අග්‍රාමාත්‍යවරයා වෙත ලිඛිතව මේ සම්බන්ධයෙන් දැනුම් දී තිබු බව ද ඉන්දීය මාධ්‍ය පසුගියදා වාර්තා කරන ලදී. කෙසේ වෙතත් පසුගියදා මෙරට අධිකරණයක් මගින් ද මෙම ධීවරයින් නිදහස් කරන ලෙස නියෝග කර තිබුණි.", "URL": "https://sinhala.adaderana.lk/news.php?nid=37575", "Category": null, "Parent URL": null}