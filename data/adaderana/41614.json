{"Source": "Adaderana", "Timestamp": "March 7, 2014 10:49 am", "Headline": "ග්‍රාමසේවකයි - සැරයනුයි දෙන්නම අල්ලස් දැලේ", "News Content": "අල්ලස් ලබා ගැනීම හේතුවෙන් තිස්සමහාරාමයේ ග්‍රාම නිලධාරිවරයෙකු හා පේරාදෙණිය පොලීසියේ සැර‍යන්වරයෙකු අල්ලස් හෝ දූෂණ විමර්ශන කොමිසම විසින් අත්අඩංගුවට ගෙන තිබේ. තිස්සමහාරාම, කෑලියපුර, අංක 91 ප්‍රදේශයේ ග්‍රාම නිලධාරිවරයා අත්අඩංගුවට ගෙන ඇත්තේ රුපියල් 25,000ක අල්ලසක් ලබා ගැනීමට යාමේදීය. එම ප්‍රදේශයේ පුද්ගලයෙකුගේ ‍නිවසට විදුලිය ලබාදීම අනුමත කිරීම සඳහා රුපියල් 50,000ක මුදලක් ඉල්ලා ඉන් 25,000ක් ගන්නා අවස්ථාවේදී සැකකාර ග්‍රාමනිලධාරිවරයා ඊයේ අත්අඩංගුවට ගත් බව අල්ලස් කොමිසම පැවසීය. එසේම ලියාපදිංචි නොකළ ලොරියක් සම්බන්ධයෙන් නීති මගින් කටයුතු නොකිරීමට එරෙහිව රියදුරුගෙන් රුපියල් 4000ක් ඉල්ලු පේරාදෙණියේ පොලිස් සැරයන්වරයෙකු ද ඉන් රුපියල් 2000ක් ගනිද්දී ඊයේ අත්අඩංගුවට ගත් බව එම කොමිසම සඳහන් කළේය. සැකකරුවන්ට එරෙහිව නීතිමය පියවර ගැනීමට කටයුතු යොදා තිබේ.", "URL": "https://sinhala.adaderana.lk/news.php?nid=41614", "Category": null, "Parent URL": null}