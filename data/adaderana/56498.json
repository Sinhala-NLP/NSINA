{"Source": "Adaderana", "Timestamp": "January 20, 2016 04:20 pm", "Headline": "බ්‍රයන් ෂෙඩික් කතන්දරය යළි අදියි", "News Content": "බ්‍රයන් ෂෙඩික් මහතාගේ ව්‍යාපාර වල සිදුවූ අක්‍රමිකතා ගැන හැකිනම් තමන් සමග විවාදයකට එන්නැයි පාර්ලිමේන්තු මන්ත්‍රී උදය ගම්මන්පිල මහතාට අභියෝග කරන බව බ්‍රයන් ෂෙඩික් මහතාගේ ඇටෝර්නි බලකරු ලසිත පෙරේරා මහතා පවසයි.බ්‍රයන් ෂෙඩික් මහතා‍ 1990 දශකයේ ශ්‍රී ලංකාවේ සිටි විශිෂ්ට ආයෝජකයෙකු බවත්, ඔහුගේ මෙරට ව්‍යාපාර බිඳ වැටීමට ප්‍රධාන හේතුව ගම්මන්පිල මහතා විසින් සිදුකළ අක්‍රමිකතා බවත්, හෙතෙම කියයි.ලසිත පෙරේරා මහතා මේ බව කියා සිටියේ අද (20) පෙරවරුවේ කොළඹදී පැවැති මාධ්‍ය හමුවකදීය.බ්‍රයන් ෂෙඩික් මහතාගේ ව්‍යාපාරවල කොටස් අන් අය සතු කරමින් ගම්මන්පිල මහතා කළ කී දෑ ගැන තමන් හොඳින් දන්නා බවත්, ගම්මන්පිල මහතා එකල ළඟින් ඇසුරු කළ අයෙකු ලෙස තමන් ඔහුට කළ උපකාර දැන් මතක නැති බවත්, ලසිත පෙ‍රේරා මහතා එහිදී පැවසීය.ෂෙඩික් මහතා තමන්ගේ ව්‍යාපාරවල සිදුවූ අක්‍රමිකතා ගැන පසුගිය වසරේ අගොස්තු මස ශ්‍රී ලංකාවට පැමිණ විශේෂ විමර්ශන ඒකකයට පැමිණිල්ලක් කළ බවත්, එම පැමිණිල්ලට අනූව ශ්‍රී ලංකා‍ පොලීසියේ දෙදෙනෙකු ඔස්ට්‍රේලියාවට ගොස් පරීක්ෂණ ආරම්භ කළ බවද හෙතෙම කීවේය.තවද ෂෙඩික් මහතා සිය ව්‍යාපාරවල සිදුවූ අක්‍රමිකතා ගැන මීට පෙර පැමිණිලි නොකළේ ඔහුට ශ්‍රී ලංකාවට පැමිණීමට සුදුසු වාතාවරණයක් එකල නොතිබූ නිසා බවත්, ඒවන විට ඔහුට මරණ තර්ජන පවා එල්ල වී තිබූ බවත්, ලසිත පෙරේරා මහතා පැවසීය.ඒ අනූව මෙම වංචාවලට ගම්මන්පිල මහතාගේ සම්බන්ධයක් ඇති බවද මීට අදාළව තමන් සතුව සියලු ලියකියවිලි ඇති බවද, තමන් කියන්නේ බොරුවක් නම් ඕනෑම අවස්ථාවක අධිකරණයට යාමට සුදානම් බවද හෙතෙම වැඩිදුරටත් කීවේය.", "URL": "https://sinhala.adaderana.lk/news.php?nid=56498", "Category": null, "Parent URL": null}