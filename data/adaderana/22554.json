{"Source": "Adaderana", "Timestamp": "March 3, 2012 04:03 pm", "Headline": "රටක් මුල්කරගනිමින් යෝජනා ගෙනඒම ගැන එකඟවෙන්න බෑ", "News Content": "කිසියම් නිශ්චිත රටක් මුල්කරගනිමින් යෝජනාවන් ඉදිරිපත් කිරීම සම්බන්ධව එකඟත්වය පළකළ නොහැකි බව ඉන්දියාව පවසයි. ඒ තුළින් ඵලදායි සංවාදයක් ගොඩනැගීම හා සහයෝගීතාවය සඳහා වූ ප්‍රවේශයන් දුබල කරන බව ඉන්දියාව පෙන්වාදෙයි. එක්සත් ජාතීන්ගේ සංවිධානයේ 19 වන මානව හිමිකම් සැසිවාරයේ දී ඉන්දීය නියෝජිතයකු විසින් ඉදිරිපත් කරන ලද එරට රජය විසින් නිකුත් කරන ලද ප්‍රකාශයක් මගින් මෙම කරුණු සඳහන් කර තිබේ. එක්සත් ජාතීන්ගේ මානව හිමිකම් කවුන්සිලයේ ශක්තිය වන්නේ විෂයමූලිකත්වය, විනිවිදභාවය සහ තෝරාගැනීම, දේශපාලනීකරණය, ගැටුම්කාරීබව යන කරුණු ත්‍රිත්වයෙන් තොරවීම යන ප්‍රතිපත්ති පිළිගැනීම බව ද එම ප්‍රකාශය මගින් පෙන්වා දී ඇත. නිශ්චිත රටක් මූලිකකරගනිමින් යෝජනාව ගෙනඒම පිළිබඳ ප්‍රවණාතාවය මානව හිමිකම් කවුන්සිලයේ මෙතෙක් පැවති ඵලදායි සංවාදයක් ගොඩනැගීම හා සහයෝගීතාවය සඳහා වූ ප්‍රවේශයන් දුබල කරන බව ද එමගින් සඳහන් කර තිබේ. කිසියම් රටක මානව හිමිකම් තත්ත්වය පිළිබඳව කටයුතු කිරීම සඳහා උචිතම මාර්ගය වන්නේ විශ්ව වාරික විමර්ශනය{Universal Periodic Review (UPR)} බව ද ඉන්දියාව වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=22554", "Category": null, "Parent URL": null}