{"Source": "Adaderana", "Timestamp": "August 6, 2018 03:49 pm", "Headline": " හිටපු ගුවන් හමුදා නියමුවෙක් පිස්තෝලයක් සමඟ ගුවන් තොටුපලේ දී අත්අඩංගුවට", "News Content": "ශ්‍රී ලංකා ගුවන් හමුදාවේ සේවය කළ ගුවන් නියමුවෙක් ඩුබායි බලා පිටත් වීමට යෑමේ දී ගිනි අවියක් සමඟ ගුවන් තොටුපල ආරක්ෂක අංශ විසින් අත්අඩංගුවට ගෙන තිබේ. අනතුරුව ඔහුව ගුවන් තොටුපල පොලීසිය වෙත බාර දී ඇත. අද(06) උදෑසන 9.55 ට ඩුබායි බලා පිටත් වීමට නියමිතව තිබු එමිරේට්ස් ගුවන් සේවයේ EK-651 නැමති ගුවන් යානයෙන් ඔහු කෙන්යාව බලා පිටත්ව යෑමට සිට ඇත. එහිදී සිදුකල අවසන් ස්කෑන් පරීක්ෂණයේ දී මෙම සැකකරුගේ ගමන් මල්ලේ සඟවා ගෙන තිබූ අගල් හතරක් පමණ දිග මෙම පිස්තෝලය අත්අඩංගුවට ගැනීමට ආරක්ෂක අංශ සමත්ව ඇත. මෙම පුද්ගලයා වයස අවුරුදු 50 ක් වු රාජගිරිය ප්‍රදේශයේ පදිංචිකරුවෙක් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. කෙසේ වෙතත් මෙම පුද්ගලයා 1995 වසරේ දී ගුවන් හමුදාවේ සේවයෙන් ඉවත්ව තිබේ. ඔහු මේ වන විට කෙන්යාවේ අභන්තර ගුවන් සේවයක සේවය කරන බව ද පොලිස් මාධ්‍ය ප්‍රකාශකවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=93934", "Category": null, "Parent URL": null}