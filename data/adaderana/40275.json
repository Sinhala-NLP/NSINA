{"Source": "Adaderana", "Timestamp": "January 11, 2014 07:09 pm", "Headline": "ඊශ්‍රායලයේ හිටපු අගමැති  අභාවප්‍රාප්ත වෙයි ", "News Content": "ඊශ්‍රායලයේ හිටපු අගමැතිවරයෙකු වන ඒරියල් ෂරොන් මහතා අභාවප්‍රාප්ත වී තිබේ. මිය යන විට ඒ මහතාගේ වයස අවුරුදු 85 වන බව විදේශ මාධ්‍ය වාර්තා කරයි. ඊශ්‍රායල හමුදාවේ මෙන් ම එරට දේශපාලන ක්ෂේත්‍රයේ ද ප්‍රබල චරිතයක් වූ ෂරොන් මහතා සිය දීර්ඝ කාලීන රාජකාරී දිවියේ දැඩි මතභේදාත්මක චරිතයක් ද විය. සොල්දාදුවෙකු ලෙස ජීවන ගමන ආරම්භ කළ ෂරෝන් එරට ජ්‍යෙෂ්ඨතම දේශපාලනඥයෙකු ලෙස සැලකෙයි. 1982 වසරේ ලෙබනනයට එරෙහිව පැවති යුද්ධයේ අණදෙන නිලධාරියා වශයෙන් කටයුතු කර ඇත්තේ ද ඔහුය. 1998 වසරේ විදේශ කටයුතු අමාත්‍යවරයා ලෙස කටයුතු කළ ඒරියල් ෂරෝන් 2001 වසරේ සිට 2005 වසර දක්වා එරට අග්‍රාමාත්‍යවරයා ලෙස කටයුතු කරනු ලැබීය. ඊශ්‍රායලය සහ පලස්තීනය වෙන් කරමින් ආරක්ෂක පවුරක් බැඳීම සඳහා පියවර ගෙන ඇත්තේ ද ඒරියල් ෂරෝන් විසිනි.", "URL": "https://sinhala.adaderana.lk/news.php?nid=40275", "Category": null, "Parent URL": null}