{"Source": "Adaderana", "Timestamp": "June 6, 2016 08:22 am", "Headline": " UPDATE: තුවාල කරුවන් 47ක්-ආරක්ෂක මණ්ඩල විශේෂ රැස්වීමක්-පරීක්ෂණ ඇරඹෙයි!", "News Content": "සාලාව යුධ හමුදා කඳවුරේ සිදු වූ පිපිරීමෙන් සහ ජනතාව අදාළ ප්‍රදේශයෙන් ඉවත් කිරීමේදී පුද්ගලයින් 47 දෙනෙකු තුවාල ලබා ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා පවසයි.මින් වැඩි පිරිසක් ඔවුන්ගේ නිවාස වලින් ඉවත් කිරීමට යාමේදී සිදු වූ තුවාල බව ඔහු සඳහන් කළේය.තුවාලකරුවන් කිහිප දෙනෙක් කම්පනයට පත්ව ප්‍රතිකාර සඳහා රෝහල් ගත කර ඇති බව ද සෞඛ්‍ය අධ්‍යක්ෂ ජනරාල්වරයා සඳහන් කරයි.තුවාලකරුවන් අවිස්සාවේල්ල, හෝමාගම, මහනුවර ඇතුලු රෝහල් කිහිපයක ප්‍රතිකාර ලබන බව සඳහන්ය.මේ අතර කොස්ගම - සාලාව යුධ හමුදා කඳවුරේ ඇති වූ සිද්ධිය පිළිබඳව සාකච්ඡා කිරීම සඳහා අද(06) උදෑසන ආරක්ෂක මණ්ඩල විශේෂ රැස්වීමක් කැඳවා තිබේ.ඊයේ(05) රාත්‍රීයේ ජනාධිපති මෛත්‍රිපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා අතර පැවැති විශේෂ සාකච්ඡාවකින් අනතුරුව මෙම තීරණය ගෙන ඇති බව සම කැබිනට් ප්‍රකාශක අමාත්‍ය රාජිත සේනාරත්න මහතා සඳහන් කළේය.අදාළ සිද්ධිය පිළිබඳව සියලු පරීක්ෂණ කටයුතු ආරක්ෂක හමුදාව මගින් පමණක් සිදු කරන අතර ඒ සඳහා කිසිදු දේශපාලන බලපෑමක් නොමැති බව අමාත්‍යවරයා සඳහන් කර සිටියි.කෙසේ වෙතත් ඊයේ සිද්ධිය පිළිබඳ සියලු විස්තර ආරක්ෂක මණ්ඩලය සාකච්ඡා කිරීමට සැළසුම් කර ඇති බව ද ඔහු සඳහන් කළේය.", "URL": "https://sinhala.adaderana.lk/news.php?nid=60823", "Category": null, "Parent URL": null}