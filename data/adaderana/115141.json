{"Source": "Adaderana", "Timestamp": "July 27, 2019 03:27 pm", "Headline": "අනාරක්ෂිත පාලම ජීවිතයක් අහිමි කරයි", "News Content": "මහවැව සිට මැදගොඩ දක්වා ඉදිකරමින් ඇති කාපට් මාර්ගයේ අනාරක්ෂිත පාලමකින් යතුරුපැදියක් පෙරලීයාමෙන් එහි ගමන් කළ අය මියගොස් ඇත. ඊයේ (26) දා රාත්‍රියේ මෙම අනතුර සිදුවී ඇත. අනතුරින් මිය ගොස් ඇත්තේ නාත්තන්ඩිය-පුංචි පාලම, වලහාපිටිය පර පදිංචිව සිටි හේරත් මුදියන්සේලාගේ චානක මහේෂ් අනුරුද්ධ (අවු:29) නම්වූ දෙදරු පියෙකි. මිය ගොස් ඇති අය මැදගොඩ ප්‍රදේශයේ පදිංචිව සිටින මිතුරෙකුගේ නිවසට ගොස් ආපසු නිවස බලා ගමන් කරමින් සිටින විට අනතුර සිදුවී ඇති බව මූලික විමර්ශණ වලදී හෙලිවී ඇත. මහවැව සිට මැදගොඩ දක්වා වන මාර්ගය කාපට් අතුරා සංවර්ධනය කිරීම මීට වසර කීපයකට පෙර ආරම්භ කර ඇත. වසර දෙකක කාලයක් තිස්සේ මෙම මාර්ගයේ ඉදිකිරීම් කටයුතු සිදු කරන බව ප්‍රදේශවාසීන් ප්‍රකාශ කර ඇත. එම මාර්ගයේ ඇති පාලම් නැවත ඉදිකිරීම්ද එම ව්‍යාපෘතිය යටතේ ආරම්භ කර ඇත. ඉදිකරමින් ඇති පාලම් අනතුරුදායක බවට පුවරු කිසිවක් සවි කර ප්‍රදර්ශණය නොකිරීම නිසා මෙම අනතුරු සිදුවී ඇති බවද ප්‍රදේශවාසීන් ප්‍රකාශ කර ඇත. මීට පෙරද මෙම ස්ථානයේ අනතුරු කීපයක් සිදුවී ඇති බැවින් තවදුරටත් මෙම ස්ථානය අනාරක්ෂිත තත්ත්වය මේ ආකාරයටම පැවතුනහොත් තවත් අනතුරු සිදු විය හැකි බවද ඔවුන් ප්‍රකාශ කර ඇත. මෙම ස්ථානයේ පවතින අනතුරු දායක තත්ත්වය සම්බන්ධයෙන් මහවැව ප්‍රාදේශීය ලේකම්වරියට සහ මාරවිල පොලීසියට පැමිණිලි කිරීමටද ප්‍රදේශවාසීන් පසුගිය 26 වැනිදා කටයුතු කර ඇත. මාරවිල පොලීසිය වැඩිදුර විමර්ශණ කටයුතු සිදු කරයි.", "URL": "https://sinhala.adaderana.lk/news.php?nid=115141", "Category": null, "Parent URL": null}