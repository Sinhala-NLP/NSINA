{"Source": "Adaderana", "Timestamp": "May 5, 2011 02:48 pm", "Headline": "ලෙකෝ සාමාන්‍යාධිකාරීගේ වැඩ තහනම් ", "News Content": "ලංකා විදුලි පුද්ගලික සමාගමේ සාමාන්‍යාධිකාරීවරයා වශයෙන් සේවය කළ ආචාර්ය සුසන්ත පෙරේරා මහතාගේ සේවය අත්හිටුවීමට ලංකා විදුලිබල මණ්ඩලයේ අධ්‍යක්ෂක මණ්ඩලය ඒකමතිකව තීරණය කර ඇත. ලංකා විදුලි බල මණ්ඩලයේ ප‍්‍රධාන ඉංජිනේරුවරයෙක් වශයෙන්ද සේවය කළ ඒ මහතාගේ සේවය 2011.05.03 දින සිට ක‍්‍රියාත්මක වන පරිදි අත්හිටුවා ඇති බව විදුලි බල හා බල ශක්ති අමාත්‍යාංශය පවසයි. ලෙකෝ සමාගමේ සිදුවීයැයි පවසන කෝටි 52ක මූල්‍ය අක‍්‍රමිකතාවක් පිළීබඳව පරීක්ෂණ පැවැත්වීම සඳහා විදුලිබල හා බලශක්ති අමාත්‍යාංශයේ ලේකම් එම්. එම්. සී. ප‍්‍රදිනාන්දු මහතා විසින් 2009 අගෝස්තු මස 10 වන දින පත්කළ පංච පුද්ගල කමිටුව 2009 ඔක්තෝබර් 12 වන දින ඉදිරිපත් කළ වාර්තාවට අනුව රුපියල් කෝටි 61ක මූල්‍ය වංචාවක් සිදුවී ඇති බව වාර්තා වී ඇති බව සඳහන්ය. පසුගිය පාලන සමයේ සිදුවූ මෙම අක‍්‍රමිකතාව පිළීබඳව සෙවීම සඳහා රහස් පොලීසිය විශේෂ විමර්ශන දෙකක් සිදුකර ඇති බව ද විදුලි බල හා බල ශක්ති අමාත්‍යාංශය සඳහන් කරයි. විවිධ ආකාරයේ මූල්‍ය වංචා රාශියක් සිදුවී ඇති බව එහිදී අනාවරණය වූ බව එම අමාත්‍යාංශය නිවේදනයක් නිකුත් කරමින් පෙන්වාදෙයි. එම විමර්ශන වාර්තා සැලකිල්ලට ගෙන එවකට ලංකා විදුලි පුද්ගලික සමාගමේ සාමාන්‍යාධිකාරී වශයෙන් කටයුතු කළ ආචාර්ය සුසන්ත පෙරේරා මහතාගේ සේවය අත්හිටුවීමට ලෙකෝ අධ්‍යක්ෂක මණ්ඩලය 2011 වසරේ අපේ‍්‍රල් මාසයේදී කටයුතු කර ඇති බව එම නිවේදනයේ දැක්වේ. අභ්‍යන්තර විගණන විමර්ශන සහ බාහිර විමර්ශන වලින් අනතුරුව විදුලිබල හා බලශක්ති අමාත්‍යාංශයට අනුබද්ධ ප‍්‍රධාන ආයතනයක් වන ලෙකෝ ආයතනයේ සේවය අත්හිටවූ ආචාර්ය සුසන්ත පෙරේරා මහතාට, ලංකා විදුලිබල මණ්ඩලයේ සාමාන්‍යාධිකාරීණී භද්‍රා ජයවීර මහත්මිය විසින් ලං.වි.ම. ප‍්‍රධාන ඉංජිනේරු තනතුරක් වෙනුවෙන් පත්වීමක් ලබාදී ඇත. එම පත්වීම පිළිබඳව ලං.වි.ම. අධ්‍යක්ෂ මණ්ඩලයට හෝ අදාළ නීත්‍යානුකූල වපසරිය යටතේ කටයුතු සිදුනොකිරීම හේතුවෙන් ඒ පිළිබඳ ලං.වි.ම. අභ්‍යන්තර පරීක්ෂණයක් සිදුකිරීමෙන් අනතුරුව 2011 මැයි මස 03 දා සිට ක‍්‍රියාත්මක වන පරිදි ලං.වි.ම. ප‍්‍රධාන ඉංජිනේරුවරයෙකු වශයෙන් කටයුතු කළ ආචාර්ය සුසන්ත පෙරේරා මහතාගේ සේවය අත්හිටුවීමට ලං.වි.ම. අධ්‍යක්ෂක මණ්ඩලය ඒකතමතිකව තීරණය කර ඇති බව අමාත්‍යාංශය පවසයි. ආචාර්ය සුසන්ත පෙරේරා මහතාට එරෙහි අදාළ මූල්‍ය අක‍්‍රමිකතාවය පිළිබඳ රහස් පොලීසියේ විමර්ශන කටයුතු තවදුරටත් ක‍්‍රියාත්මක බව විදුලිබල හා බලශක්ති අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=15907", "Category": null, "Parent URL": null}