{"Source": "Adaderana", "Timestamp": "June 19, 2010 08:57 am", "Headline": "ශ්‍රී ලංකාවට විශිෂ්ට ජයක් ", "News Content": "ආසියානු කුසලාන ක්‍රිකට් තරගාවලියේ බංග්ලාදේශ කණ්ඩායම සමග ඊයේ පැවති තරගයෙන් ලකුණු 126 ක ජයක් හිමිකරගැනීමට ශ්‍රී ලංකා කණ්ඩායම සමත් විය. තරගයේ කාසියේ වාසිය දිනාගත් ශ්‍රී ලංකා කණ්ඩායම ප්‍රථ‍මයෙන් පන්දුවට පහරදීමට තීරණය කළේය. ඒ අනුව නියමිත පන්දුවාර 50 අවසානයේ කඩුළු 4 ක් පමණක් දැවී ලකුණු 312 ක් ලබාගැනීමට ශ්‍රී ලංකා පිතිකරුවන් සමත්විය. එය දඹුල්ල ජාත්‍යන්තර ක්‍රිකට් ක්‍රීඩාංගණයේ එක්දින ක්‍රිකට් තරගයක දී කණ්ඩායමක් විසින් ලබාගත් වැඩිම ලකුණු සංඛ්‍යාව වීම විශේෂත්වයකි. එහිදී විශිෂ්ඨ ඉනිමක් ක්‍රීඩා කළ ටී. එම් ඩිල්ෂාන් ලකුණු 71 ක් ලබාගත්තේය. උපුල් තරංග ලකුණු 54 ක් රැස්කළ අතර නායක කුමාර් සංගක්කාර ලකුණු 52ක් රැස්කළේය. පිළිතුරු ඉනිම ක්‍රිඩා කළ බංග්ලාදේශ කණ්ඩායමට පන්දුවාර 40 පන්දු 2කදී සියලු දෙනා දැවී ලබාගත හැකිවූයේ ලකුණු 186ක් පමණි. බංග්ලාදේශ ඉනිම වෙනුවෙන් තමිම් ඉක්බාල් ලකුණු 51ක් ලබාගත්තේය. පන්දුයැවීමේ දී ටී. එම් ඩිල්ෂාන් කඩුළු 3 ක් ලබාගත් අතර ලසිත් මාලිංග, මුත්තයියා මුරලිදරන් සහ චානක වෙලගෙදර කඩුළු 2 බැගින් ලබාගත්තේය. තරගයේ වීරයා සම්මානය හිමිවූයේ ටී. එම්. ඩිල්ෂාන්ටය. ආසියානු කුසලාන තරගාවලියේ තවත් තරගයක් ඉන්දියාව හා පාකිස්ථාන කණ්ඩායම අතර අද පැවැත්වේ.", "URL": "https://sinhala.adaderana.lk/news.php?nid=9092", "Category": null, "Parent URL": null}