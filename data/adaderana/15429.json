{"Source": "Adaderana", "Timestamp": "April 12, 2011 01:53 pm", "Headline": " දියණියන් අපහරණය කළ නීච පියවරු දෙදෙනෙක්", "News Content": "යාපනය,කයිට්ස් හි සිය දොළොස් හැවිරිදි දියණිය අපහරණයට ලක් කළ පියෙකු සොයා පරීක්ෂණ ආරම්භ කර ඇති බව පොලීසිය පවසයි. ඊයේ රාත්‍රීයේදී තමාගේ සැමියා විසින් දියණියට මෙම අපරාධය කළ බවට දියණියගේ මව විසින් අද(12)කයිට්ස් පොලීසියට පැමිණිලි කර තිබේ. බීමත්ව පැමිණි සැමියා තමා නිවසින් එළියට ඇද දමා දියණියට පිටව යා නොහැකි පරිදි දොර වසා මෙම අපරාධය සිදුකර ඇති බව මව විසින් කරන ලද පැමිණිල්ලේ සඳහන් වන බව කයිට්ස් පොලීසිය කියා සිටියි. 12 හැවිරිදි දියණිය ප්‍රතිකාර සඳහා කයිට්ස්හි රජයේ රෝහලට ඇතුළත් කර ඇති බවත්,සැකකාර පියා මේ වන විට නිවසින් පළාගොස් සැඟව ඇති බවත් කයිට්ස් පොලීසිය වැඩිදුරටත් සඳහන් කරයි. එසේම වව්නියාව සෙට්ටිකුලම් ප්‍රදේශයේද පියෙකු විසින් සිය දියණිය දූෂණය කොට සැඟවී ඇති බවට පැමිණිල්ලක් ලැබී ඇතැයි සෙට්ටිකුලම් පොලීසිය කියා සිටියි. වසරක් තිස්සේ පියා විසින් තම දියණියට ලිංගික බලහත්කාරකම් කර ඇති බවත්,ඒ හේතුවෙන් මේ වන විට දියණිය මාස 5 ක ගැබිණියක වී ඇති බවත් ,සැකකාර පියා සොයා පරීක්ෂණ කටයුතු සිදුකරන බවත් සෙට්ටිකුලම පොලීසිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=15429", "Category": null, "Parent URL": null}