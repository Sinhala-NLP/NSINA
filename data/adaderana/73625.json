{"Source": "Adaderana", "Timestamp": "May 27, 2017 12:29 pm", "Headline": "චක්‍රලේඛ නොසලකා හරිමින් පීඩාවට පත් ජනතාවට සහන සලසන්න", "News Content": "චක්‍රලේඛ නොසලකා හරිමින් පීඩාවට පත් ජනතාවට සහන සැලසීමට කටයුතු කරන ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබාදී තිබේ.ජල ගැලීමෙන් පීඩාවට පත් කළුතර ප්‍රදේශයේ ජනතාවට සහන සැලසීම සම්බන්ධයෙන් සොයා බැලීම සඳහා එම ප්‍රදේශයේ සංචාරය කිරීමෙන් අනතුරුව කළුතර දිස්ත්‍රික් ලේකම් කාර්යාලයේ පැවැති සාකච්ඡාවකදී ජනාධිපති මෛත්‍රීපාල සිරිසේන මහතා මෙම අදහස් පළ කළේය.ඇති වූ හදිසි ආපදා තත්ත්වය හේතුවෙන් විනාශයට පත් නිවාස රජය මඟින් ඉදිකරදීමේ නිසි වැඩපිළිවෙළක් ඉදිරියේදී ක්‍රියාවට නංවන බව ජනාධිපති මෛත්‍රීපාල සිරිසේන මහතා පවසයි. අහිමිවූ ජීවිත වෙනුවෙන් වන්දි ප්‍රදානය සහ අවතැන්ව දෛනික රැකියා අහිමි වූ පිරිස් වෙනුවෙන් සහන සැලසීමේ විධිමත් ක්‍රමවේදයක් පිළිබඳව අදාළ ආයතන සමග ලබන සතියේ පැවැත්වීමට නියමිත සාකච්ඡාවේදී අවසන් තීරණයකට එළඹෙන බව ද ජනාධිපතිවරයා මෙහිදී සඳහන් කළේය. එසේම, දිවයිනට වරින් වර බලපාන ආපදා තත්ත්වයන්ට මුහුණදීම සඳහා ජාතික සහ දිස්ත්‍රික් මට්ටමින් නව වැඩපිළිවෙළක් සකස් කිරීමට ද ඉදිරි අමාත්‍ය මණ්ඩල රැස්වීමේදී තීරණයකට එළඹෙන බව ජනාධිපති මෛත්‍රීපාල සිරිසේන තවදුරටත් කියා සිටියේය.", "URL": "https://sinhala.adaderana.lk/news.php?nid=73625", "Category": null, "Parent URL": null}