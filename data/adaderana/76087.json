{"Source": "Adaderana", "Timestamp": "August 8, 2017 01:39 pm", "Headline": " කතරගම පෙරහැර අවසන්", "News Content": "ඓතිහාසික රුහුණු කතරගම මහා දේවාලයේ වාර්ෂික ඇසළ පෙරහැර මංගල්‍යය අවසන් වුණි.කතරගම ඇසළ පෙරහැර මංගල්‍යයේ අවසන් පෙරහැර ඊයේ රාත්‍රියේ වීථී සංචාරය කළේය.ඒ අනුව අද පෙරවරුවේ සිදු කෙරුණු දියකැපීමේ මංගල්‍යයෙන් මෙවර පෙරහැර කටයුතු අවසන් කෙරුණි. මෙවර කතරගම දේවාලයේ ඇසළ පෙරහැර මංගල්‍යය සාර්ථකව පැවැත්වීමට හැකි වූ බව කතරගම දේවාලයේ බස්නායක නිලමේ ඩී.පී. කුමාරගේ මහතා සඳහන් කළේය.මේ අතර මහනුවර ඓතිහාසික ශ්‍රී දළදා පෙරහැර මංගල්‍යයේ දිය කැපීමේ චාරිත්‍රය ද අද පෙරවරුවේ මහවැලි ගඟේ ගැටඹේ තොටේ දී සිදුකරනු ලැබීය.පෙරහැර අවසන් වන බවට වන සංදේශය අද ජනාධිපතිවරයා වෙත බාර දීමෙන් අනතුරුව මෙවර පෙරහැර මංගල්‍යයේ කටයුතු අවසන් වීමට නියමිතය.මේ අතර ජනාධිපති මෛත්‍රීපාල සිරිසේන මහතා ඓතිහාසික මහනුවර ශ්‍රී දළඳා සමිඳුන් වැඳ පුදාගෙන ආශිර්වාද ලබා ගෙන තිබේ.ජනාධිපතිවරයා අද පෙරවරුවේ දළඳා සමිඳුන් වැඳපුදාගෙන ආශිර්වාද ලබා ගත් බව ජනාධිපති මාධ්‍ය අංශය පැවසුවේය.අනතුරුව ජනාධිපති මෛත්‍රීපාල සිරිසේන මහතා මල්වතු මහා විහාරය වෙත ගොස් මල්වතු මහා නායක අති පූජ්‍ය තිබ්බටුවාවේ ශ්‍රී සුමංගල හිමිපාණන් බැහැ දැක උන්වහන්සේගේ සුවදුක් විමසමින් කෙටි පිළිසදරක ද නිරතව තිබේ.මේ අතර ඇසළ පෙරහැර මංගල්‍යය වෙනුවෙන් මහනුවර ප්‍රදේශය වෙත පැමිණ සිටි ජනතාවගේ තොරතුරු විමසීමටද ජනාධිපතිවරයා පියවර ගත් බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=76087", "Category": null, "Parent URL": null}