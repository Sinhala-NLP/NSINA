{"Source": "Adaderana", "Timestamp": "August 2, 2019 10:44 am", "Headline": "අළු බඳුන තරගාවලියේ පළමු ටෙස්ට් දෙවන දිනය අදයි", "News Content": "එංගලන්තය සහ ඔස්ට්‍රේලියාව අතර පැවැත්වෙන තරග 5කින් සමන්විත අළු බඳුන ටෙස්ට් ක්‍රිකට් තරගාවලිය ඊයේ (01) එංගලන්තයේ බර්මින්හැම් නුවරදී ආරම්භ වු අතර අද පළමු ටෙස්ට් තරගයේ දෙවන දිනයයි. ඒ අනුව පළමු වරට පැවැත්වෙන ටෙස්ට් ලෝක ශූරතාවලියද ඊට සමගාමීව ආරම්භ වුණි. ලෝක ටෙස්ට් ක්‍රිකට් ක්‍රීඩාවට වැඩි වටිනාමක් එක් කිරිමේ අරමුණ ඇතිව ජාත්‍යන්තර ක්‍රිකට් කවුන්සිලය විසින් ටෙස්ට් ක්‍රිකට් ලෝක ශූරතාවලිය සංවිධානය කෙරුණු අතර එංගලන්තය සහ ඔස්ට්‍රේලියාව අතර පැවැත්වෙන අළු බඳුන තරගාවලියෙන් ටෙස්ට් ක්‍රිකට් ලෝක ශූරතාවයද ආරම්භ කෙරුණි. ටෙස්ට් ක්‍රිකට් රටාවේ දී භාවිත කෙරෙන නිල ඇඳුම්වලට ක්‍රීඩකයන්ගේ නම් සහ අංක ඇතුළත් කර තැබීම ඊයේ ආරම්භ වු අළු බඳුන තරගාවලියේදී දැක ගැනීමට හැකි වීම විශේෂත්වයකි. ඒ අනුව තරගයේ කාසියේ වාසිය දිනූ ඔස්ට්‍රේලියානු කණ්ඩායම පළමුව පන්දුවට පහරදීමට තීරණය කළේය. දකුණු අප්‍රිකාවේදී පන්දුව පළුඳු කිරීමේ චෝදනාවට වරදකරුවන් වු ඩේවිඩ් වෝනර්, ස්ටීවන් ස්මිත් සහ කැමරන් බැන්ක්‍රෙෆ්ට් තහනමින් පසුව සහභාගී වන පළමු ටෙස්ට් තරගය මෙයයි. ඒ අනුව පිටියට පිවිසි ඔස්ට්‍රේලියානු කණ්ඩායම සිය පළමු ඉනිම සඳහා සියලු දෙනා දැවී රැස් කර ගත්තේ ලකුණු 284ක් පමණයි. එහිදී ඔස්ට්‍රේලියානු ආරම්භක පිතිකරුවන් ආසාර්ථක වෙද්දී හිටපු නායක ස්ටීවන් ස්මිත් විශිෂ්ට ඉනිමක් ක්‍රීඩා කරමින් හයේ පහර 2ක් සහ හතරේ පහර 16ක් සමඟින් රැස් කළ ලකුණු සංඛ්‍යාව 144ක්. විශිෂ්ට පන්දු යැවීමට නිරතවු ස්ටුවර්ට් බ්‍රෝඩ් ලකුණු 86කට කඩුලු 5ක් සහ ක්‍රිස් වෝක්ස් ලකුණු 58කට කඩුලු 3ක් දවා ගැනීමට සමත් වුණි. අනතුරුව සිය පළමු ඉනිම ඇරඹූ එංගලන්ත කණ්ඩායම පළමු දිනය වු ඊයේ දිනය සඳහා තරගය කරන විට කිසිවෙකු නොදැවි ලකුණු 10ක් රැස් කර ගෙන සිටියේය.", "URL": "https://sinhala.adaderana.lk/news.php?nid=115560", "Category": null, "Parent URL": null}