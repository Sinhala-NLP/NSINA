{"Source": "Adaderana", "Timestamp": "October 26, 2017 09:35 am", "Headline": "අවුකන පිළිමෙට පෙම් බැඳි අවුකන සුද්දා ගෙන් ලංකාවේ බෞද්ධයන්ට පාඩමක්", "News Content": "අවුකන බුදුපිළිමය අසළ ශුද්ධ පවිත්‍ර කර, මල් පහන් පූජා කර, භාවනා යෝගීව වෙසෙන විදේශිකයකු අපට හමුවිය. වරෙක අවුකන සමිදුන් පිළිබඳ සුනිල් එදිරිසිංහයන් ගැයූ ගීයක් ඔහුටම ආවේනික වූ උරුවකින් මුමුණන ඔහු බොහෝ ආකර්ශනීය පුද්ගලයකු වූ නිසා අපි ඔහුගෙන් ආගිය තොරතුරු විමසුවෙමු. ඔහු ඔස්ට්‍රියානු ජාතිකයෙකි. නමින් ජෝසප් ෆිරිට්සර් වන ඔහු වෘත්තියෙන් ඉංජිනේරුවරයෙකි.1988 සිට අද දක්වා වරින් වර ලැබෙන නිවාඩුවකට අවුකනට පැමිණීමට පුරුදු වූ ඔහු අවුකනට පිළිමයට බෙහෙවින් ආදරය කරන බව පැවැසීය.අවුකන පිළිමය දෙස ඔහුට ඕනෑම වෙලාවක් බලා සිටීමට හැකි බවද කොතරම් බලා සිටියද එපා නොවන බවද ඔහු කියයි. ඔහු මෙවර අවුකනට පැමිණ ඇත්තේ පසු ගිය අගෝස්තු මාසයේ දීය. තමන් අවුකනට එන එන සෑම වෙලාවකම එම භූමිය අපිරිසිදු බව පවසන ඔහු. පිං කරන්න භාවනා කරනවාට වඩා මේ ස්ථානය පිරිසිදු කිරීමෙන් හදවත පිරිසිදු වන බවත් එය මහත් පිං කමක් බවත් පවසයි.තවත් මාස තුනකින් තමන්ගේ නිවාඩුව අවසන් වීමෙන් අනතුරුව නැවතත් සිය රට යන බවත් එළැඹෙන වෙසක් සමයේ යළිත් ශ්‍රී ලංකාවට පැමිණ අවුකන වෙහෙරේ පැවිදිවීමට බලාපොරොත්තුවන බවත් ඔහු පැවැසීය. වසර ගණනාවක සිට නිරතුරුවම අවුකන එන මෙම ශ්‍රද්ධාවන්ත විදේශිකයා මේ වන විට අවුකන අවට ජනතාවට අමුත්තකු නොවේ. එහෙයින්ම ගැමියන් අද ඔහු අමතන්නේ \"අවුකන සුද්දා\" නමැති ආදරණීය අන්වර්ත නාමයෙනි.", "URL": "https://sinhala.adaderana.lk/news.php?nid=79145", "Category": null, "Parent URL": null}