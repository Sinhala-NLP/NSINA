{"Source": "Adaderana", "Timestamp": "September 10, 2013 09:29 am", "Headline": "ලක්ෂ ගාණක දුම්වැටි හා ශීතකරණ රේගුවේ හිරවෙයි", "News Content": "රුපියල් 32,80,000ක් පමණ වටිනා දුම්වැටි තොගයක් හා ශීතකරණ 3ක් ඩුබායි සිට මෙරටට රැගෙන ආ ශ්‍රී ලාංකිකයින් තිදෙනෙකු කටුනායක ගුවන් තොටුපළ රේගුව විසින් අත්අඩංගුවට ගෙන තිබේ. යූ.එල්. 226 දරණ ගුවන් යානයෙන් අදාළ ශ්‍රී ලාංකිකයින් තිදෙනා පැමිණ ඇති බව රේගු මාධ්‍ය ප්‍රකාශක ලෙස්ලි ගාමිණි මහතා කීය. දුම්වැටි බණ්ඩල 626ක් ඔවුන් රැගෙන විත් ඇත. එහි දුම්වැටි 1ලක්ෂ 25,200ක් අඩංගුය. තීරු බදු නොගෙවා ගෙනා දුම්වැටි තොගයේ පමණක් වටිනාකම රුපියල් 31 ලක්ෂ 30,000කි. කුරුණෑගල ප්‍රදේශයේ පදිංචි අවුරුදු 21, 24 හා 31 යන පුද්ගලයින් තිදෙනෙකු මෙලෙස අත්අඩංගුවට ගෙන ඇති අතර අද උදෑසන 5.00ට පමණ ඔවුන් කටුනායකට පැමිණ තිබේ.", "URL": "https://sinhala.adaderana.lk/news.php?nid=37297", "Category": null, "Parent URL": null}