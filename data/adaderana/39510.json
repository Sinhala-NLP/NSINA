{"Source": "Adaderana", "Timestamp": "December 11, 2013 05:30 pm", "Headline": " පරිභෝජනයට නුසුදුසු  ආහාර නිෂ්පාදනය කළ ස්ථානයක් වටලයි ", "News Content": "කොම්පඤ්ඤවීදිය ප්‍රදේශයේ දී මිනිස් පරිභෝජනයට නුසුදුසු ආහාර ද්‍රව්‍ය තොගයක් නිෂ්පාදනය කළ ස්ථානයක් පාරිභෝගික අධිකාරියේ නිලධාරීන් විසින් සොයාගෙන තිබේ. සමුපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා වෙත ලැබුණු මහජන පැමිණිල්ලක් මත මෙම වැටලීම සිදුකළ බව පාරිභෝගික අධිකාරිය පවසයි. අදාළ නිෂ්පාදනාගාරයේ තිබි මිනිස් පරිභෝජනයට නුසුදුසු තක්කාලි සෝස් ලීටර් 2000ක්, මිරිස් කුඩු කිලෝග්‍රැම් 1000 ක් සහ කහකුඩු කිලෝග්‍රැම් 500ක් පාරිභෝගික අධිකාරිය භාරයට ගෙන තිබේ. තක්කාලි සෝස් සෑදීම සඳහා චුයින්ගම් නිෂ්පාදනය කිරීමට ගන්නා ගම් වර්ගයක් ද, මිරිස් කුඩු සහ කහකුඩු නිෂ්පාදනය කිරීම සඳහා කල් ඉකුත්වු වටානා පිටි හා ෆැබ්රික් ඩයි වර්ග කිහිපයක් ද භාවිත කර ඇති බව වාර්තා වෙයි. පාරිභෝගිකයා රවටමින් මෙලෙස පරිභෝජනයට නුසුදුසු ආහාර ද්‍රව්‍ය නිෂ්පාදනය කරන කූට වෙලෙඳුන්ට එරෙහිව නීතිය දැඩිව ක්‍රියාත්මක කිරීමට පියවර ගන්නා බව පාරිභෝගික අධිකාරිය සඳහන් කරයි.", "URL": "https://sinhala.adaderana.lk/news.php?nid=39510", "Category": null, "Parent URL": null}