{"Source": "Adaderana", "Timestamp": "January 25, 2016 02:33 pm", "Headline": "ගිලන් රථ රක්ෂණය කිරීමකට සැරසෙයි", "News Content": "මෙරට රෝහල්වල සියලු ගිලන් රථ පෞද්ගලික සමාගමක රක්ෂණය කරන ලෙස සෞඛ්‍ය අමාත්‍යවරයා සෞඛ්‍ය අමාත්‍යංශයේ ප්‍රධාන ගණකාධිකාරීවරයාට උපදෙස් දී තිබේ.ගිලන් රථ අනතුරුවලට ලක්විමේ දී ප්‍රතිපාදන ලබාගැනීමේ දී රාජ්‍ය අංශයේ රක්ෂණ සමාගම්වලින් ප්‍රමාදයක් ඇති වන බවට තොරතුරු අනාවරණය වීම හේතුවෙන් අමාත්‍යවරයා මෙම උපදෙස් දුන් බව සෞඛ්‍ය අමාත්‍යංශය නිවේදනය කළේය.කළුතර , නාගොඩ මහ රෝහල සංවර්ධනය කිරීම පිළිබඳ සෞඛ්‍ය අමාත්‍යංශයේ නිලධාරීන් සමඟ පැවති සාකච්ඡාවකදී සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා විසින් එම උපදෙස් ලබාදී තිබේ. මෙම වසර සඳහා සෞඛ්‍ය අමාත්‍යංශයට නව ගිලන් රථ 150ක් ලැබීමට නියමිත බව ද සෞඛ්‍ය අමාත්‍යවරයා එහිදී ප්‍රකාශ කළ බව සෞඛ්‍ය අමාත්‍යංශය පවසයි. කළුතර නාගොඩ මහ රෝහල ඉදිරියේ දී රුපියල් මිලියන 963ක වියදමින් සංවර්ධනය කිරීමට සැලසුම් කර තිබේ. මහල් 4කින් යුත් නව හදිසි අනතුරු ප්‍රතිකාර ඒකකයක්, ගබඩා සංකීර්ණයක් සහ ලේ බැංකුවක් ද ඉදිකිරීමට නියමිතය. මෙම ඉදිකිරීම් ඇතුළු සංවර්ධන කටයුතු ප්‍රමාදයකින් තොරව ආරම්භ කරන ලෙසත් මූල්‍යමය ගැටලු ඇති වුවහොත් තමන්ව සෘජුවම සම්බන්ධ කරගන්නා ලෙසත් රාජිත සේනාරත්න අමාත්‍යවරයා එහිදී නිලධාරීන්ට උපදෙස් දී තිබේ.", "URL": "https://sinhala.adaderana.lk/news.php?nid=56634", "Category": null, "Parent URL": null}