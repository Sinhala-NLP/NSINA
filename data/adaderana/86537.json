{"Source": "Adaderana", "Timestamp": "March 28, 2018 09:18 pm", "Headline": "ජනපති රුසියානු තානාපති කාර්යාලයට යයි", "News Content": "රුසියාවේ, කෙමෙරෝවොහි විනෝද වෙළෙඳ සංකීර්ණයක් තුළ ඇති වූ ගින්නකින් කුඩා දරුවන් ඇතුළු පුද්ගලයින් රැසකගේ ජීවිත අහිමිවීමේ ඛේදවාචකය පිළිබඳ ජනාධිපති මෛතී‍්‍රපාල සිරිසේන මහතා සිය ශෝකය පළ කර තිබේ. අද (28) පස්වරුවේ කොළඹ රුසියානු තානාපති කාර්යාලය වෙත ගිය ජනාධිපතිවරයා එහි තැන්පත් කර ඇති සමරු ග‍්‍රන්ථයේ රුසියානු ජනාධිපති ව්ලැඞ්මිර් පුටින් මහතා වෙත විශේෂ සටහනක් තබමින් සිය ශෝකය පළ කළේය. මෙම කනගාටුදායක අවස්ථාවේ ශ‍්‍රී ලංකා රජයත්, ජනතාවත් රුසියානු රජය සහ එම මිත‍්‍ර ජනතාව සමඟ සිය සංවේගය බෙදා ගන්නා බව ජනාධිපතිවරයා සිය ශෝක සටහනේ වැඩිදුරටත් සඳහන් කර තිබේ. අදාළ සිදුවීමෙන් ජීවිතක්ෂයට පත් සියලූ දෙනාගේ පවුල්වල ඥාතීන් වෙත සිය ශෝකය පළ කරන ජනාධිපතිවරයා, තුවාල ලැබූවන් වෙත ඉක්මන් සුවය ප‍්‍රාර්ථනා කරයි. රුසියානු තානාපති කාර්යාලය වෙත ගිය ජනාධිපතිවරයා ශ‍්‍රී ලංකාවේ රුසියානු තානාපති යුරි මැටරි මහතා ඇතුළු කාර්ය මණ්ඩලය විසින් පිළිගනු ලැබීය. අනතුරුව ජනාධිපතිවරයා රුසියානු තානාපතිවරයා සමඟ සුහද කථා බහකට ද එක්විය.", "URL": "https://sinhala.adaderana.lk/news.php?nid=86537", "Category": null, "Parent URL": null}