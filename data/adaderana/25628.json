{"Source": "Adaderana", "Timestamp": "July 9, 2012 01:23 pm", "Headline": "නැගෙනහිර එජනිස අපේක්ෂකත්වය චන්ද්‍රකාන්තන්ට", "News Content": "නැගෙනහිර පළාත් සභා මැතිවරණය සඳහා එක්සත් ජනතා නිදහස් සන්ධානයේ ප්‍රධාන අමාත්‍ය අපේක්ෂකයා වශයෙන් හිටපු ප්‍රධාන අමාත්‍ය ශිවනේසතුරෙයි චන්ද්‍රකාන්තන් මහතා පත්කිරීමට තීරණය කර තිබේ. මේ සම්බන්ධයෙන් රජය සමඟ එකඟතාවකට පැමිණ ඇති බව තමිල් මක්කල් වෙඩුදලෙයි පුලිගල් පක්ෂයේ ලේකම් පූ. ප්‍රසාන්තන් මහතා සඳහන් කළේය. මේ අතර නැගෙනහිර පළාත් ප්‍රධාන අමාත්‍ය අපේක්ෂකයා පිළිබඳ දෙමළ ජාතික සන්ධානය සහ ශ්‍රී ලංකා මුස්ලිම් කොංග්‍රසය අතර එකඟතාවකට පැමිණීම මෙතෙක් සාර්ථක වී නොමැති බව වාර්තා වේ. සිය පක්ෂයෙන් ප්‍රධාන අමාත්‍ය අපේක්ෂකයෙකු ඉදිරිපත් කිරීම කෙරෙහි අවධානය යොමුව ඇති බව දෙමළ ජාතික සන්ධානයේ ප්‍රකාශකයෙකු ප්‍රකාශ කළේය. කෙසේ වුව ද ඒ සඳහා සිය පක්ෂයේ පාර්ලිමේන්තු මන්ත්‍රීවරුන් කිසිවෙකුත් ඉදිරිපත් නොකරන බව ඔහු සඳහන් කළේය. මේ පිළිබඳව සාකච්ඡා කිරීම සඳහා ආර්.සම්බන්ධන් මහතාගේ ප්‍රධානත්වයෙන් අද(09) පස්වරුවේ ත්‍රිකුණාමලයේ දී විශේෂ සාකච්ඡාවක් ද පැවැත්වෙයි.", "URL": "https://sinhala.adaderana.lk/news.php?nid=25628", "Category": null, "Parent URL": null}