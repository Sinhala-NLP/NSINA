{"Source": "Adaderana", "Timestamp": "January 16, 2017 10:18 pm", "Headline": "එජාප අත්සන ඇතුව හෝ නැතුව සීමා නීර්ණ වාර්තාව හෙට යළිත් ඇමතිට", "News Content": "සීමා නිර්ණ අභියාචනා කමිටු වාර්තාව හෙට දිනයේ පළාත් සභා හා පළාත් පාලන අමාත්‍ය ෆයිසර් මුස්තාෆා මහතා වෙත බාරදෙන බව එම කමිටු සභාපති අශෝක පීරිස් මහතා පවසයි.වාර්තාව සඳහා මේ වන විට කමිටු සාමාජිකයන් සිව් දෙනෙකු අත්සන් තබා ඇති බව අශෝක පීරිස් මහතා සඳහන් කළේය.සීමා නිර්ණ අභියාචනා කමිටු වාර්තාව පසුගියදා විෂයභාර අමාත්‍ය ෆයිසර් මුස්තාෆා මහතා වෙත බාරදීමට ගිය අවස්ථාවේ සාමාජිකයන් දෙදෙනෙකු ඊට අත්සන් තබා නොමැති බැවින් එම වාර්තාව බාරගැනීම අමාත්‍යවරයා විසින් ප්‍රතික්ෂේප කරනු ලැබිණි.කමිටු සාමාජිකයන් සියලුදෙනාගේ අත්සන් සහිතව වාර්තාව බාරදෙන්නේ නම් සීමා නිර්ණයන් කඩිනමින් ගැසට් කර මැතිවරණය පැවැත්වීමට කටයුතු කරන බව අමාත්‍යවරයා එහිදී ප්‍රකාශ කළේය.කෙසේවෙතත් සීමානිර්ණය අභියාචනා කමිටුවේ එක්සත් ජාතික පක්ෂය නියෝජිතයා වන ඒ.එස්.එම්.මිස්බා මහතා අද දිනය වන විටත් අදාළ වාර්තාවට අත්සන් තබා නොමැති බව සඳහන්ය.ඔහුගේ අත්සන නොමැතිව හෝ අමාත්‍යවරයා වෙත හෙට දිනයේ සීමා නිර්ණ අභියාචනා කමිටු වාර්තාව බාරදීමට තීරණය කළ බව කමිටු සභාපති අශෝක පීරිස් මහතා අද දෙරණ කළ විමසීමකදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=68184", "Category": null, "Parent URL": null}