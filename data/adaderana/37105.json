{"Source": "Adaderana", "Timestamp": "September 3, 2013 07:07 am", "Headline": "ආණ්ඩුව ගැන පිල්ලෙගෙ කතා පිළිගන්න බෑ", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මිය ශ්‍රී ලංකා රජය සම්බන්ධයෙන් සිදුකරන ප්‍රකාශ පිළිගත නොහැකි බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. ඔහු පවසන්නේ ඇය විසින් පවසන දෑ සමතුලිත බවින් හෝ සාධාරණකමින් මුළුමනින්ම තොර බවයි. ලන්ඩනයේ ශ්‍රී ලංකා මහකොමසාරිස් කාර්යාලයේ ඊයේ පැවති විශේෂ මාධ්‍ය හමුවකට එක්වෙමින් ජී.එල්.පීරිස් අමාත්‍යවරයා මෙම අදහස් පළ කර තිබේ. නවනීදන් පිල්ලෙයි මහත්මිය ශ්‍රී ලංකා සංචාරයෙන් අනතුරුව මාධ්‍ය හමුවේ සිදුකළ ප්‍රකාශ වලට ප්‍රතිචාර දැක්වීම සඳහා මෙම විශේෂ මාධ්‍ය හමුව කැඳවා තිබු බව බි.බි.සී. ලෝක සේවය වාර්තා කරයි. ශ්‍රී ලංකාවේ ආණ්ඩුව අධිකාරීවාදය දිශාවට ගමන් කරමින් සිටින බවට මහ කොමසාරිස්වරිය විසින් සිදුකළ ප්‍රකාශය මෙහිදි ජී.එල්.පීරිස් අමාත්‍යවරයාගේ දෝෂ දර්ශනයට ලක්වී තිබේ. එක්සත් ජාතීන්ගේ මහ කොමසාරිස්වරිය ලෝකය නොමග යවන බව අමාත්‍යවරයා මෙහිදී ප්‍රකාශ කළේය. උතුරු හා නැගෙනහිර දී නවනීදන් පිල්ලෙයි මහත්මිය හමුවු අයට එරෙහිව කිසිදු මර්දනයක් දියත් නොකරන බවට ශ්‍රී ලංකා රජය සහතිකයක් ලබාදෙන බව ද ජී.එල්.පීරිස් අමාත්‍යවරයා මෙහිදී අවධාරණය කළේය. තමා හමුවු පුද්ගලයින් පොලීසියේත් හමුදාවේත් ප්‍රශ්න කිරීම් වලට ලක් වු බවට නවිපිල්ලෙයි මහත්මිය සිදුකළ ප්‍ර කාශය සම්බන්ධයෙන් පරීක්ෂණයක් පවත්වන බව ද අමාත්‍යවරයා මෙම මාධ්‍යය හමුවේ දී වැඩිදුරටත් පවසා ඇති බව බි.බි.සී. ලෝක සේවය වාර්තා කරයි.", "URL": "https://sinhala.adaderana.lk/news.php?nid=37105", "Category": null, "Parent URL": null}