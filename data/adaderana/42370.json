{"Source": "Adaderana", "Timestamp": "April 7, 2014 04:17 pm", "Headline": "නාවලපිටියේ අභිරහස් මළ සිරුරු 2ක් ", "News Content": "නාවලපිටිය ප්‍රදේශයේ තිබී සැකකටයුතු ලෙස මියගිය පුද්ගලයින් දෙදෙනෙකුගේ මළ සිරුරු සොයාගෙන තිබේ. නාවලපිටිය පොලීසියට ලැබුණු තොරතුරක් අනුව අද(07) පෙරවරුවේ නාවලපිටිය, මීපිටිය ප්‍රදේශයෙන් සහ උලපනේ ප්‍රදේශයෙන් මළ සිරුරු සොයාගත් බව පොලීසිය සඳහන් කළේය. ඉන් එක් මළ සිරුරක් උලපනේ ගඩොල් බෝක්කුව අසළ දුම්රිය මාර්ගයේ තිබී සොයාගෙන තිබේ. මියගිය පුද්ගලයාගේ අනන්‍යතාව මෙතෙක් තහවුරු වී නොමැති අතර මරණය දුම්රියේ ගැටීමෙන් සිදුවූවක් බවට පොලීසිය සැක පළ කරයි. අනෙක් මළ සිරුර මීපිටිය, පැණිතුඩුව ප්‍රදේශයේ තිබී සොයාගෙන තිබේ. මියගිය පුද්ගලයා වයස අවුරුදු 50ක පමණ එම ප්‍රදේශයේ පදිංචිව සිටි පුද්ගලයෙකු බව පොලීසිය පැවසුවේය. මරණයට හේතුව මෙතෙක් අනාවරණය වී නොමැති අතර මළ සිරුරු සම්බන්ධයෙන් නාවලපිටිය පොලීසිය වැඩිදුර විමර්ශන සිදුකරනවා.", "URL": "https://sinhala.adaderana.lk/news.php?nid=42370", "Category": null, "Parent URL": null}