{"Source": "Adaderana", "Timestamp": "November 26, 2015 12:58 pm", "Headline": "හිඟ මුදල් වෙනුවට ගුටි දුන්නු කාන්තාවක් දැලේ", "News Content": "හිඟ බැංකු වාරික මුදල් නොගෙවීම සම්බන්ධයෙන් සොයා බැලීම සඳහා ගිය බැංකු නිලධාරියෙකුට පහර දී තුවාල සිදු කිරීමේ සිද්ධියකට සම්බන්ධ කාන්තාවක අත්අඩංගුවට ගෙන ඇති බව මාදම්පේ පොලීසිය කියයි.පහරකෑමට ලක්ව ඇත්තේ ප්‍රාදේශීය සංවර්ධන බැංකුවේ මහවැව ශාඛාවේ කළමනාකරු ලෙස සේවය කරන රතුගමගේ පියල් සුසන්ත ප්‍රනාන්දු (අවු:46) නම් අයෙකි.ඔහු මේ වන විට හලාවත මහා රෝහලේ ප්‍රතිකාර ලබමින් සිටින අතර රෝහල් ගත කර ඇති බැංකු කළමනාකාරවරයා ලුණුවිල -බොරලැස්ස ප්‍රදේශයේ පදිංචිකරුවෙකි.පසුගිය 24 වැනිදා මාදම්පේ පොලිස් වසමේ තඹගල්ල - කොරසවත්ත ප්‍රදේශයේදී මෙම සිද්ධිය සිදුවී ඇති බව අද දෙරණ වාර්තාකරු පවසයි.තම බැංකුවෙන් ලබා ගෙන ඇති ණය මුදලක වාරික නිසි පරිදි නොගෙවීමේ සිද්ධියක් සම්බන්ධයෙන් සොයා බැලීම සඳහා බැංකු කළමනාකාරවරයා තවත් නිලධාරියෙකු සමග මාදම්පේ - තඹගල්ල,කොරස වත්ත ප්‍රදේශයට ගොස් ඇත.එහිදී ණය නොගෙවූ කාන්තාවකට බැංකු කළමණාකාරවරයා සහ අනෙක් නිලධාරියා කරුණු පැහැදිලි කරමින් සිටින විට එම ස්ථානයට පැමිණ ඇති එම කාන්තාවගේ ස්වාමි පුරුෂයා බව කියන අය විසින් බැංකු නිලධාරීන්ට බැන වැදී පහරදී ඇති බව පොලීසිය කියයි.මෙම අවස්ථාවේදී එම ස්ථානයට පැමිණ ඇති කාන්තාවක්ද බැංකු නිලධාරියාට පහර දී ඇති අතර පොලීසිය විසින් අත්අඩංගුවට ගෙන ඇත්තේ එම කාන්තාව බව කියැවෙයි.පහර කෑමට ලක්වූ බැංකු නිලධාරියාට තියුණු ආයුධයකින් පහර දුන් බව කියන සැකකරු මේ වන විට ප්‍රදේශයෙන් පලා ගොස් ඇත.මාදම්පේ පොලීසිය වැඩිදුර විමර්ශන කටයුතු කර ගෙන යයි.", "URL": "https://sinhala.adaderana.lk/news.php?nid=55332", "Category": null, "Parent URL": null}