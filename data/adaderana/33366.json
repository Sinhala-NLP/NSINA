{"Source": "Adaderana", "Timestamp": "April 18, 2013 02:20 pm", "Headline": " වසර 10 න් දෙන උසස්වීම් නෑ - වෙදුන් වෘත්තීය ක්‍රියාමාර්ගයකට අරඅඳියි", "News Content": "වසර 10න් වෛද්‍යවරුන්ට ලැබිය යුතු උසස් වීම් ලබාදීමේ තීරණය ක්‍රියාත්මක කිරීමට වැටුප් කොමිසන් සභාව සහ රාජ්‍ය පරිපාලන අමාත්‍යාංශය මේ වන තෙක් අපොහොසත් වී ඇති බව රජයේ වෛද්‍ය නිලධාරීන්ගේ සංගමය පවසයි. වසර 10න් වෛද්‍යවරුන්ට ලැබිය යුතු උසස් වීම් ලබාදීමේ තීරණයට සියලු පාර්ශව වල එකඟතාව හිමිවී මේ වන විට මාස 18ක පමණ කාලයක් ගත වී ඇති බව එම සංගමය සඳහන් කරයි. එහෙත් විවිධ තාක්ෂණික කරුණු මතු කරමින් වැටුප් කොමිසන් සභාව සහ රාජ්‍ය පරිපාලන අමාත්‍යාංශය එම තීරණය ක්‍රියාත්මක කිරීම කල් දමමින් සිටින බව ඔවුන් පෙන්වා දෙයි. මීට එරෙහිව ඉදිරි දින කිහිපය තුළදී වෘත්තීය සමිති ක්‍රියාමාර්ගයකට අවතීර්ණ වීමට තීරණය කර ඇති බව රජයේ වෛද්‍ය නිලධාරීන්ගේ සංගමය නිකුත් කළ නිවේදනයක වැඩිදුරටත් දැක්වෙයි.", "URL": "https://sinhala.adaderana.lk/news.php?nid=33366", "Category": null, "Parent URL": null}