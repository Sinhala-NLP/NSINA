{"Source": "Adaderana", "Timestamp": "February 23, 2015 06:12 am", "Headline": " කොළඹ බලා පැමිණි බසයකට ගල් ප්‍රහාරයක්", "News Content": "මන්නාරමේ සිට කොළඹ බලා ගමන් කරමින් තිබූ පුද්ගලික බස් රථයකට ආරච්චිකට්ටුව ප්‍රදේශයේදී කිසියම් පිරිසක් විසින් එල්ල කරන ලද ගල් ප්‍රහාරයකින් බස් රථයේ සිටි එක් අයෙකු තුවාල ලබා ඇති බව හලාවත පොලීසිය පවසයි.අද (23) අළුයම 1.30 ට පමණ මෙම ගල් ප්‍රහාරය එල්ල වී ඇති බවට පොලීසියට පැමිණිලි ලැබී ඇත.ප්‍රහාරයෙන් තුවාල ලබා ඇත්තේ මැදවච්චිය පදිංචිකරුවෙකු වන අතර ඔහු හලාවත මහා රෝහලෙන් ප්‍රතිකාර ලබා පිටව ගොස් ඇති බව අද දෙරණ වාර්තාකරු කියයි.ආරච්චිකට්ටුව ප්‍රාදේශීය සභාව ආසන්නයේ මාර්ගයේ සිටි පිරිසක් බස් රථයට ගල් මුල් ප්‍රහාරයක් එල්ල කර පලා ගිය බව බස් රථයේ රියදුරු හලාවත පොලීසියට පවසා ඇත.ගල් ප්‍රහාරයෙන් බස් රථයේ ඉදිරිපස වීදුරුවකටද හානි සිදුවී ඇති බව සඳහන්ය.පසුගිය මාසයක පමණ කාලය තුළදී මාදම්පේ සහ මහවැව ප්‍රදේශ වලදීද හලාවත හරහා ගමන් කරමින් තිබූ දුර ගමන් සේවා බස් රථ කීපයකට කිසියම් පිරිසක් විසින් මේ ආකාරයට පහර දී තිබුණි.හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=49520", "Category": null, "Parent URL": null}