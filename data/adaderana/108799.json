{"Source": "Adaderana", "Timestamp": "April 27, 2019 02:54 pm", "Headline": "බෙල්ජියමේ අගනුවර විරෝධතාවක්", "News Content": "අබලන් තත්ත්වයේ පවතින බලාගාර වහා වසා දමන්නැයි ඉල්ලමින් බෙල්ජියමේ බ්‍රසල්ස් අගනුවර විරෝධතා ආරම්භ වී ඇත. ඒ චර්නොබිල් බලාගාරයේ 33වැනි සංවත්සරයට සමගාමීවය. බෙල්ජියමේ බ්‍රසල්ස් අගනුවරට රැස්වූ විරෝධතාකරුවන් පිරිසක් එහි න්‍යෂ්ටික බලාගාර පහක් වහා ඉවත් කරගන්නා ලෙස බලකරමින් විරෝධතාවක් සංවිධානය කර ඇත. යුක්‍රේනයේ චර්නොබිල් බලාගාරය පුපුරායාමෙන් වසර 33ක් ගත්වීමේ සංවත්සරයට සමගාමීව මෙම විරෝධතාව පැවැත්වුණි. න්‍යෂ්ටික බලාගාර ද්විත්වයක හිමිකාරීත්වය දරන සමාගම ඉදිරිපිටට පැමිණ පිරිස විරෝධතා පුවරු ප්‍රදර්ශනය කරමින් විරෝධාතාවේ නිරත වුණි. එම බලාගාරවල පවතින අබලන් තත්ත්වය හේතුවෙන් ඒවා තවදුරටත් පවත්වාගෙන යාමට නොහැකි බව විරෝධතාකරුවන් පෙන්වා දෙයි. බෙල්ජියම සතු න්‍ය්ෂ්ටික බලාගාර හතෙන් දෙකක් වසා දමන බවට ඔවුන් 2015 වසරේදී නිවේදනය කළත් පසුව එය තවත් වසර 10ක් දක්වා ප්‍රමාද කිරීමට කටයුතු කෙරුණි. ඒ අනුව එරට න්‍යෂ්ටික බලාගාර සියල්ල 2025 වසර වන විට වසා දැමීමට මේ වන විට යෝජනා වී ඇත. කෙසේ වෙතත් ඉන් බලාගාර කිහිපයක ප්‍රතික්‍රියාකාරක කිහිපයක්ම වසා දමා ඇති බවත් මේ පුවත්වල වැඩිදුරටත් සඳහන්ය.", "URL": "https://sinhala.adaderana.lk/news.php?nid=108799", "Category": null, "Parent URL": null}