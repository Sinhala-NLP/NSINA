{"Source": "Adaderana", "Timestamp": "October 24, 2011 12:50 pm", "Headline": "යුද්ධය නිමාවුණත් ආරක්ෂාව නෑ", "News Content": "රජය විසින් හිටපු ලිබියානු නායක කර්නල් මුවම්මර් ගඩාෆිගේ මරණය ආශ්‍රිතව කරුණු පැහැදිලි කිරීමක් ඉල්ලා සිටි අයුරින් පක්ෂ විපක්ෂ භේදයකින් තොරව කණගාටුවට පත්වන භාරත ලක්ෂ්මන් මහතාගේ ඝාතනය සම්බන්ධව වාර්තාවක් කැඳවිය යුතු බව එක්සත් ජාතික පක්ෂය පවසයි. එමෙන්ම මෙරට පැවති යුද්ධය නිමා වීමෙන් පසු ජනතාව අපේක්ෂා කළ ආරක්ෂාව ඔවුන්ට ලැබී නොමැති බව ද එම පක්ෂයේ මාධ්‍ය ප්‍රකාශක සහ පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. අද(24) පැවති මාධ්‍ය හමුවකට එක්වෙමින් මෙරට නීතීය වල් වැදී ඇති තත්ත්වයකට පත්ව ඇති බව මන්ත්‍රීවරයා කියා සිටියේය. ලබන 27 වන දින පස්වරුවෙහි එක්සත් ජාතික පක්ෂ කෘත්‍යාධිකාරී මණ්ඩලය රැස්වන බව ද ඔහු ප්‍රකාශ කළේය. පක්ෂයේ අනාගතය පිළීබඳ සියලු කරුණු කාරණා එහිදී සාකච්ඡාවට බඳුන් වන බවත්, වැදගත් තීන්දු තීරණ රැසක් ගැනීමට නියමිත බවත් කරුණාතිලක මහතා පෙන්වාදුන්නේය. එමෙන්ම ශිරාල් ලක්තිලක හා බුද්ධික පතිරණ යන මන්ත්‍රීවරුන් පිළිබඳ විනය ක්‍රියා මාර්ග ගැනීම සම්බන්ධව කෘත්‍යාධිකාරී මණ්ඩලයේ පරීක්ෂණවලින් පසුව තීරණය කෙරෙන බව ද ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=19560", "Category": null, "Parent URL": null}