{"Source": "Adaderana", "Timestamp": "December 2, 2010 09:17 am", "Headline": "නුවරඑළිය පොලිසියේ පිපිරුම -සැකකරු ගැන තවත් තොරතුරු හෙළිවෙයි", "News Content": "නුවරඑළිය පොලිස් ස්ථාන භුමියේ ඊයේ(01) සිදුවූ අත්බෝම්බයක් පුපුරායාමේ සිද්ධියට අදාළ ප්‍රධාන සැකකරු සම්බන්ධයෙන් තොරතුරු රැසක් අනාවරණය වී තිබේ. අදාළ සැකකරු මාතලේ ගොන්නෑව ප්‍රදේශයේ පදිංචි තිස් හැවිරිදි අයෙකු බවට තොරතුරු අනාවරණය වී ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. තවද මොහු අටවන විජයබා පාබල රෙජිමේන්තුවේ යුධ හමුදා සෙබළෙකු බවත් සැකකරුගේ සහෝදරයා සහ තවත් යහළුවන් තිදෙනෙක් මාතලේ සහ කුරුණෑගල ප්‍රදේශවල මංකොල්ලකෑම් රැසකට සම්බන්ධ අය බවට තොරතුරු හෙළිවී ඇත. සැකකරු ඇතුළු මොවුන් පස් දෙනා අදාළ මංකොල්ලකෑම සම්බන්ධයෙන් පසුගිය වසරේදී මාතලේ පොලිසිය විසින් අත්අඩංගුවට ගෙන ඇති අතර ඔවුන් සතුව තිබී ටි-56 ගිනි අවියක් සහ අත් බෝම්බයක් ද සොයාගෙන ඇති බව සඳහන්ය. අත්අඩංගුවට ගැණුනු මොවුන් බන්ධනාගාරය වෙත ගෙන යාමේදී බන්ධනාගාර නිලධාරීන්ගේ අත්අඩංගුවෙන් පලාගොස් ඇති බව ද පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=12543", "Category": null, "Parent URL": null}