{"Source": "Adaderana", "Timestamp": "March 23, 2016 10:21 am", "Headline": "බ්‍රසල්ස් ප්‍රහාරයෙන් 30ක් මරුට 250කට තුවාල", "News Content": "බෙල්ජියමේ බ්‍රසල්ස් නුවර සිදුවු ප්‍රහාර මාලාවෙන් කිසිදු ශ්‍රී ලාංකිකයෙකුට අනතුරක් සිදුව නොමැති බව එරට ශ්‍රී ලංකා තානාපති කාර්යාලය පවසයි. අද දෙරණ කළ විමසීමකදී තානාපති කාර්යායේ ප්‍රකාශකයෙකු සඳහන් කළේ අදාළ සිදුවීම පිළිබද සොයා බැලීම සඳහා තානාපතිවරයා ඇතුළු කණ්ඩායමක් එම ප්‍රදේශවලට ගොස් ඇති බවයි. බ්‍රසල්ස් නුවර ඊයේ(22) උදෑසන සිදුවු ප්‍රහාර තුනකින් පුද්ගලයින් 28 දෙනෙකු ජිවීතක්ෂයට පත්ව තවත් 35කට අධික පිරිසක් තුවාල ලැබීය. බ්‍රසල්ස් ගුවන්තොටුපොළේ ඊයේ පෙරවරු 8.00ට පමණ පිපිරීම් දෙකක් සිදුවූ අතර එහිදී පුද්ගලයින් 13 දෙනෙකු මියගිය බවයි විදෙස් මාධ්‍ය වාර්තා කළේය. ගුවන්තොටුපොළ පිටවීමේ පර්යන්තයේ සිදුවු අදාළ ප්‍රහාරවලින් පැයකට පමණ පසු බ්‍රසල්ස් නුවර උමං දුම්රිය ස්ථානයක පිපිරීමක් සිදුවුණි.එහිදී පුද්ගලයින් 15 දෙනෙකු ජීවිතක්ෂයට පත්ව ඇති බවයි වාර්තා වෙයි. යුරෝපා සංගමයට අයත් කාර්යාල පිහිටි ස්ථානයට ආසන්න දුම්රිය ස්ථානයක මෙම ප්‍රහාර සිදුව තිබූ අතර ප්‍රහාරයත් සමග එම කාර්යාලවල සියලු රැස්වීම් අවලංගු කිරීමට යුරෝපා සංගමය කටයුතු කර ඇති බව සඳහන්ය. එම ප්‍රහාරත් සමග බ්‍රසල්ස් ගුවන්තොටුපොළේ සියලු කටයුතු තාවකාලිකව නතර කෙරුණු අතර ගුවන්තොටුපොළට පැමිණෙන සියලු ගුවන් යානා වෙනත් ගුවන්තොටුපොළ වෙත හරවා යැවීමට බලධාරීන් පියවර ගෙන තිබේ.එමෙන්ම බ්‍රසල්ස් නුවර සියලු දුම්රිය ධාවන කටයුතු ද නතර කිරීමට පියවර ගෙන ඇති බවයි වාර්තා වෙයි.බ්‍රසල්ස් නුවරට එල්ල වු එම ප්‍රහාර මාලාව දැඩි ලෙස හෙළා දැක ඇති බෙල්ජියම් අග්‍රාමාත්‍ය චාල්ස් මිෂෙල් ප්‍රකාශ කර ඇත්තේ මෙම සිදුවීම තම රට මුහුණදුන් ඛේදජනකම සිද්ධියක් බවයි. මේ අතර බ්‍රසල්ස් ගුවන්තොටුපොළේ සිදුවු පිපිරීම් මරාගෙන මැරෙන ප්‍රහාර බවට එරට බලධාරින් සැක පළ කරයි. ප්‍රංශයේ පැරිස් නුවර පසුගිය වසරේ සිදුවු ප්‍රහාර මාලාවේ ප්‍රධාන සැකකරු බ්‍රසල්ස් නුවර දී අත්අඩංගුවට ගෙන දින කිහිපයකට පසුව මෙම ප්‍රහාර මාලාව සිදුවීම විශේෂත්වයකි. මේ අතර අදාළ ප්‍රහාරත් සමග රටවල් රැසක් සිය ආරක්ෂාව තර කර තිබේ. බ්‍රිතාන්‍ය හීතෘ සහ ගැට්වික් ගුවන්තොටුපොළවල ආරක්ෂක රැකවල් දැඩි කර ඇති අතර බෙල්ජියමේ වෙසෙන තම වැසියන්ට ආරක්ෂාකාරී ස්ථානවල රැඳී සිටින ලෙස බ්‍රිතානයය දැනුම් දී ඇති බව වාර්තා වෙයිප්‍රංශය ද එරට ප්‍රධාන ස්ථාන රැසක ආරක්ෂාව තර කර ඇති බව වාර්තා වෙයි. එමෙන්ම බෙල්ජියමේ සිදුවු ප්‍රහාර මාලාව පිළිබඳ සාකච්ඡා කිරීම සඳහා ප්‍රංශ අග්‍රාමාත්‍යවරයා එරට කැබිනට් මණ්ඩලය ද කැඳවා තිබේ. කෙසේවෙතත් බ්‍රසල්ස් නුවරට එල්ල වු ප්‍රහාර මාලාවේ වගකීම මේ වන විට අයි.එස් සංවිධානය විසින් භාරගෙන තිබේ.අන්තර්ජාලය ඔස්සේ නිවේදනයක් නිකුත් කරමින් මෙම සංවිධානය ත්‍රස්ථ ප්‍රහාරයේ වගකීම භාරගෙන ඇති බව සඳහන්ය.එම නිවේදනයෙන් අයි. එස් සංවිධානය ප්‍රකාශ කර ඇත්තේ ප්‍රහාරය සඳහා බ්‍රසල්ස් නගරය තෝරාගැනීම සීරුවෙන් සිදුකළ බවයි.තම සංවිධානයට එරෙහිව ක්‍රියා කරන රාජ්‍යයන්ට එරෙහිව මෙම ප්‍රහාර දියත් කරන බව අයි. එස් සංවිධානය ප්‍රකාශ කර තිබේ.මේ අතර බෙල්ජියම් ආරක්ෂක අංශ සිදුකළ සෝදිසි කිරීම් වලදී බ්‍රසල්ස් හි නවාතැන්පළක තිබී අයි. එස් සංවිධාන ධජයක් සහ රසායන ද්‍රව්‍ය තොගයක් සොයාගෙන තිබේ.බ්‍රසල්ස් නගරයට එල්ල වූ ත්‍රස්ථ ප්‍රහාරයෙන් 30කට අධික පිරිසක් මියගොස් 250කට අධික පිරිසක් තුවාල ලැබීය.", "URL": "https://sinhala.adaderana.lk/news.php?nid=58543", "Category": null, "Parent URL": null}