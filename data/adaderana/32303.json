{"Source": "Adaderana", "Timestamp": "March 11, 2013 10:56 am", "Headline": "ලක් රජයෙන් අමෙරිකාවට ලිපියක්", "News Content": "එල්.ටී.ටී.ඊ සංවිධානයට යු‍ධ උපකරණ මිලදී ගැනීම හා සැපයීම සම්බන්ධයෙන් සුරේෂ් කන්දරාජා නැමැත්තාට එරෙහිව එල්ල වී ඇති චෝදනාවලින් ඔහුව නිදහස් කරන ලෙසට ශ්‍රී ලංකාව අමෙරිකාවෙන් ඉල්ලීමක් කර තිබේ. 2012 වසරේ දී කැනඩාවේ සිට නිව්යෝර්ක්වලට පිටුවහල් කර ඇති 32 හැවිරිදි වියේ පසු වන සුරේෂ් නැමැත්තා මෙලෙස නිදහස් කරන ලෙස ශ්‍රී ලංකා රජය විසින් අමෙරිකාවට ලිඛිතව දන්වා ඇතැයි විදෙස් මාධ්‍ය පවසයි. සුරේෂ්ට එරෙහිව නිව්යෝර්ක් අධිකරණයේ පැවැත්වෙන නඩු විභාගයක දී ඔහුට එරෙහි චෝදනාවලින් ඔහුව නිදහස් කරන ලෙසට ශ්‍රී ලංකා රජය කර ඇති ඉල්ලීමෙහි නීතිමය පදනමක් නොමැති බවද එම වාර්තාවල සඳහන්ය. එසේම සුරේෂ්ව චෝදනාවලින් නිදහස් කරන ලෙසට ශ්‍රී ලංකා රජය මේ ආකාරයෙන් මැදිහත් වන්නේ කවර හේතුවක් නිසාදැයි අමෙරිකානු අධිකරණ වාර්තාවල කිසිදු සඳහනක් නොමැත. කෙසේ වෙතත් මෙම සිද්ධිය සම්බන්ධයෙන් අභ්‍යන්තර ආරංචි මාර්ග අනාවරණය කර ඇත්තේ කැනඩාවේ ක්‍රියාත්මක වන ත්‍රස්තවාදී ආධාරකරුවන් සම්බන්ධයෙන් තොරතුරු අනාවරණය කරගැනීම සඳහා සුරේෂ් නැමැත්තා නිදහස් කරන ලෙසට ශ්‍රී ලංකා රජය මෙලෙස ඉල්ලීමක් කර ඇති බවය. කැනඩාවේ ක්‍රියාත්මක \"ඕ නීඩ්ල්\" නැමැති අවි සපයන ව්‍යාපෘතියකට සම්බන්ධව සුරේෂ් කටයුතු කර ඇති බවත් ඒ අනුව එම ව්‍යාපෘතිය පිළිබඳ තොරතුරු දැනගැනීම සඳහා ඔහුව නිදහස් කරගැනීම ශ්‍රී ලංකා රජයේ අරමුණ බවත් එම අභ්‍යන්තර ආරංචි මාර්ග අනාවරණය කරයි.", "URL": "https://sinhala.adaderana.lk/news.php?nid=32303", "Category": null, "Parent URL": null}