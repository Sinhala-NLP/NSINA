{"Source": "Adaderana", "Timestamp": "August 6, 2018 11:09 am", "Headline": "අයහපත් කාලගුණයෙන් දැඩි බලපෑම් ", "News Content": "වර්ෂාව සහිත අයහපත් කාලගුණයෙන් මධ්‍යම චීනයට දැඩි ලෙස බලපෑම් එල්ල වී තිබේ. ඒ හේතුවෙන් මාර්ගයේ ගමනාගමන කටයුතුවලටද බලපෑම් එල්ල වූ බව විදෙස් මාධ්‍ය වාර්තා කළේය. මධ්‍යම චීනයේ හෙනන් පළාතට ඇඳ හැළුණු අධික වර්ෂාවත් සමඟ එහි ගංවතුර තත්ත්වයක් හටගෙන තිබේ. ගංවතුරත් සමඟ මාර්ගයේ රථ වාහනවල සිරව සිටි පුද්ගලයින් 14 දෙනෙකු මුදාගැනීමට සහන සේවකයින් කටයුතු කළේය. පළාතේ ගංගාවක් පිටාර ගැලීම හේතුවෙන් පසුගියදා උදෑසන කාලයේ මාර්ගයේ ට්‍රක් රථ 20කට වැඩි සංඛ්‍යාවක් සිරව තිබූ බව විදෙස් මාධ්‍ය වාර්තා කරයි. ප්‍රබල ජල ප්‍රවාහයක් වූ ඉන් රියදුරන්ට මහත් අසීරුතාවන්ට මුහුණ දීමට සිදුවිය. මේ අතර රියදුරන් සහ ප්‍රදේශවාසීන් ගංවතුරෙන් ආරක්ෂා වීම සඳහා වාහන මතට නැඟ සිටියේය. කෙසේ වෙතත් තොරතුරු ලද සැණින් විපතට පත්වූවන් වෙත කඩිනමින් ළඟා වූ සහන සේවකයින් ඔවුන් මුදාගැනීමට කටයුතු කළ බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=93909", "Category": null, "Parent URL": null}