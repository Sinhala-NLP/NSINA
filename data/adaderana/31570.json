{"Source": "Adaderana", "Timestamp": "February 12, 2013 02:10 pm", "Headline": "නිවසක් කොල්ලකා බසයෙන් යද්දී මාට්ටු", "News Content": "උඩුගම, දේවගිරිවත්ත ප්‍රදේශයේ නිවසක් කොල්ලකා පලායමින් සිටි පුද්ගලයින් 5 දෙනෙකු ගාල්ල පොලීසිය විසින් අත්අඩංගුවට ගෙන තිබේ. අද (12) අළුයම මෙම සැකකරුවන් උඩුගම ප්‍රදේශයේ නිවසක් කොල්ලකා ඇති බව වාර්තා වේ. කොල්ලකරුවන් පිරිස උඩුගම සිට කොළඹ දක්වා ධාවනය වෙමින් තිබූ බස් රථයක සිටියදී ගාල්ල පොලිසියේ රාත්‍රී ජංගම සංචාරයේ යෙදී සිටි නිලධාරීන් පිරිසක් විසින් අත්අඩංගුවට ගෙන තිබේ. අත්අඩංගුවට ගත් සැකකරුවන් සතුව තිබී කොල්ලකන ලද රන් ආභරණ තොගයක්, ජංගම දුරකථන 4 ක්, කැමරා දෙකක් සහ රුපියල් 44390 ක මුදල් සොයා ගත් බව පොලීසිය සඳහන් කළේය. මේ සඳහා යොදාගත් පිහි දෙකක් ද පොලීසිය විසින් සොයාගෙන තිබේ. සැකකරුවන් සම්බන්ධයෙන් උඩුගම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=31570", "Category": null, "Parent URL": null}