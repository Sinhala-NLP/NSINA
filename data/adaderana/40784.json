{"Source": "Adaderana", "Timestamp": "January 31, 2014 12:09 pm", "Headline": "සභාපති තාමත් පුටුවේ ඉන්නවා - අන්නා හසාරේ ව්‍යාපාරය අපි අරඹනවා ", "News Content": "එක්සත් ජාතීන්ගේ විශ්ව ප්‍රකාශනයට අනූව දූෂණයට එරෙහිව කටයුතු කිරීමට ශ්‍රී ලංකාව බැඳී සිටියත් මෙරට අල්ලස් කොමිසමේ සභාපතිවරයා ඔහුට එරෙහිව එල්ල වී ඇති අල්ලස් චෝදනා ගැන නිහඬවම සිටිමින් තවමත් එම පුටුවේ රාජකාරී කරන්නේ යැයි ජවිපෙ මන්ත්‍රී සුනිල් හඳුන්නෙත්ති මහතා චෝදනා කරයි. අල්ලස් හෝ දූෂණ විමර්ශන කොමිසමේ සභාපති ජගත් බාලපටබැඳි මහතාට එරෙහිව ජවිපෙ විසින් පසුගියදා අල්ලස් කොමිසමට පැමිණිල්ලක් ඉදිරිපත් කළේය. එකී පැමිණිල්ල සම්බන්ධයෙන් දැනට පරීක්ෂණයක් සිදුවන්නේද නැද්ද පිළිබඳව දැනගැනීමටත් එසේ නොවන්නේ නම් අල්ලස් කොමිසමේ ලේකම්වරයාට යළි පැමිණිලි කිරීමටත් ඔවුන් අද අල්ලස් කොමිසමට පැමිණියේය. සුනිල් හඳුන්නෙත්ති මන්ත්‍රීවරයා, නීතිඥ සුනිල් වටගල මහතා ඇතුළු පිරිසක් ඒ අනූව අද (31) දෙවන වරට අල්ලස් කොමිසමට ගොස් එහි සභාපතිවරයාට එරෙහිව දෙවන වරටත් පැමිණිලි කළේය. අනතුරුව මාධ්‍යවේදීන් අමතමින් සුනිල් හඳුන්නෙත්ති මහතා කියා සිටියේ අල්ලස් හෝ දුෂණ විමර්ශන කොමිසමේ සභාපතිවරයාට එරෙහිව එල්ල වී ඇති චෝදනා ගැන අල්ලස් කොමිසම නිහඬ බවයි. ඔවුන් අද උත්සාහ කරන්නේ කාලයට ඉඩදීලා එය වසා දැමීමට බවත් සභාපතිවරයාම එකී පරීක්ෂණ මග හැරීම ඔහුගේ වරද පිළිගැනීමක් ලෙස සැලකිය හැකි බවත් හඳුන්නෙත්ති මහතා පැවසීය. අල්ලස් කොමිසමේ සභාපතිවරයා පත් කරන්නේ ජනපති විසින් බවත් ජනපති ඇතුළු රජය සභාපතිට එරෙහි පැමිණිල්ල ගැන නිහඬවීමෙන් පෙනී යන්නේ මේ රටේ අල්ලසට තවදුරටත් ඉඩ ලබාදීමක් ලෙස බවත් හෙතෙම පෙන්වාදුන්නේය. මේ නිසා ජනතාවට වගකියන ආයතනයක් ලෙස ඔවුන්ට මේ සම්බන්ධයෙන් ක්‍රියාත්මක වීමට වගකීමක් ඇති බවත් සභාපතිවරයා තාවකාලිකව හෝ ඉවත් වී පරීක්ෂණය සාධාරණව පැවැත්වීමට ඉඩදිය යුතු බවත් ඔහු පැවසීය. සභාපතිවරයාට එරෙහිව අල්ලස් කොමිසමට පැමිණිලි කර අදට මාසයක් වන බවත් තවදුරටත් ඒ ගැන පරීක්ෂණ නොකෙරෙන්නේ නම් ලංකාවේ අන්නා හසාරේ ව්‍යාපාරය ඉදිරියේදී ජවිපෙ ආරම්භ කරන බවත් මන්ත්‍රීවරයා අවධාරණය කළේය. මේ නිසා පරීක්ෂණ සිද්ධ කරනවාද නැද්ද කියා අපි අවධියෙන් සිටින බවද හඳුන්නෙත්ති මහතා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=40784", "Category": null, "Parent URL": null}