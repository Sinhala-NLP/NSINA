{"Source": "Adaderana", "Timestamp": "February 20, 2019 12:18 pm", "Headline": "සුපිරිම හිම චන්ද්‍රයා පෙනුන හැටි", "News Content": "වසරේ දීප්තිමත්ම සහ විශාලතම චන්ද්‍රයා ඊයේ (19) රාත්‍රී අහසේ දිස් විය. මෙම අසිරිමත් දසුන යුරෝපානු රටවල කිහිපයකට දිස් විය. සුපිරි හිම චන්ද්‍රයා ලෙසින්ද නම්කර ඇති මේ අවස්ථාව මේ වසරේ දෙවැනි සුපිරි චන්ද්‍ර දර්ශනයයි. 2019 වසරේ මුල් මාස ත්‍රිත්වයේදීම සුපිරි චන්ද්‍රයන් දිස්වන බවට විද්‍යාඥයන් පවසා තිබේ. ඒ අනුව මෙය වසරේ දෙවැනි සුපිරි චන්ද්‍ර දසුනයි. දීප්තිමත් චන්ද්‍රයා පෘතුගාලයේ ලිස්බන් නුවරට දිස්වූයේය. ස්පාඤ්ඤයේ මැඩ්‍රිඩ් අගනුවර වැසියන්ටත් සුපිරි චන්ද්‍රයා දැකගැනීමේ අවස්ථාව හිමි විය. ග්‍රීසියට අයත් එවීරා දූපතටද සුපිරි හිම චන්ද්‍රයා දිස් විය. පෙබරවාරි මාසයේදී යුරෝපය සහ අමෙරිකාව වෙත දැඩි හිමපතනයක් වාර්තාවීම හේතුවෙන් එය සුපිරි හිම චන්ද්‍රයා ලෙසින් නම් කර තිබේ. චන්ද්‍රයා පෘථිවියට ඉතාමත් සමීපයෙන් ගමන්කිරීම හේතුවෙන් එය එතරම් විශාල ලෙසින් දිස්වන බව විද්‍යාඥයන් පවසයි. පසුගිය ජනවාරි මාසයේ දී සුපර් බ්ලඩ් මූන් සංසිද්ධිය පෘථිවියේ උතුරු රාජ්‍යයන් වෙත පැහැදිලිව දිස්වූ අතර ලබන මාර්තු මාසයේදීත් මෙවැනිම දසුනක් දිස්වනු ඇති බවට අපේක්ෂා කෙරෙයි.", "URL": "https://sinhala.adaderana.lk/news.php?nid=104672", "Category": null, "Parent URL": null}