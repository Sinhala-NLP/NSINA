{"Source": "Adaderana", "Timestamp": "March 10, 2016 03:20 pm", "Headline": "අස්ගිරි මහා නාහිමිගේ ආදාහන පූජෝත්සවය රාජ්‍ය ගෞරව සහිතව", "News Content": "අපවත් වී වදාළ අස්ගිරි පාර්ශවයේ මහනායක අතිපූජ්‍ය ගලගම ශ්‍රී අත්තදස්සී නාහිමිගේ ආදාහන පූජෝත්සවය පූර්ණ රාජ්‍ය ගෞරව සහිතව පැවැත්වීමට කටයුතු කරන ලෙස ජනාධිපති මෛත්‍රීපාල සිරිසේන මහතා අදාළ අංශ වෙත උපදෙස් ලබාදී තිබේ.ආදාහන පූජෝත්සවයට සහභාගී වන මහා සංඝ රත්නයට සහ ජනතාවට අවශ්‍ය සියළු පහසුකම් ලබාදෙන ලෙසද ජනාධිපතිවරයා ජනාධිපති ලේකම්වරයාට දැනුම් දී ඇති බව ජනාධිපති මාධ්‍ය අංශය පැවසුවේය.මහනාහිමිගේ හදිසි අපවත්වීම පිළිබඳ සිය සංවේගය පළ කරන ජනාධිපති මෛත්‍රීපාල සිරිසේන මහතා උන්වහන්සේගෙන් රටට, ශාසනයට සහ සමාජයට සිදුවූ මෙහෙවර ශ්‍රී ලාංකික ජනතාවගේ මෙන්ම ලෝක බෞද්ධ ජනතාවගේ ගෞරවයට පාත්‍රවන්නක් බව සඳහන් කර තිබේ.", "URL": "https://sinhala.adaderana.lk/news.php?nid=58058", "Category": null, "Parent URL": null}