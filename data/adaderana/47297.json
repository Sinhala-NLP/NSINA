{"Source": "Adaderana", "Timestamp": "November 10, 2014 03:04 pm", "Headline": " විග්නේෂ්වරන්ගේ කතා ගණන් ගන්න එපා - එයාගේ කටේ හැටි", "News Content": "උතුරු පළාත් සභාවේ ප්‍රධාන අමාත්‍ය සී.වී විග්නේෂ්වරන් මහතා පසුගිය කාලය පුරා කරන ලද ප්‍රකාශ පදනම් විරහිත බව සාම්ප්‍රදායික කර්මාන්ත හා කුඩා ව්‍යවසාය සංවර්ධන ඇමති ඩග්ලස් දේවානන්ද මහතා කියයි. උතුරේ හමුදාව වැරදි කරනවා කියා කියන්නේ බොරු බවත්, ඇතැම් සිද්ධීන් පෞද්ගලික හේතු මත කරන ප්‍රකාශ බවත්, ඒ මහතා පෙන්වාදෙයි. මේ නිසා උතුරේ මහ ඇමතිවරයා විසින් සිදුකරන ප්‍රකාශ ගණන් ගත යුතු නැතැයිද ඒ මහතා පවසයි. විග්නේෂ්වරන් මහ ඇමතිවරයා ඒ කාලයේ සිටම කතා බහ කරන්නේ එසේ බවත්, තමන් රජයේ ඉන්නා පුද්ගලයෙක් ලෙස රජය වෙනුවෙන් මෙසේ නොකියන බවත්, දේවානන්ද ඇමතිවරයා කියයි. උතුරු පළාතේ සංවර්ධන කටයුතු සඳහා රජය මුදල් ලබාදුන් බවත්, එම මුදලින් මේවන විට සියයට 27ක් පළාත් සභාව වියදම් කර ඇති බවත්, ඒ මහතා කියයි. සාමය නිසා හම්බන්තොට ජනයාට යාපනයේ ජීවත් වීමටත්, යාපනයේ ජනතාවට හම්බන්තොට ජීවත්වීමටත් වාතාවරණය උදාවී ඇතැයිද ඇමතිවරයා පවසයි. එවැනි තත්ත්වයක් නැතැයි ඇතැමුන් පැවසුවත් එය සියයට දෙසියක්ම බොරු බවද ඔහු අද (10) කොළඹදී පැවැති මාධ්‍ය හමුවකදී කියා සිටියේය.", "URL": "https://sinhala.adaderana.lk/news.php?nid=47297", "Category": null, "Parent URL": null}