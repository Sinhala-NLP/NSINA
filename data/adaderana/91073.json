{"Source": "Adaderana", "Timestamp": "June 18, 2018 06:08 pm", "Headline": "මහින්දානන්දට එරෙහි නඩුවෙන් මහාධිකරණ විනිසුරු ඉවත් කරනවා ද?නැද්ද? නියෝගයට දින තීන්දුයි", "News Content": "ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව නීතිපතිවරයා විසින් ගොනුකර තිබෙන නඩුවක් කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාග කිරීම අත්හිටුවීමේ අතුරු නියෝගයක් නිකුත් කරන්නේද නැද්ද යන නියෝගය ලබන 20 වනදා ප්‍රකාශ කරන බව අභියාචනාධිකරණය නියම කළේය. අදාළ පෙත්සම කුමුදුනී වික්‍රමසිංහ සහ එස්.තුරෙයිරාජා යන විනිසුරු මඩුල්ල හමුවේ මූලික වශයෙන් විභාග කිරීමෙන් පසුව මෙම නියොගය ලබා දුන්නේය. මහින්දානන්ද අලුත්ගමගේ මහතා අධිකරණය හමුවේ කියා සිටින්නේ නීති විරෝධී ලෙස උපයාගත් රුපියල් මිලියන 27ක මුදලක් යොදා කොළඹ, කින්සි පාරේ නිවසක් මිලදී ගත් බවට චෝදනා කරමින් නීතිපතිවරයා තමාට එරෙහිව කොළඹ මහාධිකරණය හමුවේ නඩුවක් ගොනු කර ඇති බවයි. එම නඩුව කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විභාගයට ගන්නා බවත් එම විභාගයේ දී විනිසුරු කුලතුංග මහතා පැමිණිල්ලට පක්ෂග්‍රාහී ආකාරයෙන් හැසිරීම නිසා තමන්ට දැඩි අගතියක් සිදුවී ඇති බව මහින්දානන්ද අලුත්ගමගේ මහතා කියා සිටියේය. මේ හේතුවෙන් අදාල නඩුව ගිහාන් කුලතුංග විනිසුරුවරයාගෙන් ඉවත් කර වෙනත් අධිකරණයක් වෙත මාරු කිරීමේ නියෝගයක් නිකුත් කරන මෙන් ද පෙත්සම්කාර අලුත්ගමගේ මහතා අභියාචනාධිකරණයට වැඩිදුරටත් ඉල්ලා තිබේ.", "URL": "https://sinhala.adaderana.lk/news.php?nid=91073", "Category": null, "Parent URL": null}