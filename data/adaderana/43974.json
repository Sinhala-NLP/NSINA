{"Source": "Adaderana", "Timestamp": "June 15, 2014 10:49 am", "Headline": "කොටගල සෞඛ්‍ය වෛද්‍ය නිලධාරී කාර්යාලය වැසෙයි ", "News Content": "කොටගල සෞඛ්‍ය වෛද්‍ය නිලධාරී කාර්යාලය නැවත දැනුම්දෙන තුරු වසා දැමීමට රජයේ වෛද්‍ය නිලධාරීන්ගේ සංගමයේ මධ්‍යම පළාත් ශාඛාව තීරණය කර තිබේ. අමාත්‍ය ආරුමුගම් තොන්ඩමන් මහතා විසින් කොටගල සෞඛ්‍ය වෛද්‍ය නිලධාරීවරයාට තර්ජනය කිරීමේ සිද්ධියක් සම්බන්ධයෙන් මෙම තීරණය ගෙන ඇති බව නිවේදනයක් නිකුත් කරමින් රජයේ වෛද්‍ය නිලධාරීන්ගේ සංගමය සඳහන් කළේය. දිඹුල පතන වතුයාය ප්‍රදේශයේ පවත්වමින් තිබු සායනයක් කොටගල සෞඛ්‍ය වෛද්‍ය නිලධාරී කාර්යාලයේ පැවැත්වීමට කටයුතු කිරීම හේතුවෙන් අමාත්‍යවරයාට විසින් සෞඛ්‍ය වෛද්‍ය නිලධාරීවරයාට තර්ජනය කර ඇති බව වාර්තා වෙයි. එබැවින් හෙට දිනට පෙර අදාළ ක්‍රියාව සම්බන්ධයෙන් අමාත්‍යවරයා විසින් වෛද්‍ය නිලධාරීවරයාගෙන් සමාව ගත යුතු බව රජයේ වෛද්‍ය නිලධාරීන්ගේ සංගමය පවසයි. එසේ නොමැතිවුවහොත් නුවරඑළිය දිස්ත්‍රික්කය පුරා සෞඛ්‍ය වෛද්‍ය නිලධාරීවරුන් සේවයෙන් ඉවත් වීමේ වෘත්තීය ක්‍රියාමාර්ගයකට යොමුවන බව එම සංගමය වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=43974", "Category": null, "Parent URL": null}