{"Source": "Adaderana", "Timestamp": "March 13, 2011 11:39 am", "Headline": "ලාහෝර් ප්‍රහාරයට වගකිව යුතු පොලිස් නිලධාරීන්ට පංජාබයෙන් දඬුවම් නෑ", "News Content": "ලාහෝර් වලදී ශ්‍රී ලංකා ක්‍රිකට් කණ්ඩායමට එල්ල වූ ප්‍රහාරයට වගකිව යුතු පොලිස් නිලධාරීන්ට එරෙහිව ක්‍රියා මාර්ග ගැනීම පංජාබ් රජය විසින් ප්‍රතික්‍ෂේප කර ඇති බව විදෙස් මාධ්‍ය උපුටා දක්වයි. 2009 මාර්තු මස 03 වන දින ලාහෝරයේ ගඩාෆි ක්‍රීඩාංගණය අසලදී ශ්‍රී ලංකා ක්‍රිකට් කණ්ඩායම ගමන් ගනිමින් සිටි බස් රථය ඉලක්ක කරගනිමින් ත්‍රස්තවාදී ප්‍රහාරයක් දියත් වූ අතර එයින් පොලිස් නිලධාරීන් 7 දෙනෙකු ජීවිතක්ෂයට පත් වී ක්‍රීඩකයින් කිහිපදෙනෙකුට තුවාල සිදුවිය. එයින් පසු විනිසුරු ෂව්රි රාසා රිස්විගේ මූලිකත්වයෙන් එම වසරේ මාර්තු මස 11 දින සිද්ධියට අදාළ විමර්ශන කටයුතු සඳහා කොමිසමක් පත් කෙරුණු අතර ආරක්ෂාවට යොදවා සිටි පොලිස් නිලධාරීන් විසින් නිසි ලෙස ආරක්ෂාව තහවුරු කර නොතිබීම නිසාත්,ඔවුන් විසින් තමන්ගේ රාජකාරිය පැහැරහැර තිබුණු නිසාත් මෙවැනි අවාසනාවන්ත තත්ත්වයක් උද්ගතව ඇති බව කොමිසන් සභාව විසින් පෙන්වාදෙන ලදී. මෙම කොමිසන් සභාවේ අතිරේක ලේකම් කාලික් අක්ලාක් ගිලානි ක්‍රිකට් සෙනෙට් කමිටුව හමුවේ පවසා ඇත්තේ ලාහෝර් ප්‍රහාරයෙන් පසු එකී තුවක්කුකරුවන්ට පහසුවෙන් පලායාමට හැකි වී ඇත්තේ පංජාබ් ප්‍රාන්තයේ පොලීසිය සිය රාජකාරිය පැහැර හැරීම නිසා බවයි. එබැවින් එම උසස් පොලිස් නිලධාරීන්ට එරෙහිව නීතිය ක්‍රියාත්මක කළ යුතු බවට කොමිෂන් සභාවේ අතිරේක ලේකම්වරයා නිර්දේශ ඉදිරිපත් කර තිබේ. එසේ වුවද එකී නිර්දේශ ක්‍රියාත්මක නොකරන ලෙස පංජාබ් ප්‍රාන්ත රජයේ නීති කටයුතු පිළිබඳ අමාත්‍ය රානා සනාවුල්ලා විසින් නියෝග කර ඇති බව පකිස්ථානු මාධ්‍ය ‍සඳහන් කරයි. එවක පංජාබ් ප්‍රාන්ත රජයේ පොලිස්පතිවරයා ට මිස එවක වගකීම් පැහැරහැරි බවට චෝදනා ලැබූ දැනටද සක්‍රීය සේවයේ යෙදී සිටින පොලිස් නිලධාරීන්ට එරෙහිව නීතිමය ක්‍රියාමාර්ග ගැනීම නොකළ යුත්තක් බව පංජාබ් රජයේ ස්ථාවරය බව සඳහන් වේ. සිදුවීමට අදාළ හේතුව ඇත්තේ එවක පොලිස්පතිවරයාගේ අණදීමේ දුර්වලතාවයන් නිසා බව පංජාබ් රජය පවසන බව පකිස්ථානු The Express Tribune වෙබ් අඩවිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=14811", "Category": null, "Parent URL": null}