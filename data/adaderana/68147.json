{"Source": "Adaderana", "Timestamp": "January 15, 2017 03:06 pm", "Headline": "ඩ්‍රෝන කැමරා ක්‍රියාකරු අත්අඩංගුවට ", "News Content": "ඓතිහාසික අනුරාධපුර රුවන්වැලි සෑ මළුව අසල අනවසරයෙන් ඩ්‍රෝන කැමරාවක් මගින් දර්ශන රූගත කළ පුද්ගලයෙකු පොලීසිය විසින් අත්අඩංගුවට ගෙන තිබේ. එම ඩ්‍රෝන කැමරාව මෙහෙයවන්නාගේ පාලනයෙන් මිදී එය රුවන්වැලි සෑ රදුන්ගේ කොත්කැරැල්ලේ ගැටී තිබියදී එම ස්ථානයේ රාජකාරියේ යෙදී සිටි පොලිස් නිලධාරීන් විසින් අදාළ පුද්ගලයා සහ ඩ්‍රෝන කැමරාව පොලිස් භාරයට ගෙන තිබේ. විමර්ශනවලදී හෙළිව ඇත්තේ තලවතුගොඩ ප්‍රදේශයේ පදිංචි පිරිසක් කප්රුක් පූජාවේ යෙදි සිටි අවස්ථාවේ එම පිරිසට අයත් පුද්ගලයෙකු මෙම රූගත කිරීම් සිදුකර ඇති බවය. මෙලෙස අත්අඩංගුවට ගෙන ඇත්තේ 35 හැවිරිදි තලවතුගොඩ ප්‍රදේශයේ පදිංචිකරුවෙකු බව පොලිසිය සඳහන් කර තිබේ. අදාළ පුද්ගලයා පුරාවිද්‍යා ආඥා පනතට අනුව අනුරාධපුර මහේස්ත්‍රාත්වරයා හමුවට අද (15) දින ඉදිරිපත් කිරීමට නියමිතය. මෙම සිද්ධිය හේතුවෙන් රුවන්වැලි මහසෑයේ කොත්කැරැල්ලට හෝ සෑරදුන්ට කිසිදු හානියක් සිදුව නොමැති බවත් මේ සම්බන්ධයෙන් ඉදිරි විමර්ශන කටයුතු සඳහා අනුරාධපුර ජ්‍යෙෂ්ඨ පොලිස් අධිකාරීවරයාගේ මෙහෙයවීමෙන් විශේෂ පොලිස් කණ්ඩායමක් යොදවා සිදු කරනු ලබයි.", "URL": "https://sinhala.adaderana.lk/news.php?nid=68147", "Category": null, "Parent URL": null}