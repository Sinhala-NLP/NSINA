{"Source": "Adaderana", "Timestamp": "February 4, 2014 02:51 pm", "Headline": "සැමරුම් උත්සවයට සහභාගී වූ පොලිස් නිලධාරීන්ට දවස් 3ක නිවාඩුවක් ", "News Content": "ජාතික නිදහස් දින සැමරුම් පෙළපාලී සඳහා සහභාගී වු පොලිස් නිලධාරීන්ට දින තුනක නිවාඩු ලබාදීමට තීරණය කර තිබේ. අඛණ්ඩව මසක පමණ කාලයක් පුහුණුවීම් කටයුතුවල නිරත වෙමින් දැක්වු දායකත්වය සැලකිල්ලට ගනිමින් පොලිස්පතිවරයා විසින් මෙම තීරණය ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. ඒ අනුව පොලිස් බටහිර තූර්යවාදක කණ්ඩායම, විශේෂ කාර්යය බලකා තූර්යවාදක කණ්ඩායම, පොලිස් පිරිමි බලඇණිය, පොලිස් කාන්තා බලඇණිය සහ විශේෂ කාර්යය බලකාය නියෝජනය කරමින් ජාතික නිදහස් දින සැමරුම් පෙළපාලියට සහභාගී වු නිලධාරීන්ට මෙලෙස නිවාඩු හිමිවෙයි. මීට අමතරව අදාළ බලඇණිවලට අණදුන් සහකාර පොලිස් අධිකාරීවරුන් සිව් දෙනෙකුට සහ කාන්තා සහකාර පොලිස් අධිකාරීවරියකට ද හෙට(05) දිනයේ සිට දින තුනක කාලයක් නිවාඩු හිමි වන බව පොලිස් මාධ්‍ය ප්‍රකාශකවරයා ප්‍රකාශ කළේය.", "URL": "https://sinhala.adaderana.lk/news.php?nid=40881", "Category": null, "Parent URL": null}