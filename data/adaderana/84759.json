{"Source": "Adaderana", "Timestamp": "February 24, 2018 09:17 am", "Headline": "අර්ජුන් ඇලෝෂියස් හා කසුන් පලිසේන බන්ධනාගාර රෝහලට", "News Content": "බන්ධනාගාර රෝහලට ඇතුළත් කළ පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන සම්බන්ධයෙන් වෛද්‍ය උපදෙස් මත ඉදිරි ක්‍රියාමාර්ග ගන්නා බව බන්ධනාගාර දෙපාර්තමේන්තුව පවසයි. රක්ෂිත බන්ධනාගාරගතව සිටින අර්ජුන් ඇලෝසියස් සහ කසුන් පලිසේන ඊයේ (23) දිනයේ බන්ධනාගාර රෝහලට ඇතුළත් කරනු ලැබීය. මැගසින් බන්ධනාගාරයේ ඊ වාට්ටුවේ රඳවා තබා සිටි මොවුන් දෙදෙනා පිටකොන්දේ ආබාධ තත්ත්වයක් හේතුවෙන් මෙලෙස බන්ධනාගාර රෝහලට ඇතුළත් කළ බව බන්ධනාගාර මාධ්‍ය ප්‍රකාශක බන්ධනාගාර කොමසාරිස් තුෂාර උපුල්දෙණිය මහතා සඳහන් කළේය. ඒ අනුව ඔවුන් දෙදෙනා මේ වන විට බන්ධනාගාර රෝහලේ රැදී සිටින අතර වෛද්‍යවරුන් ඔවුන් පරික්ෂා කරමින් සිටින බව ද බන්ධනාගාර මාධ්‍ය ප්‍රකාශකවරයා සඳහන් කළේය. කෙසේවෙතත් වෛද්‍යවරුන්ගේ උපදෙස් මත ඔවුන් තවදුරටත් රෝහල තුළ තබා ගන්නේ ද යන්න සම්බන්ධයෙන් තීරණය කරන බව ඔහු වැඩිදුරටත් සදහන් කළේය.", "URL": "https://sinhala.adaderana.lk/news.php?nid=84759", "Category": null, "Parent URL": null}