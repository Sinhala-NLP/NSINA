{"Source": "Adaderana", "Timestamp": "July 6, 2013 08:30 am", "Headline": "පිච්ච මල් පූජා මහෝත්සවය අදත් හෙටත්", "News Content": "24 වැනි වරටත් පවත්වනු ලබන පිච්චමල් පූජා මහෝත්සවය අද සහ හෙට අනුරාධපුර ජයශ්‍රී මහා බෝසමිදුන් අභියසදී සහ රුවන්මැලි මහා සෑරඳුන් අභියසදී පැවැත්වීමට කටයුතු යොදා තිබේ. අටමස්ථානාධිපති අතිපූජ්‍ය ආචාර්ය පල්ලේගම සිරිනිවාස හිමියන්ගේ සහ රුවන්වැලි චෛත්‍යාරාමාධිති පල්ලේගම හේමරතන හිමියන්ගේ අනුශාසනා පරිදි ශාන්ති පදනම විසින් මෙම පිච්ච මල් පූජාව පවත්වනු ලබයි. දිවයිනේ දස දෙසින් පැමිණෙන ලක්ෂ සංඛ්‍යාත බැතිමතුන් පිරිසක් මෙම පිච්චමල් පූජා ජාතික පුණ්‍ය මහෝත්සවය සඳහා පැමිණෙන අතර ඔවුන්ගේ පහසුව සඳහා විශේෂ දුම්රිය සේවාවක් ද ක්‍රියාත්මක කිරීමට දුම්රිය දෙපාර්තමේන්තුව පියවර ගෙන ඇත. අද පස්වරුවේ ආරම්භ වන පිච්ච මල් පූජා මහෝත්සවය හෙට දහවල් දානමය පිංකමෙන් අනතුරුව නිමාවට පත්වීමට නියමිතය. මෙවර පිච්ච මල් පූජා මහෝත්සවය සඳහා පින්බර මාධ්‍ය දායකත්වය ලබා දෙන්නේ ටී.වි දෙරණ සහ එෆ්.එම් දෙරණයි.", "URL": "https://sinhala.adaderana.lk/news.php?nid=35521", "Category": null, "Parent URL": null}