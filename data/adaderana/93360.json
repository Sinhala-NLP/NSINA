{"Source": "Adaderana", "Timestamp": "July 28, 2018 06:43 pm", "Headline": " ගාල්ල ක්‍රීඩාංගණය සම්බන්ධයෙන් හිතුවක්කාරී තීන්දු ගන්න ඉඩ දෙන්නේ නැහැ", "News Content": "ගාල්ල ජාත්‍යන්තර ක්‍රීඩාංගණය ඉවත් නොකළ යුතුය යන ස්ථාවරයේ ජනාධිපතිවරයා ද සිටින බව අමාත්‍ය මහින්ද අමරවීර මහතා පවසයි. අමාත්‍යවරයා වැඩිදුරටත් පෙන්වා දෙන්නේ එම ක්‍රීඩාංගණය මුල්කර ගනිමින් හිතුවක්කාරී දේශපාලන තීන්දු ගැනීමට ඉඩ ලබා නොදෙන බවයි. ගාල්ල ජාත්‍යන්තර ක්‍රිකට් ක්‍රීඩාංගණයේ ඉදිකිරීම් හේතුවෙන් ගාලු කොටුව ලෝක උරුම ලැයිස්තුවෙන් ඉවත්වීමේ අවදානමක් පිළිබඳ කතාබහක් නිර්මාණය වූ අතර ඒ අනුව ගාල්ල ක්‍රිකට් ක්‍රීඩාංගණය ඉවත් නොකර අදාල ගොඩනැගිල්ල පමණක් ඉවත් කරන බව අමාත්‍ය අකිල විරාජ් කාරියවසම් මහතා පසුගියදා ප්‍රකාශ කළේය. එහෙත් අද දෙරණ එම ගොඩනැගිලි ඉදිකිරීම් පිළිබඳව ගාල්ල නගරාධිපති ප්‍රියන්ත සහබන්දු මහතාගෙන් විමසූ විට ඔහු පැවසුවේ එකී ගොඩනැගිලි නීත්‍යුනුකූල ලෙස ඉදිකර ඇති බවය. ගාල්ල නගරාධිපතිවරයා පවසන ආකාරයට යුනෙස්කෝ නිර්ණායක අනුව උපරිම උස මීටර දහයකට සීමා කළ යුතු වන්නේ ගාලු කොටු පවුර දෙසට වන්නට ඉදි කෙරෙන ගොඩනැගිලි වන බැවින් ඒ අනුව මතභේදයට තුඩු දී ඇති ගොඩනැගිල්ලෙන් අදාල කොන්දේසිය කඩ වී නොමැති බව අනාවරණ වී ඇත. ගාල්ල ජාත්‍යන්තර ක්‍රිකට් ක්‍රීඩාංගණයේ මහින්ද රාජපක්ෂ ක්‍රීඩා මණ්ඩපයේ උස මීටර් 11.5 ක් වන අතර එයට මදක් ඈතින් මාර්ගයේ අනෙක් පස පිහිටි ගාල්ල ප්‍රධාන බස් නැවතුම්පොළේ උස මීටර් 12.5 ක් ලෙස සටහන්ව තිබේ. ඒ අනුව ගාල්ල ප්‍රධාන බස් නැවතුම්පල මහින්ද රාජපක්ෂ ක්‍රීඩා මණ්ඩපයටත් වඩා තවත් මීටරයක අමතර උසකින් යුක්ත විය.", "URL": "https://sinhala.adaderana.lk/news.php?nid=93360", "Category": null, "Parent URL": null}