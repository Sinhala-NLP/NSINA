{"Source": "Adaderana", "Timestamp": "June 1, 2013 08:31 am", "Headline": "සබරගමුවේ සිසුන් 4ක් මාරාන්තික උපවාසයේ", "News Content": "ගැටලුවලට විසඳුම් ලබාදෙන ලෙස ඉල්ලා සබරගමුව විශ්ව විද්‍යාලය ඉදිරිපිට සිසුන් සිව්දෙනෙකු විසින් ආරම්භ කර ඇති උපවාසය ආහාර, බෙහෙත්, වතුර සියල්ල අතහැර මේවන විට මාරාන්තික උපවාසයක් බවට පත්වී ඇති බව එම විශ්ව විද්‍යාලයේ ශිෂ්‍ය ක්‍රියාකාරිකයෙකු වන ක්‍රිෂ්ණ ලග්ගල මහතා පවසයි. විශ්ව විද්‍යාලයේ සිසුන් සිව්දෙනෙකු මෙසේ මාරාන්තික උපවාසයක නිරත වී ඇති බව ඔහු කියයි. තම ගැටලු සම්බන්ධයෙන් නිශ්චිත පිළිතුරක් ලබාදීමට සබරගමුව විශ්ව විද්‍යාලයීය පාලනාධිකාරිය මේ වන තෙක් අපොහොසත් වී ඇති බව ක්‍රිෂ්ණ ලග්ගල මහතා පවසයි. අත්තනෝමතික තීරණ මත සබරගමුවේ ශිෂ්‍ය නායකයින්ගේ ශිෂ්‍ය භාවය අත්හිටුවීමට එරෙහිව මෙම උපවාසය ආරම්භ කළ බවද ඔහු කියයි. මෙය එක සිසුවෙකුගේ දිවි තොරවීමකින් නොව සිසුන් සිය දහස් ගණනකගේ ජීවිත තොරවිය හැකි කරුණක් බවට පත්ව ඇති බවත් අදාළ පන්ති තහනම ඉවත් කිරීමේ ගැටලුව උපකුලපතිවරයාට විසඳිය හැකි බවත් හෙතෙම පවසයි. මේ අතර සිසුන් විශාල පිරිසක් පඹහින්න මංසන්ධියට විරෝධතා පා ගමනකින් පැමිණ කොළඹ - බදුල්ල පාර හරස් කරමින් මේවන විට විරෝධතාවකට සැ‍රසෙන බවද වාර්තා වේ.", "URL": "https://sinhala.adaderana.lk/news.php?nid=34529", "Category": null, "Parent URL": null}