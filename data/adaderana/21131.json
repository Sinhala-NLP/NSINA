{"Source": "Adaderana", "Timestamp": "January 3, 2012 04:26 pm", "Headline": "උසස් පෙළ ප්‍රතිඵල අවුල ගැන වගකීම රජය භාරගන්නවා", "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵලවල ඇති වූ ගැටලුව සම්බන්ධයෙන් රජය වගකීම භාරගන්නා බව යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. අදාළ ප්‍රතිඵල පරිගණකගත කිරීමේ දී යම් අඩුපාඩුවක් සිදු වී ඇති බව අමාත්‍යවරයා පෙන්වා දෙයි. මීට පෙර අදාළ දත්ත පරිගනක ගත කිරීමට නිලධාරීන් තිදෙනෙකු සිටිය ද මෙවර ඒ සඳහා එක් නිලධාරියෙකු පමණක් සහභාගී වී ඇති බව අමාත්‍යවරයා සඳහන් කරයි. එය මෙම ගැටලුව ඇති වීමට හේතුව විය හැකි බව ඩලස් අලහප්පෙරුම අමාත්‍යවරයා ප්‍රකාශ කළේය. කෙසේ වෙතත් මේ සම්බන්ධයෙන් සිදුකරන පරීක්ෂණවලින් අනතුරුව මෙම ගැටලුවට ප්‍රධානතම හේතුව අනාවරණය කර ගත හැකි බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21131", "Category": null, "Parent URL": null}