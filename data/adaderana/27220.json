{"Source": "Adaderana", "Timestamp": "September 8, 2012 08:54 am", "Headline": "ප්‍රචණ්ඩකාරී ක්‍රියා විය හැකි මධ්‍යස්ථානවලට විශේෂ කාර්ය බලකාය?", "News Content": "උතුරුමැද, සබරගමුව සහ නැගෙනහිර පළාත් සභාවලට අදාළ ඡන්ද විමසීම මේ වන විට ආරම්භ වී තිබේ. අද පෙරවරු 7.00ට ජන්ද විමසීම ආරම්භ වු අතර එය මධ්‍යස්ථාන 3247 කදී සිදුකෙරෙන බව සඳහන්ය. ඡන්දය සඳහා අදාළ පළාත් සභා 3 නියෝජනය කරමින් ඡන්ද දායකයින් තිස් තුන්ලක්ෂ තිස් හයදාස් හාරසිය දහදෙනෙකු ලියාපදිංචි වී තිබේ. මෙවර පළාත් සභා මැතිවරණයට තරග කරන දේශපාලන පක්ෂ සංඛ්‍යාව 89 ක් වන අතර ස්වාධීන කණ්ඩායම් සංඛ්‍යාව 86කි. දේශපාලන පක්ෂ හා ස්වාධීන කණ්ඩායම් නියෝජනය කරමින් අපේක්ෂකයින් 3073 දෙනෙකු තරග බිමට පිවිස තිබේ. ඔවුන් අතුරෙන් පළාත් සභා සඳහා තෝරා ගනු ලබන්නේ සභිකයින් 108 ක් පමණි. මේ අතර ඡන්ද විමසීම සිදුකෙරෙන කාලය තුළ ප‍්‍රචණ්ඩ ක‍්‍රියා සිදුවිය හැකි බවට අනුමාන කෙරෙන ප‍්‍රදේශ සඳහා විශේෂ කාර්යය බලකාය යොදවන ලෙස මැතිවරණ නිරීක්ෂණ සංවිධාන පොලිස්පතිවරයාගෙන් ඉල්ලීමක් කර තිබේ. මැතිවරණ නිරීක්ෂණ සංවිධානවල නියෝජිතයින් සහ මැතිවරණ කොමසාරිස්වරයා අතර පැවති සාකච්ජාවක දී මෙම තීරණයට එළෙඹ ඇති බව සඳහන්ය. නැගෙනහිර පළාතේ අක්කරෙයිපත්තුව, වාලච්චේන,සහ ඔට්ටමාවඩි යන ප‍්‍රදේශවල පසුගිය දිනවල පැවති ප‍්‍රචණ්ඩකාරී වාතාවරණය පිළිබඳ අවධානය යොමුකර මෙම ඉල්ලීම කර තිබේ. ඊයේ (07) පස්වරුවේ ද අම්පාර සහ මඩකළපු යන දිස්ත‍්‍රික්කවල ස්ථාන කිහිපයක එක්සත් ජනතා නිදහස් සන්ධාන අපේක්ෂකයින් සහ මුස්ලිම් කොංග‍්‍රස් අපේක්ෂකයින් අතර ගැටුමක් හටගෙන ඇත. ඉතා සැලසුම් සහගත බියගැන්වීමේ ක‍්‍රියාවලියක් ක‍්‍රියාත්මක වන බැවින් මෙම පියවර ගන්නා ලෙස නිරීක්ෂණ සංවිධාන පොලිස්පතිවරයාගෙන් ඉල්ලා ඇති බව සඳහන්ය. ඇතුම් ප‍්‍රදේශවල මැතිවරණ නීති උල්ලංඝණය කිරීම් සම්බන්ධයෙන් පොලීසිය ක‍්‍රියා කළ ආකාරය පිළිබඳ සෑහීමකට පත් විය නොහැකි බව මේ අතර පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. කෙසේ වෙතත් පළාත් සභා මැතිවරණය සඳහා උපරිම ආරක්ෂාවක් යොදා නීතිය අකුරට ක‍්‍රියාත්මක කිරීමට අවශ්‍ය සෑම පියවරක්ම ගෙන ඇති බව පොලිස් මාධ්‍ය ප‍්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කියා සිටියේය.", "URL": "https://sinhala.adaderana.lk/news.php?nid=27220", "Category": null, "Parent URL": null}