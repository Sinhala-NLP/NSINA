{"Source": "Adaderana", "Timestamp": "June 19, 2014 11:02 pm", "Headline": "හර්තාල් කැඳවා නැවත ගැටුම් ඇතිවුවහොත් එහි වගකීම මුස්ලිම් සංවිධාන භාරගත යුතුයි", "News Content": "2014-06-19 අලූත්ගම, බේරුවල ප්‍රදේශ යථාතත්ත්වයට පත්වෙමින් තිබියදී හර්තාල් ව්‍යාපාර දියත් කර රට තුළ ආගමික නොසන්සුන්තාවයක් හෝ කලහාකාරී තත්ත්වයක් ඇතිවුවහොත් එහි වගකීම හර්තාල් ව්‍යාපාර කැඳවන මුස්ලිම් ආගමික හා දේශපාලන සංවිධාන භාරගත යුතු බව ජාතික හෙළ උරුමය අවධාරණය කරයි. එම පක්ෂයේ නායක ආචාර්ය ඕමල්පේ සෝභිත හිමියන් විසින් මාධ්‍ය නිවේදනයක් නිකුත් කරමින් මේ බව කියා සිටියි. එම නිවේදනය වැඩිදුරටත් පහත පරිදිය. අලූත්ගම, බේරුවල, දර්ගා නගරය යන ප‍්‍රදේශවල සිදු වූ ගැටුම්කාරි තත්ත්වය පාලනය කර එම ප‍්‍රදේශ යථාතත්ත්වයට පත්වෙමින් තිබියදී හෙට දිනයේ දී කළු කොඩි ඔසවා කඩ වසා හර්තාල් ව්‍යාපාර දියත් කිරීමට මුස්ලිම් දේශපාලන පක්ෂ ඔවුන්ගේ ආගමික හා සිවිල් සංවිධාන කටයුතු කරමින් තිබෙන බව අප වෙත දැනගැන්නට ලැබී ඇත. තත්ත්වය පාලනය කර යථාතත්ත්වයට පත්වෙමින් තිබියදී නැවත හර්තාල් ව්‍යාපාර දියත් කර නැවත වතාවක් රට තුළ ආගමික නොසන්සුන්තාවයක් හෝ කලහාකාරී තත්ත්වයක් හා ප‍්‍රචණ්ඩකාරි කි‍්‍රයා ඇතිවුවහොත් එහි වගකීම මෙම හර්තාල් ව්‍යාපාරය කැඳවන මුස්ලිම් ආගමික හා දේශපාලන සංවිධාන භාරගත යුතුය. මෙම හර්තාල් ව්‍යාපාර හරහා විරෝධතා පාගමන් පෙළපාලි මාර්ග අවහිරකිරීම තුළින් සිංහල ව්‍යාපාරික ස්ථාන වලට බෞද්ධ සිද්ධස්ථාන වලට මාර්ගයන්හි ස්ථාපිත කර ඇති බුදුපිළිම වලට කිසියම් හානියක් හෝ පහරදීමක් සිදුවුවහොත් එහි වගකීම ඔවුන් භාරගත යුතු බව නැවත ගැටුම්කාරී තත්ත්වයක් නිර්මාණය වුවහොත් එයද ඔවුන් භාරගත යුතුය. බහුතරයක් මුස්ලිම් ජනතාව ජිවත්වන ප‍්‍රදේශ සිංහල බෞද්ධ ජනතාවගේ ජිවිත හා දේපළ ආරක්‍ෂා කිරීමට පියවර ගන්නා ලෙස පොලීසියෙන් හා ආරක්ෂක අංශ වලින් ඉල්ලා සිටින අතර දර්ගා නගරය හා පතිරාජගොඩ ප‍්‍රදේශයේ හා වැලිපැන්න ප‍්‍රදේශයේ සිංහල ජනතාවගේ දේපළවලට ද සිදුවී ඇති හානිය පිළිබඳ සොයා වහාම වන්දි ගෙවීමට හෝ එම නිවාස හා ව්‍යාපාරික ස්ථාන පිළිසකර කිරීමට කටයුතු කරන ලෙස වගකිව යුත්තන්ගෙන් ඉල්ලා සිටින අතර මෙම ප‍්‍රචණ්ඩකාරීකි‍්‍රයාවන්ට සම්බන්ධ මුස්ලිම් ජාතිකයන් තවමත් නිදැල්ලේ සිටින අතර ඔවුන් වහාම අත්අඩංගුවට ගෙන නීතිය සැමට සමානව කි‍්‍රයාත්මක කරන ලෙස පොලීසියට හා ආරක්‍ෂක අංශ වලට අවධාරණය කර සිටිමු. ආචාර්ය පූජ්‍ය ඕමල්පේ සෝභිත නාහිමි නායක", "URL": "https://sinhala.adaderana.lk/news.php?nid=44088", "Category": null, "Parent URL": null}