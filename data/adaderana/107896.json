{"Source": "Adaderana", "Timestamp": "April 12, 2019 07:17 pm", "Headline": "අලුත් අවුරුද්ද සරුද?", "News Content": "සිංහල දෙමළ අලුත් අවුරුද්ද වෙනුවෙන් ජනතාව රෙදිපිළි ඇතුළු උත්සව භාණ්ඩ මිලට ගැනීම සඳහා පැමිණීමත් සමඟ වෙළඳපොළේ පවතින්නේ දැඩි කාර්යබහුල ස්වභාවයකි. තවත් දින 2 කින් එළැඹෙන මෙවර සිංහල දෙමළ අලුත් අවුරුද්දට ජනතාවගේ සූදානම කෙසේද ? මේ අතර කොළඹ සිට ගම්බිම් බලා පිටත්ව යන ජනතාව වෙනුවෙන් දෛනිකව ධාවනය කෙරෙන ශ්‍රී ලංකා ගමනාගමන මණ්ඩලයට අයත් බස් රථ 2000ට අමතරව තවත් බස් රථ 800ක් ලබන 15 වැනිදා දක්වා දුර ගමන් සේවා වෙනුවෙන් පැය 24 පුරා යොදවා තිබේ. එමෙන්ම ජනතාවට පිට පළාත්වල සිට යළි රැකී රක්ෂා සඳහා කොළඹ බලා පැමිණීමට ද ලබන 16 වැනිදා සිට 21 වැනිදා දක්වා අමතර බස් රථ 800ක් යොදවා තිබෙන බවයි ගමනාගමන මණ්ඩලය සඳහන් කළේය. අධිවේගී මාර්ගවල ද ලංකා ගමනාගමන මණ්ඩලයේ බස් රථවල සාමාන්‍ය ගමන් වාර ගණන 150 සිට 300 දක්වා ඉහළ නංවා තිබේ. දුර ගමන් සේවා සඳහා ජනතාවගේ අවශ්‍යතා අනූව පෞද්ගලික බස් රථ යොදවන බව ලංකා පෞද්ගලික බස් හිමියන්ගේ සංගමය පවසයි. මේ අතර අද කොළඹ කොටුවේ සහ මරදාන සිට විශේෂ දුම්රිය 14ක් දුර ප්‍රදේශ කරා ධාවනය කෙරෙන අතර, අද රාත්‍රි 9.15ට ගල්කිස්සෙන් යාපනය බලා ධාවනය වන විශේෂ දුම්රිය 15 වැනිදා රාත්‍රි 8.50ට යළි යාපනයේ සිට කොළඹ බලා ධාවනය වීමට නියමිතයි. ලබන 22 වැනිදා දක්වා කොළඹට මෙම විශේෂ දුම්රිය සේවාවන් ක්‍රියාත්මක වනු ඇත. කෙසේ වෙතත් අද දහවල් කොළඹ කොටුව දුම්රිය ස්ථානයෙන් නියමිත පරිදි දුම්රිය ධාවනය නොවූ බවට, ගම් බිම් බලා පිටත්ව යෑමට එහි පැමිණ සිටි මගී ජනතාව චෝදනා කළේය. මේ අතර අද පස්වරු 12.40ට කොළඹ සිට හැටන් බලා ධාවනය වූ දුම්රිය කාර්මික දෝෂයක් හේතුවෙන් කඩිගමුව හා ඉහළකෝට්ටේ අතර පිහිටි බිම්ගෙය තුළ අද පස්වරු 3ට පමණ නැවතී තිබුණි. මහනුවර සිට රැගෙන ආ දුම්රිය එන්ජිමක් ආධාරයෙන් එම දුම්රිය යළි ධාවනය කිරීමට පියවර ගැණුනි. මේ අතර උත්සව සමයේදී මහජන ආරක්ෂාව වෙනුවෙන් කොළඹ හා තදාසන්න ප්‍රදේශවලට පොලිස් නිලධාරීන් 2400 ක් යොදවා ඇති අතර බීමත් රියදුරන් අත්අඩංගුවට ගැනීම සඳහා ඊයේ සිට 20 වනදා දක්වා විශේෂ මෙහෙයුමක් ද ක්‍රියාත්මකය.", "URL": "https://sinhala.adaderana.lk/news.php?nid=107896", "Category": null, "Parent URL": null}