{"Source": "Adaderana", "Timestamp": "September 11, 2014 09:24 am", "Headline": "රාජාංගනයේ ළමුන්  ගෙදර ඇවිල්ලා", "News Content": "පාසල් ගොසින් නැවත නිවෙස් වෙත නොපැමිණි බව කියූ තඹුත්තේගම, රාජාංගනය ප්‍රදේශයේ අතුරුදන් සිසුන් තිදෙනා සිය නිවෙස් වෙත පැමිණ තිබේ. පොලිස් මධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ ඊයේ රාත්‍රී මෙම සිසුන් තිදෙනා නිවෙස් වෙත පැමිණ ඇති බවයි. රාජාංගනය, යාය 15 ප්‍රදේශයේ සිසුන් තිදෙනෙකු පෙරේදා පෙරවරුවේ සිට අතුරුදන්ව ඇති බවට පොලිසියට පැමිණිලි ලැබී තිබුණි. එකම පවුලේ සිසුන් දෙදෙනෙකු සහ අසල්වැසි නිවසක සිසුවෙකු මෙලෙස අතුරුදන්ව ඇති බව පොලිසිය සඳහන් කළේය. පාසැල් යන බව පවසමින් මෙම සිසුන් තිදෙනා උදෑසන නිවෙස් වලින් පිටව ගොස් ඇති බව වාර්තා වේ. කෙසේ වෙතත් අදාළ සිසුන් තිදෙනා ඊයේ රාත්‍රී සිය නිවෙස් වෙත පැමිණ ඇති බව සඳහන්ය.", "URL": "https://sinhala.adaderana.lk/news.php?nid=45985", "Category": null, "Parent URL": null}