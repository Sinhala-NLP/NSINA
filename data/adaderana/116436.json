{"Source": "Adaderana", "Timestamp": "August 13, 2019 12:09 pm", "Headline": "දකුණට අද සුළඟ තදයි", "News Content": "අද (13) දිනයේද දිවයිනේ ප්‍රදේශ රැසකට තද සුළං තත්ත්වයක් හටගනු ඇති බව කාලගුණ විද්‍යා දෙපාර්තමේන්තුව පවසයි. විශේෂයෙන් දකුණු පළාතේ සුළඟේ වේගය පැයට කිලෝමීටර් 70 ක් පමණ දක්වා ඉහළ යා හැකි බවයි එම දෙපාර්තමේන්තුව පෙන්වා දෙයි. බස්නාහිර, සබරගමුව, මධ්‍යම සහ වයඹ පළාත්වල සුළඟේ වේගය පැයට කිලෝමීටර් 50 ත් 60 ත් පමණ දක්වා ඉහල යා හැකි බව සඳහන්. මේ අතර මාතර සිට හම්බන්තොට හරහා පොතුවිල් දක්වා වන මුහුදු ප්‍රදේශවල සුළඟේ වේගය පැයට කිලෝමීටර් 70 ත් 80 ත් දක්වා ක්ෂණිකව ඉහළ යාම සහ මුහුද ඉතා රළු වීමේ හැකියාව පවතින බැවින් එම මුහුදු ප්‍රදේශවල ධීවර සහ නාවික කටයුතුවල නිරත වීමෙන් වලකින ලෙස කාලගුණ විද්‍යා දෙපාර්තමේන්තුව දැනුම් දෙයි. ගතවු පැය 24 තුළ වැඩිම වර්ෂාපතනය මස්කෙළිය ප්‍රදේශයෙන් වාර්තා වී ඇති අතර බස්නාහිර, සබරගමුව, මධ්‍යම, දකුණ සහ වයඹ පළාත්වලට අද දිනයේ ද වැසි ඇතිවිය හැකි බව එම දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=116436", "Category": null, "Parent URL": null}