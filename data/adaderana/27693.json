{"Source": "Adaderana", "Timestamp": "September 24, 2012 10:37 am", "Headline": "සුඩානය දකුණු සුඩානය සමඟ කතා බහක", "News Content": "සුඩානය සහ දකුණු සුඩානය අතර ගැටුම් ඇතිවීමට බලපෑ කරුණු සොයා බැලීමට දෙරටේ නායකයන් මුහුණට මුහුණ සාකච්ඡා ආරම්භ කොට තිබේ. මෙම සාකච්ඡා ඉතියෝපියාවේ දී පැවැත්වෙන බව සඳහන්ය. සුඩානය සහ දකුණු සුඩානය අතර යුද්ධයක් ඇතිවීමට බලපෑ ප්‍රධාන කාරණා දෙකක් පවතින බව විදෙස් මාධ්‍ය සඳහන් කළේය. ඒ දේශසීමා යළිත් සලකුණු කිරීම සහ තෙල් සම්පත දෙරට අතර බෙදීගිය ආකාරයයි. දශක කිහිපයක් තිස්සේ පැවති සිවිල් යුද්ධයෙන් අනතුරුව ද දකුණු සුඩානය, සුඩානයෙන් වෙන්වූයේ සාම ගිවිසුමක් ද අත්සන් කිරීමෙන් අනතුරුවයි. එහෙත් යළි ගැටුම් උත්සන්න වීමට හේතු වුයේ ප්‍රධාන කරුණු දෙක වන දේශසීමා යළි සලකුණු කිරීමත් තෙල් සම්පත දෙරට අතර අසමානව බෙදීයාම හේතුවෙන් ඇතිවූ විරෝධතා බවත් විදෙස් මාධ්‍ය සඳහන් කළේය. කෙසේ වෙතත් මෙවර සාකච්ඡාවල දී දේශ සීමා හරහා යුධ මුක්ත කලාපයක් පවත්වාගෙන යෑම පිළිබඳව දෙරටේ නායකයන් වැඩි අවධානයක් යොමු කිරීමට නියමිතය. මේ අතර දෙරටේ යළි ගැටුම් ඇති නොවන බවට ගිවිසුමකට නොපැමිණියහොත් දෙරටටම සම්බාධක පනවන බවට එක්සත් ජාතීන්ගේ සංවිධානය අනතුරු ඇඟවීමක් ද සිදුකොට තිබිණි.", "URL": "https://sinhala.adaderana.lk/news.php?nid=27693", "Category": null, "Parent URL": null}