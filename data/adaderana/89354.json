{"Source": "Adaderana", "Timestamp": "May 18, 2018 09:12 pm", "Headline": "ජාතික රණවිරු සැමරුම හෙට", "News Content": "තිස් වසරක් පුරා පැවති කුරිරු කොටි ත්‍රස්තවාදය පරාජය කර ලැබූ විජයග්‍රහණයේ 9 වන සැමරුම සඳහා පැවැත් වෙන ජාතික රණවිරු සැමරුම් උළෙල හෙට(19) පැවැත් වීමට නියමිතයි. ජාතික සැමරුම් උත්සවය හෙට පස්වරු 4 ට බත්තරමුල්ල, පාර්ලිමේන්තු ක්‍රිඩාංගනයේ රණවිරු ස්මාරකය අභියස දී ජනාධිපතිවරයාගේ ප්‍රධානත්වයෙන් පැවැත් වෙයි. ඒ සඳහා වන පෙර පුහුණු වීම් අද(18) දි‍නයේ දී පැවැත් විය. ‍මේ අතර අද දිනයේ දීත් විජයග්‍රහණයේ සැමරුම් රැසක් දිවයින පුරා සිදු කෙරිණි. ජනාධිපති මෛත්‍රීපාල සිරිසේන මහතා ටුවිටර් පණිවිඩයක් නිකුත් කරමින් සඳහන් කර ඇත්තේ, ජාතික රණවිරු සැමරුම් දිනය වෙනුවෙන් ශ්‍රී ලාංකීක රණවිරුවන්ට සිය කෘතඥතාවය පළ කරන බවයි. ‍ මේ අතර හෙට දිනයේ දී ජනාධිපතිවරයාගේ ප්‍රධානත්වයෙන් තවත් සැමරුම් කිහිපයක් සිදු කිරීමට නියමිතයි. මාතෘ භූමිය වෙනුවෙන් දිවි පිදු රණවිරුවන් සිහිපත් කිරීම වෙනුවෙන් ශ‍්‍රී ලංකා යුද හමුදාව විසින් සංවිධානය කරන ආලෝක පූජාව ජනාධිපතිවරයාගේ ප‍්‍රධානත්වයෙන් හෙට ප.ව 6.00 ට ඓතිහාසික කැළණිය රජමහා විහාරස්ථානයේ දී පැවැත් වෙයි. එමෙන්ම ති‍්‍රවිධ හමුදාවේ නිලධාරින් 50 දෙනෙකුට විශිෂ්ට සේවා විභූෂණ පදක්කම් පිරිනැමීම හෙට පෙ.ව 9.00 ට ජනාධිපති කාර්යාලයේදී ජනාධිපතිවරයාගේ ප‍්‍රධානත්වයෙන් සිදු කෙරේ. මාතෘ භූමියේ විජයග‍්‍රහණය වෙනුවෙන් දිවි හිමියෙන් කටයුතු කළ විරෝධාර රණවිරුවන්ගේ සහ ඔවුන්ගේ පවුල්වල සාමාජිකයින්ගේ සුබසාධනය වෙනුවෙන් ජනාධිපතිවරයාගේ මඟපෙන්වීම යටතේ වත්මන් රජය පසුගිය වසර 03 තුළ සුවිශේෂී වැඩකොටසක් ඉටුකරනු ලැබීය. එම වැඩපිළිවෙළ අඛණ්ඩව ඉදිරියට ගෙන යමින් විරෝධාර රණවිරුවන්ගේ සහ ඔවුන්ගේ පවුල්වල සාමාජිකයින්ගේ සුබසාධනය වෙනුවෙන් ඉටුකළ හැකි සෑම වගකීමක්ම ඉටුකිරීමට පියවර ගන්නා බව ජනාධිපතිවරයා අවධාරණය කරයි.", "URL": "https://sinhala.adaderana.lk/news.php?nid=89354", "Category": null, "Parent URL": null}