{"Source": "Adaderana", "Timestamp": "May 28, 2014 12:01 pm", "Headline": "සුදු ඉබ්බා ලක්ෂ 25ට පොලීසියට විකුණන්න හදලා - සොරුන් පොලිස් දැලේ පැටලේ", "News Content": "කොරියාවෙන් ගෙන ආ බව කියන සුදුපැහැති ඉබ්බෙකු මාතර, පොල්හේන්ගොඩ නිවසකින් සොරකම් කර ලක්ෂ 25ට අලෙවි කිරීමට සුදානම් වූ පුද්ගලයින් 5 දෙනෙකු අත්අඩංගුවට ගෙන තිබේ. මෙම සැකකරුවන් පසුගිය මාර්තු මස 31දා අදාළ නිවසට ගොස් මෙම එකී ඉබ්බා පැහැරගෙන ඇත. තමන් අපරාධ පරීක්ෂණ දෙපාර්තමේන්තුවේ නිලධාරීන් බව පවසා පරීක්ෂණයක් සඳහා ඉබ්බා අවශ්‍ය බව කියා එම අවස්ථාවේ නිවසේ සිටි වැඩිහිටියෙකු ද වාහනයකට නංවාගෙන ඔවුන් පලාගොස් තිබේ. අනතුරුව ඔවුන් එම වැඩිහිටියා අතරමග දමා පලාගොස් ඇති අතර මේ ගැන මාතර පොලීසියට අනතුරුව නිවැසියන් විසින් පැමිණිලි කර ඇත. මාතර පොලීසියේ නිලධාරීන් මේ ගැන පරීක්ෂණ ආරම්භ කිරීමෙන් පසු මෙම සොර කණ්ඩායමට අයත් දුරකථන අංකයක් සමග මාස 2ට ආසන්න කාලයක් සබඳතාවයක් ගොඩනගා ගෙන තිබේ. ඒ එම ඉබ්බා මිලදී ගැනීම සඳහාය. ඊයේ එම ගනුදෙනුව අවසන් කිරීමට තීරණය වී ඇති අතර පොලීසියේ නිලධාරීන් කණ්ඩායමක් ගැනුම්කරුවන් විලසට වෙස් වලාගෙන එකී ඉබ්බා මිලදී ගැනීමට සුදානම් වී ඇත. ඒ අනූව එම සොරු කණ්ඩායම ගැනුම්කරුවන් තංගල්ලට, වීරවිලට, ගාල්ලට, බලපිටියට අවසානයේ අහුංගල්ලට යනාදී වශයෙන් තැත් තැන්වලට ගෙන්වාගෙන රස්තියාදු කර තිබේ. කෙසේ හෝ ඊයේ රාත්‍රී අහුංගල්ල, පතිරාජ ගමේ නිවසකදී මෙම සැකකරුවන් 5 දෙනාගෙන් තිදෙනෙකු ප්‍රදේශවාසීන්ගේ ද සහය ඇතිව අත්අඩංගුවට ගෙන ඇති අතර ඉතිරි දෙන්නා පොලීසිය විසින් අත්අඩංගුවට ගැනීමට සමත්ව ඇති බව අප වාර්තාකරු පැවසීය.", "URL": "https://sinhala.adaderana.lk/news.php?nid=43539", "Category": null, "Parent URL": null}