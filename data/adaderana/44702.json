{"Source": "Adaderana", "Timestamp": "July 16, 2014 11:11 am", "Headline": "බොරැල්ලෙන් අදත් කුඩු කිලෝ 9 ක් ", "News Content": "බොරැල්ල,වනාතමුල්ල ප්‍රදේශයේ තිබී කිලෝ ග්‍රෑම් 9ක හෙරොයින් තොගයක් පොලීසිය විසින් අත්අඩංගුවට ගෙන තිබේ. මෙම කුඩු තොගය ස්ථාන කිහිපයකින් දින කිහිපයක් තිස්සේ කරන ලද සෝදිසි කිරීම්වලින් සොයාගැනීමට හැකිවූ බවත්, මේ සමග සැකකරුවන් 3 දෙනෙකුද අත්අඩංගුවට ගෙන ඇති බවත් පොලීසිය පවසයි. මෙම මත්කුඩු තොගය තීන්ත බාල්දිවල අසුරා සූක්ෂම ලෙස සිමෙන්ති මගින් ආවරණය කර තිබුණු බවත්, ඒවා කෝටි 6ට ආසන්න වටිනාකමකින් යුතු බවත් පොලීසිය කියා සිටියි. අදාළ සැකකරුවන් අද සවස හෝ හෙට මාලිගාකන්ද මහේස්ත්‍රාත් අධිකරණයට යොමුකරන බව බොරැල්ල පොලීසියේ ස්ථානාධිපති සරත් ප්‍රේමචන්ද්‍ර මහතා අද දෙරණට වැඩිදුරටත් සඳහන් කළේය. ඊයේ දිනයේද මාදිවෙල ප්‍රදේශයෙන් හෙරොයින් කිලෝග්‍රෑම් 9ක ප්‍රමාණයක් අත්අඩංගුවට ගනු ලැබූ අතර එහි වටිනාකම මිලියන 63 ක් පමණ වන බව පොලිස් මාධ්‍ය ප්‍රකාශක කාර්යාලය නිවේදනය කරන ලදී.", "URL": "https://sinhala.adaderana.lk/news.php?nid=44702", "Category": null, "Parent URL": null}