{"Source": "Adaderana", "Timestamp": "November 18, 2015 08:51 am", "Headline": "චිත්‍ර වංචා කළැයි මහාචාර්වරයාට ඇප", "News Content": "ප්‍රකට චිත්‍ර ශිල්පි ඩේවිඩ් පේන්ටර්ගේ අවසන් කැමැත්ත අනූව සෞන්දර්ය විශ්වවිද්‍යාලයට භාර නොදී චිත්‍ර තොගයක් සිය භාරයේ තබාගෙන සිටි බවට චෝදනා එල්ල වූ විශ්‍රාමික මහාචාර්යවරයෙකු ඇප මත මුදාහැරීමට අධිකරණය නියෝග කර තිබේ.විශ‍්‍රාමික මහාචාර්ය ඇල්බට් ධර්මසිරි මහතා මෙලෙස රුපියල් 5000ක මුදල් ඇපයක් සහ රුපියල් ලක්ෂයක ශරීර ඇපයක් මත මුදාහැරීමට නුවරඑළිය මහේස්ත්‍රාත් අධිකරණය නියෝග කර ඇති බව සඳහන්ය.මේ සම්බන්ධයෙන් සෞන්දර්ය කලා විශ්වවිද්‍යාලය මගින් පොලිස් මූල්‍ය අපරාධ විමර්ශන කොට්ඨාසයට ඉදිරිපත් කර තිබූ පැමිණිලක් අනුව එම මහාචාර්යවරයා ඊයේ නුවරඑළිය මහේස්ත්‍රාත් අධිකරණය හමුවේ පෙනී සිටි අවස්ථාවේ මෙම නියෝගය නිකුත් කෙරුණි.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා පැවසුවේ අදාළ නඩුව, යළි ලබන වසරේ පෙබරවාරි මාසයේ කැඳවීමට නියමිත බවයි.", "URL": "https://sinhala.adaderana.lk/news.php?nid=55161", "Category": null, "Parent URL": null}