{"Source": "Adaderana", "Timestamp": "June 19, 2016 09:30 am", "Headline": "ගම්මන්පිල ගත්තේ හදිසියට නෙවෙයි", "News Content": "පාර්ලිමේන්තු මන්ත්‍රී උදය ගම්මන්පිල මහතා හදිසියේ අත්අඩංගුවට ගැනීමක් සිදුකර නොමැති බව අමාත්‍ය පී.හැරිසන් මහතා පවසයි.අනුරාධපුර, විලච්චිය, ඇලපත්ගම ප්‍රදේශයේ පැවැති උත්සවයකදී මාධ්‍යවේදීන් කළ විමසීමකදී අමාත්‍යවරයා ප්‍රකාශ කළේ මන්ත්‍රීවරයාට එරෙහිව එල්ල වී ඇති චෝදනාවලට අදාලව සිදුකළ විමර්ශනවලින් පසු ඔහු අත්අඩංගුවට ගෙන ඇති බවයි.ඔස්ට්‍රේලියානු ජාතිකයෙකුගෙන් මිලදීගත් ඔස්ට්‍රේලියානු ඩොලර් ලක්ෂයක් පමණ වටිනාකමින් යුත් පුද්ගලික නිකුතුවේ කොටස් වංචනික ලෙස විකුණා ඇති බවට පොලිස් විශේෂ විමර්ශනය ඒකකය කළ විමර්ශනයක් අනුව උදය ගම්මන්පිල සහ ජයම්පති ක්ලැරි පෙරේරා ජයසිංහ යන මහත්වරුන් අත්අඩංගුවට ගත් බව පොලිස් මූලස්ථානය සඳහන් කළේය.සැකකරුවන් ලබන මස පළමු වැනි දින දක්වා රක්ෂිත බන්ධනාගාර ගත කර තිබේ. කෙසේවුව ද මේ සම්බන්ධයෙන් අදහස් දක්වන විපක්ෂ මන්ත්‍රීවරුන් පෙන්වාදෙන්නේ පාර්ලිමේන්තු මන්ත්‍රී උදය ගම්මන්පිල මහතා අත්අඩංගුවට ගැනීම නීත්‍යානුකූල නොවන බවයි.", "URL": "https://sinhala.adaderana.lk/news.php?nid=61236", "Category": null, "Parent URL": null}