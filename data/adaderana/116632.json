{"Source": "Adaderana", "Timestamp": "August 15, 2019 04:41 pm", "Headline": "අපරාධ කල්ලි දෙකක් ගැටී ආනමාළු රංග සහ තවත් අයෙක් මරුට", "News Content": "ග්‍රෑන්ඩ්පාස් පොලිස් වසමේ මාදම්පිටිය සුසාන භූමිය අසලදී තියුණු ආයුධවලින් පහරදී පුද්ගලයින් දෙදෙනෙකු ඝාතනය කර තිබේ. අද(15) පස්වරු 04.15 ට පමණ ත්‍රිරෝද රථයකින් ගමන් කරමින් සිටි අදාළ පුද්ගලයින් දෙදෙනාට තවත් ත්‍රීරෝද රථයකින් පැමිණි පුද්ගලයින් සිව් දෙනෙකු විසින් මෙම පහරදීම සිදුකර පලාගොස් ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. එහිදී බරපතළ තුවාල ලැබූ ඔවුන් දෙදෙනා කොළඹ ජාතික රෝහලට ඇතුලත් කිරීමේදී මියගොස් ඇති බව රෝහල් ආරංචි මාර්ග සඳහන් කළේය. මියගොස් ඇති එක් පුද්ගලයෙකු සංවිධානාත්මක අපරාධ කල්ලි සාමාජිකයෙකු වන “ආනමාළු රංග” නමැත්තා බවට හඳුනාගෙන තිබේ. සංවිධානාත්මක අපරාධ කල්ලි සාමාජිකයින් දෙපිරිසක් අතර හටගත් ගැටුමක ප්‍රතිඵලයක් ලෙස මෙම ඝාතනය සිදුව ඇති බවට පොලීසිය සැක පල කරයි.", "URL": "https://sinhala.adaderana.lk/news.php?nid=116632", "Category": null, "Parent URL": null}