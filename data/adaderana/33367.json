{"Source": "Adaderana", "Timestamp": "April 18, 2013 03:04 pm", "Headline": "  විදුලිබිල ඉහළ ගිය නිසා 10,000 ක් වැඩියෙන් ඕනෑ", "News Content": "ලංකා විදුලිබල මණ්ඩලයේ පාඩුව පියවීම සඳහා මහජන උපයෝගීතා කොමිසම විසින් විදුලිබිල සියයට 60න් ඉහළ නැංවීමේ මිල සූත්‍රයට අනුමැතිය ලබාදීම සම්බන්ධයෙන් විරෝධය පළකරන බව ජාතික සේවක සංගමය පවසයි. එම සංගමයේ මාධ්‍ය ලේකම් සුනිල් ද සිල්වා මහතා නිවේදනයක් නිකුත් කරමින්කියා සිටින්නේ පාරිභෝගිකයින්ට විදුලිබල මණ්ඩලයේ පාඩුව දැරීමට සිදුවීමෙන් ඔවුන් දැඩි අසරණ තත්ත්වයකට පත්ව ඇති බවයි. විදුලිබිල සංශෝධනය කිරීමේ දී ජනතාව වෙනුවෙන් මහජන උපයෝගීතා කොමිසම සැලකිල්ලක් නොදක්වා ඇති බව සුනිල් ද සිල්වා මහතා පවසයි. සේවකයින්ගේ වර්තමාන වැටුප සතියකටවත් ප්‍රමාණවත් නොවන බව පෙන්වා දෙන ජාතික සේවක සංගමය සඳහන් කරන්නේ විදුලිබිල ඉහළ යාම හේතුවෙන් අනෙකුත් භාණ්ඩවල මිල ඉහළ යෑම සිදුවන බවයි. මේ හේතුවෙන් රුපියල් දස දහසක වැටුප් වැඩිවීමක් ලබාදෙන ලෙස ජාතික සේවක සංගමය රජයෙන් ඉල්ලීමක් කරයි.", "URL": "https://sinhala.adaderana.lk/news.php?nid=33367", "Category": null, "Parent URL": null}