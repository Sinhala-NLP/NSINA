{"Source": "Adaderana", "Timestamp": "January 1, 2017 09:46 pm", "Headline": " ජනපති නව වසරට ආශිර්වාද ලබා ගනී", "News Content": "ජනාධිපති මෛත්‍රීපාල සිරිසේන මහතා ඓතිහාසික සෝමාවතී පුදබිමේ ආගමික වතාවත්වල නිරත වී තිබේ.ජනාධිපතිවරයා අද(01) පෙරවරුවේ සෝමාවතී පුදබිම වෙත ගොස් නව වසරට ආශිර්වාද ලබාගත් බව ජනාධිපති මාධ්‍ය අංශය සඳහන් කළේය.සෝමාවතී චෛත්‍යරාජයාණන් වහන්සේ උදෙසා පැවති විශේෂ කප්රුක් පුජාවට ද සහභාගී වූ ජනාධිපති මෛත්‍රීපාල සිරිසේන මහතා මහවැලි හා පරිසර අමාත්‍යාංශයේ සේවක වෘත්තීය සමිතිවල දායකත්වයෙන් පැවති කිරි ආහාර පූජාවකට ද එක්ව තිබේ.අනතුරුව ජනාධිපතිවරයා සෝමාවතී රජමහා විහාරාධිපති පූජ්‍ය පහමුණේ ශ්‍රී සුමංගලනායක හිමිපාණන් බැහැදැක ආශිර්වාද ලබාගෙන ඇති බව සඳහන්ය.නව වසරට ආශිර්වාද ලබාගැනීමට සෝමාවතී පුදබිම වෙත පැමිණ සිටි ජනතාව සමග ද සුහඳ කතාබහක නිරත වු ජනාධිපති මෛත්‍රීපාල සිරිසේන මහතා ඔවුන්ට සිය සුබාසිංශන එක්කර තිබේ.", "URL": "https://sinhala.adaderana.lk/news.php?nid=67592", "Category": null, "Parent URL": null}