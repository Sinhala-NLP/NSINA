{"Source": "Adaderana", "Timestamp": "November 21, 2011 09:27 am", "Headline": "උගත් පාඩමෙන් මානව හිමිකම් චෝදනාවලට නිසි පිළිතුරු දැක්විය යුතුයි", "News Content": "උගත් පාඩම් කොමිසමේ වාර්තාව පදනම් කර ගනිමින් මානව හිමිකම් චෝදනාවලට නිසි පිළිතුරු දැක්වීමට රජය කටයුතු කළ යුතු යැයි ජ්‍යොෂ්ඨ අමාත්‍ය මහාචාර්ය තිස්ස විතාරණ මහතා පවසයි. හැකි ඉක්මනින් දේශපාලන විසඳුමක් ගෙන ඒම ද රටට අත්‍යවශ්‍ය කරුණක් වී ඇති බව අමාත්‍යවරයා පෙන්වා දෙයි. ඒ සඳහා ද්‍රවිඩ ජනතා නියෝජිතයින් සමග සාකච්ඡා පැවැත්වීම වැදගත් වන නමුත් පාර්ලිමේන්තු තේරීම් කාරක සභාව නිසි පරිදි ක්‍රියාත්මක කිරීම වඩා වැදගත් වන බව ද හෙතෙම සඳහන් කරයි. ඒ තුළින් අදාළ ගැටලුව සඳහා එකඟත්වයක් ඇතිකර ගැනීම තුළින් ව්‍යවස්ථාවෙහි අවශ්‍ය වෙනස්කම් සිදුකළ හැකි මට්ටමකට ගෙන ආ හැකි නම් ජාත්‍යන්තරය වෙත හොඳ පණිවිඩයක් ලබාදිය හැකි බව ද තිස්ස විතාරණ මහතා අවධාරණය කළේය. ජාතික ප්‍රශ්නයට විසඳුම් සෙවීමේ දී දේශපාලන බලය බෙදීම වැදගත් වන ද තිස්ස විතාරණ අමාත්‍යවරයා පෙන්වා දුන්නේය. බලය බෙදාහැරීමේ දී ක්‍රමවේදය අවශ්‍යය යන්න සඳහා සියලුදෙනාගේ එකඟත්වය පළව ඇති බව බලය බෙදීමේ ක්‍රමවේදය කෙසේ සකස් විය යුතු ද යන්න පිළිබඳව අද දෙරණ කළ විමසීමක දී අදහස් දැක් වූ පාර්ලිමේන්තු මන්ත්‍රී මහාචාර්ය රජිව් විජේසිංහ මහතා සඳහන් කළේය. මධ්‍යම ආණ්ඩුවට පවතින බලය තුළ ද සියලුදෙනාට එක්ව කටයුතු කිරීමට අවස්ථාව ලබාදිය යුතු බව හෙතෙම පෙන්වාදුන්නේය. මේ සඳහා මධ්‍යම ආණ්ඩුව විසින් ගනු ලබන තීරණ සඳහා පළාත්වලට සහභාගි වීමේ අවස්ථාව හිමිවිය යුතු බව ඒ මහතා අවධාරණය කළේය. උගත් පාඩම් හා ප්‍රතිසන්ධාන කොමිසමේ අවසන් වාර්තාව ඊයේ පස්වරුවේ ජනාධිපති මහින්ද රාජපක්ෂ මහතා වෙත එම කොමිසමේ සභාපතිවරයා විසින් බාරදෙනු ලැබීය. 2010 වසරේ මැයි මස 15 වැනිදා ස්ථිරසාර සාමයක් වෙනුවෙන් ඉදිරියට යාම වෙනුවෙන් සංහිඳියාව සඳහා අවශ්‍ය කරුණු අධ්‍යයනය කිරීමට උගත් පාඩම් ‍හා ප්‍රතිසන්ධාන කොමිසම පත්කෙරුණි.", "URL": "https://sinhala.adaderana.lk/news.php?nid=20141", "Category": null, "Parent URL": null}