{"Source": "Adaderana", "Timestamp": "November 1, 2013 03:29 pm", "Headline": "තමාට සැබෑ ලෙසම සේවය කරන්නේ කවුදැයි ජනතාව දන්නවා", "News Content": "තමන්ට සැබෑ ලෙසම සේවය කරන්නේ කවුරුන්ද යන්න පිළිබඳව වර්තමානයේ මෙරට ජනතාවට සැබෑ අවබෝධයක් ඇති බව ජනාධිපති මහින්ද රාජපක්ෂ මහතා පවසයි. එම නියෝජිතයින් වෙනුවෙන් පෙනී සිටීමට ජනතාව නිරන්තරයෙන් සුදානම්ව සිටින බව ජනාධිපතිවරයා කියයි. ඉත්තෑපාන ප්‍රදේශයේ ඉදිකරන ලද සි.ඩබ්ලිව්.ඩබ්ලිව්.කන්නන්ගර මැතිතුමාගේ පිළිරුව නිරාවරණය කිරීමේ අවස්ථාවට සහභාගී වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. එහිදී තවදුරටත් අදහස් දැක්වු ජනාධිපතිවරයා සඳහන් කළේ රටේ නිදහස් අධ්‍යාපනය වෙනුවෙන් කන්නන්ගර මැතිතුමා ඉටුකළේ කිසිදා නොමැකෙන සේවයක් බවයි. මෙරට නිදහස් අධ්‍යාපනය පවතිනතාක් කල් රටේ සෑම දරුවෙකුම එතුමාට ණයගැති බව ද ජනාධිපතිවරයා පැවසීය. කන්නන්ගර මැතිතුමාගේ නිදහස් අධ්‍යාපන ප්‍රතිපත්තීන් ආරක්ෂා කරගනිමින් ඒවා වඩාත් අර්ථවත් අයුරින් ඉදිරියට ගෙන යාමට වත්මන් රජය කැපවී සිටින බව ජනාධිපති මහින්ද රාජපක්ෂ මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=38532", "Category": null, "Parent URL": null}