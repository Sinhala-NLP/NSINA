{"Source": "Adaderana", "Timestamp": "July 13, 2016 03:54 pm", "Headline": "ශ්‍රේෂ්ඨාධිකරණ තීන්දුව ගැන රජයේ තීරණය 20දා!", "News Content": "වැට් සංශෝධනය ගැන ශ්‍රේෂ්ඨාධිකරණය දුන් තීන්දුව සම්බන්ධයෙන් රජයේ විශේෂ සාකච්ඡාවක් ලබන 18 වැනිදා පවත්වන බවත්, එහි තීරණය ලබන 20 වැනිදා දැනුම්දෙන බවත්, පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පවසයි.අද පැවැති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මේ බව ප්‍රකාශ කළ අතර වැට් සංශෝධනය හේතුවෙන් බලපෑමට ලක්වූ අත්‍යාවශ්‍ය ආහාර ද්‍රව්‍ය 15ක මිල අඩුකර එය ගැසට් මගින් ප්‍රකාශයට පත්කරන බවද හෙතෙම එහිදී කීවේය.එම මාධ්‍ය හමුවට එක්වූ මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පැවසුවේ 2014දී රාජ්‍ය ආදායම සියයට 13ක්ද, 2015දී රාජ්‍ය ආදායම සියයට 14ක්ද බවයි.කෙසේ වුවද 2017දී රාජ්‍ය ආදායම සියයට 16ක් බවට පත්කර ගැනීම රජයේ අරමුණ බව ද හෙතෙම එහිදී පැවසීය.අමාත්‍ය මණ්ඩල තීරණ දැනුම්දීම නිමිත්තෙන් පැවති මෙම මාධ්‍ය හමුවේදී යෝජනා කිහිපයකට අනුමැතිය හිමිවූ බවද කියැවිණ.ඒ අනූව වැලිකඩ රිමාන්ඩ් බන්ධනාගාරය උපරිමාධිකරණ සංකීර්ණයට සමීපව පිහිටා ඇති සීමාසහිත බී.සී.සී. ලංකා සමාගම සතු ඉඩම පවරා එහි ස්ථාපිත කිරීමට අමාත්‍ය මණ්ඩල අනුමැතිය ද හිමිව ඇත.රිමාන්ඩ් සිරකරුවන් නිතර අධිකරණයට ඉදිරිපත් කිරීම හේතුවෙන් මෙම තීරණය ගෙන ඇති අතර මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා ඉදිරිපත් කළ යෝජනාවකට එසේ අමාත්‍ය මණ්ඩල අනුමැතිය හිමිව තිබේ.ශ්‍රී ලංකාව තුළ පවතින බන්ධනාගාර වැඩි ප්‍රමාණයක් පිහිටා ඇත්තේ අදාළ නගරවල මධ්‍යයේ, ආර්ථික වශයෙන් ඉහළ වැදගත් කමකින් යුත් ඉඩම් තුළ වන අතර රටපුරා පිහිටි බන්ධනාගාර පුනස්ථාපනය කිරීම වැඩසටහන යටතේ වැලිකඩ බන්ධනාගාරය හා එහි අනුකොටස් වෙනත් ස්ථානයක ස්ථාපිත කිරීමට යෝජිතය.වැලිකඩ බන්ධානාගාර සංකීර්ණය එකිනෙකට වෙන්වූ අංශ 04කින් සමන්විත වන අතර, ඒ අතරින් නිතර අධිකරණ වෙත ඉදිරිපත් කළ යුතු සැකකරුවන් රඳවා තබන්නේ රිමාන්ඩ් බන්ධනාගරයේය.", "URL": "https://sinhala.adaderana.lk/news.php?nid=62030", "Category": null, "Parent URL": null}