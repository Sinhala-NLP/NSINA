{"Source": "Adaderana", "Timestamp": "November 18, 2012 01:09 pm", "Headline": "රේසිං කාර් 10ක් ගෙනාවොත් මිලියන 1600ක් රටට අහිමියි", "News Content": "අමාත්‍ය බැසිල් රාජපක්ෂ මහතා පැවසු ආකාරයට ලබන වසරේදී මෙරටට රේසිං කාර් 10ක් ගෙනාවොත් රජයට රුපියල් මිලියන 1600ක බදු මුදලක් අහිමි වන බව විපක්ෂනායක රනිල් වික්‍රමසිංහ මහතා පවසයි. අධ්‍යාපනයට වෙන් කිරීමට මුදල් නැතැයි පවසන්නේ නම් එම මුදල් ඒ සඳහා වෙන් කිරීමට ඉඩ තිබුණු බව විපක්ෂනායකවරයා පෙන්වාදෙයි. රජය අධ්‍යාපනය සඳහා වෙන්කරන මුදල් තවදුරටත් කප්පාදු කෙරෙන බවත් රේසිං කාර් ගෙන්වීමට බදු සහන ලබාදී ඇති බවත් ඔහු සඳහන් කරයි. විශ්ව විද්‍යාල ආචාර්යවරුන් සහ එක්සත් ජාතික පක්‍ෂ නියෝජිතයින් අතර හමුවක් අද (18) පෙරවරුවේ කොළඹ නගරාධිපති නිල නිවසේදී පැවැති අතර ඉන් අනතුරුව මාධ්‍ය වෙත අදහස් දක්වමින් විපක්ෂනායකවරයා මේ බව කියා සිටියේය. ජනාධිපතිවරයා හා බැසිල් රාජපක්ෂ අමාත්‍යවරයා තමාට විශ්වාස යැයි විශ්ව විද්‍යාල ආචාර්යවරුන්ගේ සංගමයේ සභාපතිවරයා පවසා ඇතැයි ද විපක්ෂනායකවරයා එහිදී වැඩිදුරටත් පැවසුවේය. මෙරට අධ්‍යාපනය ක්ෂේත‍්‍රයේ පවතින ගැටලු සහ ඒ වෙනුවෙන් ගත යුතු ක‍්‍රියාමාර්ග පිළිබඳ අදහස් සහ යෝජනා ලබාගැනීම සඳහා මෙම හමුව සංවිධානය කර තිබිණ.", "URL": "https://sinhala.adaderana.lk/news.php?nid=29288", "Category": null, "Parent URL": null}