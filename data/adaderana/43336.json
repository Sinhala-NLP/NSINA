{"Source": "Adaderana", "Timestamp": "May 20, 2014 05:57 pm", "Headline": "අර්බුදයට විසඳුම් සොයනු පිණිස දුම්රිය දෙපාර්තමේන්තුවේ පුටු පෙරළියක් ", "News Content": "දුම්රිය දෙපාර්තමේන්තුවේ හිටපු නියෝජ්‍ය ගමනාගමන අධිකාරී ගාමිණී සෙනෙවිත්න මහතා වහාම ක්‍රියාත්මක වන පරිදි තනතුරෙන් ඉවත්කිරීමට තීරණය කර තිබේ. ඒ අනුව පුරප්පාඩුවන තනතුරට නියෝජ්‍ය වානිජ අධිකාරී බී.එස් පොල්වත්ත මහතා පත්කර ඇතැයි දුම්රිය දෙපාර්තමේන්තු ආරංචි මාර්ග පවසයි. එසේම නියෝජ්‍ය වානිජ අධිකාරී තනතුරට ගාමිණී සෙනෙවිරත්න මහතා පත්කරනු ඇතැයි සඳහන්ය. මේ අතර ධාවන බල ඉංජිනේරු ලෙස කටයුතු කළ ටී.එල් වික්‍රමරත්න මහතා ඉවත්කොට ඒ වෙනුවට රත්මලාන දුම්රිය වැඩබිමේ නියෝජ්‍ය ප්‍රධාන යාන්ත්‍රික ඉංජිනේරුවරයා ලෙස කටයුතු කළ නිලන්ත ප්‍රනාන්දු මහතා අනියුක්ත කරනු ඇති බව කියැවෙයි. ප්‍රවාහන අමාත්‍යංශය විසින් මෙම පත්කිරීම් සිදුකර ඇත්තේ මෑත කාලීනව සිදුවූ දුම්රිය අනතුරු සහ ගැටළු සහගත තත්ත්වයන්හි වගකීම් සහගතභාවය හේතුකොට ගෙන බව ආරංචි මාර්ග කියා සිටියි. ඊයේ අමාත්‍ය කුමාර වෙල්ගම මහතා සහ අමාත්‍යංශ බලධාරීන් අතර පැවැති සාකච්ඡාවකින් අනතුරුව මෙම තනතුරු හුවමාරු කිරීමට අදාළව තීරණය ගෙන ඇති බව සඳහන්ය.", "URL": "https://sinhala.adaderana.lk/news.php?nid=43336", "Category": null, "Parent URL": null}