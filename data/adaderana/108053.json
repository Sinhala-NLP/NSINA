{"Source": "Adaderana", "Timestamp": "April 16, 2019 06:33 pm", "Headline": "රටේ දේශපාලන  අස්ථාවරභාවයක් පෙන්වන කුමන්ත්‍රණය පැරදිය යුතුයි", "News Content": "රජය අස්ථාවර බවට පැතිර යන කට කතා සම්පූර්ණයෙන් අසත්‍ය බව ඩිජිටල් යටිතල පහසුකම් හා තොරතුරු තාක්ෂණ කැබිනට් නොවන අමාත්‍ය අජිත් පී. පෙරේරා මහතා පවසයි. අමාත්‍යවරයා මේ බව ප්‍රකාශ කළේ අද(16) අමාත්‍යංශයේ පැවති මාධ්‍ය හමුවකදී. විවිධ අසත්‍ය ප්‍රචාරයන් පසුගිය දින කීපය පුරා පැතිර ගිය බවත්, මේ පිරිස රජය අස්ථාවර බව පෙන්නුම් කිරීම සඳහා මෙම පිරිස උත්සහ දරමින් සිටින බව ද පැවසීය. ජනාධිපතිවරයා හා මහින්ද රාජපක්ෂ මහතා එක්ව සිදු කරන ලද කුමන්ත්‍රණයක ප්‍රතිඵලයක් ලෙස මේ රටේ ආර්ථිකයට දැවැන්ත පහරක් එල්ල වු බව ද අජිත් පී. පෙරේරා මහතා මෙහිදී කියා සිටියේය. එමෙන්ම ඒ තුළින් දේශපාලන අස්ථාවර භාවය ගැන ලෝකයට පණිවිඩයක් ගෙන ගිය ද පැවසු ඒ මහතා, මෙවර අයවැය තුළින් බහුතර බලයක් එක්සත් ජාතික පෙරමුණට ඇති බව පෙන්වු බව ද පැවසීය. අයෝජකයින්ගේ හා දේශීය ව්‍යාපාරිකයන්ගේ විශ්වාසවන්තභාවය දිනා ගැනීමට කටයුතු කරන අවස්ථාවේ දී දේශපාලන අස්ථාවරභාවය ගැන පණිවිඩයක් සමාජ ගත කිරීමට උත්සහ ගන්නා බව ද ඔහු වැඩිදුරටත් සඳහන් කළේය. මෙය රජයට හා පක්ෂයට එරෙහි කණ්ඩායමක කුමන්ත්‍රණයක් බව ද සඳහන් කළ අජිත් පී.පෙරේරා මහතා, වත්මන් රජය පෙරළීමට ජනපතිට නොහැකි බවත්, පාර්ලිමේන්තුව තුළ බහුතරයක් තිබෙන තුරු මේ රජය පවතින බව ද පැවසීය. එසේ රජය පෙරළීමට අවශ්‍ය නම් කල හැකි එකම දේ වන්නේ ජනපති නැවත වතාවක් ධූරයේ බලාපොරොත්තුවෙන් ජනාධිපතිවරණයට ඉදිරිපත් වීම බව ද සඳහන් කළ ඒ මහතා, රටේ දේශපාලන අස්ථාවරබාවයක් ඇති බව පෙන්වන කුමන්ත්‍රනය පරාජයට පත් කළ යුතු බව ද සඳහන් කළේය.", "URL": "https://sinhala.adaderana.lk/news.php?nid=108053", "Category": null, "Parent URL": null}