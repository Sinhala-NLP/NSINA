{"Source": "Adaderana", "Timestamp": "March 25, 2018 01:20 pm", "Headline": " මඩකළපුව ගුවන්තොටුපල සිවිල් ගුවන් සේවාවක් ලෙස විවෘත වෙයි", "News Content": "මඩකළපුව ගුවන්තොටුපල සිවිල් ගුවන් සේවාවක් ලෙස විවෘත කර තිබේ. 1958 වසරේ සිවිල් ගුවන් සේවා දෙපාර්තමේන්තුව යටතේ ආරම්භ කරනු ලැබූ මෙම ගුවන් තොටුපල යුදමය වාතාවරණය හේතුවෙන් ගුවන් හමුදා මෙහෙයුම් කටයුතු සඳහා පමණක් භාවිත කරනු ලැබීය. ප්‍රතිසංස්කරණය කිරීමෙන් අනතුරුව අද(25) දිනයේ යළි මඩකළපුව ගුවන්තොටුපලේ සිවිල් ගුවන් සේවා කටයුතු ආරම්භ කෙරුණු බව ප්‍රවාහන අමාත්‍යංශය සඳහන් කළේය. අද පෙරවරු 10.30ට ප්‍රවාහන අමාත්‍ය නිමල් සිරිපාල ද සිල්වා මහතා ඇතුළු නිලධාරීන් පිරිසක් සහ මඟීන් රැගත් ගුවන් යානය මඩකළපුව ගුවන්තොටුපලට ගොඩබස්වා තිබේ. අනතුරුව එම ගුවන්තොටුපලේ මඟී පර්යන්ත ගොඩනැගිල්ල විවෘත කෙරුණු අතර ගුවන්තොටුපල පරිශ්‍රය තුළ ගුවන් පුහුණු පාසලක් ආරම්භ කිරීමට සැලසුම් කර ඇති බව ප්‍රවාහන අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=86301", "Category": null, "Parent URL": null}