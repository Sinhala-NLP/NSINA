{"Source": "Adaderana", "Timestamp": "May 23, 2019 06:30 am", "Headline": "ආහාර නිශ්පාදන ආයතනයක මුවාවෙන් ගෙන ගිය නිධන් හොරකම", "News Content": "බකමුණ, ඇලහැර, කුමාරඇල්ල ප්‍රදේශයේ නිධන් ගැනීම සඳහා කැණීම් සිදුකළ ස්ථානයක් වටලා සැකකරුවන් හත්දෙනෙකු හා උපකරණ අත්අඩංගුවට ගෙන ඇත. ආහාර නිශ්පාදන ආයතනයක් සහ පානීය වතුර බෝතල් නිෂ්පාදනය කරන ආයතනයක් මුවාවෙන් බකමුණ ඇලහැර කුමාරඇල්ල ප්‍රදේශයේ වසර තුන හමාරක් පුරා නිධන් ගැනීම සඳහා කැණීම් සිදුකළ ස්ථානයක් දඹුල්ල පොලිස් විශේෂ කාර්ය බලකායේ නිලධාරීන් විසින් වටලා සැකකරුවන් හත්දෙනෙකු හා උපකරණ රැසක් අත්අඩංගුවට ගනු ලැබීය. වසර තුනහමාරක පමණ කාලයක සිට දිවයිනේ ප්‍රබල පුද්ගලයන් රැසක් සහ සම්බන්ධ වී ඇතැම් රාජ්‍ය නිලධාරීන්ගේ අනුග්‍රහය ඇතිව මෙම ස්ථානයේ විශාල කළුගලක් බිද අඩි හැටක පමණ ගැඹුරට දෝණාවක් හාරා නිධන් සොයා ඇතැයි පොලිස් විශේෂ කාර්ය බළකාය සිදු කළ පරීක්ෂණයේදී හෙළිවී තිබේ. නිධාන ලබා ගැනීම සඳහා අවසාන දින දෙක තුළදී මෙය අනාවරණය කර ගෙන ඇත. දඹුල්ල පොලිස් විශේෂ කාර්ය බලකායට ලැබුණු තොරතුරක් මත එම ස්ථානයට යන විටත් එහි සේවකයන් විශාල කළු ගලින් සැදුණු මහ පොළොව යට උමගයක් තුළ වැඩ කරමින් සිටීම විශේෂත්වයකි. අත්අඩංගුවට පත්වූවන් අනුරාධපුර ,කිතුල්ගල , නිවිතිගල ,රත්නපුර හා ඇලහැර ආදී ප්‍රදේශයේ පදිංචිකරුවන් බව අද දෙරණ වාර්තාකරු සඳහන් කරයි. ඔවුන් සතුව තිබී ගල් විඳීමට ගන්නා අවි ආයුධ ගල් පුපුරවා හැරීම සඳහා උපයෝගී කරගන්නා වෙඩිබෙහෙත් අදාල වයර් පහන් පුජා භාණ්ඩ ආදී භාණ්ඩ රැසක් සොයාගත් බව පොලීසිය ප්‍රකාශ කර ඇත. බකමූණ පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=110485", "Category": null, "Parent URL": null}