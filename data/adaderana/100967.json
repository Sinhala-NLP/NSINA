{"Source": "Adaderana", "Timestamp": "December 19, 2018 10:30 am", "Headline": "ලොකුවටම මත්කුඩු ජාවාරම් කළ කතක් අත්අඩංගුවට ", "News Content": "මහනුවර ප්‍රදේශයේ සිට දඹුල්ල ප්‍රදේශයට පැමිණ මහා පරිමාණයෙන් මත්කුඩු අලෙවි කරන කාන්තාවක් සැකපිට මත්කුඩු මිලිග්රෑම් 995 සමඟ අත්අඩංගුවට ගත් බව දඹුල්ල පොලීසිය පවසයි. මෙසේ අත්අඩංගුවට ගත් සැකකාර කාන්තාව 27 හැවිරිදි වියේ පසුවන බවත් ඇය දඹුල්ල,ගලේවෙල,සිගිරිය, නාඋල,ආදී ප්‍රදේශවල තරුණයන්ට ez cash හරහා හෙරොයින් අලෙවි කරන බවට ලද තොරතුරක් මත අත්අඩංගුවට ගැනීමට හැකි වූ බව දඹුල්ල මූලස්ථාන පොලිස් පරීක්ෂක සම්පත් වික්‍රමරත්න මහතා පැවසීය. මෙම කාන්තාවගේ සැමියා මීට පෙර මහනුවර මාතලේ දඹුල්ල ආදී ප්‍රදේශවල රන් මාල කොල්ලකෑමේ සිද්ධියක් සම්බන්ධයෙන් අත්අඩංගුවට ගෙන මේ වන විට සිර දඬුවම් විඳින අයකු බව පොලිස් පරීක්ෂණවලදී හෙළිවී තිබේ. පසුව සිර දඬුවම් විඳින සැමියාගේ මිතුරෙකු සමඟ හාද වී ඇය දඹුල්ල ප්‍රදේශයේ නිවසක රැඳී සිටියදී එම මිතුරාද මත්කුඩු ජාවාරම සම්බන්ධයෙන් අත්අඩංගුවට ගෙන මේ වන විට රිමාන්ඩ් බන්ධනාගාරයේ පසුවන බව ද පොලීසිය පවසයි. මෙම කාන්තාව මත්කුඩු අලෙවි කිරීමේ ජාවාරම රාත්‍රී කාලයේදී සිදු කරන බවටද පොලීසියට තොරතුරු ලැබී තිබේ. එමෙන්ම මත්ද්‍රව්‍ය වලට දැඩි ලෙස ඇබ්බැහි වී සිටි මෙම කාන්තාව අත් අඩංගුවට ගන්නා විටත් අධික ලෙස මත්කුඩු පානය කර සිටි බව පොලීසිය පවසයි. මෙම කාන්තාව කාලයක් තිස්සේ මත්කුඩු වලට ඇබ්බැහි වී සිටින තරුණයන් පුනරුත්තාපනය කිරීමට සහය දෙන මුවාවෙන් පොලීසිය පවා නොමග යවා ඇති බව දඹුල්ල මූලස්ථාන පොලිස් පරීක්ෂක සම්පත් වික්‍රරමරත්න මහතා පැවසීය. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි දඹුල්ල පොලිසියේ දුෂණ මර්ධන අංශයේ ස්ථානාධිපති උපපොලිස් පරීක්ෂක ජානක ඇල්ලේපොල මහතා ඇතුළු පිරිසක් පරීක්ෂණ පවත්වති .", "URL": "https://sinhala.adaderana.lk/news.php?nid=100967", "Category": null, "Parent URL": null}