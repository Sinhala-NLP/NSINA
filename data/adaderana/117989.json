{"Source": "Adaderana", "Timestamp": "September 1, 2019 11:39 am", "Headline": "බ්‍රිතාන්‍යය අගමැතිගේ තීරණයට එරෙහිව දැවැන්ත විරෝධතා", "News Content": "බ්‍රිතාන්‍යය අග්‍රාමාත්‍ය බොරින් ජොන්සන් එරට පාර්ලිමේන්තුව අත්හිටුවීමට ගෙන ඇති තීරණයට දැවැන්ත විරෝධතා ආරම්භ වී ඇත. ඉන් යුරෝපා හවුලෙන් ඉවත්වීම සඳහා ගෙන යමින් පවතින වැඩ පිළිවෙල නතර කිරීමට මන්ත්‍රීවරුන් සඳහා ඇති අවස්ථාව අහිමි කෙරෙන බව සඳහන්. බ්‍රිතාන්‍යය අග්‍රාමාත්‍ය බොරින් ජොන්සන් එරට පාර්ලිමේන්තුව අත්හිටුවීමට ගෙන ඇති තීරණයට එරෙහිව බ්‍රිතාන්‍යය සහ උතුරු අයර්ලන්තය පුරා දහස් සංඛ්‍යාත පිරිසක් විරෝධතාවල නිරත වෙයි. අගමැති ජොන්සන්ගේ නිර්දේශය අනුව බ්‍රිතාන්‍ය පාර්ලිමේන්තුව ලබන සැප්තැම්බර් දහවෙනිදා පටන් සති හයකට අක්‍රිය වනු ඇති. එහි ප්‍රතිවිපාකයක් වශයෙන් පාර්ලිමේන්තු මන්ත්‍රීවරුන්ට නීති සම්පාදනය සඳහා කාලය අහිමි කිරීමක් සිදු කෙරෙයි. එමෙන්ම ලබන මස තිස් එක් වෙනිදා වනවිට ගිවිසුමකින් තොරව යුරෝපා හවුලෙන් ඉවත්වීම සඳහා ගෙන යමින් පවතින වැඩ පිළිවෙල නතර කිරීමට මන්ත්‍රීවරුන් සඳහා ඇති අවස්ථාව අහිමි කෙරෙන බව සඳහන්. ඩවුනින් වීදියේ පිහිටි බ්‍රිතාන්‍ය අග්‍රාමාත්‍යවරයාගේ නිල කාර්යාලය අසළට 2000ක පමණ පිරිසක් ඒකරාශී වී සිටි අතර ඔවුන් මධ්‍යම ලන්ඩනයේ වීථි ඔස්සේ පාගමනින් බකිංහැම් මාළිගය දක්වා ගමන් කළේය. ලන්ඩන් අගනුවර ඇතුළුව ස්කොට්ලන්තය, වේල්සය, එංගලන්තය සහ උතුරු අයර්ලන්තය යන රටවල ප්‍රධාන නගර රැසකමත් විරෝධතා සංවිධානය කර තිබුණි. මේ අතර 100 දෙනෙකුගේ පමණ සහභාගීත්වයෙන් උතුරු අයර්ලන්තයේ බෙල්ෆාස්ට් අගනුවර ද විරෝධතාවක් පැවැත්වුණි. උතුරු අයර්ලන්තය සහ අයර්ලන්ත ජනරජය අතර දේශසීමාව පිළිබඳ ප්‍රශ්නය බ්‍රෙක්සිට් සාකච්ඡාවල ප්‍රධානම ගැටලුවක් වී ඇත. අගමැති බොරිස් ජොන්සන් විසින් පාර්ලිමේන්තුව අත්හිටුවන ලෙස එලිසබත් රැජිනට උපදෙස් දෙන ලද්දේ, ඔහු දැනට ඉදිරිපත් කර ඇති ගිවිසුමකින් තොරව යුරෝපා හවුලෙන් ඉවත්වීමේ වැඩ පිළිවෙලට ලේබර් පක්ෂය ඇතුළු විපක්ෂයේ පමණක් නොව, තමා නායකත්වය දෙන කොන්සර්වේටිව් පක්ෂයේත් කැරලිකාර මන්ත්‍රීවරුන්ගෙන් දැඩි විරෝධයක් මතුවෙමින් පවතින දේශපාලන වාතාවරණයක් යටතේයි. අගමැති බොරිස් ජොන්සන්ගේ ආණ්ඩුව පාර්ලිමේන්තුව තුළ බලයේ සිටින්නේ එක් බහුතර ඡන්දයකින් වන අතර, ඉහත කී විරෝධය හමුවේ අගමැතිවරයා දැඩි අසීරු අඩියක පසුවෙයි. එවැනි වාතාවරණයක් යටතේ පාර්ලිමේන්තුව අත්හිටුවීම නිසා මන්ත්‍රීවරුන්ට ආණ්ඩුවට එරෙහිව විශ්වාස භංග යෝජනාවක් ඉදිරිපත් කිරීමේ සැලැස්මක් වීනම් එම අවස්ථාව මග හැරෙන බව සඳහන්. එසේම ගිවිසුමකින් තොරව යුරෝපා හවුලෙන් ඉවත්වීම සඳහා අගමැතිවරයා ගෙනයමින් ඇති වැඩපිළිවෙල අවහිර කිරීමටත් මන්ත්‍රීවරුන් සඳහා පැවති අවකාශය එමඟින් අහුරා දමනු ලැබීම විශේෂත්වයක්. පාර්ලිමේන්තුවේ කටයුතු අත්හිටුවනු ලැබීම සාමාන්‍ය කරුණක් වන නමුත්, මෙවර එය අත්හිටවනු ලැබීම පැහැදිලිවම අති විශාල පරිමාණයෙන් මතභේදාත්මක සිද්ධියක් බවට පත්වනු ඇති බව මෙම විරෝධතාවලින් පෙනී යන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=117989", "Category": null, "Parent URL": null}