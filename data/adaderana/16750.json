{"Source": "Adaderana", "Timestamp": "June 14, 2011 09:24 am", "Headline": "පොසොන් නිමිත්තෙන් රැඳවියන්ට ශීල භාවනා වැඩසටහනක්", "News Content": "පොසොන් පොහොය දිනය නිමිත්තෙන් ප්‍රජා විශෝධන ආඥා ලාභීන්ගේ සංවර්ධනය මුල් කර ගනිමින් ශීල භාවනා වැඩසටහනක් පැවැත්වීමට පුනරුත්ථාපන හා බන්ධනාගාර ‍ප්‍රතිසංස්කරණ අමාත්‍යාංශය පියවර ගෙන තිබේ. අද(14) පෙරවරුවේ විහාරමහාදේවී උද්‍යානයේ දී මෙම වැඩසටහන පවත්වන බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශ ලේකම් ඒ.දිසානායක මහතා ප්‍රකාශ කළේය. මෙම වැඩසටහන සඳහා අද දිනයේ රැඳවියන් දෙදහසක් පමණ සහභාගී වීමට නියමිතය. පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය යටතේ ඇති ප්‍රජා පාදක විශෝධන දෙපාර්තමේන්තුව මඟින් දිවයිනේ අධිකරණ 75ක පමණ ක්‍රියාත්මක වන ප්‍රාදේශීය කාර්යාල හරහා සුළු වරදවල් සම්බන්ධයෙන් දඩ නියම වූ පුද්ගලයින් මේ සඳහා සහභාගී වී සිටියි. ඊට අමතරව අවුරුදු 2 ට අඩු බන්ධනාගාරගත කිරීම සඳහා දඩ නියම කරන ලද පුද්ගලයින් ද මෙම වැඩසටහන සඳහා සහභාගී වනු ඇත. මේ අතර අමාත්‍යාංශය සහ බන්ධනාගාර දෙපාර්තමේන්තුව විසින් සංවිධානය කරනු ලබන පොසොන් බැති ගී වැඩසටහන හෙට(15) රාත්‍රී 8ට මාතර සනත් ජයසූරිය ක්‍රීඩාංගණයේ දී පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=16750", "Category": null, "Parent URL": null}