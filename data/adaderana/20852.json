{"Source": "Adaderana", "Timestamp": "December 21, 2011 04:02 pm", "Headline": "මාලගමුවට පැනවූ විදෙස් ගමන් තහනම තාවකාලිකව අත්හිටුවයි", "News Content": "මෝටර් රථ ධාවන ශූර ඩිලන්ත මාලගමුවට පනවා තිබූ විදෙස් ගමන් තහනම තාවකාලිකව අත්හිටුවීමට කොළඹ මහේස්ත්‍රාත් අධිකරණය තීරණය කර තිබේ. ඒ පිළිබඳව නඩුව අද(21) කැඳවූ අවස්ථාවේ දී ‍කොළඹ කොටුව මහේස්ත්‍රාත් ලංකා ජයරත්න මහත්මිය මෙම නියෝගය සිදු කළාය. ජපන් ජාතිකයෙකුට රුපියල් මිලියන 60 ක මුදලක් වංචා කිරීම සම්බන්ධයෙන් ඩිලන්ත මාලගමුව අත්අඩංගුවට ගෙන තිබූ අතර පසුව ඇප මත මුදා හැරුණි. ඩිලන්ත මාලගමුව තමන් වෙත ප්‍රකාශයක් ලබා දී ඇති බව අද දිනයේ රහස් පොලිසිය අධිකරණය වෙත දැනුම් දී තිබේ. ඒ අනුව අදාළ තහනම තාවකාලිකව ඉවත් කළ මහේස්ත්‍රාත් අධිකරණය ලබන ජනවාරී 2වැනිදා ඒ පිළිබඳ නඩුව යළි කැඳවීමට නියෝග කළේය.", "URL": "https://sinhala.adaderana.lk/news.php?nid=20852", "Category": null, "Parent URL": null}