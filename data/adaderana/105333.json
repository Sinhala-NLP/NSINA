{"Source": "Adaderana", "Timestamp": "March 2, 2019 10:44 am", "Headline": "මධ්‍යම පළාත් ආණ්ඩුකාරවරයා ගමන්ගත් මග හරහා පිරිසක් විරෝධතාවයක", "News Content": "මධ්‍යම පළාත් ආණ්ඩුකාර මෛත්‍රී ගුණරත්න මහතා ගමන්ගත් මාර්ගයක නාවලපිටිය ප්‍රදේශවාසීන් පිරිසක් අද (02) විරෝධතාවයක නියැලී ඇති බව වාර්තා වෙයි. මධ්‍යම පළාත් ආණ්ඩුකාරවරයා නාවලපිටිය වැවේගම ප්‍රදේශයේ පුරන් වූ වැවක් ප්‍රතිසංස්කරණය කිරීමේ වැඩ කටයුත්තක් ආරම්භ කිරීමේ උත්සවයකට සහභාගී වෙමින් සිටියදී නාවලපිටිය, බව්වාගම ඇතුළු ගම් රැසක ප්‍රදේශවාසීන් පිරිසක් මෙසේ විරෝධතාවක නිරතව ඇත. තම ගම්මානයට පිවිසෙන සමනළගම මාර්ගය 2002 වසරෙන් පසු කිසිදු ප්‍රතිසංස්කරණයකට ලක්කර නොමැති බවත්, දැනට එම මාර්ගය දැඩිව අබලන්ව තිබීම නිසා තම ගම්මානයේ වැසියන් විවිධ දුෂ්කරතා වලට පත්ව ඇති බව පවසමින් මෙම ගම් වැසියන් විරෝධතාවයේ නියැළී ඇති බව අප වාර්තාකරු සඳහන් කර සිටියි. මෙහිදී මධ්‍යම පළාත් ආණ්ඩුකාරවරයා විරෝධතා දැක්වූ ගම්වාසීන් හමුවට පැමිණ තමන් මාර්ගය අබලන් වීම සම්බන්ධව නොදැන සිටි බවත්, මේ පිළිබඳව ලිඛිත ඉල්ලීමක් සිදු කරන්නේනම් තමන් ඒ පිළිබඳව කඩිනමින් කටයුතු සිදු කරන බවත් සඳහන් කොට ඇත. ආණ්ඩුකාරවරයා මාධ්‍යයට අදහස් දක්වමින් කියා සිට ඇත්තේ තමන්ගේ අවධානය යොමු කිරීම සඳහා ප්‍රදේශවාසීන් දැක්වූ විරෝධතාව පිළිබඳව කඩිනමින් විසඳුමක් ලබා දෙන බවත්ය.", "URL": "https://sinhala.adaderana.lk/news.php?nid=105333", "Category": null, "Parent URL": null}