{"Source": "Adaderana", "Timestamp": "February 26, 2013 02:14 pm", "Headline": "ආයුර්වේද වෛද්‍යවරයාගේ මරණය ගැන පරීක්ෂණ ඇරඹෙයි", "News Content": "ඇඹිලිපිටිය රෝහලේ දී ආයුර්වේද වෛද්‍යවරයෙකු මියයෑමේ සිද්ධිය සම්බන්ධයෙන් මේ වනවිට විධිමත් පරීක්ෂණයක් ආරම්භ කර ඇති බව සබරගමුව පළාත් ප්‍රධාන අමාත්‍ය මහීපාල හේරත් මහතා පවසයි. පසුගිය 23 වන දින සෙම් අමාරුවක් හේතුවෙන් ඇඹිලිපිටිය මූලික රෝහලට ඇතුළත් කළ මෙම ආයුර්වේද වෛද්‍යවරයා වැඩිදුර ප්‍රතිකාර සඳහා කොළඹ ජාතික රෝහලට මාරුකර යවා තිබේ. කෙසේ වෙතත් ගිලන් රථයකින් මෙම වෛද්‍යවරයා කොළඹට මාරු කර හැරීමට පියවර ගෙන තිබුණත් ගිලන් රථයේ කිසිදු වගකිව යුතු නිලධාරියෙකු ගමන් කර නොමැති බව වාර්තා වේ. කොළඹට රැගෙන එන අතරවාරයේ අදාළ වෛද්‍යවරයාගේ රෝගී තත්ත්වය උත්සන්න වීම හේතුවෙන් ගිලන් රථයේ සිටි පිරිස මොහුව කහවත්ත මූලික රෝහලට ඇතුළත් කර තිබේ. එහිදී අවශ්‍ය ප්‍රතිකාර ලබාදී අදාළ වෛද්‍යවරයා ඇඹිලිපිටිය රෝහලට රැගෙන එන අතරතුර දී මියගොස් ඇති බව සඳහන්ය. මෙය ස්වභාවික මරණයක් වුවත් වෛද්‍යවරුන්ගේ හා එම කාර්යය මණ්ඩලයේ නොසැලකිළිමත් බව හේතුවෙන් මෙම මරණය සිදුව ඇති බවට කරුණු අනාවරණය වී ඇති බව සිද්ධිය සම්බන්ධයෙන් මරණ පරීක්ෂණය සිදුකළ ඇඹිලිපිටිය වැඩබලන නාගරික හදිසි මරණ පරීක්ෂකවරයා සඳහන් කර ඇත. ඒ අනුව මෙම සිද්ධිය සම්බන්ධයෙන් පරීක්ෂණයක් සිදුකර වාර්තාවක් තමන් වෙත ලබාදෙන ලෙස සබරගමුව ප්‍රධාන අමාත්‍යවරයා අදාළ බලධාරීන් වෙත නියෝග කර තිබේ. රත්නපුර ප්‍රාදේශීය සෞඛ්‍ය සේවා අධ්‍යක්ෂවරයා සහ පළාත් සෞඛ්‍ය අමාත්‍යාංශයේ සහකාර ලේකම්වරයෙකුගෙන් යුත් විශේෂ කමිටුවක් මෙම පරීක්ෂණ කටයුතු මෙහෙයවනු ලබයි.", "URL": "https://sinhala.adaderana.lk/news.php?nid=31939", "Category": null, "Parent URL": null}