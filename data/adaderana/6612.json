{"Source": "Adaderana", "Timestamp": "February 11, 2010 08:40 am", "Headline": "රෝගීන්ගේ පැමිණිලි වලට ඉඩක්", "News Content": "රජයේ රෝහල්වලදී හෝ වෙනත් සෞඛ්‍ය ආයතනයකදී අසාධාරණයට ලක්වන රෝගීන්ට පැමිණිලි ඉදිරිපත් කිරීම සඳහා වි‍ශේෂ ඒකකයක් ආරම්භ කිරීමට සෞඛ්‍ය අමාත්‍යාංශය තීරණය කර තිබේ. ප්‍රතිකාර ලබාගැනීමට පැමිණීමේ දී අපහසුතාවයට හෝ අසාධාරණයට ලක්වන රෝගීන් ඉදිරිපත් කරන පැමිණිලි සොයා විභාග කිරීම ද මෙම ඒකකය මගින් සිදුකරන බව සෞඛ්‍ය අමාත්‍යාංශය පවසයි. සෞඛ්‍ය අමාත්‍යාංශයේ වැඩබලන ලේකම් වෛද්‍ය නිහාල් ජයතිලක මහතාගේ ප්‍රධානත්වයෙන් පැවති විශේෂ සාකච්ඡාවකදී මෙම තීරණය ගෙන ඇත. බොහෝ රෝහල්වල ‍ඖෂධ ගබඩාවල අවශ්‍ය ‍ඖෂධ තිබිය දී පෞද්ගලික ඔසු සැල්වලින් ‍ඖෂධ මිලදී ගන්නා ලෙසට රෝගීන්ට සෞඛ්‍ය කාර්ය මණ්ඩල බලපෑම් කරන බවට තොරතුරු ලැබී ඇති බව මෙම සාකච්ඡාවේ දී අනාවරණය විය. ඇතැම් සෞඛ්‍ය කාර්ය මණ්ඩල රෝගීන්ගේ සිත් රිදවන ආකාරයට ප්‍රකාශ සිදුකරන බවට ද සෞඛ්‍ය අමාත්‍යාංශයට පැමිණිලි ලැබී ඇති බව සඳහන් වේ. ‍මෙම කරුණු සැලකිල්ලට ගෙන පැය 24 පුරාම ක්‍රියාත්මක වන අංක තුනක් සහිත හදිසි දුරකතන ඇමතුම් අංකයක් ද මහජනතාව වෙත ලබාදීමට සෞඛ්‍ය අමාත්‍යාංශය තීරණය කර තිබේ.", "URL": "https://sinhala.adaderana.lk/news.php?nid=6612", "Category": null, "Parent URL": null}