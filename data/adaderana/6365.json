{"Source": "Adaderana", "Timestamp": "January 31, 2010 10:16 am", "Headline": "ගිනිඅවි තොගයක් සොයාගැනේ", "News Content": "වැලිකන්ද උනාවැව ප්‍රදේශයේ රක්ෂිතයක සඟවා තිබූ ගිනිඅවි ඇතුළු යුධ උප‍කරණ තොගයක් සොයා ගෙන තිබේ. වැලිකන්ද පොලිස් ස්ථානයට ලැබුණු තොරතුරකට අනුව සිදු කළ සෝදිසි මෙහෙයුමක දී මෙම යුධ උපකරණ සොයා ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අයි.එම් කරුණාරත්න මහතා සඳහන් කළේය. එහි දී ටී 56 ගිනි අවි 3 ක් , ආර්.පී.ජී අවියක් , අර්.පී.ජී උණ්ඩ 02 ක් , ටී 56 මැගසිනයක් සහ ටී 56 ජීව උණ්ඩ 30 ක් සොයා ගෙන ඇත. මේ අතර මඩකලපුව ආලම්කුලම් වැව් බැම්මේ සඟවා තිබූ ටී 56 ගිනි අවියක් , මැගසින් 3 ක් සහ එම උණ්ඩ 30 ක් සොයා ගැනීමටද මඩකලපුව පොලීසිය ඊයේ සමත් විය. මීට අමතරව තඹලගමුව පොලීසිය විසින් තඹලගමුව ප්‍රදේශයේ ළඳු කැලෑවක සඟවා තිබූ විදේශීය රටක නිෂ්පාදිත ජීව අත්බෝම්බයක් සොයා ගෙන තිබේ.", "URL": "https://sinhala.adaderana.lk/news.php?nid=6365", "Category": null, "Parent URL": null}