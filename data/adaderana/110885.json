{"Source": "Adaderana", "Timestamp": "May 29, 2019 09:31 am", "Headline": "තමා ඉඩම් බෙදා දෙන්නේ පක්ෂ හා ආගම් භේදයෙන් තොරව බව සජිත් කියයි", "News Content": "තම අමාත්‍යංශය මූලිකත්වයෙන් බෙදා දෙන සියලු ඉඩම් බෙදා දෙනුයේ පක්ෂ හා ආගම් භේදයකින් තොරව බව නිවාස ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. හම්බන්තොට ඉදිකෙරුණු තවත් උදාගම්මානයක් ජනතා අයිතියට පත්කිරීමේ අවස්ථාවට එක්වෙමින් අමාත්‍යවරයා මෙම අදහස් ප්‍රකාශ කළේය. එහිදී වැඩිදුරටත් අදහස් දක්වමින් අමාත්‍යවරයා මේ බව පැවසීය “ඇත්රජගම’’ උදා ගම්මානය මා දකින්නේ ඓතිහාසික ගම්මානයක් ලෙසයි. මෙම ගම්මානය පිටිහි ඉඩම ඇතුළු මෙහි ඉඩම් සම්පත බෙදා දීමට සැළසුම් කර තිබුණේ අගනුවර කෝටිපති ව්‍යාපාරික කණ්ඩායම් රැසකටයි. ඓතිහාසික ඉඩම් මංකොල්ලයක් සිදුකර මෙම ඉඩම් බොහෝ අපූරුවට මැන පිඹුරුපත් සකස් කර තිබුණා. අද අප මෙම අභිමානවත් ‘ඇත්රජගම’ ඉදිකර පොඩි මිනිසට බෙදා දෙන්නේ, මෙම ප්‍රදේශයේ පොදු ජනතාව සතු ඉඩම් කෝටිපති ව්‍යාපාරිකයින්ට බෙදා දෙන කූට වැඩසටහන පරාජය කිරීමෙන් පසුවයි. ආණ්ඩු පත් වන්නේ කෝටිපතියන් ආරක්ෂා කිරීමටද? පාලකයින්ට ඉඩම් මංකොල්ලයන් ක්‍රියාත්මක කරන්නටද? නැතිනම් නැති බැරි මිනිසුන්ට භේදයකින් තොරව ඉඩම් බෙදා දෙන්නටද? කියා රටේ ජනතාව තීන්දු කළ යුතුයි. අප මෙම ඉඩම් සියල්ල බෙදා දෙන්නේ ජාති, ආගම්, පන්ති, පක්ෂ භේදයෙන් තොරවයි. කිසිදු දවසක මෙලෙස පරාර්ථකාමී අපක්ෂපාතී සේවාවක් මෙරට සිදු වී නැහැ. නමුත් 2015 දී රටේ ජනතාව වෙනත් තීන්දුවක් ගත්තා නම්, ඔබ වැනි පොඩි මිනිසුන්ට අද මෙම ඉඩම් හිමිවනවා තියා මේවාට ළං වීමටවත් හැකි වන්නේ නැහැ. ‘සජිත් ප්‍රේමදාස මෙම ඉඩම් එක් එක් අයට බෙදා දෙනවා’ කියා ඇතැමුන් මට විරුද්ධව චෝදනා කළා. පෙත්සම් ගැසුවා. මා කිසිවිටක මෙම ඉඩම් එක් එක් අයට බෙදා දුන්නේ නැහැ. මා මෙම ඉඩම් ලබා දුන්නේ ඉඩම් නොමැති, කුලියට බද්දට ජීවත් වන, නිවාස නොමැති, මහගෙදර ජීවත් වුණු අනු පවුල්වලටයි. පසුගිය පාලකයින් මෙන් අප මෙම ඉඩම් කිසි කෙනෙකුට පාවා දුන්නේ නැහැ. එළිපිට හෝ අත යටින් විකුණුවේ නැහැ. ඉඩම් මංකොල්ලවලට අප ඉඩ දුන්නේ නැහැ. පොදු ජනතාව වන ඔබට එය තේරෙනවාද කියා මා දන්නේ නැහැ. අද ඔබට ලැබෙන මෙම වටිනා ඉඩම් ටික අහිමි වුණා නම් තමයි, එය හොදින් ඔබට දැනෙන්නේ. මෙම ඉඩම් මා කිසිවිටක මාගේ ආරක්ෂකයින්ට හෝ මගේ පවුලේ සාමාජිකයින්ට බෙදා දී නැහැ. මා කිසිම විටක එසේ කරන්නෙත් නැහැ. ඒ මක් නිසාද අප හොදින් දන්නවා, ජනතා මනාපයේ වටිනාකම. අපට ඒ පිළිබඳව තක්සේරුවක් තිබෙනවා. ජනතා ආශිර්වාදය අපට හුඟාක් වටිනවා. මා මෙහි ඉඩම් මට හෝ මගේ පවුලේ සාමාජිකයින්ට මාළිගා සාදා ගන්නට වෙන්කර ගෙන ඇති බව ඔබ කිසිවිටක අසා තිබෙනවාද? නමුත් දුටු දුටු තැන ඉඩම් අල්ලා ගන්නා යුගයක් තිබුණා. බොරු නම් මහවැලි සංවර්ධන කලාපයට, මයුරපුරට ගිහින් බලන්න. ඉඩම් කට්ටි 20 කට වඩා ආරක්ෂකයෙකුට ලබා දී තිබෙනවා. අප එලෙස සිදු කර තිබෙනවාද ? හම්බන්තොට දිස්ත්‍රික්කයේ ලුණුගම්වෙහෙර පහළ මත්තල ආදර්ශ ගම්මානය ඉදිකෙරුණු 192 උදාගම්මානය නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතාගේ ප්‍රධානත්වයෙන් ජනතා අයිතියට පත් කෙරුණි.", "URL": "https://sinhala.adaderana.lk/news.php?nid=110885", "Category": null, "Parent URL": null}