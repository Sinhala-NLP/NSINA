{"Source": "Adaderana", "Timestamp": "April 2, 2018 05:12 pm", "Headline": "ළමා අයිතිවාසිකම් ප්‍රඥප්තිය පිළිබඳ  දැනුවත් කිරීමේ වැඩසටහන් මාලාවක්", "News Content": "එක්සත් ජාතීන්ගේ ළමා අයිතිවාසිකම් ප්‍රඥප්තිය පිළිබඳ දැනුවත් කිරීමේ වැඩසටහන් මාලාවක් සමස්ත දිවයිනම ආවරණය වන පිරිදි ආරම්භ කර ඇති බව ජාතික ළමාරක්ෂක අධිකාරිය පවසයි. ළමුන්ට සිය අයිතිවාසිකම් පිළිබඳව හා ඒ තුළින් සිය අනාගත යහපැවැත්ම උදෙසා කටයුතු කළ යුතු ආකාරය පිළිබඳව පුළුල් අවබෝධයක් ලබාදීම මේ මඟින් සිදු කරන බව එම අධිකාරිය සඳහන් කළේය. සමස්ත දිවයිනම ආවරණය වන පරිදි සිදු කරන මෙම වැඩසටහන අධ්‍යාපන අමාත්‍යංශයේද සහයෝගය ඇතිව නියමු ව්‍යාපෘතියක් ලෙස ක්‍රියාත්මක කිරීමට නියමිතව තිබේ. එහි පළමු වැඩසටහන බස්නාහිර පළාත කේන්ද්‍ර කර ගනිමින් සිදු කිරීමට නියමිත බව ජාතික ළමාරක්ෂක අධිකාරිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=86774", "Category": null, "Parent URL": null}