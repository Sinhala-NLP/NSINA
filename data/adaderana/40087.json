{"Source": "Adaderana", "Timestamp": "January 4, 2014 02:13 pm", "Headline": "දෙදරු පියා විදුලිසැර වැදී මරුට", "News Content": "වාහන සේවා ස්ථානයක් පවත්වා ගෙන යන අයෙකු තම සේවා ස්ථානයේදීම විදුලිය සැර වැදීමෙන් මිය ගොස් ඇති බව දුම්මලසුරිය පොලීසිය පවසයි. මිය ගොස් ඇත්තේ දුම්මලසුරිය - යගන්වෙල පදිංචිව සිටි ජේ.එච්.එම්.කමල් රෝහිත ජයශාන්ත (50) නම් දෙදරු පියෙකු බව අප වාර්තාකරු කියයි. අද (04) පෙරවරුවේ මෙම මරණය සිදුවී ඇත. මිය ගොස් ඇති අය දුම්මලසුරිය - යගන්වෙල ප්‍රදේශයේ පදිංචි අයෙකි. ඔහු තම නිවස ආසන්නයේම ත්‍රී රෝද රථ සහ යතුරු පැදි සේවා ස්ථානයක් පවත්වා ගෙන ගොස් ඇත. එම සේවා ස්ථානයට පැමිණි ත්‍රී රෝද රථයක සේවා කටයුතු අවසන් කර, එහි ආසන ඇතුළු සෙසු කොටස් සකස් කරමින් සිටින විට මෙම විදුලි සැර වැදීම සිදුවී ඇති බවට සැකකරන්නේ යැයි පොලීසිය කියයි. මිය ගොස් ඇති අය විසින් පවත්වා ගෙන ගොස් ඇති සේවා ස්ථානයේ විදුලි කාන්දු වීමක් තිබෙන බව ඔහු විසින් මීට පෙර තම මිතුරන් සමග පවසා ඇති බවද පොලීසිය විසින් අනාවරණය කරගෙන ඇත. එම විදුලි කාන්දු වීමේ ප්‍රතිඵලයක් ලෙස මෙම මරණය සිදුවී ඇති බවට සැකකරන්නේ යැයි පොලීසිය කියයි. තමන් සෝදමින් සිටි ත්‍රී රෝද රථය අසලම විදුලිය සැර වැදී වැටී සිටි අයව ඒ අසලින් ගිය අයෙකු දැක අසල්වාසීන්ටද මේ බව දන්වා පසුව කුලියාපිටිය මුලික රොහලට ඇතුළත් කළත් ඒ වන විටත් ඔහු මිය ගොස් තිබී ඇත. පශ්චාත් මරණ පරීක්ෂණය පැවැත්වීමට නියමිතව තිබූ බව අප වාර්තාකරු කියයි.", "URL": "https://sinhala.adaderana.lk/news.php?nid=40087", "Category": null, "Parent URL": null}