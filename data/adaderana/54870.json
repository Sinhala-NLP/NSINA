{"Source": "Adaderana", "Timestamp": "November 4, 2015 02:30 pm", "Headline": "ඩුබායි යැවූ කතක් සියදිවි නසාගැනීම -  ඒජන්සි හිමිකරු  අත්අඩංගුවට", "News Content": "නීති විරෝධී ලෙස ඩුබායි හි රැකියාවක් සඳහා යැවූ කාන්තාවක් සියදිවි හානිකර ගැනීම සම්බන්ධයෙන් අදාළ විදේශ රැකියා ආයතනයේ හිමිකරු ඇතුළු පුද්ගලයන් තිදෙනෙකු අත්අඩංගුවට ගෙන තිබේ. විදේශ සේවා නියුක්ති කාර්යාංශයේ විමර්ශන අංශයේ නිලධාරින් සිදුකළ විමර්ශනයක් අනුව සැකකරුවන් අත්අඩංගුවට ගෙන ඇති බව සඳහන්ය. මෙම වසරේ ජුලි මස 14 වැනිදා කූට ලේඛන සකස් කර ඩුබායි හි රැකියාවක් සඳහා යොමුකළ රාගම ප්‍රදේශයේ කාන්තාවක් පසුගිය ඔක්තෝබර් මස 29 වැනිදා සියදිවි හානිකරගෙන ඇති බව විදේශ සේවා නියුක්ති කාර්යාංශය සඳහන් කළේය.මේ සම්බන්ධයෙන් අදාළ කාන්තාවගේ සැමියා විදේශ සේවා නියුක්ති කාර්යාංශයට සිදුකරන ලද පැමිණිල්ලක් මත අදාළ විදේශ රැකියා ආයතනයේ හිමිකරු ඇතුළු පුද්ගලයන් තිදෙනෙකු අත්අඩංගුවට ගත් බව සඳහන්ය.ඔවුන් මීගමුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 11 වන දින දක්වා රක්ෂිත බන්ධනාගාර ගත කිරීමට සහ මේ සම්බන්ධයෙන් ඉදිරි පරීක්ෂණ කටයුතු අපරාධ පරීක්ෂණ දෙපාර්තමේන්තුවට භාරදෙන ලෙස මහේස්ත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=54870", "Category": null, "Parent URL": null}