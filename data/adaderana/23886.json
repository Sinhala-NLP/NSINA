{"Source": "Adaderana", "Timestamp": "April 29, 2012 12:19 pm", "Headline": "අධිකරණ තීන්දුවකට අනුව ක්‍රියාකරනවා", "News Content": "දඹුල්ල පූජා භූමියේ මුස්ලිම් දේවස්ථානය සම්බන්ධයෙන් ඇති වූ අර්බුදයේදී අධිකරණමය විමර්ශන තීන්දුවකට අනුව ක්‍රියාකරන බව ශ්‍රී ලංකා මුස්ලිම් කොංග්‍රසයේ නායක,අධිකරණ අමාත්‍ය රාවුෆ් හකීම් මහතා පවසයි. ඊයේ දිනයේ පක්ෂයේ ජ්‍යෙෂ්ඨයින් සමග පවත්වන ලද දීර්ඝ සාකච්ඡාවකදී මේ පිළිබඳ එකඟතාවකට පැමිණි බව අමාත්‍යවරයා බී.බී.සී මාධ්‍යය‍ට සඳහන් කර තිබේ. එහෙත් මෙම ගැටලුව නිරාකරණය කිරීම සඳහා ගනු ලබන පරිපාලනමය නියෝග වෙනුවෙන් සහයෝගය ලබා නොදීමට තම පක්ෂය තීරණය කර ඇතැයිද එහිදී අමාත්‍යවරයා පෙන්වා දී ඇත. අග්‍රාමාත්‍ය දි.මු ජයරත්න මහතා විසින් මෙම මුස්ලිම් දේවස්ථානය වෙනත් ස්ථානයක ස්ථාපිත කිරීමට කර ඇති යෝජනාව සම්බන්ධයෙන් මුස්ලිම් කොංග්‍රසය එකඟ නොවන බවද අමාත්‍ය හකීම් මහතා අවධාරණය කර තිබේ. ආණ්ඩු පක්ෂය නියෝජනය කරන හකීම් අමාත්‍යවරයා මෙම ගැටලුව සම්බන්ධයෙන් ක්‍රියා කළ ආකාරය පිළිබඳ ඇතැම් මුස්ලිම් කොටස්වල අප්‍රසාදයට ලක්වූ බවට මාධ්‍යවේදියා විසින් අසන ලද ප්‍රශ්නයට පිළිතුරු දෙමින් අමාත්‍යවරයා පෙන්වාදී ඇත්තේ තමාගේ මුස්ලිම් නායකත්වය පිළිබඳ මතභේදයක් නොපවතින බවයි. කෙසේ වෙතත් පසුගියදා දඹුල්ලේ ඇති වූ සිදුවීම සම්බන්ධයෙන් රජය කටයුතු කළ ආකාරය සම්බන්ධයෙන් කිසිසේත්ම සෑහීමකට පත්විය නොහැකි බවද මීට පෙරාතුව මුස්ලිම් කොංග්‍රසයේ නියෝජ්‍ය මහ ලේකම් නිසාම් කාරියප්පර් මහතා විසින් පෙන්වා දී තිබුණි. මෙම ගැටලුව රජයට ඉතා පහසුවෙන් විසදිය හැකි වුවත් රජය ඒ පිළිබදව නිසි අ‍වධානයක් යොමු නොකරන බවත් මෙම තත්ත්වය හමුවේ තම පක්ෂය තවත් රජය සමඟ එක්ව කටයුතු කරනවාද යන්න පිළිබදව ලබන සෙනසුරාදා රැස්වන දේශපාලන කමිටු සාකච්ඡාවේදී ගැඹුරින් සාකච්ඡා කර බැලීමට නියමිත බවත් ඒ මහතා එහිදී සඳහන් කර තිබුණි. කෙසේ නමුත් ඊයේ දිනයේ පැවති සාකච්ඡාවේදීද මුස්ලිම් කොංග්‍රසයේ නායකත්වය ලෙස හකීම් මහතා මෙම ගැටලුවේදී සාධාරණ ලෙස මැදිහත්වීමක් නොකළ බවට පක්ෂයේ ජ්‍යෙෂ්ඨයින්ගෙන් චෝදනා එල්ල වී ඇති බව දේශපාලන ආරංචි මාර්ග සඳහන් කරයි. මෙම අර්බුදකාරී තත්ත්වය නිර්මාණය වූයේ පසුගිය(20) වැනිදා දඹුල්ල පූජා භූමි සංවර්ධන යෝජනාවලිය වසර 30ක් පුරා ක්‍රියාත්මක නොවීමට විරෝධය පළකරමින් සහ එම පූජා භූමියේ අනවසරයෙන් ඉදිකර තිබෙන බව කියන මුස්ලිම් දේවස්ථානයක් හා හින්දු කෝවිලක් ඉවත්කරන ලෙස ඉල්ලමින් දඹුල්ලේ දී පැවති උද්ඝෝෂණයෙන් පසුවය. භික්ෂූන් වහන්සේලා ඇතුළු බෞද්ධ බැතිමතුන් පිරිසක් විසින් සංවිධානය කරන ලද එම උද්ඝෝෂණය නිසා ප්‍රදේශයේ තරමක කලබලකාරී තත්ත්වයක්ද ඇති විය. එහෙත් මෙම උද්ඝෝෂණය සඳහා ප්‍රදේශයේ බෞද්ධ ජනයා සම්බන්ධ නොවූ බවටත්,සියලුම පිරිස් බස් යොදවා පිට ප්‍රදේශවලින් ගෙන්වූ පිරිස් බවටත් වාර්තා පලවිය.ඒ බව අමාත්‍ය ජනක බණ්ඩාර තෙන්නකෝන් මහතාද මාධ්‍ය හමුවකදී අනාවරණය කළේය. කෙසේ වෙතත් මෙම සිද්ධියෙන් පසුව සිංහල ජනතාව හා මුස්ලිම් ජනතාව අතර යම්කිසි මතභේදාත්මක තත්ත්වයක් නිර්මාණය වීමටද ඉඩකඩ සැලසුණු අතර මේ නිසා බෞද්ධ සහ ඉස්ලාම් ආගමික නායකයින් අතර මෙම සිද්ධිය පිළිබඳ විවිධ වාද විවාදද ආරම්භ විය. ඉන් පසුව මුස්ලිම් දේවස්ථානය ප්‍රදේශයේ වෙනත් සුදුසු ස්ථානයක ස්ථාපිත කිරීමට අග්‍රමාත්‍යවරයා බලධාරීන්ට උපදෙස් ලබාදී ඇති බව අග්‍රමාත්‍ය කාර්යාලය නිවේදනයක් නිකුත් කරමින් සඳහන් කරනු ලැබීය. ගම්පොළ පැවති විශේෂ සාකච්ඡාවකින් අනතුරුව අග්‍රමාත්‍යවරයා මෙම උපදෙස් ලබාදී තිබිණි. ඉස්ලාම් භක්තිකයින්ගේ ආගමික ඇදහීම් සඳහා අවශ්‍ය පහසුකම් සලසා දීමට රජය බැඳී සිටින බව ද අග්‍රමාත්‍ය දි.මු.ජයරත්න මහතා මෙහිදි වැඩිදුරටත් සඳහන් කරනු ලැබීය. එමෙන්ම අග්‍රමාත්‍යවරයා මැදිහත්ව අදාළ ගැටලුව සාමකාමීව විසඳීමට ක්‍රියාකරමින් සිටින බව ජේ්‍යෂ්ඨ අමාත්‍ය ඒ.එච්.එම්.ෆවුසි මහතාද සඳහන් කර තිබිණි. උද්ඝෝෂණවලට නොගොස් සාකච්ඡා මාර්ගයෙන් අදාළ ගැටලුව විසඳා ගැනීම අවස්ථාව තිබූ බව මෙහිදී අමාත්‍යවරයා පෙන්වා දෙනු ලැබීය. කෙසේ වෙතත් මේ තත්ත්වය හමුවේ සමහර දේශපාලනඥයින් මෙම සිදුවීමෙන් වාසි ලබාගැනීමට උත්සහ කරනු ලබයි. මෙමගින් ඔවුන් බලාපොරොත්තු වන්නේ ජාතිවාදී හැඟීම් ඇතිකර එය මගින් තම දේශපාලන අරමුණු ඉටු කර ගැනීමයි. එමෙන්ම මෙම ක්‍රියාවලින් සතුටුවන පිරිසක්ද ඇති බවත්. ඒ ජිනීවා වලින් පසුව ශ්‍රී ලංකාවට ඇගිලි ගැසී‍මට බලාපොරොත්තු වන බවත් පසුව විශේෂ මාධ්‍යය හමුවක් කැඳවමින් ජාතික හෙළ උරුමයේ නායක, පූජය ඕමල්පේ සෝභිත හිමියන් කියා සිටියේය. දඹුල්ල පූජා භූමි සංවර්ධන වැඩපිළිවෙල හය මාසයකින් ක්‍රියාත්මක කර අවසන් කරන බවත්, පූජා භූමි සංවර්ධන වැඩපිළිවෙලත් සමඟ සියලු අනවසර ඉදිකිරීම් ඉවත්කරන බවත් බුද්ධ ශාසන අමාත්‍යාංශ ලේකම් කැෂියන් හේරත් මහතා පෙන්වා දී තිබිණි. එහෙත් ඉන් ඉක්බිතිව පැවති මාධ්‍ය හමුවකට එක්වෙමින් ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන් මහතා කියා සිටියේ බුද්ධ ශාසන අමාත්‍යාංශ ලේකම්වරයා විසින් මාස 6 කින් නොව මාස 3 න් හෝ ඉතා කඩිනමින් එය ඉටුකරන්නේනම් තමන් කැමති වන බවත්,එහෙත් එය සාධාරණ විසදුමක් විය යුතු බවත්ය. දඹුල්ල රජමහා විහාර භූමිය පිළිබඳ විහාරවාසී හිමියන්ට,බෞද්ධ දායකයින්ට මෙන්ම මුස්ලිම් ජාතිකයින් කිහිපදෙනකුටත් නීත්‍යනුකූලව අයිතියක් ඇති බවත්, විහාරභූමියේ අයිතිය මෙන්ම එහි ඉදිකිරීම් සම්බන්ධයෙන් මතුවී ඇති මතභේදය සාකච්ඡා මාර්ගයෙන් විසඳීමට හැකිව තිබියදී බෞද්ධ ජනයා උසිගන්වා එය දැවැන්ත අර්බුදයක් බවට පත් කළ බවත් අමාත්‍යවරයා එහිදී පෙන්වාදුන්නේය. දඹුල්ල රජමහා විහාරයේ විහාරවාසී පූජ්‍ය ඉනාමළුවේ ශ්‍රී සුමංගල හිමියන්ට තමන් සමග ඇත්තේ දේශපාලන ගැටලුවක් බවත්,පසුගිය පළාත් පාලන මැතිවරණයේදී සුමංගල හිමියන් විසින්ද අපේක්ෂකයෙකු ඉදිරිපත් කර තිබුණද,එකී අපේක්ෂකයා පරාජයට පත්වී තමන් යෙදූ අපේක්ෂකයා ජයග්‍රහණය කිරීම එකී ගැටලුවේ ආරම්භය බවත් අමාත්‍යවරයා එදින අනාවරණය කළේය. කෙසේ නමුත් උද්ගතව ඇති තත්ත්වය පිළිබඳ එකිනෙකාට පරස්පර විරෝධී අදහස් මෙන්ම කරුණු දැක්වීම් දින දින නව මුහුණුවරක් ගනු විනා තාමත් ගැටලුවට විසඳුමක් ලැබෙන මානයක් දක්නට ‍නොමැති බව පැහැදිලිය. එබැවින් එකිනෙකාගේ පුද්ගලික දේශපාලන න්‍යාය පත්‍රයන්ගෙන් බැහැරව තත්ත්වය තවත් ඔඩුදිවීමට ප්‍රථම වහා විසඳුමක් ලැබිය යුතු බව දේශපාලන විචාරකයින්ගේ අදහසයි. ශ්‍රී ලංකා මුස්ලිම් කොංග්‍රසය එහිදී බරපතළ දේශපාලන උභතෝටිකයකට මුහුණ දී තිබේ.තමන්ට තම ඡන්ද දායකයින්ගෙන් මෙන්ම විශේෂයෙන්ම තමා‍ගේ ඡන්ද පදනම වන මුස්ලිම් ජනයාගේ අයිතිවාසිකම් හා අභිලාෂයන් වෙනුවෙන් පෙනී සිටිය යුතුවා සේම ආණ්ඩුවට සහය දෙන ආණ්ඩුපක්ෂයේම සහාග පක්ෂයක් ලෙස ආණ්ඩුවේ හොඳ හිත දිනාගනිමින් තම පැවැත්ම තහවුරු කරගැනීම කළ යුතු වනු ඇත. ඒ නිසාම තම පාක්ෂිකයන් අමනාප කර නොගන්නවා සේම අර්බුදය දුරදිග ගෙන නොගොස් විසඳා ගැනීමත්,අනෙක් අතට මානව හිමිකම් උල්ලංඝණය කරන බවට ජාත්‍යන්තරයෙන් එල්ලවන විවිධ අපවාද මධ්‍යයේ මෙවැනි සිදුවීම් උද්දීපනය නොකොට විදේශීය බලවේගයන්ට තවදුරටත් රටක් ලෙස අපව පීඩාවට පත්කිරීම සඳහා ආයුධ සපයා නොදීමේ වගකීමද මුස්ලිම් කොංග්‍රසයට පැවරෙන බව සිහිපත් කළ යුතුය. එක්සත් ජනතා නිදහස් සන්ධාන රජය තුළ සිංහල ජාතිකවාදී දේශපාලනය නියෝජනය කරන පිරිස්වල බලපෑම තීව්‍ර වී ඇති නිසාත්,රජයක් ලෙස\"රජය\"ශක්තිමක්ව ඇති නිසාත් මුස්ලිම් කොංග්‍රසයට තමා වෙනුවෙන් කේවල් කිරීමට ඇති හැකිවාය අවම මට්ටමක පවතින බව දේශපාලන විචාරකයින්ගේ අදහසයි. ඒ නිසාම තම පැවැත්ම ආරක්ෂා කර ගැනීම වෙනුවෙන් විපක්ෂය සමග කිසියම් දේශපාලන වැඩපිළිවෙළකට යාමට වැඩි නැඹුරුවක් පෙන්නුම් කරන බවටද ,විශේෂයෙන්ම එක්සත් ජාතික පක්ෂය සමග මුස්ලිම් කොංග්‍රසය සාකච්ඡාවක් පැවැත්වීමට තීරණය කර ඇතැයිද පසුගිය සති අන්ත පුවත්පත් වල පළවිය. එහෙත් දේශපාලනයේදී කරනු ලබන උපකල්පනයන් මුළුමනින්ම නිවරදි නොවිය හැකිය.", "URL": "https://sinhala.adaderana.lk/news.php?nid=23886", "Category": null, "Parent URL": null}