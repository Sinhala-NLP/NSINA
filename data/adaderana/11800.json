{"Source": "Adaderana", "Timestamp": "October 29, 2010 09:23 am", "Headline": "පේරාදෙණිය සරසවියේ ශාස්ත්‍ර හා කෘෂි පීඨ වසා දැමෙයි", "News Content": "පේරාදෙණිය විශ්ව විද්‍යාලයේ ශාස්ත්‍ර පීඨය හා කෘෂි කර්ම පීඨය අද(29) සිට දින නියමයක් නොමැතිව වසා දැමීමට තීරණය කර ඇති බව එම විශ්ව විද්‍යාලයේ උපකුලපති මහාචාර්ය සරත් අබේකොන් මහතා පවසයි. ඒ අනුව අද(29) පස්වරු 4 වන විට එම පීඨයේ සියලුම ශිෂ්‍ය ශිෂ්‍යාවන් නේවාසිකාගාරවලින් ඉවත් විය යුතු බවට නිවේදනය කර ඇති බව ද ඔහු සඳහන් කළේය. පසුගිය 21 වන දින ද එම විශ්ව විද්‍යාලයේ විද්‍යා පීඨය හා ඉංජිනේරු පීඨය දින නියමයක් නොමැතිව වසා දැමීමට විශ්ව විද්‍යාල පාලන අධිකාරිය තීරණය කර තිබුණි. පේරාදෙණිය විශ්ව විද්‍ය‍ලයේ සිසුන් කිහිපදෙනෙකුට නාඳුනන පිරිසක් විසින් සිදුකළ පහරදීමේ සිද්ධිය පදනම් කරගනිමින් පාලන අධිකාරිය මෙම තීරණයට එළඹ ඇති බව සඳහන්ය.", "URL": "https://sinhala.adaderana.lk/news.php?nid=11800", "Category": null, "Parent URL": null}