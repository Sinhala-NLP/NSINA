{"Source": "Adaderana", "Timestamp": "August 8, 2019 06:59 pm", "Headline": "දෝර ගලන කොළඹ කුණු", "News Content": "කෙරවලපිටිය අංගනයට කසළ බැහැර කිරීම අත්හිටුවීමත් සමඟ අද තුන්වන දිනටත් කොළඹ නගරයේ ස්ථාන රැසක කසළ ගොඩගැසී තිබෙනු දක්නට ලැබුණි. ගැටලුවට පිළියමක් ලෙස කොළඹ එක්රැස්ව ඇති කැලිකසළ අරුවක්කාලු ප්‍රදේශයේ ඉදිකර ඇති සනීපාරක්ෂක කසල අංගනයට රැගෙන යාමට කටයුතු කරන බව කොළඹ මහනගර සභාවේ නාගරික කොමසාරිස් පාලිත නානායක්කාර මහතා අද දෙරණට සඳහන් කළේය. කොළඹ එක්රැස් වන කැලිකසළ කෙරවලපිටිය කසළ අංගනයට බැහැරකිරීම ඉකුත් සඳුදා සිට අත්හිටුවීමට මහනගර සහ බස්නාහිර සංවර්ධන අමාත්‍යාංශය තීරණය කිරීමත් සමඟ පසුගිය දින කිහිපයේ කොළඹ එක්රැස්වන කැලිකසල ඉවත් කිරීමේ කටයුතු ඇණහිට තිබුණි. මේ නිසා අද දිනයේ කොළඹ නගරයේ ස්ථාන රැසක කසළ ගොඩගැසී තිබුණි. මේ අතර අද දෙරණ 24 නාලිකාව ඔස්සේ විකාශය වන බිග් ෆෝකස් වැඩසටහනට එක්වෙමින් ශ්‍රී ලංකා ඉඩම් සංවර්ධනය කිරීමේ සංස්ථාවේ සභාපති රොෂාන් ගුණවර්ධන මහතා පවතින කසළ අර්බුදයට සම්බන්ධයෙන් කරුණු පැහැදිලි කළේය. මේ අතර මහනගර සහ බස්නාහිර සංවර්ධන අමාත්‍යාංශය පවසන්නේ අරුවක්කාලු ප්‍රදේශයේ ඉදිකර ඇති සනීපාරක්ෂක කසළ අංගනයට කසළ බැහැර කිරීමට පියවර ගනිමින් ගැටලුව නිරාකරණය කිරීමට කොළඹ මහනගගර සභාව කඩිනමින් පියවර ගතයුතු බවයි. එවැනි පසුබිමක කොළඹ එක්රැස්ව ඇති කසළ අරුවක්කාලු කසළ අංගනයට බැහැර කිරීමේ කටයුතු අද ආරම්භ කිරීමට කොළඹ මහනගර සභාව තීරණය කර ඇත.", "URL": "https://sinhala.adaderana.lk/news.php?nid=116110", "Category": null, "Parent URL": null}