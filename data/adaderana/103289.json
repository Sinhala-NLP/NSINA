{"Source": "Adaderana", "Timestamp": "January 29, 2019 03:25 pm", "Headline": "දෙහිවල දී පුද්ගලයෙක් සිය ගිනි අවියෙන් වෙඩි තබා ගෙන මියයයි", "News Content": "දෙහිවල ප්‍රදේශයේ දී පුද්ගලයෙකු සිය ගිනි අවියෙන් වෙඩි තබාගෙන සියදිවි හානි කරගෙන තිබේ. අද(29) උදෑසන මේ සම්බන්ධයෙන් දෙහිවල පොලීසියට ලද තොරතුරක් මත විමර්ශන ආරම්භ කර ඇති බව පොලිස් මූලස්ථානය සඳහන් කළේය. මෙලෙස මියගොස් ඇත්තේ 64 හැවිරිදි පුද්ගලයෙකු වන අතර පුද්ගලික කාරණයක් හේතුවෙන් ඔහු සියදිවි හානි කරගෙන ඇති බව පොලීසිය පවසයි. මෙම මරණය සම්බන්ධව මේ වන විට මහෙස්ත්‍රාත් පරික්ෂණය පවත්වා ඇති අතර අපරාධ පරීක්ෂණ නිලධාරීන් ඇඟිලි සලකුණු සටහන් නිලධාරීන් කැඳවා විමර්ශන සිදු කරයි. මෘත ශරීරය මේ වන විට පශ්චාත් මරණ පරීක්ෂණ කටයුතු සඳහා දකුණු කොළඹ ශික්ෂණ රෝහලේ මෘත ශරීරාගාරයේ තැන්පත් කර තිබේ. සිද්ධිය සම්බන්ධයෙන් දෙහිවල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=103289", "Category": null, "Parent URL": null}