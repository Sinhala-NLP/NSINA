{"Source": "Adaderana", "Timestamp": "April 23, 2018 03:13 pm", "Headline": " ට්‍රැක්ටර් යොදාගෙන දැල් ඇදලා පොඩි මාළු-බිත්තර විනාශ වෙනවා", "News Content": "මුලතිව් මුහුදේ ධීවර කටයුතු වල නිරත ධීවරයින්ගෙන් විශාල පිරිසක් මේ වන විට ට්‍රැක්ටර් යොදාගෙන දැල් ඇදීමට පටන් ගෙන තිබීම නිසා කුඩා මසුන් හා මත්ස්‍ය බිත්තර විනාශ වන බව ධීවර නිලධාරීහු කියා සිටිති. ඉතා විශාල ප්‍රමාණයේ දැල් යොදා එම දැල් වලට විශාල මසුන් ප්‍රමාණයක් එකතු වූ විට ට්‍රැක්ටරයක ආධාරයෙන් දැල් ඇදීම නිසා කුඩා මසුන් හා මත්ස්‍ය බිත්තර විනාශ වන බව ධීවර නිලධාරීන් කියා සිටියි. එකවර විශාල මාළු ප්‍රමාණයක් අල්ලා ගැනීමේ අපේක්ෂාවෙන් හා කම්කරුවන්ට දැල් ඇදීම සඳහා ගෙවිය යුතු කුළිය අවම කරගැනීම සඳහා මුලතිව් ධීවරයින් මේ ක්‍රියාවේ නිරත වුවත් ඉන් මත්ස්‍ය සම්පතට හා සාගරයට විශාල හානියක් සිදුවන බව ධීවර නිලධාරීන් පෙන්වා දෙයි. මෙසේ නීති විරෝධී ක්‍රියාවල නිරත ධීවරයින් අත් අඩංගුවට ගෙන අධිකරණය හමුවට ඉදිරිපත් කරණ ලද නමුත් ඔවුන් එම ක්‍රියාව අත් නොහරින බව පවසන ධීවර නිලධාරීන් මේ වන විට මුලතිව් දිස්ත්‍රික්කයේ ධීවරයින් 70 ක් 80 ක් පමණ මේ ක්‍රියාවලියේ නිරත වන බවද කියා සිටියි. මුලතිව් ධීවරයින්ට මේ අන්දමට මසුන් මැරීම පුරුදු කළේ දකුණේ සිට මුලතිව් පළාතට පැමිණ ධීවර කටයුතු වල නිරත වූ පිරිස් විසින් බවද ධීවර නිලධාරීන් කියා සිටිති.", "URL": "https://sinhala.adaderana.lk/news.php?nid=87885", "Category": null, "Parent URL": null}