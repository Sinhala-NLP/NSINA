{"Source": "Adaderana", "Timestamp": "March 1, 2010 02:16 pm", "Headline": "මිලිබෑන්ඩ් ගැන රාජ්‍යතාන්ත්‍රික මට්ටමේ කතා නෑ", "News Content": "බ්‍ර්තාන්‍ය විදේශ කටයුතු ලේකම් ඩේවිඩ් මිලිබෑන්ඩ් ගේ ක්‍රියා කලාපය සම්බන්ධයෙන් තව දුරටත් ශ්‍රීලංකාව සමග රාජ්‍ය තාන්ත්‍රික මට්ටමේ පැහැදිලි කිරීමක් නොකරන බව ශ්‍රීලංකාවේ වැඩ බලන බ්‍ර්තාන්‍ය මහ කොමසාරිස් කාර්යාලයේ මාධ්‍ය ප්‍රකාශකයා පවසයි. ඩේව්ඩ් මිලිබෑන්ඩ් මහතා\"ගෝලීය ද්‍රවිඩ සමුළුව\"ඇමතීමට අදාල කාරණය පිළිබඳ වැඩ බලන බ්‍රිතාන්‍ය මහ කොමසාරිස් මාර්ක් බුටින් මහතා විසින් ශ්‍රීලංකාවේ විදේශ කටයුතු අමාත්‍ය රෝහිත බෝගොල්ලාගම මහතා දැනුවත් කිරීමට පියවර ගත් බව මාධ්‍ය ප්‍රකාශකවරයා සඳහන් කරයි. මේ සම්බන්ධයෙන් රාජ්‍ය නිලධාරීන් විසින් බ්‍රිතාන්‍යයේ ශ්‍රීලංකා තානාපතිවරයා දැනුවත් කළ බවද ,ඒ නිසාම දිගින් දිගටම මිලිබෑන්ඩ් ගේ ක්‍රියා කලාපය සම්බන්ධයෙන් කරුණු දැක්වීමක් කිරීමට අවශ්‍ය නොවන බවද මාධ්‍ය ප්‍රකාශකයා කියා සිටියේය. ----- ජාත්‍යන්තර දෙමළ සමුළුවක ආරම්භක දේශනය පැවැත්වීමට බ්‍රිතාන්‍ය විදේශ ලේකම් ඩේවිඩ් මිලිබෑන්ඩ් මහතා සහභාගී වූයේ පසුගිය පෙබරවාරි මස 24 දාය. ශ්‍රී ලංකාව තුළ දෙමළ ජනතාවට ස්වයංපාලන අයිතියක් ලබාදීම සහ යුද අපරාධ සම්බන්ධයෙන් කටයුතු කිරීම පිළිබඳ මෙම සමුළුවේ දී අවධානයට ලක්වූ බව සඳහන් වේ. බ්‍රිතාන්‍ය ඡායා කැබිනට් මණ්ඩලයේ විදේශ ලේකම් විලියම් හේග් මහතා ඇතුළු එරට පාර්ලි‍මේන්තු මන්ත්‍රීවරුන් කිහිපදෙනෙකු ද මෙම සමුළුව ට සමහභාගී වූහ. අදා‍ළ සමුළුවේ සභාපති එස්.ජේ.එමානුවෙල් බ්‍රිතාන්‍ය මාධ්‍යයක් වෙත පවසා තිබුණේ ලෝකයේ වෙනත් රටවලට සාපේක්ෂව බ්‍රිතාන්‍යයන්ට ශ්‍රී ලංකාවේ දෙමළ ජනතාවගේ ඉතිහාසය සහ වත්මන් තත්ත්වය පිළිබඳව මනා අවබෝධයක් ඇති බවයි. යුද අපරාධ සම්බන්ධයෙන් ශ්‍රී ලංකා ජනාධිපති මහින්ද රාජපක්ෂ, ආරක්ෂක ලේකම් ගෝඨාභය රාජපක්ෂ සහ හිටපු යුද හමුදාපති සරත් ෆොන්සේකා යන මහත්වරුන්ට එරෙහිව කටයුතු කළ යුතු බව ඔහු එහිදී වැඩිදුරටත් සඳහන් කර තිබුණි. --- ඩේව්ඩ් මිලිබෑන්ඩ් විසින්\"ගෝලීය ද්‍රවිඩ සමුළුව\"නම් එල්.ටී.ටී.ඊ හිතවාදී සමුළුවක් නියෝජනය කරන්නට යාමත්,බෙදුම්වාදී එල්.ටී.ටී.ඊය වෙනුවෙන් ප්‍රකාශ නිකුත් කිරීමත් රජය දැඩි අප්‍රසාදයෙන් යුතුය හෙළා දකින බවත් විදේශ කටයුතු අමාත්‍ය රෝහිත බෝගොල්ලාගම මහතා පවසා තිබුණි. එසේ වුවද අද(01)දිනයේද මිලිබෑන්ඩ්ගේ ක්‍රියා කලාපයට විරෝධය පල කරමින් බ්‍රිතාන්‍ය මහ කොමසාරිස් කාර්යාලය ඉදිරිපිට ජාතික නිදහස් පෙරමුණ විසින් විරෝධතා ව්‍යාපාරයක් පවත්වන ලදී.", "URL": "https://sinhala.adaderana.lk/news.php?nid=7006", "Category": null, "Parent URL": null}