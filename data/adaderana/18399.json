{"Source": "Adaderana", "Timestamp": "August 30, 2011 10:35 am", "Headline": "යුද සමයේ අතුරුදහන් වූ ලැයිස්තුවේ තවත් ළමුන් 1000 ක්", "News Content": "යුද්ධය අවසන් වු දිනවල මුලතිව් හා කිලිනොච්චි පළාත්වලින් දෙමාපියන් සමඟ පැමිණ අතුරුදහන් වූ ළමයින්ගෙන් හත්සිය දෙනෙකු පමණ මේ වන විට සොයා දෙමාපියන්ට බාරදී ඇති බව වව්නියාව දිස්ත්‍රික් ලේකම් පි.එම්.එස්.චාල්ස් මහත්මිය පවසයි. අදාල දිනවල ළමුන් 1800 දෙනෙකු පමණ අතුරුදන් වී ඇති බවට තොරතුරු ලැබී තිබු බව ඇය පෙන්වා දෙයි. යුද්ධයේ අවසන් දින කිහිපයේ දී ඕමන්තයට පැමිණි දෙමාපියන් සිය දරුවන් අතුරුදහන් වීම් පිළිබඳව පැමිණිලි කොට ඇති අතර යුනිසෙෆ් සංවිධානය මෙම අතුරුදන් වූ දරුවන් පිළිබඳව ආරක්ෂක අමාත්‍යාංශ ලේකම්වරයාට ද දැනුම් දී තිබේ. අතුරුදහන් වූ දරුවන්ගෙන් කොටසක් ආරක්ෂක අංශ භාරයේ ද තවත් කොටසක් ස්වෙච්ඡා සංවිධාන යටතේ ද රැකවරණය ලබමින් සිටියදී සොයාගෙන දෙමාපියන් වෙත බාරදී ඇති බව වව්නියාව දිසාපතිවරිය පවසයි. අතුරුදහන් වූ ලැයිස්තුවේ තවත් ළමුන් දහසක් පමණ සිටින බව ඇය පෙන්වා දෙයි. එම ළමුන් සෙවීම සඳහා යුද හමුදාව, පොලිසිය හා යුනිසෙෆ් සංවිධානය තවමත් කටයුතු කරන බව දිස්ත්‍රික් ලේකම්වරිය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=18399", "Category": null, "Parent URL": null}