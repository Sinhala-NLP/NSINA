{"Source": "Adaderana", "Timestamp": "August 27, 2013 11:36 am", "Headline": "නවි පිල්ලේ පස්ස දොරින් යයි - උද්ඝෝෂණකරුවන් එළියේ!", "News Content": "යාපනයේ සංචාරයක නිරත වන ජගත් මානව හිමිකම් මහ කොමසාරිස් නවි පිල්ලේ මහත්මිය යාපනය මහජන පුස්තකාලයේදී උතුරු පළාතේ දිස්ත්‍රීක් ලේකම්වරුන් සමග අද (27) පෙරවරුවේ පැවැති සාකච්ඡාවකින් අනතුරුව එහි පිටුපස දොරින් පිටත්ව ගොස් තිබේ. නවි පිල්ලේ මහත්මිය පැමිණෙන වග දැනගත් යුද්ධයේදී අතුරුදහන් වූවන්ගේ ඥාතීන් පිරිසක් සිය දුක් ගැනවිලි ඇයට කීම සඳහා යාපනය මහජන පුස්තකාලය ඉදිරිපිට පෙරවරුවේ උද්ඝෝෂණයක් සංවිධානය කර තිබූ බව අප වාර්තාකරු පැවසීය. ඒ අනුව ඇය පැමිණීමටත් පෙර එම ස්ථානයේදී උද්ඝෝෂණයක් ආරම්භ කර ඇති අතර පොලිස් ආරක්ෂාව යටතේ නවි පිල්ලේ මහත්මිය පුස්තකාල ගොඩනැගිල්ල තුළට ගොස් තිබේ. අනතුරුව යාපනය දිස්ත්‍රීක් ලේකම් සුන්දරම් අරුමෙයිනායගම් ඇතුළු උතුරු පළාතේ දිස්ත්‍රීක් ලේකම්වරුන් සමග ඇය සාකච්ඡාවක් පැවැත්වූ බව අප වාර්තාකරු පැවසීය. සාකච්ඡාව නිමවී ඇය පිටතට පැමිණෙනු ඇතැයි එම ස්ථානයේ සිටි උද්ඝෝෂණකරුවන් බලාපොරොත්තුවෙන් සිටි බවද ඔහු කීය. එම උද්ඝෝෂණකරුවන් නවි පිල්ලේ මහත්මියට සංදේශයක් භාරදීමට නියමිතව තිබුණි. කෙසේ වෙතත් නවි පිල්ලේ මහත්මිය පුස්තකාල ගොඩනැගිල්ලේ පිටුපසින් දොරින් පිටව ගොස් ඇති වග අප වාර්තාකරු වැඩිදුරටත් පැවසීය. කෙසේ වුවද ඉන් අනතුරුව යාපනයේ පිහිටි එක්සත් ජාතීන්ගේ කාර්යාලයේදී ඇයට සංදේශයක් භාරදීමට එම උද්ඝෝෂණකරුවන්ට අවස්ථාව ලැබිණ ඊයේ පස්වරුවේ යාපනයට ගිය පිල්ලෙයි මහත්මිය යාපනය රෝහලද නිරීක්ෂණය ක‍රන ලදී. මේ අතර පිල්ලෙයි මහත්මිය අද පස්වරුවේ උතුරු පළාත් ආණ්ඩුකාර මේජර් ජෙනරාල් ජි.ඒ.චන්ද්‍රසිරි මහතා මුණගැසී සාකච්ඡා කිරීමට නියමිත බවද වාර්තා වේ.", "URL": "https://sinhala.adaderana.lk/news.php?nid=36928", "Category": null, "Parent URL": null}