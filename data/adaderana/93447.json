{"Source": "Adaderana", "Timestamp": "July 30, 2018 10:29 am", "Headline": "ගෙවත්තක තිබූ මහා පරිමාණ කසිප්පු නිෂ්පාදනාගාරයක් වටලයි", "News Content": "හලාවත - විල්පත ප්‍රදේශයේ ගෙවත්තක ගබඩාවක් තුළ පවත්වා ගෙන ගිය මහා පරිමාණ කසිප්පු නිෂ්පාදනාගාරයක් වැටලීමට පුත්තලම නියෝජ්‍ය පොලිස්පති කාර්යාලයේ දිසා දුෂණ මර්දන ඒකකය සමත්වී ඇත. ඊයේ(29) රාත්‍රියේ මෙම වැටලීම සිදු කර තිබේ. සුඛෝපභෝගී මෝටර් රථයකින් කසිප්පු තොගයක් ප්‍රවාහනය කරන බවට වූ තොරතුරක් පුත්තලම නියෝජ්‍ය පොලිස්පති චම්පික සිරිවර්ධන මහතාට ලැබී ඇත. ඒ අනුව පුත්තලම දිසා දුෂණ මර්දන ඒකකයේ නිලධාරීන් දින කීපයක් තුළ සිදු කරන ලද තොරතුරු සොයා බැලීමකින් අනතුරුව අදාළ මෝටර් රථය අත්අඩංගුවට ගෙන ඇත. එහි පොලිතින් මලුවල බහා කසිප්පු බෝතල් 500 ක් අසුරා තිබී ඇත. එම මෝටර් රථයේ සිටි සැකකරුවන් දෙදෙනෙකුවද වැටලීම කළ නිලධාරීන් විසින් අත්අඩංගුවට ගෙන තිබේ. එම සැකකරුවන්ගෙන් ලද තොරතුරු මත කසිප්පු නිෂ්පාදනාගාරය වැටලීමට දිසා දුෂණ මර්දන ඒකකයේ නිලධාරීන් කටයුතු කර ඇත. ඒ වන විටත් දෙදෙනෙකු එම ස්ථානයේ නිෂ්පාදනය කර තිබූ කසිප්පු ප්ලාස්ටික් කෑන්වලට අසුරමින් සිට තිබේ. තවද එම ස්ථානයේ ගෝඩා ඩ්‍රෑම්ස් 97200 ක් අඩංගු යකඩ බැරල් 45 ක්,තඹ දගර 05ක්,ගෑස් ලිප් 05 ක්,ගෑස් සිලින්ඩර 05 ක් සහ ජලය ඇසිරීම සඳහා ගන්නා විශාල ප්‍රමාණයේ ප්ලාස්ටික් බැරයලක්ද වැටලීම කළ නිලධාරීන් විසින් තම බාරයට ගෙන ඇත. අත්අඩංගුවට ගෙන ඇති සැකකරුවන් ද තම බාරයට ගත් කසිප්පු,ගෝඩා, මෝටර් රථය සහ සෙසු උපකරණ සියල්ල ආණමඩුව මහේස්ත්‍රාත් අධිකරණයට ඉදිරිපත් කිරීම සඳහා පල්ලම පොලීසියට බාර දීමට පුත්තලම දිසා දුෂණ මර්දන ඒකකයේ නිලධාරීන් කටයුතු කර තිබේ. පුත්තලම නියෝජ්‍ය පොලිස්පති චම්පික සිරිවර්ධන මහතාගේ උපදෙස් මත දිසා දුෂණ මර්දන ඒකකයේ ස්ථානාධිපති උප පොලිස් පරීක්ෂක දිල්රුක්,පොලිස් සැරයන් 23425 තිලකරත්න,පොලිස් කොස්තාපල්වරුන් වන 4147 ජයන්ත, 69548 අරවින්ද,78850 ශාන්ත,82117 සිල්වා,පොලිස් කොස්තාපල් රියදුරු 19281 කුමාර,පොලිස් සහායක 965 සමන්ත යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=93447", "Category": null, "Parent URL": null}