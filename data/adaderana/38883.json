{"Source": "Adaderana", "Timestamp": "November 16, 2013 02:15 pm", "Headline": "2015දී මුරුසියේ චොගම් නෑ - මෝල්ටාව තෝරාගනීද?", "News Content": "2015 වසරේදී මුරුසියේ පැවැත්වීමට නියමිතව තිබූ මීළඟ පොදුරාජ්‍ය මණ්ඩලයීය සමුළුව එරට නොපැවැත්වීමට තීරණය කර තිබේ. මෙවර ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට එම රට සහභාගි නොවීම ඊට හේතුවය. ඒ අනූව 2015 වසරේදී පොදුරද සමුළුව පැවැත්වෙන රට හෙට පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවේ නායකයින්ගේ සාකච්ඡාවේදී දැනුම්දෙන බව පොදුරාජ්‍ය මණ්ඩලයීය ලේකම් කාර්යාලය කියයි. පොදුරාජ්‍ය මණ්ඩලයීය සමුළුවේ සභාපතිධූරය ලබා ගැනීමට නියමිත රට ඊට පෙර පැවැත්වෙන සමුළුවට සහභාගි විය යුතු බව පැවසෙයි. කෙසේ වෙතත් මුරුසිය මෙවර ශ්‍රී ලංකාවේ පැවැත්වෙන සමුළුව මානව හිමිකම් කඩවිමේ සිද්ධීන් ඉදිරිපත් කරමින් වර්ජනය කරන ලදී. ඒ අනූව නවසීලන්තය මීළඟ සමුළුව එරට පැවැත්වීමට අවසර ඉල්ලා ඇති අතර කෙසේ වෙතත් බොහෝ දුරට එය මෝල්ටාවේ පැවැත්වීමට නියමිත බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=38883", "Category": null, "Parent URL": null}