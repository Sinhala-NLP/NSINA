{"Source": "Adaderana", "Timestamp": "May 21, 2018 06:49 pm", "Headline": " මත්පැන්-දුම්වැටි ව්‍යසනයෙන් ජනතාව බේරා ගැනීමේ වැඩසටහන ඉදිරියටම ගෙන යා යුතුයි", "News Content": "ජනාධිපතිවරයාගේ මත්පැන්, දුම්වැටි ව්‍යසනයෙන් ජනතාව බේරා ගැනීමේ වැඩසටහන ඉදිරියටම ගෙන යා යුතු බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා පවසයි. අමාත්‍යවරයා මේ බව ප්‍රකාශ කළේ රුපියල් ලක්ෂ 40 ක වියදමකින් බදුල්ල, රඹුක්පොත හා කැන්දගොල්ල ග්‍රාම සේවා කොට්ඨාසවල ඉදි කළ “සේවා පියස” මධ්‍යස්ථාන විවෘත කරමින් පැවති උත්සවයකදීය. “ජනාධිපතිතුමා විසින් ගෙන යනු ලබන මත්පැන් හා දුම්වැටි ව්‍යසනයෙන් ජනතාව බේරා ගැනීමේ වැඩසටහන අද ඉතාමත්ම වැදගත් වෙනවා. විශේෂයෙන්ම භෞතික වශයෙන් පමණක් නොව ගමේ ජනතාවගේ සිතුම් පැතුම් නිසි මඟට යොමු කිරීමත් රාජ්‍ය නිලධාරීන් කටයුතු කළ යුතු බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා කියා සිටියේය. විවිධ ස්ථානවල නිල රාජකාරී කටයුතු කළ ග්‍රාම නිලධාරීන්ට, කෘෂි පර්යේෂණ නිලධාරීන්ට, සමෘද්ධි නිලධාරීන්ට, ආර්ථික සංවර්ධන නිලධාරීන්ට “සේවා පියස” ඉදි කිරීම තුළින් එක් වහළක් යටදීම ජනතාවට සේවාවන් සැපයිය හැකි වේ. ඒ නිලධාරීන්ට මෙන්ම ජනතාවටද ඉතාමත් පහසු කටයුත්තකි. මෙහිදී තවදුරටත් අදහස් දැක්වු අමාත්‍යවරයා “මෙම නිලධාරීන් මූලිකත්වය ගෙන කුමන පක්ෂයක හෝ ජනතා නියෝජිතයන් සමඟ අත්වැල් බැඳගෙන ගමේ සංවර්ධන කටයුතු කරගෙන යා යුතුයි. ජනතා නියෝජිතයන් අමතක කර සංවර්ධන කටයුතු කිරීම අපහසුයි” යැයිද ප්‍රකාශ කළේය. මෙම අවස්ථාවට බදුල්ල ප්‍රාදේශීය සභාවේ සභාපති රම්‍යසිරි මන්තිලක මහතා ඇතුළු පක්ෂ විපක්ෂ දේශපාලන නියෝජිතයන්ද, බදුල්ල දිස්ත්‍රික් අතිරේක ලේකම් ඩබ්.එම්.ආර්. රංජිත්, බදුල්ල ප්‍රාදේශීය ලේකම් ඥාණා නවරත්න යන මහත්ම මහත්මීන් ඇතුළු නිලධාරීන් හා ප්‍රදේශවාසීන් රැසක්ද සහභාගි විය.", "URL": "https://sinhala.adaderana.lk/news.php?nid=89544", "Category": null, "Parent URL": null}