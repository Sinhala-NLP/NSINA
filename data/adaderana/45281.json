{"Source": "Adaderana", "Timestamp": "August 11, 2014 05:04 pm", "Headline": "දැන්වත් විකට රංගන නතර කළ යුතුයි", "News Content": "ජනාධිපති මහින්ද රාජපක්ෂ මහතාට තවදුරටත් ‘ජාතියේ ආදරණීය පියා‘ලෙස පෙනී සිටිය නොහැකි බව එක්සත් ජාතික පක්ෂය පවසයි. ශ්‍රී ලංකාවේ ස්ථාපිත සම්මත වටිනාකම් ඥාති සමූහයා විසින් විනාශ කරමින් සිටින බව පෙන්වා දෙමින් එජාපය විසින් නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. ආරක්ෂක අමාත්‍යංශ වෙබ් අඩවියේ පසුගියදා පළ වු ලිපියක් සම්බන්ධයෙන් ඉන්දීය අග්‍රාමාත්‍යවරයාගෙන් ලජ්ජා සහගත ලෙස සමාව ඉල්ලීමට සිදුවීමේ ප්‍රතිඵලයක් ලෙස අප රටට බරපතළ ලෙස නින්දාවට පත්වීමට සිදුවීම අතිශයින්ම කනගාටුදායකය. එක් අතකින් සිදු වු එම වරද ශ්‍රී ලංකාවේ විදේශ ප්‍රතිත්තිය හැසිරවීම පිළිබඳව මේ වන විට පත්ව ඇති ඛේදනීය තත්ත්වයේ පිළිබිඹුවක් බඳුය. එසේම, රාජපක්ෂ සමාගම යටතේ ශ්‍රී ලංකා රජය ක්‍රියාත්මක වෙමින් සිටින ආකාරය පිළිබඳ වටිනා පාඩම් රැසක් මේ සිදුවීම කියා දෙයි. තමන්ගේ නිල වෙබ් අඩවියේ පළ වන දෑ මඟින් රජයේ මතය ප්‍රකාශ වීමක් සිදු වන බැවින්, මේ පිළිබඳ කල් තියා හඳුනා ගැනීමට නොහැකි වීම තුළ ආරක්ෂක අමාත්‍යංශය මෙහිදී සිදු කර ඇත්තේ බරපතළ වරදකි. නමුත් මෙය කනගාටුදායක හෝ මවිත වීමට තරම් හේතුවක් නොවේ. රජයේ ආයතන මඟින් ලොව පුරා ක්‍රියාත්මක වන නිල වෙබ් අඩවි හා සමාජ සම්බන්ධතා ජාල වෙබ් අඩවි බොහොමයක් පිළිබඳ යථාර්ථය මෙයය. ඒ නිසා මෙම මූලික කරුණු පිළිබද කල්තියා අවබෝධ කර ගැනීමට ආරක්ෂක අමාත්‍යංශයට නොහැකි වීම සම්බන්ධයෙන් එක් අතකින් පුදුමයට පත්විය යුතු නොවේ. සෙසු බොහෝ රාජ්‍ය ආයතන මෙන්ම ආරක්ෂක අමාත්‍යංශය ද රාජපක්ෂ රෙජීමය යටතේ බරපතළ ලෙස දේශපාලනීකරණයට ලක්ව තිබේ. පළපුරුද්ද, කුසලතාව, බුද්ධිය වෙනුවට අද ඒවා වෙලා ගෙන ඇත්තේ ඥාතී සංග්‍රහය හා නොහැකියාවය. මීට සමගාමීව නිරතුරුවම ඉතා අශිෂ්ඨ හා පිළිකුල් සහගත ආකාරයෙන් විදේශ රාජ්‍යයන්, එක්සත් ජාතීන් හා එහි නිලධාරින්, තම දේශපාලන විරුද්ධවාදීන් හා තම මතයට එරෙහි වන්නන් අපකීර්තියට පත් කිරිමේ රජයේ හා එහි ප්‍රකාශකයන්ගේ පුරුද්ද ද පිම්මේ වර්ධනය වෙමින් පවතී. තමන්ගේ මේ ක්‍රියාවන්හි ප්‍රතිවිපාකවලට මුහුණ දීමට සූදානම් බව හෝ ඒ පිළිබඳ අවබෝධයක් ඔවුන් කිසිදු විටක නොපෙන්වීම කනගාටුදායකය. බරපතළ රාජ්‍ය තාන්ත්‍රික ආරවුලක් දක්වා දුර යා හැකිව තිබූ මේ කාරණය සම්බන්ධයෙන් පරීක්ෂණයක් පවත්වන ලෙස ජනාධිපති මහින්ද රාජපක්ෂ නියම කර තිබේ. සැබැවින්ම එය ප්‍රහසනයට වැඩි යමක් නොවේ. පරිපාලනමය හෝ නිලධාරීමය වශයෙන් ආරක්ෂක අමාත්‍යංශයේ ප්‍රධානියා වනුයේ විෂයභාර අමාත්‍යවරයාය. ආරක්ෂක අමාත්‍යංශය ඇත්තේ ජනාධිපතිවරයා සතුවය. එවැනි තත්ත්වයක් තුළ දැන් ජනාධිපතිවරයා තමන් තමන් පිළිබඳ පරීක්ෂාවක් කර ගනිවිද? අනෙක් අතට තමන්ගේ සහෝදර බලගතු අමාත්‍යංශ ලේකම් ගෝඨාභය රාජපක්ෂගේ හැසිරීම පිළිබඳ සාධාරණ පරීක්ෂණයක් ඔහු පවත්වයි ද? මෙම ආන්දෝලානාත්මක ලිපිය ලියූ ලේඛිකාව ආරක්ෂක අමාත්‍යංශ නිල වෙබ් අඩවියට නිරතුරුවම ලිපි සපයන තැනැත්තියකි. ශ්‍රී ලංකාවේ වාර්ගික සුළුතරයන් ට ප්‍රහාර එල්ල කරමින් පසුගිය කාලයේ අවස්ථා කිහිපයක දීම ඇය මෙම වෙබ් අඩවියට ලිපි සපයා තිබුණි. ඒ සෑම අවස්ථාවක දීම තමන් දන්නා හඳුනන මාධ්‍යවේදීන්ට ඒවා නිරතුරුවම බෙදා හැරීමට හමුදා ප්‍ර්‍රකාශකවරයා පෞද්ගලිකවම මැදිහත් වී තිබුණේ කියවිය යුතු ලිපි බවට ද යෝජනා කරමිනි. එම බොහෝ ලිපි වෙනත් කිසිදු ප්‍රකාශනයක පළ නොවූ තත්ත්වයක් තුළ ඒවා විශේෂයෙන්ම ආරක්ෂක අමාත්‍යංශ නිල වෙබ් අඩවිය වෙනුවෙන් පමණක්ම රචනා කළ බව පැහැදිලිය. ආරක්ෂක අමාත්‍යංශ ලේකම්වරයාගේ හා විෂය භාර අමාත්‍යවරයාගේ අදහස්හි පිළිඹිබුවක් ලෙස මෙම ලිවීම් අනුමාන කිරිමට සිදු වනුයේ එවැනි පසුබිමක ය. “පරික්ෂණ පැවැත්වීම ” මෙතරම් හාස්‍යයට බඳුන් වූ යුගයක් අපේ ඉතිහාසයේ නොමැති තරම් ය. රාජපක්ෂ රෙජීමය යටතේ පරීක්ෂණ පැවැත්වීමට පොරොන්දු දීම යනු සැබැවින්ම හාස්‍යයට වැඩි යමක් නොවේ. වැලිවේරියේ නිරායුධ අසරණ තරුණයන් තිදෙනෙකු මරා දැමීම සම්බන්ධයෙන් පැවැත්වූ හමුදා පරීක්ෂණය ඒ වෙනුවෙන් පෙන්විය හැකි මෑත කාලීන එක් නිදර්ශනයකි. වැලිවේරිය සමූහ ඝාතනයට හමුදා සෙබළු භාරව ගිය හා එම ප්‍රහාරය මෙහෙය වූ බ්‍රිගේඩියර්වරයාට තානාපති සේවාවේ උසස් තනතුරක් පිරිනැමීමට පසුව කටයුතු කළ අතර, බොහෝ විට එය පිරිනමන්නට ඇත්තේ එම සාහසික අපරාධය කරන ලෙස ඔහුට නියෝග කළ පුද්ගලයාගේ මැදිහත්වීම තුළ වීමට ඇති ඉඩ වැඩිය. පසු ගිය දා අලුත්ගම හා දර්ගා නගරයේ ඇති වූ වාර්ගික ගැටුමට වගකිව යුතු ඊට සම්බන්ධ පුද්ගලයන් හට තරාතිරම නොබලා දඬුවම් පමුණුවන බවට ජනාධිපතිවරයා ආඩම්බරයෙන් කී කතාවලට සිදු වූයේ කුමක් ද යන්න මේ මොහොතේ විමසීමට එක්සත් ජාතික පක්ෂය කැමතිය. සැබැවින්ම රාජපක්ෂ ජනාධිපතිවරයා මේ වන විට පත්ව සිටිනුයේ ඉතා අවාසනාවන්ත තත්ත්වයකට ය. ඔහුට තම පාලනය ක්‍රමයෙන් ගිළිහෙමින් පවතී. ඒ ආරක්ෂක අමාත්‍යංශයේ අප්‍රකාශිත අමාත්‍යවරයා වන තම සහෝදරයා නිසා පමණක් නොවේ. ඔහුගේ තරුණ දූ පුතුන් ද ආශ්චර්ය වන පිළිබද මායාවෙන් ඉතා අශෝභන ලෙස ශිෂ්ඨ සමාජය පිළිගත් සදාචාර නියමයන් හා සම්ප්‍රදායන් අමු අමුවේ උල්ලංඝණය කරමින්, ඒවා කඩ කරමින් නව පූර්වාදර්ශ සමාජය තුළ තහවුරු කිරිමට උත්සාහ දරමින් සිටිති. තම කාල්ටන් ක්‍රීඩා සමාජය වෙනුවෙන් රග්බි ප්‍රවර්ධන වැඩ සටහනක් සදහා ජනප්‍රිය තරුණ ගායකයෙකු සමග තරුණ නාමල් රාජපක්ෂ පසුගියදා අග නගරයේ පිහිටි කාන්තා පාසල් කිහිපයක සංචාරය කර තිබුණි. එසේ ගිය එක් අවස්ථාවක, උපරිමයෙන් විනය ප්‍රමිතීන් පවත්වාගෙන යාමට උත්සාහ දරණ රටේ කීර්තිමක් අධ්‍යාපන ආයතනයක දී මේ තරුණ මන්ත්‍රීවරයා හා ගායකයා පාසල් ඇඳුමින් සැරසී සිටි තරුණියන්ට නුසුදුසු පද මාලාවක් සහිත ගායනයකට ආරාධනා කරමින් හැසිර තිබුණේ එළිමහන් සංගීත සංදර්ශනයක දී ඇතැම් සංගීත කණ්ඩායම් හැසිරෙන ආකාරයට ය. පාසලේ විදුහල්පතිනිය හා ආචර්ය මණ්ඩලය ඉදිරියේ සිදු වූ එම අධම ක්‍රියාව සම්බන්ධයෙන් ඒ කීර්තිමත විදුහල් මෑණියන්ගේ සෙව‍ණේ අධ්‍යාපනය ලැබූ ආදී සිසුවියන්, දෙමව්පියන් හා පොදුවේ ගත් විට සමාජයේ සියළු කොටස් තුළ පවතිනුයේ බලවත් පිළිකුලකි. අප්‍රසාදයකි. තමන්ගේ අතෘප්තිකර ආශාවන් වෙනුවෙන් රාජපක්ෂ දරුවන්ට රටේ අධ්‍යාපන ආයතන කෝලම් මඩු බවට පත් කිරිමට අවසර ලබා දීම යනු පැහැදිලිව ම තකතීරු මුග්ධ ක්‍රියාවකි. මේ ආකාරයට රාජ්‍ය පාලනය හා සම්බන්ධ කටයුතුවල දී පෙන්වන වෘත්තිය නොවන ප්‍රවේශය හා පිළිගත් වටිනාකම් නොසලකා හැරීම සම්බන්ධයෙන් බැරෑරුම්ව අවධානය යොමු කරන ලෙස සියළුම ආගමික හා ප්‍රජා නායකයන්ගෙන් ඉල්ලා සිටිමට අප මෙය අවස්ථාවක් කර ගන්නෙමු. මේ “විකට රංගන” නතර කිරිමට දැන් කාලය එළඹ තිබේ. අනිවාර්යයෙන්ම ශ්‍රී ලංකාවේ ස්ථාපිත සම්මත වටිනාකම් තමන් සහ තමන්ගේ ඥාතී සමූහයා විනාශ කරන පසුබිමක් තුළ තවත් ජාතියේ ආදරණීය පියා යනුවෙන් පැවසීමට තරම් හැකියාවක් රාජපක්ෂ ජනාධිපතිවරයාට නොමැති බව අප අවධාරණය කර කියා සිටින්නෙමු.", "URL": "https://sinhala.adaderana.lk/news.php?nid=45281", "Category": null, "Parent URL": null}