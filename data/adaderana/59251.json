{"Source": "Adaderana", "Timestamp": "April 17, 2016 05:25 pm", "Headline": "එයා ගණන් කළානම් එයාගෙන් අහගන්න", "News Content": "අග්‍රාමාත්‍ය රනිල් වික්‍රමසිංහ මහතා අද (17) පෙරවරුවේ අස්ගිරි පාර්ශවයේ අභිනව මහ නායක අතිපූජ්‍ය වරකාගොඩ ශ්‍රී ඤාණරතන හිමිපාණන් වහන්සේ සහ මල්වතු පාර්ශවයේ මහා නායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල හිමිපාණන් වහන්සේ බැහැ දැක ආශිර්වාද ලබා ගන්නා ලදී.අස්ගිරි මහා විහාරයට පැමිණි ඒ මහතා මහා නායක හිමිපාණන් වහන්සේ සමග සුහද සාකච්ඡාවක නිරත විය. එම පාර්ශවයේ අභිනව මහා නායක හිමිපාණන් වහන්සේ වෙත අක්තපත්‍ර ප්‍රදානය කිරීමේ උත්සවය මැයි මස 17 වන දින ඓතිහාසික මඟුල් මඩුවේදී ජනාධිපතිතුමාගේ සහභාගීත්වයෙන් පැවැත්වෙන බව එහිදී මහා සංඝරත්නය අග්‍රාමාත්‍යවරයා වෙත දැනුම් දුන්නේය.අස්ගිරි පාර්ශවයේ මහා නායක හිමිපාණන් වහන්සේ බැහැ දැකීමෙන් පසු මල්වතු මහා විහාරයට පැමිණි අග්‍රාමාත්‍යවරයා එම පාර්ශවයේ මහා නායක අතිපූජ්‍ය තිබ්බටුවාවේ ශ්‍රි සිද්ධාර්ථ සුමංගල හිමිපාණන් වහන්සේ බැහැ දැක උදාවූ නව වර්ෂය නිමිත්තෙන් ආශිර්වාද ලබා ගත්තේය. අවුරුදු සමයේ තමන් කොළඹින් බැහැරව සිටි බව ඒ මහතා මහ නායක හිමිපාණන් වහන්සේ හමුවේ කියා සිටියේය.අනතුරුව මාධ්‍ය හමුවේ නව වසරට සුභ පැතුම් එක් කරන බව අග්‍රාමාත්‍ය රනිල් වික්‍රමසිංහ මහතා කියා සිටියේය. රටේ ආර්ථිකය ගොඩනගන්නේ කෙසේදැයි එහිදී මාධ්‍යවේදියෙකු අගැමතිවරයාගෙන් විමසූ අවස්ථාවේ ඔහු පැවසුවේ ඒ ගැන කතා ක‍ළ යුත්තේ පාර්ලිමේන්තුවේදී බවයි.මෙවර අවුරුද්දට ජනතාව බඩු ගන්නවාට වඩා සිටියේ උකස් බඩු කඩවල යැයි හිටපු ජනාධිපතිවරයා පවසා ඇතැයි තවත් මාධ්‍යවේදියෙකු අගමැතිවරයාගේ අවධානයට යොමු කළ විට \" එයා ගණන් කළා නම් එයාගෙන් ගිහිල්ලා අහගන්න\" යනුවෙනි.ඊට අමතරව යමක් පැවසීමට මෙය අවස්ථාව නොවන බව කී ඒ මහතා අවශ්‍ය කරුණු පසුව ප්‍රකාශ කරන බව කීවේය.", "URL": "https://sinhala.adaderana.lk/news.php?nid=59251", "Category": null, "Parent URL": null}