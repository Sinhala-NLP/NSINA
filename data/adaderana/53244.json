{"Source": "Adaderana", "Timestamp": "August 14, 2015 04:21 pm", "Headline": "සුසිල් - අනුර කැපෙයි/දුමින්ද - විශ්ව පත්වෙති ", "News Content": "ශ්‍රීලනිප සහ එජනිස සභාපති ලෙස ජනාධිපති මෛත්‍රීපාල සිරිසේන මහතා විසින් ශ්‍රීලනිප මහලේකම් වන අනුර ප්‍රියදර්ශන යාපා එජනිස මහ ලේකම් වන සුසිල් ප්‍රේමජයන්ත මහතාද තනතුරු වලින් ඉවත් කර තිබේ.එසේම ඔවුන්ගේ පක්ෂ සාමාජිකත්වයද ජනාධිපතිවරයා විසින් අවලංගු කර ඇති බව දේශපාලන ආරංචි මාර්ග සඳහන් කරයි. ඒ අනුව පසුව ශ්‍රී ලංකා නිදහස් පක්ෂයේ වැඩබලන මහ ලේකම් ධුරය සඳහා දුමින්ද දිසානායක මහතාද සහ එක්සත් ජනතා නිදහස් සන්ධානයේ වැඩබලන මහ ලේකම් ධුරය සඳහා මහාචාර්ය විශ්ව වර්ණපාල මහතාද පත් කිරීමට ජනාධිපතිවරයා විසින් කටයුතු පත්කර තිබේ. අනතුරුව දුමින්ද දිසානායක සහ මහාචාර්ය විශ්වා වර්ණපාල යන මහත්වරුන් අධිකරණයට ගොස් තමන්ට නව තනතුරුවල කටයුතු කරගෙන යෑමට හිටපු මහලේකම්වරුන්ගෙන් බලපෑම් එල්ල වන බැවින් ඔවුන්ට එකී ධූරවල තවදුරටත් කටයුතු කිරීමට නොහැකි ලෙස අතුරු තහනම් නියෝගයක් නිකුත් කරන ලෙස ඉල්ලා ඇතැයි සඳහන්ය.ඒ අනුව කරුණු සලකා බැලූ අධිකරණය විසින් සුසිල් ප්‍රේමජයන්ත සහ අනුර ප්‍රියදර්ශන යාපා යන මහත්වරුන්ට තවදුරටත් ඔවුන් දැරූ තනතුරුවල කටයුතු කිරීමට නොහැකි ලෙස අතුරු තහනම් නියෝගයක් නිකුත් කර තිබේ.මෙම අතුරු තහනම් නියෝගය අගෝස්තු 28 වන දින දක්වා බලපැවැත්වෙන පරිදි කොළඹ දිසා අධිකරණය විසින් නිකුත් කර ඇති බව අද දෙරණ වාර්තාකරු සඳහන් කරයි. මෙහිදී පැමිණිලිකරුවන් වෙනුවෙන් අධිකරණයට කරුණු දක්වා ඇත්තේ නීතීඥවරුන් වන චාරක ජයරත්න, කේ. කණගීස්වරන්, චන්දික ජයසුන්දර, පුලස්ති රූපිසිංහ යන අය වෙයි.", "URL": "https://sinhala.adaderana.lk/news.php?nid=53244", "Category": null, "Parent URL": null}