{"Source": "Adaderana", "Timestamp": "March 25, 2019 08:14 pm", "Headline": "ථෙරවාද බෞද්ධ දර්ශනය සුරක්ෂිත කිරීමට ගත හැකි සෑම පියවරක්ම ගන්නවා", "News Content": "ථෙරවාද බෞද්ධ දර්ශනය සුරක්ෂිත කිරීම වෙනුවෙන් ගතහැකි සෑම පියවරක්ම ගන්නා බව ජනපති මෛත්‍රීපාල සිරිසේන මහතා පවසයි. ත්‍රීපිටකාභිවන්දනා, සතියට සමගාමිව ඉකුත් සතිය තුළ රටේ විශාල බෞද්ධාගමික ප්‍රබෝධයක් දක්නට ලැබුණු බව ජනාධිපතිවරයා ප්‍රකාශ කළේය. උතුම් ත්‍රීපිටකය ලෝක උරුමයක් බවට පත් කිරීමට පියවර ගත්තේ තවත් වසර දහස් ගණනාවක් එය සුරක්ෂිත කිරීම වෙනුවෙන් බව සඳහන් කළ ජනාධිපතිවරයා ශ්‍රී ලංකාවාසීන් වන අපට ලෝකයට ලබාදිය හැකි උතුම්ම දායාදය වන ථෙරවාද බෞද්ධ දර්ශනය සුරක්ෂිත කිරීම වෙනුවෙන් සහ එහි ආරක්ෂාව වෙනුවෙන් ගතහැකි සෑම පියවරක් ම ගන්නා බව ද පැවසීය. ජනාධිපතිවරයා මේ බව සඳහන් කළේ ගිරිතලේ පුරාණගම ධර්ම විජයාරාම විහාරස්ථානයේ අභිනවයෙන් ඉදිකළ පූජ්‍ය ලියන්ගස්වගුරේ දේවානන්ද නාහිමි අනුස්මරණ ධර්ම ශාලාව සහ ශ්‍රවණාගාරය, විවෘත කිරීමේ පුණෝත්සවයට අද (25) පස්වරුවේ එක්වෙමිනි. විහාරස්ථානය වෙත ගිය ජනාධිපතිවරයා දහම් පාසල් සිසු දරුවන් විසින් මහත් සෙනෙහසින් පිළිගත් අතර ජනාධිපතිවරයා ඔවුන්ගේ තොරතුරු විමසමින් සුහද කථා බහක නිරත විය. අනතුරුව සමරු ඵලකය නිරාවරණය කර පූජ්‍ය ලියන්ගස්වගුරේ දේවානන්ද නාහිමි අනුස්මරණ ධර්ම ශාලාව සහ ශ්‍රවණාගාරය විවෘත කරනු ලැබිය.", "URL": "https://sinhala.adaderana.lk/news.php?nid=106735", "Category": null, "Parent URL": null}