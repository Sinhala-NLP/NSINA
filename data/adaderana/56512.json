{"Source": "Adaderana", "Timestamp": "January 21, 2016 09:11 am", "Headline": " මහමැතිවරණයේ පොදු රාජ්‍ය මණ්ඩලයීය වාර්තාව නිකුත්වෙයි", "News Content": "මෙරට පැවති පාර්ලිමේන්තු මැතිවරණය ප්‍රජාතන්ත්‍රවාදී මැතිවරණයක් බව පොදු රාජ්‍ය මණ්ඩලයීය මහලේකම් කාර්යාලය පවසයි.2015 අගොස්තු මාසයේ පැවති මෙරට පාර්ලිමේන්තු මැතිවරණයේ පොදු රාජ්‍ය මණ්ඩලයීය නිරීක්ෂණ කණ්ඩායමේ අවසන් වාර්තාව ඊයේ දිනයේ නිකුත් කර තිබේ.පොදු රාජ්‍ය මණ්ඩලයීය මහලේකම් කමලේෂ් ෂර්මා විසින් අදාළ වාර්තාව නිකුත් කර ඇති බව වාර්තා වේ.එම වාර්තාවට අනුව මෙරට පැවති පාර්ලිමේන්තු මැතිවරණය ප්‍රජාතන්ත්‍රවාදයේ ප්‍රධාන මිනුම් දඬු සපුරා ඇති බවත් මැතිවරණ ක්‍රියාවලිය විනිවිද පෙනෙන සාමකාමී සහ විශ්වාසනීය ආකාරයෙන් සිදුකර ඇති බවත් සඳහන් කර තිබේ.එමෙන්ම පොදු රාජ්‍ය මණ්ඩලයීය නිරීක්ෂණ කණ්ඩායම විසින් අදාළ වාර්තාවෙන් ශ්‍රී ලංකාව සම්බන්ධයෙන් නිර්දේශ කිහිපයක් ද නිකුත් කර ඇති බව වාර්තා වේ.කාන්තාවන් ජාතික මට්ටමේ දේශපාලනයට පිවිසීම පිළිබඳව මෙන්ම මැතිවරණ ප්‍රචාරක කටයුතු මෙහෙයවීමේදී ඇතැම් සීමාවන් පැනවීම සම්බන්ධයෙන් රජයේ අවධානය යොමු විය යුතු බව එම නිර්දේශ මගින් දැනුම් දී තිබේ.මැතිවරණය පැවැත්වීමේදී මැතිවරණ කොමසාරිස්වරයා සහ ඔහුගේ නිළධාරීන් කටයුතු කළ ආකාරය මෙන්ම පොලීසියේ ක්‍රියා කලාපයද අදාළ වාර්තාව මඟින් ප්‍රශංසාවට ලක් කර ඇති බව සඳහන්ය.මැතිවරණ කාලය තුළ ප්‍රචණ්ඩ ක්‍රියා 200ක් පමණ සිදුවී ඇති අතර එම කාලය තුළ මරණ තුනක් වාර්තා වන බව පොදු රාජ්‍ය මණ්ඩලයීය මහලේකම් කාර්යාලය පෙන්වා දෙයි.", "URL": "https://sinhala.adaderana.lk/news.php?nid=56512", "Category": null, "Parent URL": null}