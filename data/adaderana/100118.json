{"Source": "Adaderana", "Timestamp": "December 1, 2018 07:13 pm", "Headline": "ඝාතනය වු පොලිස් නිලධාරින් දෙදෙනාගේ දේහයන් නිවසට", "News Content": "මඩකලපුව, වව්නතිව් පොලිස් මාර්ග බාධකයේ රජකාරියේ නිරතව සිටියදි ඝාතනයට ලක් වු පොලිස් නිලධාරින් දෙදෙනාගේ දේහයන් ඔවුන් පදිංචිව සිටි ගාල්ල, උඩුගම සහ කල්මුන පෙරයනිලාවනේ ප්‍රදේශවල පිහිටි නිවාස වෙත රැගෙන ගොස් තිබේ. වව්නතිව් පොලිස් මුර පොලේ සේවයේ යෙදී සිටි පොලිස් නිලධාරින් දෙදෙනෙකු පෙරේදා (29) රාත්‍රීයේ ඝාතනය කර තිබූ අතර ඊයේ (30) උදෑසන ඔවුන්ගේ මළ සිරුරු පොලිස් මුර පොල ආසන්නයේ තිබී සොයා ගැණුණේය. වව්නතිව් පොලිස් ස්ථානයට අනුයුක්තව සේවය කළ 35 හැවිරිදි නිරෝෂන් ඉන්දික ප්‍රසන්න හා 48 හැවිරිදි ගනේෂ් දිනේෂ් නැමති පොලිස් කොස්තාපල්වරු දෙදෙනා පොලිස් ස්ථානයට අනුයුක්ත මාර්ග බාධකය අසලදී ඊයේ (30) අලුයම වෙඩි තැබීමකින් සහ ගෙල කපා දැමීමකින් ඝාතනය කර තිබුණේය. සිද්ධියේදි ගනේෂ් දිනේෂ් නමැති කොස්තාපල්වරයාගේ හිසට ටි 56 වර්ගයේ ගිණි අවියකින් වෙඩි තබා ඇති අතර නිරෝෂන් ඉන්දික නමැති කොස්තාපල්වරයාගේ ගෙල තියුණු ආයුධයකින් කපා ඇති බවත් මියයාමට පෙර ඔහු දැඩි පොරබැදීමක නිරතව ඇති බවත් සිදු කළ මුලික පරීක්ෂණවලදි අනාවරණ වි තිබේ. මේ අතර ඝාතනයට ලක්වූ පොලිස් කොස්තාපල්වරුන් දෙදෙනා පොලිස් සැරයන් ධූරයට උසස් කිරීමට පොලිස්පතිවරයා නියෝග කරනු ලැබුවේ ඊයේ දිනයේදීයී. කෙසේවෙතත් තියුණු ආයුධයකින් ගෙල කපා ඝාතනය කළ එක් දරු පියෙකු වන පොලිස් කොස්තාපල් නිරෝෂන් ඉන්දික ප්‍රසන්නගේ දේහය ගාල්ල උඩුගම ප්‍රදේශයේ පිහිටි ඔහුගේ නිවසට අද(01) පෙරවරුවේ රැගෙන එනු ලැබුවෙය. මේ අතර හිසට වෙඩි තබා ඝාතනය කරනු ලැබූ ගනේෂ් දිනේෂ් අවිවාකයෙකු වන අතර ඔහුගේ දේහය කල්මුණේ පෙරිය නිලාවනේ පිහිටි සිය නිවස වෙත ඊයේ රාත්‍රියේ රැගෙන එනු ලැබුවාය. සිද්ධියේ විමර්ශන කටයුතු සඳහා පොලිස්පතිවරයාගේ උපදෙස් මත අපරාධ පරික්ෂණ දෙපාර්තමේන්තුවේ පොලිස් අධිකාරීවරයෙකුගේ ප්‍රධානත්වයෙන් විශේෂ නිලධාරි කණ්ඩායමක් මඩකලපුව බලා ඊයේ දිනයේදී පිටත් වූ අතර ඔවුන් විසින් ස්ථානීය පරීක්ෂණයක් ආරම්භ කර ඇත. මේ අතර වව්නතිව්හි පැවැත් විමට සුදානම් වු මහවිරු සැමරුමට අදාළව පසුගියදා පාන්ඩිඅඩි LTTE සොහොනේ සිදු කළ සැරසිලි ඉවත් කිරීමට පොලිසිය කටයුතු කර තිබු අතර ඊට පළිගැනීමක් ලෙස මෙම ඝාතනය සිදු කලේද යන්න පිළිබඳ පරීක්ෂණවලදි අවධානය යොමු වි තිබේ. මෙම ඝාතන සිද්ධිය සම්බන්ධයෙන් අද අලුයම කිලිනොච්චි වව්ටකච්චි ප්‍රදේශයේදී රාසනායගම් සර්වානන්දන් නැමති 48 හැවිරිදි පුද්ගලයෙකු කිලිනොච්චිය පොලිසිය විසින් අත්අඩංගුවට ගෙන අපරාධ පරීක්ෂණ දෙපාර්තමේන්තුවට භාර දී තිබේ.", "URL": "https://sinhala.adaderana.lk/news.php?nid=100118", "Category": null, "Parent URL": null}