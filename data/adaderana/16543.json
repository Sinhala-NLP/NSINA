{"Source": "Adaderana", "Timestamp": "June 4, 2011 11:49 am", "Headline": "චැනල් 4 වාර්තා චිත්‍රපටය ශ්‍රී ලංකාව ප්‍රතික්ෂේප කරයි", "News Content": "එක්සත් ජාතීන්ගේ මානව හිමිකම් කවුන්සිලය වෙත ඉදිරිපත් වූ තවත් වීඩියෝ දර්ශන කිහිපයක් නිසා ශ්‍රී ලංකාවේ යුද ගැටුම් පැවති කාල සීමාව තුළ සිදුවූ බව කියන යුද අපරාධ චෝදනා සම්බන්ධ බලපෑම තවදුරටත් වර්ධනය තිබේ. එක්සත් ජාතීන්ගේ සංවිධානයේ විමර්ශකයකු මෙම සතිය තුළ අදාළ වීඩියෝ දර්ශනවලින් ඇතැම් දර්ශන සත්‍ය බවට කරුණු ඉදිරිපත් කර තිබිණි. ඒ අතර ශ්‍රී ලංකාවට බරපතල මටටමේ චෝදනා එල්ල වන දර්ශන රැගත් වාර්තා චිත්‍රපටයක් බ්‍රිතාන්‍ය චැනල් 4 නාලිකාව මගින් මානව හිමිකම් කවුන්සිලය වෙත ඉදිරිපත් කර ඇති බව විදෙස් මාධ්‍ය වාර්තා සඳහන් කරයි. මෙම වාර්තා චිත්‍රපටය එළඹෙන ජූනි මස 14 වන දින බ්‍රිතාන්‍ය තුළ විකාශයවීමට නියමිත බව ද සඳහන්ය. එල්. ටී. ටී. ඊ සංවිධානය හා ශ්‍රී ලංකා රජයේ හමුදා අතර යුද ගැටුම් පැවැති කාල සීමාව තුළ රූගත කරන ලද මෙම චිත්‍රපටයේ අඩංගු ඇතැම් දර්ශන මීට පෙර එක්සත් ජාතීන්ගේ විමර්ශකයින් දෙදෙනෙකු වෙත ඉදිරිපත් කර ඇති අතර අදාළ දර්ශන සත්‍ය බවට ඔවුන් තහවුරු කර ඇති බව ද විදෙස් මාධ්‍ය වාර්තා පෙන්වාදෙයි. ශ්‍රී ලංකා රජයේ යුද අපරාධ හා මනුෂ්‍යත්වයට එරෙහි ක්‍රියා සම්බන්ධව මෙම දර්ශන තුළින් පැහැදිලි වන බව අදාළ වාර්තා චිත්‍රපටය පිළිබඳව පැවති සාකච්ඡාවකදී අදහස් දක්වමින් ජාත්‍යන්තර ක්ෂමා සංවිධානයේ ආසියානු වැඩසටහන් පිළිබඳ අධ්‍යක්ෂ සමන් සියා සරිෆි සඳහන් කර ඇති බව ද එම මාධ්‍ය වාර්තා ප්‍රකාශ කරයි. නමුත් අදාළ චිත්‍රපටය නැරඹූ ශ්‍රී ලංකා නිලධාරීන් විසින් ඒ පිළිබඳව දැඩි ලෙස අප්‍රසාදය පළකරමින් එම වීඩියෝව අසත්‍ය එකක් බවට අවධාරණය කර තිබේ. එමෙන්ම චැනල් 4 නාලිකාව මගින් ඉදිරිපත් කරන මෙම යුද අපරාධ චෝදනා සම්බන්ධව එම නාලිකාව වෙත අප්‍රසාදය පළකර ඇති බව ද මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=16543", "Category": null, "Parent URL": null}