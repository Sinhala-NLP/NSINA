{"Source": "Adaderana", "Timestamp": "December 4, 2010 12:38 pm", "Headline": "ජනපතිට එරෙහි උද්ඝෝෂණය මෝඩ ක්‍රියාවක් පමණයි", "News Content": "පසුගියදා ජනාධිපති මහින්ද රාජපක්ෂ මහතා සිදුකළ බ්‍රිතාන්‍ය සංචාරයේදී ඊට එරෙහිව ලන්ඩනයේදී ද්‍රවිඩ ජනතාව සිදුකළ උද්ඝෝෂණයට විරෝධය පළකරන බව පාර්ලිමේන්තු මන්ත්‍රී ප්‍රභා ගනේෂන් මහතා පවසයි. එම උද්ඝෝෂණය අඥාන ක්‍රියාවක් බව ද ඔහු සඳහන් කරයි. අද(04) කොළඹදී පැවති මාධ්‍ය හමුවකදී අදහස් දක්වමින් ඔහ මේ බව කියා සිටියේය. යුද්ධය අවසන්ව, රටට සාමය උදාවී මේ වනවිට රටේ සංවර්ධන කටයුතු ද කඩිනමින් සිදුවන බව මන්ත්‍රීවරයා පෙන්වාදෙයි. උතුරු නැගෙනහිර නැවත පදිංචි කිරීම් මෙන්ම සංවර්ධන කටයුතු යහපත් ලෙස සිදුවන බවත් ඒ සඳහා දායකත්වය දක්වන ලෙසත් හෙතෙම ද්‍රවිඩ ඩයස්පෝරාවෙන් ඉල්ලා සිටියි. මෙම උද්ඝෝෂණය සිදුකළේ බ්‍රිතාන්‍යයේ වෙසෙන ද්‍රවිඩ ජන කොටසින් සුළුතරයක් පමණක් නමුත් එහි වගකීම සමස්ත ද්‍රවිඩ ඩයස්පෝරාවටම එල්ල වී ඇති බවට ද ගනේෂන් මහතා චෝදනා කරයි. එමෙන්ම මෙම උද්ඝෝෂණය සම්පූර්ණයෙන් ඵල රහිත ක්‍රියාවක් බවත්, මෙවැනි උද්ඝෝෂණ නිසා ජනාධිපතිවරයා තුළ කිසියම් අප්‍රසාදයක් ඇතිවිය හැකි බවත් ඔහු වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=12595", "Category": null, "Parent URL": null}