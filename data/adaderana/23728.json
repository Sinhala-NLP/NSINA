{"Source": "Adaderana", "Timestamp": "April 23, 2012 08:10 am", "Headline": "ජනපති දකුණු කොරියාවේ සංචාරයේ", "News Content": "නිල සංචාරයක් සදහා ජනාධිපති මහින්ද රාජපක්ෂ මහතා ඊයේ රාත්‍රීයේ දකුණු කොරියාව බලා පිටත්ව ගොස් තිබේ. දකුණු කොරියානු ජනාධිපතිවරයාගේ ආරාධනයකට අනුව ජනාධිපතිවරයා ලබන 27 වැනි දා දක්වා එරට රැඳී සිටීමට නියමිතය. ජනාධිපති ප්‍රකාශක බන්දුල ජයසේකර මහතා කියා සිටියේ මෙම සංචාරයේ දී ද්විපාර්ශ්වික ගිවිසුම් කිහිපයකට ද එළඹීමට නියමිත බවයි. එහිදී ශ්‍රී ලංකා ‍- කොරියානු ව්‍යාපාරික සංසදය අමතමින් ජනාධිපතිවරයා විශේෂ දේශනයක් පැවැත්වීමට ද නියමිතව තිබේ. එම හමුව සංවිධානය කරනු ලබන්නේ බූසාන් වාණිජ හා කර්මාන්ත මණ්ඩලය විසිනි. දකුණු කොරියානු සංචාරයේ දී ජනාධිපතිවරයා එරට ප්‍රමුඛ වෘත්තීය සංගම් හා සංවිධාන කිහිපයක ප්‍රධානීන් ද හමුවීමට නියමිතය.", "URL": "https://sinhala.adaderana.lk/news.php?nid=23728", "Category": null, "Parent URL": null}