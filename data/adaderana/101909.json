{"Source": "Adaderana", "Timestamp": "January 7, 2019 06:51 am", "Headline": "ජනපතිට-අගමැතිට අස්ගිරි පාර්ශවයෙන් ඉල්ලීමක්", "News Content": "ශ්‍රී ලංකා භික්ෂු විශ්වවිද්‍යාලය සහ පාලි හා බෞද්ධ විශ්ව විද්‍යාලය අධ්‍යාපන අමාත්‍යාංශයට යටතට ගැසට් කිරීම බරපතළ ගැටලුවක් බව අස්ගිරි මහා විහාර පාර්ශවය පෙන්වාදෙයි. නව අමාත්‍යාංශ ගැසට් කිරීම් යටතේ මෙතෙක් උසස් අධ්‍යාපන අමාත්‍යාංශය යටතට අයත්ව තිබූ අදාළ විශ්වවිද්‍යාල දෙක මෙවර අධ්‍යාපන අමාත්‍යාංශය යටතට පැවරීමක් සිදුකර ඇති බව අස්ගිරි මහා පාර්ශවය පෙන්වාදෙයි. මේ පිළිබඳව සොයා බලා වහාම ශ්‍රී ලංකා භික්ෂු විශ්ව විද්‍යාලය සහ පාලි හා බෞද්ධ විශ්ව විද්‍යාලය උසස් අධ්‍යාපන අමාත්‍යාංශය යටතට යළි පවරා ගන්නා ලෙස එම පාර්ශවය ජනාධිපතිවරයාගෙන් සහ අග්‍රාමාත්‍යවරයාගෙන් ඉල්ලීමක් කරයි. මහනුවර ප්‍රදේශයේ පැවති මාධ්‍ය හමුවකට එක්වෙමින් අස්ගිරි පාර්ශවයේ ලේඛකාධිකාරී ආචාර්ය පූජ්‍ය මැදගම ධම්මානන්ද හිමි මෙම අදහස් පළ කළේය. මේ අතර ත්‍රිපිටකය ජාතික උරුමයක් බවට පත් කිරීමේ වැඩසටහනේදී ජනාධිපති මෛත්‍රීපාල සිරිසේන මහතා විසින් මල්වතු පාර්ශවය වෙත ලබාදුන් සන්නස් පත්‍රය එම පාර්ශවයේ මහානායක අතිපූජ්‍ය තිබ්බටුවාවේ ශ්‍රී සුමංගල නාහිමි වෙත පිලිගන්වා තිබේ. මල්වතු මහා විහාර පාර්ශවය නියෝජනය කරමින් එම උත්සවයට සහභාගී වූ මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි හිමි විසින් අදාළ සන්නස් පත්‍රය මල්වතු මහානාහිමි වෙත පිළිගන්වා ඇති බව අද දෙරණ වාර්තාකරු සඳහන් කළේය. ඒ අනුව එම සන්නස් පත්‍රය මල්වතු මහා විහාරීය කෞතුකාගාරයෙහි තැන්පත් කිරීමට නියමිතයි.", "URL": "https://sinhala.adaderana.lk/news.php?nid=101909", "Category": null, "Parent URL": null}