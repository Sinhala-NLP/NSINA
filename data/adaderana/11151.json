{"Source": "Adaderana", "Timestamp": "September 28, 2010 11:50 am", "Headline": "පලාගිය සෙබළුන් සේවයේ යෙදවීමේ සිද්ධියේ චෝදනා පත්‍ර බාරදෙයි", "News Content": "පසුගිය ජනාධිපතිවරණ සමයෙහි යුද හමුදාවෙනි පලාගිය සෙබළුන් සේවයේ යොදාගැනීම සම්බන්ධව සරත් ෆොන්සේකා සහ ඔහුගේ ලේකම් සේනක ද සිල්වා යන මහත්වරුන්ට අද කොළඹ මහාධිකරණය හමුවෙහි චෝදනා පත්‍ර බාරදෙනු ලැබීය. කොළඹ මහාධිකරණ විනිසුරු දීපානි විජේසුන්දර මහත්මිය හමුවෙහි නීතිපතිවරයා විසින් මෙම චෝදනා පත්‍ර බාරදීම සිදුකරනු ලැබිණි. ඉන් අනතුරුව නඩු විභාගය දෙසැම්බර් 13 වනදා පැවැත්වීමට අධිකරණය තීන්දු කරනු ලැබීය. එමෙන්ම විත්තිකාර සරත් ෆොන්සේකා සහ සේනක ද සිල්වා යන මහත්වරුන්ගේ ඇඟිලි සලකුණු ලබාගෙන වාර්තාවක් කැඳවීමට ද අධිකරණය නියෝග කර ඇත. දෙවන විත්තිකාර සේනක ද සිල්වාට ඇප ලබාදෙන ඔහුගේ නීතීඥවරයා ඉල්ලීමක් කර ඇත. නමුත් අධිකරණය එම ඇප ඉල්ලීම ප්‍රතික්ෂේප කර තිබේ. පසුගිය ජනාධිපතිවරණ සමයේ යුද හමුදාවෙන් පලාගිය සෙබළුන් 10 දෙනෙකු සේවයේ යොදවා වැටුප් ගෙවා ඔවුන්ට නවාතැන් පහසුකම් ලබාදීම තුළින් රජයට එරෙහිව කුමන්ත්‍රණයක් සිදුකරන ලද බව පවසමින් විත්තිකරුවන්ට එරෙහිව නීතිපතිවරයා මෙම නඩුව පවරා ඇත.", "URL": "https://sinhala.adaderana.lk/news.php?nid=11151", "Category": null, "Parent URL": null}