{"Source": "Adaderana", "Timestamp": "May 5, 2019 06:15 pm", "Headline": "කොළඹ-ජාවත්ත අහසේ සැරි සැරූ සැක කටයුතු ඩ්‍රෝන යානය", "News Content": "කොළඹ ජාවත්ත ප්‍රදේශයට ඉහළින් ඊයේ (04) රාත්‍රී අනවසරෙන් පියාසර කළ ඩ්‍රෝන යානාව සම්බන්ධයෙන් නාරාහේන්පිට පොලීසිය විමර්ශන ආරම්භ කර ඇත. ඊයේ රාත්‍රී ඩ්‍රෝන යානාවක් ජාවත්ත ප්‍රදේශය ආශ්‍රිත ගුවනේ සැරිසරන බවට ලද තොරතුරක් මත නාරාහේන්පිට පොලීසියේ නිලධාරීන් පිරිසක් එම ප්‍රදේශයට ගොස් ඇති අතර එම අවස්ථාවේ පොලීසිය විසින් එම ඩ්‍රෝන යානාවට වෙඩි තබා ඇති බව සඳහන්ය. එහිදී එම ඩ්‍රෝන යානය නොනවත්වා මුහුද දෙසට ගමන් කර ඇති ගමන් කර ඇති අතර පොලීසිය විසින් මේ සම්බන්ධයෙන් ගුවන් හමුදාව ද දැනුවත් කිරීමට පියවර ගෙන ඇත. කෙසේවෙතත් මේ වන තුරු අදාළ ඩ්‍රෝන යානය සොයා ගැනීමට නොහැකි වී ඇති අතර ගුවන් හමුදාව සහ පොලීසිය එක්ව ඒ පිළිබද තවදුරටත් විමර්ශන සිදුකරන බව නාරාහේන්පිට පොලීසිය සඳහන් කළේය. පසුගියදා සිදුවූ ප්‍රහාර මාලාවෙන් අනතුරුව ඩ්‍රෝන යානා ගුවන්ගත කිරීම නැවැත දැනුම්දෙන තුරු අත්හිටුවීමට සිවිල් ගුවන් සේවා අධිකාරිය පියවර ගත්තේය.", "URL": "https://sinhala.adaderana.lk/news.php?nid=109305", "Category": null, "Parent URL": null}