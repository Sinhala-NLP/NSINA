{"Source": "Adaderana", "Timestamp": "November 25, 2012 04:26 pm", "Headline": "වී සහ සහල් තොග වාර්තාවක් වහාම දෙන්න", "News Content": "රාජ්‍ය හා පෞද්ගලික අංශ මගින් දිවයින පුරා පවත්වාගෙන යනු ලබන වී සහ සහල් තොග පිළිබඳව වහාම වාර්තාවක් ලබාදෙන ලෙස සමූපකාර සහ අභ්‍යන්තර වෙළෙද අමාත්‍ය ජොන්ස්ටන් ප්‍රනාන්දු මහතා පාරිභෝගික අධිකාරියේ සභාපති රූමි මර්ෂුක් මහතාට නියෝග කර තිබේ. ඒ අනුව හෙට (26) දිනයේ සිට මෙම වාර්තාව සැකසීමේ කටයුතු ආරම්භ කිරීමට නියමිතය. මීට අමතරව සහල් සඟවා තබාගන්නා හෝ පාලන මිලට වඩා වැඩි මිලට සහල් අලෙවි කරන ව්‍යාපාරිකයින් සොයා සිදුකරන වැටලීම් වැඩි කරන ලෙස ද අමාත්‍යවරයා පාරිභෝගික අධිකාරියට උපදෙස් ලබාදී තිබේ. මේ මාසයේ ගතවූ කාලය තුළ පමණක් වැඩි මිලට සහල් විකිණු වෙළෙඳුන් සිය දෙනෙ‍කුට එරෙහිව නඩු පවරා ඇති බව සමූපකාර සහ අභ්‍යන්තර වෙළෙඳ අමාත්‍යංශය සඳහන් ක‍ළේය.", "URL": "https://sinhala.adaderana.lk/news.php?nid=29474", "Category": null, "Parent URL": null}