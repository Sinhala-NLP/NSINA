{"Source": "Adaderana", "Timestamp": "March 5, 2010 11:01 am", "Headline": "ෆොන්සේකාගේ කාර්යාලයේ මුදල් පෞද්ගලික බැංකුවක", "News Content": "හිටපු ආරක්ෂක මාණ්ඩලික ප්‍රධානී සරත් ෆොන්සේකා මහතාගේ කාර්යාලයේ තිබූ කෝටි එකහමාරක මුදලක් පෞද්ගලික බැංකුවක සේප්පුවක තැන්පත් කිරීම සමබන්ධ සැකකරුවෙකු රටින් පිටව ගොස් ඇතැයි රහස් පොලිසිය අධිකරණයට දන්වා තිබේ. ගල්කිස්ස මහේස්ත්‍රාත් අධිකරණයේ දී ඒ පිළිබඳ නඩුව අද කැඳවූ අවස්ථ‍ාවේ දී රහස් පොලිසිය අධිකරණයට දැනුම් දුන්නේ අදාළ මුදල් බැංකුවේ තැන්පත් කිරීමට සම්බන්ධ දොන් සංජීව කුමාර නැමැති සැකකරු රටින් පිටව ගොස් ඇති බවය. ඒ අනුව ගල්කිස්ස මහේස්ත්‍රාත් හර්ෂ සේතුංග මහතා සැකකරු අත්අඩංගුවට ගැනීමට අද වරෙන්තු නිකුත් කළේය. ජාත්‍යන්තර පොලිසියේ සහය ඇතිව ඔහු අත්අඩංගුවට ගැනීමට ද අධිකරණය උපදෙස් ලබා දී ඇත. මීට අමතරව එම මුදල් රැගෙන යාමට භාවිත කළ ඩිපෙන්ඩර් රථය පිළිබඳව පරීක්ෂණ ආරම්භ කර ඇති බව රහස් පොලිස් අධිකරණයට දැනුම් දුන්නේය. අදාළ පරීක්ෂණ සම්බන්ධයෙන් වාර්තාවක් මැයි මස 14 වන දින අධිකරණයට ඉදිරිපත් කරන ලෙස ද මෙහි දී නියෝග කෙරුණි.", "URL": "https://sinhala.adaderana.lk/news.php?nid=7088", "Category": null, "Parent URL": null}