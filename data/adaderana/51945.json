{"Source": "Adaderana", "Timestamp": "June 12, 2015 08:57 am", "Headline": "මාතර රැලිය ගැන පුවත්පත් දැන්වීමට සන්ධානයේ කිසිම සම්බන්ධයක් නෑ  ", "News Content": "ඉදිරි මහ මැතිවරණයේදී හිටපු ජනාධිපති මහින්ද රාජපක්ෂ මහතා අගමැති අපේක්ෂකයා ලෙස පත් කිරීමට බල කෙරෙන තවත් රැළියක් අද පස්වරුවේ මාතරදී පැවැත්වෙයි. “මහ සටන අරඹන්න - මාතරට රොක් වන්න“ යන මැයෙන් මෙම රැළිය සංවිධාන කර ඇති බව බස්නහිර පළාත් සභා මන්ත්‍රී උදය ගම්මන්පිල මහතා සඳහන් කළේය.මෙම රැලිය සඳහා පාර්ලිමේන්තුව නියෝජනය කරන මන්ත්‍රීවරුන් 70වකට වැඩි පිරිසක් සහභාගී වන බව උදය ගම්මන්පිල මහතා පැවසීය. මාතර පැවැත්වෙන මෙම රැළියට හිටපු ජනාධිපතිවරයාද පැමිණෙන බවට පසුගියදා ප්‍රකාශ නිකුත් වී තිබුණි.කෙසේ වෙතත් උදය ගම්මන්පිල මහතා සඳහන් කළේ මහින්ද රාජපක්ෂ මහතා අද දිනයේ මෙම රැලියට සහභාගී නොවන බවයි.මේ අතර මාතර පැවැත්වෙන මෙම රැළිය සඳහා එක්සත් ජනතා නිදහස් සන්ධානයේ හෝ ශ්‍රී ලංකා නිදහස් පක්ෂයේ කිසිදු මැදිහත් වීමක් නොමැති බව එක්සත් ජනතා නිදහස් සන්ධානය පවසයි. නිවේදනයක් නිකුත් කරමින් සන්ධානයේ මහ ලේකම් සුසිල් ප්‍රේමජයන්ත් මහතා පෙන්වාදෙන්නේ අදාළ රැස්වීම පිළිබඳව පුවත්පත්වල පළකර ඇති දැන්වීමටද එක්සත් ජනතා නිදහස් සන්ධානයේ කිසිදු සම්බන්ධයක් නොමැති බවයි.", "URL": "https://sinhala.adaderana.lk/news.php?nid=51945", "Category": null, "Parent URL": null}