{"Source": "Adaderana", "Timestamp": "January 4, 2011 12:06 pm", "Headline": "මොහොමඩ් මහරුෆ් ඇප මත මුදාහැරීමට නියෝගයක් ", "News Content": "මුදල් නොමැති ගිණුමකින් චෙක්පතක් ලබාදී විශ්වාසය කඩකිරීමේ චෝදනාව මත අත්අඩංගුවට ගන්නා ලද හිටපු එක්සත් ජාතික පක්ෂ කොළඹ දිස්ත්‍රික් පාර්ලිමේන්තු මන්ත්‍රී මොහොමඩ් මහරුෆ් ඇප මත මුදාහැරීමට කොළඹ මහේස්ත්‍රාත් අධිකරණය නියෝග කර තිබේ. කොළඹ අපරාධ කොට්ඨාශය මගින් සැකකාර මන්ත්‍රීවරයා අත්අඩංගුවට ගෙන අධිකරණයට ගෙන තිබිණි. ඉඩම් ගනුදෙනුවකට අදාළව සැකකාර මන්ත්‍රීවරයා රුපියල් ලක්ෂ 18 ක චෙක්පතක් ලබාදී ඒ සඳහා වූ මුදල් ගෙවීම කඩකර ඇති බව අපරාධ කොට්ඨාශයේ නිලධාරීන් අත්අඩංගුවට දැනුම් දෙනු ලැබීය. අදාළ මුදල් නැවත ගෙවීමට සැකකරු සූදානම් බව මෙහිදී මන්ත්‍රීවරයා වෙනුවෙන් පෙනීසිටි නීතිඥවරයා කියා සිටියේය. ඒ අනුව සැකකාර මන්ත්‍රීවරයා රුපියල් ලක්ෂ 10 බැගින් වූ පුද්ගලික ඇප 2ක් මත මුදාහැරීමට කොළඹ මහේස්ත්‍රාත් අධිකරණය නියෝග කර ඇත. එමෙන්ම විශ්වාසය කඩකළ බව කියන මුදල වාරික 5න් ගෙවා අවසන් කිරීමට ද අධිකරණය මන්ත්‍රීවරයාට නියෝග කරනු ලැබීය. එමෙන්ම අධිකරණය මගින් සැකකාර මන්ත්‍රීවරායට විදේශගතවීම ද තහනම් කරනු ලැබීය.", "URL": "https://sinhala.adaderana.lk/news.php?nid=13261", "Category": null, "Parent URL": null}