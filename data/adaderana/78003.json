{"Source": "Adaderana", "Timestamp": "September 25, 2017 05:26 pm", "Headline": "මන්දිරවල  බිමට අල්ලන්න කුබුක් ගස් කපන මහාපරිමාණ ජාවාරමක් හසුවේ", "News Content": "මොරගහකන්ද ජලාශයට යටවන වන සංරක්ෂණ දෙපාර්තමේන්තුවට අයත් ඉඩම් වල දැව ඉවත් කරන මුවාවෙන් කාලයක සිට සිදු කරගෙන ගිය මහා පරිමාණ කුඹුක් ගස් කැපීමේ ජාවාරමක් හෙළි කර ගැනීමට දඹුල්ල පොලිස් විශේෂ කාර්ය බලකාය සහ නාඋල අඩවි වන නිලධාරී කණ්ඩායමකට අද ( 25) දින හැකිවී තිබේ.වන සංරක්ෂණ දෙපාර්තමේන්තුවේ කොන්ත්‍රාත්කරුවන් බව ප්‍රදේශවාසීන්ට අඟවමින් යන්ත්‍ර සූත්‍ර වාහන සහ සේවකයන් යොදවා ගෙන අකුරණ ප්‍රදේශයේ ප්‍රබල ව්‍යාපාරිකයෙකු විසින් සංවිධානාත්මකව කරගෙන ගොස් ඇති මෙම ජාවාරමෙන් ලබා ගන්නා දැව සුවිසල් මන්දිරවල බිම ඇතිරීම සඳහා අධික මිලකට අළෙවි කර ඇති බවට තොරතුරු අනාවරණය වී ඇත. වැටලීම කරන අවස්ථාවේ ලොරි රථයකට විශාල කුඹුක් දැව පටවා ඒවා නොපෙනෙන ආකාරයට දහයියා පුරවා දහයියා ප්‍රවාහනය කරන මුවාවෙන් ප්‍රවාහනය ට සැලසුම් කර තිබිණි. මෙම මෙහෙයුමේදී ත්‍රි රෝද රථයක්, කුඹුක් දැව පැට වූ ලොරි රථයක් සමග ජාවරමේ මෙහෙය වූ පුද්ගලයා ඇතුළු පස් දෙනෙකු සැකපිට අත්අඩංගුවට ගෙන ඇත.මොවුන් මහනුවර මාතලේ සහ කටුගස්තොට ප්‍රදේශවල පදිංචිකරුවෝ වෙයි.", "URL": "https://sinhala.adaderana.lk/news.php?nid=78003", "Category": null, "Parent URL": null}