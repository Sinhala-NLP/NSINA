{"Source": "Adaderana", "Timestamp": "January 18, 2011 11:40 am", "Headline": "එක්නැලිගොඩගේ බිරිඳගේ පෙත්සමට විරෝධතා ඉදිරිපත් කිරීම අදින් අවසන්  ", "News Content": "අතුරුදන් වී සිටින මාධ්‍යවේදී ප්‍රගීත් එක්නැලිගොඩ අධිකරණයට ඉදිරිපත් කරන්නැයි ඉල්ලා ඔහුගේ බිරිඳ විසින් ගොනුකර ඇති පෙත්සමට විරෝධතා ඉදිරිපත් කිරීම සඳහා අභියාචනාධිකරණය නීතිපතිවරයාට දිනයක කාලයක් ලබාදී තිබේ. මීට පෙර අද දිනය ඇතුළත අදාළ පෙත්සම සඳහා විරෝධතා ඉදිරිපත්කරන ලෙස අභියාචනාධිකරණය මගින් නීතිපතිවරයා වෙත දැනුම් දී තිබිණි. අද(18) දිනය ඇතුළත කෙසේ හෝ විරෝධතා ඉදිරිපත් කිරීමට පියවර ගන්නා බව අද නඩුව කැඳවූ අවස්ථාවේදී රජයේ නීතිඥවරයා සඳහන් කර සිටියේය. ඒ අනුව අභියාචනාධිකරණ විනිසුරුවරුන් එම විරෝධතා අද දිනය ඇතුළත ඉදිරිපත් කිරීමට පියවර ගන්නා ලෙස නීතිපතිවරයාට නියෝගයක් කරනු ලැබීය. ඉන් අනතුරුව නඩු විභාගය මාර්තු මස 03 වන දින දක්වා අභියාචනාධිකරණය මගින් කල්දමනු ලැබීය. අතුරුදන් වී සිටින මාධ්‍යවේදී ප්‍රගීත් එක්නැලිගොඩ අධිකරණයට ඉදිරිපත් කරන්නැයි ඉල්ලා ඔහුගේ බිරිඳ වන සන්ධ්‍යා එක්නැලිගොඩ විසින් මෙම පෙත්සම ඉදිරිපත් කර ඇත.", "URL": "https://sinhala.adaderana.lk/news.php?nid=13576", "Category": null, "Parent URL": null}