{"Source": "Adaderana", "Timestamp": "January 10, 2019 01:12 pm", "Headline": "ප්‍රදේශ තුනකින් ලක්ෂ දෙකක හොර නෝට්ටු අල්ලයි", "News Content": "රුපියල් ලක්ෂ දෙකකට ආසන්න ව්‍යාජ මුදල් නෝට්ටු ළඟතබාගෙන සිටි පුද්ගලයින් 05 දෙනෙකු දිවයිනේ ප්‍රදේශ කිහිපයකදී අත්අඩංගුවට ගෙන තිබේ. චාවකච්චේරිය, නෙදුන්කේනි හා ධර්මපුරම් යන ප්‍රදේශවලදී මෙම සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. චාවකච්චේරිය පොලීසියට ලද තොරතුරක් මත කයිතඩි ප්‍රදේශයේ අද(10) අළුයම සිදු කළ වැටලීමකදී ව්‍යාජ රුපියල් 5000 සේ මුදල් නෝට්ටු 20ක් සමග පුද්ගලයින් දෙදෙනෙකු අත්අඩංගුවට ගෙන තිබේ. 23 හැවිරිදි සහ 26 හැවිරිදි සැකකරුවන් වව්නියාව ප්‍රදේශයේ පදිංචිකරුවන් බව වාර්තා වෙයි. නෙදුන්කේනි පොලීසිය විසින් එම ප්‍රදේශයේ ඊයේ(09) රාත්‍රීයේ සිදු කළ වැටලීමකදී ව්‍යාජ රුපියල් 5000සේ මුදල් නෝට්ටු 18ක් සහ ව්‍යාජ රුපියල් 1000සේ මුදල් නෝට්ටු 10ක් සමග පුද්ගලයෙකු අත්අඩංගුවට ගෙන තිබේ. 23 හැවිරිදි එම සැකකරු ද වව්නියාව ප්‍රදේශයේ පදිංචිකරුවෙකු බව පොලීසිය පැවසීය. මේ අතර ධර්මපුරම්, කන්නගිනගර් ප්‍රදේශයේ වෙළඳසැලකට රුපියල් 5000සේ ව්‍යාජ මුදල් නෝට්ටුවක් ලබාදුන් 17 හැවිරිදි සහ 19 හැවිරිදි තරුණයින් දෙදෙනෙකු අත්අඩංගුවට ගෙන තිබේ. අත්අඩංගුවට ගත් සැකකරුවන් චාවකච්චේරිය, වව්නියාව හා කිලිනොච්චි මහේස්ත්‍රාත් අධිකරණ වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=102124", "Category": null, "Parent URL": null}