{"Source": "Adaderana", "Timestamp": "July 30, 2019 07:01 am", "Headline": "උපාධිධාරීන් 3800 දෙනෙකුට පත්වීම්", "News Content": "උපාධිධාරීන් 16,800කට රජයේ පත්වීම් ලබාදීමේ පළමු අදියර යටතේ 3800 දෙනෙකුට පත්වීම් ප්‍රදානය කිරීම අද(30) අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේ දී සිදුකිරීමට නියමිතව තිබේ. අනෙක් පත්වීම් සියල්ල අගෝස්තු මස 02 වන දිනවන විට ලබා දී අවසන් කරන බව අග්‍රාමාත්‍ය කාර්යාලය සඳහන් කළේය. අද දිනයේ දී කොළඹ සහ ගම්පහ දිස්ත්‍රික්කවල තෝරාගත් සියලු උපාධිධාරීන්ට සහ කළුතර දිස්ත්‍රික්කයේ තෝරාගත් උපාධිධාරීන් 200 දෙනෙකුට අග්‍රාමාත්‍ය රනිල් වික්‍රමසිංහ මහතා විසින් පත්විම් ලබාදීමට නියමිතයි. මේ අතර දිවයිනේ විශ්වවිද්‍යාල පද්ධතිය නියෝජනය කරන උපකුලපතිවරු අග්‍රාමාත්‍ය රනිල් වික්‍රමසිංහ මහතා හමුවී සාකච්ඡාවක් පවත්වා තිබේ. මෙරට විශ්වවිද්‍යාල මුහුණදෙන ගැටලු, අභියෝග පිළිබඳව සහ අනාගත සංවර්ධන සැලසුම් පිළිබඳව මෙහිදි සාකච්ඡා වූ බව අග්‍රාමාත්‍ය කාර්යාලය සඳහන් කළේය. අරලියගහ මන්දිරයේ පැවති මෙම සාකච්ඡාව සදහා විශ්වවිද්‍යාල උපකුලපතිවරුන් 14 දෙනෙකු සහභාගි වී තිබේ. විශ්ව විද්‍යාලයීය ප්‍රමිතීන් ඉහළ නැංවීම, ස්වාධීනත්ත්වය තහවුරු කිරීම, පශ්චාත් උපාධි පාඨමාලා, ඉංග්‍රීසි අධ්‍යාපනය, උපකුලපතිවරුන්ගේ කාර්යය භාරය ආදී කරුණු පිළිබඳව මෙහිදි දීර්ඝ වශයෙන් සාකච්ඡා වී ඇති බව සඳහන්ය. විශ්ව විද්‍යාල තුළ සිදුවන ශාරීරික, මානසික මෙන්ම සයිබර් වද හිංසා සම්බන්ධයෙන් ද මෙම සාකච්ඡාවේ දි අවධානය යොමුවී තිබේ.", "URL": "https://sinhala.adaderana.lk/news.php?nid=115321", "Category": null, "Parent URL": null}