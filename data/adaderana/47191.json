{"Source": "Adaderana", "Timestamp": "November 5, 2014 03:46 pm", "Headline": " ජනාධිපතිවරයා ශ්‍රේෂ්ඨාධිකරණයේ මතය විමසයි", "News Content": "78 ව්‍යවස්ථාවට එකතු කරන ලද 18 වන ආණ්ඩුක්‍රම ව්‍යවස්ථා සංශෝධනයට අනුව තෙවන වර ඡන්දයකට ඉදිරිපත් වීමට බාධාවක් ඇත්දැයි ජනාධිපති මහින්ද රාජපක්ෂ මහතා ශ්‍රේෂ්ඨාධිකරණයෙන් විමසා තිබේ. ශ්‍රේෂ්ඨාධිකරණයේ තීරණය එළඹෙන 10 වන දාට පෙර තමාට දන්වන ලෙස ජනාධිපතිවරයා ශ්‍රේෂ්ඨාධිකරණයෙන් ඉල්ලීමක් කර ඇත. ඒ අනුව ශ්‍රේෂ්ඨාධිකරණයේ රෙජිස්ට්‍රාර්වරයා විසින් ශ්‍රී ලංකා නීතීඥ සංගමයේ සභාපතිවරයාට ලිපියක් යොමුකරමින් ජනාධිපතිවරයා ශ්‍රේෂ්ඨාධිකරණයෙන් විමසා ඇති කරුණට අදාළව ශ්‍රී ලංකා නීතීඥ සංගමයේ ලිඛිත කරුණු දැක්වීම මේ මස 7 වන දා සවස 3.00ට පෙර යොමු කරන ලෙස දන්වා ඇති බව නීතිඥ සංගමයේ නිල වෙබ් අඩවිය තහවුරු කරයි. අගවිනිසුරුවරයාගේ උපදෙස් මත ශ්‍රේෂ්ඨාධිකරණ රෙජිස්ට්‍රාර්වරයා විසින් ශ්‍රී ලංකා නීතීඥ සංගමයට මෙම ලිපිය යොමුකර තිබේ.", "URL": "https://sinhala.adaderana.lk/news.php?nid=47191", "Category": null, "Parent URL": null}