{"Source": "Adaderana", "Timestamp": "May 29, 2014 05:06 pm", "Headline": "ජී.එල් - තුර්කි හා ස්පාඤ්ඤ විදේශ ඇමතිවරුන් අතර හමුවක්", "News Content": "විදේශ අමාත්‍ය මහාචාර්ය ජී.එල් පීරිස් මහතා තුර්කියේ සහ ස්පාඤ්ඤයේ විදේශ අමාත්‍යවරුන් හමුවී සාකච්ඡා පවත්වා තිබේ. නොබැඳි ජාතීන්ගේ සමුළුවේ 17 වන අමාත්‍ය මණ්ඩල සැසිවාරයට සහභාගී වීමේ අරමුණින් ඇල්ජිරියාවට ගොස් සිටින මහාචාර්ය ජී.එල් පීරිස් අමාත්‍යවරයා අදාළ අමාත්‍යවරුන් හමුවී ඇති බව වාර්තා වේ. ශ්‍රී ලංකාව සහ තුර්කිය අතර ආර්ථික සබඳතා වර්ධනය කරගැනීම සම්බන්ධයෙන් දෙරටේ විදේශ අමාත්‍යවරුන්ගේ හමුවේ දී අවධානය යොමුව ඇති බව සඳහන්ය. 2004 වර්ෂයේ ඇති වූ සුනාමි ව්‍යසනයෙන් සහ 2009 වර්ෂයේ ශ්‍රී ලංකාව ලබාගත් යුධ ජයග්‍රහණයෙන් අනතුරුව මෙරට තුළ සැලකිය යුතු සංවර්ධනයක් සිදුව ඇති බව තුර්කි විදේශ අමාත්‍යවරයා පවසා ඇත. මේ අතර විදේශ අමාත්‍ය මහාචාර්ය ජී.එල් පීරිස් මහතා හමුවු ස්පාඤ්ඤයේ විදේශ අමාත්‍ය මනුවෙල් ගාෂියා මාෆිල් පවසා ඇත්තේ ශ්‍රී ලංකාව සමග දේශපාලනික සහ ආර්ථික සහයෝගිතාව වර්ධනය කරගැනීම උදෙසා ස්පාඤ්ඤ රජය බලාපොරොත්තුවෙන් සිටින බවයි. ස්පාඤ්ඤ තානාපති කාර්යාලයක් ලංකාවේ ස්ථාපිත කිරීමට අපේක්ෂා කරන බව එරට විදේශ අමාත්‍යවරයා මහාචාර්ය ජී එල් පීරිස් අමාත්‍යවරයාට දැනුම් දී ඇති බව සඳහන්ය.", "URL": "https://sinhala.adaderana.lk/news.php?nid=43581", "Category": null, "Parent URL": null}