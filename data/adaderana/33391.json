{"Source": "Adaderana", "Timestamp": "April 19, 2013 01:12 pm", "Headline": "අපි කවදත් නිදුක් නිරෝගීකම වගේම දිර්ඝායුෂ ප්‍රාර්ථනා කළ ජාතියක්", "News Content": "අපි අවුරුදු 30ක් තිස්සේ ජීවත් වුණේ කොයි වේලාවේ මැරෙයිද කියා විශ්වාසයක් නැතිව බවත් ඒ ආයු කාලය පිළිබඳ ප්‍රශ්නයක් නිසා නොවන බවත් ජනාධිපති මහින්ද රාජපක්ෂ මහතා පවසයි. ඊට හේතුව එදා මේ රටේ මිනිසුන්ගේ ආයු කාලය තීරණය කළේ එල්.ටී.ටී.ඊ. ත්‍රස්තවාදීන් යැයි ජනාධිපතිවරයා පෙන්වාදෙයි. අපි කවදත් නිදුක් නිරෝගීකම වගේම දිර්ඝායුෂ ප්‍රාර්ථනා කළ ජාතියක් බවත් ගෙවුණු අලුත් අවුරුද්දේ මෙරට ලක්ෂ සංඛ්‍යාත ජනතාව හිසතෙල් ගෑමේ මහෝත්සවය තියලා ප්‍රාර්ථනා කළෙත් 120ට 220ක් ආයුබෝවේවා කියා යැයි ඔහු පවසයි. කොළඹ ජාතික රෝහලේ ඉදිකළ නව වෛද්‍ය වාට්ටු සංකීර්ණය අද (19) පෙරවරුවේ විවෘත කිරීමේ අවස්ථාවට සහභාගි වෙමින් ජනාධිපති මහින්ද රාජපක්ෂ මහතා මේ බව පැවසීය. රුපියල් මිලියන 602ක වියදමින් ඉදිකෙරුණු මෙම වාට්ටු සංකීර්ණය මහල් 10කින් සමන්විතය. එහි ඇඳන් 432ක් වන අතර දැඩි සත්කාර ඒකකය ඇඳන් 10කින් සමන්විත වේ. සෑම තට්ටුවකම පුටු 40කින් සමන්විත දේශණ ශාලාවක් තිබේ. මෙම වාට්ටු සංකීර්ණය සමග රෝහලේ කායික රෝගීන් සඳහා වූ ඇඳන් සංඛ්‍යාව 752සිට 1092 දක්වා වැඩි වනු ඇත. ඒ අනුව ජාතික රෝහලේ ඇති මුළු ඇඳන් සංඛ්‍යාව 3300 සිට 3572ක් දක්වා වැඩිවේ. අපි බොහෝමයක් වේලාවට රජයන් ගැනීමට බියවූ තීන්දු ගත් ජාතියක් බවත් ජනතාවගේ සුවසෙත වෙනුවෙන් මත්පැන් හා දුම්වැටි වෙනුවෙන් ගත් තීන්දුත් ඊට නිදසුන් බවත් ජනාධිපතිවරයා එහිදී පැවසීය. වසර ගණනාවක් ක්‍රියාත්මක නොවූ සේනක බිබිලේ ඖෂධ ප්‍රතිපත්තිය ක්‍රියාවට නැංවීම සඳහා තමන් දන්නා පරිදි එය මේවන විට තීන්දු කර ඇතැයිද ඔහු කියා සිටියේය. බෝ නොවන රෝගවලට අවශ්‍ය ඹෟෂධ තවත් වසර කිහිපයක් තුළ මෙරට තුළදීම නිෂ්පාදනය කිරීමේ වැඩපිළිවෙළක් ආරම්භ කර ඇති බව ද ජනාධිපතිවරයා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=33391", "Category": null, "Parent URL": null}