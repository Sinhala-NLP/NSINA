{"Source": "Adaderana", "Timestamp": "March 2, 2019 10:08 am", "Headline": "නිදහසේ ශත සංවත්සරය වෙනුවෙන් දකුණු කොරියාවේ දැවැන්ත පා ගමනක්", "News Content": "දකුණු කොරියාව 1919 වර්ෂයේ ජපාන යටත් විජිත පාලනයෙන් නිදහස ලැබීමේ 100 වන සංවත්සරය වෙනුවෙන් දැවැන්ත පාගමනක් සෝල් අගනුවරදී පවත්වා ඇත. ඒ සඳහා දහස් සංඛ්‍යාත පිරිසක් එක් ව සිටි ඇත. සාම්ප්‍රදායික ඇඳුම් පැළඳුම්වලින් සැරසී දකුණු කොරියානු ධජ රැගත් 500කට අධික පිරිසක් මේ සඳහා සහභාගී වී සිටියේය. සියවසකට පෙර යටගියාව යළි සිහිපත් වන අකාරයෙන් ඔවුන් මෙය සංවිධානය කර තිබීම විශේෂත්වයකි. සිය පුත්‍රයා සමඟ මෙම අවස්ථාවට එක්වූ දකුණු කොරියානු වැසියෙක් ප්‍රකාශ කළේ සිය ප්‍රජාවට සිදුකළ අමානුෂික ක්‍රියා හේතුවෙන් ජපානය තවමත් ඔවුන්ට ණයගැති බවය. විදෙස් වාර්තා පවසන ආකාරයට එම කාලයේදී ඔවුන් දකුණු කොරියානු ගැහැණු ළමුන් සහ කාන්තාවන් බලහත්කාරයෙන් වෛශ්‍ය සේවයේ යොදවා ඇත. පසුගිය වසරේදී ඔවුන්ට වන්දි ලබාදීම අරමුණු කරගෙන පිහිටුවනු ලැබූ අරමුදල විසුරුවා හැරීමට දකුණු කොරියාව පියවර ගැනීම හේතුවෙන් දෙරට අතර අද වනවිට පවතින්නේ දැඩි විරසකයකි. මේ අතර යුද්ධයේදී බලහත්කාරයෙන් ශ්‍රමය ලබා ගත් සිය වැසියන්ට වන්දි ලබාදෙන ලෙස දකුණු කොරියානු ඉහළ අධිකරණයක් ජපාන සමාගම් වලට නියෝග කර ඇති බව ද විදෙස් වාර්තා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=105330", "Category": null, "Parent URL": null}