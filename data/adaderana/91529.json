{"Source": "Adaderana", "Timestamp": "June 26, 2018 02:14 pm", "Headline": "දකුණු පළාත් දුර ගමන් සේවා පෞද්ගලික බස් රථ සේවකයින්ට අනතුරු ඇඟවීමක්", "News Content": "දකුණු පළාත් දුර ගමන් සේවා පෞද්ගලික බස් රථ සේවකයින් ආරම්භ කර ඇති වර්ජනයට එක්වූ සියලුම දෙනාගෙන් එය අත්හරින ලෙසට ඉල්ලා සිටින බවත් එසේ නොවන්නේ නම් හෙට සිට ධාවන බලපත්‍රය අවලංගු කිරීමට කටයුතු කරන බවත් ජාතික ගමනා ගමන කොමිසමේ සභාපති එම්.ඒ.පි.හේමචන්ද්‍ර මහතා පවසයි. බස් රථවල සේවය කළ රියදුරු හා සහයකවරුන්ට ලංකා ගමනාගමන කොමිසමෙන් නිකුත් කර ඇති රියදුරු සහ සහයක බලපත්‍ර ද අහෝසි කිරීමට කටයුතු කරන බව ජාතික ගමනා ගමන කොමිසමේ සභාපතිවරයා වැඩිදුරටත් සඳහන් කළේය. ගාල්ල සිට කොළඹ දක්වා ධාවනය වන සියලුම පෞද්ගලික බස් රථ රියැදුරන් ඊයේ(25) උදෑසන සිට ධාවනයෙන් ඉවත්ව සිටිමට කටයුතු කළ අතර එම වර්ජනය මේ වන විටත් ක්‍රියාත්මකයි. ඒ දුරගමන් බස් රථ සේවා ගමන් වාර අතරතුරදී කෙටි ගමන් බස්රථ සේවා රියදුරන් ඔවුන්ට බාධා කිරීමට විරෝධය පළකිරීම සඳහායි. මෙම වර්ජනය හේතුවෙන් කොළඹට පැමිණීමට සිටින මගීන් සහ කාර්යාල වෙත පැමිණීමට සිටින පිරිස් දැඩි අපහසුතාවයකට පත්ව සිටියි. මේ අතර අම්බලන්ගොඩ - මාදම්පාගම ප්‍රදේශයේදී ශ්‍රී ලංකා ගමනා ගමන මණ්ඩලයට අයත් බස් රථයකට ඊයේ රාත්‍රීයේ කිසියම් පිරිසක් විසින් ගල් ප්‍රහාරයක් එල්ලකර තිබේ.", "URL": "https://sinhala.adaderana.lk/news.php?nid=91529", "Category": null, "Parent URL": null}