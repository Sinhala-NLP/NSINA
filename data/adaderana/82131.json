{"Source": "Adaderana", "Timestamp": "December 27, 2017 10:17 am", "Headline": "බීජ අර්තාපල් නැති නිසා උතුරේ ගොවීන් අසරණ වෙයි ", "News Content": "බීජ අර්තාපල් නොමැතිකම හේතුවෙන් යාපනයේ ගොවීන් 2000ක් පමණ දැඩි දුෂ්කරතාවයකට මුහුණ පා සිටින බව වාර්තා වේ. පසුගිය වර්ෂයේදී රජයේ සහනාධාර වැඩ පිළිවෙල යටතේ යාපනයේ අර්තාපල් වගා කරන ගොවීන් 10000 කර සහනාධාර ක්‍රමය යටතේ රජයෙන් බීජ අර්තාපල් නිකුත් කරණු ලැබුවද මේ වසරේදී එම වැඩ සටහන නතර කොට තිබීම හේතුවෙන් යාපනයේ අර්තාපල් ගොවීන් දැඩි අසරණ තත්ත්වයකට පත්ව සිටිති. පෞද්ගලික අංශයේ සමාගම් කීපයක් යාපනයේ අර්තාපල් ගොවීන්ට බීජ අර්තාපල් අලෙවි කිරීම කාලයක සිට කරගෙන එන ලද නමුත් පසුගිය වර්ෂයේ රජයේ සහන වැඩ සටහන තුලින් යාපනයේ ගොවීන් බීජ අර්තාපල් ලබා ගැනීම නිසා පෞද්ගලික සමාගම් වලට යාපනයේ ගොවීන්ට අලෙවි කිරීමට හැකි වී ඇත්තේ බීජ අර්තාපල් කිලෝ ග්‍රෑම් 2300 ක් පමණක් නිසා ඔවුන් මේ වසරේ යාපනය තුල බීජ අර්තාපල් අලෙවි කිරීම නවතා දමා තිබේ. රජයේ සහනාධාර වැඩ පිළිවෙල යටතේ බීජ අර්තාපල් ලබා ගැනීමට මේ වර්ෂයේදී ගොවීන් 2000 ක් පමණ ලියා පදිංචි වී ඇතත් එම වැඩ සටහන සඳහා මෙවර තෝරාගෙන ඇත්තේ යාපනයේ අර්තාපල් වගා කරණ ගොවීන් 50 දෙනෙකු පමණි. ඔවුන්ටද මේ වනතුරු රජයෙන් බීජ අර්තාපල් ලබා දී නොමැති බව පවසන යාපනයේ ගොවීන් මේ උදා වී ඇති තත්ත්වය හමුවේ යාපනයේ අර්තාපල් ගොවීන්ට මෙවර විකල්පයක් වශයෙන් රතුළුණු වගා කරන මෙන් කෘෂිකර්ම නිලධාරීන් උපදෙස් ලබා දී ඇති බව කියා සිටිති. නමුත් යාපනයේ ගොවීන් පවසන්නේ අස්වැන්න නෙලන කාලයට රතුළුණු මිල ගණන් අධික ලෙස පහත වැටීම නිසා රතුළුණු වගාවෙන් ඔවුන්ට විශාල පාඩුවක් විදීමට සිදුවන බවයි. මේ නිසා යාපනයේ අර්තාපල් වගා කරන ගොවීන්ට අවශ්‍ය බීජ අර්තාපල් ලබා දීමට රජය මැදිහත් වියයුතුව ඇතැයි යාපනයේ ගොවීහු කියා සිටිති.", "URL": "https://sinhala.adaderana.lk/news.php?nid=82131", "Category": null, "Parent URL": null}