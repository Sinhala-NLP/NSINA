{"Source": "Adaderana", "Timestamp": "September 3, 2019 12:34 pm", "Headline": "බිඳුණු සිත් එක් කිරීම ප්‍රායෝගිකව අපහසුයි-නැගෙනහිර පළාත් ආණ්ඩුකාර", "News Content": "දේශපාලන පක්ෂ දෙකක් අලුතින් එක්වීමට වඩා එක්ව සිට වෙන්වූ දේශපාලන පක්ෂ දෙකක් යළි එක් කිරීම අපහසු කාර්යයක් බව නැගෙනහිර පළාත් ආණ්ඩුකාර ශාන් විජේලාල් මහතා පවසයි. අම්බලන්ගොඩදී මාධ්‍ය වෙත අදහස් දක්වමින් ඔහු මේ බව සඳහන් කළේය. අලුත්ම දේශපාලන සන්ධාන දෙකක් එකට එක්වීමට වඩා කාලයක් එකට සිට වෙන් වීමෙන් පසුව, එකට එකතු වීම පිළිබඳව අපහසුතාවයක් ඇති බවද ‍ඔහු පැවසීය. එසේ සිදුවන්නේ, විවිධ හේතු නිසා බිඳුණු සිත් තැලුණු හදවත්, ක්ෂණිකව එකට එකතු කිරීමේ ප්‍රායෝගික අපහසුතාවයක් ඇති බැවින් යැයි ද සඳහන් කර සිටි විජේලාල් මහතා, නමුත් එජාප විරෝධී පුළුල් බලවේගයක් වෙනුවෙන් ශ්‍රී ලංකා නිදහස් පක්ෂය අදත් හෙටත් යුග මෙහෙවරක නිරත වීමට අවංකවම කැප වෙන බවත් කියා සිටියේය. ජනාධිපතිවරණයක් වෙනුවෙන් නාම යෝජනා ගැනීමට තවත් කාල සීමාවක් ඇති බවත් පැවසු ඒ මහතා, කිසිදු ක්‍රියාවකට කලබල විය යුතු නැතැයි ද පැවසීය. පක්ෂයේ නායකයා වශයෙන් මෛත්‍රීපාල සිරිසේන මහතා ද දේශපාලනික වශයෙන් කිසිදු කලබලයක් නොමැති බවත්, පැවසු ආණ්ඩුකාරවරයා මෙහිදී කවියක් ද ගායනා කළේය.", "URL": "https://sinhala.adaderana.lk/news.php?nid=118157", "Category": null, "Parent URL": null}