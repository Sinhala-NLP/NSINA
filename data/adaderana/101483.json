{"Source": "Adaderana", "Timestamp": "December 29, 2018 01:40 pm", "Headline": "ගං වතුර බැස යයි - උතුර බලා මනුසත් දෙරණ ගමන් අරඹයි", "News Content": "උතුරු පළාතට බල පෑ ආපදා තත්ත්වය හේතුවෙන් මේ වනවිට පවුල් 39,681කට අයත් පුද්ගලයින් 123,234 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. මේ අතර අපේ රටේ අපේම සහෝදර ජනතාව විපතට පත්ව සිටින මේ මොහොතේ ඔවුන්ට අත්වැලක් වන්නට අප ආරම්භ කළ මනුසත් දෙරණ ක්‍රියාන්විතයට ඔබ ලබාදුන් ආධාර රැගත් ලොරි රථ රැසක් අද(29) දිනයේදී දෙරණ ප්‍රධාන කාර්යාලයේ සිට උතුරු පළාත බලා පිටත්ව යාමට නියමිතයි. උතුරු පළාතේ යාපනය, කිලිනොච්චිය, මුලතිව්,මන්නාරම සහ වව්නියාව යන දිස්ත්‍රික්ක 5 ටම බලපෑ අයහපත් කාලගුණික තත්ත්වය හේතුවෙන් උතුරේ දෛනික ජනජීවිතයට දැඩි බලපෑමක් එල්ල වී තිබේ. අද දෙරණ මාධ්‍ය කණ්ඩායම් කිහිපයක්ම එම ප්‍රදේශවල ආපදාවට ලක්වූ ජනතාව පිළිබඳව එහි රැදී සිටිමින් ඉකුත් දින කිහිපය පුරා තොරතුරු ගෙන එන ලදි. කිලිනොච්චි දිස්ත්‍රික්කයේ පමණක් පවුල් 1119කට අයත් පුද්ගලයින් 3623දෙනෙකු මේ වන විට අවතැන් කඳවුරු 10ක රඳවා සිටියි. මේ අතර කිලිනොච්චි ප්‍රදේශයට පැමිණි සෞඛ්‍ය අමාත්‍ය රාජිත සේනාරත්න මහතා කන්ඩාවලෙයි මුරුගාන්නද විද්‍යාලයට පැමිණි එහිදි ජනතාව වෙත ආධාර බෙදාදෙනු ලැබුවේය. මේ අතර මුලතිව් දිස්ත්‍රික්කයේ පවුල් 265කට අයත් පුද්ගලයින් 807 දෙනෙකු තවදුරටත් අවතැන් කඳවුරු 03 ක රැඳී සිටියි. මේ අතර මනුසත් දෙරණ ආරම්භ කළ සහන ක්‍රියාන්විතයට ඔබ ලබාදුන් පරිත්‍යාග අද දිනයේත් විපතටත් අපේ රටේ අපේම සහෝදර ජනතාවට ලබාදීම සඳහා දෙරණ ප්‍රධාන කාර්යාලයෙන් පිටත්කර හැරීම සඳහා කටයුතු සූදානම් කෙරුණි. වේ විපතට පත්වු ජනතාවට ආධාර රැගත් ලොරි රථ අද පස්වරු උතුරු පළාත බලා පිටත්ව යාමට නියමිතයි. හෙට දිනයේදී මනුසත් දෙරණ ක්‍රියාන්විතය යටතේ එක්රැස් කළ ආධාර කිලිනොච්චි සහ මුලතිව් ප්‍රදේශවල විපතට පත් ජනතාව අතර බෙදාදීමට නියමිතව තිබේ.", "URL": "https://sinhala.adaderana.lk/news.php?nid=101483", "Category": null, "Parent URL": null}