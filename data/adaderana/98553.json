{"Source": "Adaderana", "Timestamp": "November 1, 2018 04:16 pm", "Headline": "ශ්‍රී ලංකා ක්‍රිකට් ආයතනයේ මූල්‍ය ප්‍රධානියා යළි රිමාන්ඩ්", "News Content": "ශ්‍රී ලංකා ක්‍රිකට් ආයතනයේ මූල්‍ය ප්‍රධානී පියල් දිසානායක මහතා තවදුරටත් රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් අධිකරණය නියෝග කර තිබේ. ඔහු විසින් ඉදිරිපත් කරන ලද ඇප ඉල්ලීම ප්‍රතික්ෂේප කළ අධිකරණය සැකකරු ලබන 15 වනදා දක්වා තවදුරටත් රක්ෂිත බන්ධනාගාර ගත කිරීමට නියම කළ බව අද දෙරණ අධිකරණ වාර්තාකරු සඳහන් කළේය. මෙම පරීක්ෂණයට අදාළව සැකකරුගේ බිරිඳගේ ගිණුම ඇතුළු බැංකු ගිණුම් ගණනාවක් පරික්ෂා කිරීමට අවශ්‍යව ඇති බැවින් ඒ සඳහා අවශ්‍ය නියෝග ලබාදෙන ලෙස සිද්ධිය සම්බන්ධයෙන් විමර්ශන සිදුකරන අපරාධ පරීක්ෂණ දෙපාර්තමේන්තුව අධිකරණයෙන් ඉල්ලීමක් සිදුකර තිබේ. ඒ අනුව බැංකු ගිණුම් 19 ක් සම්බන්ධයෙන් පරික්ෂා කිරීම සඳහා අවසර ලබාදෙන ලෙස අධිකරණය අදාළ බැංකුවලට නියම කළ බවයි අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=98553", "Category": null, "Parent URL": null}