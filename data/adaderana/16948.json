{"Source": "Adaderana", "Timestamp": "June 23, 2011 09:46 am", "Headline": "ශවේන්ද්‍ර චැනල් ෆෝ බොරු කරුණු ගැන හෙළිකරයි", "News Content": "\"චැනල් ෆෝ\" වීඩියෝව මගින් ප්‍රකාශිත කරුණුවල පවතින පරස්පරතාවය පිළිබඳ අමෙරිකාවේ නිව්යෝර්ක් නුවර දී පැවති විශේෂ සම්මන්ත්‍රණයකදී එක්සත් ජාතීන්ගේ නියෝජ්‍ය නිත්‍ය නියෝජිත මේජර් ජෙනරාල් ශවේන්ද්‍ර සිල්වා කරුණු ගෙන හැර දක්වා තිබේ. ජාත්‍යන්තර ප්‍රධාන පෙළේ මානුෂීය සංවිධාන තුනක් විසින් අදාළ සම්මන්ත්‍රණය සංවිධානය කර තිබුණි. \"චැනල් ෆෝ\" මාධ්‍ය හරහා එළිදැක්වූ අදාළ වීඩියෝව නිර්මාණය කළ කැල්ලම් මැක්රේ ද එම සම්මන්ත්‍රණයට එක්ව සිටි බව වාර්තා වේ. අදාළ වීඩියෝව විකාශය කරමින් එහි අන්තර්ගත අසත්‍ය කරුණු පිළිබඳ මේජර් ‍ජෙනරාල් ශවේන්ද්‍ර සිල්වා රැස්ව සිටි රාජ්‍ය ‍නොවන සංවිධානවලට අයත් නිලධාරීන් දැනුවත් කර තිබේ. විශේෂයෙන් දමිල්වානී ඥාන කුමාර් යන නමින් අදාළ වීඩියෝවේ පෙනී සිටින තැනැත්තිය සිදුකරන ප්‍රකාශවල අසත්‍යභාවය පිළිබඳවද මේජර් ජෙනරාල් ශවේන්ද්‍ර සිල්වා කරුණු දක්වා තිබේ. අදාළ තැනැත්තිය එල්.ටී.ටී.ඊ. සංවිධානයට සම්බන්ධව කටයුතු කළ අයෙක් බවත් ඇය විවිධ අවස්ථාවන් වල නම් තුනකින් පෙනී සිට ඇති බව ද ඔහු එහිදි අවධාරණය කර ඇති බව වාර්තා වේ. මෙම අවස්ථාවට එක්සත් ජාතීන්ගේ නිත්‍ය නියෝජිත පාලිත කොහොන මහතා ද සහභාගී වී තිබේ.", "URL": "https://sinhala.adaderana.lk/news.php?nid=16948", "Category": null, "Parent URL": null}