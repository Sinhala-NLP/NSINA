{"Source": "Adaderana", "Timestamp": "March 6, 2019 09:00 am", "Headline": " ගිනි ගන්නා පාර්සල් නිසා ලන්ඩන් නුවර උණුසුම් වෙයි", "News Content": "පුපුරන ද්‍රව්‍ය අඩංගු පාර්සල් කිහිපයක් ලැබීම හේතුවෙන් බ්‍රිතාන්‍යයේ ලන්ඩන් නුවර දැඩි කලබලකාරී තත්ත්වයක් හටගත්තේය. තැපැල් මාර්ගයෙන් ලැබුණු මේ පාර්සල් අයර්ලන්ත මුද්‍රාව යටතේ පැමිණි බවද ලන්ඩන් පොලීසිය පවසා සිටියි. මෙම කුඩා ප්‍රමාණයේ පාර්සල් වලින් එකක් ලන්ඩන් හීත්‍රෝ ගුවන් තොටුපොළ වෙතත්, අනෙක් පාර්සල් දෙක සිටී ගුවන්තොටුපොළ සහ වෝටර්ලූ දුම්රියපොළ වෙතත් ලැබී තිබුණි. කුඩා කඩදාසියක තරමට සකස් කර තිබූ මේ පාර්සල් විවෘත කිරීමෙන් පසු ගින්නක් හටගන්නා ආකරයට සකසා තිබූ බවද සඳහන්ය. කෙසේ වෙතත් මෙම සිදුවීම හේතුවෙන් හීත්‍රෝ ගුවන්තොටුපොළ ගුවන්ගමන්වලට බාධා එල්ල වී නැත. එහෙත් වැරදීමකින් එක් කාර්යමණ්ඩල සාමාජිකයෙක් විසින් මෙම එක් පාර්සලයක් විවෘත කිරීමෙන් එය ගිනිගෙන තිබූ බව සඳහන් වුණි. මේ අතර සැකකටයුතු පාර්සල් පිළිබඳ අවධානයෙන් පසුවන ලෙස පොලීසිය ලන්ඩන් වැසියන්ගෙන් ඉල්ලා ඇත. අදාළ පාර්සල් මත අයර්ලන්ත මුද්‍රාව පැවැතියත් සිදුවීම ලඝු කර සැලකිය නොහැකි බවද බලධාරීන් පවසා ඇත. අයර්ලන්තය සහ බ්‍රිතාන්‍ය පාලනය අතර බ්‍රෙක්සිට් වැඩපිළිවෙල අරඹයා දැඩි ගැටුම් මතුව තිබේ. මේ හේතුවෙන් සිදුවීම පිළිබඳ සැකය අයර්ලන්තය වෙත යොමුවන බවට සඳහන්ය. සිදුවීම පිළිබඳ වැඩිදුර විමර්ශන පවත්වන පොලීසිය පවසන්නේ ඒ සඳහා අයර්ලන්ත පොලීසියේ සහය හිමිව ඇති බවය.", "URL": "https://sinhala.adaderana.lk/news.php?nid=105551", "Category": null, "Parent URL": null}