{"Source": "Adaderana", "Timestamp": "October 10, 2017 03:28 pm", "Headline": " දුලාංජලීට ජනපතිගෙන් තෑගි", "News Content": "හිසට නිසි සෙවණක් මෙන්ම පිය රැකවරණයද අහිමිව ආර්ථික අපහසුතා රැසක් මධ්‍යයේ මෙවර 05 ශ්‍රේණිය ශිෂ්‍යත්ව විභාගයට පෙනී සිට සමත්වූ ගලේවෙල - දිග්ගල ප්‍රාථමික විද්‍යාලයේ දුලාංජලී මදුමාලි ප්‍රේමරත්න සිසුවියට ජනාධිපති මෛත්‍රීපාල සිරිසේන මහතා ත්‍යාග පිරිනමා තිබේ. දිග්ගල - ප්‍රාථමික විද්‍යාලයේ ඉතිහාසයේ ප්‍රථම වතාවට ශිෂ්‍යත්ව විභාගය සමත්වූ එකම සිසුවිය බවට දුලාංජලී පත්වූයේ පසුගිය ශිෂ්‍යත්ව විභාගයෙන් ලකුණු 168 ක් ලබා ගනිමිනි. ඇය සිය මව සහ පාසලේ විදුහල්පතිවරයා ඇතුළු පිරිසක් සමඟ අද පෙරවරුවේ ජනාධිපති කාර්යාලයේදී ජනාධිපති මෛත්‍රීපාල සිරිසේන මහතා හමු වූ බව ජනාධිපති මාධ්‍ය අංශය සඳහන් කළේය. එහිදී සිසුවියගේ දක්ෂතා අගය කළ ජනාධිපතිවරයා ඇගේ උසස් අධ්‍යාපන කටයුතු නිම වන තුරු මසකට රුපියල් 3000 බැඟින් මුදලක් ගෙවීමට පොරොන්දු වී තිබේ. එමෙන්ම දුලාංජලී සිසුවියට වසරකට සරිලන පාසල් පොත් සහ ත්‍යාග රැසක් ජනාධිපතිවරයා ලබාදී ඇති බව සඳහන්ය. මෙම අවස්ථාවට එක්වූ නිවාස හා ඉදි කිරීම් අමාත්‍ය සජිත් ප්‍රේමදාස මහතා එම සිසුවිය වෙනුවෙන් නව නිවසක් ඉදිකර දීමට ජනාධිපතිවරයා වෙත පොරොන්දු වූ බවද ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=78559", "Category": null, "Parent URL": null}