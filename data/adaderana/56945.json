{"Source": "Adaderana", "Timestamp": "February 5, 2016 04:55 pm", "Headline": "චෝදනා ප්‍රතික්ෂේප කරනවා ", "News Content": "පොලීසිය සමඟ ඇති වූ ගැටුමෙන් මර‍ණයට පත්වූ ඇඹිලිපිටියේ තරු‍ණයාගේ බිරිඳට තමන් විසින් මුදල් ලබාදීමට තැත් කළා යැයි පවසනු ලබන චෝදනාව තමා විසින් තරයේ ප්‍රතික්ෂේප කරන බව පූජ්‍ය ඕමල්පේ සෝ‍භිත හිමි පවසයි.ඕමල්පේ සෝ‍භිත හිමි මේ බව සඳහන් කළේ අද(05) කොළඹ පැවැති මාධ්‍ය හමුවකට එක්වෙමින්ය. පසුගිය 3 වන දින ඇඹිලිපිටියේ සිද්ධියට අදාළ නඩු කටයුතු අවසන්වීමෙන් අනතුරුව නඩුවට අදාළ නීතීඥ මහතා විසින් නඩුවට අදා‍ළ යුක්ති ධර්මය ඉටුවීමට විරුද්ධව තමා විසින් බලපෑමක් එල්ල කරන බවට ප්‍රකාශ කළ බවත්, මරණයට පත්වූ පුද්ගලයාගේ කාන්තාවට මුදල් ලබාදීමට උත්සහ කළ බවට තමාගේ නමද කියැවුණු බවත්, උන්වහන්සේ එහිදී පෙන්වා දුන්නේය.එසේම තමා විසින් නඩුවට අදාළ සාක්ෂිකරුවන්ට මුදල් ලබා දී යම් බලපෑමක් කිරීමට සුදානම් වුණු බවද එහිදී කියැවුණු බව සෝභිත හිමි පැවසුවේය.කෙසේ වෙතත් තමා එසේ අදාළ මහත්මියට මුදල් ලබාදීමට කටයුතු කළ බවත්, එය අසත්‍යයක් නොවන බවත් නමුත් එය අධිකරණයේ ක්‍රියාත්මක වන නඩුවට අදාළ නොවන බවද උන්වහන්සේ පැවසුවේය.අදාළ මුදල අසරණ වී සිටින අදාළ කාන්තාවට ලබාදීමට තමාගේ දායක මහත්ම මහත්මීන්ගෙන් ලැබුණු මුදල් බවත්, එය ඉතා සත්භාවයෙන් යුතුව සිදුකළ කටයුත්තක් බවත්, එහිදී උන්වහන්සේ අවධාරණය කළේය.", "URL": "https://sinhala.adaderana.lk/news.php?nid=56945", "Category": null, "Parent URL": null}