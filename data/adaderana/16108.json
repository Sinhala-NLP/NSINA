{"Source": "Adaderana", "Timestamp": "May 15, 2011 08:52 am", "Headline": " බිම් බෝම්බ අනතුරු අවමයි", "News Content": "බිම් බෝම්බ මඟින් සිදුවන අනතුරු විශාල වශයෙන් අවම වී ඇති බව බිම්බෝම්බ ඉවත් කිරීමේ සංවිධානය පවසයි. බිම් බෝම්බ පිළිබඳ උතුරේ පාසල් සිසුන් දැනුවත් කොට පාසල් විෂය මාලාවට බිම් බෝම්බ පිළිබඳ අධ්‍යාපනය ලබා දීම එමඟින් සිදුවන අනතුරු අවම වීමට ප්‍රධාන වශයෙන් හේතු වී ඇති බව එම සංවිධානය පෙන්වාදෙයි. උතුරේ බිම් බෝම්බ ඉවත් කිරීමේ කටයුතු වල නිරතව සිටින එෆ්.එස්.ඩී සංවිධානයේ ශ්‍රී ලංකා නියෝජිත නයිජේල් රොබින්සන් මහතා පවසන්නේ මේ වන විට උතුරේ ප්‍රදේශ‍බොහෝමයක බිම් බෝම්බ ඉවත් කර ඇති බවයි. කෙසේ වෙතත් බිම් බෝම්බ සහ එමඟින් සිදු වන අනතුරු පිළිබඳව දැනුවත්ව සිටීම ජනතාවට වැදගත් වනු ඇති බව හෙතෙම පෙන්වා දෙයි. වව්නියාව දිස්ත්‍රික්කයේ පාසල් සිසුන් අතර පවත්වන ලද බිම් බෝම්බ පිළිබද දැනුවත් කිරීමේ තරගාවලියේ ජයග්‍රහකයින්ට තිළිණ ප්‍රදානය කිරීමේ අවස්ථාවට සහභාගී වෙමින් ඔහු මේ බව කියා සිටියේය.", "URL": "https://sinhala.adaderana.lk/news.php?nid=16108", "Category": null, "Parent URL": null}