{"Source": "Adaderana", "Timestamp": "June 13, 2013 07:47 am", "Headline": "හොර සල්ලි ළඟ තියා ගත් දෙදෙනකුට වැඩවරදියි", "News Content": "ව්‍යාජ විදේශ මුදල් තොගයක් ළඟ තබාගත් පුද්ගලයින් දෙදෙනෙකු සම්බන්ධයෙන් ත්‍රස්තවාදී විමර්ශන කොට්ඨාසය පරීක්ෂණ ආරම්භ කර තිබේ. පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා කියා සිටියේ ලැබුණු තොරතුරකට අනුව සිදුකළ වැටලීමකදී මොවුන් අත්අඩංගුවටගෙන ඇති බවයි. ඒ අනුව සැකකරුවන් සතුව තිබී ව්‍යාජ ඉන්දියානු රුපියල් අටලක්ෂ අනූනවදහසක මුදලක් සොයා ගෙන තිබේ. අත්අඩංගුවට ගත් එක් සැකකරුවෙකු බ්‍රිතාන්‍ය පුරවැසිභාවය හිමි මීට වසර දෙකකට පෙර ශ්‍රී ලංකාවට පැමිණි අයෙකු වන අතර අනෙක් පුද්ගලයා ස්විස්ටර්ලන්තයේ වීසා නොමැතිව පදිංචිව සිට මෙරටට පිටුවහල් කළ පුද්ගලයෙකු බව පොලිසිය සඳහන් කරයි. රැඳවුම් නියෝග මත අත්අඩංගුවට ගත් සැකකරුවන් දෙදෙනා සම්බන්ධයෙන් ත්‍රස්ත්‍රවාදී විමර්ශන කොට්ඨාසය වැඩිදුර විමර්ශන පවත්වන බව බුද්ධික සිරිවර්ධන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=34877", "Category": null, "Parent URL": null}