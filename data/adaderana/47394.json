{"Source": "Adaderana", "Timestamp": "November 14, 2014 05:18 pm", "Headline": "කැපවීමෙන් වැඩ කරන නිලධාරීන් ඇගයීමක් නෑ", "News Content": "කැපවීමෙන් රාජකාරී කටයුතු සිදුකරන නිලධාරීන් නිසියාකාරයෙන් ඇගයීමට ලක් නොවන බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. රාජකාරී කටයුතු පැහැර හරින, රාජකාරියට පරිබාහිර කටයුතු පමණක් සිදුකරන නිලධාරීන් නිරන්තරයෙන් ඇගයීමට ලක්වන බව අමාත්‍යවරයා කියයි. රජයේ සේවයේ පමණක් නොව ව්‍යාපාරික ක්ෂේත්‍රයේ මෙන්ම දේශපාලන ක්ෂේත්‍රයේ ද මෙම තත්ත්වය දක්නට ලැබෙන බව මෛත්‍රීපාල සිරිසේන අමාත්‍යවරයා සඳහන් කරයි. කැපවීමෙන් රාජකාරී කටයුතු සිදුකරන නිලධාරින් ඇගයීමට ලක් කිරීම අත්‍යාවශ්‍ය කරුණක් බව බණ්ඩාරනායක සම්මන්ත්‍රණ ශාලාවේ අද පැවති උත්සවයක දී අමාත්‍යවරයා කියා සිටියේය. දිවයිනේ හොඳම සෞඛ්‍ය වෛද්‍ය නිලධාරී කාර්යාල හා එම කාර්ය මණ්ඩල ඇගයීම වෙනුවෙන් මෙම උත්සවය සංවිධානය කර තිබු අතර එහිදී දිවයිනේ හොඳම සෞඛ්‍ය වෛද්‍ය නිලධාරි කාර්යාල ලෙස දකුණු පළාතේ තිහගොඩ සෞඛ්‍ය වෛද්‍ය නිලධාරී කාර්යාලය සම්මාන හිමිකර ගෙන ඇත.", "URL": "https://sinhala.adaderana.lk/news.php?nid=47394", "Category": null, "Parent URL": null}