{"Source": "Adaderana", "Timestamp": "July 6, 2019 01:36 pm", "Headline": "අක්මීමන වෙඩි තැබීමේ සිද්ධියට සම්බන්ධ හමුදා සෙබලා ගැන යුධ හමුදාවෙනුත් විමර්ශනයක්", "News Content": "ගාල්ල අක්මීමන උපනන්ද කණිෂ්ඨ විද්‍යාලයේ සිදු වු වෙඩි තැබීමට සම්බන්ධ යුධ හමුදා සාමාජිකයා සම්බන්ධයෙන් යුධ හමුදාව විසින් වෙනමම විමර්ශනයක් ආරම්භ කර ඇති බව යුධ හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා පවසයි. අද දෙරණ සිදුකළ විමසීමකට පිළිතුරු දෙමින් යුධ හමුදා මාධ්‍ය ප්‍රකාශකවරයා මේ බව සඳහන් කළේය. පසුගියදා උපනන්ද කණිෂ්ඨ විද්‍යාලයට තම දරුවා රැගෙන යාම සඳහා පැමිණි පුද්ගලයෙකුට මෙම හමුදා සාමාජිකයා විසින් වෙඩි තබා තිබු අතර එහිදී අදාළ පුද්ගලයා ජීවිතක්ෂයට පත් වුණි. මෙම සිද්ධියට අදාළ හමුදා සාමාජිකයා අත්අඩංගුවට ගත් අතර ඔහු ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව බූස්ස 581 වන බලසේනාංකාධිපතිවරයා වෙත භාර දෙනු ලැබුවේය. මේ වනවිට සැකකාර හමුදා සෙබළා බූස්ස කඳවුරේ රඳවා ඇති අතර පොලිසිය ද මේ සම්බන්ධයෙන් විමර්ශනයක් ආරම්භ කර ඇත. මීට අමතරව යුධ හමුදාවද මේ සම්බන්ධයෙන් වෙනමම විමර්ශනයක් ආරම්භ කර ඇති බව යුධ හමුදා මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=113502", "Category": null, "Parent URL": null}