{"Source": "Adaderana", "Timestamp": "August 23, 2011 11:59 am", "Headline": " ග්‍රීස් යක්කු එක්ක නොසන්සුන් වූ 100 ක් අත්අඩංගුවේ", "News Content": "යාපනය,නාවත්තුරෙයි ප්‍රදේශයේ ඇති වූ ගැටුම්කාරී තත්ත්වයට වගකිව යුතු බවට සැක කොට පුද්ගලයින් 100 ක් පමණ අත්අඩංගුවට ගෙන ඇති බව යාපනය දිස්ත්‍රීක් එක්සත් ජාතික පක්ෂ පාර්ලිමේන්තු මන්ත්‍රීනි විජයකලා මහේෂ්වරන් මහත්මිය පවසයි. මෙම පිරිස අද යාපනය අධිකරණයට ඉදිරිපත් කිරීමට සැලසුම් කර ඇතැයි පොලීසිය තමන්ට දැනුම්දුන් වන ඇය සඳහන් කරයි. ඊයේ රාත්‍රීයේ නාවත්තුරෙයි ප්‍රදේශයේ ග්‍රීස් යකෙකු පැමිණි බවට නොසන්සුන්කාරී තත්ත්වයක් හටගෙන ඇති අතර එකී ග්‍රීස් යකා යයි කියනු ලබන පුද්ගලයා හමුදා කඳවුර තුළට දිව යාම නිසා ප්‍රදේශවාසීන් කඳවුර‍ට ගල් මුල් ප්‍රහාරයක් එල්ල කර තිබේ. පසුව තත්ත්වය සමනය කිරීම සඳහා හමුදාව විසින් අහසට වෙඩිතැබූ බවත්,කලහකාරී ලෙස හැසිරුණු පිරිස් විසුරුවා හැරීමට ක්‍රියා කළ බවත් අද දෙරණ වාර්තාකරු සඳහන් කරයි. කෙසේ වුවද සිද්ධියෙන් පසු පොලීසිය විසින් සැක පිට පුද්ගලයින් 100 ක් පමණ අත්අඩංගුවට ගෙන තිබිණි.", "URL": "https://sinhala.adaderana.lk/news.php?nid=18258", "Category": null, "Parent URL": null}