{"Source": "Adaderana", "Timestamp": "August 28, 2018 11:16 am", "Headline": "එක්වූ පිංකමක්", "News Content": "ජාතික භික්ෂු දිනය සැමරීම හා කල්පිටිය නගර මාධ්‍යයේ පිහිටි බුද්ධ ප්‍රතිමාවහන්සේ ඉදිකර වසරක් පිරිම නිමිත්තෙන් පැවති පිංකම් මාලාවක් පසුගිය දෙදින තුළ කල්පිටියේදී පැවැත්විණි. සර්ව ආගමික නායකයන්ගේ උපදෙස් හා සහාභාගිත්වයෙන් මෙන්ම ජනතාවගේ සහභාගිත්වයෙන් මේ පිංකම් මාලාව පැවැත්වීම විශේෂත්වයකි. කල්පිටිය ප්‍රාදේශීය ලේකම් කාර්යාලයේ මඟපෙන්වීම මත කල්පිටිය ශ්‍රී ලංකා නාවික හමුදා කඳවුරේ නිලධාරීන් ඇතුළු රාජ්‍ය ආයතන කීපයක දායකත්වයද පෞද්ගලික අංශයේ දායකත්වයද මේ සඳහා ලැබී තිබිණි. මෙහිදී කැපී පෙනුණු විශේෂත්වය වන්නේ මහා සංඝරත්නය හමුවේ දන් පිළිගැන්වීම ඇතුළු සියලු ආගමික කටයුතු සියලු ජාතින් හා ආගම් නියෝජනය වන පරිදි සිදුවීමයි. මිට අමතරව බෞද්ධ පිංකම් මාලාවේ විශේෂ දේශනයක් මුස්ලිම් ආගමික මෞලවි වරයෙකු විසින් සිදු කැරිණි.", "URL": "https://sinhala.adaderana.lk/news.php?nid=95137", "Category": null, "Parent URL": null}