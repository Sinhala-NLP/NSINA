{"Source": "Adaderana", "Timestamp": "February 25, 2013 01:37 pm", "Headline": "සියල්ල කරලත් මිලියන 228ක් ඉතිරියිලු!", "News Content": "නව සේවක පත්වීම්, උසස් වීම්, දිස්ත්‍රික් කළමනාකරුවන්ට නව නිල රථ, තාක්ෂණ නිලධාරීන්ට නව යතුරුපැදි ඇතුළු කාර්යයන් රැසක් වෙනුවෙන් වියදම් කිරීමෙන් පසුවත් 2012 පුනරාවර්තන වියදමින් රුපියල් මිලියන 227.690ක් ඉතිරිකර ගැනීමට හැකිවී ඇතැයි ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය පවසයි. එම අමාත්‍යංශය විසින් නිකුත් කළ නිවේදනයක මේ බව දැක්වෙයි. එය වැඩිදුරටත් පහත පරිදිය. පසුගිය 2012 වර්ෂය තුළ දී පුනරාවර්තන වියදම රුපියල් මිලියන 227.690ක් ඉතිරි කර ගැනීමට ජාතික නිවාස සංවර්ධන අධිකාරිය සමත් වි ඇති බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය පවසයි. 2012 අයවැය මඟින් ඇස්තමේන්තු ගත කරන ලද පුනරාවර්තන වියදම රුපියල් මිලියන 1381.621කී. එම ඇස්තමේන්තු ගත මුදලෙන් වියදම් වී තිබෙන්නේ රුපියල් මිලියන 1153.931කි. විමල් වීරවංශ අමාත්‍යවරයාගේ නිසි කළමනාකාරීත්වය හා උපදෙස් යටතේ මෙසේ මුදල් ඉතිරි කරගැනීමට හැකිවු බව ජාතික නිවාස සංවර්ධන අධිකාරියේ කළමනාකාරීත්වය පෙන්වා දෙයි. නව සේවක පත්වීම් 458 ලබාදීම, උසස් වීම් ලබාදීම, දිස්ත්‍රික් කළමනාකරුවන්ට නව නිල රථ ලබාදිම, තාක්ෂණ නිලධාරීන්ට නව යතුරු පැදි ලබාදිම ඇතුළු මෙහෙයුම් කාර්යයන් රැසක් හා සේවක සුභසාධනය වෙනුවෙන් වියදම් කිරීමෙන් පසුව 2012 වර්ෂය තුළ පුනරාවර්තන වියදමින් රුපියල් මිලියන 227.690ක් ඉතිරි කරගැනීමට හැකිවීම විශේෂත්වයක් බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය වැඩි දුරටත් කියා සිටි.", "URL": "https://sinhala.adaderana.lk/news.php?nid=31910", "Category": null, "Parent URL": null}