{"Source": "Adaderana", "Timestamp": "February 3, 2019 11:22 am", "Headline": "මවගේ පාපොච්ඡාරණයෙන් පසුව සිව් හැවිරදි දැරිය සොයා කලාවැවේ මෙහෙයුම්", "News Content": "මව විසින් සිදු කර ඇතැයි පැවසෙන පාපොච්ඡාරණයෙන් පසුව සිව් හැවිරිදි දැරියගේ සිරුර සොයා නාවික හමුදාවේ සහ පොලීසියේ කිමිදුම් කණ්ඩායම් කිහිපයක් මෙ වන විට කලාඔයේ තැන් කිහිපයකින් සෝදිසි මෙහෙයුම් ආරම්භ කර ඇති බව අද දෙරණ වාර්තාකරු පවසයි. සිව් හැවිරිදි තම දියණිය ඝාතනය කර කලාඔයට දැමු බවට ඇගේ මව පොලිසියට පාපෝච්ඡාරණය කර ඇති බව වාර්තා වේ. ඒ අනුව අද (03) උදෑසට සිට කළාඔයේ නාවික කිමිදුම් කරුවන් යොදා ගෙන සෝදිසි කිරිම් සිදුකරන බවට තොරතුරු අනාවරණය විය. මෙසේ පාපොච්ඡාරණය කර ඇත්තේ සාලියවැව නීලබැම්ම ඔළුමඩුව ප්‍රදේශයේදි 30 දින සිට අතුරුදහන් ව සිටි සිව් හැවිරිදි දියණියගේ මවයි. ඩබ්ලියු . ජී . තෙනුරි තිසාරා නැමති දැරිය 30 දින සිට අතුරුදහන් වි ඇති බවට ඇගේ මව සාලියවැව පොලිසියට පැමිණිලි කිරිමත් සමඟ දින හතරක් පුරා ආරක්ෂක අංශ ඇතුළු පිරිස් දැරිය පදිංචි නිවස අවට සහ විල්පත්තුව ජාතික වනෝද්‍යානය තුල සෝදිසි කිරිම් සිදු කිරිම ආරම්භ කර තිබුනි. නමුත් මෙම අතුරුදහන් විම පිළිබදව දැරිය පදිංචි නිවස ආසන්නයේ ගම්මානයේ ජනතාව විසින් දැඩි ලෙස ප්‍රතික්ෂේප කරමින් දැරියට පවුලේ පිරිස විසින් යම් කිසි අනතුරක් කර ඇති බවට චෝදනා නගන්නට ද විය. සිද්ධිය පිළිබඳව සාලියවැව පොලිසිය පරික්ෂණ ආරම්භ කර තිබුනද පසුව ඊයේ(02) සවස එම පරික්ෂණ කරුවලගස්වැව පොලිස් ස්ථානාධිපතිවරයා යටතට පත් කර තිබු අතර ඉන් පසුව මෙම මරණය ගැන දිගින් දිගටම විමර්ශන කිරීමේදි දැරියගේ මව විසින් ඊයේ පාපොච්ඡාරණය කර ඇත්තේ තම දියණිය ඝාතනය කර කලාඔයට දැමු බවයි.", "URL": "https://sinhala.adaderana.lk/news.php?nid=103615", "Category": null, "Parent URL": null}