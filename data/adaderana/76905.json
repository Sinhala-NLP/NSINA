{"Source": "Adaderana", "Timestamp": "August 30, 2017 04:55 pm", "Headline": "සොඳුරු යෝජනා බෑ-යථාර්ථවාදී යෝජනා ඕනෑ", "News Content": "ඉදිරි මැතිවරණවලදී ටොෆි, චොක්ලට් ලබා දී තරුණ පරම්පරාව ආකර්ෂණය කරගත නොහැකි බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පවසයි. අද(30) පැවති මාධ්‍ය හමුවකට එක් වෙමින් අමාත්‍යවරයා මෙම අදහස් පළ කළේය. තරුණ තරුණියන්ට විශ්වාස කළ හැකි ප්‍රතිපත්තියක් ඉදිරිපත් කිරීමෙන් පමණක් පක්ෂයක් ලෙස අභියෝග ජය ගත හැකි බවත් සොඳුරු යෝජනා ඉදිරිපත් නොකර යථාර්ථවාදී යෝජනාවක් විය යුතු බවත්, ශ්‍රී ලංකා නිදහස් පක්ෂ 66 වන සංවත්සරයේ දී ඒ පිළිබඳ අවධානය යොමු කර ඇති බවත් අමාත්‍යවරයා පවසා සිටියේය. දුෂණය, වංචාව හා සුදු වෑන් සංස්කෘතිය වත්මන් ආණ්ඩුව පෙරළා දැමූ බවත් එයින් නායකයින් වෙනස් කළ හැකි වුවත් යථාර්ථය වෙනස් කළ නොහැකි බව ද ඉසුර දේවප්‍රිය මහතා පවසයි. එනිසා යථාර්ථවාදී දේශපාලන ගමන් මඟක් සංවත්සරයෙන් පසුව සමාජ ගත කරන බව ද අමාත්‍යවරයා වැඩි වශයෙන් මෙහිදී පැවසීය. මෙහිදී වැඩිදුරටත් අදහස් දක්වමින් අමාත්‍යවරයා කියා සිටියේ, මහින්ද රාජපක්ෂ මහතාගේ කාලයේ දී ඡන්ද පෝස්ටර්වලින් චන්ද්‍රිකා මැතිනිගේ පින්තූර ඉවත් කරන ලෙස නියෝග දුන් නමුත් මෛත්‍රීපාල සිරිසේන ජනාධිපතිවරයා කිසි විටෙකත් එවැනි දෑ ප්‍රකාශ කර නොමැති බවත් 66 සංවත්සරයට සියලු දෙනාට විවෘතව ආරාධනා කර ඇති බවත් ය.", "URL": "https://sinhala.adaderana.lk/news.php?nid=76905", "Category": null, "Parent URL": null}