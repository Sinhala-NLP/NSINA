{"Source": "Adaderana", "Timestamp": "June 15, 2012 02:20 pm", "Headline": "ව්‍යාජ රන් කැබලි විකිණූ හයදෙනෙකු ප්‍රදේශ 02 දී අත්අඩංගුවට", "News Content": "නිධන්වලින් ගත් බව පවසා ව්‍යාජ රත්‍රං කැබලි අලෙවි කිරීමේ නිරතව සිටි පුද්ගලයින් හයදෙනෙකු දිවයිනේ ප්‍රදේශ දෙකක දී අත්අඩංගුවට ගෙන තිබේ. මිහින්තලය සහ මැදිරිගිරිය යන ප්‍රදේශවලදී මෙම සැකකරුවන් අත්අඩංගුවට ගත් බව සඳහන්ය. මෙහිදි රුපියල් ලක්ෂ 20 ට අලෙවි කිරීමට සූදානම් කර තිබූ ව්‍යාජ රත්‍රං කැබලි 475 ක් සමඟ සැකකරුවන් සිව්දෙනෙකු මැදිරිගිරිය පොලිසිය මගින් අත්අඩංගුවට ගෙන ඇත. මෙම රත්‍රං කැබලි අලෙවි කිරීමට සූදානම් වූ අවස්ථාවේ පොලිසියට ලද තොරතුරක් අනුව සිදුකළ වැටලීමකදී මෙම සැකකරුවන් අත්අඩංගුවට ගත් බව සඳහන්ය. සැකකරුවන් හිඟුරක්ගොඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 27 වන දින දක්වා රක්ෂිත බන්ධනාගාරගත කර තිබේ. මේ අතර මිහින්තලය, ඉලුප්පතන්නිය ප්‍රදේශයේ දී නිධානයකින් ලබාගත් බව පවසා ව්‍යාජ රත්‍රං ගුලි 1365 ක් අලෙවි කිරීම සඳහා ගෙනයමින් සිටි සැකකරුවන් දෙදෙනෙකු මන්නාරම බුද්ධි ඒකකයේ නිලධාරීන් කණ්ඩායමක් විසින් අත්අඩංගුවට ගෙන ඇත. සැකකරුවන් වැඩිදුර විමර්ශන සඳහා මිහින්තලය පොලිසියට භාරදී ඇති බව සඳහන්ය.", "URL": "https://sinhala.adaderana.lk/news.php?nid=25055", "Category": null, "Parent URL": null}