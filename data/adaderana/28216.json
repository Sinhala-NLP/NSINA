{"Source": "Adaderana", "Timestamp": "October 12, 2012 09:31 am", "Headline": "ටී.වී.දෙරණට වසර 7 යි - 24 පැයේ මහා සංගීතය අදයි", "News Content": "ශ්‍රී ලාංකේය ප්‍රේක්ෂකයන් වෙත නවතම රූපවාහිනී අත්දැකීම් හඳුන්වා දුන් ටී.වී. දෙරණ අද (12) සිය හත්වෙනි සංවත්සරය සමරයි. ගෙවී ගිය සත්වසර තුළ ඉහළ ප්‍රේක්ෂක රසාස්වාදයකට මඟ පාදමින් සහ ගවේෂණාත්මක ප්‍රවෘත්ති වාර්තාකරණයෙන් ටී.වී. දෙරණ ප්‍රේක්ෂක හදවත් තුළ ලැඟුම් ගෙන සිටියි. පරමාදර්ශි හඬ පෞරුෂය සොයා යමින් ප්‍රේක්ෂකයන් වෙත හඳුන්වා දුන් දෙරණ \"ඩ්‍රීම් ස්ටාර්\" සහ \"ලිටිල් ස්ටාර්\", යොවුන් නර්තනයේ තාරකා පෙළහර \"සිටි ඔෆ් ඩාන්ස්\", \"දෙරණ මියුසික් වීඩියෝ අවෝඩ්ස්\" සහ \"දෙරණ ෆිල්ම්ස් අවෝඩ්ස්\" ප්‍රේක්ෂකයන් ග්‍රහණය කරගත් ටී.වී. දෙරණ වැඩසටහන් කිහිපයක් වේ. \"සත්‍ය ප්‍රථමයෙන්\" ඔබ වෙත ගෙන එ‍න ප්‍රවෘත්ති මෙන්ම \"360\" සහ \"වාදපිටිය\" වැනි කාලීන වැඩසටහන් සුවහසක් ජනතාවට මඟ පෙන්වමින් සිටියි. ශ්‍රී ලාංකික ටෙලිවිෂන්කරණයේ අභිමානවත් සත් වසර හා සබැ‍‍ඳෙන ශ්‍රී ලංකාවේ මහා සංගීත පුරාවෘත්ත සප්තකයක පරම රමණීය මතකාස්වාදය ඔබ වෙත සමීප කරන \"අමරණීය හත විසිහතර පැයේ මහා සංගීතය\" ටී.වී. දෙරණ ඔස්සේ අද සජීව ලෙස විකාශය කෙරෙයි. කලාශූරී මොහිදින් ‍බෙග්, සී.ටී.ප්‍රනාන්දු, ක්ලැරන්ස් විජේවර්ධන, ජේ.ඒ.මිල්ටන් පෙරේරා, එච්.ආර්.ජෝතිපාල, මිල්ටන් මල්ලවආරච්චි සහ එම්.එස්.ප්‍රනාන්දු යන ප්‍රවීණ ගායකයින්ගේ ගීත සංගීත කණ්ඩායම් 7 ක මියුරු වාදනය සමඟ ජනකාන්ත ගී තරු 77 ක් එක්ව මෙහිදී ගායනා කරනු ලබයි. අද රාත්‍රී 9.45 සිට පුරා පැය 24 ක් සජීව ලෙස විකාශය වන මෙම වැඩසටහන සමඟ ටී.වී. දෙරණ ඔස්සේ එක්වන්නට ඔබටත් හෘද්‍යාංගමව අරාධනා කර සිටියි.", "URL": "https://sinhala.adaderana.lk/news.php?nid=28216", "Category": null, "Parent URL": null}