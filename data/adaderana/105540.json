{"Source": "Adaderana", "Timestamp": "March 6, 2019 06:23 am", "Headline": "විදුලි රැහැනේ පැටලුණු සද්ධන්තයා අවසන් ගමන් යයි", "News Content": "හල්දුම්මුල්ල වෑඑළිය මීගස්තලාව ප්‍රදේශයේ ගෙවත්තකට ඇතුලුවීමට ගිය වන අලියෙකු ඊයේ (05) උදෑසන විදුලිසැර වැදීමෙන් මිය ගොස් ඇතැයි හල්දුම්මුල්ල පොලීසිය පවසයි. වයස අවුරුදු 20 ක් පමන වෙතැයි සැකකරන මෙම වන අලියා වැල්ලවාය කොස්ලන්ද ප්‍රදේශයේ වන රක්ෂියක සිට මෙලෙස ගම්වදින්නට ඇතැයි පොලීසිය සැකකරයි. අගනුවර ප්‍රදේශයේ කාන්තාවකට අයත් හල්දුම්මුල්ල වෑඑළිය මීගස්තලාව ප්‍රදේශයේ ගම්මිරිස් සහ කුරුදු වගා කර ඇති ඉඩමකට ඇද තිබූ විදුලි රැහනක දැවටීමෙන් මෙම වන අලියා මියගොස් තිබේ. මෙම වන අලියා කාලයක සිට වෑඑළිය ප්‍රදේශයේ වගාබිම්වලට පැමිණ වගාබිම් විනාශ කරනු ලබන බවද ප්‍රදේශවාසීහු කියති. සිද්ධීය සම්බන්ධයෙන් කිසිවෙකුත් අත් අඩංගුවට ගෙන නැත. හල්දුම්මුල්ල පොලිස් ස්ථානාධිපති පොලිස් පරීක්ෂක ප්‍රසන්න සිල්වා මහතාගේ උපදෙස් පරිදි හල්දුම්මුල්ල පොලීසියේ නිලධාරීහු පිරිසක් මේ සම්බන්ධයෙන් පරීක්ෂණ සිදු කරති.", "URL": "https://sinhala.adaderana.lk/news.php?nid=105540", "Category": null, "Parent URL": null}