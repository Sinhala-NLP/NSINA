{"Source": "Adaderana", "Timestamp": "September 4, 2019 10:33 am", "Headline": "සිරකරුවන්ට අකුරු කරන්න තැනක්", "News Content": "සිරකරුවන්ට අධ්‍යාපනය ලබාදීමේ අරමුණින් පාසලක් පිහිටුවීමේ සිදුවීමක් පිළිබද පුවතක් යුක්‍රේනයෙන් වාර්තා වෙයි. සිරකරුවන්ද මනුෂ්‍යයෝය නුවෙන් ප්‍රකට කතාවක් පවතියි. එය යළි යළිත් සනාථ කරමින් සිරකරුවන් වෙනුවනේම පිහිටු වූ පාසලක නව පාසල් වාරය ආරම්භ කළ පුවතක් යුක්‍රේනයෙන් වාර්තා වෙයි. මෙලෙස නැවතත් ජීවිතය ආරම්භ කීරීමේ අවස්ථාව හිමිකරගෙන ඇත්තේ කැරලිකරුවන්ගේ පාලනයේ පවතින ප්‍රදේශයට අයත් කිරොව්ස්කයා බන්ධනාගාරයේ සිටි රැදවූවන් පිරිසක්. සිය පාසල් ජීවිතය සම්පූර්ණ කර නොමැති සිරකරුවන් මේ සදහා තෝරාගෙන තිබුණි. බන්ධනාගාර පාසලේ අභිනව දිනයේදී ඔවුන්ට ඉතිහාසය පාඩමක් ඉගෙනීමේ අවස්ථාව හිමිවූ බව සඳහන් වෙයි. ස්වයංපාලන බලතල තමන් විසින්ම පවරාගෙන ඇති ඩොනෙට්ස්ක් ජනරජයේ අධ්‍යාපන අමාත්‍යංශය මගින් නිකුත් කළ සිසු අත්පොත්වලට අනුව මෙහිදී ඉගැන්වීම් සිදුවන බවයි විදෙස් වාර්තා පවසයි. සාමාන්‍ය පාසල් සිසුන්ට මෙන්ම මේ බන්ධනාගාර රැදවූවන් පිරිසට කර්මාන්ත කලා, භෞතික අධ්‍යාපන හා ප්‍රාථමික හමුදා පුහුණවද ලබාදීමට නියමිතයි. යුක්‍රේන රජයට එරෙහි කැරලි දියත්කරමින් ඩොනෙට්ස්ක් හා ලුහාන්ස්ක් නමින් ප්‍රාන්ත දෙකක ස්වයංපාලනයක් බිහිකරගැනීමට කැරලිකරුවන් 2014 වසරේදී සමත් විය. ඒ සදහා රුසියානු රජයේ හමුදා සහායද හිමිවූ අතර ඉන් පසුව යුක්‍රේනය හා රුසියාව අතර දරුණු මතගැටුම් හටගත්තේය.", "URL": "https://sinhala.adaderana.lk/news.php?nid=118226", "Category": null, "Parent URL": null}