{"Source": "Adaderana", "Timestamp": "January 25, 2013 08:14 am", "Headline": "විදුලි ගාස්තු සංශෝධනයට අදහස් ලබා ගන්නවා", "News Content": "විදුලි ගාස්තු සංශෝධනය සඳහා ඉදිරි ක්‍රියාමාර්ග ගනු ලබන්නේ ලංකා විදුලිබල මණ්ඩලය ඉදිරිපත් කර ඇති වියදම් ඇස්තමේන්තුවෙ හි යෝග්‍යතාව සහ නිරවද්‍යතාව පිළිබඳ අවධානය යොමු කිරිමෙන් පමණක් බව ශ්‍රී ලංකා මහජන උපයෝගීතා කොමිෂන් සභාව පවසයි. ලංකා විදුලිබල මණ්ඩලය 2013 වර්ෂයට අදාළ වියදම් ඇස්තමේන්තුව තමන් වෙත යොමුකර ඇති බව නිවේදනයක් නිකුත් කරමින් එම කොමිෂන් සභාව පෙන්වාදෙයි. එවැනි ඇස්තමේන්තුවක් යොමු කිරීමේ අරමුණ, වියදම් පියවීම සඳහා අවශ්‍ය ආදායම යෝග්‍ය විදුලි ගාස්තු සංශෝධනයක් හෝ සහනාධාර මගින් ලබා ගැනීම පිළිබඳ කොමිෂන් සභාවේ අවධානය යොමු කරවීමයි. කෙසේ වුව ද ගාස්තු සංශෝධනය පිලිබඳ මහජන අදහස් හා රාජ්‍ය ප්‍රතිපත්ති සැලකිල්ලට ගන්නා බව මහජන උපයෝගීතා කොමිෂන් සභාව නිකුත් කර ඇති නිවේදනයේ දැක්වෙයි. කෙසේ වුවද විදුලි ගාස්තු වැඩි වන බවට ඊයේ (24) පස්වරුවේ රා‍වයක් පැතිර ගිය අතර එය විදුලිබල හා බලශක්ති අමාත්‍යංශය ප්‍රතික්ෂේප කරන ලදී.", "URL": "https://sinhala.adaderana.lk/news.php?nid=31049", "Category": null, "Parent URL": null}