{"Source": "Adaderana", "Timestamp": "July 13, 2012 11:21 am", "Headline": "ඉහළ කොත්මලෙන් මෙගාවොට් 150ක්", "News Content": "ඉහළ කොත්මලේ ජල විදුලි ව්‍යාපෘතිය යටතේ මෙගා‍වොට් 150ක විදුලි ධාරිතාව ජාතික විදුලි බල පද්ධතියට නිල වශයෙන් එක් කිරීම හෙට (14) සිදු කෙරේ. ජනාධිපති මහින්ද රාජපක්ෂ මහතාගේ සහ ජපාන තානාපති නෙබුහිතෝ හො‍බෝ මහතා‍‍ගේ ප්‍රධානත්වයෙන් එම කටයුතු සිදුවන බව විදුලි බල හා බලශක්ති අමාත්‍යංශය සඳහන් කරයි. ජපන් සහයෝගීතා බැංකුව මගින් ජපන් යෙන් මිලියන 37, 817 ක මුදලක් සහ ලංකා විදුලි බල මණ්ඩලය මගින් රුපියල් මිලිය‍න 8,548ක මුදලක් අදාළ ව්‍යාපෘතිය සඳහා වැයකර තිබේ. ඉහළ කොත්මලේ ජල විදුලි බලාගාරය ‍මෙගා වොට් 75 ධාරිතාවකින් යුතු විදුලි ජනක යන්ත්‍ර දෙකකින් සමන්විතය . ඉන් ප්‍රථම විදුලි ජනක යන්ත්‍රයේ පරීක්ෂණ මට්ටමින් විදුලි ජනනය ‍ මේ වසරේ ජනවාරි මස අගදී ආරම්භ කළ අතර එහි පූර්ණ ධාරිතාව වන මෙගා වොට් 75ක් පසුගිය මාර්තු මාසයේදී ජාතික විදුලි බල පද්ධතියට එක් කෙරිණ.", "URL": "https://sinhala.adaderana.lk/news.php?nid=25749", "Category": null, "Parent URL": null}