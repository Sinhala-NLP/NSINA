{"Source": "Adaderana", "Timestamp": "August 30, 2013 01:15 pm", "Headline": "පිල්ලේට සියල්ල හෙළි කළා", "News Content": "මානව හිමිකම් කඩකිරීම් සම්බන්ධයෙන් සත්‍යය දැන ගැනීම සඳහා ජාත්‍යන්තර පරීක්ෂණයක් අවශ්‍ය බව එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලේ මහත්මියට දැනුම් දුන් බව දෙමළ ජාතික සන්ධානය පවසයි. එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලේ මහත්මිය සහ දෙමළ ජාතික සන්ධානය අතර අද(30) පෙරවරුවේ පැවැත් වූ සාකච්ඡාවේදී මේ බව පවසා තිබේ. ඒල්.එල්.ආර්.සී වාර්තාව නිසි පරිදි ක්‍රියාත්මක නොකරන බවත්, මෙරට තුළ සිදුකරන කොමිෂන් වාර්තාවල කටයුතු නිසි ආකාරයෙන් සිදු නොකරන බවත් නවනීදන් පිල්ලේ මහත්මිය දැනුම්දුන් බව එම සාකච්ඡාවෙන් අනතුරුව අද කොළඹ පැවතී මාධ්‍ය හමුවකට එක් වෙමින් දෙමළ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියේය. එසේම අතුරුදහන් වූ පුද්ගලයින් සෙවීමට නිසියාකාරයෙන් කටයුතු නොකරන බවත්, මෙරට තුළ සිටින දේශපාලන රැඳවියන් නිදහස් කිරීමට මේ ‍වන තෙක් කටයුතු නොකළ බවත්, යුද අපරාධ සම්බන්ධයෙන් පරීක්ෂණ මේ වන තෙක් නොමැති බවත් නවනීදන් පිල්ලේ මහත්මිය දැනුවත් කළ බව හෙතෙම එම මාධ්‍ය හමුවේදී පැවසීය. එලෙසම නැවත පදිංචි කිරීම් සම්බන්ධයෙන් අති වී ඇති ප්‍රශ්නකාරී තත්ත්වය පිළිබඳවද එතුමියට පැවසූ බව සුරේෂ් මහතා කියා සිටියේය. ‍පසුගිය දිනයන්හීදී කළ උතුරු සංචාරයේදී තමන් එහි සත්‍ය අසත්‍යතාවය හොඳින් දැනගත් බවත්, මේ සම්බන්ධයෙන් එක්සත් ජාතීන්ගේ මානව හිමිකම් කවුන්සලයේදී තාවකාලික වාර්තාවක් ඉදිරිපත් කරන බවත්, මාර්තු මාසයේදී පැවැත්වෙන එහි මහ සභා සැසිවාරයේදී සම්පූර්ණ වාර්තාවක් ඉදිරිපත් කරන බවත් නවනීදන් පිල්ලේ මහත්මිය තමන් සමඟ ප්‍රකාශ කළ බව හෙතෙම පැවසීය. තවද එක්සත් ජාතීන්ගේ දේශපාලන මණ්ඩලයේදී ශ්‍රී ලංකාවේ තත්ත්වය සම්බන්ධයෙන් පැහැදිළි කරන බවද නවනීදන් පිල්ලේ මහත්මිය තමන් සමඟ කියා සිටි බව ඒ මහතා‍ සඳහන් කර සිටියේය. ලංකාවේ සුළු ජාතීන්ගේ අයිතිවාසිකම් ආරක්ෂා කිරීම සඳහා මෙරට තුළ ඒක්සත් ජාතීන්ගේ මානව හිමිකම් පිළිබඳ කාර්යාලයක් ආරම්භ කළ යුතු බව දෙමළ ජාතික සන්ධානය ලෙස තමන් එතුමියට යෝජනාවක් ඉදිරිපත් කළ බවද හෙතෙම වැඩිදුරටත් එම මාධ්‍ය හමුවේදී පැවසීය.", "URL": "https://sinhala.adaderana.lk/news.php?nid=37016", "Category": null, "Parent URL": null}