{"Source": "Adaderana", "Timestamp": "June 1, 2018 06:29 pm", "Headline": "කොමිසම් සභා ලේඛන පරිශිලනය සඳහා ජනාධිපති ලේකම්ගේ ලිඛිත අවසරය අවශ්‍යයි", "News Content": "ජනාධිපති පරික්ෂණ කොමිසම් සභාවක ලේඛන ජාතික ලේඛනාරක්ෂක දෙපාර්තමේන්තුවේ තැන්පත් කිරීම සම්බන්ධයෙන් පැහැදිලි කරමින් ජාතික ලේඛනාගාර අධ්‍යක්ෂ ජනරාල් ආචාර්ය නදීරා රූපසිංහ මහත්මිය අද(01) මාධ්‍ය වෙත නිවේදනයක් නිකුත් කර තිබුණි. ජනාධිපති කොමිසම් සභාවක් විසින් සිය අවසන් වාර්තාව ඉදිරිපත් කිරීමෙන් අනතුරුව මාස 03ක් ඇතුළත එහි සියලු ලේඛන ලේඛනාරක්ෂක දෙපාර්තමේන්තුවේ තැන්පත් කිරීමට කටයුතු කළ යුතු බව අධ්‍යක්ෂ ජනරාල්වරිය පවසයි. ඒ අනුව බැඳුම්කර කොමිසමේ ලේකම්වරයා විසින් මේ වසරේ ජනවාරි මස 19 වනදා සහ මාර්තු මස 23 වනදා කොමිසමේ අවසන් වාර්තාව හා එහි ඇමුණුම් දෙපාර්තමේන්තුව වෙත පවරා ඇති බව ඇය පෙන්වා දෙයි. එහිදී කොමිසමේ අවසන් වාර්තාව හැර එම වාර්තාවට අදාළ ඇමුණුම් ජාතික ලේඛනාරක්ෂක නීතියට අනුව වසර 30කට ආවෘත කර ඇති බව ඇය පවසයි. කොමිසම් සභා ලේඛන සඳහා භාරකාර සම්බන්ධතාවක් ජාතික ලේඛනාරක්ෂක දෙපාර්තමේන්තුව විසින් දරණ අතර එම ලේඛන පරිශිලනය සඳහා ජනාධිපති ලේකම්ගේ ලිඛිත අවසරය අවශ්‍ය වන බව නදීරා රූපසිංහ මහත්මිය සඳහන් කළේය. එමෙන්ම තොරතුරු දැනගැනිමේ පනත යටතේ ද අදාළ ලේඛන ලේඛනාරක්ෂක දෙපාර්තමේන්තුවෙන් මහජන පරිශිලනය සඳහා සෘජුව ලබාගත නොහැකි බව සඳහන්ය. අදාළ ලේඛන සම්බන්ධයෙන් භාරකාර සම්බන්ධතාවක් පැවැතිම හේතුවෙන් සහ තෙවන පාර්ශවයක් විසින් රහසිගතව සපයා ඇති ලේඛන වන බැවින් ඒවායේ රහස්‍ය භාවය සුරැකීමට දෙපාර්තමේන්තුව බැදී සිටින බව ජාතික ලේඛනාගාර අධ්‍යක්ෂ ජනරාල් ආචාර්ය නදීරා රූපසිංහ මහත්මිය වැඩිදුරටත් මෙම නිවේදනය මඟින් සදහන් කර තිබේ. අදාළ නිවේදනය පහතින්. Image (118) by Anonymous 4xL1hr21yl on Scribd", "URL": "https://sinhala.adaderana.lk/news.php?nid=90192", "Category": null, "Parent URL": null}