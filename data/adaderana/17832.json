{"Source": "Adaderana", "Timestamp": "August 3, 2011 09:53 pm", "Headline": " උදයන් මාධ්‍යවේදියාට ප්‍රහාරයක් එල්ලවීම අමෙරිකාවෙන් හෙලාදකියි", "News Content": "යාපනය උදයන් පුවත්පතේ ප්‍රවෘත්ති කර්තෘ ඥානසුන්දරම් කුහනාදන් මහතාට එල්ල කළ ප්‍රහාරය ඇමරිකා එක්සත් ජනපදය විසින් හෙලාදැක තිබේ. මාධ්‍යවේදීන් වෙත එල්ල කරනු ලබන ප්‍රචණ්ඩත්වය ඇමරිකානු රජය විසින් දැඩි සේ හෙලාදකින බව කොළඹ පිහිටි ඇමරිකානු තානාපති කාර්යාලය විසින් නිකුත් කළ නිවේදනයක දැක්වේ. මෙවැනි ප්‍රචණ්ඩ ක්‍රියා මගින් ඔවුන්ගේ හඬ නිහඬ කරවනු ලබන බවත්,එය අදහස් ප්‍රකාශ කිරීමේ නිදහසට තරවටු කරමින් සංහිඳියා වැඩපිළිවෙළ අඩපණ කරවනු ලබන බවද එහි සඳහන් වේ. සිද්ධිය පිළිබඳ මූලික වාර්තාවක් පොලිස්පතිවරයා විසින් ජනාධිපතිවරයාට බාරදුන් බවට මාධ්‍ය වාර්තා පළවන බව පෙන්වා දෙන ඇමරිකානු තානාපති කාර්යාලය මේ පිළිබඳ පරීක්ෂණයක් කළ යුතු බව හා වැරදිකරුවන් නීතිය හමුවට ගෙන ආ යුතු බව එකී නිවේදනයෙන් අවධාරණය කර තිබේ.", "URL": "https://sinhala.adaderana.lk/news.php?nid=17832", "Category": null, "Parent URL": null}