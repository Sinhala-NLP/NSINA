{"Source": "Adaderana", "Timestamp": "January 21, 2019 07:07 am", "Headline": "අඟුණකොළපැලැස්ස බන්ධනාගාර සිද්ධියේ පළමු කමිටු වාර්තාව අද තලතා අතට", "News Content": "අඟුණකොළපැලැස්ස බන්ධනාගාරයේ රැඳවියන්ට පහර දීමේ සිද්ධිය සම්බන්ධයෙන් සොයා බැලීමට පත්කළ පළමු ත්‍රිපුද්ගල කමිටුවේ වාර්තාව අද(21) අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරාල මහත්මිය වෙත බාර දීමට නියමිතයි. පසුගිය වසරේ නොවැම්බර් මස 22 වන දින අඟුණුකොළපැලැස්ස බන්ධාගාරයේ රැඳවියන්ට එහි ප්‍රධානීන් විසින් ඉතා අමානුෂික ලෙස පහර දෙන විඩියෝවක් මාධ්‍ය වෙත ඉදිරිපත්ව තිබුණි. සිරකරු අයිතීන් සුරකීමේ කමිටුව කොළඹ කැඳවා තිබු මාධ්‍ය හමුවකට එක්වෙමින් අදාළ විඩියෝව නිකුත් කර තිබු අතර ඔවුන් ඒ පිළිබඳව පැමිණිලි කිහිපයක්ද ඉදිරිපත් කළේය. කෙසේ වෙතත් විෂය බාර අමාත්‍යවරිය විසින් මේ සම්බන්ධයෙන් පරීක්ෂණ සිදුකිරීම සඳහා කණ්ඩායම් 2ක් පත් කරනු ලැබුවේය. මින් එක් කණ්ඩායමක පරීක්ෂණ වාර්තා අද දිනයේ අමාත්‍යවරිය වෙත ලබා දීමට නියමිතයි. අදාළ පරීක්ෂණ කණ්ඩායම බන්ධානාගාර කොමසාරීස් තුෂාර උපුල්දෙණිය මහතාගේ ප්‍රධානත්වයෙන් පත් කරනු ලැබුවේය. මේ අතර අදාළ සිද්ධිය සම්බන්ධයෙන් සොයා බැලිමට පත් කළ දෙවන පරික්ෂණ කමිටුවේ වාර්තාව එළඹෙන 25 වන දිනට ප්‍රථම විෂය බාර අමාත්‍යවරිය වෙත බාර දීමට නියමිතයි. මෙම සිද්ධිය පිළිබඳ ශ්‍රි ලංකා මානව හිමිකම් කොමිසම් සභාවෙන්ද, වෙනම පරීක්ෂණයක් ආරම්භ කර තිබේ.", "URL": "https://sinhala.adaderana.lk/news.php?nid=102738", "Category": null, "Parent URL": null}