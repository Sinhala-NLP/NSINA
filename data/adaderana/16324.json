{"Source": "Adaderana", "Timestamp": "May 25, 2011 03:17 pm", "Headline": "වන්දි නොදුන්නැයි දඹුල්ලේ ගොවීන් උපවාසයේ", "News Content": "දඹුල්ල වෑමැඩිල්ල ජලාශය ඉදිකිරීමේ දී අත්පත් කරගත් දේපළ වෙනුවෙන් මෙතෙක් වන්දි මුදල් ලබානොදීමට විරෝධය පළකරමින් ගොවීන් පිරිසක් උපවාසයක් ආරම්භ කර තිබේ. වෑමැඩිල්ල ජලාශයේ වැව්බැම්ම අසලදී අද ආරම්භ කර ඇති මෙම උපවාසයට ගොවීන් අට දෙනෙකු එක්ව සිටින බව අද දෙරණ වාර්තාකරු පවසයි. වසර 6 ක කාලයක් තිස්සේ තම දේපළ අහිමි වීම හේතුවෙන් ඥාතී නිවෙස්වල සිටීමට සිදුව ඇති බව උපවාසකරුවන් සඳහන් කරයි. මේ පිළිබඳ අද දෙරණ කළ විමසීමකදී ගලේවෙල සහකාර ප්‍රා‍දේශීය ලේකම් අංජලී වීරසිංහ මහත්මිය ප්‍රකාශ කර සිටියේ ඉඩම් හා ඉඩම් සංවර්ධන අමාත්‍යාංශය මඟින් වන්දි මුදල් මෙතෙක් තමන් වෙත එවා නොමැති බවයි.", "URL": "https://sinhala.adaderana.lk/news.php?nid=16324", "Category": null, "Parent URL": null}