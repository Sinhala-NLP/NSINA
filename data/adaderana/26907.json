{"Source": "Adaderana", "Timestamp": "August 26, 2012 07:50 pm", "Headline": "සර්වඥ ධාතූ මුවාවෙන් බර්ටි ප්‍රේමලාල්ගේ මැතිවරණ ප්‍රචාරක ව්‍යාපාරයක්", "News Content": "සර්වඥ ධාතූන් වහන්සේ වැඳ පුදා ගැනීමට පැමිණෙන ජනතාවට උතුරු මැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතාගේ මනාප අංකය, රුව සහ ඡන්ද සලකුණ සහිත පත‍්‍රිකා අද (26) පෙරවරුවේ සිටම බෙදාහැර ඇතැයි මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලය පවසයි. එහි ප‍්‍රධාන විධායක ආචාර්ය උදිත ගුණසේකර මහතා මේ සම්බන්ධයෙන් අනුරාධපුර, සහකාර මැතිවරණ කොමසාරිස්වරයා වෙත ලිපියකින් දැනුම් දී තිබේ. එම ලිපියේ මෙසේ ද සඳහන් වෙයි. සර්වඥ ධාතූන්වහන්සේලා උපයෝගී කරගනිමින් මැතිවරණ ප‍්‍රචාරක කටයුතුවල නිරතවීම. බුද්ධශාසන අමාත්‍යාංශයේ මූලිකත්වයෙන් 2012.08.24 දින අනුරාධපුර ජයන්ති විහාරය වෙත වැඩමවා වදාළ සර්වඥධාතූන් වහන්සේලා වන්දනාමාන කර ගැනීම සඳහා පැමිණෙන බැතිමතුන් උපයෝගී කරගනිමින් මැතිවරණ ප‍්‍රචාරක කටයුතු සිදුකරන බවට පැමිණිල්ලක් මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලය වෙත ලැබී ඇත. රාජ්‍ය අනුග‍්‍රහය සහිතව වැඩම කරන ලද සර්වඥ ධාතූන් වහන්සේලා වැඳ පුදා ගැනීමට එන බැතිමතුන් වෙත එ.ජ.නි.ස. අපේක්ෂක, හිටපු ප‍්‍රධාන අමාත්‍ය බර්ටි පේ‍්‍රමලාල් දිසානායක මහතාගේ මනාප අංකය, රුව සහ ඡන්ද සලකුණ සහිත පත‍්‍රිකා අද (26) පෙරවරුවේ සිටම බෙදමින් තිබෙන බව පැමිණිල්ලේ සඳහන් වේ. රාජ්‍ය අනුග‍්‍රහය සහිතව පැවැත්වෙන මෙවැනි ආගමික උත්සව වෙත ඇදී එන ජනතාව උපයෝගී කරගනිමින් තම ජයග‍්‍රහණ උදෙසා නීති විරෝධී ප‍්‍රචාරක කටයුතුවල නිරතවීම ඉතා කණගාටුදායක, ශෝචනීය කි‍්‍රයාවක් බව අපගේ අදහසයි. එමනිසා මෙවැනි කි‍්‍රයාවන් වැලැක්වීම සඳහා කඩිනම් ක‍්‍රියාමාර්ග ගන්නා මෙන් කාරුණිකව ඉල්ලා සිටිමි.", "URL": "https://sinhala.adaderana.lk/news.php?nid=26907", "Category": null, "Parent URL": null}