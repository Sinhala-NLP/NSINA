{"Source": "Adaderana", "Timestamp": "September 8, 2015 09:22 am", "Headline": "දියවඩන නිලමේ නිලවරණය අද පස්වරුවේ", "News Content": "මහනුවර ඓතිහාසික ශ්‍රී දළදා මාලිගාවේ දියවඩන නිලමේවරයා තෝරා පත්කර ගැනීමේ නිලවරණය අද පැවැත්වෙයි.පස්වරු 01.30ට මහනුවර බෞද්ධ මන්දීර ශාලාවේදී මෙම නිලවරණය පැවැත්වෙන බව බෞද්ධ කටයුතු කොමසාරිස් චන්ද්‍රප්‍රේම ගමගේ මහතා සඳහන් කළේය.මෙවර නිලවරණය සඳහා වත්මන් දියවඩන නිලමේ නිලංග දෑල මහතා, හිටපු දියවඩන නිලමේ නෙරංජන් විජේරත්න මහතා, මහනුවර ශ්‍රී නාථ දේවාලයේ බස්නායක නිලමේ ධුරන්දර, නීතීඥ ගයාන් හෂීල හීන්කෙන්ද සහ තරිඳු කෞෂාල් දෑල ඉදිරිපත්ව සිටී.විහාර දේවාලගම් පනතට අනුව මෙම නිලවරණය සඳහා විහාරාධිපති හිමිවරුන් 150 දෙනෙකු දිස්ත්‍රීක්ක 16ක ප්‍රාදේශීය ලේකම්වරු 120 දෙනෙකු ඇතුළු 301 දෙනෙකු මෙවර ඡන්දය භාවිත කිරීම සඳහා සුදුසුකම් ලබා ඇත.", "URL": "https://sinhala.adaderana.lk/news.php?nid=53725", "Category": null, "Parent URL": null}