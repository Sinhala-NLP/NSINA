{"Source": "Adaderana", "Timestamp": "July 31, 2019 09:51 am", "Headline": "සමීපතමයින්ගේ මතකය", "News Content": "දරුණු නායයාමකින් මියගිය පිරිස් සිහිපත්කරමින් චීනයේ විශේෂ උත්සවයක් සංවිධානය කර තිබුණි. ඊට 700කට ආසන්න පිරිසක් එක්ව සිටි බව විදෙස් වාර්තා පවසයි. චීනයේ ග්වේයිජෝ ප්‍රාන්තයේ පුද්ගලයින් 42කට මරුකැඳවමින් සිදුවූ මාරාන්තික නායයාමෙන් දිවි අහිමිවූ සිහිකර විශේෂ උත්සවයක් පැවැත්විය. ඒ සඳහා නිලධාරීන්, සහන සේවකයින්, විපතට පත් පවුල්වල සාමාජිකයන් හා ඔවුන්ගේ ඥාතීන් ඇතුලු 700කට වැඩි පිරිසක් එක්ව සිටියේය. පැමිණ සිටි පිරිස සුදු පැහැ මලක් පැලැද සිටි අතර එමඟින් මියගිය පිරිසට ගෞරව දැක්වීම අපේක්ෂා කෙරුණි. ඊට අමතරව අදාළ විපත සිහිපත්කිරීමේ වස් කෙටි කලක් සයිරන් නලා නාද කිරීමටත් බලධාරීන් මෙහිදී කටයුතු කළේය. ග්වේයිජෝ හි ෂුයිචෙන්ග් නගරය බිලිගත්, නායයාමෙන් එහි නිවාස 21ක් මුලුමනින්ම පාහේ පොලොව යට වැලලී ගිය අතර ඉන් අතුරුදන් වූවන් 09ක් පිළිබද කිසිදු තොරතුරක් තවමත් ලැබී නැහැ. තුවාල ලබා රෝහලගත කළ පිරිස 11ක්. අතුරුදන් වූවන් සොයා මෙහෙයුම් තවදුරටත් ක්‍රියාත්මක වන අතර වසංගත පාලනය සඳහා දැවැන්ත වැඩපිලිවෙලක් ක්‍රියාත්මක කිරීමට බලධාරීන් කටයුතු කර ඇතැයි විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=115394", "Category": null, "Parent URL": null}