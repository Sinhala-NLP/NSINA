{"Source": "Adaderana", "Timestamp": "May 22, 2018 09:41 pm", "Headline": "නුවරඑළිය දිස්ත්‍රික්කයේ පුද්ගලයින් 1316 ක් අවතැන්", "News Content": "පවතින අයහපත් කාලගුණික තත්ත්වය හේතුවෙන් නුවරඑළිය දිස්ත්‍රික්කයේ පවුල් 337කට අයත් පුද්ගලයින් 1316 ක් අවතැන් වී සිටින බව දිස්ත්‍රික් ලේකම් එම්.බී.ආර්.පුෂ්පකුමාර මහතා පැවසයි. දිස්ත්‍රික් ලේකම්වරයා එසේ පැවසුවේ අද(22) නුවරඑළිය දිස්ත්‍රික් ලේකම් කාර්යාලයේ පැවති දිස්ත්‍රික් ආපදා කමිටු රැස්වීමේ දීය. දිස්ත්‍රික් ලේකම්වරයා සඳහන් කළේ ඔවුන්ට අවශ්‍ය සහන ලබා දීමට පියවර මේවන විටත් ගෙන ඇති බවය. මේ වන විට නිවාස 68කට අර්ධ හානි සිදු වී ඇති අතර නිවාස 04ක් සම්පූර්නයෙන්ම විනාශ වී තිබේ. අනතැන් වූ පුද්ගලයින් රදවා තබා ගැනීම සඳහා කඳවුරු 10ක් ඊයේ (21) වන විට ස්ථාපිත කර තිබුන ද මේ වන විට එය 08ක් දක්වා අඩු කර ඇති බවද දිස්ත්‍රික් ලේකම් එම්.බී.ආර්.පුෂ්පකුමාර මහතා පැවසීය. පවතින අයහපත් කාළගුණය හේතුවෙන් ඉදිරියේදී දිස්ත්‍රික්කය තුළ ඇතිවිය හැකි ආපදා තත්වයන්ට මුහුණ දීම සඳහා සියලු අංශ සුදානමින් තබා ඇති බවද දිස්ත්‍රික් ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=89634", "Category": null, "Parent URL": null}