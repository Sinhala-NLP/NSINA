{"Source": "Adaderana", "Timestamp": "April 8, 2017 09:46 am", "Headline": "කම්කරු දිනය එක් එක් දේශපාලන පක්ෂ වලට අයත් දිනයක් නොවෙයි", "News Content": "ජාත්‍යන්තර කම්කරු දිනය එක් එක් දේශපාලන පක්ෂ වලට අයත් දිනයක් නොවන බව ජාතික වෘත්තීය සමිති මධ්‍යස්ථානය පවසයි. එහි සභාපති කේ.ඩී ලාල්කාන්ත මහතා පවසන්නේ, තමන්ට අභිමත ආකාරයට එය යොදාගනිමින් එහි අර්ථයන්, උරුමයන් කෙලසා දැමීමට පාලක පැලැන්තිය හා ඔවුන්ගේ තැරැව්කාර කණ්ඩායම් දරණ නිර්ලජ්ජිත උත්සාහය දැඩි සේ හෙළා දකින බවය. ඔවුන්ගේ එම උත්සාහයන් පරාජයට පත් කොට මැයි දිනයේ සැබෑ උරුමකරුවන් වෙත එය ලබාගැනීම සඳහා වැඩකරන ජනතාව ප්‍රමුඛ පීඩිත ජනතාව පෙරමුණ ගත යුතු බව ජාතික වෘත්තීය සමිති මධ්‍යස්ථානය නිකුත් කළ නිවේදනයක දැක්විණි. එක්සත් ජාතික පක්ෂය විසින් මෙවර “රතු මැයි දිනය, කොළ මැයි දිනයක් බවට පත් කරන“ බවට කර ඇති ප්‍රකාශය ද මෙහිදී විවේචනයට ලක් කරන බව ලාල්කාන්ත මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=71863", "Category": null, "Parent URL": null}