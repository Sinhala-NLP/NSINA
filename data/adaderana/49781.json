{"Source": "Adaderana", "Timestamp": "March 6, 2015 03:02 pm", "Headline": "ගෝපිට නවාතැන් දුන් ජයකුමාර් මුදාහැරිය හැකිද? උසාවිය විමසයි", "News Content": "එල්.ටී.ටී.ඊ.ය ප්‍රතිසංවිධානය කිරීමට ආධාර අනුබල ලබාදීමේ චෝදනා මත අත්අඩංගුවට ගත් මානව හිමිකම් ක්‍රියාකාරිණියක වන බාලේන්ද්‍රන් ජයකුමාර් මුදාහැරීමට ඇති හැකියාව පිළිබඳ දැනුවත් කරන ලෙස අධිකරණය ත්‍රස්ත විමර්ශන කාර්යාංශයට දැනුම්දී තිබේ.අදාළ නඩුව අද කැඳවු අවස්ථාවේ සැකකාරිය වෙනුවෙන් පෙනී සිටි නීතීඥයින් ඇය මුදාහරින ලෙස අධිකරණයෙන් ඉල්ලා සිටි බව අද දෙරණ අධිකරණ වාර්තාකරු සඳහන් කළේය.එහෙත් ත්‍රස්ත විමර්ශන කාර්යාංශයේ නිලධාරීන් අධිකරණයට දැනුම් දී ඇත්තේ සැකකාරිය මුදාහැරීම සම්බන්ධයෙන් නීතිපතිවරයාගෙන් ලිඛිත උපදෙස් මේ වන තෙක් ලැබී නොමැති බවයි.ඒ අනුව අදාළ නඩුව ලබන 10 වන දින කැඳවීම නියෝග කළ කොළඹ මහේස්ත්‍රාත් අධිකරණය එදිනට නීතිපතිවරයාගෙන් ලිඛිත උපදෙස් ලබාගෙන සැකකාරිය මුදාහැරීමට පවතින හැකියාව පිළිබඳ දැනුවත් කරන ලෙස ත්‍රස්ත විමර්ශන කාර්යාංශයට නියෝග කර ඇත.එල්.ටී.ටී.ඊ.ය ප්‍රතිසංවිධානය කිරීමේ චෝදනා එල්ල වු ගෝපී නමැති පුද්ගලයාට නවාතැන් ලබාදීමේ චෝදනා මත කිලිනොච්චි ප්‍රදේශයේ මානව හිමිකම් ක්‍රියාකාරිණියක වන බාලේන්ද්‍රන් ජයකුමාර් ත්‍රස්ත විමර්ශන අංශය විසින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=49781", "Category": null, "Parent URL": null}