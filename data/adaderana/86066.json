{"Source": "Adaderana", "Timestamp": "March 21, 2018 02:40 pm", "Headline": "අගමැතිට එරෙහි විශ්වාසභංගය කථානායක අතට", "News Content": "අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාව අද(21) කථානායකවරයාට වෙත බාරදුන් බව එකාබද්ධ විපක්ෂය පවසයි. මන්ත්‍රීවරුන් 55 දෙනෙකු විසින් අත්සන් තබන ලද විශ්වාසභංග යෝජනාවක් පස්වරු 2.30 ට පාර්ලිමේන්තු මන්ත්‍රී දිනේෂ් ගුණවර්ධන මහතා විසින් කථානායකතුමන් වෙත බාර දී තිබේ. මෙම අවස්ථාවට හිටපු ජනාධිපති මහින්ද රාජපක්ෂ මහතා ඇතුළු මන්ත්‍රී කණ්ඩායමක් සහභාගී වී ඇත. මෙම විශ්වාසභංග යෝජනාව සඳහා එකාබද්ධ විපක්ෂයේ මන්ත්‍රීවරුන් 51ක් හා ශ්‍රී ලංකා නිදහස් පක්ෂ මන්ත්‍රීවරුන් 4 දෙනෙක් අත්සන් කළ ඇති බව වාර්තා වෙයි. මෙම යෝජනාව සඳහා ශ්‍රී ලංකා නිදහස් පක්ෂයේ රාජ්‍ය අමාත්‍යවරුන් වන ටී. බී ඒකනායක, නිශාන්ත මුතුහෙට්ටිගම යන මහත්වරුන් හා වවුනියාව දිස්ත්‍රික් පාර්ලිමේන්තු මන්ත්‍රී කාදර් මස්තාන් සහ සුසන්ත පුංචිනිලමේ යන මහත්වරුන්ද අත්සන් තබා ඇති බව සඳහන් වෙයි.", "URL": "https://sinhala.adaderana.lk/news.php?nid=86066", "Category": null, "Parent URL": null}