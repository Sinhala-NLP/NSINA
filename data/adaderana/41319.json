{"Source": "Adaderana", "Timestamp": "February 23, 2014 08:40 am", "Headline": "මරණ දඬුවම ජීවිතාන්තය දක්වා සිරදඬුවමක් කරන්නැයි ජනපතිගෙන් ඉල්ලුවා", "News Content": "මරණීය දණ්ඩනයට නියමවූවන්ට ජීවිත කාලය දක්වා සිරදඬුවම ක්‍රියාත්මක කිරීම පිළිබඳ ජනාධිපතිවරයාගෙන් ඉල්ලීමක් කර ඇති බව මානව හිමිකම් කොමිෂන් සභාව පවසයි. එහි කොමසාරිස් ආචාර්ය ප්‍රතිභා මහනාමහේවා මහතා පවසන්නේ මරණ දඞුවමට නියම වු පුද්ගලයින් 627 දෙනෙකු පමණ දැනට මෙරට බන්ධනාගාරවල රඳවා ඇති බවයි. ඔවුන්ගෙන් වැඩි පිරිසක් වයෝවෘද්ධ තත්ත්වයේ පසු වන අතර සැලකිය යුතු කාලයක් බන්ධනාගාරයේ ගත කර ඇති බව ද ඔහු පෙන්වාදෙයි. මරණීය දණ්ඩනය ක්‍රියාත්මක කිරීම මානව හිමිකම් සම්බන්ධයෙන් ප්‍රතිවිරුද්ධ තත්ත්වයක් වන බැවින් මානුෂිකව සලකා බලා මරණ දඬුවම ජීවිතාන්තය දක්වා සිරදඬුවමක් බවට පරිවර්ථනය කරන ලෙස ඉල්ලීමක් කර ඇති බව ප්‍රතිභා මහනාමහේවා මහතා සඳහන් කළේය. කෙසේ වුව ද ජාතික නිදහස් පෙරමුණේ නායක අමාත්‍ය විමල් වීරවංශ මහතා පසුගියදා ජනාධිපතිවරයාගේ අවධානයට ලක් කර තිබුණේ මත්ද්‍රව්‍ය ජාවාරම් සම්බන්ධයෙන් මරණීය දණ්ඩනය නියම වී සිටින පුද්ගලයින්ට එරෙහිව එය ක්‍රියාත්මක කළ යුතු බවයි.", "URL": "https://sinhala.adaderana.lk/news.php?nid=41319", "Category": null, "Parent URL": null}