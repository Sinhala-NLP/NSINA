{"Source": "Adaderana", "Timestamp": "April 10, 2013 12:11 pm", "Headline": "හොරෙන් පර්ත්වලට ගිය 66 ක් අත්අඩංගුවට", "News Content": "ඔස්ට්‍රේලියාවේ පර්ත් නුවර ආසන්නයෙන් එරටට ඇතුළු වූ ශ්‍රී ලාංකික අනවසර සංක්‍රමණිකයින් 66 දෙනෙකු ඔස්ට්‍රේලියානු ආරක්ෂක අංශ විසින් අත්අඩංගුවට ගෙන තිබේ. දේශසීමා රැකවල් මගහැර එමෙන්ම ඔස්ට්‍රේලියානු වෙරළ ආරක්ෂක සහ නාවික හමුදාව නොදැනුවත්ව මෙම පිරිස ඔස්ට්‍රේලියාවට ළඟාවීම විශේෂත්වයකි. ඔස්ට්‍රේලියාවේ පර්ත් නුවරට කිලෝමීටර් 400 ක් දුරින් වූ ජෙරල්ඩ්ටන් වරාය ආසන්නයට පැමිණි මෙම පිරිස බටහිර ඕස්ට්‍රේලියාවේ ප්‍රධාන භූමිය ආසන්නයට එලෙස අනවසරයෙන් පැමිණි ප්‍රථම පිරිස වේ. සති 06 ක පමණ කාලයක සිට මුහුදේ යාත්‍රා කර ඇති අනවසර සංක්‍රමණික පිරිස රැගත් යාත්‍රාවේ කුඩා ළමුන් සහ කාන්තාවන් ද වන බව ඔස්ට්‍රේලියානු ආගමණ විගමණ දෙපාර්තමේන්තුව පවසයි. ජෙරල්ඩ්ටන් වැනි කාර්ය බහුල වරායක් වෙත දිවා කාලයේ මෙවැනි අනවසර සංක්‍රමණිකයින් පිරිසක් පැමිණි විශ්මයජනක සිද්ධියක් බව එරට ආගමන විගමන දෙපාර්තමේන්තුව සඳහන් කරයි. කෙසේ වෙතත් තමන්ට නවසිලන්තය වෙත යාමට අවශ්‍ය බව සදහන් කළ පුවරුවක් ඔවුන් රැගත් යාත්‍රාවේ ප්‍රදර්ශනය කර තිබූ බව සඳහන්ය. අත්අඩංගුවට ගත් ශ්‍රී ලාංකික සංක්‍රමණිකයින් 66 දෙනා ඔස්ට්‍රේලියාවේ ක්‍රිස්මස් දූපත වෙත යැවීමට පියවර ගත් බව ඔස්ට්‍රේලියානු ආගමන විගමන දෙපාර්තමේන්තුව වැඩිදුරටත් පැවසීය.", "URL": "https://sinhala.adaderana.lk/news.php?nid=33161", "Category": null, "Parent URL": null}