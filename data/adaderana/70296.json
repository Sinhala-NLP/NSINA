{"Source": "Adaderana", "Timestamp": "March 2, 2017 07:44 am", "Headline": "GSP ප්ලස් බදු සහනය ගන්න සම්පූර්ණ සහය දෙනවා", "News Content": "ජී.එස්.පී ප්ලස් බදු සහනය ලබාගැනීම සඳහා ශ්‍රී ලංකාවට සම්පූර්ණ සහයෝගය ලබාදෙන බව ස්පාඤ්ඤය අවධාරණය කර තිබේ.ස්පාඤ්ඤයේ විදේශ කටයුතු අමාත්‍ය අල්ෆොන්සෝ දාස්ටීස් කුසෙඩෝ මහතා මේ බව අවධාරණය කර ඇති බව විදේශ කටයුතු අමාත්‍යංශය සඳහන් කළේය.විදේශ කටයුතු අමාත්‍ය මංගල සමරවීර මහතා ස්පාඤ්ඤ විදේශ කටයුතු අමාත්‍යවරයා හමුවී ඊයේ(01) දිනයේ සාකච්ඡා පවත්වා තිබේ.ජිනීවා හි පැවැත්වෙන එක්සත් ජාතීන්ගේ මානව හිමිකම් කවුන්සිලයේ 34 වැනි සැසිවාරයට සමගාමීව මෙම සාකච්ඡාව පවත්වා ඇති බව විදේශ කටයුතු අමාත්‍යංශය සඳහන් කළේය.දෙරටේ ආයෝජනය හා වෙළඳාම ප්‍රවර්ධනය කිරීම සඳහාත්, ද්වීපාර්ශ්වික සම්බන්ධතා ශක්තිමත් කිරීම සඳහාත් ශ්‍රී ලංකාවේ නිල සංචාරයක නිරතවන ලෙස මංගල සමරවීර අමාත්‍යවරයා ස්පාඤ්ඤ විදේශ අමාත්‍ය කුසෙඩෝ මහතාට ආරාධනා කර තිබේ.ශ්‍රී ලංකාවේ ස්පාඤ්ඤ තානාපති කාර්යාලයක් ස්ථාපිත කිරීමට ස්පාඤ්ඤ රජය අපේක්ෂාවෙන් සිටින බව ස්පාඤ්ඤ විදේශ අමාත්‍යවරයා මෙහිදී ප්‍රකාශ කර ඇත.මේ අතර එක්සත් ජාතීන්ගේ යෝජනා ක්‍රියාත්මක කිරීම සඳහා තවත් වසර දෙකක කාලයක් ලැබෙනු ඇති බවට ශ්‍රී ලංකා රජය පවසයි.ජිනීවා මානව හිමිකම් කවුන්සිල් සැසිවාරයට සහභාගී වී සිටින සංහිඳියා යාන්ත්‍රණය පිළිබඳ සම්බන්ධීකරණ කාර්යාලයේ මහලේකම් මනෝ තිත්තවැල්ල මහතා බී.බී.සී සංදේශය සමඟ අදහස් දක්වමින් මේ බව ප්‍රකාශ කර තිබේ.ශ්‍රී ලංකාවේ යුද්ධයේ අවසාන භාගයේ සිදුවූ බව පැවසෙන බරපතළ මානව හිමිකම් උල්ලංඝණය සම්බන්ධයෙන් වගවීම ක්‍රියාත්මක කිරීම, අතුරුදන්වූවන් සම්බන්ධයෙන් පියවර ගැනීම සහ සංහිඳියාව ප්‍රවර්ධනය කිරීම ඇතුළු කරුණු කිහිපයක් පිළිබඳව වූ අදාළ යෝජනාව 2015 මාර්තු මාසයේ එක්සත් ජාතීන්ගේ මානව හිමිකම් මණ්ඩලයට ඉදිරිපත් කෙරුණි.එහි අඩංගු යෝජනා ක්‍රියාත්මක කිරීම සඳහා ශ්‍රී ලංකා රජයට තවත් වසර දෙකක කාලයක් ලබාදෙන ලෙස ඉල්ලා බ්‍රිතාන්‍ය සහ අමෙරිකාව සමඟ එක්ව නව යෝජනාවක් ඉදිරිපත් කරන බව මනෝ තිත්තවැල්ල මහතා පෙන්වා දෙයි.අදාළ යෝජනාවට මෙවර මානව හිමිකම් කවුන්සිලයේදී අනුමැතිය හිමිවනු ඇති බව මනෝ තිත්තවැල්ල මහතා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=70296", "Category": null, "Parent URL": null}