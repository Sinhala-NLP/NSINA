{"Source": "Adaderana", "Timestamp": "August 5, 2010 02:09 pm", "Headline": "සංක්‍රමණිකයින් රැගත් නැව ගැන තවදුරටත් සෙවිල්ලෙන් ", "News Content": "ශ්‍රී ලාංකික නීති විරෝධි සංක්‍රමණිකයින් රැගත් නෞකාව පිළිබඳව තවදුරටත් අවධානයෙන් පසුවන බව අමෙරිකාව සහ කැනඩාව පවසයි. මෙම නෞකාව අගෝස්තු මැද භාගය වන විට කැනඩාවට පැමිණෙනු ඇති බව දෙරටේ නියෝජිතයින් සඳහන් කරයි. මෙම නෞකාවේ පැමිණෙන බහුතරය දෙමළ ජාතිකයින් වන බව කැනඩාවේ දෙමළ නියෝජිතයින්ගේ ප්‍රකාශකයෙකු ලෙස කටයුතු කරන ඩේවිඩ් පූපලපිල්ලේ පවසයි. ඔවුන්ගේ සෞඛ්‍ය තත්ත්වය පිළිබඳව දැඩි අවධානය යොමු කළ යුතු බව ද හෙතෙම පෙන්වා දෙයි. මෙම නෞකාව තුළ ඊට ඔරොත්තු නොදෙන තරමේ පිරිසක් ප්‍රවාහනය කරමින් තිබෙන බව ඩේවිඩ් පූපලපිල්ලේ වැඩිදුරටත් කියා සිටියි. මෙම නෞකාවෙන් පැමිණෙන පිරිස පිළිබඳව දැඩි අවධානයක් යොමු කර අවශ්‍ය පියවර ගන්නා බව කැනේඩියානු ස්වදේශීය ආරක්ෂක දෙපාර්තමේන්තුවේ ප්‍රකාශක මැතිව් කැන්ඩ්ලර් ප්‍රකාශ කරයි.", "URL": "https://sinhala.adaderana.lk/news.php?nid=10049", "Category": null, "Parent URL": null}