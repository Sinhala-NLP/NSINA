{"Source": "Adaderana", "Timestamp": "April 15, 2010 08:38 am", "Headline": "පාර්ලිමේන්තුවට විශේෂ තොරතුරු මධ්‍යස්ථානයක්", "News Content": "නව පාර්ලිමේන්තුවට තේරී පත්වු මන්ත්‍රීවරුන් සඳහා ස්ථාපිත කර ඇති විශේෂ තොරතුරු මධ්‍යස්ථානය හෙට සිට ලබන 18 වැනි දින දක්වා ක්‍රියාත්මක වන බව පාර්ලිමේන්තු මහලේකම් කාර්යාලය පවසයි. එම මධ්‍යස්ථානය පාර්ලිමේන්තු සංකීර්ණයේ ස්ථාපිත කර තිබේ. ඒ අනුව පෙරවරු 9.30 සිට පස්වරු 3.30 දක්වා පාර්ලිමේන්තුවේ ක්‍රියා පටිපාටිය පිලිබඳව සහ නවක මන්ත්‍රීවරුන්ට අවශ්‍ය ලිපිගොනු ඇතුලු තොරතුරු ලබා ගැනීමට මෙමගින් හැකි වන බව සඳහන්ය. මංගල සැසිවාරය පැවැත්වෙන ලබන 22 වැනිදා පාර්ලිමේන්තු ගැලරියේ අසුන් පැනවීමේ දී මන්ත්‍රීවරුන්ගේ නියෝජිතයන්ට ලබාදෙන ආසන සීමා කිරීමට සිදුවනු ඇති බව පාර්ලිමේන්තු මහලේකම් කාර්යාලය සඳහන් කළේය. 7 වන පාර්ලිමේන්තුව සඳහා නවක මන්ත්‍රිවරුන් 57 දෙනෙක් තේරී පත්වී තිබේ.", "URL": "https://sinhala.adaderana.lk/news.php?nid=7806", "Category": null, "Parent URL": null}