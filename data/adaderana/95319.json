{"Source": "Adaderana", "Timestamp": "August 31, 2018 04:43 pm", "Headline": "අපේ කැරම් ශූරයෝ යළි දිවයිනට‍", "News Content": "දකුණු කොරියාවේ පැවැති පස්වන ලෝක කුසලාන කැරම් තරගාවලියේ පිරිමි කණ්ඩායම් ශූරතාව සහ කාන්තා කණ්ඩායම් අනුශූරතාව හිමිකර ගත් ශ්‍රී ලංකා කණ්ඩායම අද(31) දිවයිනට පැමිණියේය. රටවල් 20ක් සහභාගී වු ලෝක කුසලාන කැරම් තරගාවලියේ ශ්‍රී ලංකාව නියෝජනය කරමින් පිරිමි කණ්ඩායම් ඉසව්වට චමිල් කුරේ, නිශාන්ත ප්‍රනාන්දු සහ ශහීඩ් හිල්මි සහභාගී වුණි. එහිදී ඔවුන් කණ්ඩායම් ශූරතාවය හිමි කර ගත්තේ අවසන් මහා තරගයේදී ඉන්දියාව පරාජය කරමින්ය. මේ අතර කාන්තා කණ්ඩායම් ඉසව්වේ අවසන් මහා තරගයේදී ඉන්දියාව හමුවේ පරාජය වූ ශ්‍රී ලංකා ක්‍රීඩිකාවන්ට අනුශූරතාව හිමිවුණි. එම ක්‍රීඩක ක්‍රීඩිකාවන් අද කටුනායක බණ්ඩාරණායක ජාත්‍යන්තර ගුවන් තොටුපෙළෙන් දිවයිනට පැමිණි අතර එහිදී ඔවුන්ට හිමි වුණේ ඉහළ පිළිගැනීමකි. එම අවස්ථවට අධිකරණ හා බන්ධනාගාර ප්‍රතිසංස්කරණ නියෝජ්‍ය අමාත්‍ය සාරතී දුෂ්මන්ත, ක්‍රීඩා අමාත්‍යාංශ නිලධාරීන් ඇතුළු විශාල පිරිසක් එක්ව සිටියේය.", "URL": "https://sinhala.adaderana.lk/news.php?nid=95319", "Category": null, "Parent URL": null}