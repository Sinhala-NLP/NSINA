{"Source": "Adaderana", "Timestamp": "May 15, 2018 03:17 pm", "Headline": "යල කන්නයට අවශ්‍ය පොහොරවලින් සියයට 21ක් ලබා දුන්නා", "News Content": "මෙවර යල කන්නය සඳහා අවශ්‍ය පොහොරවලින් සියයට 21 ක් පමණ ගොවිජන සේවා මධ්‍යස්ථාන වෙත ලබා දී ඇති බව ජාතික පොහොර ලේකම් කාර්යාලය පවසයි. ගොවිජන සේවා මධ්‍යස්ථාන මඟින් කරන ලද ඉල්ලීම්වලට අනුව යුරියා, මඩ පොහොර සහ බණ්ඩි පොහොර වශයෙන් අවශ්‍ය පොහොර තොග මෙට්ට්‍රික් ටොන් 18,096 ක් සහනාධාර වැඩපිළිවෙළ යටතේ බෙදාහැර අවසන් කර ඇති බව එම කාර්යාලය සඳහන් කළේය. ඉන් වැඩිම පොහොර ප්‍රමාණයක් නැගෙනහිර පළාතට ලබාදී ඇති අතර උතුරු මැද පළාතට ද පොහොර තොග යවා ඇති බව සඳහන්ය. සහනාධාර වැඩපිළිවෙළ යටතේ ගොවිජන සේවා මධ්‍යස්ථාන වෙත යවනු ලැබූ පොහොර තොග සම්බන්ධයෙන් සියලුම දත්ත ඇතුළත් වාර්තාවක් අමාත්‍යවරයා වෙත ලබාදී ඇති බව ජාතික පොහොර ලේකම් කාර්යාලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=89149", "Category": null, "Parent URL": null}