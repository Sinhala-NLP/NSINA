{"Source": "Adaderana", "Timestamp": "March 14, 2011 08:16 am", "Headline": "පුංචි ඡන්දයේ ප්‍රචාරක කටයුතු අද මැදියම් රැයින් අවසන්", "News Content": "පළාත් පාලන මැතිවරණයට අදාළ සියලු ප්‍රචාරක කටයුතු අද(14) මධ්‍යම රාත්‍රියෙන් අවසන් වෙයි. මේ මස 16 වැනිදා වන විට සියලු මැතිවරණ කාර්යාල ද ඉවත් කළ යුතු බව මැතිවරණ මහලේකම් කාර්යාලය සඳහන් කරයි. මීට අමතරව ඊයේ(13) මධ්‍යම රාත්‍රීයේ සිට මැතිවරණයට අදාළ සියලු ප්‍රචාරක පුවරු සහ දැන්වීම් ඉවත් කළ යුතු බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. මෙම කටයුතු අධීක්ෂණය කිරීම සදහා‍ පොලිස් ස්ථාන මට්ටමින් විශේෂ ආරක්ෂක වැඩපිළිවෙලක් ක්‍රියාත්මක කර ඇති බව ඔහු වැඩිදුරටත් ප්‍රකාශ කළේය. මේ අතර ප්‍රධාන දේශපාලන පක්ෂවල අවසන් ප්‍රචාරක රැළි අද(14) සිදුකෙරෙයි. එක්සත් ජනතා නිදහස් සන්ධානය ජනාධිපති මහින්ද රාජපක්ෂ මහතාගේ ප්‍රධානත්වයෙන් ප්‍රචාරක රැළි 16ක් හම්බන්තොට දිස්ත්‍රික්කය තුළ පැවැත්වීමට සංවිධාන කර තිබේ. විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් එක්සත් ජාතික පක්ෂ අවසන් ජන රැළි මහනුවර දිස්ත්‍රික්කයේ පැවැත්වෙයි. ජනතා විමුක්ති පෙරමුණ දිස්ත්‍රික් 8ක ප්‍රචාරක රැළි සංවිධානය කර තිබේ. මේ අතර මැතිවරණයට අදාළ ඡන්ද විමසීම් සිදුකරන පාසල් 16 සහ 17 යන දිනවල වසා තැබෙන බව මැතිවරණ මහලේකම් කාර්යාලය පවසයි. ඡන්ද ගණන් කිරීමේ මධ්‍යස්ථාන ලෙස යොදා ගන්නා පාසල් අද සිට ලබන සිකුරාදා දක්වා වසා තැබෙනු ඇති බව ද එම කාර්යාලයේ ප්‍රකාශකයෙකු සදහන් කළේය. මේ අතර මැතිවරණ කටයුතු වල ආරක්ෂාව සඳහා ත්‍රිවිධ හමුදාවේ සහ පොලිසියේ 70,000ක් පමණ යොදා ගන්නා බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා ප්‍රකාශ කළේය. පළාත් පාලන ආයතන 234ක් සඳහා වු ඡන්ද විමසීම ලබන 17 වැනිදා පැවැත්වෙයි.", "URL": "https://sinhala.adaderana.lk/news.php?nid=14823", "Category": null, "Parent URL": null}