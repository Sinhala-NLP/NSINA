{"Source": "Adaderana", "Timestamp": "November 25, 2010 08:59 am", "Headline": "ද්‍රවිඩ ජනයාගේ ගැටලු අරන් ඉන්දීය විදෙස් ඇමති හමුවෙනවා-ද්‍රවිඩ පක්ෂ කියයි", "News Content": "ද්‍රවිඩ ජනතාව මුහුණදී තිබෙන ගැටලු කිහිපයක් සම්බන්ධයෙන් දිවයිනට පැමිණීමට නියමිත ඉන්දීය විදේශ කටයුතු අමාත්‍යවරයා මෙන්ම ජනාධිපති මහින්ද රාජපක්ෂ මහතා ද දැනුවත් කිරීමට පියවර ගන්නා බව දෙමළ පක්ෂ සන්ධානය පවසයි. කඩිනමින් දේශපාලන විසඳුමක් ලබා ගැනීම ඇතුළු ප්‍රධාන කරුණු කිහිපයක් සම්බන්ධයෙන් මෙහිදි ඔවුන්ගේ අවධානය යොමුකරවන බව ද්‍රවිඩ ජාතික විමුක්ති පෙරමුණේ මහලේකම් එම්.කේ.ශිවාජිලිංගම් මහතා ප්‍රකාශ කරයි. යුද්ධයෙන් අවතැන් වූ ජනයා නැවත පදිංචි කරවීම,දේශපාලන සිරකරුවන් නිදහස් කරගැනීම,හමුදා ගම්මාන ඇති කිරීම මගින් පැන නඟින ගැටලු ආදිය පිළිබඳ ඉන්දීය විදෙස් කටයුතු අමාත්‍යවරයා දැනුවත් කිරීමටත් ඒ හරහා ජනාධිපතිවරයාට කරුණු ඒත්තු ගැන්වීමට කටයුතු කිරීමටත් තමන් බලාපොරොත්තු වන බව ශිවාජිලිංගම් මහතා අද දෙරණට කියා සිටියේය. ද්‍රවිඩ ජාතික පක්ෂ නවයකගෙන් යුතු ද්‍රවිඩ පක්ෂ සන්ධානය හැටියට ද්‍රවිඩ ජනතාව මේ මොහොතේ මුහුණදෙමින් සිටින ගැටලු සහගත තත්ත්වයන් පිළිබඳ මේ අයුරින් දැනුවත් කිරීමටත් පියවර ගන්නා බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12384", "Category": null, "Parent URL": null}