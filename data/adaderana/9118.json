{"Source": "Adaderana", "Timestamp": "June 20, 2010 02:14 pm", "Headline": "ජල කළමනාකරණයට පශ්චාත් උපාධියක් ", "News Content": "වාරිමාර්ග ක්ෂේත්‍රයට අදාළව ජල කළමනාකරණ පශ්චාත් උපාධි පාඨමාලාවක් මෙරට ඇති කිරීමට බලාපොරොත්තු වන බව වාරිමාර්ග හා ජල සම්පත් කළමනාකරණ අමාත්‍ය නිමල් සිරිපාල ද සිල්වා මහතා පවසයි. සරසවියෙන් ඉංජිනේරුවන් බිහි වූවත් ජල කළමනාකරණය ඉතා ගැඹුරින් අධ්‍යයනය කර නවීන ලෝකයේ තාක්ෂණය සමඟින් ගැලපෙන ඉංජිනේරුවන් බිහි නොවන බව අමාත්‍යවරයා පෙන්වා දෙයි. ඌව වෙල්ලස්ස විශ්ව විද්‍යාලය සමග සාකච්ඡා කර කඩිනමින් උපාධි පාඨමාලාවක් ආරම්භ කිරීමට කටයුතු කරන බව නිමල් සිරිපාල ද සිල්වා මහතා පවසයි. ඉංජිනේරුවන්ගේ වෘත්තීමය ගැටලු හඳුනාගෙන ඔවුන්ට අවශ්‍ය පහසුකම් සැපයීමට විධිමත් සැලැස්මක් රජය ක්‍රියාත්මක කරන බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=9118", "Category": null, "Parent URL": null}