{"Source": "Adaderana", "Timestamp": "October 12, 2016 05:06 pm", "Headline": " වයඹට වෛද්‍ය පීඨයක් එයි", "News Content": "වයඹ විශ්වවිද්‍යාලයේ අභිනවයෙන් ඉදිකෙරෙන වෛද්‍ය පීඨය සඳහා මුල්ගල තැබීම අද(12) සිදුකෙරුණි.අධ්‍යාපන අමාත්‍ය අකිල විරාජ් කාරියවසම් මහතා සහ උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල මහතාගේ ප්‍රධානත්වයෙන් කුලියාපිටිය, ලබුයාය මංසන්දියේ මහනුගලන්දවත්ත පරිශ්‍රයේ දී එම කටයුතු සිදුකෙරුණු බව අධ්‍යාපන අමාත්‍යාංශය සඳහන් කළේය.පසුගිය මහ මැතිවරණ සමයේ කුරුණෑගල දිස්ත්‍රික්කයේ ජනතාවට ලබාදුන් පොරොන්දුවක් ලෙස මෙම වෛද්‍ය පීඨය ඉදිකරන බව එහිදී අදහස් දැක්වු අකිල විරාජ් කාරියවසම් අමාත්‍යවරයා සඳහන් කළේය. මෙම වෛද්‍ය පීඨය හරහා කුලියාපිටිය ප්‍රදේශයේ දැනට පවතින රෝහල ශික්ෂණ රෝහලක් ලෙස වැඩිදියුණු කිරීමට ඉදිරියේ දී පියවර ගන්නා බවද අමාත්‍යවරයා සඳහන් කළේය.එමෙන්ම එළඹෙන දෙසැම්බර් මාසයේ දී කුලියාපිටිය ප්‍රදේශයේ වොක්ස්වැගන් කර්මාන්ත ශාලාව ඉදිකිරීම සඳහා පියවර ගන්නා බව අකිල විරාජ් කාරියවසම් මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64989", "Category": null, "Parent URL": null}