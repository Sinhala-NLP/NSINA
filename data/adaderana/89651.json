{"Source": "Adaderana", "Timestamp": "May 23, 2018 10:24 am", "Headline": "සුසුම්නාව බිඳී එක්තැන් වෙච්ච පියෙකුගේ දුක්බර කතාවක් මෙන්න", "News Content": "අලුතින් ඉදිකරන දෙමහල් ගොඩනැගිල්ලකට අත් උදවු ලබා දීමේ රැකියාව සිදුකරමින් දරුපවුල ජීවත් කරවූ කම්කරුවෙකු ගොඩනැගිල්ලෙන් බිමට ඇදවැටී සුසුම්නාව බිඳී එක්තැන්වී ගම්මුන්ගේ ආධාරයෙන් ජීවත්වන දුක්බර කතාවක් කැකිරාව කුඹුක්වැව ගම්මානයෙන් වාර්තා වේ. ජී. රෝහණ සෙනවිරත්න (41) මහතා දෙදරු පියෙකි. චන්දිමාලා කුමාරි ඒකනායක (38) යන අය සමඟ විවාහ වී දරුවන් දෙදෙනකු ජීවත් කරවූයේ කුලීවැඩ සහ ගොඩනැගිලි ඉදිකිරීම් වලට අත් උදව්කරුවෙකු ලෙස සේවය කරමිනි. මීට වසරකට පමණ ඉහතදී නොසිතූ ආකාරයෙන් දෙමහල් ගොඩනැගිල්ලක අත් උදව්කරුවෙකු ලෙස සේවය කරමින් සිටියදී රෝහණ සෙනෙවිරත්න බිමට ඇද වැටී දැන් රෝගාතුරව ඇවිද ගැනීමට හෝ නොහැකිව ලෙඩ ඇඳට වී සිටි ඔහු අසනීප වීම නිසා දරුවන් දෙදෙනාගේ සියලු කටයුතු මෙන්ම ඔහුගේ සියලු ආවතේවකම් කිරීමට සිදුව පවතින්නේ බිරිඳ චන්දිමාලා කුමාරි ඒකනායක යන බිරිදටය. ඉතාමත් ආදරයෙන් කුරුළු කැදැල්ලක් ලෙස දුප්පත්කම තුරුළු කරගෙන ජීවත් වූ යුවළට වයස අවුරුදු දාසයකවූ ශ්‍රීමාල් චතුරංග නම් වූ සාමාන්‍ය පෙළ විභාගයට පෙනී සිටින දරුවෙක් සහ වයස අවුරුදු 13 ක දසුන් සසංක තවමත් පාසල් වියේ පසුවන දරුවකු ද වෙයි. වෙනත් කිසිම ආදායමක් නොමැති මෙම අසරණ පවුල තම ගම්මානයේ ජීවත්වන ජනතාවගෙන් ලබාදෙන වියළි ආහාර ටිකෙන් වේල සරිකරගන්න බව වාර්තා වේ. රෝහණ මහතාට ප්‍රතිකාර කිරීම සඳහා කැකිරාවේ සිට මාතලේට යා යුතුව ඇති බව ඔවුන් කියයි, තම ගම්මානයේ ජීවත්වන හිතමිතුරන්ගේ වාහනවලින් සහ මිල මුදලින් ප්‍රතිරතිකාර කටයුතු සඳහා මුදල් සොයා ගැනීම සිදු කරන බව ඔහු කියයි. ප්‍රදේශවාසීන්ගේ සහාය ඇතිව තැනුණු කුඩා කාමර දෙකක ඉතිරි ඉදිකිරීම් සිදුකර ගැනීමට ඔවුහු සහාය පතති.", "URL": "https://sinhala.adaderana.lk/news.php?nid=89651", "Category": null, "Parent URL": null}