{"Source": "Adaderana", "Timestamp": "April 30, 2014 12:42 pm", "Headline": "දුම්රිය අනතුර ගැන සොයන්න කොළඹින් විශේෂ කණ්ඩායමක් ", "News Content": "දුම්රිය අනතුර සම්බන්ධයෙන් පරීක්ෂණ පැවත්වීම සඳහා විශේෂ කණ්ඩායමක් පොතුහැර බලා පිටත් කර ඇති බව දුම්රිය දෙපාර්තමේන්තුව පවසයි. දුම්රිය සාමාන්‍යාධිකාරී බී.ඒ.පී ආරියරත්න මහතා පැවසුවේ අනතුර සම්බන්ධයෙන් පුළුල් පරීක්ෂණයක් සිදුකර අදාළ ක්‍රියාමර්ග ගන්නා බවයි. අද(30) පෙරවරු 8.45ට පමණ දුම්රිය 02ක් මුහුණට මුහුණ ගැටීමෙන් අනතුර සිදුවුණී. වව්නියාවේ සිට මාතර බලා ගමන් ගන්නා රජරට රැජින දුම්රිය කුරුණෑගල පොතුහැර දුම්රිය ස්ථානයේ නවතා තිබියදී කොළඹ සිට පලෙයි දක්වා ධාවනය වු දුම්රිය එහි ගැටී තිබේ. අනතුරෙන් දුම්රිය දෙකෙහිම එංජින් වලට දැඩි හානි සිදුව ඇති බව සඳහන් වෙයි. තවත් දුම්රිය මැදිරි කිහිපයකට හානි සිදුව ඇති බව පොතුහැර දුම්රිය ස්ථානාධිපතිවරයා සඳහන් කළේය. අනතුරෙන් පුද්ගලයින් 45 දෙනෙකු තුවාල ලබා රෝහල් ගත කළ බව කුරුණෑගල රෝහලේ අධ්‍යක්ෂ වෛද්‍ය පාලිත යාපා මහතා පැවසුවේය. මේ හේතුවෙන් කොළඹ සිට උතුරු දුම්රිය මාර්ගයේ ධාවනය කෙරෙන දුම්රිය පොල්ගහවෙල දක්වාත් වව්නියාවේ සිට ධාවනය කෙරෙන දුම්රිය කුරුණෑගල දක්වාත් සීමා කර ඇති බව සඳහන් වෙයි. උතුරු මාර්ගයේ දුම්රිය ධාවනය යථා තත්ත්වයට පත් කිරීම සඳහා දිනක පමණ කාලයක් ගතවනු ඇති බව දුම්රිය දෙපාර්තමේන්තුව පවසයි.", "URL": "https://sinhala.adaderana.lk/news.php?nid=42884", "Category": null, "Parent URL": null}