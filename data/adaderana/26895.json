{"Source": "Adaderana", "Timestamp": "August 26, 2012 11:38 am", "Headline": "මුහුදුබත් වූ නැවේ තෙල් කාන්දුව තවදුරටත්", "News Content": "පානදුර මුහුදු ප්‍රදේශයේ නැංගූරම්ලා තිබියදී මුහුදුබත් වු නෞකාවෙන් තෙල් කාන්දුවීම යළිත් වරක් ආරම්භ වී ඇති බව සමුද්‍රීය පරිසර ආරක්ෂණ අධිකාරිය පවසයි. අදාළ තෙල් මේ වන විට මීගමුවේ සිට හලාවත දක්වා වු වෙරළ තීරයට පැතිර යමින් පවතින බව එම අධිකාරියේ සාමාන්‍යාධිකාරී රියර් අද්මිරාල් එස්.ආර්.සමරතුංග මහතා සඳහන් කළේය. එම තෙල් ඉවත් කිරීමේ කටයුතු ආරම්භ කර ඇති බව වෙරළ ආරක්ෂක දෙපාර්තමේන්තුව සඳහන් කරයි. මේ අතර නැවෙන් කාන්දු වන තෙල් මුහුදු වෙරළට පැතිරීමට පෙර ඉවත් කිරීම සඳහා වරාය අධිකාරිය කටයුතු කරමින් සිටින බව වෙරළ ආරක්ෂක දෙපාර්තමේන්තුවේ අධ්‍යක්ෂ ජනරාල් ආචාර්ය අනිල් ප්‍රේමරත්න මහතා පැවසුවේය. ඒ සඳහා මේ වන විටත් විශේෂ යාත්‍රාවකින් වරාය අධිකාරියේ නිලධාරීන් පිරිසක් සමඟ මුහුදුබත් වු නැව ඇති ස්ථානය වෙත ගමන් කරමින් සිටින බව අනිල් ප්‍රේමරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26895", "Category": null, "Parent URL": null}