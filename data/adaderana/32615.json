{"Source": "Adaderana", "Timestamp": "March 21, 2013 03:31 pm", "Headline": "ශ්‍රී ලංකාවට එරෙහි යෝජනාව විවාදයට ගනියි", "News Content": "ශ්‍රී ලංකාවට එරෙහිව අමෙරිකාව විසින් එක්සත් ජාතීන්ගේ මානව හිමිකම් කවුන්සිලයට ගෙන එනු ලැබූ යෝජනාව පිළිබඳව විවාදය මේවන විට ආරම්භ වී තිබේ. එකී යෝජනාව සම්බන්ධයෙන් අමෙරිකාව, පාකිස්තානය, ඉන්දියාව, ස්විස්ටර්ලන්තය ඇතුළු රටවල් කිහිපයක නියෝජිතයින් මේ වන විට සිය අදහස් දක්වා ඇත. එම අදහස් දැක්වීමෙන් අනතුරුව අදාළ යෝජනාව පිළිබඳ ඡන්ද විමසීමක් සිදුකෙරෙන බව සඳහන්ය. වගවීමේ හා සංහිඳියාව ක්‍රියාවලිය සඳහා ශ්‍රී ලංකාවට තවත් බොහෝ දේ කිරීමට ඉතිරිව ඇතැයි යෝජනාව ඉදිරිපත් කරමින් අමෙරිකානු නියෝජිත එයිලීන් චම්බර්ලේන් ඩොනාහෝ පැවසීය. ඒ අනුව අමෙරිකාව විසින් ශ්‍රී ලංකාවට එරෙහිව යෝජනාවක් ගෙනඑනු ලබන්නේ උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කරන ලෙසට හා ජගත් මානව හිමිකම්වරියගේ වාර්තාව සැලකිල්ලට ගෙන බව එරට නියෝජිතවරිය පැවසුවාය.", "URL": "https://sinhala.adaderana.lk/news.php?nid=32615", "Category": null, "Parent URL": null}