{"Source": "Adaderana", "Timestamp": "April 22, 2017 01:43 pm", "Headline": " තරුණ පාර්ලිමේන්තු කලාපීය හමුව 25-26 දා", "News Content": "ආසියා පැසිපික් කලාපයේ තරුණ පාර්ලිමේන්තු මන්ත්‍රීවරුන්ගේ කලාපීය හමුව ලබන 25 සහ 26 යන දෙදින තුළ කොළඹදී පැවැත්වීමට නියමිතව තිබේ.ශ්‍රී ලංකා පාර්ලිමේන්තුව, අන්තර් පාර්ලිමේන්තු සංගමය සහ එක්සත් ජාතීන්ගේ සංවර්ධන වැඩසටහන එක්ව එය සංවිධානය කරන බව රජයේ ප්‍රවෘත්ති දෙපාර්තමේන්තුව සඳහන් ක‍ළේය.“සියලු කොටස් ඇතුළත් සාමකාමී සමාජයන් ප්‍රවර්ධනය කරමින් සාහසික අන්තවාදය වැලැක්වීමේ කාර්යයේහිදී තරුණ පාර්ලිමේන්තු මන්ත්‍රීවරුන්ගේ භූමිකාව“ යන්න මෙවර තේමාව වී තිබේ.අදාළ හමුව සඳහා ආසියා පැසිපික් කලාපයට අයත් රටවල් 39ක ජාතික පාර්ලිමේන්තුවල තරුණ මන්ත්‍රීවරුන්, තෝරා ගත් තරුණ සංවිධාන, ජාල සහ සංගම්වල නිරීක්ෂකයින් සහභාගී වනු ඇත.ශ්‍රි ලංකාව නියෝජනය කරමින් එක්සත් ජාතික පක්ෂය, එක්සත් ජනතා නිදහස් සන්ධානය, ජනතා විමුක්ති පෙරමුණ, ඉලංකෛයි තමිල් අරසු කච්චි යන පක්ෂවල තරුණ මන්ත්‍රීවරුන් 20 දෙනෙකු ඒ සඳහා සහභාගී වන බව එම දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=72355", "Category": null, "Parent URL": null}