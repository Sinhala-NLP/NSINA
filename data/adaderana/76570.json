{"Source": "Adaderana", "Timestamp": "August 23, 2017 08:28 am", "Headline": "  ස්විස් කුමාර් මුදා හරින්න විජයකලා උපදෙස් දී නෑ", "News Content": "ශිවයෝගනාදන් විද්‍යා දැරිය සමූහ දූෂණයට ලක් කොට ඝාතනය කළ සිදුවීමේ ප්‍රධාන සැකකරු වන මහාලිංගම් සෂීකුමාර් නොහොත් ස්විස් කුමාර් මුදා හැරීමට විජයකලා මහේෂ්වරන් රාජ්‍ය අමාත්‍යවරිය උපදෙස් දී නොමැති බව අපරාධ පරීක්ෂණ දෙපාර්තමේන්තුව අධිකරණයට කරුණු වාර්තා තර තිබේ.මහාලිංගම් සෂීකුමාර් යාපනය, පුංකුඩිතිව් ප්‍රදේශයේදී විදුලි කණුවක බැඳ ප්‍රදේශවාසීන් පහර දුන් අවස්ථාවේ සැකකරු අත්අඩංගුවට ගන්නා ලෙස ළමා කටයුතු රාජ්‍ය ඇමැති විජයකලා මහේෂ්වරන් මහත්මිය පොලීසියට දන්වා ඇතැයි අපරාධ පරීක්ෂණ දෙපාර්තමේන්තුව ඊයේ(22) කයිට්ස් මහේස්ත්‍රාත් ඒ.එම්.එම්.රියාල් මහතා‍ වෙත දැනුම් දී ඇති බව වාර්තා වෙයි.සැකකරු අත්අඩංගුවට ගැනීමෙන් පසු මුදා හැරීම සම්බන්ධයෙන් මහේශ්වරන් මහත්මිය දැනගෙන ඇත්තේ ඊට පසු දින පැවැති රැස්වීමකදී බව ද අපරාධ පරීක්ෂණ දෙපාර්තමේන්තුව අධිකරණයට කරුණු වාර්තා කර තිබේ.විද්‍යා දැරිය ඝාතන සිදුවීමෙන් අනතුරුව ප්‍රදේශවාසීන් ලබාදුන් තොරතුරු මහේෂ්වරන් මහත්මිය කයිට්ස් පොලීසියට ලබා දී ඇතැයි ද අපරාධ පරීක්ෂණ දෙපාර්තමේන්තුව තමන් සිදුකළ පරීක්ෂණ වාර්තාව කයිටිස් මහේස්ත්‍රාත්වරයා වෙත ඉදිරිපත් කරමින් වැඩිදුරටත් පවසා ඇති බව සඳහන්ය.2015 මැයි 13 වැනිදා යාපනය පුංකුඩිතිව් 09 වන පටුමග ප්‍රදේශයේදී ශිවලෝගනාදන් විද්‍යා නමැති 18 හැවිරිදි පාසල් දැරිය සමූහ දූෂණයට ලක්කොට ඝාතනය කොට තිබුණි. ස්විස් කුමාර් නම් සැකකරු මුදා හැරීම සම්බන්ධ පැමිණිල්ල කයිට්ස් අධිකරණයේ විභාග කිරීමට හැකියාව ඇති බව නීතිපති දෙපාර්තමේන්තුව ඊයේ (22) කයිට්ස් මහේස්ත්‍රාත් අධිකරණයට දැනුම් දී තිබිණ. ස්විස් කුමාර් මුදා හැර ඇත්තේ යාපනය මහේස්ත්‍රාත් අධිකරණ බල සීමාවේ බැවින් කයිට්ස් මහේස්ත්‍රාත් අධිකරණයේ නඩු කටයුතු පවත්වාගෙන යෑමේ හැකියාවක් ඇත්දැයි සොයා බලන ලෙස මහේස්ත්‍රාත් ඒ.එම්.එම්.රියාල් මහතා මීට පෙර නීතිපති දෙපාර්තමේන්තු උපදෙස් පතනු ලැබීය.අධිකරණ නියෝග අනුව ස්විස්කුමාර් මුදා හැරීම සම්බන්ධයෙන් විජයකලා මහේෂ්වරන් මහත්මියගෙන් ප්‍රකාශයක් ලබා ගත් බවද රහස් පොලීසිය අධිකරණයට දැන්වීය.", "URL": "https://sinhala.adaderana.lk/news.php?nid=76570", "Category": null, "Parent URL": null}