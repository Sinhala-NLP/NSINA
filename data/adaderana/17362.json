{"Source": "Adaderana", "Timestamp": "July 12, 2011 03:03 pm", "Headline": "සුළු සිද්ධීන් කිහිපයක් -තැපැල් ඡන්දය සාමකාමීයි", "News Content": "සුළු සිද්ධීන් කිහිපයක් හැරුණු කොට පළාත් පාලන මැතිවරණයේ තැපැල් ඡන්ද සලකුණු කිරීමේ කටයුතු මේ දක්වා සාමකාමී අයුරින් පැවැත්වෙන බව මැතිවරණ නිරීක්ෂකයින් පවසයි. අනුරාධපුර, ගම්පහ ඇතුළු ප්‍රදේශ කිහිපයක පමණක් සුළු සිද්ධීන් වාර්තා වී ඇති බව පැෆ්රල් සංවිධානය විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මේ අතර තැපැල් ඡන්ද සලකුණු කිරීමේ කටයුතු මේ වන විට සාමකාමී අයුරින් පැවැත්වෙන බව කැෆේ සංවිධානයේ නියෝජ්‍ය විධායක අධ්‍යක්ෂ කීර්ති තෙන්නකෝන් මහතා ද ප්‍රකාශ කළේය. කෙසේවුවත් යාපනය ප්‍රදේශය තුළ මැතිවරණය කටයුතුවලට යම් යම් බාධා වීම් සිදුවන බව ඔහු වැඩිදුරටත් කියා සිටියේය. මේ අතර ඉදිරි පළාත් පාලන ඡන්ද විමසීමේ දී විදේශ නිරීක්ෂකයින් ගෙන්වීම අවශ්‍ය වී ඇති බව දෙමළ ජාතික සන්ධානයේ පාර්ලිමේන්තු මන්ත්‍රී එම්. සුමන්දිරම් මහතා සඳහන් කළේය. විශේෂයෙන් උතුරු පළාත තුළ මැතිවරණ කටයුතු සිදුකිරීමේ දී යම් යම් බාධා කිරීම් සිදුවන බැවින් විදේශීය මැතිවරණ නිරීක්ෂකයින් සහභාගී කරගන්නා ලෙස මැතිවරණ කොමසාරිස්වරයාගෙන් ඔහු ඉල්ලා සිටියි.", "URL": "https://sinhala.adaderana.lk/news.php?nid=17362", "Category": null, "Parent URL": null}