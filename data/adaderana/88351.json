{"Source": "Adaderana", "Timestamp": "May 1, 2018 06:09 pm", "Headline": "කිරියන්කල්ලිය ප්‍රදේශයේ දී ව්‍යපාරිකයා පිළිස්සී මිය ගිය විදිය හෙළි වෙයි", "News Content": "මුන්දලම,කීරියන්කල්ලිය - ආඩිගම මාර්ගයේ අතහැර දමන ලද ගල් කොරියක තිබී හමුවූ ව්‍යාපාරිකයාගේ මරණයට හේතුව කිසියම් ඉන්ධන වර්ගයක් සිරුරට වත් කරගෙන කර ගිනි තබා ගැනීම හේතුවෙන් සිදුවූවක් බව එම මරණය සම්බන්ධයෙන් පැවති පශ්චාත් මරණ පරීක්ෂණයේදී හෙළිවී තිබේ. මිය ගොස් ඇත්තේ උඩප්පුව - කොට්ඨාස අංක 05 පදිංචිව සිටි පෙරියවෙල්ලයන් අරූල්මුගන් නම්වූ 36 හැවිරිදි ව්‍යාපාරිකයෙකි. පසුගිය ඊයේ(30) දහවල් මිය ගොස් ඇති අයගේ මළ සිරුර කීරියන්කල්ලිය - ආඩිගම මාර්ගයේ පිහිටි ගල් කොරියක තිබී හමු වී තිබුණි. එම ස්ථානයට පැමිණි පුත්තලම වැඩ බලන මහේස්ත්‍රාත් හාරිස් මරික්කාර් මහතා විසින් මූලික මහේස්ත්‍රාත් පරීක්ෂණය පවත්වන ලදි. මළ සිරුර සම්බන්ධයෙන් පශ්චාත් මරණ පරීක්ෂණය පවත්වන ලෙස හලාවත මහා රෝහලේ අධිකරණ වෛද්‍ නිලධාරීවරයාට නියෝග කළ වැඩ බලන මහේස්ත්‍රාත්වරයා මේ සම්බන්ධයෙන් වැඩිදුර විමර්ශණ කටයුතු සිදු කර අධිකරණයට කරුණු වාර්තා කරන ලෙස උඩප්පුව පොලීසියට නියෝග කළේය. ඒ අනුව හලාවත මහා රෝහලේ විශේෂඥ අධිකරණ වෛද්‍ය නිලධාරී රමේෂ අලගියවන්න මහතා විසින් 01 වැනිදා එම මරණය සම්බන්ධයෙන් වූ පශ්චාත් මරණ පරීක්ෂණය පවත්වන ලදි. ඒ හලාවත මහා රෝහලේදීය. එහිදී අනාවරණය වූයේ මරණය සිදුවී ඇත්තේ කිසියම් ඉන්ධන වර්ගයක් භාවිතා කර ගනිමින් තමන් විසින්ම ගිනි තබා ගැනීම හේතුවෙන් බවය. මිය ගොස් ඇති අය උඩප්පුව ප්‍රදේශයේ යතුරු පැදි සහ ත්‍රීරෝද රථ අමතර කොටස් අලවි සැළක් පවත්වා ගෙන ගොස් ඇති බවත්,ඊට පෙර ඔහු ඕස්ට්‍රේලියාවේ සේවය කර ඇති බවත් විමර්ශනවලදී හෙළිවී ඇත. මොහු කීප දෙනෙකුගෙන්ම ණය පදනම මත මුදල් ලබා ගෙන ආපසු නොදීම නිසා ගැටළු කීපයකට මුහුණ දී ඇති අයෙකුබවද විමර්ශනවලදී හෙළිවී ඇත. උඩප්පුව පොලිස් ස්ථානාධිපති පොලිස් පරීක්ෂක බී.ජී.ටී.ආර්.ගුණතිලක මහතා ඇතුළු නිලධාරීන් විසින් වැඩිදුර විමර්ශන කටයුතු සිදු කරන ලදි.", "URL": "https://sinhala.adaderana.lk/news.php?nid=88351", "Category": null, "Parent URL": null}