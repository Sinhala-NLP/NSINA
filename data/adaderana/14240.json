{"Source": "Adaderana", "Timestamp": "February 15, 2011 04:45 pm", "Headline": "ඉල්ලීම් වලට විසඳුම් නැත්නම් අඛණ්ඩ වෘත්තීය ක්‍රියාමාර්ගයක්", "News Content": "සිය ඉල්ලීම් වෙනුවෙන් නිසි විසඳුමක් ලබා නොදුනහොත් ලබන 23 වැනිදා සිට අඛණ්ඩ වෘත්තීය ක්‍රියාමාර්ගයකට අවතීර්ණ වන බව පරිපූරක වෛද්‍ය සේවා වෘත්තීය සමිති ඒකාබද්ධ බලමණ්ඩලය පවසයි. මේ වන විට ආරම්භ කර ඇති සංකේත වැඩ වර්ජනය හෙට(16) උදෑසන 8 දක්වා පැවැත්වෙන බව එහි ලේකම් හරේන්ද්‍ර කුරුප්පු මහතා සඳහන් කළේය. දිවයින පුරා සිටින වෛද්‍ය පර්යේෂණ තාක්ෂණ නිලධාරීන්, ඖෂධවේදීන්, විකිරණ විද්‍යා තාක්ෂණවේදීන්, භෞත චිකිත්සක හා වෘත්තීය චිකිත්සක නිලධාරීන් ඇතුළු බොහෝ පිරිසක් මෙම සංකේත වර්ජනයට එක්ව සිටින බව ඔහු කියා සිටියේය. වි‍ශේෂයෙන්ම වසර 14 ක් ප්‍රමාද කළ පරිපූරක වෛද්‍ය සේවාවේ උසස්වීම් ලබාදීම, 25% ක වෘත්තීය දීමනා පිළිබඳ එකඟවූ පරිදි ක්‍රියා නොකිරීම, වැනි ඉල්ලීම් 5ක් මුල්කරගනිමින් මෙම වෘත්තීය ක්‍රියාමාර්ගය සිදුකෙරෙයි.", "URL": "https://sinhala.adaderana.lk/news.php?nid=14240", "Category": null, "Parent URL": null}