{"Source": "Adaderana", "Timestamp": "July 12, 2012 10:06 am", "Headline": "කැලණියේ දේශපාලන පොඩ්ඩන්ට මර්වින් යළි අනතුරු අඟවයි", "News Content": "මින්මතුවට තමන්ට එරෙහි කැලණිය ප්‍රාදේශීය සභාවේ මන්ත්‍රීවරුන්ට නාමයෝජනා ලබානොදෙන බව මහජන සබඳතා හා මහජන කටයුතු අමාත්‍ය,ආචාර්ය මර්වින් සිල්වා මහතා පවසයි. ආසන සංවිධායකවරයාට එරෙහිව ක්‍රියාකරන මන්ත්‍රීවරුන්ට පැවැත්මක් නොමැති බව අමාත්‍යවරයා අවධාරණය කළේය. සන්ධානය තුළ සිට ආණ්ඩුවට එරෙහිව කටයුතු කරන අයට ඕනෑම අවස්ථාවක එළියට යන්නටත් කැමති අයෙකුට ඕනෑම අවස්ථාවක ආණ්ඩුව හා එක්වන්නටත් දොරටුව හැර ඇති බව ජනාධිපතිවරයා විසින් ප්‍රකාශ කළ බවත්,තමාගේ ප්‍රතිපත්තියද එකී ප්‍රතිපත්තියම බැවින් තමන්ට එරෙහිව කටයුතු කරන ඕනෑම අයෙකුට ඕනම අවස්ථාවක වෙනත් කැමති දේශපාලන පක්ෂයක් සමග හෝ කැමති දේශපාලන නායකයෙක් සමග කටයුතු කළ හැකි බව අමාත්‍යවරයා පෙන්වා දුන්නේය. අමාත්‍ය මර්වින් සිල්වා මහතා මේ බව කියා සිටියේ අද(12) 15 වන ආසියානු කනිෂ්ඨ මලල ක්‍රීඩා තරගාවලියේ මීටර් 400 x 4 කාන්තා‍ තරග ඉසව්වේ රිදී පදක්කමේ ජයග්‍රහණයට උරදුන් කැලණිය ගුරුකුල විද්‍යාලයේ ඩී.පවිත්‍රා හංසනී සිසුවියගේ සියලුම අධ්‍යාපන වියදම්වල වගකීම තමා දරන බවට එම සිසුවියගේ පවුලේ උදවිය හමුවී පොරොන්දුවීමෙන් අනතුරුව මාධ්‍ය වෙත අදහස් දක්වමිනි. තමන් විසින් කරනු ලබන සංවර්ධන කටයුතු වලට කැලණිය ප්‍රාදේශීය සභාව විසින් බාධා කරන බැවින් ඉදිරියේදී කුමන බාධා පැමිණියද පුද්ගලික වියදමෙන් සංවර්ධන කටයුතු අඛණ්ඩව සිදුකරන බවද හෙතෙම එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25714", "Category": null, "Parent URL": null}