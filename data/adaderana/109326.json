{"Source": "Adaderana", "Timestamp": "May 6, 2019 07:23 am", "Headline": "රුසියාවේ ගුවන්යානා අනතුරකින් 41ක් මරුට", "News Content": "මොස්කව්හි ෂෙරමෙට්යෙවෝ ජාත්‍යන්තර ගුවන් තොටුපළ වෙත හදිසි ගොඩබෑමක් සිදුකළ ගුවන් යානයක ගින්නක් හටගෙන ඇත. ඉන් මගීන් 41 දෙනෙකු ජීවිතක්ෂයට පත්ව ඇති බව විදෙස් වාර්තා සඳහන් කළේය. මගීන් හැත්තෑ තුන් දෙනෙක් සහ කාර්යමණ්ඩල සාමාජිකයන් පස් දෙනෙකු සමඟ මොස්කව් සිට මුර්මන්ස්ක් නගරය බලා පියාසර කරමින් තිබූ සුහොයි සුපර්ජෙට් සීය වර්ගයේ ගුවන් යානයක ගින්න හටගෙන තිබුණි. මොස්කව් ගුවන්තොටුපළින් ගුවන් ගතකර පැය භාගයකටත් අඩුකාලයක් ඇතුළත යානය නැවතත් ගොඩබෑමට බලධාරීන් පියවර ගෙන ඇති අතර ඒ සමඟ යානය පුරා ගින්න දැඩිව පැතිර ගිය බව විදෙස් වාර්තා සඳහන් කළේය. යානය ගොඩබාන අයුරු දැක්වෙන සීසීටීවී දර්ශනයක්ද අන්තර්ජාලයට එක්කර තිබුණි. අනතුරින් මියගිය පිරිස අතර ගුවන් සේවිකාවක් සහ ළමුන් දෙදෙනෙකුද සිටියි. යානයේ සිටි මගීන්ගෙන් 37 දෙනෙකුගේ පමණ දිවි බේරා ගැනීමට බලධාරීන් සමත්ව ඇති බව සඳහන්ය. ඔවුන් අතරින් හය දෙනෙකු පිළිස්සුම් තුවාල සහ ආඝ්‍රාණ අපහසුතා හේතුවෙන් රෝහල්ගත කර ඇති අතර මේ වන විට දැඩි සත්කාර ඒකකයේ ප්‍රතිකාර ලබන බව වාර්තා වෙයි. ගුවන් යානයේ ඇතිවූ තාක්ෂණික දෝෂයක් හේතුවෙන් ගින්න හටගන්නට ඇති බවට සැක පල කෙරෙන අතර ඒ සම්බන්ධයෙන් වැඩිදුර පරීක්ෂණ ක්‍රියාත්මකය.", "URL": "https://sinhala.adaderana.lk/news.php?nid=109326", "Category": null, "Parent URL": null}