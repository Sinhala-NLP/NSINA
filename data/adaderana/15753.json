{"Source": "Adaderana", "Timestamp": "April 28, 2011 09:44 am", "Headline": "ලෝක මිත්‍රයින් ශ්‍රී ලංකාව තනි කරන්නේ නෑ -පිලිපීන තානාපති", "News Content": "ජාත්‍යන්තර තත්ත්වයන් හමුවේ තම රට ඇතුළු ලෝක මිත්‍රයින් ශ්‍රී ලංකාව තනි නොකරන බව මෙරට නව පිලිපීන තානාපති බර්නාරිම් අබු ගුයිනොම්ලා පවසයි. ත්‍රස්තවාදයෙන් තොර ශ්‍රී ලංකාව වැනි රාජ්‍යයක තානාපති ධූරයේ වැඩ භාරගැනීම සම්බන්ධයෙන් තමන් ඉමහත් සතුටට පත්වන බව ඔහු සඳහන් කළේය. අග්‍රාමාත්‍ය දි.මු.ජයරත්න මහතා ඊයේ(27) හමුවු අවස්ථාවේ දී පිලිපීන නව තානාපතිවරයා මේ අදහස් පළ කර තිබේ. ත්‍රස්තවාදය මුළුමනින්ම අතුගා දැමීමට හැකිවීම ශ්‍රී ලංකාව ලැබු ඉමහත් ජයග්‍රහණයක් බව ඔහු එහිදි වැඩිදුරටත් පවසා ඇත. ශ්‍රී ලංකාව සහ පිලිපීනය අතර දීර්ඝ කාලයක සිට රාජතාන්ත්‍රික සබඳතා පැවති බවත් එය මේ වන විට තවදුරටත් ශක්තිමත් වී ඇති බවත් පිලිපීන නව තානාපති බර්නාරිම් මහතා පවසයි.", "URL": "https://sinhala.adaderana.lk/news.php?nid=15753", "Category": null, "Parent URL": null}