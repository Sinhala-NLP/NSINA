{"Source": "Adaderana", "Timestamp": "February 23, 2012 04:47 pm", "Headline": " 60 ලක්ෂයක වියදමින් ඉදිවූ දෙමහල් ගොඩනැඟිල්ල සිසු අයිතියට", "News Content": "රුපියල් 60 ලක්ෂයක වියදමින් ඉදි වූ කෑගල්ල පුවක්දෙණිය, ආදර්ශ කනිටු විදුහලේ නව දෙමහල් ගොඩනැගිල්ල මහීපාල හේරත්, ජගත් බාලසූරිය මැති ඇමතිවරු අතින් සිසු අයිතියට පත්කොට තිබේ. කෑගල්ල නගරයේ ජනප්‍රිය ජාතික හා පළාත් සභා පාසැල් වල තද බදයට විසඳුමක් වශයෙන් නගරාසන්නයේ තව දුරටත් සංවර්ධනය කිරීමට තෝරා ගැනුනු පාසැල් දාමයට අයත් පුවක්දෙණිය ප්‍රාථමික විද්‍යාලයේ සිසුන් 300 ට වැඩි පිරිසක් ඉගෙනුම ලබති. පසු ගිය පහ වසර ශිෂ්‍යත්වය හා සාමාන්‍ය පෙළ විභාගවලදී මෙම විද්‍යාලයේ දරු දැරියන් පළාත් මට්ටමේ ඉහලම ප්‍රථිපල පෙන්වීමට සමත් වූහ. එම විද්‍යාලයේ ගොඩනැගිලි හිඟයට විසඳුමක් වශයෙන් සබරගමු පළාත් සභා අරමුදල් රුපියල් ලක්ෂ 60 ක වියදමින් ඉදි වූ වර්ග අඩි 2700 න් සමන්විත දෙමහල් ගොඩනැගිල්ල අද සබරගමුව මහ ඇමති මහීපාල හේරත්, ජාතික උරුමයන් පිළිබඳ අමාත්‍ය ජගත් බාලසූරිය යන මහත්වරු අතින් සිසු අයිතියට පැවරිණි. මෙහිදී අදහස් දැක්වූ ජගත් බාලසූරිය මහතා කියා සිටියේ කෑගල්ල නගරයේ ප්‍රමුඛ ජාතික පාසැල් සමග කරට කර තරගයක් දීමට කෑගල්ල නගරයේ ස්වර්ණජයන්තී සහ මහානාග යන පළාත් සභා විදුහල් දෙක සමත්ව ඇති බවය. ඊට අමතරව නාගරික සීමාව ආසන්නයේ පිහිටි පරගම්මන, මොළගොඩ ජයපාල හා පුවක්දෙණිය ප්‍රාථමික යන විද්‍යාල ඉතා සීඝ්‍ර දියුණුවක් ලබමින් සිටින බවත්, ඒ ගරුත්වය වත්මන් සබරගමු අධ්‍යාපන අමාත්‍ය මහීපාල හේරත් මහතාට හිමි විය යුතු බව ද ඇමතිවරයා සඳහන් කළේය. ප්‍රධාන අමාත්‍ය මහීපාල හේරත් මහතා පවසා සිටියේ මෙම විද්‍යාලය තව දුරටත් සංවර්ධනය කිරීම සඳහා ඉඩ කඩ හිඟයට විසඳුමක් වශයෙන් ආසන්න රජයේ භූමි බාගයක් යොදා ගැනීමට තීරණය කල බවයි. මෙම අවස්ථාවට පළාත් සභා මන්ත්‍රී යූ.කේ.ආර්.අබේරත්න, ප්‍රාදේශීය සභා සභාපති උපාලි දිසානායක, විදුහල්පති පියල් චන්ද්‍රපාල යන මහත්වරු ද සහභාගී වූහ.", "URL": "https://sinhala.adaderana.lk/news.php?nid=22346", "Category": null, "Parent URL": null}