{"Source": "Adaderana", "Timestamp": "September 4, 2015 08:42 am", "Headline": "ඇමති මණ්ඩලය 93ක්?", "News Content": "නව පාර්ලිමේන්තුවේ කැබිනට් මණ්ඩලය අද දිවුරුම්දීමට නියමිතය.අද දහවල් 12ට ජනාධිපති ලේකම් කාර්යාලයේ දී මෙම දිවුරුම්දීමේ උත්සවය පැවැත්වෙන බව වාර්තා වේ.කෙසේවෙතත් අද දිනයේ දී කැබිනට් මණ්ඩලය පමණක් දිවුරුම්දීමට නියමිත බව සඳහන්ය.නියෝජ්‍ය අමාත්‍ය ධුර හෝ රාජ්‍ය අමාත්‍යවරුන් අද දිනයේ දිවුරුම් දෙන්නේ ද නැද්ද යන්න පිළිබඳ මේ වනතෙක් තොරතුරු අනාවරණය වී නැත.මේ අතර 19 වන ආණ්ඩුක්‍රම ව්‍යවස්ථාව අනුව කැබිනට් මණ්ඩලයේ අමාත්‍ය ධුර සංඛ්‍යාව 30ක් විය යුතු වුව ද එම ධුර සංඛ්‍යාව ඉහළ නැංවීමට අදාළ යෝජනාව වැඩි ඡන්දයෙන් පාර්ලිමේන්තුවේ දී සම්මත වුණි.අග්‍රාමාත්‍ය රනිල් වික්‍රමසිංහ මහතා විසින් අදාළ යෝජනාව ඉදිරිපත් කළ අතර ඊට පක්ෂව ඡන්ද 143ක් හිමි වු අතර විපක්ෂව හිමිවුයේ ඡන්ද 16ක් පමණි.ඒ අනුව වැඩි ඡන්ද 127කින් අදාළ යෝජනාව සම්මත වුණි.ඒ අනුව අද දිනයේ කැබිනට් අමාත්‍යවරුන් 48 දෙනෙකු දිවුරුම්දීමට නියමිතය.කෙසේවෙතත් නියෝජ්‍ය අමාත්‍යවරුන් සහ රාජ්‍ය අමාත්‍යවරුන්ගේ සංඛ්‍යාව 45ක් බව සඳහන්ය.ඒ අනුව පාර්ලිමේන්තුවේ මුළු ඇමති මණ්ඩලය 93ක් වනු ඇත.", "URL": "https://sinhala.adaderana.lk/news.php?nid=53645", "Category": null, "Parent URL": null}