{"Source": "Adaderana", "Timestamp": "June 19, 2012 04:09 pm", "Headline": "කටුවන අපරාධකරුවන්ට නිසි දඬුවම් පැමිණවීම සමාජ අවශ්‍යතාවයක් ", "News Content": "ජනතා විමුක්ති පෙරමුණේ ප‍්‍රචාරක රැළියක් ඉලක්ක කොට ගනිමින් වලස්මුල්ල, කටුවන ප‍්‍රදේශයේදී සිදුවූ සාහසික වෙඩි තැබීම සම්බන්ධව බලවත් අප‍්‍රසාදය පළකරන බව ශ‍්‍රී ලංකා නිදහස් පක්ෂය පවසයි. එම ප‍්‍රචණ්ඩත්වයේ ගොදුරු ලෙස ජීවිත අත්හළ ඊ.එම්.මාලනී මහත්මිය සහ නිමන්ත රොෂාන් මහතාගේ පවුල් වෙත සාතිශය සංවේගය ප‍්‍රකාශ කර සිටින බව එම පක්ෂයේ භාණ්ඩාගාරික, අමාත්‍ය ඩලස් අලහප්පෙරුම මහතා සඳහන් කරයි. ශ‍්‍රී ලාංකීය දේශපාලනය තුළ ප‍්‍රචණ්ඩත්වයට බරපතළ ලෙස ගොදුරු වූ පක්ෂයක් ලෙසද, මැතිවරණ දේශපාලනය තුළ ප‍්‍රජාතන්ත‍්‍රවාදය වෙනුවෙන් මස්, ලේ සහ ජීවිතවලින් වන්දි ගෙවූ පක්ෂයක් ලෙසද මෙවැනි ක‍්‍රියාවන්ට එරෙහි කෝපය හා පිළිකුල ප‍්‍රකාශ කිරීම සඳහා දෙවරක් සිතා බැලිය යුතු නොවන බව ද නිවේදනයක් නිකුත් කරමින් පෙන්වා දෙයි. එහෙත් මෙම සිද්ධිය දඩමීමා කරගනිමින් එයම තම වෛරීය දේශපාලනයේ ප‍්‍රචාරක මෙවලමක් ලෙස භාවිත කිරීම සඳහා ඇතැම් පක්ෂ හා පුද්ගලයින් ගනු ලබන උත්සාහ වෙත විරෝධය පළ කිරීම ප‍්‍රජාතන්ත‍්‍රවාදයේ නාමයෙන් සිය වගකීමක් වන බව ද ඩලස් අලහප්පෙරුම මහතා එම නිවේදනයෙන් ප්‍රකාශ කරයි. විශේෂයෙන් දශක ගණනාවක් පුරා ශ‍්‍රී ලංකාව වසා පැතිර ගිය ප‍්‍රචණ්ඩත්වයේ සහ මරබියේ දේශපාලනය නිමාකොට රටට සාමය කැන්දා ඒම වෙනුවෙන් ප‍්‍රධානතම වගකීම ඉටුකළ දේශපාලන පක්ෂය ලෙස එය පරම වගකීමක් බවද හෙතෙම පවසයි. මෙම සාහසික අපරාධය සිදුකළ පුද්ගලයින් අප‍්‍රමාදව නීතියේ රැහැනට හසුකර ගැනීමද, ඔවුනට නිසි දඩුවම් පැමිණවීමද සමාජ අවශ්‍යතාවයක් බව අමාත්‍යවරයා පෙන්වාදෙයි. ජනාධිපති මහින්ද රාජපක්ෂ මහතාගේ නායකත්වයෙන් ත‍්‍රස්තවාදය පරාජය කළ පරමාදර්ශී රාජ්‍යය ලෙස ලබාගත් ගෞරවය පූජනීය කළ හැක්කේ එමගින් බව ද ඩලස් අලහප්පෙරුම මහතා සිය නිවේදනයෙන් වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=25161", "Category": null, "Parent URL": null}