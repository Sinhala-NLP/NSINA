{"Source": "Adaderana", "Timestamp": "April 27, 2016 03:27 pm", "Headline": "ගොවියන්ගෙන් නොඅසා පඹයින්ගෙන් අහනවා වගේ", "News Content": "රුසියාවේ හිටපු තානාපති උදයංග වීරතුංග මහතා තායිලන්තයට පැමිණ සිටි බවක් තමන්ද දැනගත් බව කැබිනට් ප්‍රකාශක සෞඛ්‍ය අමාත්‍ය රාජිත සේනාරත්න මහතා පවසයි.අමාත්‍යවරයා මේ බව සඳහන් කළේ කැබිනට් තීරණ දැනුම්දීම නිමිත්තෙන් අද පැවැති මාධ්‍ය හමුවේදී ඇසූ ප්‍රශ්නයකට පිළිතුරු ලෙසය.යුක්රේනයේ ත්‍රස්තවාදී සංවිධානයකට අවි ලබාදීමේ ජාවාරමකට චෝදනා ලැබ සිටින උදයංග වීරතුංග නැමැත්තා තායිලන්තයට පැමිණ ඇති බවත්, ඔහු සම්බන්ධයෙන් නීතිමය පියවරක් නොගන්නේදැයි ඇසූ ප්‍රශ්නයකට අමාත්‍යවරයා කියා සිටියේ FCIDය පවා යුක්රේනයට ගොස් ඒ ගැන පරීක්ෂණ ආරම්භ කළ බවයි.ඔහු ෆේස්බුක් අඩවියේද ක්‍රියාකාරිව සිටින බවත්, විදෙස් සංචාරවල යෙදෙන්නේ පෞද්ගලික ගුවන් ගුමන් බලපත්‍රයෙන් බවත්, පැවසූ අමාත්‍යවරයා ඔහු ගැන සිදුකරන විමර්ශන නතර කර නැතැයි කියා සිටියේය.මේ අතර රෝහල්වල ඖෂධ හිඟයක් ඇතැයි පුවත්පතක පළවූ වාර්තාව සම්පූර්ණයෙන් අසත්‍ය බවයි.සමස්ත ලංකා හෙද සංගමය නැමැති සංවිධානයකින් ලබාගත් පුවතක් කිසිදු සොයාබැලීමකින් තොරව ප්‍රවෘත්තියක් ලෙස පළ කර ඇති බවත්, වෘත්තිය සමිති ගණනාවක් සෞඛ්‍ය ක්ෂේත්‍රයේ තිබුණද තමන්ට ඒ සෑම වෘත්තිය සමිතියක් සමග සාකච්ඡා කිරීමට වේලාවක් නැති බවත්, ප්‍රධාන පෙළේ වෘත්තීය සමිති දෙකක් පමණක් පිළිගන්නා බවත්, අමාත්‍යවරයා පැවසුවේය.එම පුවත සඳහා තොරතුරු ලබා ගැනීම ගැන තවදුරටත් අදහස් දක්වමින් අමාත්‍යවරයා කියා සිටියේ කුඹුරක ගොවීන් හා පඹයින් සිටියදී ගොවීන්ගෙන් වගාව ගැන නොවිමසා පඹයින්ගෙන් ඒ ගැන විමසීම හා සමාන බවයි.කෙසේ හෝ දැනට දිවයිනේ රෝහල් තුළ ඖෂධ හිඟයක් නොමැති බවත්, එවැනි හිඟයක් තවත් පවතී නම් එය වංචනික ක‍්‍රියාවක් බවත් ඒ මහතා කියා සිටියේය.තමන් ප්‍රතිකාර ගැනීම සඳහා විදේශ ගතවීම ගැන ද පළවූ අදහස්වලට ප්‍රතිචාර දක්වමින් අමාත්‍යවරයා පැවසුවේ ආරක්ෂාව සම්බන්ධයෙන් තමන්ට ගැටලුවක් ඇති නිසා විදේශගතව ප්‍රතිකාර ගන්නා ලෙසට අගමැතිවරයා දුන් උපදෙස අනූව ක්‍රියාත්මක වූ බවයි.මේ අතර ජනාධිපතිවරයාට කොන්දක් නැතැයි උදය ගම්මන්පිල මහතා කර ඇති ප්‍රකාශයක් ගැන මාධ්‍යවේදීන් ප්‍රශ්න කරද්දී අමාත්‍යවරයා පැවසුවේ කොන්ද පණ නැත්තේ ගම්මන්පිලට බවයි.ඔහුට කොන්ද පණ ඇති නම් එවකට ආණ්ඩුව තුළ කටයුතු කිරීමට ඒ ආකාරයට කටයුතු කිරීමට තිබූ බවද හෙතෙම පෙන්වාදුන්නේය.විපක්ෂනායකවරයා කිලිනොච්චියේ හමුදා කඳවුරකට අවසරයකින් තොරව යාම ගැන ද මාධ්‍යවේදීන් ප්‍රශ්න කරද්දී මාධ්‍ය හමුවට එක්ව සිටි හමුදා ප්‍රකාශක බ්‍රිගේඩියර් ජයනාත් ජයවීර මහතා පැවසුවේ ප්‍රභූවරයෙකු ලෙස පූර්ව දැනුම්දීමකින් තොරව කඳවුරට ඇතුළුවී ඇතැයි කාරණය පිළිගන්නා බවයි.පූර්ව දැනුම්දීමකින් පැමිණියා නම් ඔහුට අවශ්‍ය සහය ලබාදීමට තිබූ බවද හෙතෙම කීවේය.එම පිළිතුරට මැදිහත්වෙමින් රාජිත සේනාරත්න අමාත්‍යවරයා පැවසුවේ තමන්ද මේ ආකාරයට දැනුම්දීමකින් තොරව කඳවුරුවලට යන බවයි.දැනුම්දී ගියා නම් හොඳ හැටි සංග්‍රහ කරන බවත්, මේ ආකාරයට ගියාම චීස් කෑල්ලක්, බිස්කට් එකක් පමණක් ලැබෙන බවත්, හෙතෙම කීවේය.", "URL": "https://sinhala.adaderana.lk/news.php?nid=59573", "Category": null, "Parent URL": null}