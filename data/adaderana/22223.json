{"Source": "Adaderana", "Timestamp": "February 19, 2012 09:10 am", "Headline": "සහනාධාර එපා-ගාස්තු වැඩිකරනවා", "News Content": "රජයෙන් ලබාදීමට නියමිතව තිබු ඉන්ධන සහනාධාරය තමන්ට අවශ්‍ය නොවන බව සමස්ත ලංකා ත්‍රීරෝද රථ රියදුරන්ගේ සහ හිමිකරුවන්ගේ සංගමය පවසයි. එම සහනාධාරය වෙනුවට ත්‍රීරෝද රථ ගාස්තු සියයට පහකින් ඉහළ නංවන බව එම සංගමයේ සභාපති සුදිල් ජයරුක් මහතා පෙන්වා දෙයි. ඌව පළාත් ත්‍රීරෝද රථ සංගම් නියෝජනය කරමින් බිබිල සංස්කෘතික මධ්‍යස්ථානයේදී පැවති හමුවකදී ඔහු මේ අදහස් පල කළේය. මෙම අවස්ථාවට එක්වෙමින් අදහස් දැක්වු එම සංගමයේ ලේකම් සුනිල් ශාන්ත මහතා කියා සිටියේ දිවයිනේ සියලු පළාත් සඳහා එකම ක්‍රමවේදයකට ත්‍රීරෝද රථ මීටර් සවිකිරීම ප්‍රායෝගික නොවන බවයි. ඒ හේතුවෙන් ත්‍රීරෝද රථ නියාමනය කර කොමිසන් සභාවක් පත්කිරීමෙන් අනතුරුව මීටර් සවිකරන්නේ නම් ඊ‍ට තම සංගමය එකඟ බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=22223", "Category": null, "Parent URL": null}