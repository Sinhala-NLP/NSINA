{"Source": "Adaderana", "Timestamp": "September 24, 2013 09:01 am", "Headline": "උතුරේ මැතිවරණ නිරීක්ෂණ වාර්තාව කමලේෂ් ශර්මාට දීමට සුදානම්", "News Content": "උතුරු පළාත් සභා මැතිවරණය සම්බන්ධයෙන් පොදුරාජ්‍ය මණ්ඩලයීය නිරීක්ෂණ කණ්ඩායමේ මූලික වාර්තාව නිකුත් කර තිබේ. සැප්තැම්බර් මස 14 වන දින සිට 21 වෙනි දින දක්වා කාලය තුළ ඔවුන්ගේ නිරීක්ෂණ වලට අනුව අදාළ වාර්තාව සකස් කර ඇති බව වාර්තා වේ. ප්‍රධාන නිර්දේශ කිහිපයකින් යුක්තව මෙම වාර්තාව නිරීක්ෂණ කණ්ඩායමේ ප්‍රධානියා ලෙස කටයුතු කළ කෙන්යාවේ හිටපු උප ජනාධිපති ස්ටෙෆාන් කලංසෝ මයුෂුකෝ විසින් සකස් කර ඇත. ඉදිරි දින කිහිපය තුළ අවසන් වාර්තාව සකස් කර පොදුරාජ්‍ය මණ්ඩලයීය මහලේකම් කමලේෂ් ශර්මා වෙත භාරදීමට නියමිත බව වාර්තා වේ. උතුරේ මැතිවරණය පැවති දිස්ත්‍රික්ක පහේ ඡන්දය ප්‍රකාශ කිරීම සියයට 67.52ක අගයක් ගැනීම ප්‍රජාතන්ත්‍රවාදී පියවරක් බව ඔවුන් පෙන්වාදී තිබේ. ඡන්දය ප්‍රකාශ කිරීම සඳහා ඡන්ද දායකයින්ට සපයා දී තිබු පහසුකම් පිළිබඳව ද සෑහීමකට පත්විය හැකි බව පොදුරාජ්‍ය මණ්ඩලයීය නිරීක්ෂකයින් පවසා ඇත. කෙසේ වෙතත් දේශපාලන කටයුතු සඳහා ඇතැම් පක්ෂවලට ආරක්ෂක අංශවල සහයෝගය ලැබුණු බවත් ඒ සම්බන්ධයෙන් බලවත් කණස්සල්ල පළ කරන බවත් අදාළ වාර්තාවේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=37644", "Category": null, "Parent URL": null}