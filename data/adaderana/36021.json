{"Source": "Adaderana", "Timestamp": "July 23, 2013 10:10 am", "Headline": "මාදම්පේ පොලීසියේ 2ට වැඩ තහනමක් ", "News Content": "මාදම්පේ පොලීසියේ සේවය කරන කාන්තා පොලිස් සැරයන්වරියකගේ සහ පොලිස් කොස්තාපල්වරයෙකුගේ සේවය වහාම ක්‍රියාත්මක වන පරිදි තහනම් කර තිබේ. ඊයේ (22) රාත්‍රියේ හලාවත සහකාර පොලිස් අධිකාරී සනත් වීරසුරිය මහතා විසින් මෙම නියෝගය නිකුත් කර ඇති බව අද දෙරණ වාර්තාකරු සඳහන් කරයි. කාන්තා පොලිස් සැරයන් 41 සේරසිංහ සහ පොලිස් කොස්තාපල් 87427 බස්නායක නම් වු දෙදෙනෙකු මෙසේ වැඩ තහනම් කරන ලදී. හෙ‍රෝයින් මත්කුඩු ළඟ තබා ගැනීමේ සිද්ධියක් සම්බන්ධයෙන් අත්අඩංගුවට ගෙන සිටි සැකකරුවෙකු පොලීසිය තුළදී පලායාම මෙම වැඩ තහනමට හේතුව වී තිබේ. සැකකරු පලා යන විට කාන්තා පොලිස් සැරයන්වරිය මාදම්පේ පොලීස් ස්ථානයේ රාජකාරි බාර නිලධාරීණිය ලෙස කටයුතු කර ඇති අතර පොලිස් කොස්තාපල්වරයා උප සේවා රාජකාරියේ නිරත වී සිට ඇත. පොලිස් අත්අඩංගුගෙවන් මිදී පලා ගිය බව කියන සුරංග රාජපක්ෂ යන අය 22 වැනිදා මධ්‍යම රාත්‍රීයේදී මාදම්පේ පොලිස් වසමේ උතුරු මහගම ප්‍රදේශයේ නිවසක සැඟවී සිටියදී නැවතත් අත්අඩංගුවට ගැනීමට මාදම්පේ පොලීසිය සමත්වී තිබුණි.", "URL": "https://sinhala.adaderana.lk/news.php?nid=36021", "Category": null, "Parent URL": null}