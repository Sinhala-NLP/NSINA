{"Source": "Adaderana", "Timestamp": "November 20, 2012 04:01 pm", "Headline": "වැලිකඩ පොලීසියේ දූෂිත නිලධාරීන් නෑලු", "News Content": "වැලිකඩ පොලිස් ස්ථානයේ දූෂිත නිලධාරීන් සිටින බවට සිදුකරන ප්‍රකාශ ප්‍රතික්ෂේප කරන බව ‍පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා පවසයි. වැලිකඩ පොලිස් ස්ථානයේ නිලධාරීන්ගෙන් 20% ක පමණ සංඛ්‍යාවක් දූෂිත නිලධාරීන් බවට සිදුකරන ලද ප්‍රකාශයක් සම්බන්ධයෙන් පළවු ප්‍රවෘත්තියක් පිළිබඳ නිවේදනයක් නිකුත් කරමින් පොලිස් මාධ්‍ය ප්‍රකාශකවරයා මේ බව සඳහන් කළේය. වැලිකඩ පොලිස් වසම තුළ හෙරොයින් මත්ද්‍රව්‍ය ජාවාරම මැඩලීමට නොහැකි වී ඇත්තේ දූෂිත නිලධාරින් කිහිපදෙනෙකු හේතුවෙන් බවට අදාළ ප්‍රවෘත්තියේ පලවී තිබිණි. එහෙත් මේ වර්ෂයේ වැලිකඩ පොලිස් වසම තුළ හෙරොයින් මත්ද්‍රව්‍ය ජාවාරමට සම්බන්ධ පුද්ගලයින් 507 දෙනෙකු අත්අඩංගුවට ගැනීමට වැලිකඩ පොලිස් ස්ථානය සමත් වී ඇති බව පොලිස් මාධ්‍ය ප්‍රකාශකවරයා සඳහන් කළේය. එසේම එම ප්‍රදේශයේ සිදුවන නීති විරෝධී කටයුතු මැඩපැවැත්වීම සඳහා වැලිකඩ පොලිස් ස්ථානය විශාල මෙහෙයක් සිදුකර ඇති අතර එහි නිලධාරීන් සම්බන්ධයෙන් ප්‍රදේශයේ ජනතාවගේ ද ඉහළ ප්‍රසාදයක් ලැබී ඇති බව ප්‍රිශාන්ත ජයකොඩි මහතා පැවසීය.", "URL": "https://sinhala.adaderana.lk/news.php?nid=29355", "Category": null, "Parent URL": null}