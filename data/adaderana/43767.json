{"Source": "Adaderana", "Timestamp": "June 5, 2014 10:55 pm", "Headline": "මහා භාණ්ඩාගාරයේ නිලධාරීන් තාමත් නිදි \t\t\t\t\t\t", "News Content": "ශ‍්‍රී ලංකාවේ දෙමළ ඊළමක් පිහිටුවීමට ජනමත විචාරණයක් පැවැත්විය යුතු බවටත් ඒ සඳහා ඉන්දියාව මැදිහත් විය යුතු බවටත් පසුගියදා ඉන්දීය අග‍්‍රාමාත්‍ය නරේන්ද්‍ර මෝඩි මහතා හමුවූ අවස්ථාවේදී තමිල්නාඩු මහ ඇමතිනි ජයලලිතා ජයරාම් කර ඇති ඉල්ලීම දැඩිසේ හෙළාදකින බව ජාතික නිදහස් පෙරමුණ පවසයි. අද(05) කොළඹ දී පැවැති මාධ්‍ය හමුවකදී ජාතික නිදහස් පෙරමුණේ මාධ්‍ය ප‍්‍රකාශක හිටපු පාර්ලිමේන්තු මන්ත‍්‍රී මොහොමඩ් මුසම්මිල් මහතා මේ බව පැවසීය. එහිදී වැඩිදුරටත් අදහස් දැක්වූ මොහොමඩ් මුසම්මිල් මහතා මෙසේද අදහස් දැක්වීය. ඉන්දීය අග‍්‍රාමාත්‍ය නරේන්ද්‍ර මෝඩි මහතා හමු වී ඇති ජයලලිතා ජයරාම් යෝජනා 25කින් සමන්විත යෝජනාවලියක් ඔහුට බාර දී තිබුණා. ඒ යෝජනාවලින් ඇතැම් ඒවා සෘජුවම ශ‍්‍රී ලංකාවට බලපාන ඒවා. ශ‍්‍රී ලංකාවේ සහ විදේශගතව වෙසෙන දෙමළ ජාතිකයන් සම්බන්ධකර ගනිමින් ශ‍්‍රී ලංකාවේ දෙමළ ඊළමක් පිහිටුවීමට ජනමත විචාරණයක් පැවැත්වීම, ශ‍්‍රී ලංකාවේ සිදු වූ බවට චෝදනා කෙරෙන ජන සංහාරයට වගකිවයුත්තන්ට එරෙහි යෝජනාවක් එක්සත් ජාතීන්ගේ සංවිධානයට ඉදිරිපත් කිරීම මෙන්ම කච්චතිව් ¥පත යළි ඉන්දියාවට පවරා ගැනීම සහ ඉන්දීය ධීවරයන්ගේ පාරම්පරික අයිතිය ආරක්‍ෂා කිරීම වැනි යෝජනා සෘජුවම ශ‍්‍රී ලංකාවට අදාළව ඉදිරිපත් කර තිබෙනවා. ඒ සියල්ල අපි දැඩිසේ හෙළාදකිනවා. ප‍්‍රතිසන්ධානය, සංහිඳියාව, සහජීවනය යන ඒවා ගැන අපට දිගින් දිගටම අවධාරණය කරන ජයලලිතා ජයරාම් වැනි ඉන්දීය දේශපාලනඥයන් මේ ක‍්‍රියාකරන අන්දමින් සිදු විය හැක්කේ කුමක්ද? අන්කිසිවක් නොවෙයි, ශ‍්‍රී ලංකාවේ වෙසෙන සිංහල, දෙමළ, මුස්ලිම් ජන කොටස් අතර ප‍්‍රතිසන්ධානය, සංහිඳියාව මෙන්ම සහජීවනයට තිබෙන ඉඩකඩ ඇහිරීම නොවේද? සංහිඳියාවට, ප‍්‍රතිසන්ධානයට බාධාකාරී ලෙස හැසිරෙන්නේ ජයලලිතලාද? අපද? ජයලලිතාට විදෙස්ගත දෙමළ ජනතාවද එකතුකර ගෙන දෙමළ ඊළමක් හදනවා නම් ඊට සුදුසුම තැන පෙන්වා දෙන්න අපි කැමතියි. එතැන තමයි තමිල්නාඩුව. තමිල්නාඩුවේ අතිශය බහුතරය දෙමළ ජනතාව. ජයලලිතාට ඉන්දීය අග‍්‍රාමාත්‍යවරයාගෙන් ඉල්ලන්න තිබුණේ ලංකාවේ ඊළමක් හදන්න මැදිහත් වෙන්න කියලා නොවෙයි, තමිල්නාඩුවේ ඊළමක් හදන්න අවසර දෙන්න කියලයි. නමුත් ශ‍්‍රී ලංකාවේ පවතින්නේ ඊට හාත්පසින්ම වෙනස් තත්ත්වයක්. ශ‍්‍රී ලංකාවේ වෙසෙන දෙමළ ජනතාව රට පුරාම විසිරිලයි සිටින්නේ. උතුරේ සිටින්නේ ඉන් 45%ක් පමණ. අනෙකුත් පිරිස් අනෙකුත් පළාත් අට තුළ සිංහල, මුස්ලිම් ජනතාව සමග සංහිඳියාවෙන්, සහජීවනයෙන් ජීවත් වෙනවා. ඒ නිසා ඉතා පැහැදිලියි ජයලලිතාගේ ඉහත බරපතළ ප‍්‍රකාශයේ අරමුණ කුමක්ද කියලා. මෙවැනි ප‍්‍රකාශයක් තුළින් ඇය බලාපොරොත්තු වන්නේ 83 කළු ජූලිය වැනි කනගාටුදායක තත්ත්වයක් යළිත් ශ‍්‍රී ලංකාව තුළ නිර්මාණය කරවන්න. එසේම ජයලලිතා ජයරාම් මහ ඇමතිවරිය ඉන්දීය අග‍්‍රාමාත්‍යවරයාගෙන් ඉල්ලා තිබෙනවා, දකුණු ඉන්දියාවේ ධීවර මාෆියාවට ශ‍්‍රී ලංකාවේ ධීවර සම්පත කොල්ලකන්න ඉඩ සලසා දෙන්න කියලා. ජයලලිතා ඉල්ලන්නේ දකුණු ඉන්දීය ධීවර කොල්ල කල්ලිය සිදු කරන කොල්ලකෑම නීතිගත කරන්න’ කියලාද? ජයලලිතා ජයරාම් මෙනවිය වැනි දකුණු ඉන්දීය දේශපාලනඥයන්ට බලයට එන්න මුදල් වියදම් කරන්නේ ශ‍්‍රී ලංකාවේ ධීවර සම්පත කොල්ලකන දකුණු ඉන්දියානු මාළු මුදලාලිලා විසින්. ඒ නිසා ඔවුන්ට සලකන්න තමයි, ජයලලිතා මෙවැනි යෝජනාවක් ඉන්දීය අග‍්‍රාමාත්‍යවරයාට ඉදිරිපත් කර ඇත්තේ. දකුණු ඉන්දියාවේ ධීවර මාෆියාව විසින් ශ‍්‍රී ලංකාවේ ධීවර සම්පත කොල්ලකෑම සෘජුවම බලපාන්නේ කාටද? අන්කිසිවකුටවත් නොවෙයි. ශ‍්‍රී ලංකාවේ උතුරේ ධීවරයාටයි ඒ බලපෑම එල්ල වන්නේ. ඒ නිසා අද මේ දකුණු ඉන්දීය ධීවර මාෆියාවට ජයලලිතලා මේ විදියට සලකන්න හදන විට උතුරේ ධීවරයාටයි සිය ජීවනෝපාය මාර්ගය අහිමි වන්නේ. ශ‍්‍රී ලංකාව පිළිබඳව කවර හෝ තීරණයක් ගත යුත්තේ නවදිල්ලියේදී හෝ තමිල්නාඩුවේදී නොවෙයි. ශ‍්‍රී ලංකාව පිළිබඳ තීරණ ගනීමට මේ රටේ ජනතාව විසින් තම සර්වජන ඡන්ද බලයෙන් තෝරා පත් කළ පාර්ලිමේන්තුවක් තිබෙනවා. මේ රටේ ජනතාව සම්බන්ධයෙන් කවර හෝ තීන්දුවක් ගන්නවා නම් ගත යුත්තේ ඒ ශ‍්‍රී ජයවර්ධනපුර කෝට්ටේ පිහිටි ශ‍්‍රී ලංකා පාර්ලිමේන්තුවෙන් බව ජයලලිතා ජයරාම් මෙනවිය තේරුම් ගත යුතුව තිබෙනවා.’’ ලෝක වෙළඳපොළේ කිරිපිටි මිල 31%කින් අඩුවෙලා. දැන්වත් මේ මිල අඩුවීමේ වාසිය ශ‍්‍රී ලාංකීය ජනතාවට ලබා දෙන්න. ලෝක වෙළඳපොළෙහි කිරිපිටි මෙටි‍්‍රක් ටොන් 01ක් ඩොලර් 5208ක් වන බව රජයට පෙන්වාදෙමින් පසුගිය පෙබරවාරි මාසයේදී කිරිපිටි මිල වැඩි කිරීමට මහා ඝෝෂාවක් කළ බහුජාතික කිරිපිටි සමාගම්වල ජූනි 03 වැනිදා වන විට ලෝක වෙළඳපොළෙහි කිරිපිටි මෙටි‍්‍රක් ටොන් 01ක් ඩොලර් 3594ක් වී ඇති මේ මොහොතේ නිහ`ඬව සිටින බවත් වහාම ලෝක වෙළඳපොළෙහි මිල අඩුවීමට සාපේක්‍ෂව කිරිපිටි මිල අඩුකරන ලෙසත් පෙබරවාරියේදී බහුජාතික සමාගම්වලට ලබා දුන් කිරිපිටි කිලෝ ග‍්‍රෑම් එකක් සඳහා වූ රුපියල් 57ක බදු සහනය වහාම අවලංගු කරන ලෙසත් ජාතික නිදහස් පෙරමුණ ආණ්ඩුවෙන් ඉල්ලා සිටියි. මේ රටේ බහුජාතික කිරිපිටි සමාගම්, මාෆියාවක් ලෙස ක‍්‍රියාත්මක වන බව කිව යුතුයි. පසුගිය පෙබරවාරියේදී ඔවුන් මුදල් අමාත්‍යාංශයේ ආර්ථික ඝාතක නිලධාරීන් හමු වී පෙන්වා දී තිබුණා. ලෝක වෙළඳපොළේ කිරිපිටි මෙටි‍්‍රක් ටොන් 01ක් ඩොලර් 5208ක් දක්වා වැඩි වී තිබෙනවා. අපට ඒ නිසා කිරිපිටි කිලෝ ග‍්‍රෑමයක් රුපියල් 209කින් ඉහළ දමන්න ඕනේ කියා. හැබැයි ඒ වන විට ලෝක වෙළඳපොළේ කිරිපිටි මෙටි‍්‍රක් ටොන් එකක ඇත්ත මිල ඇමෙරිකානු ඩොලර් 4999ක්. අවසානයේදී මුදල් අමාත්‍යාංශය බහුජාතික කිරිපිටි සමාගම්වලට කීවේ ඔයාලා කිරිපිටි කිලෝවක් රුපියල් 152කින් ඉහළ දමන්න. අපි කිරිපිටි කිලෝ ග‍්‍රෑමයක් සඳහා ඔයාලාට රුපියල් 57ක බදු සහනයකුත් දෙන්නම්’ කියලා. ලෝක වෙළඳපොළේ කිරිපිටි මිල වැරදි විදියට පෙන්වා දීලයි මිල ඉහළ දමලා තිබුණේ. ඒත් මුදල් අමාත්‍යාංශ නිලධාරීන් ඒ අඩුව දැක නැහැ. අද වන විට ලෝක වෙළඳපොළෙහි කිරිපිටි මෙටි‍්‍රක් ටොන් එකක් ඩොලර් 3594යි. ඒත් මිල වැඩි කරන්න මැදිහත් වූ මහා භාණ්ඩාගාරයේ නිලධාරීන් තාමත් නිදි. ඉහත මිල අඩුවීමේ වාසිය ජනතාවට ලබා නොදීම නිසා බහුජාතික කිරිපිටි සමාගම් ජනතාවගෙන් සූරාකන මුදල රුපියල් මිලියන 15,000ක්. මේ මහා පරිමාණ වංචාවට එරෙහිව අප ඇතුළු විවිධ බලවේග ගෙන යන සටනේ ප‍්‍රතිඵලයක් විදියට කිරිපිටි කිලෝ ග‍්‍රෑමයකට ලබා දුන් රුපියල් 57ක බදු සහනය රුපියල් 25කින් අඩුකර තිබෙනවා. ඒ කියන්නේ තවමත් රුපියල් 32ක බදු සහනයක් කිරිපිටි සමාගම්වලට ලැබෙනවා. මේ බදු මුදල් අහිමි වීමෙන් පාඩු සිදු වන්නේ, ඉන් ප‍්‍රතිලාභ ලබන කිරි ගොවියාට මිස මුදල් අමාත්‍යාංශයේ ආර්ථික ඝාතකයන්ට නොවෙයි. ඒ නිසා කිරි ගොවියාට ලැබිය යුතු සහනය තවමත් නිසි පරිදි ලබා දෙන්න මුදල් අමාත්‍යාංශ බලධාරීන් කටයුතු කර නැහැ. මේ තත්ත්වයට දැන්වත් කඩිනමින් විසඳුම් ලබාදීමට ආණ්ඩුව මැදිහත් විය යුතුයි’’", "URL": "https://sinhala.adaderana.lk/news.php?nid=43767", "Category": null, "Parent URL": null}