{"Source": "Adaderana", "Timestamp": "October 29, 2016 12:39 pm", "Headline": " නිදහස් වෙළෙඳ ගිවිසුමට හෙට අත්සන් තැබෙයි", "News Content": "දීර්ඝ කාලයක් තිස්සේ ප්‍රමාද වෙමින් තිබූ කැනඩාව සහ යුරෝපා සංගමය අතර වන නිදහස් වෙළෙඳ ගිවිසුම හෙට (30) දිනයේ අත්සන් තැබීමට නියමිතය.බෙල්ජියමේ බ්‍රසල්ස් නුවරදී අදාළ නිදහස් වෙළෙඳ ගිවිසුම සඳහා අත්සන් තැබෙන බව විදෙස් වාර්තා සඳහන් කළේය.කැනඩාව සහ යුරෝපා සංගමය අතර වන නිදහස් වෙළෙඳ ගිවිසුම සඳහා පසුගිය බ්‍රහස්පතින්දා දිනයේ අත්සන් තැබීමට මීට පෙර සැලසුම් කර තිබුණ ද බෙල්ජියම සිය නිෂේධ බලය භාවිතා කිරීම හේතුවෙන් එය අවලංගු කර තිබේ.කෙසේ වෙතත් දීර්ඝ සාකච්ඡාවලින් අනතුරුව යුරෝපා සංගමයේ සියලු ප්‍රාන්ත අවසන් එකඟතාවකට එළඹ ඇති අතර සිකුරාදා දිනය වන විට යුරෝපා සංගමයේ රටවල් 28ක් ගිවිසුමට අනුමැතිය ලබාදී ඇති බව වාර්තා වේ.“මෙහෙවර සම්පූර්ණයි“ යනුවෙන් යුරෝපා කවුන්සිලයේ සභාපති ඩොනල්ඩ් ටස්ක් අදාළ නිදහස් වෙළෙඳ ගිවිසුම පිළිබඳව සිය ට්විටර් ගිණුමේ සටහනක් තබමින් පවසා තිබේ.එමෙන්ම කැනඩා අග්‍රාමාත්‍ය ජස්ටින් ටෘඩෝ ද මෙය ඉතා සුවිශේෂි අවස්ථාවක් බව ප්‍රකාශ කර තිබේ.", "URL": "https://sinhala.adaderana.lk/news.php?nid=65512", "Category": null, "Parent URL": null}