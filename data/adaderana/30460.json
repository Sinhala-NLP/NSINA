{"Source": "Adaderana", "Timestamp": "January 3, 2013 11:50 am", "Headline": "ජවිපෙය \"වොයිස් කට්\" දේශපාලනයට තල්ලු වීම ජුගුප්සාජනකයි", "News Content": "ජනතා විමුක්ති පෙරමුණ වගේ විප්ලවවාදී දේශපාලන පක්ෂයක් \"වොයිස් කට්\" දේශපාලනයට තල්ලු වෙන හැටි දැකීම ජුගුප්සාජනක බව එක්සත් ජාතික පක්ෂයේ නියෝජ්‍යය මහ ලේකම්, පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. එක්සත් ජාතික පක්ෂයේ හැසිරීම ජුගුප්සා ජනක බවට ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මන්ත්‍රීවරයා ඊයේ මාධ්‍ය හමුවකදී කළ ප්‍රකාශයක් ගැන අද (03) පක්ෂ ක්‍රියාකාරීන් පිරිසක් පක්ෂ මූලස්ථානයේදී ප්‍රශ්න කළ අවස්ථාවේදී හෙතෙම මේ බව සඳහන් කළේය. ජයලත් ජයවර්ධන මහතා තව දුරටත් ඒ ගැන අදහස් දක්වමින් මෙසේ පැවසීය. \"ජනතා විමුක්ති පෙරමුණේ අනුර දිසානායක මන්ත්‍රීවරයා කියා තිබුණා අධිකරණ නියෝගය සම්බන්ධයෙන් එක්සත් ජාතික පක්ෂයේ හැසිරීම ජුගුප්සා ජනකයි කියලා. අද දින අධිකරණයට නොයන්න එක්සත් ජාතික පක්ෂය තීරණය කළේ ප්‍රතිපත්තිමය පදනමක් අනුව. ඒ ගැන ගරු රනිල් වික්‍රමසිංහ නායකතුමා වැඩිදුර පැහැදිලි කිරීමක් කරාවි. එක්සත් ජාතික පක්ෂය ක්‍රියාකරන්නේ ප්‍රතිපත්තිමය රාමුවක් තුළ. මේ රටේ දශක ගණනක් තිස්සේ පාර්ලිමේන්තු ප්‍රජාන්ත්‍රවාදය ආරක්ෂා කරපු ප්‍රධානතම පක්ෂය එක්සත් ජාතික පක්ෂය. ඒක වෙනස් වෙලා නැහැ. හැබැයි එක්සත් ජාතික පක්ෂය පාර්ලිමේන්තු ප්‍රජාතන්ත්‍රවාදය, අධිකරණය ආරක්ෂා කරද්දී අනුර දිසානායක මහත්තයලා මොකද කළේ? පාර්ලිමේන්තුවට බෝම්බ ගැහැවුවා. ගිනි තියන්න සැලසුම් කළා. පාර්ලිමේන්තු මන්ත්‍රීවරුන්ව, ප්‍රජාතන්ත්‍රවාදය වෙනුවෙන් පෙනී සිටි එක්සත් ජාතික පක්ෂයේ, ශ්‍රී ලංකා නිදහස් පක්ෂයේ සහ අනෙකුත් වාමාංශික බලවේග වල ජනතා නියෝජිතයන්ව, නායකයන්ව සිත් පිත් නැතිව අමු අමුවේ වෙඩි තියලා මැරුවා. අර ලස්සන මූණක් තිබ්බ විජය කුමාරතුංග මහත්තයාව ප්‍රජාතන්ත්‍රවාදීව දේශපාලන කළා කියලා එතුමාගේ දරුවෝ බලා ගෙන ඉන්දැද්දී ඒ ලස්සන මූණ කුඩුවෙන්න වෙඩි තියලා මරුවා. උසාවි ගිනි තිබ්බා. චිට් කොළ කෑලි යවලා විනිශ්චයකාරවරුන්ට මරණ වරෙන්තු නිකුත් කළා. බලෙන් උසාවි වැහුවා. මේ රටේ පාර්ලිමේන්තු ප්‍රජාතන්ත්‍රවාදය, ප්‍රජාතන්ත්‍රවාදී දේශපාලනය, අධිකරණය විනාශ කරන්න ක්‍රියා කරපු අනුර දිසානායක මහත්තයලා අද ප්‍රජාතන්ත්‍රවාදය ගැන කිඹුල් කඳුළු හෙළනවා. අද කෝ ජනතා විමුක්ති පෙරමුණේ නිර්ධන පාන්තික දේශපාලනය? ජනතාව අතරට ගිහින් ජනතාවගේ විමුක්තිය වෙනුවන් දේශපාලනය කරනවා වෙනුවට අද අනුර දිසානායක මහත්තයා කරන්නේ \"වොයිස් කට්\"දේශපාලනයක්. එතුමා \"වොයිස් කට්\"විප්ලවවාදියෙක් වෙලා. එතුමා කැමරාවක් දැක්කාම ඔළුව නැති කුකුලෙක් වගේ හැම තැනම දුවනවා...අන්තිමට තාප්පෙක වැදිලා වැටෙනවා. මම හිතන්නේ පෙරටුගාමී සමාජවාදී පක්ෂයට මට වඩා අනුර මහත්තයලාගේ සැබෑ විමුක්ති දේශපාලනය ගැන කියන්න කරුණු ඇති. මම දන්නේ නැහැ මොන ධනපති මුදලාලිද අනුර දිසානායක පිටිපස්සේ ඉදන් නූල් ඇද ඇද ඔහුව නටවන්නේ කියලා. එල්.ටී.ටී. ඊ. යෙන් සල්ලි සාක්කුවට දාගෙන 2005 ජනාධිපතිවරණයෙන් මහින්ද රාජපක්ෂ බලයට ගෙන්න හදපු කෙනෙක්ද මේ ධනපති මුදලාලි? සරත් ෆොන්සේකා මහත්මයා හිර භාරයට ගත්ත ගමන් ඒ කාර්යාලයේ තිබ්බ කෝටි ගාණක් සල්ලි බෙන්ස් කාර් එකේ ඩිකියේ දාගෙන හොරෙන් ගෙනිහින් පත්තරයක් පටන් අරන් ආණ්ඩුවේ මගපෙන්වීම යටතේ ෆොන්සේකා මහත්තයාට හිටු කියලා පහර පිට පහර ගහන ධනපති මුදලාලි කෙනෙක්ද මේ ඉන්නේ? මේවා හොයලා බලන්න ඕන දේවල්. අනුර දිසානායක මහත්තයලා අද නිර්ධන දේශපාලනය අත ඇරලා ධනේශ්වරයේත් අන්තිම කෙරවලට ගිහින්. මම කියන්නේ බොරු නම් පෙරටුගාමී සමාජවාදී පක්ෂයෙන් අහලා බලන්න. ඒ අයත් ජනතා විමුක්තියේ අය. අනුර දිසානායක මහත්තයලාගේ මඩේ එරිච්ච බංකොලොත් දේශපාලනය සරත් ෆොන්සේකා මහත්තයගේ තුවක්කුවේ අමුණලා කෙලින් කරගන්න හැදුවා. අන්තිමට ෆොන්සේකා මහත්තයවත් ඇදගෙනම දබෝං! ගාලා බිම වැටුණා. දැන් ශිරාණි බණ්ඩාරනායක මහත්මියගේ සාරි පොටේ එල්ලිලා ගොඩ එන්න හදනවා. මේ ශිරාණි බණ්ඩාරනායක මහත්මියට ආදරේටද? නැහැ..අනුර දිසානායකලට ගොඩ එන්න. ඇවිත් ආයේ පාරක් කොහොම හරි පාර්ලිමේන්තුවට යන්න. මේක රෝහණ විජේවීර ජීවිතය දීලා හදපු පක්ෂයද කියලා අනුර දිසානායක මහත්තයාගේ \"වොයිස් කට්\"දේශපාලනය දිහා බැලුවම ප්‍රශ්න කරන්න වෙනවා. තව එක දෙයක් කියන්න ඕන. අනුර දිසානායක මහත්තයට පාර්ලිමේන්තුව උත්තරීතර නැත්නම්, ඒක පෑලියගොඩ මාළු කඩේට වඩා හොඳ නම් මම එතුමාට කියනවා පාර්ලිමේන්තුවන් අයින් වෙලා මාළු මාර්කට් එකේ මාළු විකුණන්න කියලා. ඔය බොරු \"වොයිස් කට්\" දේශපාලඥයෙක් වෙනවට වඩා ඒක උත්තරීතරයි මම හිතන්නේ. මට මීට වඩා මෙතුමා ගැන කතා කරන්න අවශ්‍යය නැහැ. හැබැයි ජනතා විමුක්ති පෙරමුණ වගේ විප්ප්ලවවාදී දේශපාලන පක්ෂයක් \"වොයිස් කට්\" දේශපාලනයට තල්ලු වෙන හැටි දැකීම නම් \"ජුගුප්සාජනකයි\" කියලා මට අවසාන වශයෙන් කියන්න ඕන. එක එක්කෙනාගේ තුවක්කු බටවල, සාරි පොටවල එල්ලිලා ගොඩ එන්න හදන හැටි දැකීම ජුගුප්සාජනකයි කියලා මට අවසාන වශයෙන් කියන්න ඕන.\"", "URL": "https://sinhala.adaderana.lk/news.php?nid=30460", "Category": null, "Parent URL": null}