{"Source": "Adaderana", "Timestamp": "August 26, 2019 02:02 pm", "Headline": "  ප්‍රජාතන්ත්‍රවාදය ගැන ප්‍රශ්න තියෙන අය ඡන්දෙට ආවහම අපිට ලේසියි-මනූෂ", "News Content": "එක්සත් ජාතික පක්ෂය අභ්‍යන්තරයේ කිසිදු ගැටළුවක් නොමැති බව පාර්ලිමේන්තු මන්ත්‍රී මනූෂ නානායක්කාර මහතා පවසයි. ඊයේ(25) සවස ගාල්ල, හම්පේගම ක්‍රීඩා පිට්ටනියක් විවෘත කිරීමේ උත්සවයකට එක්වීමෙන් අනතුරුව මාධ්‍ය වෙත අදහස් දක්වමින් මන්ත්‍රීවරයා මෙම අදහස් පළ කළේය. කිසිම කණ්ඩායම් බෙදිල්ලක් නොමැති බවත් පැවසු මන්ත්‍රීවරයා, එක්සත් ජාතික පක්ෂය තුළ ප්‍රජාතන්ත්‍රවාදය පමණක් ඇති බවත් පැවසීය. ඕනෑම අයෙකුට අදහස් දැක්විය හැකි බවත් පැවසු මන්ත්‍රීවරයා, පක්ෂය කිසි විටෙකත් අයියාගෙන් මල්ලිට හෝ වෙනත් අයෙකුට කියා තීන්දුවක් නොමැති බවත් සඳහන් කළේය. කෙසේ වෙතත් අවශ්‍ය වන්නේ දිනුම ලබා ගැනීම බවත්,ඒ සඳහා දිනන අපේක්ෂකයෙක් සියලු සුදුසුකම් සමඟ ඉදිරි ගමනක් යා යුතු බවත් පැවසු මන්ත්‍රිවරයා, මෙය තනියෙන් යන ගමනක් නොවන බවත් පැවසීය. ඉතිහාසයක් ඇති දැවැන්ත පක්ෂයක් ලෙස එක්සත් ජාතික පක්ෂය සියලු නායකයින් එකතු වී දිනන් පුළුවන් නායකයෙක් ඉදිරිපත් කරනවා යන්න ඉතා විශ්වාසයෙන් පැවසිය හැකි බවත් මනුෂ නානායක්කාර මහතා වැඩිදුරටත් කියා සිටියේය. ප්‍රජාතන්ත්‍රවාදය ගරු කරන්නැති අපේක්ෂකයෙක් ලෙස ගෝඨාභය රාජපක්ෂ මහතා ඉදිරි මැතිවරණයට ඉදිරිපත් වීම තුළ ප්‍රජාතන්ත්‍රවාදය ගරු කරන මිනිසුන්ගෙන් තම පක්ෂයට ජයග්‍රහණය කළ හැකි බවත් මන්ත්‍රිවරයා මෙහිදී පැවසීය. එමෙන්ම ප්‍රජාතන්ත්‍රවාදය ගැන ප්‍රශ්න තිබෙන අය මැතිවරණයට ඉදිරිපත් වීම තුළ “අපිට ලේසියි“ යනුවෙන් ද මන්ත්‍රීවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=117521", "Category": null, "Parent URL": null}