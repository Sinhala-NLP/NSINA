{"Source": "Adaderana", "Timestamp": "December 7, 2016 02:49 pm", "Headline": "  අල්ලස් ගත් සැරයන්ට වැඩ වරදියි", "News Content": "අල්ලස් ලබාගැනීමේ චෝදනාවක් සම්බන්ධයෙන් ගලගෙදර පොලීසියට අනුයුක්ත පොලිස් සැරයන්වරයෙකු අල්ලස් හෝ දූෂණ චෝදනා විමර්ශන කොමිසම විසින් අත්අඩංගුවට ගෙන තිබේ.පොල්ගහවෙල ප්‍රදේශයේ පදිංචිකරුවෙකුගෙන් රුපියල් 7000ක මුදලක් අල්ලස් ලෙස ලබාගැනීමේ චෝදනා මත මෙම පොලිස් සැරයන්වරයා අත්අඩංගුවට ගත් බව අල්ලස් කොමිසම සඳහන් කළේය.අදාළ පුද්ගලයා මුහුණදුන් රිය අනතුරකට අදාළව නඩු පැවරීමකින් තොරව පොලිස් බාරයේ ඇති රියදුරු බලපත්‍රය සහ රක්ෂණ මුදල් ලබාගැනීමට අදාළ පැමිණිල්ලේ පිටපත ලබාදීම සඳහා මෙම අල්ලස් මුදල ලබාගෙන ඇති බව සඳහන්ය.මේ සම්බන්ධයෙන් ලැබුණු තොරතුරකට අනුව අල්ලස් කොමිසමේ නිලධාරීන් ගලගෙදර පොලිස් ස්ථානය තුළදී එම පොලිස් සැරයන්වරයා අත්අඩංගුවට ගෙන තිබේ.සැකකරු මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිත බව අල්ලස් කොමිසම පැවසුවේය.", "URL": "https://sinhala.adaderana.lk/news.php?nid=66818", "Category": null, "Parent URL": null}