{"Source": "Adaderana", "Timestamp": "June 16, 2012 02:43 pm", "Headline": "කුලී නිවැසියන්ට ලියාපදිංචි පෝරම ලැබී නැතැයි පැමිණිලි රැසක්", "News Content": "කුලී නිවැසියන්ට ඡන්ද නාමලේඛන ප්‍රතිශෝධන ලියාපදිංචිය සඳහා අවශ්‍ය පෝරම නොලැබීම පිළිබඳව පැමිණිලි රැසක් ලැබී ඇති බව පැෆ්රල් සංවිධානය පවසයි. ඡන්ද නාම ලේඛන ප්‍රතිශෝධන පනතට අනුව යම් පුද්ගලයෙකු ජූනි මස 01 වන දිනට සාමාන්‍ය පදිංචිය තහවුරු කරයි නම් ලියාපදිංචි වීමේ අයිතිය පවතින බව මේ සම්බන්ධයෙන් අද දෙරණ කළ විමසීමක දී අදහස් දැක්වූ පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. කුලී නිවැසියන්ට ඡන්ද නාමලේඛන ප්‍රතිශෝධනයේ දී ලියාපදිංචි වීමේ අනිවාර්යය අයිතිවාසිකමක් හිමිවන බව ඒ මහතා පෙන්වාදුන්නේය. එමනිසා මේ සම්බන්ධව ග්‍රාම නිලධාරීවරුන් දැනුවත්ව එම නිවැසියන්ට අදාළ හිමිකම ලබාදෙනු ඇති බවට විශ්වාසය පළකරන බව ද රෝහණ හෙට්ටිආරච්චි මහතා ප්‍රකාශ කළේය.", "URL": "https://sinhala.adaderana.lk/news.php?nid=25081", "Category": null, "Parent URL": null}