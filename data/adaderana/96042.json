{"Source": "Adaderana", "Timestamp": "September 13, 2018 02:12 pm", "Headline": "වෙඩි තැබීමකින් පුද්ගලයෙකු මරුට", "News Content": "රක්වාන, කහවත්ත, උතුරු පනාපිටිය ප්‍රදේශයේදී පුද්ගලයෙකු වෙඩි තබා ඝාතනය කර තිබේ. ඊයේ(12) රාත්‍රි සිදුවූ මෙම වෙඩි තැබීමෙන් මියගොස් ඇත්තේ 47 හැවිරිදි පුද්ගලයෙකු බව පොලීසිය සඳහන් කළේය. අදාළ පුද්ගලයා සිය නිවසේ රූපවාහිනිය නරඹමින් සිටියදී නිවස ආසන්නයේ විදුලි පන්දමක් දැල්වෙනු දැක ඇති අතර එය පරීක්ෂා කිරීම සඳහා ඒ දෙසට ගොස් සුළු වේලාවකට පසුව වෙඩි ශබ්දයක් ඇසී ඇති බව සඳහන්ය. නිවැසියන් විසින් පරීක්ෂා කිරීමේදී එම පුද්ගලයා තුවාල ලබා වැටී සිට ඇති අතර ප්‍රතිකාර සඳහා කහවත්ත රෝහලට ඇතුළත් කිරීමේදී ඔහු මියගොස් තිබේ. වෙඩි තැබීමට හේතුව හෝ වෙඩි තැබීම සිදුකළ සැකකරුවන් පිළීබඳ මෙතෙක් අනාවරණය වී නොමැති බව රක්වාන පොලීසිය සඳහන් කළේය.", "URL": "https://sinhala.adaderana.lk/news.php?nid=96042", "Category": null, "Parent URL": null}