{"Source": "Adaderana", "Timestamp": "April 16, 2018 10:28 am", "Headline": "උඩවලව ජලාශයේ වාන් දොරටු සවිකර ඇති පාලමේ සිහින් පිපිරීමක්-බර වාහන ධාවනය නවත්වයි", "News Content": "උඩවලව ජලාශයේ වාන් දොරටු සවිකර ඇති පාලමේ සිහින් පිපිරිම් කිපයක් සිදුව ඇති බැවින් එය මතින් බර වහාන ධාවනය තාවකාලිකව නවතා දමා ඇති බව එහි කාර්ය භාර ඉංජිනේරු සුජිව ගුණසේකර මහතා පවසයි. අද දෙරණ වෙත අඳහස් දක්වමින් ඒ මහතා මේ බව සඳහන් කළේය. වාන් දොරටු විවෘතව තබන වේලාවන්හි දී පමණක් මෙලෙස වාහන ධාවනය සීමා කර ඇති බව කාර්ය භාර නිලධාරීවරයා පවසයි. වාන් ගේට්ටු සවිකර ඇති පාලමේ මෙවැනි පිපිරීම් දැකිය හැකි බවත්, මේ පිළිබඳ අවධානය යොමු කරමින් බර වාහන ධාවනය සීමා කළ බව, මේ වන විට ඒ සම්බන්ධයෙන් අධ්‍යයනයක් සිදු කරන බවත් ගුණසේකර මහතා වැඩිදුරටත් පැවසීය. උපරිම ජල මට්ටම ඉක්මවා යෑමත් සමඟ උඩවලව ජලාශයේ වාන් දොරටු 5ක් පසුගිය දා විවෘත කළ අතර, මේ වන විට තත්පරයට ඝණ අඩි 6000 ක පමණ ජල ප්‍රමාණයක් වළවේ ගඟට මුදා හරින බවත් මේ සම්බන්ධයෙන් ගඟ පහළ අවධානයෙන් සිටින ලෙසත් ගුණසේකර මහතා සඳහන් කරයි. ජලාශයේ වාන් දොරටු මෙලෙස විවෘත කර ඇත්තේ වසර 3කට පමණ පසුව වන බැවින් එය නැරඹීමට පැමිණෙන ජනතාවට තම රාජකාරීමය කටයුතු සඳහා බාධාවක් නොවන අයුරින් හැසිරෙන ලෙස ද සූජිව ගුණසේකර මහතා ඉල්ලීමක් කරයි.", "URL": "https://sinhala.adaderana.lk/news.php?nid=87497", "Category": null, "Parent URL": null}