{"Source": "Adaderana", "Timestamp": "January 18, 2019 11:22 am", "Headline": "ජනාධිපති නීතිඥවරු 25 ක් ශ්‍රේෂ්ඨාධිකරණයේ දිවුරුම් දෙයි", "News Content": "මෑතකදී පත්වීම ලද ජනාධිපති නීතිඥවරු 25 දෙනෙකු අද(18) ශ්‍රේෂ්ඨාධිකරණය හමුවේ දිවුරුම් දී තිබේ. ජනාධිපතිවරයා විසින් පත් කරන ලද මෙම ජනාධිපති නීතිඥවරු විසිපස් දෙනා අද පෙරවරුවේ අගවිනිසුරු නලින් පෙරේරා මහතා ප්‍රමුඛ ශ්‍රේෂ්ඨාධිකරණ විනිසුරු මඩුල්ල ඉදිරියේ දිවුරුම් දීම සිදු කර ඇතැයි වාර්තා වෙයි. උපරිමාධිකරණ සංකීර්ණයේ ප්‍රධාන උත්සව ශාලාවේ පැවති මෙම දිවුරුම් දීමේ උත්සවයට අභියාචනාධිකරණය, මහාධිකරණය හා මහේස්ත්‍රාත් අධිකරණ නියෝජනය කරන විනිසුරුවරුන් එක්ව සිටියේය. මෙම දිවුරුම්දීමේ උත්සවය සඳහා නීතිඥවරු විශාල පිරිසක් ද එක්ව සිටීම දක්නට ලැබුණි. ජනාධිපති මෛත්‍රීපාල සිරිසේන මහතා විසින් මෙම ජනාධිපති නීතිඥවරු විසිපස් දෙනා පත්කර තිබුණි.", "URL": "https://sinhala.adaderana.lk/news.php?nid=102585", "Category": null, "Parent URL": null}