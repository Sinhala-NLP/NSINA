{"Source": "Adaderana", "Timestamp": "December 24, 2016 08:37 am", "Headline": " ශාන්ත අන්තෝනි දේවස්ථානය දියෝකීසිය වෙත ප්‍රදානය කරයි", "News Content": "කච්චතිව් දූපතේ නව ශාන්ත අන්තෝනි දේවස්ථානය නාවික හමුදාපති වයිස් අද්මිරාල් රවීන්ද්‍ර විජේගුණරත්න මහතා විසින් රෝමානු කතෝලික දියෝකීසිය වෙත ප්‍රදානය කර තිබේ.වත්මන් රජය විසින් ක්‍රියාත්මක කරනු ලබන සංහිඳියාවේ නව පිටුවක් සනිටුහන් කරමින් මෙය සිදුකර ඇති බව නාවික හමුදාව පැවසුවේය.මෙම අවස්ථාවට උතුරු පළාත් ආණ්ඩුකාර රෙජිනෝල්ඩ් කුරේ මහතා ඇතුළු පිරිසක් සහභාගී වී තිබේ.පසුගිය වසරේදී යාපනය දියෝකීසිය භාර අගරදගුරු ජස්ටින් ඥානප්‍රකාශම් පියතුමන්ගේ ඉල්ලීමක් මත මෙම දේවස්ථානය ඉදි කර ඇති බව සඳහන්ය.නව ශාන්ත අන්තෝනි දේවස්ථානය විවෘත කිරීමේ අවස්ථාවට එක්වෙමින් යාපනය අගරදගුරු අනුනායක ජෙබරත්නම් පියතුමන් ප්‍රකාශ කර ඇත්තේ මෙම දේවස්ථානය සියලු ජෘතීන් හට වන්දනාමාන කළහැකි සංහිඳියාවේ දේවස්ථානය ලෙස හැදින්විය හැකි බවයි.", "URL": "https://sinhala.adaderana.lk/news.php?nid=67299", "Category": null, "Parent URL": null}