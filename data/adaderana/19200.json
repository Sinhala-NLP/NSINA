{"Source": "Adaderana", "Timestamp": "October 7, 2011 01:00 pm", "Headline": "මැතිවරණ රාජකාරිවලට නිලධාරීන් 15,000 ක්", "News Content": "පළාත් පාලන ආයතන 23 ක් වෙනුවෙන් හෙට(08) පැවැත්වීමට නියමිත ඡන්ද විමසීම සඳහා සියලු කටයුතු මේ වන විට සූදානම් බව මැතිවරණ මහලේකම් කාර්යාලය පවසයි. මේ වන විට ඡන්ද පෙට්ටි අදාළ ඡන්ද ‍මධ්‍යස්ථාන ‍වෙත නිකුත් කර අවසන් බව අතිරේක මැතිවරණ කොමසාරිස් ඩබ්ලිව්.පී. සුමනසිරි මහතා සඳහන් කළේය. මෙවර මැතිවරණ රාජකාරී කටයුතු සඳහා නිලධාරීන් 15,000 ක් පමණ යොදවා ඇති බව ද ඔහු සඳහන් කරයි. මේ අතර සාමකාමී මැතිවරණයක් පැවැත්වීම සඳහා ‍මැතිවරණ දෙපාර්තමේන්තුව හා පොලිස් දෙපාර්තමේන්තුව එක්ව ගනු ලබන ක්‍රියාමාර්ගවලට දේශපාලන පක්ෂවල සහය ලැබිය යුතු බව මැතිවරණ කොමසාරිස් මහින්ද දේශප්‍රිය මහතා පෙන්වා දෙයි. විශේෂයෙන්ම අනවසර රථපෙළපාලි, මහජන පෙළපාලි, ශබ්ද විකාශන යන්ත්‍ර බැදි වාහන මගින් සිදුකරන ප්‍රචාරණ සහ අනවසර දැන්වීම්, කටවුට් ප්‍රදර්ශනය ආදියෙන් වැළකී සිටින ලෙස ද මැතිවරණ කොමසාරිස්වරයා ඒ ඒ දේශපාලන පක්ෂ නියෝජිතයින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=19200", "Category": null, "Parent URL": null}