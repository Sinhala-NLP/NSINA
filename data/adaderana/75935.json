{"Source": "Adaderana", "Timestamp": "August 3, 2017 03:28 pm", "Headline": "CSN පැවරීමේ තහනම ඔක්තෝබර් 9 තෙක් දිගුවෙයි", "News Content": "සී.එස්.එන්. රූපවාහිනි නාලිකාවේ විකාශන බලපත්‍රය අහෝසි කිරීමට ජනමාධ්‍ය අමාත්‍යාංශය ගත් තීරණයට එරෙහිව එම සමාගම ඉදිරිපත් කළ රීට් අයදුම්පත සමථයකට පත් කිරීමේ හැකියාවක් පවතින්නේද යන්න පිළිබඳව සොයාබලා වාර්තා කරන ලෙස අභියාචනාධිකරණය විසින් පාර්ශවකරුවන්ට නියම කර තිබේ. අදාළ නඩුව අද(03) කැඳවූ අවස්ථාවේදී අභියාචනාධිකරණ ද්විපුද්ගල විනිසුරු මඩුල්ල විසින් මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. මීට පෙර අදාළ පෙත්සම කැඳවූ අවස්ථාවේදී එය සමථයට පත් කිරීමේ හැකියාවක් පවතින බවට පාර්ශවකරුවන් විසින් කරුණු ඉදිරිපත් කර තිබුණි. කෙසේවෙතත් නඩුව අද කැඳවූ අවස්ථාවේ ජනමාධ්‍ය අමාත්‍යාංශය වෙනුවෙන් පෙනී සිටි රජයේ නීතිඥවරයා අභියාචනාධිකරණය හමුවේ ප්‍රකාශ කර ඇත්තේ කරුණු ඉදිරිපත් කිරීමට තවදුරටත් කල් ලබා දෙන ලෙසයි. ඒ අනුව පෙත්සම ඔක්තෝබර් මස 09 වනදා යළි කැඳවීමට අභියාචනාධිකරණය නියම කළ බව අද දෙරණ අධිකරණ වාර්තාකරු සඳහන් කළේය. දැනට තහනම් කර ඇති සී.එස්.එන්. රූපවාහිනි නාලිකාවේ විකාශන බලපත්‍රය වෙනත් පාර්ශවයකට පැවරීම වළක්වාලමින් පනවා ඇති තහනම් නියෝගය එදින දක්වා දීර්ඝ කිරීමටද අභියාචනාධිකරණය නියම කර තිබේ.", "URL": "https://sinhala.adaderana.lk/news.php?nid=75935", "Category": null, "Parent URL": null}