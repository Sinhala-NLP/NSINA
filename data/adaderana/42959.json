{"Source": "Adaderana", "Timestamp": "May 4, 2014 02:21 am", "Headline": "දිස්ත්‍රික්ක කිහිපයක තවදුරටත් නායයාමේ අවදානමක්", "News Content": "පවතින අයහපත් කාලගුණික තත්ත්වය හේතුවෙන් දිවයිනේ දිස්ත්‍රික්ක කිහිපයක නායයාමේ අවදානමක් පවතින බව ආපදා කළමනාකරණ මධ්‍යස්ථානය පවසයි. එහි සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේ මහනුවර, බදුල්ල, නුවරඑලිය සහ කෑගල්ල දිස්ත්‍රික්ක වල ඇතැම් ප්‍රදේශවල නායයාමේ අවදානම් තත්ත්වයක් පවතින බැවින් ඒ පිළිබඳ ජනතාව සැලකිලිමත් විය යුතු බවයි. ජලාශවල ජල මට්ටම ඉහළයාම හේතුවෙන් වාන් දොරටු විවෘති කිරීමේ ඉඩකඩ පවතින අතර ඊයේ රාජාංගනය ජලාශයේ වාන් දොරටු 06ක් විවෘත කර ඇති බව ද ප්‍රදීප් කොඩිප්පිලි මහතා සඳහන් කළේය. මේ අතර අද උදෑසන කාලයේ සිට දිවයිනේ බොහෝ ප්‍රදේශ වලට වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පැවසුවේය. ඇතැම් ප්‍රදේශවලට තද වැසි ඇති විය හැකි අතර වැසි පවතින අවස්ථා වලදී තද සුළං තත්ත්වයක් සහ අකුණු අනතුරු සිදුවිය හැකි බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=42959", "Category": null, "Parent URL": null}