{"Source": "Adaderana", "Timestamp": "April 3, 2019 04:56 pm", "Headline": "අද්මිරාල් රවීන්ද්‍ර විජේගුණරත්නට එරෙහිව CIDය අධිකරණයට කරුණු දක්වයි", "News Content": "අත්අඩංගුවට ගැනීමට වරෙන්තු නිකුත් කර තිබූ සැකකරුවෙකු වන නාවික හමුදා ලුතිනන් කමාන්ඩර් ප්‍රසාද් හෙට්ටිආරච්චි යන අයට නාවික හමුදා මූලස්ථානය තුළ සැඟව සිටීමට හිටපු නාවික හමුදාපති අද්මිරාල් රවීන්ද්‍ර විජේගුණරත්න මහතා ආධාර අනුබල ලබා දී ඇති බවට සාක්ෂි ඉදිරිපත් වී ඇතැයි අපරාධ පරීක්ෂණ දෙපාර්තමේන්තුව අද (03) අධිකරණයට දැනුම් දුන්නේය. එම සැකකරුට අධිකරණය මඟහැර සැඟව සිටීම සඳහා ආධාර අනුබල ලබාදීම ඇතුළු චෝදනා යටතේ අද්මිරාල් රවීන්ද්‍ර විජේගුණරත්න මහතාට සහ ව්‍යාපාරිකයෙකුට එරෙහිව පවරා ඇති නඩුව අද කොටුව මහේස්ත්‍රාත් අධිකරණය හමුවේ කැඳවූ අවස්ථාවේ අපරාධ පරීක්ෂණ දෙපාර්තමේන්තුව මේ බව දැනුම් දුන් බව අද දෙරණ අධිකරණ වාර්තාකරු පැවසුවේය. එහිදී අපරාධ පරීක්ෂණ දෙපාර්තමේන්තුව වෙනුවෙන් කරුණු දැක්වූ පොලිස් පරීක්ෂක නිශාන්ත සිල්වා මහතා සඳහන් කර ඇත්තේ මේ සම්බන්ධයෙන් සැකකාර ලුතිනන් කමාන්ඩර් ප්‍රසාද් හෙට්ටිආරච්චි නමැත්තාගේ බිරිඳගෙන් සහ ඔහුගේ අනියම් බිරිඳගෙන් සාක්ෂි හා ප්‍රකාශ ලබාගෙන ඇති බවය. එම සාක්ෂිවලට අනුව 2017 මාර්තු මස පළමුවනදා සිට එම මස 31 වනදා දක්වා කාලය තුළ නාවික හමුදා මූලස්ථානයේ සැඟව සිටීමට අද්මිරාල් රවින්ද්ර විජේගුණරත්න මහතා ආධාර අනුබල ලබාදුන් බවත් ඒ සඳහා ප්‍රසාද් හෙට්ටිආරච්චි යන අයට පෙළඹවීමක් සිදුකර ඇති බවත් අනාවරණය වූ බව පොලිස් පරීක්ෂක නිශාන්ත සිල්වා මහතා අධිකරණය හමුවේ ප්‍රකාශ කර ඇත. ප්‍රසාද් හෙට්ටිආරච්චි නමැති සැකකරුට රටින් පිටවී මැලේසියාවට පැන යාම සඳහා නාවික හමුදා මූලස්ථානයේ පොදු අරමුදලෙන් රුපියල් ලක්ෂ 5ක් ලබාදීම සම්බන්ධයෙන් සහ සැකකාර ව්‍යාපාරිකයා විසින් අමෙරිකානු ඩොලර් 5000ක් ලබාදීම සම්බන්ධයෙන් දීර්ඝ ලෙස විමර්ශන ආරම්භ කර ඇති බව විමර්ශන නිලධාරීන් අධිකරණයට පෙන්වාදුන් බව අද දෙරණ අධිකරණ වාර්තාකරු සඳහන් කළේය. ඒ අනුව අදාල ව්‍යාපාරිකයාට අයත් ගිණුම් පරීක්ෂා කිරීම සඳහා අපරාධ පරීක්ෂණ දෙපාර්තමේන්තුවට අවසර ලබාදෙන ලෙස කොටුව මහේස්ත්‍රාත් රංග දිසානායක මහතා රාජ්‍ය බැංකුවකට නියෝගයක්ද නිකුත් කර ඇත. නඩුව ජූලි මස 17 වනදා දක්වා යළි කැදවීමට මහේස්ත්‍රාවරයා නියෝග කළ අතර නඩුව අද විභාගයට ගත් අවස්ථාවේ අද්මිරාල් රවීන්ද්‍ර විජේගුණරත්න මහතා මෙන්ම අදාල ව්‍යාපාරිකයා ද අධිකරණය හමුවේ පෙනී සිටි බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=107311", "Category": null, "Parent URL": null}