{"Source": "Adaderana", "Timestamp": "March 10, 2012 03:33 pm", "Headline": "හන්තාන රක්ෂිතයේ දඩයමේ ගිය හත්දෙනෙකුට මාංචු", "News Content": "මහනුවර, හන්තාන රක්ෂිතයේ වන සතුන් දඩයමේ ගොස් සිටි පුද්ගලයින් හත්දෙනෙකු අත්අඩංගුවට ගෙන තිබේ. මෙම පුද්ගලයින් සමඟ ගිනි අවියක්, ජීව උණ්ඩ පහක් සහ මස් කරන ලද වැලි මුවකුගේ යැයි සැකකෙරෙන මස් තොගයක් ද සිය භාරයට ගත් බව පොලිසිය සඳහන් කරයි . රක්ෂිතයක් තුළ වන සතුන් දඩයම් කිරීම හා බලපත්‍ර රහිතව ගිනි අවියක් ළඟ තබාගැනීමේ චෝදනා මත වන සත්ත්ව ආඥා පනත යටතේ සැකකරුවන්ට එරෙහිව නීති මගින් කටයුතු කිරීමට පියවර ගෙන තිබේ. පේරාදෙණිය පොලිසිය සිද්ධිය සම්බන්ධයෙන් වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=22712", "Category": null, "Parent URL": null}