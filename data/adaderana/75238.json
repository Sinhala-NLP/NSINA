{"Source": "Adaderana", "Timestamp": "July 14, 2017 01:22 pm", "Headline": " කොල්ලකෑමේ සිද්ධිය-සැකකරුවන් 9ට ඇපදීම ප්‍රතික්ෂේප කරයි", "News Content": "පෞරාණික වටිනාකමක් සහිත අකුණු සන්නායකයක් සහ රුපියල් ලක්ෂ 05ට අධික රන් භාණ්ඩ කොල්ලකෑමේ සිද්ධියක් සම්බන්ධයෙන් චෝදනා එල්ල වී ඇති බොරැල්ල පොලීසියේ පොලිස් නිලධාරීන් 05 දෙනෙකු ඇතුළු සැකකරුවන් 09 දෙනාට ඇප ලබාදීම අධිකරණය ප්‍රතික්ෂේප කර තිබේ.අදාළ නඩුව අද(14) කොළඹ මහේස්ත්‍රාත් අධිකරණය හමුවේ කැඳවූ අවස්ථාවේ පරීක්ෂණ කටයුතු අවසන්ව ඇති බැවින් සැකකරුවන් ඇප මත මුදාහරින ලෙස ඔවුන්ගේ නීතිඥවරු අධිකරණයෙන් ඉල්ලීමක් කළ බව අද දෙරණ අධිකරණ වාර්තාකරු සඳහන් කළේය.ඊට විරෝධය පළ කළ කුරුදුවත්ත පොලීසිය අධිකරණයට දන්වා ඇත්තේ එම සැකකරුවන්ට එරෙහිව ගිනි අවි ආඥාපනත යටතේ චෝදනා ඉදිරිපත් කළ බවයි.එබැවින් සැකකරුවන්ට ඇප ලබාදීමට මහේස්ත්‍රාත් අධිකරණයට බලයක් නොමැති බව ද පොලීසිය අධිකරණය හමුවේ ප්‍රකාශ කර තිබේ.ඉදිරිපත් වූ කරුණූ සලකා බැලූ කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා සැකකරුවන්ගේ ඇප ඉල්ලීම් ප්‍රතික්ෂේප කරමින් ඔවුන් ලබන 28 වන දින දක්වා තවදුරටත් රක්ෂිත බන්ධනාගාර ගත කිරීමට නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=75238", "Category": null, "Parent URL": null}