{"Source": "Adaderana", "Timestamp": "August 1, 2017 09:33 am", "Headline": "අද සිට නෙවිල් ප්‍රනාන්දු රෝහලෙන් නොමිලේ ප්‍රතිකාර", "News Content": "මාලඹේ නෙවිල් ප්‍රනාන්දු රෝහල අද(01) සිට නොමිලේ රෝගී සත්කාරක සේවා ආරම්භ කරන බව සෞඛ්‍ය අමාත්‍යාංශය පවසයි. සෞඛ්‍ය පෝෂණ හා දේශීය වෛද්‍ය අමාත්‍යාංශය යටතේ ක්‍රියාත්මක ශික්ෂණ රෝහලක් ලෙස රෝගී සත්කාර සේවා ආරම්භ කිරීමට නියමිතය. අමාත්‍ය රාජිත සේනාරත්න මහතා අමාත්‍ය මණ්ඩලයට සංදේශයක් ඉදිරිපත් කරමින් මෙම රෝහල සඳහා පාලක මණ්ඩලයක් පිහිටුවීමට අනුමැතිය ලබාගනු ලැබීය. ඒ අනුව එහි සභාපතිවරයා ලෙස වෛද්‍ය අජිත් මෙන්ඩිස් මහතා කටයුතු කරන අතර රෝහල් අධ්‍යක්ෂ ජනරාල්වරයා ලෙස වෛද්‍ය රියර් අද්මිරාල් එන්.ඊ.ඩබ්ලිව්.ජයසේකර මහතා පත් කර තිබේ. මෙම රෝහල මඟින් අද දිනයේ සිට සියලුම රෝගීන්ට අවශ්‍ය ඖෂධ නොමිලේ ලබාදෙන අතර ඒ සඳහා අවශ්‍ය ඖෂධ ඊයේ(31) පස්වරුව වන විට වෛද්‍ය සැපයුම් අංශය විසින් නෙවිල් ප්‍රනාන්දු ශික්ෂණ රෝහලට ලබා දී ඇති බව සෞඛ්‍ය අමාත්‍යාංශය සඳහන් කළේය. රෝහලේ පවතින මානව සම්පත් ගැටළුවලට කඩිනමින් විසඳුම් ලබාදෙන බව ද සෞඛ්‍ය අමාත්‍ය රාජිත සේනාරත්න මහතා පවසයි. මෙම රෝහළ ඉදිරියේ දී නැගෙනහිර කොළඹ ශික්ෂණ රෝහල ලෙස සංවර්ධනය කිරීමට ද නියමිතය.", "URL": "https://sinhala.adaderana.lk/news.php?nid=75842", "Category": null, "Parent URL": null}