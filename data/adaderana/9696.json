{"Source": "Adaderana", "Timestamp": "July 19, 2010 09:41 am", "Headline": "කඳුකර උණහපුළුවා වසර 72 ට පසු යළි හමුවෙයි", "News Content": "ශ්‍රී ලංකා කඳුකර උණහපුළුවා නම් දුර්ලභ සත්ව විශේෂය වසර 72 කට පසු නුවරඑළිය කොනිකල් හිල් වනාන්තරයේදී නැවත හමුවී ඇත. මෙම විශේෂයට අයත් සතුන් කිහිපදෙනෙකු ඔවුන් පිළිබඳව පර්යේෂණ කටයුතු සිදුකරන කොළඹ විශ්ව විද්‍යාලයේ හා කොළඹ විවෘත විශ්ව විද්‍යාලයේ පර්යේෂණ කණ්ඩායමට හමුවී ඇති බව ප්‍රධාන පර්යේෂණ නිලධාරී සමන් ගමගේ මහතා පවසයි. එම සතුන් අතරින් එක් අයෙක් අල්ලාගෙන ඔහු පිළිබඳව පරීක්ෂණ කටයුතු සිදුකර ඡායාරූපයට ද නැගීමෙන් අනතුරුව නැවත වනාන්තරයට මුදා හැර ඇත. මෙම පර්යේෂණ භාර ප්‍රධාන නිලධාරියා ලෙස විවෘත විශ්ව විද්‍යාලයේ ආචාර්ය යූ. කේ. ජී. කේ. පද්මලාල් මහතා කටයුතු කරයි. ශ්‍රී කඳුකර උණහපුළුවා පිළිබඳව මුල්වරට හඳුනාගෙන ඇත්තේ 1939 වර්ෂයේදී විදේශිකයෙකු විසිනි. ඉන්පසුව මෙම සතා නැවත දැකගැනීමට ලැබී නැත. මෙම සත්වයා සාමාන්‍ය‍යෙන් ජීවත්වන්නේ මීටර් 1800 ට වැඩි උසකින් යුක්ත ප්‍රදේශවල බව සමන් ගමගේ මහතා සඳහන් කළේය. මෙම කඳුකර උණහපුළුවා ලොව වඳවී යන වඳුරු විශේෂ 25 අතර ද වන බව සඳහන්ය. එ‍මෙන්ම තවදුරටත් මෙම සතුන් පිළිබඳව පර්යේෂණ කටයුතු සිදුකරන බව ද ගමගේ මහතා ප්‍රකාශ කළේය. ‍", "URL": "https://sinhala.adaderana.lk/news.php?nid=9696", "Category": null, "Parent URL": null}