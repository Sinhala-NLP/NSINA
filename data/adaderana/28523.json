{"Source": "Adaderana", "Timestamp": "October 22, 2012 02:35 pm", "Headline": "ආරක්ෂක ලේකම්ගේ ආරක්ෂාව නොතැකු පොලීසියේ 2ගේ වැඩ තහනම්", "News Content": "ආරක්ෂක ලේකම් ගෝඨාභය රාජපක්ෂ මහතා පැමිණි අවස්ථාවේදී රාජකාරිය පැහැර හැරි බවට පොලිස් නිලධාරීන් දෙදෙනෙකුගේ වැඩ තහනම් කර තිබේ. කොළඹ මුලස්ථාන රථවාහන පොලීසියේ හා වේල්ලවීදිය පොලිසීයේ සේවයේ නියුතු නිලධාරීන් දෙදෙනෙකුගේ මෙලෙස වැඩ තහනම් කර ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පැවසුවේය. ආරක්ෂක ලේකම්වරයා පැමිණි අවස්ථාවේදී පාර වසා තිබියදී යතුරු පැදිකරුවෙකු යාම හේතුවෙන් මෙලෙස ඔවුන්ගේ වැඩ තහනම් කළ බව ජයකොඩි මහතා සඳහන් කළේය. වැඩ තහනමට ලක්ව ඇත්තේ පොලිස් කොස්තාපල්වරුන් දෙදෙනෙකු බවද ඔහු වැඩිදුරටත් කියා සිටියේය. නවීකරණය කෙරුණු තුරඟ තරග පිටිය පසුගිය (20) ජනතා අයිතියට පත් කිරීම නිමිත්තෙන් පැවැති උත්සවයේ රාජකාරි සඳහා එම නිලධාරීන් අනුයුක්ත කර තිබුණි.", "URL": "https://sinhala.adaderana.lk/news.php?nid=28523", "Category": null, "Parent URL": null}