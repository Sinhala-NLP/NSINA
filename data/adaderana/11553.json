{"Source": "Adaderana", "Timestamp": "October 17, 2010 03:09 pm", "Headline": "විදෙස් ඇමතිකම වෙනුවෙන් මහින්ද බොරු කියයි-ජයලත් ජයවර්ධනගෙන්  අභියෝගයක්", "News Content": "සරත් ෆොන්සේකා මහතා වෙනුවෙන් ජගත් පාර්ලිමේන්තු සංගමයේ මානව හිමිකම් කමිටුවට ඉදිරිපත් කළ වාර්තාව එම කමිටුව විසින් ප්‍රතික්ෂේප කර ඇති බවට ඇතැමුන් නඟන ‍චෝදනා තරයේ ප්‍රතික්ෂේප කරන බව එක්සත් ජාතික පක්ෂයේ පාර්ලිමේන්තු මන්ත්‍රී ජයලත් ජයවර්ධන මහතා පවසයි. ඔක්තෝම්බර් මස 05 වනදින අමාත්‍ය නිමල් සිරිපාලද සිල්වා සහ අමාත්‍ය මහින්ද සමරසිංහ මහතා ද ජගත් පාර්ලිමේන්තු සංගමයේ මානව හිමිකම් කමිටුව ඉදිරියේ රජයේ පාර්ශවයෙන් කරුණු දැක්වූ බව ද එසේ වුවද තමන්ට කලින් ඔවුන් පෙරළා ලංකාවට පැමිණි වගද සඳහන් කළේය. එසේ පැමිණීමෙන් පසු මහින්ද සමරසිංහ අමාත්‍යවරයා තමන් සරත් ෆොන්සේකා මහතා වෙනුවෙන් මානව හිමිකම් කමිටවුට ඉදිරිපත් කළ පැමිණිල්ල ප්‍රතික්ෂේප කළ බවට ලජ්ජා සහගත බොරුවක් කියා සිටි බව පෙන්වාදුන්නේය. මේ ආකාරයෙන් මාධ්‍යය හරහා රජයේ ඇතැම් අමාත්‍යවරුන් පටු දේශපාලන වාසි ලබා ගැනීමේ අරමුණින් මෙවැනි අසත්‍ය ප්‍රකාශ නිකුත් කරන බවත්,තමන් මහින්ද සමරසිංහ අමාත්‍යවරයාට අභියෝග කරන බවත්,විශේෂයෙන්ම සමරසිංහ අමාත්‍යවරයාද කලෙක සභාපතිත්වය දැරූ ජගත් පාර්ලිමේන්තුඅ සංගමයේ මානව හිමිකම් කමිටුවට අපහාස කරන්නට එපා යයි ඉල්ලා සිටින බවත් අද කොළඹ පැවති මාධ්‍ය හමුවකට සහභාගී වෙමින් ජයලත් ජයවර්ධන මන්ත්‍රීවරයා කියා සිටියේය. තමන් ඉදිරිපත් කළ පැමිණිල්ල ප්‍රතික්ෂේප කර නොමැති බවට ජගත් මානව හිමිකම් කමිටුවේ ලේකම්වරිය තමාව ලිඛිතව දැනුවත් කර ඇති බව ඔහු එහිදී සඳහන් කළේය. නොවැම්බරයේ එළඹෙන කැබිනට් සංශෝධනයේදී විදේශ කටයුතු අමාත්‍ය ධූරය බලාපොරොත්තුවෙන් මහින්ද සමරසිංහ අමාත්‍යවරයා දිගින් දිගටම බොරු කියමින් මහජනයා නොමග යවමින් සිටින බවත්,මෙවැනි අසත්‍ය ප්‍රකාශ මගින් අපේ රට ජාත්‍යන්තරය ඉදිරියේ නින්දාසහගත තත්ත්වයට ඇදවැටෙන බවත් මන්ත්‍රීවරයා පෙන්වාදුන්නේය. සමරසිංහ අමාත්‍යවරයා තම ප්‍රකාශය ඉල්ලා අස්කර ගනිමින් මීළඟ ජගත් පාර්ලිමේන්තු සංගමයේ මානව හිමිකම් කමිටුවේ සැසිවාරයේදී මානව හිමිකම් කමිටුවෙන් මෙන්ම රටේ ජනතාවගෙන්ද ප්‍රසිද්ධියේ සමාව ගතයුතු බවත් ජයවර්ධන මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11553", "Category": null, "Parent URL": null}