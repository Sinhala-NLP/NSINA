{"Source": "Adaderana", "Timestamp": "June 22, 2016 11:33 am", "Headline": " හදිසි අනතුරු නිසා මරණ ඉහළ යයි", "News Content": "හදිසි අනතුරු හේතුවෙන් මෙරට තුළ මියයන සහ පීඩාවට පත්වන සංඛ්‍යාව දෛනිකව ඉහළ යමින් පවතින බව සෞඛ්‍ය අමාත්‍යාංශය පවසයි.මෙරට වසරකට හදිසි අනතුරු 37,000ක් පමණ සිදුවන බව අමාත්‍යාංශය පෙන්වා දෙයි.හදිසි අනතුරු අතරින් මාර්ග අනතුරු ප්‍රධාන තැනක් ගන්නා අතර එම අනතුරුවලින් 2500ක් පමණ මාරක රිය අනතුරු බව සඳහන්ය.රිය අනතුරුවලට භාජනය වන බහුතරයක් වයස අවුරුදු 15ත් 40ත් අතර වයසේ පසුවන්නන් වන බවත් ඔවුන් රටේ ඵලදායී කණ්ඩායම්වලට අයත් පුද්ගලයින් වීම හේතුවෙන් එය රටේ ආර්ථිකයට ද බලපෑම් එල්ල කරන බවත් සෞඛ්‍ය අමාත්‍යාංශය පවසයි.අධික වේගය, මාර්ග සළකුණු නොපිළිපැදීම, රියදුරන්ගේ සහ පදිකයින්ගේ නොසැළිකිලිමත්භාවය, ජංගම දුරකථන භාවිත කරමින් රිය පැදවීම සහ වාහනවල තත්ත්වය ආදිය මාර්ග අනතුරුවලට බලපාන ප්‍රධාන කරුණු වෙයි.මෙම තත්ත්වය සැළකිල්ලට ගනිමින් සෞඛ්‍ය අමාත්‍යාංශයේ අනතුරු වැළැක්වීම පිළිබඳ කේන්ද්‍රීය ඒකකය වන බෝ නොවන රෝග අංශය විසින් දිවයින පුරා දැනුම්වත් කිරීමේ වැඩසටහනක් ක්‍රියාත්මක කිරීමට පියවර ගෙන තිබේ.", "URL": "https://sinhala.adaderana.lk/news.php?nid=61346", "Category": null, "Parent URL": null}