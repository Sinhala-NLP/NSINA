{"Source": "Adaderana", "Timestamp": "September 15, 2019 12:10 pm", "Headline": "මව ඝාතනය කර වගා ළිඳට දැමු පුතා රිමාන්ඩ්", "News Content": "හැටන්, වටවල පොලිස් වසමට අයත් රොසැල්ල පිටවින් ඉහළ කොටසේ පදිංචිව සිට නිවසේදි මිය ගියේ යැයි කියන 81 හැවිරිදි වල්ලිඅම්මා රගෙයි නැමති එක් දරු මව ඝාතනය කිරීමට සැක පිට අත්අඩංගුවට ගත් ඇයගේ පුතා මෙම මස 23 දින දක්වා රක්ෂිත බන්ධනාගාර ගත කර ඇත. එසේම ඇයගේ 13 වියැති මුණුබුරා 23 දින දක්වා පේරාදෙණිය ළමා නිවාස භාරයේ තැබීමටත් හැටන් දිසා අධිකරණයේ වැඩබලන මහේස්ත්‍රාත්වරයා නියෝග කර ඇත. හැටන්, වටවල පොලිස් වසමට අයත් රොසැල්ල පිටවින් ඉහළ කොටසේ පදිංචිව සිට නිවසේදි මිය ගියේ යැයි කියන 81 හැවිරිදි වල්ලිඅම්මා රගෙයි නැමති එක් දරු මවගේ සිරුර ඇය පදිංචිව සිටි නිවසට පිටුපස වගා ළිඳක දමා තිබියදි ගොඩ ගනු ලැබුවේය. ඉකුත් 9 දින එම එක් දරු මව නිවසේදි මිය ගිය බව පවසමින් ඇගේ පුතා විසින් මවගේ අවමංගල්‍යය කටයුතු සිදු කිරීමට ආර්ථික පහසුකම් නොමැති බව පවසා සිරුර කැළයකට ගොස් දමන බව පවසමින් ඔහු විසින් සිරුර රැගෙන ගිය බවට ලේලිය විසින් වටවල පොලීසියට ප්‍රකාශයක් ලබා දි තිබුණි. එම සිද්ධිය සම්බන්ධයෙන් පුළුල් වශයෙන් මේ පිළිබඳව පරික්ෂණ පැවැත් වු වටවල පොලීසියේ නිලධාරින් මිය ගිය කාන්තාවගේ අවුරුදු 8 වයසැති බාල මුණුබුරාගෙන් ප්‍රකාශයක් ලබා ගැනීමේදී බාල මුණුබුරා විසින් පොලීසිය හමුවේ පවසා ඇත්තේ තම මිත්තණියට පියා, මව සහ අයියා විසින් පොල්ලකින් පහර දී පුටුවක ගැට ගැසු බවත්, ඉන් අනතුරුව අච්චිගේ දැස් වලින් සහ මුහුණෙන් ලේ ගැලීමෙන් අනතුරුව ආච්චිව උරයක දමාගෙන පියා රැගෙන ගිය බවයි. බාල මුණුබුරාගේ ප්‍රකාශය අනුව වටවල පොලීසිය විසින් ලේලිව මුළින්ම සැකපිට අත්අඩංගුවට ගෙන ඇය සමඟ කොළඹ ප්‍රදේශයට ගොස් සැඟව සිටි සැමියා සහ වැඩිමහල් පුතාව සැකපිට අත්අඩංගුවට ගෙන තිබුණි. සැකපිට අත්අඩංගුවට ගත් පුතාගෙන් දීර්ඝ වශයෙන් ප්‍රශ්න කිරීමෙන් හෙළිවු කරුණු අනුව මිය ගිය කාන්තාවගේ සිරුර වගා ළිඳකින් ගොඩ ගනු ලැබුවේය.", "URL": "https://sinhala.adaderana.lk/news.php?nid=119142", "Category": null, "Parent URL": null}