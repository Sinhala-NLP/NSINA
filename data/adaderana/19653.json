{"Source": "Adaderana", "Timestamp": "October 29, 2011 12:40 pm", "Headline": "ඇතෙකු කුලප්පු වීම නිසා දඹුල්ල -කැකිරාව පාර වසයි", "News Content": "ඇතෙකු කුලප්පු වීම හේතුවෙන් දඹුල්ල -කැකිරාව ප්‍රධාන මාර්ග‍ය තාවකාලිකව වසා දමා තිබේ. ඇතා කුලප්පුවීම හේතුවෙන් ප්‍රදේශයේ ජනතාව දැඩි නොසන්සුන්කාරී තත්ත්වයකට පත්ව සිටින බව අදදෙරණ වාර්තාකරු සඳහන් කළේය. මෙම ඇතා කයිලපතාන සිට තිබ්බටුවාව දක්වා වූ මාර්ගයේ කිලෝමීටර් 08 ක් පමණ ගමන්කරමින් සිටි බව අද දෙරණ ප්‍රාදේශීය වාර්තාකරු ප්‍රකාශ කළේය. එහිදී එම ඇතා අවට වූ රථවාහන වෙත ද පහරදුන් බවත්, වාහන බොහොමයකට අලාභ හානි සිදුවී ඇති බවත් ඔහු කියා සිටියේය. තිබ්බාටුවාව ප්‍රදේශයේ ප්‍රධාන මාර්ගය ආසන්නයේ නිවසක් අසල රැඳී සිටි ඇතා, එම නිවසේ නවතා තිබූ වාහන කිහිපයකට ද හානි සිදුකර ඇති බව අද දෙරණ වාර්තාකරු පැවසීය. ඇතා මෙල්ලකරගැනීම සඳහා වනජීවී නිලධාරීන් දැඩි උත්සාහයක නිරතව සිටින බව ද වාර්තා වේ.", "URL": "https://sinhala.adaderana.lk/news.php?nid=19653", "Category": null, "Parent URL": null}