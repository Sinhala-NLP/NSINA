{"Source": "Adaderana", "Timestamp": "January 22, 2019 12:32 pm", "Headline": "සේනා රාජ්‍ය නොවන සංවිධානයක කුමන්ත්‍රණයක් දැයි සැකයි", "News Content": "සේනා දළඹු වසංගතය රාජ්‍ය නොවන සංවිධානයක කුමන්ත්‍රණයක් දැයි යන්න සැක මතුවන බව එක්සත් ජනතා නිදහස් සන්ධාන පාර්ලිමේන්තු මන්ත්‍රි රොෂාන් රණසිංහ මහතා පවසයි. වැලිකන්ද, කරපොල ගම්මානයේ තෛපොංගල් සැමරුම් උත්සවයකට ඊයේ එක්වෙමින් ඔහු මේ බව සඳහන් කළේය. අද වන විට සිංහල, මුස්ලිම් හා දෙමළ සියලු දෙනාටම ඒකීය ශ්‍රී ලංකාවක් තුළ සාමයෙන් හා සතුටින් සිටීමට හැකියාව ලැබී ඇති බව ද රොෂාන් මහතා පැවසීය. පසුගිය සමයේ දී ප්‍රභාකරන් එල්.ටී.ටී.ඊ සංවිධානයට නායකත්වය දෙන විට නැගෙනහිරට නායකත්වය දුන්න කරුණාඅම්මාන්ලා පිල්ලයාන්ලා මහින්ද රාජපක්ෂ මහතාට එක්ව රට නිසි මඟකට ගෙන යෑමට සහයෝග ලබා දුන් බව ද රොෂාන් රණසිංහ මහතා කියා සිටියේය. අද වන විට උතුරේ ජනතාවට සංවර්ධනය හෝ වෙනත් ඕනෑම අංශයකින් කටයුතු කිරීමට මුදල් නොමැති බව පවසමින් දෙමළ ජාතික සන්ධානයේ මන්ත්‍රීවරු දේශපාලනය මත වෛරට අවුස්සමින් සිටින බව ද ඒ මහතා වැඩිදුරටත් පැවසීය. කිසි දිනක රටක් බෙදීමෙන් සාමය ඇති නොවන බවත් පැවසු රොෂාන් රණසිංහ මහතා අද වන විට රටේ ජනතාව අර්ථික වශයෙන් වට්ටා සාගින්නෙන් තැබීමේ කුමන්ත්‍රණයක් ක්‍රයාත්මක වන්නේ දැයි සැකයක් පවතින බව ද පැවසීය.", "URL": "https://sinhala.adaderana.lk/news.php?nid=102820", "Category": null, "Parent URL": null}