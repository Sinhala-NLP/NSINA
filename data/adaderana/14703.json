{"Source": "Adaderana", "Timestamp": "March 8, 2011 12:38 pm", "Headline": "කාන්තාවන්ට සම තැන දෙන්න සියලු ජාතීන් උත්සහ කළ යුතුයි ", "News Content": "ප්‍රසිද්ධ සහ පෞද්ගලික ජීවිතයේදීත්, සියලු කේෂ්ත්‍ර වලදීත් කාන්තාවන්ගේ පූර්ණ සහ සමාන සහභාගීත්වයක් සහතික කිරීමට සියලු ජාතීන් උත්සහ කළ යුතු බව එක්සත් ජාතීන්ගේ සංවිධානය පවසයි. තීරණ ගැනීමේ තලයේ දී රාජ්‍ය හෝ ආණ්ඩු නායිකාවන් සිටින රටවල් සංඛ්‍යාව ලොව 10%ටත් අඩු බව ජාත්‍යන්තර කාන්තා දිනය වෙනුවෙන් නිවේදනයක් නිකුත් කරන එක්සත් ජාතීන්ගේ සංවිධානයේ මෙරට කාර්යාලය සඳහන් කරයි. දේශපාලනයේදීත් ව්‍යාපාර සහ කර්මාන්ත වල ඉහළම මට්ටමේ තීරණ ගැනීමේ තල වලදීත් කාන්තාවන්ට හිමිව ඇති නියෝජනය අඩු බව එක්සත් ජාතීන්ගේ සංවිධානය පෙන්වාදෙයි. සෞඛ්‍ය සහ අධ්‍යාපනයේ සාධනීය දර්ශක අතින් කාන්තාවට සමානත්වයෙන් සැලකීම ශ්‍රී ලංකාවේ සැලකිය යුතු ප්‍රගතියක් අත් කර ගෙන තිබුණ ද එය සෑම විටම කාන්තාවන් සඳහා සමාන අවස්ථා බවට පරිවර්තනය වී නොමැති බව එම සංවිධානය පවසයි.", "URL": "https://sinhala.adaderana.lk/news.php?nid=14703", "Category": null, "Parent URL": null}