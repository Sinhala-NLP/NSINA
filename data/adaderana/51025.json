{"Source": "Adaderana", "Timestamp": "April 30, 2015 10:14 pm", "Headline": "ලොව විශාලතම ශෛලමය සමාධි බුද්ධ ප්‍රතිමා වහන්සේ නිරාවරණය කෙරේ ", "News Content": "හෙළ රජ දවසින් පසු ඉදිවූ විශාලතම ශෛලමය සමාධි බුද්ධ ප්‍රතිමා වහන්සේ වන රම්බඩගල්ල සමාධි බුද්ධ ප්‍රතිමා වහන්සේ සමස්ථ ලෝකවාසී ජනතාවගේම වන්දනාමානයට නිරාවරණය කිරීමේ පුණ්‍ය උත්සවය ජනාධිපති මෛත්‍රිපාල සිරිසේන මහතාගේ සහභාගිත්වයෙන් අද (30) පස්වරුවේ පැවැත්විණි. සමරු ඵලකය නිරාවරණය කර සමාධි බුද්ධ ප්‍රතිමා වහන්සේ මහජන වන්දනාමානයට නිරාවරණය කළ ජනාධිපතිතුමා බුද්ධ ප්‍රතිමා වහන්සේ උදෙසා ප්‍රථම මල් පූජාවද සිදු කළේය.කුරුණෑගල, දොඩම්ගස්ලන්ද ඓතිහාසික රම්ඹඩගල්ල, මොණරාගල විහාරස්ථානයේ පිහිටි ස්වාභාවික පර්වතයක මෙම බුද්ධ ප්‍රතිමාව මූර්තිමත් කර තිබේ.ඉන්දියාවේ මූර්ති ශිල්පීන් විසින් මෙම සමාධි පිළිම වහන්සේ නිර්මාණය කර ඇති අතර ඒ සඳහා වසර 12ක පමණ කාලයක් ගත වී ඇත.මෙම සමාධි බුදු පිළිම වහන්සේ උසින් අඩි 67.5කින් යුක්ත වන අතර එය ලොව මෙතෙක් නිර්මාණය කර ඇති විශාලතම ශෛලමය පිළිම වහන්සේ ලෙස සැලකෙයිමෙම අවස්ථාවට මල්වතු පාර්ශවයේ අනුනායක පූජ්‍ය නියංගොඩ විජිතසිරි අනුනායක ස්වාමින් වහන්සේ, ශ්‍රී ලංකා අමරපුර මහානිකායේ උත්තරීතර මහානායක පූජ්‍ය දවුල්දෙන ඤාණීස්සර මහානායක ස්වාමින් වහන්සේ ප්‍රමුඛ මහා සංඝරත්නයද අමාත්‍යවරුන් වන කරූ ජයසූරිය, විජයදාස රාජපක්ෂ, අකිල විරාජ් කාරියවසම්, ගාමිණි ජයවික්‍රම පෙරේරා, වයඹ පළාත් ප්‍රධාන අමාත්‍ය දයාසිරි ජයසේකර, නියෝජ්‍ය අමාත්‍ය සුදර්ශනී ප්‍රනාන්දුපුල්ලේ, පාර්ලිමේන්තු මන්ත්‍රි නෙරංජන් වික්‍රමසිංහ යන මහත්ම මහමීන් ඇතුළු පිරිසක්ද ප්‍රදේශවාසි සැදැහැවත් ජනතාව අතිවිශාල පිරිසක්ද මෙම අවස්ථාවට එක්ව සිටියහ.ඡායා රූප - ජනාධිපති මාධ්‍ය අංශය", "URL": "https://sinhala.adaderana.lk/news.php?nid=51025", "Category": null, "Parent URL": null}