{"Source": "Adaderana", "Timestamp": "October 7, 2016 11:20 am", "Headline": " හෙට සිට ගොවි සතියක් නම් කෙරෙයි", "News Content": "ආහාර නිෂ්පාදන ජාතික වැඩසටහනට සමගාමීව දීප ව්‍යාප්තව ගොවි සතියක් පැවැත්වීමට සැලසුම් කර තිබේ.හෙට(08) සිට ලබන 16 වනදා දක්වා ගොවි සතිය පවත්වන බව කෘෂිකර්ම අමාත්‍යංශය සඳහන් කළේය.කෘෂිකර්ම අමාත්‍යංශය, පළාත් කෘෂිකර්ම අමාත්‍යංශය, කෘෂිකර්ම දෙපාර්තමේන්තුව සහ ගොවිජන සංවර්ධන දෙපාර්තමේන්තුව ඇතුළු ඊට අනුබද්ධ සියලු ආයතනවල සහභාගීත්වයෙන් මෙම වැඩසටහන ක්‍රියාත්මකය.ගොවි සතිය තුළදී ආහාර නිෂ්පාදන ජාතික වැඩසටහනට සමගාමීව බෝග නිෂ්පාදනය සහ ඵලදායිතාවය ඉහළ නැංවීමට ප්‍රධාන සංවර්ධන ක්ෂේත්‍ර 07ක් යටතේ වැඩසටහන් ක්‍රියාත්මක කිරීමට සැලසුම් කර තිබේ.කාබනික පොහොර භාවිතය, වසවිස නැති ආහාර ප්‍රචලිත කිරීම, පළතුරු ගම්මාන 2000ක් පිහිටුවීම, අතිරේක ආහාර බෝගවල වගා වපසරිය වැඩිකිරීම, නිෂ්පාදනය සහ ඵලදායිතාවය ඉහළ නැංවීම සඳහා බීජ සහ ගොවිබිමට තාක්ෂණය සැපයිම යනාදී වැඩසටහන් මේ යටතේ සිදු වෙයි.එමෙන්ම වැව් හා සුළු වාරිමාර්ග ප්‍රතිසංස්කරණ , කාෂි මාර්ග සංවර්ධන වැඩසටහන්, වගා නොකළ ඉඩම් වගා කිරීමේ වැඩසටහන් සහ ගොවි කාන්තා සමිති පිහිටුවීම යනාදි වැඩසටහන් ද ගොවි සතියට සමගාමීව සිදු කිරීමට සැලසුම් කර ඇති බව කෘෂිකර්ම අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=64795", "Category": null, "Parent URL": null}