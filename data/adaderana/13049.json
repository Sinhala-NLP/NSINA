{"Source": "Adaderana", "Timestamp": "December 23, 2010 04:44 pm", "Headline": "මහනුවර -පේරාදෙණිය දුම්රිය පාරට හරස් වූ නිවාස ඉවතට ", "News Content": "මහනුවර -පේරාදෙණිය ද්විත්ව දුම්රිය මාර්ගයේ ඉදිකිරීම් කටයුතු සඳහා බාධාවක්ව පැවති නිවාස 116 ක් කඩා ඉවත් කර තිබේ. අධිකරණ නියෝග මත මෙම නිවාස කඩා ඉවත් කළ බව දුම්රිය දෙපාර්තමේන්තුව පවසයි. මහනුවර දුම්රිය ස්ථානයේ සිට ගැටඹේ දුම්රිය ස්ථානය දක්වා දුම්රිය මාර්ග දෙපස මෙම නිවාස ඉදිකර තිබූ අතර එම නිවාසවලින් ඉවත් වීමට දැනුම් දී තිබුණ ද නිවෙස් හිමියන් නිවාසවලින් ඉවත් නොවීම හේතුවෙන් මෙසේ අධිකරණ නියෝගයක් ගෙන ඇත. වසර ගණනාවක් ජීවත් වූ නිවාසවලින් ඉවත් කරන්නේ නම් ඒ සඳහා විකල්ප නිවාස ලබා දිය යුතු බව නිවෙස් හිමියන් සඳහන් කරයි. එහෙත් විකල්ප නිවාස ලබාදීමට දුම්රිය දෙපාර්තමේන්තුව බැඳී නොමැති බව දුම්රිය දෙපාර්තමේන්තුව පවසයි.", "URL": "https://sinhala.adaderana.lk/news.php?nid=13049", "Category": null, "Parent URL": null}