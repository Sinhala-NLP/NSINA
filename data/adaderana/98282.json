{"Source": "Adaderana", "Timestamp": "October 26, 2018 08:51 pm", "Headline": "මහින්ද පිළිගන්න ජනතාව සුදානමින්", "News Content": "නව අග්‍රාමාත්‍යවරයා වශයෙන් හිටපු ජනාධිපති මහින්ද රාජපක්ෂ මහතා දිවුරුම් දී තිබේ. ඒ බව සැල වීමත් සමඟ කොළඹ, විජේරාමේ ප්‍රදේශයේ පිහිටි මහින්ද රාජපක්ෂ මහතාගේ නිල නිවස ඉදිරිපිට විශාල ජනතාවක් පිරී සිටින බව අද දෙරණ වාර්තාකරු පවසයි. ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් රැසක් ද එම ස්ථානයට පැමිණෙමින් සිටින බව වාර්තා වෙයි. කෙසේ වෙතත් හෙට(27) දිනයේ දී කැබිනට් මණ්ඩලය ද වෙනස් විය හැකි බව දේශපාලන ආරංචි මාර්ග සඳහන් කරයි. මෙම ජයග්‍රහණය ‍ඉතා සාමකාමී ලෙස භුක්ති විඳින ලෙසත් කිසිවෙකුටත් හානියක් නොකරන ලෙසත් පාර්ලිමේන්තු මන්ත්‍රී උදය ගම්මන්පිල මහතා ජනතාවගෙන් ඉල්ලා සිටියි. මේ අතර, අග්‍රාමාත්‍ය ධූරයේ මහින්ද රාජපක්ෂ මහතා දිවුරුම් දීමත් සමඟ රට පුරා සිටින පාක්ෂිකයන් රතිඤ්ඤා පත්තු කරමින් ප්‍රීති ඝෝෂා කළ බව ද අප වාර්තාකරුවන් පැවසීය.", "URL": "https://sinhala.adaderana.lk/news.php?nid=98282", "Category": null, "Parent URL": null}