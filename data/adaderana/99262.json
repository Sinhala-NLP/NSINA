{"Source": "Adaderana", "Timestamp": "November 15, 2018 04:06 pm", "Headline": "ශෂී වීරවංශගේ නඩුවත් කල්යයි", "News Content": "ව්‍යාජ තොරතුරු ඉදිරිපත් කර අවිධිමත් රාජතාන්ත්‍රික විදේශ ගමන් බලපත්‍රයක් ලබාගැනීම සම්බන්ධයෙන් චෝදනා ලැබ සිටින හිටපු අමාත්‍ය විමල් වීරවංශ මහතාගේ බිරිඳ වූ ශෂී වීරවංශ මහත්මියට එරෙහිව ගොනු කර ඇති නඩුවේ විභාගය දෙසැම්බර් මස 11 වනදා දක්වා කල් තැබීමට කොළඹ මහේස්ත්‍රාත් අධිකරණය නියම කළේය. මෙම නඩුව කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය ඉදිරියේ අද(15) කැඳවනු ලැබීය. එහිදී අධිකරණය නියම කළේ මෙම නඩුව දෙසැම්බර් මස 11 වනදා විභාගය සදහා කැඳවන ලෙසයි. වැරදි තොරතුරු ඉදිරිපත් කර අවිධිමත් රාජතාන්ත්‍රික විදේශ ගමන් බලපත්‍රයක් ලබා ගත්තේ යැයි චෝදනා කරමින් ආගමන හා විගමන පනත යටතේ රහස් පොලීසිය විසින් මෙම නඩුව පවරා තිබුණි.", "URL": "https://sinhala.adaderana.lk/news.php?nid=99262", "Category": null, "Parent URL": null}