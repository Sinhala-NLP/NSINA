{"Source": "Adaderana", "Timestamp": "May 14, 2014 09:28 am", "Headline": " වෙසක් සමයේ පොලීසියේ 30,000 ක් විශේෂ ආරක්ෂාවට යොදවයි", "News Content": "වෙසක් උත්සවය නිමිත්තෙන් ආරක්ෂාවට 30,000ක් පමණ පොලිස් නිලධාරීන් පිරිසක් යෙදවීමට තීරණය කර තිබේ. එයින් පොලිස් නිලධාරීන් 10,000 ක පිරිසක් වෙසක් සමයේ රථවාහන රාජකාරී සඳහා යෙදවීමට තීරණය කර ඇති බව සඳහන්ය. තොරණ හා මාර්ග ආරක්ෂක කටයුතු සඳහා මෙම නිලධාරීන් යෙදවීමට සැලසුම් කර ඇති බව පොලිස් මාධ්‍ය ප්‍රකාශක කාර්යාලය පවසයි. මේ අතර වෙසක් උත්සව සමයේ දී අනතුරු වළක්වා ගැනීම සදහා සියළු දෙනාගේ අවධානය යොමුකරන ලෙස මාර්ග ආරක්ෂාව පිළිබද ජාතික සභාව ජනතාවගෙන් ඉල්ලා සිටියි. එහි සභාපති ගාමිනී ඒකනායක මහතා කියා සිටියේ වෙසක් උත්සව සමයේ දී ගමනාගමනය සදහා අත්ට්‍රැක්ටර්, කැබ් රථ වැනි අනාරක්ෂිත වාහන යොදාගැනීම හේතුවෙන් මාර්ග අනතුරු බහුලව සිදුවීමේ ප්‍රවණතාවක් ඇති බවයි. වෙසක් කලාප , තොරණ, දන්සැල්වැනි වැඩසටහන් සංවිධායකයින් ද අදාළ කාලසීමාව තුළ ආරක්ෂාකාරීව මාර්ග පරිහරණය කරන ලෙස ජනතාව දැනුවත් කරන්නැයි අදාළ සංවිධායකවරුන්ගෙන් ඉල්ලා සිටින බව මාර්ග ආරක්ෂාව පිළිබඳ ජාතික සභාවේ සභාපතිවරයා කියා සිටියි.", "URL": "https://sinhala.adaderana.lk/news.php?nid=43189", "Category": null, "Parent URL": null}