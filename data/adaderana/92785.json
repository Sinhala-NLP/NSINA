{"Source": "Adaderana", "Timestamp": "July 18, 2018 03:40 pm", "Headline": "අර්ජුන් ඇලෝසියස්ට හා කසුන් පලිසේනට ඇප දීමේ තීන්දුව ඔක්තෝම්බර් 11", "News Content": "මහ බැංකු බැඳුම්කර සිද්ධිය සම්බන්ධයෙන් රිමාන්ඩ් බාරයට පත් කර සිටින පර්පෙචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් සහ එම සමාගමේ ප්‍රධාන විධායක කසුන් පලිසේන විසින් තමන්ට ඇප ලබා දෙනමෙන් ඉල්ලා ගොනුකර ඇති ප්‍රතිශෝධන පෙත්සම්වල නියෝගය ඔක්තෝම්බර් මස 11 දා ප්‍රකාශ කරන බව අභියාචනාධිකරණය නියම කළේය. මෙම ප්‍රතිශෝධන පෙත්සම අභියාචනාධිකරණ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල හමුවේ සලකා බැලීම සිදු කෙරුණු අතර එහිදී අද(18) දින පෙත්සම්කාර සහ වගඋත්තරකාර පාර්ශවයේ නීතිඥවරුන්ගේ දේශන අවසන් කෙරුණි. ඉන් අනතුරුව ඇප පිළිබඳ නියෝගය ඔක්තෝම්බර් මස 11 වනදා ප්‍රකාශ කරන බව විනිසුරුවරු සඳහන් කළේය. අර්ජුන් ඇලෝසියස් සහ කසුන් පලිසේන ප්‍රතිශෝධන පෙත්සම් ගොනු කරමින් අභියාචනාධිකරණය හමුවේ කියා සිටින්නේ මහ බැංකු බැඳුම්කර සිද්ධිය සම්බන්ධයෙන් පොදු දේපල පනත යටතේ තමන්ව රිමාන්ඩ් භාරයට පත් කර ඇප ප්‍රතික්ෂේප කිරීමට කොළඹ කොටුව මහේස්ත්‍රාත්වරිය ගත් තීරණය නීතියට පටහැනි බවයි. රහස් පොලිසිය විසින් තමන්ට එරෙහිව අධිකරණය හමුවේ ගොනුකර ඇති වාර්තාවලින් පොදු දේපල පනත යටතේ කිසිදු වරදක් අනාවරණය නොවන බවත් එම වාතාවරණය මත යටතේ තමන්ව ප්‍රතික්ෂේප කර රිමාන්ඩ් භාරයට පත් කිරීමට මහේස්ත්‍රාත්වරිය ගත් තීරණය නීති විරෝධී බව ඔවුන් පෙන්වා දෙයි. මේ හේතුවෙන් කොටුව මහේස්ත්‍රාත් වරයෙක්ප්‍ ඇප ප්‍රතික්ෂේප කිරීමේ කිරීමේ නියෝගය ප්‍රතිශෝධනය කර තමන්ට ඇප ලබා දෙන මෙන්ද පෙත්සම්කරුවන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=92785", "Category": null, "Parent URL": null}