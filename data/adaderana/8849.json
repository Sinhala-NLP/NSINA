{"Source": "Adaderana", "Timestamp": "June 6, 2010 05:08 pm", "Headline": "සීපා ගැන දැනගත්තොත් කැමැත්ත ලැබෙයි -තරූර්", "News Content": "සීපා ගිවිසුම පිළිබඳ පූර්ණ දැනුවත්වීමක් ලැබුණු පසු එය මෙරටට හිතකරය යන මතයට ජනතාව එකඟවනු ඇති බව ඉන්දීය කොංග්‍රස් පාර්ලිමේන්තු මන්ත්‍රී ශෂී තරූර් මහතා පවසයි. එමෙන්ම සීපා පිළිබඳව ජනාධිපති මහින්ද රාජපක්ෂ මහතා සමග සාකච්ඡා කළ බවත් මෙම ගිවිසුම විවේචන ලක්කරන පුද්ගලයින් එසේ විවේචන ඉදිරිපත් කරන්නේ ඒ පිළිබද නොදැනුවත්වීම නිසා බව ජනපතිවරයා සඳහන් කළ බවත් ඒ මහතා පෙන්වා දුන්නේය. සීපා ගිවිසුම පිළිබඳ යෝජනාව තවමත් ප්‍රසිද්ධියට පත්කර නොමැති බවත්, එය ප්‍රසිද්ධ කිරීමේ වගකීම රජය සතුවන බවත් තරූර් මහතා ප්‍රකාශ කළේය. ශෂී තරූර් මහතා ශ්‍රී ලංකාවට පැමිණියේ අයිෆා සම්මාන උළෙලට සහභාගි වීම සඳහාය. අද පෙරවරුවේ ඒ මහතා මහනුවර ශ්‍රී දළඳා සමිඳුන් වැඳ පුදාගත් අතර අනතුරුව මධ්‍යම පළාත් ආණ්ඩුකාර ටිකිරි කොබ්බෑකඩුව මහතා හා ශෂී තරූර් මහතා අතර සාකච්ඡාවක් පැවැත්විණි. ඒ මහතා සීපා ගිවිසුම පිළිබඳ අදහස් දැක්වූයේ එම අවස්ථාවේදීය.", "URL": "https://sinhala.adaderana.lk/news.php?nid=8849", "Category": null, "Parent URL": null}