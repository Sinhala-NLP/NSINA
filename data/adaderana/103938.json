{"Source": "Adaderana", "Timestamp": "February 8, 2019 07:23 pm", "Headline": "පුද්ගලයෙකු ඝාතනය කළ 09ක් පෝරකයට තීන්දුයි", "News Content": "පුද්ගලයෙකු කපා කොටා ඝාතනය කිරීමේ සිද්ධියට වරදකරුවන් වූ පුද්ගලයින් 09 දෙනෙකුට හලාවත මහාධිකරණ විසින් මරණ දණ්ඩය නියම කළ බව අද දෙරණ වාර්තාකරු පවසයි. අද(08) සවස හලාවත මහාධිකරණ විණිසුරු ඉවෝන් ප්‍රනාන්දු මෙනවිය විසින් මෙම නියෝගය දුන් බව අප වාර්තාකරු පැවසීය. 2001 ජූනි මස 24 වැනිදා හෝ ඊට ආසන්න දියනදී නීති විරෝධී ජනරාශියක්ව එකතුවූ මාරවිල - මූදුකටුව ප්‍රදේශයේ පදිංචිව සිටි එවකට වයස අවුරුදු 27 ක් වන මහ ලේකම්ගේ ලයනල් ප්‍රනාන්දු යන අයව කඩුවලින් සහ පිහි වලින් කපා කොටා ඝාතනය සිදු කරන ලදැයි විත්තිකරුවන්ට එරෙහිව නීතිපතිවරයා විසින් අධි චෝදනා ගොණු කර තිබුණි. විත්තිකරුවන්ට එරෙහිව ඉදිරිපත් කර තිබූ චෝදනා පැමිණිල්ල විසින් සනාථ කිරීම හේතුවෙන් මහාධිකරණ විනිසුරුවරිය විසින් ඔවුන්ට මරණීය දණ්ඩනය නියම කරන ලදි. මරණ දණ්ඩනය නියම වූ පිරිස අතර එකම පවුලේ සහෝදරයින්ද වන බව වාර්තා වෙයි. හලාවත මහාධිකරණය විසින් එකම දිනක වැඩිම පිරිසකට මරණීය දණ්ඩනය නියම කළ ප්‍රථම අවස්ථාවද මෙය වන බව අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=103938", "Category": null, "Parent URL": null}