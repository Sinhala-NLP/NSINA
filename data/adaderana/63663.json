{"Source": "Adaderana", "Timestamp": "September 1, 2016 09:47 am", "Headline": " බිරිඳට වෙඩි තැබූ කර්නල්ගේ සේවය අත්හිටුවයි", "News Content": "අතුරුගිරිය ප්‍රදේශයේදී සිය බිරිඳට වෙඩි තබා තුවාල සිදුකිරීමේ සිද්ධියට සම්බන්ධ යුද හමුදා නිලධාරීයාගේ සේවය අත්හිටුවා තිබේ.යුද හමුදාපති ලුතිනන් ජනරාල් ක්‍රිෂාන්තද සිල්වා මහතාගේ උපදෙස් මත මෙම පියවර ගත් බව හමුදා ප්‍රකාශක බ්‍රිගේඩියර් ජයනාත් ජයවීර මහතා සඳහන් කළේය.කෙසේවෙතත් මේ සම්බන්ධයෙන් යුද හමුදාව මගින් විමර්ශනයක් සිදුකරන බවද හමුදා ප්‍රකාශකවරයා සඳහන් කළේය.එම විමර්ශන වාර්තාවෙන් අනතුරුව මොහු සම්බන්ධයෙන් ඉදිරි ක්‍රියාමාර්ග ගන්නා බවද හමුදා ප්‍රකාශකවරයා පවසා තිබේ.පසුගිය 27 වනදා රාත්‍රියේ මෙම ලුතිනන් කර්නල්වරයා විසින් සිය බිරිඳට වෙඩි තබා තිබුණි.වෙඩි වැදීමෙන් බරපතළ තුවාල ලැබූ අදාළ කාන්තාව මේ වන විටත් කොළඹ ජාතික රෝහලේ ප්‍රතිකාර ලබමින් සිටියි. මෙම සිද්ධිය සම්බන්ධයෙන් පරීක්ෂණ සිදුකළ අතුරුගිරිය පොලීසිය සැකපිට මෙම ලුතිනන් කර්නල්වරයා අතඅඩංගුවට ගත් අතර ඔහු කඩුවෙල මහේස්ත්‍රාත්වරයා හමුවට ඉදිරිපත් කළේය. ඒ අනුව මෙම හමුදා නිලධාරියා මේ වන විට රක්ෂිත බන්ධනාගාර ගත කර තිබේ. මේ අතර සැකකරුගෙන් සිදුකරන ලද ප්‍රශ්නකිරීම්වලදී අනාවරණය වූ තොරතුරු මත ඔහුට අයත් තවත් ගිනි අවියක් දියවන්නා ඔයේ තිබී අද උදෑසන සොයාගත් බව අතුරුගිරිය පොලීසිය සඳහන් කළේය.සැකකරු විසින් වෙඩි තැබීම සඳහා යොදාගත් බව කියන ගිනි අවිය පසුගිය අඟහරුවාදා දියවන්නා ඔයේ තිබී සොයාගත්තේය.", "URL": "https://sinhala.adaderana.lk/news.php?nid=63663", "Category": null, "Parent URL": null}