{"Source": "Adaderana", "Timestamp": "June 15, 2013 07:49 pm", "Headline": "පදවී ශ්‍රී පුර වැසියන්ට පානීය ජලය", "News Content": "ඡායා රූ - මංගලනාත් ලියනආරච්චි පදවි ශ්‍රී පුර ප්‍රදේශයේ සීඝ්‍ර ලෙස පැතිර යන වකුගඩු රෝගය කඩිනමින් තුරන් කිරීමේ අරමණින් මිලියන 85 ක වියදමින් ඉදි කළ පානීය ජල ව්‍යාපෘතිය ජනතා අයිතියට පවරා තිබේ. නැගෙනහිර පළාත් ආණ්ඩුකාර රියර් අද්මිරාල් මොහාන් විජේවික්‍රම මහතා අතින් එය ඊයේ සිදුවු බව අද දෙරණ වාර්තාකරු පවසයි. රුපියල් මිලියන 85 ක් වැය කරමින් ඉදි කළ මෙම ජල ව්‍යාපෘතිය මගින් ප්‍රදේශයේ පවුල් දස දහසකට පමණ සෙත සැලසෙන බව හෙතෙම කියයි. මේ වන විට උතුරු මැද පළාතේ සහ ත්‍රීකුණාමලය පදවි ශ්‍රී පුර සහ ගෝමරන්කඩවල යන ප්‍රදේශවල වකුගඩු රෝගය සීඝ්‍රයෙන් පැතිර යන අතර,පානීය ජලයට කෘමි නාශක මිශ්‍රවීම ඊට හේතුව බව පර්යේෂණ මගින් හෙළිවී ඇත. ජපාන රජයේ ජයිකා ආයතනය විසින් මේ සදහා මූල්‍යධාර සපයා ඇති අතර,නැගෙනහිර පළාත් ජල සම්පාදන සංවර්ධන ව්‍යාපෘතියේ මෙහයවීමෙන් මෙම සේවා ජනපද ග්‍රමීය ජල සම්පාදන යෝජනා ක්‍රමය දියත් කරනු ලබයි. නැගෙනහිර ආණ්ඩුකාර රියර් අද්මිරාල් මොහාන් විජේවික්‍රම මහතාගේ සුරතින් ජල ව්‍යාපෘතිය ජනතා අයිතියට පැවරීම සිදුවු අතර,පලුගස් වංගුව ප්‍රාථමික විද්‍යාලයේ දරු දැරියන් එම ජල ව්‍යාපෘතිය මගින් පළමුවෙන්ම පවස නිවා ගන්නන් බවට පත්වූ අයුරු ඉහත ඡායා රූපයේ වෙයි.මෙම අවස්ථාවට නැගෙනහිර පළාත් සභාවේ සභාපති ආරියවතී ගලප්පත්ති,පදවි ශ්‍රී පුර ප්‍රාදේශීය සභාවේ සභාපති එම්.ජී.තිලකරත්න යන මහත්ම මහත්මීන් එක්ව සිටියහ.", "URL": "https://sinhala.adaderana.lk/news.php?nid=34949", "Category": null, "Parent URL": null}