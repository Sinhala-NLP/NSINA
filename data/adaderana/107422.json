{"Source": "Adaderana", "Timestamp": "April 5, 2019 09:30 am", "Headline": "සාවෝ පාවුලෝහි පොලීසිය සමඟ ගැටුමකින් 10ක් මරුට", "News Content": "සාවෝ පාවුලෝ නගරයේ පොලීසිය සමඟ ගැටුමකින් 10ක් මරුට බ්‍රසීලයේ සාවෝ පාවුලෝ නගරයේ ස්වයංක්‍රීය මුදල් ලබාගැනීමේ යන්ත්‍රයක් කොල්ලකෑමට ගත් උත්සාහයකදී පොලීසිය සමඟ ඇති වූ ගැටුමකින් සැකකරුවන් දස දෙනෙක් මියගොස් ඇත. යන්ත්‍රය කොල්ලකෑම සඳහා පුද්ගලයින් 25දෙනෙක් පැමිණ ඇති අතර ඔවුන් වැළැක්වීමට පොලිසිය ගත් උත්සාහයකදී මෙසේ පුද්ගලයන් මිය ගිය බව බ්‍රසීල වාර්තා පවසා සිටියි. මුදල් ලබාගැනීමේ යන්ත්‍රය පුපුරුවා එහි තිබුණු මුදල් කොල්ලකෑම පිරිසගේ උත්සාහය වී තිබුණි. පිරිස සන්නද්ධ රථ පහකින් පැමිණි බවත් ඔවුන් රයිෆල් රැගෙන වෙඩි නොවදින ඇදුමින් සැරසී සිටි බවත් බ්‍රසීල ආරක්ෂක අංශ පවසා ඇත. සිදුවීම සැලවීමත් සමඟ පොලීසිය එම ස්ථානය වෙත පැමිණ ඇති අතර ඉන් පසු දෙපිරිස අතර වෙඩි හුවමාරුවක් සිදුව ඇත. එහිදී සැකකරුවන් අසල්වැසි නිවෙස්වලට බලෙන් රිංගා ඒවායේ නිවැසියන් ප්‍රාණ ඇපයට ගත් බවද එරට මාධ්‍ය වාර්තා කළේය. කෙසේ නමුත් පිරිස නිරුපද්‍රිතව මුදාගැනීමට පසුව පොලීසිය සමත්ව ඇත. සිදුවීමේන් කිසිදු පොලිස් නිලධාරියෙක් තුවාල ලබා නැත. බ්‍රසීලය තුළ සංවිධානාත්මක අපරාධ කල්ලි බෙහෙවින් සක්‍රීයව කටයුතු කරන අතර මෙවන් අපරාධ ඉතාමත් සුලබ බවද විදෙස් පුවත්වල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=107422", "Category": null, "Parent URL": null}