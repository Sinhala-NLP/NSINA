{"Source": "Adaderana", "Timestamp": "March 31, 2012 12:00 pm", "Headline": "මෝටර් රථ, ත්‍රිරෝද රථ හා යතුරුපැදි සඳහා නිෂ්පාදන බදු ඉහළ යයි", "News Content": "newtaxes-20120331වහා ක්‍රියාත්මක වන පරිදි මෝටර් රථ, ත්‍රිරෝද රථ සහ යතුරුපැදි සඳහා පවත්නා නිෂ්පාදන බද්ද සංශෝධනය කිරීමට පියවර ගෙන ඇති බව මුදල් අමාත්‍යාංශය සඳහන් කරයි. ඒ අනුව නිෂ්පාදන බද්ද ඉහළ යාමත් සමග සිලින්ඩර ධාරිතාව 2,000 ට අඩු දෙමුහුම් මෝටර් රථ සඳහා බදු ප්‍රතිශතය 51% සිට සියයට 60 ක් දක්වා ඉහළ ගොස් ඇත. සිලින්ඩර ධාරිතාව 2000 ට වැඩි දෙමුහුම් මෝටර් රථ සඳහා අයකෙරෙන බද්ද 75% සිට සියයට සියය දක්වාත් සිලින්ඩර ධාරිතාව 3,000 ට වැඩි දෙමුහුම් මෝටර් රථ සඳහා සියයට සියයක්ව පැවති බදු ප්‍රතිශතය 125% දක්වාත් ඉහළ යනු ඇත. මීට අමතරව සිලින්ඩර ධාරිතාව 1000 ට අඩු පෙට්‍රල් කාර් සඳහා නිෂ්පාදන බද්ද 85% ක් දක්වා ඉහළ දමා ඇති අතර ඒ අනුව පෙට්‍රල් කාර් සඳහා අය කෙරෙන මුළු බදු ප්‍රතිශතය 200% දක්වා ඉහළ ගොස් තිබේ. 2009 වර්ෂයේ සිට මෙරට මෝටර් රථ ආනයනය ශිඝ්‍ර ලෙස ඉහළයාම හා ඒ මත උද්ගතව ඇති මාර්ග තදබදය හා ඉන්ධන සඳහා වන ඉල්ලුමේ වැඩිවීමද සැලකිල්ලට ගෙන අද(31) සිට ක්‍රියාත්මක වන පරිදි මෙසේ මෝටර් රථ, ත්‍රීරෝද රථ සහ මෝටර් බයිසිකල් සඳහා පවත්නා නිෂ්පාදන බද්ද සංශෝධනය කිරීමට රජය පියවර ගෙන ඇති බව මුදල් හා ක්‍රම සම්පාදන අමාත්‍යාංශය පෙන්වාදෙයි. එසේ වුවද කෘෂිකාර්මික ට්‍රැක්ටර්, බස්රථ, ලොරි රථ සහ ට්‍රක්රථ සඳහා පවත්නා බදුවල කිසිදු වෙනසක් සිදුනොකෙරෙන බව ද එම අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=23195", "Category": null, "Parent URL": null}