{"Source": "Adaderana", "Timestamp": "December 5, 2011 05:33 pm", "Headline": " ගෙවීගිය සැප්තැම්බර් වෙද්දී විදුලිබල මණ්ඩලයට මිලියන 1689 ක පොල්ලක්", "News Content": "රාජ්‍ය, පෞද්ගලික සහ ගෘහස්ත විදුලි විකිණූම් වෙනුවෙන් සැප්තැම්බර් වනවිට අයවිය යුතු මිලියන 1689 ක් ලංකා විදුලිබල මණ්ඩලයට ලැබී නැතැයි විදුලිබල හා බලශක්ති අමාත්‍යංශය පවසයි. විදුලිබල හා බලශක්ති අමාත්‍යංශය විසින් නිකුත් කළ නිවේදනයක මේ බව සඳහන් වේ. එකී නිවේදනයේ ඉතිරිය මෙපරිදිය. ලංවිමයට අයවිය යුතු අගයෙන් 5% ක ප‍්‍රමාණයක් සෘජුවම රාජ්‍ය ආයතන වලින් අයවිය යුතු විදුලි විකිණුම් බව පෙන්වාදෙන ලංවිම සඳහන් කරන්නේ තවත් 40% ක මුදලක් වීදි ලාම්පු ආලෝකකරණය වෙනුවෙන් රාජ්‍ය ආයතන වලින් අයවිය යුතු බවයි. මේ වන විට දෛනික විදුලි ඉල්ලූම සපුරාලීම සඳහා 80% කට වැඩි තාප විදුලි උත්පාදනයක් සිදුවන හෙයින් එක් විදුලි ඒකකයක් ජනනය සඳහා රු. 20 - 25 අතර වියදමක් ලංකා විදුලිබල මණ්ඩලය දරයි. එහෙත් පළමු ඒකක 30 භාවිතකරන විදුලි පාරිභෝගිකයන්ගෙන් එක් ඒකකයක් සඳහා අයකරනු ලබන්නේ රු. 3.00 ක් පමණි. ශ‍්‍රි ලංකාවේ වැඩිම පාරිභෝගික සංඛ්‍යාවක් පවතින ඒකක 90 දක්වාද එක් විදුලි ඒකකයක් රු. 7.50 ක විකිණූම් අගයේ පවතී. පවතින වර්ෂා රහිත කාලගුණය හේතුවෙන් අධික තාප විදුලි උත්පාදයක් සිදුවන බැවින් ඒ වෙනුවෙන් අධික වියදම් දැරීමට ලංවිමට සිදුවී ඇත. රජයක් වශයෙන් කිසිදු විදුලි කප්පාදුවකින් තොරව එක් විදුලි ඒකකයක් අලෙවිය තුළ ලබන පාඩුවද විඳ දරාගනිමින් කටයුතු සිදුකළද, රාජ්‍ය, පෞද්ගලික සහ ගෘහස්ත විදුලි පාරිභෝගිකයන් නියමිත වේලාවට විදුලි බිල්පත් නොපියවීම හේතුවෙන් ලංවිම මූල්‍ය අර්බුදයකට මුහුණදීමේ අවදානමකට පත්ව සිටින බව ලංකා විදුලිබල මණ්ඩලය අවධාරණය කරයි. විදුලි බිල්පත පාරිභෝගිකයාට ලැබෙන දින සිට එය පියවීම වෙනුවෙන් මාසයක කාලයක් හිමිවන අතර ඉන් අනතුරුව රතු නිවේදන ඉදිරිපත් කෙරේ. එයද සතියක කාලයකට වලංගුය. පාරිභෝගික පහසුව වෙනුවෙන් මෙම අවස්ථා හිමිවන විට සිදුකළ යුතු ගෙවීම් නිසි පරිදි නොපියවීම සැලකිල්ලට ගෙන, 2011 වර්ෂය තුළ නොගෙවා ඇති රාජ්‍ය, පෞද්ගලික සහ ගෘහස්ත විදුලි බිල්පත් වලට අදාළ සැපයුම් 2011 දෙසැම්බර් 15 වන දිනට කල්පිරෙන්නේ නම්, එම විදුලි සබඳතා විසන්ධිකිරීමට ලංවිම කළමනාකරණ රැස්වීමේදී තීරණය වී ඇත. ඒ අනුව 2011 දෙසැම්බර් 15 වන විට ගෙවිය යුතු බිල්පත් වෙනුවෙන් අදාළ පියවීම් සිදුනොවන්නේ නම්, කිසිදු භේදයකින් තොරව විදුලි විසන්ධිකිරීම් සිදුකරන බව ලංවිම අවධාරණය කරයි.", "URL": "https://sinhala.adaderana.lk/news.php?nid=20482", "Category": null, "Parent URL": null}