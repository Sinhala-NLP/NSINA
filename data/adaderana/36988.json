{"Source": "Adaderana", "Timestamp": "August 29, 2013 03:29 pm", "Headline": "පිල්ලේ ඇවිල්ලා ඉන්නේ පලිගන්න ", "News Content": "එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලේ මහත්මිය මෙරටට පැමිණ ඇත්තේ පලිගැනීමේ චේතනාවෙන් බව ඉදිකිරීම්, ඉංජිනේරු‍ සේවා නිවාස හා පොදු පහසුකම් අමාත්‍ය විමල් වීරවංශ මහතා පවසයි. ඉදිරියේදී අනිවාර්යෙන්ම මෙරට තුළ මානව හිමිකම් පිළිබඳව කාර්යාලයක් ස්ථාපිත කරන ලෙසත්, යුද අපරාධ සම්බන්ධයෙන් විවිධ වූ චෝදනා එල්ලවීමට හැකි බවත්, අද(29) කොළඔ පැවති මාධ්‍ය හමුවක් අමතමින් ඔහු සඳහන් කළේය. නවනීදන් පිල්ලේ මහත්මියට මෙරටට ආරාධනා කරන ලද පුද්ගලයින් පවසන්නේ ඇයට ආරාධනා කළේ සත්භාවයෙන් යුතුව බවද නමුත් පිල්ලේ මහත්මිය තම කටයුතු සත්භාවයෙන් යුතුව කරන්නේද යන්න ප්‍රශ්න සහගත බව ඒ මහතා පැවසීය. එසේම නවනීදන් පිල්ලේ මහත්මිය මෙරට තුළ හැසිරෙන ආකාරය පිළිබඳව තමන් මීට පෙර ප්‍රකාශ කළ බවද හෙතෙම එම අවස්ථාවේදී සඳහන් කර සිටියේය. පිල්ලේ මහත්මිය මෙරට සංචාරය තුළින් සිදු කරන්නේ ඇය එළිදැක්වීමට නියමිත වාර්තාව සඳහා සුජාතභාවයක් ලබාගැනීම බවත්, මෙරටේ පුද්ගලයින්ගෙන් කෙළම් අසා එම වාර්තාව සඳහා තව තවත් අඩුපාඩු එකතු කරන බවත් වීරවංශ මහතා කිවේය. රණවිරුවෝ බිල්ලටදීම මෙම ක්‍රියාවලියේ අවසාන ප්‍රතිඵලය බවද හෙතෙම සඳහන් කර සිටියේය. ඇයගේ මෙම සංචාරය අතරතුර ව්‍යාජ ලිපි ලේඛන පවා හුවමාරුවී ඇති බව ආරංචිමාර්ග වලින් හෙළි වී ඇති බවද ඔහු පැවසීය. අද වන විට මෙරටේ පවතින්නේ ස්ථාවර ආණ්ඩුවක් බවත්, දෙමළ ජාතික සන්ධානය එය බෙලහීන ආණ්ඩුවක් බවට පත්කිරීමට තැත් කරන බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=36988", "Category": null, "Parent URL": null}