{"Source": "Adaderana", "Timestamp": "September 26, 2011 03:06 pm", "Headline": "කොරියානු විශේෂඥ කණ්ඩායමක් දිවයිනට පැමිණෙයි", "News Content": "කොරියානු මහාචාර්යවරුන්‍ තිදෙනෙකුගෙන් සමන්විත විශේෂඥ කණ්ඩායමක් දිවයිනට පැමිණ තිබේ. මාතර, ගොඩගම කොරියා -ශ්‍රී ලංකා මිත්‍රත්ව මහරෝහලේ වෛද්‍ය උපකරණ භාවිතය පිළිබඳ කාර්යය මණ්ඩලය වෙත පුහුණුවක් ලබාදීමේ අරමුණින් ඔවුන් මෙරටට පැමිණ ඇති බව සෞඛ්‍ය අමාත්‍යාංශය පැවසීය. රුපියල් මිලියන 3000 ක වියදමින් අදාළ රෝහලේ ඉදිකිරීම් කටයුතු මේ වන විට සම්පූර්ණ කර ඇත. මේ අතර දිවයිනට පැමිණි එම විශේෂඥ කණ්ඩායම අද(26) පෙරවරුවේ සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා හමුවිය. නුවරඑළිය දිස්ත්‍රික්කයේ ජනතාව වෙනුවෙන් විශේෂ වෛද්‍ය සායනයක් පැවැත්වීම සඳහා විශේෂඥ වෛද්‍යවරුන් 20 දෙනෙකුගෙන් යුත් කණ්ඩායමක් ලබන මාසයේ දී මෙරටට පැමිණෙන බව ද ඔවුන් එහි දී දැනුම් දී තිබේ.", "URL": "https://sinhala.adaderana.lk/news.php?nid=18978", "Category": null, "Parent URL": null}