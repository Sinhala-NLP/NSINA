{"Source": "Adaderana", "Timestamp": "May 5, 2010 08:28 am", "Headline": "පාර්ලිමේන්තුව අදත් රැස්වෙයි", "News Content": "පාර්ලිමේන්තුව අද යළි රැස් වන අතර හදිසි නීතිය මසකින් දීර්ඝ කිරීමට අදාළ ඡන්ද විමසීම අද සිදු කිරීමට නියමිතය. හදිසි නීති වාවාදය ඊ‍යේ ආරම්භ වූ අතර එහිදී පාර්ලිමේන්තුව අමතමින් විදේශ අමාත්‍ය මහාචාර්ය ජි.එල්.පිරිස් මහතා කියා සිටියේ මෙතෙක් හදිසි නීතියට යටත්ව තිබු ඇතැම් රෙගුලාසි ඉවත් කිරීමට රජය තීරණය කර ඇති බවයි. ඒ අනුව හමුදාවන්ට ලබා දී තිබු ඇතැම් සිවිල් නීතිමය කටයුතු ඉවත් කරන බව ජි.එල්.පිරිස් අමාත්‍යවරයා කියා සිටියේය. විශේෂයෙන් මෝටර් රථ වාහන පනතේ ඇතැම් විදි විධාන හදිසි නීතිය යටතේ ආරක්ෂක හමුදාවන්ට පැවරී තිබුණු ඇතැම් රෙගුලාසි ඉවත් ‍කෙ‍රෙන බව හෙතෙම ප්‍රකාශ කළේය.. එමෙන්ම ආරක්ෂක අංශ වලට අවසරයකින් තොරව ගොඩනැගිලි හා නිවෙස් වලට ඇතුළු වීමට හදිසි නීතිය යටතේ තිබු අවසරය ඉවත් කිරීමට ද රජය තීරණය කර ඇති බව ජි.එල්.පිරිස් අමාත්‍යවරයා එහිදි තවදුරටත් පැවසීය.. හදිසි නීතිය යට‍තේ ඇඳිරි නීතිය පැනවිමේ රෙගුලාසි ද ඉවත් කිරීමට රජය තීරණය කර තිබේ.. එමෙන්ම ත්‍රස්තවාදය වැළැක්වීමේ පනත යටතේ අත්අඩංගුවට පත්වන්නන් වසරක් රඳවා තබා ගැනීමට අදාළ වන නියමයන් මාස තුන දක්වා අඩු කිරීමට පියවර ගන්නා බව මහාචාර්ය ජි.එල්.පිරිස් අමාත්‍යවරයා ඊයේ පාර්ලිමේන්තුවේදී කියා සිටියේය.", "URL": "https://sinhala.adaderana.lk/news.php?nid=8184", "Category": null, "Parent URL": null}