{"Source": "Adaderana", "Timestamp": "November 28, 2013 10:00 am", "Headline": "පියාඹන පීරිසියක් දැක තල්විල නොසන්සුන් ", "News Content": "මාරවිල - තල්විල වැල්ල ප්‍රදේශයේ පියාඹන පීරිසියක් මුහුදට කඩා වැටි ඇති බව යන පුවතක් ඊයේ(27) රාත්‍රීයේ පැතිර යාමත් සමඟම දැඩි නොසන්සුන්කාරී තත්ත්වයක් හටගෙන තිබේ. මාරවිල - තල්විල වැල්ල ප්‍රදේශයේ තරු පන්ති සංචාරක හෝටලයකට නුදුරු මුහුදේ ඊයේ(27) රාත්‍රීයේ නිවෙමින් දැල්වෙමින් පා වෙමින් තිබෙන කිසියම් අද්භූත ආලෝකයක් හේතුවෙන් මෙම නොසන්සුන්කාරී තත්ත්වය ඇති විය. ඊයේ(27) රාත්‍රී 7.30 ට පමණ මුහුදේ පා වෙමින් තිබු මෙම ආලෝකය ප්‍රදේශවාසියෙකු විසින් මුලින්ම දැක තිබුණි. පසුව මේ සම්බන්ධයෙන් මාරවිල පොලීසියද දැනුවත් කිරීමට ප්‍රදේශවාසීන් විසින් පියවර ගෙන ඇත. මුහුදු වෙරළේ සිට මීටර් 100 කට වඩා දුරින් දක්නට තිබී ඇති මෙම ආලෝකය තුළින් විටින් විට නිල් පැහැති ආලෝකයක් නිකුත් කර ඇති බව වාර්තා වෙයි. පොලිස් නිලධාරීන්ද පැමිණ පරීක්ෂණ සිදු කළත් අද්භූත ආලෝකය නිකුත් කරන්නේ කුමකින්ද යන්න අනාවරණය කර ගැනීමට නොහැකි වී තිබේ. මෙම ආලෝකය දැක ගැනීම සඳහා විශාල ජනතාවක්ද මුහුදු වෙරළට එක් රොක්වී සිටි අතර ඔවුන් විවිධ මත පළ කරන්නට විය. රාත්‍රී 9.00 පමණ වන විට මෙම ආලෝකය නිකුත් කර ඇත්තේ මුහුදේ පා වෙමින් තිබු විශාල ප්‍රමාණයේ විදුලි පන්දමකින් බවට අනාවරණය කර ගැනීමට ගම්වාසීන්ට හැකි වූ බව සඳහන් වෙයි. නමුත් ආලෝකය විහිදුවමින් තිබුණු මෙම විදුලි පන්තම මුහුදට වැටුනේ කුමන ආකාරයකටද යන්න මෙතෙක් අනාවරණය වී නොමැත. මසුන් මැරීමට ගිය කිසියම් ධීවර යාත්‍රාවක් අනතුරට පත්වී එහි සිටි ධීවරයෙකු සතුව දැල්වෙමින් තිබුණු විදුලි පන්දමක් මුහුදට වැටී මෙසේ ගොඩ බිම දක්වා පා වෙමින් පැමිණියාද යන්න සම්බන්ධයෙන් පොලීසියේ අවධානය යොමු වී ඇත. නමුත් මුහුදේ අනතුරට පත්වු යාත්‍රාවක් හෝ ධීවරයෙකු සම්බන්ධයෙන් මෙතෙක් තොරතුරක් දැන ගන්නට නොමැති බව මාරවිල පොලීසියේ නිලධාරියෙකු සඳහන් කළේය.", "URL": "https://sinhala.adaderana.lk/news.php?nid=39160", "Category": null, "Parent URL": null}