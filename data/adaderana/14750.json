{"Source": "Adaderana", "Timestamp": "March 10, 2011 11:53 am", "Headline": "දලයි ලාමා තුමන් විශ්‍රාම යාමට තීරණය කරයි", "News Content": "ටිබෙටයේ අධ්‍යාත්මික නායක දලයි ලාමා තුමන් දේශපාලන කටයුතුවලින් විශ්‍රාම යාමට තීරණය කර තිබේ. ටිබෙටය සඳහා ටිබෙ‍ට් ජනතාව විසින් නිදහසේ තෝරාගන්නා‍ නාය‍කයෙකු අවශ්‍ය බව දලයි ලාමා තුමන්ගේ වෙබ් අඩවිය ඔස්සේ එතුමන් සඳහන් කර ඇත. එසේ තෝරාගන්නා නායකයෙකුට තම දේශපාලන බලතල පැවරීමට හැකි බව ලාමාතුමන් පවසයි. ඒ සඳහා අවශ්‍ය වෙනස්කම් ටිබෙට් ප්‍රඥප්තිය සඳහා ගෙනඒමට සූදානම් බව ද දලයි ලාමාතුමන් අවධාරණය කරයි. තමා ද මනුෂ්‍යයෙක් බැවින් විශ්‍රාම යෑම සඳහා තමාට ද අයිතියක් ඇති බව මීට පෙර අවස්ථාවක විදෙස් මාධ්‍යයක් සමග සම්මුඛ සාකච්ඡාවකට එක්වෙමින් ටිබෙටයේ අධ්‍යාත්මික නායකයා ප්‍රකාශ කර තිබුණි. එහෙත් එතුමන් විශ්‍රාම යන දිනයක් නිශ්චිතව ප්‍රකාශයට පත්කර නැත.", "URL": "https://sinhala.adaderana.lk/news.php?nid=14750", "Category": null, "Parent URL": null}