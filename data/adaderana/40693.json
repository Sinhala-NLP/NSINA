{"Source": "Adaderana", "Timestamp": "January 27, 2014 10:50 pm", "Headline": "ශ්‍රී ලංකාව සමඟ හවුල්කාරීත්වයක් පවත්වාගෙන යාමට සූදානම් ", "News Content": "ශ්‍රී ලංකාව සමඟ අඛණ්ඩ හවුල්කාරීත්වයක් පවත්වාගෙන යාමට සූදානම් බව ලෝක බැංකු නියෝජිතයින් ජනාධිපති මහින්ද රාජපක්ෂ මහතාට පවසා තිබේ. මෙරට සංචාරයක නිරත වන ලෝක බැංකුවේ දකුණු ආසියානු කලාපීය උප සභාපති ෆිලිප් ලු උළුලෝ මහතා අද දහවල් අරලියගහ මන්දිරයේ දී ජනාධිපති මහින්ද රාජපක්ෂ මහතා හමුවිය. එහිදී ශ්‍රී ලංකාවේ සංවර්ධන ක්‍රියාදාමය හා ලෝක බැංකුව සහ ශ්‍රී ලංකාව අතර සහයෝගීතාව පිළිබඳ සාකච්ඡා කළ බව ජනාධිපති මාධ්‍ය අංශය සඳහන් කළේය. උතුරු නැගෙනහිර ඇතුළු ප්‍රදේශ කිහිපයක සංචාරයක නිරත වු ලෝක බැංකු නියෝජිතයා රජය ගෙන යන වැඩපිළිවෙළ සම්බන්ධයෙන් ප්‍රසාදය පළ කර තිබේ. මෙහිදී අදහස් දැක්වු ජනාධිපති මහින්ද රාජපක්ෂ මහතා සඳහන් කර ඇත්තේ ඇතැම් කණ්ඩායම් සහ බලවේග රටට අනවශ්‍ය පීඩනයක් එල්ල කළ ද සංවර්ධන ප්‍රයත්නය අඩාල නොකරන බවයි.", "URL": "https://sinhala.adaderana.lk/news.php?nid=40693", "Category": null, "Parent URL": null}