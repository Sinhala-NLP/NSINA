{"Source": "Adaderana", "Timestamp": "December 26, 2016 06:39 am", "Headline": " පොලිස්පතිගේ තීරණය තොරතුරු දැනගැනීමේ පනතට පටහැනියි", "News Content": "පෞද්ගලික මාධ්‍ය සඳහා තොරතුරු ලබා නොදීමට පොලිස්පතිවරයා ගත් තීරණය සම්පූර්ණයෙන්ම තොරතුරු දැනගැනීමේ පනතට පටහැනි ක්‍රියාවක් බව තොරතුරු කොමිසම පවසයි.තොරතුරු පනත පිළිබඳව කරුණු නොදැන පොලිස්පතිවරයා විසින් අදාළ ප්‍රකාශය සිදු කර ඇති බව අද දෙරණ කළ විමසීමකට පිළිතුරු දෙමින් තොරතුරු කොමසමේ සාමාජික නීතිඥ එස්.ජී. පුංචිහේවා මහතා සඳහන් කළේය.පෞද්ගලික මාධ්‍ය ආයතන වෙත තොරතුරු ලබා නොදෙන ලෙසත්, පොලිස් කොට්ඨාසවල සිදු වන සිදුවීම් විද්‍යුත් තැපැල් හරහා පෞද්ගලික මාධ්‍ය වෙත ලබා නොදෙන ලෙසත් පොලිස්පති පූජිත් ජයසුන්දර මහතා පසුගියදා ප්‍රකාශ කර තිබුණි.එමෙන්ම තමා සහභාගීවන උත්සව සඳහා පෞද්ගලික මාධ්‍ය සහභාගී කර නොගන්නා ලෙසත් ඔහු වැඩිදුරටත් දන්වා තිබූ බව වාර්තා වෙයි.පොලිස්පතිවරයාගේ මෙම ප්‍රකාශය සම්බන්ධයෙන් අදහස් දක්වමින් තොරතුරු කොමිසම සඳහන් කළේ පොලිස්පතිවරයාට මෙවැනි ප්‍රකාශයක් කිසිසේත්ම සිදු කළ නොහැකි බවයි.තොරතුරු දැනගැනීමට රජය හෝ පෞද්ගලික යනුවෙන් බේදයක් නොපවතින බව ද එස්.ජී. පුංචිහේවා මහතා සඳහන් කළේය.තොරතුරු දැනගැනීම පුරවැසියන්ගේ අයිතියක් බව පවසන පුංචිහේවා මහතා තොරතුරු ලබාදීමට රජයේ පාර්ශවය බැදී සිටින බව ද සඳහන් කර තිබේ.", "URL": "https://sinhala.adaderana.lk/news.php?nid=67374", "Category": null, "Parent URL": null}