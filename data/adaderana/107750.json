{"Source": "Adaderana", "Timestamp": "April 10, 2019 09:52 am", "Headline": "රජයට එරෙහිව පැවැත්වෙන දැවැන්ත විරෝධතාවක්", "News Content": "සුඩානයේ කාර්ටූම් අගනුවර රැස්වූ දහස් සංඛ්‍යාත පිරිස් එරට රජයට එරෙහිව දැවැන්ත විරෝධතාවක නිරතවෙමින් සිටියි. මිලියන 40කට අධික සුඩාන වැසියන්ගෙන් බහුතරය අද වනවිට දැවැන්ත ආර්ථික පරිහානියකට මුහුණ පා සිටියි. 2011 වසරේදී දකුණු සුඩානය, සුඩානයෙන් වෙන්වීම හේතුවෙන් ඔවුන් සතුව තිබු ඉන්ධන සම්පත දකුණු සුඩානය වෙත පැවරුණි. ඉන්ධන සම්පත අහිමිවීමෙන් සූඩානය දැඩි සේ ආර්ථික වශයෙන් පසුගාමී වූ අතර අමෙරිකාව විසින් පනවා ඇති ආර්ථික සම්බාධක මඟින් ආර්ථිකය තවදුරටත් බිඳ වැටුණු බවට සඳහන්ය. 1989 වසරේ පටන් සුඩානය පාලනය කරන ඕමාර් අල් බෂීර්ට එරෙහිව ජනවිරෝධයක් ආරම්භ වුයේ ඉන් අනතුරුවය. මේ වනවිට එම විරෝධතා අතිශයෙන් දැඩි වී ඇත. ජනාධිපතිවරයා වහා බලයෙන් ඉවත්වී රටේ පාලනය සුදුසු අයෙක් වෙත පැවරිය යුතු බව විරෝධතාකරුවන් ප්‍රකාශ කර සිටියි. වසර ගණනාවක් පුරාවට රට මුහුණදී ඇති අර්බුදවලට ජනාධිපතිවරයා සෘජුව වගකිව යුතු බව විරෝධතාකරුවන්ගේ මතය වී ඇත. සුඩානයේ ඩාෆූර් කලාපයේ සිදුවූයේයැයි පැවසෙන යුද අපරාධ සම්බන්ධයෙන් බෂීර් ජාත්‍යන්තරයේ පවා චෝදනාවට ලක්ව සිටියි.", "URL": "https://sinhala.adaderana.lk/news.php?nid=107750", "Category": null, "Parent URL": null}