{"Source": "Adaderana", "Timestamp": "May 11, 2018 09:34 am", "Headline": "බස් ගාස්තුත් ඉහළට?", "News Content": "ඉහළ ගිය ඉන්ධන මිලට සාපේක්ෂව බස් රථ ගාස්තු ඉහළ නංවන බව ලංකා පෞද්ගලික බස් රථ හිමියන්ගේ සංගමය පවසයි. අද දෙරණ විමසීමකදී එහි සභාපති ගැමුණු විජේරත්න මහතා සඳහන් කළේ, සිය සංගමයේ සාමාජිකයින් අද(11) දහවල් රැස්වී ඉහළ යන මිල ගණන් පිළිබඳව තීරණයකට එළැඹෙන බවයි. මේ අතර ඊයේ(10)මධ්‍යම රාත්‍රියේ සිට ත්‍රිරෝද රථ කුලී ගමන් ගාස්තුව පළමු කිලෝ මීටරය සඳහා රුපියල් 10කින් ඉහළ නංවා තිබේ. ඛනිජ තෙල් නීතිගත සංස්ථාවේ ඉන්ධන පිරවුම්හල්වල ඉන්ධන මිල ගණන් ඊයේ මධ්‍යම රාත්‍රියේ සිට ඉහළ දැමීමට පසුගිය බදාදා රාත්‍රියේ පැවති හදිසි අමාත්‍ය මණ්ඩල රැස්වීමකදී තීරණය කෙරුණි. ඒ අනුවමෙතෙක් ඔක්ටෙන් 92 පෙට්‍රල් ලීටරයක් රුපියල් 137 ක් , ඔක්ටේන් 95 පෙට්‍රල් ලීටරයක් රුපියල් 148 , ඔටෝ ඩිසල් ලීටරයක් රුපියල් 109 ක් , සුපිරි ඩිසල් ලීටරයක් රුපියල් 119ක් දක්වා මිල ඉහළ නංවනු ලැබීය. එමෙන්ම රුපියල් 44ක්ව පැවති භුමිතෙල් ලීටරයක මිල රුපියල් 101 දක්වා ඉහළ ගියේය. මීට සාපේක්ෂව ලංකා IOC සමාගම ද ඊයේ මධ්‍යම රාත්‍රී සිට ක්‍රියාත්මක වන පරිදි ඔක්ටේන් 92 පෙට්‍රල් ලීටරයක් රුපියල් 137 ක්, හා ඔක්ටේන් 95 පෙට්‍රල් ලීටරයක් රුපියල් 151 ක් දක්වා ඉහළ නංවනු ලැබීය. එමෙන්ම ඔටෝ ඩීසල් ලීටරයක් රුපියල් 111 ක් ලෙස ද සුපර් ඩිසල් ලීටරයක් රුපියල් 119 ක් දක්වා ද මිල වැඩි කළ බවද IOC සමාගම නිවේදනය කළේය.", "URL": "https://sinhala.adaderana.lk/news.php?nid=88903", "Category": null, "Parent URL": null}