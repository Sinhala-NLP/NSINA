{"Source": "Adaderana", "Timestamp": "September 16, 2011 10:03 am", "Headline": "වැහි පීලි පිරිසිදු කර දෙන්න -කොත්මලේ ව්‍යාපෘති අධ්‍යක්ෂට නියෝගයක්", "News Content": "ඉහළ කොත්මලේ ජලවිදුලි බලාගාරය ඉදිකිරීම හේතුවෙන් අවතැන් වූවන් සඳහා ලබාදුන් නිවාසවලින් 20% ක පමණ ඩෙංගු මදුරුවන් බෝවන පරිසරයක් පැවතීම හේතුවෙන් ඉහළ කොත්මලේ බලාගාරයේ ව්‍යාපෘති අධ්‍යක්ෂවරයාට එරෙහිව නඩු පවරා තිබේ. අදාළ ව්‍යාපෘතිය යටතේ නිවාස 419 ක් ඉදිකර ඇති අතර එම නිවාස පදිංචිකරුවන්ට නීත්‍යානුකූල පැවරීමක් සිදුකර නොමැති බැවින් ව්‍යාපෘති අධ්‍යක්ෂවරයාට එරෙහිව නඩු පැවරූ බව තලවාකැලේ මහජන සෞඛ්‍ය පරීක්ෂක ආර්.ආ‍ර්. මැදවල මහතා පැවසුවේය. ඊට අදාළ නඩුව ඊයේ(15) නුවරඑළිය මහේස්ත්‍රාත් සමන් කාරියවසම් මහතා ඉදිරියේ කැදවනු ලැබීය. ඒ අනුව දෙසැම්බර් මස පළමුවැනි දිනට පෙර අදාළ නිවාසවල වැහි පීලි සකස් කර ශුද්ධ පවිත්‍ර කරන ලෙස මහේස්ත්‍රාත්වරයා ව්‍යාපෘති අධ්‍යක්ෂවරයාට නියෝග කළේය. තලවාකැලේ, කුමාරගම, රන්මිල්ලකැලේ, නානුඔය වත්ත, වෝකස් ජනපදය යන ප්‍රදේශවල අදාළ නිවාස ඉදිකර තිබේ.", "URL": "https://sinhala.adaderana.lk/news.php?nid=18760", "Category": null, "Parent URL": null}