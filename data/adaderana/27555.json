{"Source": "Adaderana", "Timestamp": "September 19, 2012 02:58 pm", "Headline": "මෛත්‍රී රනිල්ට හිස නමා පෙත්සම අස්කර ගනියි", "News Content": "එක්සත් ජාතික පක්ෂ නායකත්වය තේරීම වසර 6 ක් දක්වා දීර්ඝ කිරීමට එම පක්ෂයේ කෘත්‍යාධීකාරී මණ්ඩලය ගනු ලැබු තීරණයට එරෙහිව දකුණු පළාත් සභා මන්ත්‍රී, නීතිඥ මෛත්‍රී ගුණරත්න මහතා විසින් ගොනු කළ පෙත්සම අද ඔහු විසින් ඉල්ලා අස්කරගෙන තිබේ. පසුගිය අගෝස්තු මස 08 වන දින දකුණු පළාත් සභා මන්ත්‍රීවරයා විසින් ගොනු කළ මෙම පෙත්සම සැලකිල්ලට ගනිමින් කෘත්‍යාධිකාරී මණ්ඩලය විසින් ගනු ලැබූ තීරණය තාවකාලිකව අත්හිටුවමින් ගල්කිස්ස දිසාඅධිකරණය විසින් වාරණ නියෝගයක් නිකුත් කරනු ලැබිණි. පසුගිය ජූලී මස 19 වන දින එක්සත් ජාතික පක්ෂ කෘත්‍යාධීකාරී මණ්ඩලය විසින් නායකත්වය තේරීම වසර 06ක් දක්වා දීර්ඝ කිරීමට ගනු ලැබු තීරණය පක්ෂ ව්‍යවස්ථාවට පටහැනි බව පෙත්සම්කාර පාර්ශයේ නීතීඥවරයා අධිකරණයට දන්වා තිබුණි. ඉදිරිපත් වු කරුණු සලකා බැලූ දිසා විනිසුරුවරයා අදාළ වාරණ නියෝගය අවස්ථා කිහිපයකදීම දීර්ඝ කිරීමට කටයුතු කරන ලදී. එසේ වුවත් අද දිනයේදී රනිල් වික්‍රමසිංහ මහතා ඇතුළු චූදිත පාර්ශවය වෙනුවෙන් කරුණු දැක්වූ නීතිඥයින් ගල්කිස්ස දිසා අධිකරණ හමුවේ පවසා ඇත්තේ කෘත්‍යාධිකාරී මණ්ඩල තීන්දුවෙන් පක්ෂ ව්‍යවස්ථාව සංශෝධනයක් සිදුව නොමැති බවයි. ඒ අනුව පසුව තමන් තම පෙත්සම ඉල්ලා අස්කර ගැනීමට කටයුතු කළ බව මෛත්‍රී ගුණරත්න මහතා අද දෙරණ කළ විමසුමකදී තහවුරු කර සිටියේය.", "URL": "https://sinhala.adaderana.lk/news.php?nid=27555", "Category": null, "Parent URL": null}