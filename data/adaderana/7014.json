{"Source": "Adaderana", "Timestamp": "March 2, 2010 07:51 am", "Headline": "ඌව විද්‍යා පීඨයේ ප්‍රශ්න පත්‍ර සොරකමක්", "News Content": "අධ්‍යාපන විද්‍යා පීඨ අවසන් වසර විභාගයේ ප්‍රශ්න පත්‍ර සොරකම් කිරීමේ සිද්ධියකට අදාළව සැක පිට ඌව අධ්‍යාපන විද්‍යා පීඨයේ සිසුන් ‍තිස් තුන් දෙනෙකු බණ්ඩාරවෙල පොලීසියෙන් අත්අඩංගුවට ගෙන තිබේ. දිවයිනේ අධ්‍යා‍පන විද්‍යා පීඨ 17 ක අවසන් වසර විභාගය ඊයේ දිනයේ ආරම්භ වීමට නියමිතව තිබුණි. එහෙත් මහවැලි සහ ඌව අධ්‍යාපන පීඨ වල ප්‍රශ්න පත්‍ර සොරකම් කිරීමේ සිද්ධීන් ‍දෙකක් වාර්තා වීම නිසා එම විභාගය අවලංගු කිරීමට විභාග දෙපාර්තමේන්තුව තීරණය කර ඇත. ප්‍රශ්න පත්‍ර ගබඩා කර තිබූ කාමර වලට ඇතුළු වී ඒවායේ ඉබි යතුරු ගලවා දමා ප්‍රශ්න පත්‍ර රැගෙන ගොස් ඇති බව එම පීඨ වල බලධාරීන් පැමිණිලි කර තිබේ. ඒ අනුව වහාම ක්‍රියාත්මක වන පරිදි ඊයේ දිනයේ අ‍ාරම්භ වීමට නියමිතව තිබුණු විද්‍යා පීඨ අවසන් වසර විභාගය තාවකාලිකව අවලංගු කර ඇති අතර කඩිනමින් යළි දිනයක එම තරග විභාගය පවත්වන බව විභාග කොමසාරිස් ජනරාල් අනුර එදිරිසිංහ මහතා පවසයි. මෙම ප්‍රශ්න පත්‍ර සොරකම් කිරීම සම්බන්ධයෙන් විභාග දෙපාර්තමේන්තුවද විශේෂ පරීක්ෂණයක් ආරම්භ කර ඇත. ඊයේ අත්අඩංගුවට ගත් ‍ඌව අධ්‍යාපන විද්‍යා පීඨයේ සිසුන් තිස් තුන්දෙනා සම්බන්ධයෙන් බණ්ඩාරවෙල පොලිසිය වැඩි දුර පරීක්ෂණ පවත්වන බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=7014", "Category": null, "Parent URL": null}