{"Source": "Adaderana", "Timestamp": "September 28, 2010 01:57 pm", "Headline": "ආණ්ඩුව කොළඹ ඉඩම් ටික හිතවතුන්ට දෙන්න හදනවා", "News Content": "ජනතාවගේ ඡන්ද අයිතිය අහෝසි නොකරන ලෙස ඉල්ලා ඔක්තොම්බර් 06 වනදා සිට මහජන අත්සනින් යුත් මහජන පෙත්සමක් මැතිවරණ කොමසාරිස් වෙත බාරදීමට කටයුතු කරන බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. කොළඹ නගර සභාව අධිකාරියක් බවට පත් කිරීම සම්බන්ධව විරෝධය පාමින් ඔහු මේ බව කියා සිටියේය. මේ හරහා රජය කොළඹ නගරයේ ඉඩම් සිය හිතවතුන් වෙත පවරාදීමට උත්සාහ දරන බවට මහ ලේකම්වරයා චෝදනා කරයි. කොට්ඨාශ මට්ටමින් මේ පිළිබඳව ජනතාව දැනුවත් කිරීමට කටයුතු කරන බවද හෙතෙම සඳහන් කළේය. මන්ත්‍රීවරුන්ගේ වරප්‍රසාද කඩවීම සම්බන්ධව කතානායකවරයා කිසියම් ක්‍රියා මාර්ගයක් අනුගමනය නොකළහොත් පක්ෂ නායකවරුන් එකතුව ඒ පිළිබඳව තීරණයක් ගන්නා බව ද අත්තනායක මහතා අවධාරණය කළේය. සරත් ෆොන්සේකා මහතාගේ පාර්ලිමේන්තු නොපැමිණීම සම්බන්ධව අදහස් දක්වමින් ඔහු මේ බව කියා සිටියේය.", "URL": "https://sinhala.adaderana.lk/news.php?nid=11155", "Category": null, "Parent URL": null}