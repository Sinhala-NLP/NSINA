{"Source": "Adaderana", "Timestamp": "August 25, 2019 09:19 am", "Headline": "ඇමසන් ලැව්ගිනිවලට මුල් වූ හේතුවක් අනාවරණය වෙයි", "News Content": "පාරිසරික උල්ලංඝනය කිරීම් සඳහා පවතින දඩ පහත වැටීමත් සමඟ මේ වසරේදී බ්‍රසීලයට අයත් ඇමසන් කලාපයේ වාර්තාගත ලැව්ගිනි සංඛ්‍යාවක් හටගෙන ඇති බව විශ්ලේෂණයකින් අනාවරණය වී ඇත. ලොව විශාලතම වැසි වනාන්තරය වන 'ඇමසන්' මිහිතලයේ උණුසුම ඉහළයාම පාලනය කෙරෙන වැදගත්ම කාබන් ගබඩාවයි. පාරිසරික උල්ලංඝනයන්ට අදාළ දඩ තියුණු ලෙස පහත වැටීමත් සමග බ්‍රසීලයට අයත් ඇමසන් කලාපයේ වාර්තාගත ලැව්ගිනි සංඛ්‍යාවක් හටගෙන ඇති බව BBC පුවත් සේවය කළ විශ්ලේෂණයකින් අනාවරණය වුණි. බ්‍රසීල පරිසර ඒජන්සියේ නිල දත්ත වලට අනුව පසුගිය වසරට සාපේක්ෂව ජනවාරි සිට අගෝස්තු මස 23 වැනිදා දක්වා කාලය තුළ ඊට අදාළ දඩ තුන් ගුණයකින් පමණ පහත වැටී ඇත. විශ්ලේෂකයින් වැඩිදුරටත් පෙන්වා දෙන්නේ අදාළ කාලසීමාව තුළ බ්‍රසීලයේ හටගෙන ඇති ලැව්ගිනි සංඛ්‍යාවද 84%කින් වර්ධනය වී ඇති බවයි. බ්‍රසීල ජනාධිපති ජායිර් බොල්සොනාරෝ සිය ධුරයේ වැඩ භාරගත්තේ ජනවාරි මස පළමු වැනිදාය. ඉන් අනතුරු කාලය තුළ බ්‍රසීල පරිසර හා පුනර්ජනනීය ස්වාභාවික සම්පත් ආයතනය පාරිසරික උල්ලංඝනය කිරීම් සඳහා ගෙවන ලද මුදල් සැළකිය යුතු මට්ටමකින් පහත වැටී ඇති බවද බීබීසී බ්‍රසීල් සේවය කළ විශ්ලේෂණයෙන් පෙන්වා දෙයි. ඒ අනුව ඒජන්සිය ලබා දුන් අවම දඩ මුදල් ප්‍රමාණය මේ වසරේ ජනවාරි සිට අගෝස්තු මාසය දක්වා කාලය තුළ වාර්තා වී තිබීම විශේෂත්වයකි. පසුගිය වසරේ එම කාලය තුළ ඔවුන් දඩ 9,771ක් ගෙවා ඇති නමුත් මේ වසරේදී එය 29.4%කින් පහත වැටී ඇති බව සඳහන්. මේ අතර එම කාලසීමාව හා සැසඳීමේදී වන විනාශය සහ ගිනි තැබීම ඇතුළත්ව වෘක්ෂලතා වලට අදාළ මුළු දඩ ගණන 4138 සිට 2535 දක්වා පහත වැටී ඇත. එමෙන්ම බ්‍රසීල ඇමසන් වනාන්තරය අයත් ප්‍රාන්ත නවයේ ඊට අදාළ දඩ ගණන 2817 සිට 1627 දක්වා පහත වැටී ඇති බව BBC බ්‍රසීල් සේවයේ විශ්ලේෂණයෙන් වැඩිදුරටත් අනාවරණය වී තිබුණි.", "URL": "https://sinhala.adaderana.lk/news.php?nid=117413", "Category": null, "Parent URL": null}