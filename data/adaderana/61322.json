{"Source": "Adaderana", "Timestamp": "June 21, 2016 09:24 pm", "Headline": "පළාත් පාලන ක්ෂේත්‍රයේ කඩා වැටීමක්", "News Content": "වර්තමානය වන විට පළාත් පාලන ක්ෂේත්‍රය දැවැන්ත කඩා වැටීමකට ලක්ව ඇති බව පළාත් පාලන නියෝජිතයින් පවසයි.පළාත් පාලන ආයතන වර්තමානයේ මුහුණ දී ඇති තත්ත්වය පිළිබඳව සහ පළාත් පාලන ආයතන ඡන්ද විමසීම කල්දැමීම පිළිබඳව කරුණු පැහැදිලි කිරීම සඳහා අද(21) පෙරවරුවේ මාධ්‍ය හමුවක් කැඳවා තිබුණි.ඒ අවස්ථාවට එක් වූ වළල්ලාවිට ප්‍රාදේශීය සභාවේ හිටපු සභාපති උදේනි අතුකෝරල මහතා පැවසුවේ වර්තමානය වන විට පළාත් පාලන ක්ෂේත්‍රයේ විශාල කඩා වැටීමක් දැකිය හැකි බවයි.එපමණක් නොව යහපාලන ආණ්ඩුව යටතේ පළාත් පාලන ක්ෂේත්‍රයට කුඩම්මාගේ සැළකිලි ලැබී ඇති බවත්, පසුගිය කාලය තුළ පළාත් පාලන ක්ෂේත්‍රයට වැඩ කළ හැකි මැති ඇමතිවරුන් සිටි නමුත් වත්මන් පළාත් පාලන ක්ෂේත්‍ර ඇමතිවරයා නමට පමණක් සිටින කොන්ද පණ නැති ඇමතිවරයෙකු බවත් ඔහු පෙන්වා දෙයි.එමෙන්ම ජනාධිපතිවරණයට පෙර විධායක ජනාධිපති ක්‍රමය අහෝසි කිරීමට යෝජනා ගෙනා පොරොන්දු දුන් සමහර ඇමතිවරුන් විසින් විධායක ජනාධිපති ක්‍රමය අහෝසි කිරීමට අනවශ්‍ය බව ප්‍රකාශකර සිටින්නේ ඔවුන් අදෝ මුඛයෙන් කතා කරන නිසා බවත් ඒ මහතා පවසයි.දිනෙන් දින ඉහළ යනු ලබන ආර්ථික රටාවත් සමග ජනතාව අන්ත අසරණ තත්ත්වයකට පත්ව ඇති බවත්, තේ, රබර් වැනි බෝග වල මිල දිනෙන් දින පහළ යන බවත්, ඊට සමගාමීව වී ගොවියාද අසරණ තත්ත්වයට පත්ව ඇති බවත් ඒ මහතා පවසයි.ගොවියාගේ වගාවන්ට අවශ්‍ය බීජ හෝ නිෂ්පාදනයට සාධාරණ මිලක් හෝ පොහොර සහනාධාරයවත් නිසි පරිදි ලබා නොදීම හේතුවෙන් ගොවීන් දැඩි අසීරුතාවයකට ලක්ව ඇති බවත් ඒ මහතා පෙන්වා දෙයි.", "URL": "https://sinhala.adaderana.lk/news.php?nid=61322", "Category": null, "Parent URL": null}