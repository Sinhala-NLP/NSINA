{"Source": "Adaderana", "Timestamp": "April 7, 2015 04:13 pm", "Headline": "බෝපේ පෝද්දල ප්‍රා. සභා රැස්වීම උණුසුම් - මාධ්‍යවේදීන්ට සභාපති හිමිගෙන් වාරණ", "News Content": "බෝපේ - පෝද්දල ප්‍රාදේශීය සභා භූමියේ, මන්ත්‍රීවරු සහ ජනතාව අතර ඇති වූ උණුසුම් තත්ත්වයකින් පසුව අද පැවැති විශේෂ සභාව විනාඩි 8 න් අවසන් වී තිබේ.මාසිකව රැස්වන බෝපෙ-පෝද්දල ප්‍රාදේශීය සභා රැස්වීම, පසුගිය වාර දෙකේදීම සභාපති ස්වාමින්වහන්සේ සහභාගී නොවූ නිසා, අද(07) දක්වා කල්දමා තිබිණ.ඒ අනූව අද විශේෂ සභාවක් පැවැත්වීමට, පුජ්‍ය උක්වත්තේ චන්දිම සභාපති ස්වාමින් වහන්සේ (සන්ධාන) පියවර ගෙන තිබුණි. උදෑසනින්ම සභා භූමියට, තම ජල ගැටලුව ගැන පැමිණිලි කිරීමට පැමිණ සිටි, නරාවල - ගල්ගොඩකන්ද ප්‍රදේශවාසින් දුටු උප සභාපති පද්මසේන මාවැල්ල මහතා,(සන්ධාන) එයින් කෝපයට පත්වී අනෙක් පක්ෂ විපක්ෂ මන්ත්‍රීවරු සහ ජනතාව සමග උණුසුම් වචන හුවමාරුවක පැටලුණි. මේ අතර පැමිණි සභාපති ස්වාමින් වහන්සේ, මාධ්‍යවේදීන්ට සභා රැස්වීම් පරීශ්‍රයට ඇතුළුවීම තහනම් කරන ලද බව අප වාර්තාකරු කියයි.සන්ධාන ආණ්ඩුපක්ෂ මන්ත්‍රීවරු, මාධ්‍යවේදීන්ට සභා රැස්වීමට ඇතුළුවීමට සභා යෝජනාවක් සම්මත කළද, සභාපති හිමියන් එය නොසලකා හැරි බවද ඔහු පවසයි.දිගින් දිගටම ආණ්ඩුපක්ෂ සහ විපක්ෂ මන්ත්‍රීවරුන්ගේ නොයෙකුත් ඉල්ලීම් මධ්‍යයේ, ඒවා කිසිවක් ගණනකට නොගෙන තමන්ට අවශ්‍ය, මුදල් ගෙවීම් යෝජනා සම්මත කරගෙන, විනාඩි 8ක් වත් ඉක්ම යාමට ප්‍රථම, සභාව මැයී 15 දක්වා කල් තැබීමට, සභාපති හිමි කටයුතු කළ බවද අප වාර්තාකරු කියයි.එහිදී මන්ත්‍රීන්ගේ විරෝධය මධ්‍යයේ, සභා භූමියෙන් සභාපති හිමියන් පිටව ගොස් තිබේ.උප සභාපතිවරයා නැවතත්, අනෙක් මන්ත්‍රීවරු සහ ගැටළු සාකච්ඡා කිරීමට පැමිණ සිටි ජනතාව සමග, උණුසුම් වචන හුවමාරුවක් පැටළුණ බවත්, තම ජල ගැටලුවට පිළිතුරු නොලද ජනතාව ඉන් පිටව ගියේ, හෙට දිනයේ දැවැන්ත විරෝධතාවක් පළ කරන බවට, තර්ජනය කරමින් බවත් අප වාර්තාකරු කියයි.", "URL": "https://sinhala.adaderana.lk/news.php?nid=50495", "Category": null, "Parent URL": null}