{"Source": "Adaderana", "Timestamp": "March 20, 2014 09:08 am", "Headline": "මාරවිල උසාවියෙන් පැන්න සැකකරු මාට්ටු", "News Content": "නඩු විභාගයක් සඳහා ගෙනවිත් සිටියදී මාරවිල අධිකරණයේ රිමාන්ඩ් සිර මැදිරියෙන් පලාගිය බව කියන සැකකරු මාරවිල පොලීසිය විසින් අත්අඩංගුවට ගෙන තිබේ. මාරවිල නගරය ආසන්නයේ පිහිටි වත්තක සැඟවී සිටියදී ඉකුත් 19 වැනිදා රාත්‍රීයේ සැකකරුව අත්අඩංගුවට ගැනීමට පොලීසිය සමත්වී ඇත. මීගමුව බන්ධනාගාරයේ රඳවා සිටි සැකකරුවන් පිරිසක් බන්ධනාගාර නිලධාරීන් විසින් 19 වැනිදා මාරවිල අධිකරණට රැගෙන එන ලදී. ඔවුන්ගෙන් කොටසක් ගොඩනැඟිල්ලේ දෙවැනි මහලේ පිහිටි මහේස්ත්‍රාත් අධිකරණයේ සිර මැදිරියේත්, තවත් කොටසක් තෙවැනි මහලේ දිසා අධිකරණයේ සිර මැදිරියේත් රඳවා තිබී ඇත. 19 වැනිදා දහවල් 2.00 ට පමණ දෙවැනි මහලේ පිහිටි මහේස්ත්‍රාත් අධිකරණයේ සිර මැදිරියේ රඳවා සිටි සැකකරුවන් තිදෙනෙකු ඉන් පලායාමට උත්සහ කර තිබේ. පලා යාමට උත්සාහ කළ සැකකරුවන් දෙදෙනෙකු එම අවස්ථාවේදීම බන්ධනාගාර නිලධාරීන් විසින් අත්අඩංගුවට ගෙන ඇති අතර,එක් සැකකරුවෙකු දෙවැනි මහලෙන් බිමට පැන පලාගොස් ඇත. 19 වැනිදා රාත්‍රීයේ පොලිස් නිලධාරීන් විසින් අත්අඩංගුවට ගෙන ඇත්තේ එසේ පලාගිය බව කියන සැකකරුය. මෙම සැකකරු ගෙවල් බිඳුම් සහ සොරකම් කිරීමේ සිද්ධීන් කීපයක් සම්බන්ධයෙන් දංකොටුව පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් පසුව රක්ෂිත බන්ධනාගාර ගත කර තිබී ඇත. බන්ධනාගාර නිලධාරීන්ගෙන් මිදී අධිකරණයේ සිර මැදිරියෙන් පලාගොස් ඇත්තේ එසේ රක්ෂිත බන්ධනාගාර ගත කර සිටියදීය. අත්අඩංගුවට ගෙන ඇති සැකකරු මාරවිල දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41930", "Category": null, "Parent URL": null}