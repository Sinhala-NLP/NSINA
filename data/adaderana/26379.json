{"Source": "Adaderana", "Timestamp": "August 7, 2012 08:52 am", "Headline": "මැතිවරණය ගැන තවත් සාකච්ඡාවක්", "News Content": "ඉදිරි පළාත් සභා ඡන්ද විමසීම සිදුකෙරෙන උතුරු මැද, සබරගමුව සහ නැගෙනහිර පළාත්වලට අදාළ සෑම දිස්ත්‍රික්කයක්ම ආවරණය වන පරිදි පැමිණිලි විමර්ශන කාර්යාල පිහිටුවීමට මැතිවරණ මහලේකම් කාර්යාලය පියවර ගෙන තිබේ. මැතිවරණ මහලේකම් කාර්යාලයේ පැමිණිලි ඒකකයට අමතරව නව පැමිණිලි ඒකක සෑම දිස්ත්‍රික් ලේකම් කාර්යාලයකම ආරම්භ කර ඇති බව මැතිවරණ මහලේකම් කාර්යාලය සඳහන් කළේය. ඉදිරි පළාත් සභා ඡන්ද විමසීමට අදාළව නීති විරෝධී ක්‍රියා පිළිබඳව මෙම ඒකකවලට දැනුම්දිය හැකිය. මේ අතර අම්පාර දිස්ත්‍රික්කයේ මැතිවරණයට සම්බන්ධ නිලධාරීන් සහ ඡන්ද අපේක්ෂකයින් සමඟ විශේෂ සාකච්ඡාවක් අද (07) පැවැත්වීමට නියමිතය. මැතිවරණ දෙපාර්තමේන්තු නිලධාරීන්ගේ ප්‍රධානත්වයෙන් පැවැත්වෙන මෙම සාකච්ඡාවේ දී මැතිවරණ නීති උල්ලංඝණය විම් සම්බන්ධයෙන් ලැබී ඇති පැමිණිලි පිළිබඳව සමාලෝචනයක් සිදුකිරීමට නියමිත බව මැතිවරණ මහලේකම් කාර්යාලය සඳහන් කළේය. මේ වන විටත් මඩකලපුව, අනුරාධපුර සහ පොළොන්නරුව දිස්ත්‍රික්කවල අදාළ සාකච්ඡා පවත්වා ඇති බව මැතිවරණය මහලේකම් කාර්යාලය පැවසුවේය.", "URL": "https://sinhala.adaderana.lk/news.php?nid=26379", "Category": null, "Parent URL": null}