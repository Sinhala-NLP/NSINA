{"Source": "Adaderana", "Timestamp": "November 3, 2016 03:20 pm", "Headline": " රාජ්‍ය-අර්ධ රාජ්‍ය සේවා නියුක්තිය පිළිබඳ සංගණනය 17දා", "News Content": "රාජ්‍ය සහ අර්ධ රාජ්‍ය සේවා නියුක්තිය පිළිබඳ සංගණනය ලබන 17 වන දින දිවයින පුරා සිදු කිරීමට නියමිත බව ජන ලේඛන හා සංඛ්‍යා ලේඛන දෙපාර්තමේන්තුව පවසයි. වසර 04කට වරක් පැවැත්වෙන සංගණනය මෙවර පැවැත්වෙන්නේ 11 වන වරට බව සඳහන්ය. ඒ අනුව සංගණනය පිළිබඳ සියළු තොරතුරු ඇතුළත් වෙබ් පිටුවක් ජන ලේඛන හා සංඛ්‍යා ලේඛන දෙපාර්තමේන්තුවේ වෙබ් අඩවිය වන www.statistics.gov.lk වෙබ් අඩවියේ ඇතුළත් කොට ඇති බව එම දෙපාර්තමේන්තුව සඳහන් කළේය.සංගණනය සඳහා භාවිත කරන ලේඛනවල පිටපත් සහ සංගණන ප්‍රශ්නාවලියේ සියළුම ප්‍රශ්න සම්පූර්ණ කිරීම සඳහා උපදෙස් ශ්‍රව්‍ය හා දෘෂ්‍ය මාධ්‍ය වලින් සිංහල, දෙමළ හා ඉංග්‍රිසි යන භාෂා ත්‍රිත්වයෙන්ම එම වෙබ් අඩවියේ ඇතුළත් කර තිබේ. 17 වනදා පෙරවරු 9.30ත් පෙරවරු 11.30ත් අතර කාලය තුළ සංගණන ප්‍රශ්නාවලිය නිවැරදිව සම්පූර්ණ කර මේ සඳහා සහය ලබාදෙන ලෙස ජනලේඛන හා සංඛ්‍යාලේඛන දෙපාර්තමේන්තුව සියළු රාජ්‍ය හා අර්ධ රාජ්‍ය සේවා නියුක්තිකයන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=65679", "Category": null, "Parent URL": null}