{"Source": "Adaderana", "Timestamp": "May 3, 2016 01:03 pm", "Headline": "ගෝඨාභයට සිතාසි!", "News Content": "2006 වසරේ දී හිටපු ආරක්ෂක ලේකම් ගෝඨාභය රාජපක්ෂ මහතා ඉලක්ක කරගනිමින් මරාගෙන මැරෙන බෝම්බ ප්‍රහාරයක් එල්ලවීමේ සිද්ධියට අදාළ නඩුව විභාගයට ගැනීමට කොළඹ මහාධිකරණය දින නියම කර තිබේ.අදාළ නඩුව ජුනි මස 27 වැනිදා විභාගයට ගැනීමට අධිකරණය තීරණය කර ඇති අතර අදාළ නඩුවේ සාක්ෂි සටහන් කරගැනීම සඳහා ගෝඨාභය රාජපක්ෂ මහතාට එදින අධිකරණයේ පෙනී සිටින ලෙස සිතාසි නිකුත් කළ බව අද දෙරණ අධිකරණ වාර්තාකරු පැවසුවේය.මේ අතර මරණ දඬුවම නියම වී සිටින සමන්ත කුමාර නොහොත් වෙළේ සූදා නමැති විත්තිකරුට එරෙහිව තවත් නඩුවක් අගෝස්තු මස 24 වැනිදා විභාගයට ගැනීමට කොළඹ මහාධිකරණය තීරණය කර තිබේ.2010 දෙහිවල ප්‍රදේශයේ දී හෙරොයින් ග්‍රෑම් 6යි දශම 7ක් ළඟ තබාගැනීමේ චෝදනාවට අදාළව නීතිපතිවරයා විසින් මෙම නඩුව ගොනුකර ඇති බව අද දෙරණ අධිකරණ වාර්තාකරු කේ.එස්.උදය කුමාර් පැවසුවේය.", "URL": "https://sinhala.adaderana.lk/news.php?nid=59767", "Category": null, "Parent URL": null}