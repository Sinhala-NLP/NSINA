{"Source": "Adaderana", "Timestamp": "August 14, 2015 02:26 pm", "Headline": "නීතිය උල්ලංඝණය කළොත් බලාගෙනයි", "News Content": "මැතිවරණ නීතියට හා තම උපදෙස්වලට අනුකූල ලෙස කටයුතු නොකරන්නේනම් රාජ්‍ය මාධ්‍ය අයතනවලට කඩුව බෙල්ල ළඟටම තබන බව මැතිවරණ කොමසාරිස් මහින්ද දේශප්‍රිය මහතා පවසයි.පුද්ගලික මාධ්‍ය ආයතන ඒ ආකාරයෙන් කටයුතු කරනු ලැබුවහොත් එම ආයතනවලට ප්‍රතිඵල ලබාදීම අත්හිටුවන බව කොමසාරිස්වරයා කියා සිටියේ අද(14)පැවති මාධ්‍ය හමුවකදීය.එසේම නොයෙකුත් වෙබ් අඩිවි වල ‍අසත්‍ය හා නොසිතූ කරුණු පළවිය හැකි වුවත් ඒවා වැළැක්වීමට හැකියාවක් නොමැති බව දේශප්‍රිය මහතා පෙන්වාදෙයි.තමාගේ ඡායාරූපයද යොදාගනිමින් විවිධ කතා ‍ගොතමින් පළකරන වෙබ් අඩවිවලට ඇත්කුණ කකා මුහුඳට ගසාගෙන ගිය කාක් රැළට සිදුවුණු දේ සිදුවිය හැකි බවත්, කිසිදු ගැලවීමක් නැති බවත්, සමාජ ජාල වෙබ් වල පළවන දේ ගැන උපදෙස් දෙන්න‍ට යාම හිල් කූඩයෙන් වතුර ඇදීමක් බවත් හෙතෙම සිහිපත් කළේය.එසේ වුවද මැතිවරණ නීති උල්ලංඝණය නොකරන ලෙසත්, අසත්‍ය කරුණු පළ නොකරන ලෙසත් තමා සමාජජාල වෙබ් අඩවිවල ක්‍රියාකාරීන්ගෙන් ඉල්ලා සිටින බවත් ඔහු කියා සිටියේය.මැතිවරණ සමයේ සිදුවන අක්‍රමිකතා එසැණින් මැතිවරණ මහලේකම් කාර්යාලය වෙත ලබාගැනීමේ වැඩපිළිවෙළක් අගෝස්තු 14 වන දින සිට ක්‍රියාත්මක කෙරෙන බවත්, ඒ අනුව ඕනෑම පුරවැසියෙකුට මැතිවරණ දූෂණයක් හෝ අක්‍රමිකතාවක් සිදුවන්නේනම් ඒ බව EC < හිස් තැනක් > EV < හිස් තැනක්> අදාළ දිස්ත්‍රීක්කය < හිස් තැනක් > ඔබගේ පැමිණිල්ල සඳහන් කර 2343 ට යොමු කළ හැකි බව මැතිවරණ කොමසාරිස් සඳහන් කළේය.මෙලෙස කෙටි පණිවිඩ මගින් ලැබෙන පැමිණිලි මැතිවරණ මහලේකම් කාර්යාලයේ ස්ථාපිත කර ඇති 'පැමිණිලි විභාග කරනු ලබන ඒකකය' විසින් විභාග කරනු ලබන බව ඔහු පෙන්වා දුන්නේය.එසේ වුවද කරුණු විමසීම සඳහා මෙම සේවාව භාවිතා නොකළ යුතු බවත්, ඒ සඳහා මැතිවරණ මහලේකම් කාර්යාලයේ වෙබ් අඩවියෙහි ඇති TELL COMMISSONER මගින් ඒ සඳහා පහසුකම් සලසා ඇති බවත් දේශප්‍රිය මහතා අවධාරණය කළේය.ඡන්දය ප්‍රකාශ කිරීම සඳහා ආයතන මගින් සේවක/සේවිකාවන්ට නියමිත පරිදි නිවාඩු ලබාදිය යුතු බවත්, ඒ අනුව අදාළ ඡන්ද මධ්‍යස්ථානයේ සිට සේවා ස්ථානයට දුර කි.මී 40 ට අඩු නම් වරුවක නිවාඩුවක්ද, එකී දුර කි.මී 40-80 ත් අතර නම් දවසක නිවාඩුවක්ද හිමිවන බව මැතිවරණ කොමසාරිස්වරයා සඳහන් කළේය.මීට අමතරව දුර කි.මී 80-150 ත් අතර නම් දවස් 1 1/2 ක්ද, ඊට වැඩි නම් දවස් 2ක්ද වන පරිදි නිවාඩු ලබාදිය යුතු බවත්, අවම වශයෙන් ඕනෑම සේවකයෙකුට එදින පැය 4ක නිවාඩුවක් හිමිවිය යුතු බවත් එසේ නොදෙන ආයතන ඇත්නම් ඒවාට එරෙහිව අධිකරණයේ නඩුදැමීමට ක්‍රියාකරන බවත් ඔහු කියා සිටියේය.අද සවස් කාලයෙන් පසු මැතිවරණ නීති උල්ලංඝණය කිරීම් වලට අත්අඩංගුවට ගන්නා පුද්ගලයින්ට පොලිස් ඇප ලබාදීමට බලාපොරොත්තුවක් නැති බවත්, ඡන්ද මධ්‍යස්ථානවල කලබල සිදුකරනු ලැබුවහොත් එහි ඡන්ද ප්‍රතිඵල අත්හිටුවීමට ක්‍රියා කරන බවද මැතිවරණ කොමසාරිස්වරයා අවධාරණය කළේය.", "URL": "https://sinhala.adaderana.lk/news.php?nid=53240", "Category": null, "Parent URL": null}