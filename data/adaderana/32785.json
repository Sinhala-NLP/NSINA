{"Source": "Adaderana", "Timestamp": "March 27, 2013 07:00 pm", "Headline": " දැදුරු ඔය පිටාර ගැලීමෙන් අවතැන්වූවන්ට තාමත් වන්දි නෑ", "News Content": "ඡායාරූ-ජූඩ් සමන්ත දැදුරුඔය පිටාර ගැලීම නිසා නිවාස අහිමිවු තමන්ට නැවත නිවාස ඉදි කර ගැනීම සදහා රජයෙන් ලබා දෙන බව පැවසු ආධාර මුදල් මෙතෙක් ලැබී නැති බව පල්ලම ප්‍රාදේශීය ලේකම් කොට්ඨාසයේ පදිංචි නිවාස අහිමිවූවෝ පවසති. පසුගිය දෙසැම්බර් මාසයේ දී ඇතිවු අධික වර්ෂාව හේතුවෙන් දැදුරුඔය පිටාර ගලා ගියේය.මේ නිසා පුත්තලම පල්ලම ප්‍රාදේශීය ලේකම් කොට්ඨාසයේ නිවාස 79 කට පුර්ණ හානි සිදුවූ අතර තවත් නිවාස 16 කට අර්ධ හානි සිදු විය. පුර්ණ ලෙස හානියට පත්වු නිවාස නැවත ඉදි කර ගැනීම සදහා රුපියල් ලක්ෂ 01 ක්ද,අර්ධ ලෙස හානියට පත් නිවාස වෙනුවෙන් රුපියල් 50,000 ක ආධාර මුදලක්ද ලබා දෙන බව මෙම හානි සම්බන්ධයෙන් නිරීක්ෂණයක් සදහා පැමිණි ආපදා කළමනාකරණ අමාත්‍යවරයා පල්ලමදී කියා සිටියේය. ඒ අතර තුර මුළු තැන් ගෙයි උපකරණ ලබා ගැනීම සදහා රුපියල් 1500 ක ආධාර මුදලක් ලබා දෙන ලෙසද ආපදා කළමනාකරණ අමාත්‍යවරයා පල්ලම ප්‍රාදේශීය ලේකම්වරියට උපදෙස් ලබා දෙන ලදී. හානියට පත්වු නිවාස හිමියන්ට තාවකාලිකව පදිංචිවීම සඳහා පුත්තලම ආපදා කළමනාකරණ ඒකකය විසින් තාවකාලික කූඩාරම් ලබා දෙන ලදී.අර්ධ වශයෙන් හානිවු පවුල් සදහා විශාල ප්‍රමාණයේ ඉටි රෙදි ලබා දීමක්ද එහිදී සිදු විය. ගංවතුර තර්ජනය එල්ලවී දැනට මාස 03 ක කාලයක් ගෙවී ගොස් ඇත.නමුත් පල්ලම ප්‍රදේශීය ලේකම් කොට්ඨාසයේ තම්මන, මිණිකිකුළ, හූනියන්එඹ, ඉබ්බන්වලයාය, මෙන්ම වතුපොළ ප්‍රදේශවල පදිංචි නිවාස අහිමිවුවන් තවමත් පදිංචිවී සිටින්නේ තාවකාලික කුඩාරම්වලය. අර්ධ වශයෙන් හානියට පත්වු නිවාස වටා පොලිතින් අසුරා ඇති බවක් එහි ගිය අපට දක්නට ලැබුණි. ලබා දී ඇති තාවකාලික කූඩාරම් වල අධික රස්නය පවතින විට දිවා කාලයේ රැඳී සිටින නොහැකි බවත්,එවැනි අවස්ථාවක ගෙවත්තේ ගස් සෙවනේ රැඳී සිටින්නට තමන්ට සිදුවී ඇති බවත් තාවකාලික පදිංචිකරුවෝ කියා සිටියහ. තවද,වැසි දිනවලදී මෙන්ම අධික ලෙස පිනි වැටෙන විට කූඩාරම් ඇතුළට ජලය ගලා එන බවද ඔවුහු කියා සිටිති. එමෙන්ම මෙම කිසිදු කූඩාරමක් ස්ථීරව වසා දමා යන්නට හැකියාවක් නොමැතිකම නිසා වටිනා කියන සියල්ල තමන් යන යන තැන රැගෙන යාමටද සිදුවී ඇති බව ඔවුහු කියා සිටිති.දැනට තාවකාලික කූඩාරම්වල පදිංචිවී සිටින පවුල් බොහෝමයක වැඩිහිටි දැරියන්ද සිටින බවත්,ස්ථීර නිවාස නොමැති කම එම දැරියන්ගේ ආරක්ෂාවට තර්ජනයක් බවද අපට හමුවූ කීප දෙනෙකුම කියා සිටියහ. නිවාස අහිමිවූවන් වෙත කඩිනමින් නිවාස සාදා ගැනීම අවශ්‍ය කරුණක් බව තමන් පිළි ගන්නා බැවින් ඒ සම්බන්ධයෙන් වු වාර්තාවන් මේ වන විට ආපදා කළමණාකරණ අමාත්‍යංශය වෙත යවා ඇති බව අප කරන ලද විමසුමකදී පල්ලම ප්‍රාදේශීය ලේකම් එස්.එම්.එල්.පී.කුමාරි මහත්මිය පැවසුවාය. නිවාස අහිමිවී සිටින අය සදහා ලබා දීමට ඇස්තමේන්තු කරන ලද රුපියල් ලක්ෂ 87 ක මුදල තමන් වෙත ලද විගස අදාළ මුදල් හිමිකරුවන් වෙත ලබා දීමට තමන් සුදානම් බවද ඇය කියා සිටියාය. මේ වන විට ගංවතුර බැස ගොසිනි.දැදුරුඔයද සාමාන්‍ය ලෙස ගලා යයි.නමුත් දැදුරුඔයෙන් පීඩාවට පත්වු මෙම ජනතාවගේ ජීවිත කෙසේ ගලා යන්නේද යන්න සම්බන්ධයෙන් අවධානය යොමු කිරීම වග කිව යුත්තන්ගේ යුතුකමක් නොවන්නේද?", "URL": "https://sinhala.adaderana.lk/news.php?nid=32785", "Category": null, "Parent URL": null}