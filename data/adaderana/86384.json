{"Source": "Adaderana", "Timestamp": "March 26, 2018 04:36 pm", "Headline": "12 හැවිරිදි පිරිමි දරුවා මානසික පීඩනයට ලක් කළ පුද්ගලයකු අත්අඩංගුවට-මවටත් අවවාද", "News Content": "දොළොස් හැවිදිරි පිරිමි දරුවකු දැඩි ලෙස මානසික පීඩනයට ලක් කළ, එම ළමයාගේ නිවසේ නවාතැන් ගෙන සිටි පුද්ගලයෙකු ජාතික ළමා ආරක්ෂක අධිකාරියේ විශේෂ පොලිස් විමර්ශන ඒකකය මඟින් අත්අඩංගුවට ගෙන තිබේ. එම පුද්ගලයා ළමයාගේ මව සමඟ අනියම් සම්බන්ධතාවක් පවත්වා තිබූ බවට කරුණු අනාවරණය වන අතර ඒ හේතුවෙන් අදාළ දොළොස් හැවිදිරි ළමයා, මව් සෙනෙහස නිසි ලෙස නොලැබීම හේතු කොටගෙන හා නවාතැන් ගෙන සිටින පුද්ගලයාගේ තර්ජනවලට ලක්ව දැඩි පීඩාවට ලක්ව ඇත. ජාතික ළමා ආරක්ෂක අධිකාරියට ලැබුණු තොරතුරක් මත අධිකාරියේ සභාපතිනියගේ උපදෙස් මතකඩිනමින් විමර්ශන කටයුතු සිදුකළ අතර, අත්අඩංගුවට ගත් පුද්ගලයා කොළඹ ප්‍රධාන මහේස්ත්‍රාත් අධිකරණයට ඉදිරිපත් කර ඇත. එහිදී අධිකරණය විසින් සැකකරුව රුපියල් ලක්ෂ දෙකක ශරීර ඇප මත මුදා හැර ඔහුට වින්දිත ළමයා පදිංචි නිවසට යාමද තහනම් කර ඇත. එදිනම දරුවා හා මවද අධිකරණය වෙත ඉදිරිපත් කළ අතර රුපියල් ලක්ෂයක බැඳුම්කරයක් මත දරුවා මවට භාර දී පරිවාස වාර්තා කැඳවීමට නියම කර තිබේ. මෙම නඩුව නැවත 2018.05.10 වන දින කැඳවීමට නියමිතය. විශේෂයෙන් මෙලෙස ළමයින්ව මානසික අපයෝජනයට ලක් වීම ඔහුගේ හෝ ඇයගේ සමස්ත ජීවිතයම බිඳවැටීමට හේතු වෙන අතර, මෙවැනි සිදුවීම් මඟින් ළමයා තම පවුලට හා සමාජයට වෛර කරන පුද්ගලයෙකු බවට පත් වෙන බව ද ජාතික ළමා ආරක්ෂණ අධිකාරිය පවසයි.", "URL": "https://sinhala.adaderana.lk/news.php?nid=86384", "Category": null, "Parent URL": null}