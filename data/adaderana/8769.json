{"Source": "Adaderana", "Timestamp": "June 3, 2010 08:09 am", "Headline": "සුමන හිමියන්ට ‍එරෙහි සාක්ෂි ප්‍රමාණවත්", "News Content": "රජය පෙරළීමට කුමන්ත්‍රණය කිරීමේ චෝදනාව මත අත්අඩංගුවේ පසුවන ඌවතැන්නේ සුමන හිමියන්ට ‍එරෙහිව ප්‍රමාණවත් සාක්ෂි ඉදිරිපත් වී ඇති බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. තමන් වහන්සේ අත්අඩංගුවට ගැනීම නීතිවිරෝධි යැයි ප්‍රකාශ කරන මෙන් ඉල්ලා ඌවතැන්නේ සුමන් හිමියන් විසින් ගොනු කළ මූලික අයිතිවාසිකම් පෙත්සම කැඳවු අවස්ථාවේදී නීතිපතිවරයා මේ බව දැන්වුවේය. සිද්ධියට අදාළ පරීක්ෂණ අවසන් වී ඇති නිසා පෙත්සම්කාර හිමිනම ඕනෑම කොන්දේසියක් මත මුදාහරින ලෙස මෙහිදි පෙත්සම්කාර පාර්ශවයේ නීතීඥවරයා පැවසුවේය. එහෙත් ඊට රජයේ නීතිඥවරයා විරෝධය පළ කිරීමෙන් අනතුරුව පෙත්සම විභාග කිරීම අගෝස්තු මස දෙවැනිදා දක්වා කල් තැබීමට ශ්‍රේෂ්ඨාධිකරණය තීන්දු කළේය. ඉකුත් ජනාධිපතිවරණ සමයේදී රජයට ප්‍රහාරයක් එල්ල කිරීම සඳහා මාළිගාවත්ත බෝධිරුක්ඛාරාමය තුළ අත්බෝම්බ 56ක් සහ ගිනි අවි සඟවා තැබීමේ චෝදනාව මත සුමන හිමියන් පොලිස් අත්අඩංගුවට ගෙන ඇත.", "URL": "https://sinhala.adaderana.lk/news.php?nid=8769", "Category": null, "Parent URL": null}