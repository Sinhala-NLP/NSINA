{"Source": "Adaderana", "Timestamp": "January 15, 2010 09:09 am", "Headline": "යතුරු පැදිය ගැටී දෙදෙනෙක් මරුට", "News Content": "ගලේවෙල නග‍රයේ දී සිදු වූ රිය අනතුරකින් පුද්ගලයන් දෙදෙනෙකු ජීවිතක්ෂයට පත් වී තිබේ. ට්‍රක් රථයක් ‍යතුරු පැදියක ගැටීමෙන් අනතුර සිදු වී ඇති බව පොලිසිය පවසයි. බුලනවැල ප්‍රදේශයේ පදිංචි පුද්ගලයෙකු සහ දේවහූව ප්‍රදේශයේ පදිංචි 35 හැවිරිදි පුද්ගලයෙකු මෙලෙස මිය ගොස් ඇති බව සඳහන් වේ. පොලිස් මාධ්‍ය ප්‍රකාශක කාර්යාලය සඳහන් කරන අයුරින් ගලේවෙල පොලීසිය මගින් ට්‍රක් රථයේ රියදුරු අත්අඩංගුවට ගෙන ඇති අතර ඔහු අද දිනයේ අධිකරණයට ඉදිරිපත් කිරීමට නියමිත ව ඇත. මේ අතර තංගල්ල මාතර මාර්ගයේ මොරකැටිආර ප්‍රදේශයේ දී ලොරි රථයක් පෙරළීමෙන් පුද්ගලයෙකු මිය ගොස් ඇති අතර තවත් පස් දෙනෙකු තුවාල ලබා තංගල්ල සහ මාතර රෝහලට ඇතුළත් කර තිබේ. කොළඹ - නුවර ප්‍රධාන මාර්ගයේ ට්‍රැක්ටෝ මංසන්ධියේ දී බස් රථයක් අනතුරට පත් වීමෙන් පුද්ගලයන් තිදෙනෙකු තුවාල ලබා තිබේ..", "URL": "https://sinhala.adaderana.lk/news.php?nid=6072", "Category": null, "Parent URL": null}