{"Source": "Adaderana", "Timestamp": "February 14, 2012 07:06 pm", "Headline": "ලුණුගම්වෙහෙරින් අසාමාන්‍ය මැණික් ඉල්ලමක්", "News Content": "කතරගම , ලුණුගම්වෙහෙර තම්මැන්නාව ප්‍රදේශයේ අසාමාන්‍ය මැණික් ඉල්ලමක් මතු වී තිබේ. අද දහවල් විශාල පිරිසක් මැණික් කැණීම් කටයුතු සඳහා එම ස්ථානයට පැමිණ සිටි බව අද දෙරණ වාර්තාකරු සඳහන් කරයි. 800 ක පමණ පිරිසක් එම ස්ථානයට රැස්ව ඇති බවත්,ජනතාව පාලනය කිරීම සඳහා ප්‍රදේශයට පොලිස් ආරක්ෂාව ද ලබා දී ඇති බවත් සඳහන් වේ. මේ සම්බන්ධයෙන් මැණික් හා ස්වර්ණාභරණ අධිකාරියේ අධ්‍යක්ෂ ජනරාල් ඩබ්ලිව්.එච්.එම්.එන් බණ්ඩාර මහතාගෙන් අද දෙරණ විමසීමකදී ඔහු කියා සිටියේ මෙම මැණික් ඉල්ලම මතුවූ ඉඩම අමාත්‍යංශයටම අයිති රක්ෂිතයක් බවයි. එසේ වුවද එහි අයිතිය පිළිබඳ මේවන විට අධිකාරිය හා ප්‍රාදේශීය ලේකම් සමග සාකච්ඡා කරමින් සිටින බව ඩබ්ලිව්.එච්.එම්.එන් බණ්ඩාර මහතා පෙන්වා දුන්නේය. එසේම මැණික් හා ස්වර්ණාභරණ අධිකාරියේ විසින් කරගෙන යන නීතිමය කටයුතුවලට බාධාවක් නොවන පරිදි කටයුතු කිරීමට අදාළ පිරිස් එකඟවී ඇතැයිද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22116", "Category": null, "Parent URL": null}