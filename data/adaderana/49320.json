{"Source": "Adaderana", "Timestamp": "February 13, 2015 08:32 am", "Headline": "දුමින්දගෙන් ප්‍රශ්න කිරීම් අවසන්", "News Content": "පාර්ලිමේන්තු මන්ත්‍රී දුමින්ද සිල්වා මහතාගෙන් අපරාධ පරීක්ෂණ දෙපාර්තමේන්තුව විසින් සිදුකළ ප්‍රශ්න කිරීම් අවසන් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසයි.ඒ අනූව ඔහුගෙන් ලබාගත් ප්‍රකාශ මත පදනම්ව ඉදිරි විමර්ශන කටයුතු සිදුකරන බව ඒ මහතා සඳහන් කරයි.වෙලේසුදා විසින් හෙළි කළ කරුණු මත පදනම්ව පාර්ලිමේන්තු මන්ත්‍රී දුමින්ද සිල්වාගෙන් අපරාධ පරීක්ෂණ දෙපාර්තමේන්තුව දින 3ක් පැය 20ට ආසන්න කාලයක් ප්‍රශ්න කිරීම් සිදුකර තිබිණ.ඒ ඊයේ, පෙරේදා හා ඊට පෙ‍රදිනය. දුමින්ද සිල්වාගෙන් දිගින් දිගටම ප්‍රශ්න කිරීම හැරුණු විට ඔහු අත්අඩංගුවට නොගැනීම ගැන බස්නාහිර පළාත් සභා මන්ත්‍රිනි හිරුණිකා ප්‍රේමචන්ද්‍ර මෙනවිය පෙරේදා මාධ්‍ය හමුවක්ද පවත්වමින් අප්‍රසාදය පළ කළේය.කෙසේ වුවද පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් ‍රෝහණ මහතා කියා සිටියේ සැකකරුවෙකු ලෙස අත්අඩංගුවට ගෙන අධිකරණයට ඉදිරිපත් කළ පමණින් සාක්ෂි නොමැති වූ විට උසාවිය ඔහුට ඇප නියම කරනු ඇති බවයි.මේ නිසා අවශ්‍ය කරන සියලු සාක්ෂි ද සහිතව සැකකරු අත්අඩංගුවට ගෙන උසාවියට ඉදිරිපත් කර දීර්ඝ නඩු විභාගයකින් පසුව ඔහුව වැරදිකරු ද නිවැරදිකරු ද යන්න තහවුරු කර ගැනීම වැදගත් බව ඒ මහතා පෙන්වාදුන්නේය.මේ අතර පසුගිය ජනපතිවරණයේ ඡන්ද ප්‍රතිඵල නිකුත් වෙමින් තිබියදී අරලියගහ මන්දිරයේ සිදුවූ බව කියන කුමන්ත්‍රණය ගැන හිටපු ජනපතිගෙන් මෙන්ම ආරක්ෂක ලේකම්ගෙන් ද ප්‍රශ්න කිරීමට අපරාධ පරීක්ෂණ දෙපාර්තමේන්තුව නීතිපති උපදෙස් පතා ඇති බවට පළවන වාර්තා ද පොලිස් මාධ්‍ය ප්‍රකාශකවරයා ප්‍රතික්ෂේප කළේය.", "URL": "https://sinhala.adaderana.lk/news.php?nid=49320", "Category": null, "Parent URL": null}