{"Source": "Adaderana", "Timestamp": "June 14, 2015 12:05 pm", "Headline": "රට වටා අනතුරු - 5ක් මරුට ", "News Content": "ප්‍රදේශ කිහිපයක සිදුවු රිය අනතුරුවලින් පුද්ගලයින් පස් දෙනෙකු මියගොස් තවත් 16 දෙනෙකු තුවාල ලබා තිබේ.අද අලුයම ගාල්ල - කොළඹ ප්‍රධාන මාර්ගයේ කොස්ගොඩ, දූවේ මෝදර පාලම අසළ සිදුවු රිය අනතුරකින් පුද්ගලයෙකු මියගොස් තවත් 16 දෙනෙකු තුවාල ලබා ඇති බව පොලීසිය පැවසුවේය.ගාල්ල දෙසට ධාවනය වු ලොරි රථයක් ඊට ප්‍රතිවිරුද්ධ දෙසින් පැමිණි කුඩා ලොරි රථයක ගැටීමෙන් අනතුර සිදුව තිබේ.අනතුරෙන් මියගොස් ඇත්තේ පයාගල ප්‍රදේශයේ පදිංචිව සිටි 49 හැවිරිදි පුද්ගලයෙකි.තුවාල ලැබූවන් බලපිටිය රෝහලට ඇතුළත් කර ඇති අතර කාන්තාවන් හත් දෙනෙකු සහ ලොරි රථ දෙකෙහි රියදුරන් දෙදෙනා ද ඒ අතර වන බව වාර්තා වෙයි. කොල්ලුපිටිය, ආර්.ඒ. ද මෙල් මාවතේ ශාන්ත අන්තෝනි මංසන්දිය අසළ දී සිදුවු රිය අනතුරකින් පදිකයෙකු මියගොස් තිබේ.අද අලුයම ලිබර්ටි වටරවුමේ සිට බම්බලපිටිය දෙසට ධාවනය වු මෝටර් රථයක ගැටීමෙන් 23න් හැවිරිදි තරුණයෙකු මෙලෙස මියගොස් ඇති බව පොලීසිය සඳහන් කළේය.අනතුර සම්බන්ධයෙන් මෝටර් රථයේ රියදුරු අත්අඩංගුවට ගෙන තිබේ.බොරලැස්ගමුව පිළියන්දල මාර්ගයේ වේරහැර ප්‍රදේශයේදී ද මෝටර් රථයක ගැටීමෙන් පදිකයෙකු මියගොස් තිබේ.71 හැවිරිදි පුද්ගලයෙකු අනතුරෙන් මියගොස් ඇති අතර අනතුරට සම්බන්ධ මෝටර් රථයේ රියදුරු අත්අඩංගුවට ගත් බව පොලීසිය පැවසුවේය.මේ අතර ගලෙන්බිඳණුවැව - කැකිරාව මාර්ගයේ යකල්ල ප්‍රදේශයේ දී සිදුවු රිය අනතුරකින් 30 හැවිරිදි පුද්ගලයෙකු මියගොස් තිබේ.කැකිරාව දෙසට ධාවනය වු යතුරුපැදියක් ප්‍රතිවිරුද්ධ දෙසින් පැමිණි කැබ් රථයක ගැටීමෙන් අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබු යතුරුපැදිකරු යකල්ල රෝහලට ඇතුළත් කිරීමේ දී මියගොස් ඇති අතර අනතුරට සම්බන්ධ කැබ් රථයේ රියදුරු අත්අඩංගුවට ගෙන තිබේ.තිස්සමහාරාම - කිරින්ද මාර්ගයේ සිදුවු රිය අනතුරකින් ද යතුරුපැදිකරුවෙකු මියගොස් ඇති බව පොලීසිය පවසයි.කිරින්ද දෙසට ධාවනය වු ටිපර් රථයක ප්‍රතිවිරුද්ධ දෙසින් පැමිණි යතුරුපැදියේ ගැටීමෙන් අනතුර සිදුව ඇති බව සඳහන්වෙයි.අනතුරෙන් මියගොස් ඇත්තේ 18 හැවිරිදි තරුණයෙකු වන අතර ටිපර් රථයේ රියදුරු අත්අඩංගුවට ගත් බවයි තිස්සමහාරාම පොලීසිය සඳහන් කළේය.", "URL": "https://sinhala.adaderana.lk/news.php?nid=51986", "Category": null, "Parent URL": null}