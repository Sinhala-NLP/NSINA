{"Source": "Adaderana", "Timestamp": "November 9, 2011 12:44 pm", "Headline": "ත්‍රී රෝද රියෙන් පැන්න පුතු මරුට-මවට තුවාලයි", "News Content": "ධාවනය වෙමින් පැවති ත්‍රීරෝද රථයකින් පැනීම නිසා කුඩා දරුවෙකු ජීවිතක්ෂයට පත්ව ඇති බවත්, දරුවාගේ මව තුවාල ලබා ඇති බවත් පොලීසිය පවසයි. අද පෙරවරුවේ බදුල්ල පොලිස් බලප්‍රදේශයේ බදුල්ල- බණ්ඩාරවෙල ප‍්‍රධාන මාර්ගයේ ත‍්‍රීරෝද රථයක ගමන් කළ කාන්තාවක් ඇය අත සිටි වයස අවුරුදු 02 ක් වූ දරුවා සමග ත‍්‍රීරෝද රථයෙන් පැනීමෙන් මෙම අනතුර සිදුව ඇති බව පොලිස් මාධ්‍ය ප්‍රකාශක,වැඩබලන නියෝජ්‍ය පොලිස්පති මැක්සි ප්‍රොක්ටර් මහතා සඳහන් කරයි. මෙම අනතුරින් වයස අවුරුදු 02 ක් වූ පිරිමි දරුවා මිය ගොස් ඇති අතර මෘත ශරීරය බදුල්ල රෝහලේ මෘත ශරීරාගාරයේ තබා ඇති බව පොලීසිය කියා සිටියි. මෙම කාන්තාව දරුවන්ද සමග අදාළ ත්‍රීරෝද රථයේ ගමන් කරමින් සිටියදී මගින් බැසීමට අවශ්‍ය බව රියදුරාට පවසා ඇතත්,ත්‍රී රෝද රථ රියදුරු නොනවත්වාම ධාවනය කළ නිසා ඇය මෙම දරුවාද සමග ත්‍රීරෝද රථයෙන් බිමට පැන ඇති බව කියැවෙයි. තුවාල ලැබූ කාන්තාව බදුල්ල රෝහලේ ප්‍රතිකාර ලබයි. කාන්තාව තමන්ට බැසීමට අවශ්‍ය බව සඳහන් කළද රියදුරුට ඒ බව නොඇසීම නිසා ඉදිරියට රථය ධාවනය කර ඇති බවත්,මෙම අවස්ථාවේ වයස අවුරුදු 08 ක් වූ කාන්තාවගේ දියණියක්ද ත‍්‍රීරෝද රථයේ ගමන් කර ඇති බවත් පොලීසිය සඳහන් කරයි. කෙසේ වෙතත් ත‍්‍රීරෝද රථයේ රියදුරු අත්අඩංගුවට ගෙන ඇති අතර බදුල්ල පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=19883", "Category": null, "Parent URL": null}