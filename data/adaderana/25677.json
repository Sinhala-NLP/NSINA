{"Source": "Adaderana", "Timestamp": "July 11, 2012 10:15 am", "Headline": "මැතිවරණය ඉලක්ක කර අලුත් පත්වීම් දීලා", "News Content": "එළඹෙන පළාත් සභා මැතිවරණ නිදහස් හා සාධාරණව පැවැත්වීමට ආණ්ඩුව වග බලා ගත යුතු බව එක්සත් ජාතික පක්ෂ පාර්ලිමේන්තු මන්ත්‍රී කරු ජයසූරිය මහතා පවසයි. එහෙත් ආණ්ඩුවේ ඇතැම් ක්‍රියා මඟින් මැතිවරණය නිදහස් හා සාධාරණව පැවැත්වෙනු ඇති බවට සැක උපදවන බව නිවේදනයක් නිකුත් කරමින් ඔහු පෙන්ව‍ා දෙයි. නැගෙනහිර, සබරගමුව හා උතුරු මැද පළාත් සභා විසුරුවා හැරීමෙන් පසුව පත්වීම් ලබාදීමට ආණ්ඩුව කටයුතු කර ඇති බවට කරු ජයසූරිය මහතා චෝදනා කරයි. ඇතැම් රාජ්‍ය සේවකයින්ට ස්ථාන මාරු ලබාදීමට ද ආණ්ඩුව කටයුතු කර ඇත. මෙවැනි තත්ත්වයන් වලක්වා ගැනීමට 17 වැනි ව්‍යවස්ථා සංශෝධනය යටතේ ස්ථාපිත කෙරුණු ස්වාධීන කොමිසන් සභා මඟින් හැකියාව තිබුණු බව කරු ජයසූරිය මන්ත්‍රීවරයා පෙන්වා දෙයි. 18 වැනි සංශෝධනය මඟින් මැතිවරණ කොමසාරිස්වරයාගේ ද බලතල සීමා කෙරෙන බව එම නිවේදනයේ වැඩිදුරටත් සඳහන්වේ.", "URL": "https://sinhala.adaderana.lk/news.php?nid=25677", "Category": null, "Parent URL": null}