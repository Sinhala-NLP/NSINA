{"Source": "Adaderana", "Timestamp": "March 21, 2012 12:48 pm", "Headline": "කෞතුකාගාරය යළි බලධා‍රීන් වෙත භාරදෙයි", "News Content": "කොළඹ ජාතික කෞතුකාගාරයේ පසුගිය දා සිදුවූ ‍පුරාවස්තු සොරකම සම්බන්ධයෙන් අදාළ ස්ථානය කේන්ද්‍ර කරගනිමින් සිදුකළ පරීක්ෂණ අවසන් කර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. ඒ අනුව මේ වන විට කෞතුකාගාරය යළි එහි බලධා‍රීන් වෙත භාර කර ඇති බව ඔහු සඳහන් කළේය. කෙසේවෙතත් සොරකම සම්බන්ධ විමර්ශන කටයුතු තවදුරටත් සිදුකෙරෙන බව අද දෙරණ වෙත අදහස් දක්වමින් අජිත් රෝහණ මහතා ප්‍රකාශ කළේය. අදාළ විමර්ශන කටයුතු කඩිනම් කර සොරාගත් භාණ්ඩ සහ සැකකරුවන් පිළිබඳව අනාවරණය කරගැනීමට කටයුතු කරන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22950", "Category": null, "Parent URL": null}