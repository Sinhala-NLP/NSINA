{"Source": "Adaderana", "Timestamp": "February 3, 2012 11:15 am", "Headline": "සිරිකොත වෙනුවෙන් මුදල් රැස්කිරීමට රනිල් බේරුවල යයි", "News Content": "සිරිකොත මූලස්ථානයේ ප්‍රතිසංස්කරණ කටයුතු වෙනුවෙන් පාක්ෂිකයින්ගෙන් මුදල් එක් රැස්කිරීම සඳහා එක්සත් ජාතික පක්ෂ නායක රනිල් වික්‍රමසිංහ මහතා අද(03) බේරුවල ප්‍රදේශයට පැමිණීමට නියමිතය. එහෙත් අද පෙරවරුවේ වික්‍රමසිංහ මහතා‍ගේ පැමිණීමට විරෝධය පළ කරමින් උද්ඝෝෂණයක් පැවැත්වුණි. සිරිකොත ප්‍රතිසංස්කරණය වෙනුවෙන් තවදුරටත් මුදල් එක්රැස් කිරීම අනවශ්‍ය බව උද්ඝෝෂණයට එක්ව සිටි බේරුවල ප්‍රාදේශීය සභා මන්ත්‍රී චමිල රණසිංහ මහතා පැවසුවේය. ප්‍රතිසංස්කරණ කටයුතු වෙනුවෙන් ප්‍රමාණවත් මුදලක් මේ වන විට එක්රැස් වී තිබෙන බව ඒ වෙනුවෙන් පත්කර තිබෙන කමිටුව ප්‍රකාශ කර තිබෙන බව රණසිංහ මහතා පවසයි. ඒ අනුව තවදුරටත් පාක්ෂිකයින්ගෙන් මුදල් එක්රැස් කිරීම ගැටලු සහගත බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21850", "Category": null, "Parent URL": null}