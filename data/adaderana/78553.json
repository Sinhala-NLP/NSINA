{"Source": "Adaderana", "Timestamp": "October 10, 2017 12:36 pm", "Headline": "  අගමැති ෆින්ලන්ත සුව ඇමති හමුවෙයි", "News Content": "ෆින්ලන්තයේ නිල සංචාරයක නිරතව සිටින අග්‍රමාත්‍ය රනිල් වික්‍රමසිංහ මහතා එරට සමාජ කටයුතු හා සෞඛ්‍ය අමාත්‍යවරි හමුවී සාකච්ඡා පවත්වා තිබේ. ෆින්ලන්තය සිය නිදහසේ සියවන වසර සමරන වකවානුවේ ශ්‍රී ලංකා අග්‍රමාත්‍යවරයාගේ පැමිණීම විශේෂයෙන් අගය කරන බව ෆින්ලන්ත අමාත්‍යවරිය එහිදී ප්‍රකාශ කර ඇත. ප්‍රජාතන්ත්‍රවාදය, මානව හිමිකම්, සමාජ සාධාරණත්වය, අධ්‍යාපනය හා සෞඛ්‍ය යන අංශයන් තුළ ශ්‍රී ලංකාව හා ෆින්ලන්තය අතර පවතින හරයාත්මක අගයන් සමාන බවද ඇය සඳහන් කර තිබේ. සංවර්ධනය හා ව්‍යවසාය ක්ෂේත්‍රයන් තුළ දෙරට අතර සබඳතා තවදුරටත් පුළුල් හා ශක්තිමත් කරලීමට පියවර ගත යුතු බව ෆින්ලන්ත සමාජ කටයුතු හා සෞඛ්‍ය අමාත්‍යවරිය ප්‍රකාශ කර ඇත. ෆින්ලන්තයට හා ශ්‍රී ලංකාවට නිදහස් අධ්‍යාපනය හා නිදහස් සෞඛ්‍ය සේවාව සම්බන්ධව දීර්ඝ ඉතිහාසයක් ඇති බව එහිදී පෙන්වා දී ඇති අග්‍රමාත්‍ය රනිල් වික්‍රමසිංහ මහතා එම ඉතිහාස අත්දැකීම් මත එම සේවාවන් එලෙසින්ම ඉදිරියට ගෙන යමින් වත්මන් ප්‍රවණතාවන්ට සරිලන පරිදි ශක්තිමත් කරලීම සම්බන්ධයෙන් අවධානය යොමු කිරීමට කාලය එළඹ ඇති බව සඳහන් කර ඇත.", "URL": "https://sinhala.adaderana.lk/news.php?nid=78553", "Category": null, "Parent URL": null}