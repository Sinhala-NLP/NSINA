{"Source": "Adaderana", "Timestamp": "January 15, 2011 09:56 am", "Headline": "අදත් දිවයිනේ ප්‍රදේශ කිහිපයකට වැසි ", "News Content": "අද(15) දිනය තුළ ද උතුරු නැගෙනහිර පළාත්වලට වැසි පවතින බව කාලගුණ විද්‍යා දෙපාර්තමේන්තුව පවසයි. ඒ අනුව නැගෙනහිර, උතුර, උතුරු මැද, මධ්‍යම සහ ඌව පළාත් වලත් හම්බන්තොට දිස්ත්‍රික්කයේත් විටින්විට වැසි ඇතිවනු ඇති බව අද දිනයේ කාලගුණය පිළිබඳ විස්තර කළ කාර්යයේ නියුතු කාලගුණ විද්‍යාඥ දමයන්ති ඉඳිකැටිහේවගේ මහත්මිය සඳහන් කළාය. එමෙන්ම දිවයිනේ සෙසු ප්‍රදේශ වලද අහස වළාකුළු වලින් බරව පවතින අතර ස්වල්ප වශයෙන් වැසි ඇතිවීමේ ඉඩකඩ පවතින බව ඇය පෙන්වාදුන්නාය. දිවයින සහ ඒ ආශ්‍රිත මුහුදු ප්‍රදේශ වල තරමක තද සුළං අපේක්ෂා කරන බව එම මහත්මිය වැඩිදුරටත් කියා සිටියාය. අහස පැහැදිලිවීමත් සමග මේ දිනවල පවතින අසාමාන්‍ය සීත කාලගුණික තත්ත්වයේ අඩුවීමක් බලාපොරොත්තු විය හැකි බව ද දමයන්ති ඉඳිකැටිහේවගේ මහත්මිය විස්තර කළේය.", "URL": "https://sinhala.adaderana.lk/news.php?nid=13505", "Category": null, "Parent URL": null}