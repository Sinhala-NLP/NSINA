{"Source": "Adaderana", "Timestamp": "September 3, 2012 01:19 pm", "Headline": "ඉන්ධන නිෂ්පාදන ධාරිතාව අඩුවී නෑ", "News Content": "ඇරැබියන් ලයිට් භාවිතා කිරිම නිසා ඉන්ධන වර්ගවල නිෂ්පාදන ධාරිතාව සියයට පනහනික් අඩු නොවන බව ඛනිජ තෙල් කර්මාන්ත අමාත්‍යංශය පවසයි. ඇරබියන් ලයිට් බොරතෙල් භාවිතයේදී ඩීසල් නිෂ්පාදනය යම් මට්ටමකින් අඩුවුව ද අනෙකුත් නිෂ්පාදනවල අඩුවීම සියයට 10 ත් 15 ත් පමණ වන එම අමාත්‍යංශය නිකුත් කළ නිවේදනයක දැක්වෙයි. එම නිවේදනය වැඩිදුරටත් පහත පරිදිය. ඇරබියන් ලයිට් බොරතෙල් භාවිතා කිරීම හේතුවෙන් පෙට‍්‍රල්, භූමිතෙල්, ගුවන්යානා තෙල් ඇතුළු ඉන්ධන වර්ගවල නිෂ්පාදන ධාරිතාව සියයට පනහකින් අඩු වී නොමැත. ඉරානියන් ලයිට් බොරතෙල්වලට අමතරව වාර්ෂිකව ඇරබියන් ලයිට් බොරතෙල් ද පිරිපහදු කිරීම සඳහා තෙල් පිරිපහදුව විසින් යොදාගනු ලැබේ. ඇරබියන් ලයිට් බොරතෙල් භාවිතයේදී ඩීසල් නිෂ්පාදනය යම් මට්ටමකින් අඩුවුව ද අනෙකුත් නිෂ්පාදනවල අඩුවීම සියයට 10 ත් 15 ත් පමණ වේ. එහෙත් මෙම තත්ත්වය පවා අවම කර ගැනීම සඳහා ඇරබියන් ලයිට් බොරතෙල් වෙනත් බොරතෙල් වර්ගයක් සමග මිශ‍්‍රණයක් ලෙස යෙදීමට සෑම වර්ෂයකම පියවර ගෙන ඇති අතර ඒ අනුව මෙවර ද ඇරබියන් ලයිට් බොරතෙල් මිරිලයිට් බොරතෙල් සමග මිශ‍්‍රණයක් ලෙස යෙදීමට පියවර ගෙන ඇත. ඉරානයට එරෙහිව ආර්ථික සම්බාධක පැනවීමත් සමඟ ඉරානයෙන් ගෙන්වන බොරතෙල් ප‍්‍රමාණය යම් ප‍්‍රමාණයකට සීමාකිරීමට සිදු වූ අතර ඒ අනුව සපුගස්කන්ද තෙල් පිරිපහදුවට සරිලන බොරතෙල් වෙනත් රටවලින් ද ලබාගැනීමට සිදුව ඇත. ඒ අනුව වාර්ෂිකව ගෙන්වන ඉරානියන් ලයිට් හා ඇරබියන් ලයිට් බොරතෙල්වලට අමතරව ඕමානයෙන් බොරතෙල් ගෙන්වීමට අදාළ කටයුතු මේ වනවිට සිදුකරමින් පවතී. මේ අතර සපුගස්කන්ද තෙල් පිරිපහදුවේ පිරිපහදු කාර්යයන් තාවකාලිකව නතර කොට ඇත්තේ ඇරබියන් ලයිට් බොරතෙල් භාවිතය හේතුවෙන් මතු වූ තාක්‍ෂණික ගැටලූවක් හේතුවෙන් නොවේ. බොරතෙල් ගොඩබෑමට භාවිතා කරන කොළඹ වරායේ පිහිටි බෝයාවට සම්බන්ධ නළයේ එක් කොටසක් කැඩීයාම හේතුවෙන් බොරතෙල් ගොඩබෑම නතර කර ඇති අතර ඒ හේතුවෙන් පිරිපහදු කිරීමට අවශ්‍ය බොරතෙල් සපුගස්කන්ද තෙල් පිරිපහදුවට ලබාගැනීම ප‍්‍රමාද වී ඇත. සපුගස්කන්ද පිරිපහදුවේ පිරිපහදු කාර්යයන් තාවකාලිකව නවතා ඇත්තේ ඒ හේතුවෙනි. කැඩීමට ලක්වූ අදාළ නළ කොටස මේ වනවිට හදිසි අලූත්වැඩියාවකට ලක්කොට තිබේ. එම අලූත්වැඩියා කටයුතු අවසන් වන තෙක් බොරතෙල් ගොඩබෑම දින කිහිපයක් ප‍්‍රමාද කොට ඇත. දැනට කොළඹ වරායට බොරතෙල් නෞකාවක් පැමිණ ඇති අතර හදිසි අලූත්වැඩියා කටයුතු අවසන් වූ විගස එම බොරතෙල් ගොඩබෑම ආරම්භ කරන අතර අනතුරුව කඩිනමින් පිරිපහදු කාර්යන් ආරම්භ කිරීමටත් සැලසුම් කර ඇත. සපුගස්කන්ද තෙල් පිරිපහදුව තාවකාලිකව නවතා තැබුව ද මෙරටට අවශ්‍ය පෙට‍්‍රල්, ඩීසල්, භූමිතෙල්, ගුවන්යානා තෙල් ඇතුළු ඉන්ධන වර්ග ප‍්‍රමාණවත් පරිදි ලංකා ඛනිජ තෙල් නීතිගත සංස්ථාව සතුව පවතී. පෙට‍්‍රල් මෙ.ටොන් 35000 ක නෞකාවක් පසුගියදා (29) මෙරටට පැමිණි අතර ඞීසල් ටොන් 40000ක් රැගත් නෞකාවක් මේ වනවිට පැමිණ ඇත. එසේ හෙයින් කිසිදු අයුරකින් තෙල් හිඟයක් ඇති නොවේ.", "URL": "https://sinhala.adaderana.lk/news.php?nid=27095", "Category": null, "Parent URL": null}