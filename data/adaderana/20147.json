{"Source": "Adaderana", "Timestamp": "November 21, 2011 12:39 pm", "Headline": "තමිලිනී ගැන තවමත් නීතීපති උ‍පදෙස් ලැබී නෑ", "News Content": "එල්.ටී.ටී.ඊ සංවිධානයේ දේශපාලන‍ අංශයේ හිටපු කාන්තා නායිකා තමිලිනී සම්බන්ධයෙන් ගත යුතු නීතීමය ක්‍රියාමාර්ග පිළිබඳ නීතීපති උ‍පදෙස් මෙතෙක් ලැබී නැතැයි රහස් පොලිසිය අධිකරණයට දැනුම් දී තිබේ. තමිලිනී සම්බන්ධයෙන් සියලු පරීක්ෂණ වාර්තා නීතීපතිවරයා වෙත යොමු කර ඇති බව රහස් පොලිසිය මහේස්ත්‍රාත් අධිකරණය හමුවේ අද(21) ප්‍රකාශ කර ඇත. අද නඩුව කැඳවූ අවස්ථාවේ දී බන්ධනාගාරගත කර සිටින තමිලිනී අධිකරණය වෙත ඉදිරිපත් කර තිබුණි. කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා ඒ පිළිබඳ නඩුව ලබන 7 වැනි දින යළි කැඳවීමට නියෝග කර තිබේ. එදින දක්වා අදාළ සැකකාරිය බන්ධනාගාරගත කරන ලෙස මහේස්ත්‍රාත්වරයා නියෝග කළේය. වන්නි යුද ගැටුම් අවසන් අදියරේ දී තමිලිනී හෙවත් සුබ්‍රමනියම් සිවගාමී රජයට භාර වූ අතර පසුව රහස් පොලිසියේ අත්අඩංගුවට පත්විය.", "URL": "https://sinhala.adaderana.lk/news.php?nid=20147", "Category": null, "Parent URL": null}