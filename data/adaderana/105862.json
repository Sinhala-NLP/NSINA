{"Source": "Adaderana", "Timestamp": "March 11, 2019 10:44 am", "Headline": " ගාමිණී සෙනරත් නඩුවේ විත්තියේ නීතිඥවරු කළ ඉල්ලීම පිළිබඳ නියෝගයට දින දෙයි", "News Content": "හිටපු ජනාධිපති කාර්ය මණ්ඩල ප්‍රධානී ගාමිණි සෙනරත් මහතා ඇතුළු විත්තිකරුවන් සිව්දෙනාට එරෙහිව නීතිපතිවරයා විසින් ගොනුකර ඇති නඩුවේ විත්තිවාචකය නොකැඳවා ඔවුන් නිදහස් කරන මෙන් විත්තීයේ නීතීඥවරුන් කර ඇති ඉල්ලීම පිළිබඳ නියෝගය ලබන 27 වැනිදා ප්‍රකාශ කරන බව කොළඹ ත්‍රිපුද්ගල විශේෂ මහාධිකරණය නිවේදනය කර තිබේ. එම නඩුව අද(11) කැඳවු අවස්ථාවේ සම්පත් අබේකෝන්, සම්පත් විජයරත්න සහ චම්පා ජානකි රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ල විසින් මෙම නියෝගය සිදුකළේය. නඩුවේ ඉදිරිපත් වූ සාක්ෂිවලින් විත්තිකරුවන්ට එරෙහිව ඉදිරිපත් කර ඇති චෝදනා සාධාරණ සැකයකින් තොරව ඔප්පු වී නොමැති හෙයින් විත්තිවාචකය නොකැඳවා ඔවුන්ව නිදහස් කරන මෙන් විත්තියේ නීතීඥවරුන් විසින් මීට පෙර ඉල්ලීමක් සිදුකර තිබුණි. මේ සම්බන්ධයෙන් විත්තියේ නීතීඥවරුන් මෙන්ම රජයේ පාර්ශවය විසින් අධිකරණය වෙත කරුණු දක්වා තිබුණි. 2014 වසරේ පෙබරවාරි පළමු වැනිදා සිට 2015 වසරේ ජනවාරි 20 වැනිදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කළ බවට හිටපු ජනාධිපති කාර්ය මණ්ඩල ප්‍රධානී ගාමිණි සෙනරත් මහතා ඇතුළු විත්තිකරුවන් සිව්දෙනෙකුට එරෙහිව නීතිපතිවරයා විසින් මෙම නඩුව ගොනුකර තිබුණි.", "URL": "https://sinhala.adaderana.lk/news.php?nid=105862", "Category": null, "Parent URL": null}