{"Source": "Adaderana", "Timestamp": "August 12, 2018 06:38 pm", "Headline": "වර්ජනයෙන් පසු දුම්රිය යළි පීල්ලට", "News Content": "දුම්රිය වර්ජනය අවසන්වීමත් සමග මේ වන විට දුම්රිය ධාවන කටයුතු යථා තත්ත්වයට පත්වෙමින් පවතින බව දුම්රිය දෙපාර්තමේන්තුව පවසයි. අතිරේක දුම්රිය සාමාන්‍යාධිකාරී විජය සමරසිංහ මහතා සඳහන් කළේ විශේෂයෙන් කොටුව දුම්රිය ස්ථානයෙන් ගමන් ආරම්භ කරන දුම්රිය රැසක ධාවන කටයුතු මේ වන විට ආරම්භ කර ඇති බවයි. දුම්රිය රියදුරන්, නියාමකවරුන්, ස්ථානාධිපතිවරුන් සහ පාලකවරුන් ඇතුළු දුම්රිය වෘත්තිය සමිති කිහිපයක් පසුගිය 8 වන දින පස්වරු 3.00සිට ආරම්භ කළ වැඩ වර්ජනය අද(12) පෙරවරුවේ නතර කරනු ලැබුවේය. ජනාධිපති මෛත්‍රීපාල සිරිසේන මහතා සමග පොළොන්නරුව ජනාධිපති නිල නිවසේ පැවති සාකච්ඡාවකින් අනතුරුව වර්ජනය අත්හැරීමට තීරණය කළ බව දුම්රිය වෘත්තීය සමිති සඳහන් කළේය. වර්ජනය නිම කිරීමත් සමග දුම්රිය සේවකයින් සේවයට වාර්තා කරමින් සිටින අතර හෙට(13) දිනයේ සියලු කාර්යාල දුම්රියන් ධාවනය කිරීමට බලාපොරොත්තු වන බව දුම්රිය අතිරේක සාමාන්‍යාධිකාරී විජය සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=94298", "Category": null, "Parent URL": null}