{"Source": "Adaderana", "Timestamp": "January 31, 2013 08:57 am", "Headline": "පළමු වසරට සිසුන් ගැනීම ගැන හොයන්න පරීක්ෂණ ", "News Content": "පාසල්වල පළමු වසරට සිසුන් ඇතුළත් කර ගැනීමේ වැඩපිලිවෙළ පිළිබඳව සොයා බැලීම සඳහා විශේෂ පරීක්ෂණයක් ආරම්භ කර ඇති බව අධ්‍යාපන අමාත්‍යංශ්‍ය පවසයි. දිවයිනේ සියලුම ප්‍රධාන පාසල්වල අදාළ පරීක්ෂණය පැවැත්වෙන බව අධ්‍යාපන අමාත්‍යංශ ලේකම් ගෝඨාභය ජයරත්න මහතා සඳහන් කළේය. මෙවර පළමු වසරට සිසුන් ඇතුළත් කර ගැනීමේ දී යම් යම් අක්‍රමිකතා සිදුවු බවට අධ්‍යාපන අමාත්‍යංශයට පැමිණිලි රැසක් ලැබී තිබේ. ඒ හේතුවෙන් අදාළ සිසුන් ඇතුළත් කර ගැනීමේ ක්‍රියාවලිය පිළිබඳව පාසල් මට්ටමින් සොයා බැලීමට තීරණය කළ බව අධ්‍යාපන අමාත්‍යංශ ලේකම්වරයා සඳහන් කළේය. කොළඹ නගරය ආශ්‍රිත පාසල්වල මේ වනවිටත් අදාළ පරීක්ෂණ ආරම්භ කර තිබේ. පළමු වසරට සිසුන් ඇතුළත් කර ගැනීමේ දී අක්‍රමිකතා සිදුවූ බවට අදාළ පරීක්ෂණවලින් තහවුරු වුවහොත් ඊට සම්බන්ධ නිලධාරීන්ට එරෙහිව දැඩි විනය ක්‍රියාමාර්ග ගන්නා බව අධ්‍යාපන අමාත්‍යංශ ලේකම් ගෝඨාභය ජයරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=31222", "Category": null, "Parent URL": null}