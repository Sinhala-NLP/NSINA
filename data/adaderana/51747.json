{"Source": "Adaderana", "Timestamp": "June 3, 2015 11:07 am", "Headline": "පාර්ලිමේන්තුව විසුරුවන්නැයි මාත් යෝජනා කරනවා", "News Content": "පක්ෂ විපක්ෂ මන්ත්‍රීවරුන් පාර්ලිමේන්තුවේ නැඟිට ඉල්ලා සිටින්නේ පාර්ලිමේන්තුව විසුරුවා හරින ලෙස නම් තමාද එය යෝජනා කරන බව කථානායක චමල් රාජපක්ෂ මහතා පවසයි.අද (03) රැස්වුණු පාර්ලිමේන්තුවේ දී පාර්ලිමේන්තු මන්ත්‍රී දිනේශ් ගුණවර්ධන මහතා විසින් අසන ලද ප්‍රශ්නයකට අග්‍රාමාත්‍ය රනිල් වික්‍රමසිංහ සහ සභානායක ලක්ෂ්මන් කිරිඇල්ල යන මහත්වරුන් ප්‍රතිචාර දැක්වීමේදී සභාවේ උණුසුම් වචන හුවමාරුවක් සිදුවූ බව අද දෙරණ වාර්තාකරු පවසයි.එම අවස්ථාවේදී ලක්ෂ්මන් කිරිඇල්ල මන්ත්‍රීවරයා පවසා ඇත්තේ මෙම පාර්ලිමේන්තුව මතභේදාකාරී තත්ත්වයක් තුළ පවත්වාගෙන යාමට කිසිදු අවශ්‍යතාවක් නොමැති බව හා එක්සත් ජාතික පක්ෂයේ තමන් එය විසුරුවා හරින ලෙස නිරන්තරයෙන් ඉල්ලා සිටින බවයි.එහිදී කථානායක චමල් රාජපක්ෂ මහතා පවසා ඇත්තේ පක්ෂ විපක්ෂ මන්ත්‍රීවරුන් ඉල්ලා සිටින්නේ පාර්ලිමේන්තුව විසුරුවා හැරීමක් ගැන නම් අසුන්වලින් නැඟිටින්නේ මන්දැයි තමාට නොතේරෙන බවත්, පාර්ලිමේන්තුව විසුරුවා හැරිය යුතු නම් තමාද එයම යෝජනා කරන බවයි.", "URL": "https://sinhala.adaderana.lk/news.php?nid=51747", "Category": null, "Parent URL": null}