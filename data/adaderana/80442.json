{"Source": "Adaderana", "Timestamp": "November 24, 2017 07:02 am", "Headline": "උමා ඔය වතුර ලීක් එක ජනවාරියේ නවතී - ගාණ මදි කියා සමහරු වන්දි නොගනී", "News Content": "උමා ඔය ව්‍යාපෘතියේ ප්‍රධාන උමගට කාන්දුවන ජලය ලබන වසරේ ජනවාරි මාසය වන විට නතර වනු ඇති බව ඉංජිනේරුවෝ පෙන්වා දෙති.උමා ඔය ව්‍යාපෘතිය සම්බන්ධයෙන් අද දෙරණ සිදු කළ විමසීමකට පිළිතුරු දෙමින් එහි ජ්‍යේෂ්ඨ ඉන්ජිනේරුවකු මේ බව සදහන් කළේය.ප්‍රධාන උමගට කාන්දුවන ජල ප්‍රමාණය මේ වන විට තප්පරයට ලීටර් 400 දක්වා අඩු වී ඇති බවයි ඉංජිනේරුවරුන් සදහන් කළේ.මීට පෙර ප්‍රධාන උමගට තප්පරයට ලීටර් 1460ක පමණ ජලය ප්‍රමාණයක් කාන්දු වූ අතර එය මීට මාසයකට පමණ ඉහතදී තප්පරයට ලීටර් 550 – 600ත් අතර ප්‍රමාණයක පැවතිණි.ඒ අනුව ලබන ජනවාරි මාසය වන විට එම කාන්දුවන ජල ප්‍රමාණය තප්පරයට ලීටර් 200ක් පමණ දක්වා අඩු වනු ඇති බවයි ඉංජිනේරුවරයා සදහන් කළේ.දැනට සිදු කරන ඉදිකිරිම් හේතුවෙන් මෙම ජලය කාන්දුවීම නතර වී ඇති බව ද ඉංජිනේරුවරුන් සදහන් කර ඇත.මේ අතර උමා ඔය ව්‍යාපෘතිය හේතුවෙන් විපතට පත් ජනතාව වෙනුවෙන් ප්‍රදානය කෙරෙන වන්දි ලබා ගැනිමට ඇතැම් පුද්ගලයින් අකමැත්ත පල කරන බව බදුල්ල දිස්ත්‍රික් ලේකම්වරයා සදහන් කළේය.තම නිවාස සදහා ලබාදී ඇති තක්සේරු වටිනාකම ප්‍රමාණවත් නොවන බවට ඔවුන් ප්‍රකාශ කරන බව ඔහු සදහන් කළේය.කෙසේවෙතත් වන්දි ලබාදීමට රජය මගින් ලබා දුන් මිලියන 6000ක මුදල ප්‍රාදේශිය ලේකම්වරුන් වෙත ලබාදී ඇති බව ද දිස්ත්‍රික් ලේකම්වරයා පැවැසීය.", "URL": "https://sinhala.adaderana.lk/news.php?nid=80442", "Category": null, "Parent URL": null}