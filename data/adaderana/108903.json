{"Source": "Adaderana", "Timestamp": "April 29, 2019 02:39 pm", "Headline": "හාම්පුතුන්ගේ හිරිහැර නිසා රට රැකියාව අතහැරු 57ක් දිවයිනට", "News Content": "ගෘහ සේවය සඳහා කුවේටය වෙත ගොස් සිටියදී , එරට හාම්පුතුන්ගේ හිරිහැර , කරදර වලට භාජනය වූ ශ්‍රී ලාංකික කාන්තාවන් 57 ක් (29) උදෑසන කටුනායක ගුවන් තොටුපළ වෙත පැමිණ තිබුණි. ඔවුන් කුවේටය වෙත ගොස් සිටියදී , එරට හාම්පුතුන්ගෙන් එල්ලවන හිරිහැර , කරදර තවදුරටත් ඉවසා සිටිය නොහැකි විටදී , ඔවුන් සිය සේවා ස්ථාන වලින් පලා යමින් සිටියදී , එරට ආරක්ෂක අංශ මගින් අත් අඩංගුවට ගෙන කුවේටයේ ශ්‍රී ලංකා තානාපති කාර්යාලය වෙත මොවුන් භාර දී ඇත. පසුව මෙම පිරිස එරට තානාපති කාර්යාලයේ \" සුරක්ෂා \" රැදවුම් මධ්‍යස්ථානයේ සහ තවත් පිරිසක් එරට සිරගෙවල්වල සිටි කාන්තාවන් ද මෙසේ පැමිණ සිටි පිරිසට අයත් වී සිටිති. මෙම පිරිස ඔවුන්ගේ වියදමින් ගුවන් ටිකට් පත් මිලදී ගෙන තිබූ අතර , ඔවුන් තාවකාලික ගුවන් ගමන් බලපත්‍ර යටතේ මෙරටට පැමිණ තිබුණි . මෙම හිරිහැර , කරදර නිසාම අසනීප තත්ත්වයේ පසු වූ කාන්තාවන් දෙදෙනකු ද මෙම පිරිස අතර සිටියහ. ඔවුන් අද උදෑසන 6.20 ට කුවේට් සිට පැමිණි ශ්‍රී ලන්කන් ගුවන් සේවයේ යූ.එල්.- 230 දරන ගුවන් යානයෙන් කටුනායක ගුවන් තොටුපළ වෙත පැමිණ ඇත. දිවයිනේ විවිධ ප්‍රදේශ වල පදිංචිකාරියන් වූ මෙම පිරිස , කටුනායක ගුවන් තොටුපළ ශ්‍රී ලංකා විදේශ සේවා නියුක්ති කාර්යාංශය මගින් ලබා දෙන ප්‍රවාහන වියදම් දීමනාව ද ලබා ගෙන ඔවුන්ගේ නිවෙස් බලා පිටත්ව ගොස් ඇත.", "URL": "https://sinhala.adaderana.lk/news.php?nid=108903", "Category": null, "Parent URL": null}