{"Source": "Adaderana", "Timestamp": "July 30, 2012 06:23 pm", "Headline": " සොක්කන්ට විතරයි-ලොක්කන්ට නෑ", "News Content": "ආණ්ඩුව සොක්කන්ට දඬුවම්දී ජනතාව කොලේ වහමින් සිටින බව එක්සත් ජාතික පක්ෂය පවසයි. හැකියාවක් ඇත්නම් මහා පරිමාණ අපරාධ හා වැරදි කරන ආණ්ඩුවේ ලොක්කන්ටත් දඬුවම් කර පෙන්වන ලෙස තමන් අභියෝග කරන බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා අභියෝග කරයි. මෑත කාලයේ නොයෙකුත් අපරාධ සඳහා චෝදනා ලැබූ හා වැරදිකරුවන් බවට පත්වූ ප්‍රාදේශීය සභා සභාපතිවරුන්,මන්ත්‍රීවරුන් කිහිපදෙනකුගේ පක්ෂ සාමාජිකත්වය අහෝසි කළ බවට ආණ්ඩුව විසින් පුළුල් ප්‍රචාරයක් ගෙනයන බවත්,ඒ තුළින් ගිළිහෙමින් පවත්නා ජන මතය යළි නිර්මාණය කරගැනීමට උත්සාහ දරන බවටත් මන්ත්‍රීවරයා චෝදනා කරයි. ප්‍රාදේශීය දූෂිතයන්ගේ පක්ෂ සාමාජිකත්වය අහෝසි කරමින් තමන් සත් ගුණවත් බවට ප්‍රකට කරන්නට ආණ්ඩුව දරන උත්සාහය පලක් නොවන බව කරුණාතිලක මහතා කියා සිටියේ අද (30)කොළඹ පැවති මාධ්‍ය හමුවකදීය. රූපවාහිනියේ යකා නටපු,රාජ්‍ය නිලධාරීන් ගස් බැඳපු,අධිකරණයට ගස් ගසපු,හොර මගඩි වලින් කෝටි ප්‍රකෝටි ගණන් රටට අහිමි කරපු,ඉන්ධන පිරවුම්හල් ලබාදීමටත් අල්ලස් ගත්තු ආණ්ඩුවේ උදවියට එරෙහිව මෙවැනි ක්‍රියාමාර්ග නොගන්නේ මන්දැයි කරුණාතිලක මහතා එහිදී ප්‍රශ්න කර සිටියේය. ආණ්ඩුවේ දූෂිත හෙජින් ගනුදෙනුව නිසා රටට කෝටි ගණන් අහිමිවූවා සේම උද්ගතව ඇති තත්ත්වය හමුවේ අධිකරණ ක්‍රියාමාර්ග ගැනීමට පවා යළි ඩොලර් මිලියන 164 ක් පමණ වැයවන බව ඔහු කියා සිටියේය. නීතිඥ ගාස්තු,අධිකරණ ක්‍රියාමාර්ගවලට මෙන්ම එකී නීතිමය පියවර ගැනීමට බුරුතු පිටින් විදෙස්ගතවීමට පවා අධික වියදමක් දරන්නට සිදුවන බවත්,අවාසනාවට එකී වියදම් දරන්නට සිදුවන්නේ ආණ්ඩුවටවත්,මැති ඇමතිවරුන්ටවත් නොව රටේ ජනතාවට බවත් මන්ත්‍රීවරයා අවධාරණය කළේය. ලෝකයේ රටවල් ගණනාවක් සහභාගීවන මෙවර ලන්ඩන්හි පැවැත්වෙන ඔලිම්පික් තරගාවලියේදී වැඩිම නියෝජිතයින් පිරිසක් පැමිණෙන රටටත් පදක්කමක් හිමිවන්නේනම් අනිවාර්යයෙන්ම එහි රන් පදක්කම ශ්‍රී ලංකාවට හිමිවිය යුතු බව ඔහු කියා සිටියි. මන්දයත් ශ්‍රී ලංකාවෙන් මෙම ක්‍රීඩා උළෙල සඳහා සහභාගීවූයේ ක්‍රීඩක ක්‍රීඩිකාවන් 7 දෙනකු පමණක් වුවද,නිලධාරීන් 30 දෙනකු සහභාගීවී ඇති බව මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26193", "Category": null, "Parent URL": null}