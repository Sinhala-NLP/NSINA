{"Source": "Adaderana", "Timestamp": "December 4, 2013 03:01 pm", "Headline": "කිරි පිටි වල ඩී.සී.ඩී. පරීක්ෂණ ප්‍රමාද නෑ", "News Content": "මෙරටට ගෙන්වන කිරි පිටි වල ඩී.සී.ඩී පරීක්ෂණ ප්‍රමාද කර නොමැති බව කාර්මික තාක්ෂණ ආයතනය පවසයි. මෙරටට ගෙන්වන සියලූම කිරිපිටි වල ඩී.සී.ඩී පරීක්ෂාවට ලක්කිරීමට අත්‍යාවශ්‍ය බව සෞඛ්‍ය අමාත්‍යංශය පසුගිය ජුලි මාසයේ දී නිවේදනය කළේය. ඒ අනුව මෙරටට ගෙන්වන සෑම කිරිපිටි බහාලුමකම නියැදි වරාය රේගුවේදීම සෞඛ්‍ය අමාත්‍යංශයේ නිලධාරීන් විසින් ලබා ගන්නා අතර ඒවා පරීක්ෂා කිරීම කාර්මික තාක්ෂණ ආයතනය විසින් සිදුකරනු ලබයි. කෙසේ වෙතත් පසුගිය දා මාධ්‍ය වාර්තා කර තිබුණේ ඩී.සී.ඩී පරීක්ෂාව ප්‍රමාදවීම හේතුවෙන් කිරිපිටි රේගුව තුළ සිරවී ඇති බවයි. මේ සම්බන්ධයෙන් අදහස් දක්වන කාර්මික තාක්ෂණ ආයතනය පවසන්නේ කිරිපිටි වල ඩී.සී.ඩී පරීක්ෂණ වාර්තා කිසිදු ප්‍රමාදයකින් තොරව සෞඛ්‍ය අමාත්‍යංශයට ලබා දී ඇති බවයි. අවශ්‍යතාවය අනුව රාත්‍රී කාලයේ දීද මෙම පරීක්ෂා කිරීම් සිදුකරන බව එම ආයතනය සඳහන් කළේය. විශේෂයෙන්ම කිරිපිටි සාම්පල අඛණ්ඩ පරීක්ෂාව සඳහා වෙනමම ඒකකයක් සහ නිලධාරී මඩුල්ලක් පත් කර ඇති බව ද කාර්මික තාක්ෂණ ආයතනය පැවසීය.", "URL": "https://sinhala.adaderana.lk/news.php?nid=39319", "Category": null, "Parent URL": null}