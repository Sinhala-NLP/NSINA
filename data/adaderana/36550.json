{"Source": "Adaderana", "Timestamp": "August 11, 2013 05:16 pm", "Headline": "ග්‍රෑන්ඩ්පාස් සිද්ධියට ස්වාධීන පරීක්ෂණයක් ඉල්ලයි", "News Content": "කොළඹ ග්‍රෑන්ඩ්පාස් ප්‍රදේශයේදී දෙපිරිසක් අතර ඇති වූ සිද්ධිය පිළිබඳව විධිමත් පරීක්ෂණයක් පවත්වන ලෙස රජයට සම්බන්ධ මුස්ලිම් ඇමතිවරුන් ඉල්ලීමක් කර තිබේ. ඒ.එච්.එම්. ෆවුසි, රාවුෆ් හකීම්, රිෂාද් බදියුදීන්, ඒ.එල්.එම්.අතාවුල්ලා, බසීර් සේගුදාවුඩ් යන ඇමතිවරුන් ද එම්.එල්.එම්. හිස්බුල්ලා, ෆයිසර් මුස්තාෆා හා ඒ.ආර්.එම්. අබ්දූල් කාදර් යන නියෝජ්‍ය ඇමතිවරුන්ගේද අත්සනින් යුතුව නිකුත් කළ ඒකාබද්ධ නිවේදනයක මේ බව දැක්වෙයි. ග්‍රෑන්ඩ්පාස් කොස්ගස් හන්දිය ප්‍රදේශයේ දී ඊයේ පස්වරුවේ ඇති වූ සිද්ධියට සම්බන්ධ පුද්ගලයින් අධිකරණය හමුවට පමුණුවා නීතිය ක්‍රියාත්මක කරන ලෙස ඔවුන් ජනාධිපතිවරයාගෙන් ඉල්ලීමක් කරයි. එසේම මෙම සිද්ධිය සම්බන්ධව ස්වාධීන අපක්ෂපාති පරීක්ෂණයක් පැවැත්විය යුතු බවද ඔවුන් එම නිවේදනය මගින් පෙන්වාදෙයි. මුස්ලිම් ප්‍රජාවට එරෙහිව සිදුවන මෙවැනි අනර්ථකාරී ක්‍රියා සම්බන්ධයෙන් ආණ්ඩුව නිර්භීත පියවරක් ගන්නා ලෙස එම ඇමතිවරුන් හා නියෝජ්‍ය ඇමතිවරුන් විසින් නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=36550", "Category": null, "Parent URL": null}