{"Source": "Adaderana", "Timestamp": "March 16, 2013 08:45 am", "Headline": "   රුසියාවේ හා යුක්රේනයේ දැවැන්ත සංචාරක ප‍්‍රවර්ධන වැඩසටහන් මාලාවක්", "News Content": "සංචාරක කර්මාන්තය යනු රටක සමාජ ආර්ථික ස්ථරයන් හි දියුණුව හා සංවර්ධනය අත්කරගැනීමේ ප‍්‍රධාන අංගයකි. 2009 වර්ෂයේදී ජනාධිපති අතිගරු මහින්ද රාජපක්‍ෂ මැතිතුමාගේ නායකත්වය යටතේ ත‍්‍රස්තවාදය පරාජයට පත්කළ ශ‍්‍රී ලංකා රජය, ආර්ථික සංවර්ධන අමාත්‍ය ගරු බැසිල් රාජපක්‍ෂ මැතිතුමාගේ දැඩි කැපවීම සහ මගපෙන්වීම මධ්‍යයේ සංචාරක කර්මාන්තය සංවර්ධනය කිරීමෙහි අති දැවැන්ත ප‍්‍රයත්නයක නිරතව සිටී. පසුගිය තෙවසර තුළම දිගින් දිගටම ශක්තිමත් වෙමින් පැවති සංචාරක කර්මාන්තය, 2012 වර්ෂය තුළදී ශ‍්‍රී ලංකාව ඉතා ජනප‍්‍රිය සංචාරක ගමනාන්තයක් බවට පත්කරමින් සමස්ත සංචාරක පැමිණීම් 1,005,605 ක් වාර්තා කළේය. මේ ආකාරයට සංචාරකයන් විශාල පිරිසක් ආකර්ෂණය කර ගැනීමෙහිලා ශ‍්‍රී ලංකා රජය මගින් සිදුකරන ලද ප‍්‍රවර්ධන සහ ප‍්‍රචාරණ කටයුතු අතිශයින් ඉවහල් විය. පසුගිය වසර 5 තුළ රුසියාවේ ශ‍්‍රී ලංකා තානාපති ගරු උදයංග වීරතුංග මැතිතුමාගේ උත්සාහයෙන් යුතුව රුසියානු සමූහාණ්ඩුවේ ශ‍්‍රී ලංකා තානාපති කාර්යාලය සංචාරක කර්මාන්තය ප‍්‍රවර්ධනය කිරීම සඳහා අමිල මෙහෙයක් ඉටුකරන ලද බව නොරහසකි. 2012 වසරේදී රුසියානු සමූහාණ්ඩුවට අයත් රටවල් (CIS Countries ) වෙතින් ශ‍්‍රී ලංකාවට පැමිණි සංචාරකයින් සංඛ්‍යාව 51,746 කි. එය සංසන්දනාත්මකව ශ‍්‍රී ලංකාවට වෙනත් රටවලින් පැමිණි පස්වන විශාලතම සංචාරකයන් පිරිස වීම වැනි කරුණු තුළින් රුසියාවේ ශ‍්‍රී ලංකා තානාපති කාර්යාලය විසින් මෙරට සංචාරක කර්මාන්තය වෙනුවෙන් ඉටුකරන ලද මෙහෙවර මනාව පැහැදිළිවේ. මේ වසරේදී ද සංචාරක කර්මාන්තය රුසියාව තුළ වඩාත් ප‍්‍රචලිත කිරීම සඳහා ශ‍්‍රී ලංකා සංචාරක ප‍්‍රවර්ධන කාර්යාංශයේද සහාය සහිතව රුසියාවේ ශ‍්‍රී ලංකා තානාපති කාර්යාලය විසින් ‘‘දැවැන්ත සංචාරක වෙළද හමුවීම්” නමින් ප‍්‍රවර්ධන වැඩ සටහනක් රුසියානු සමූහාණ්ඩුව සහ යුක්රේනය ආවරණය කරමින් මොස්කව්, ශාන්ත පීටර්ස්බර්ග් සහ කිව් යන නගරවල සංවිධානය කර තිබේ. මෙම වැඩසටහන 2013 වසරේ මාර්තු මස 17 වන දින ශාන්ත පීටර්ස්බර්ග් නගරයේ සුප‍්‍රසිද්ධ ඩිබෙන්කෝ සුපිරි වෙළෙද සංකීර්ණයේදී ආරම්භ කිරීමට නියමිත අතර, ඉන් පසුව, මෙම දැවැන්ත ප‍්‍රවර්ධන වැඩසටහන මොස්කව් සහ කිව් නගරයන්හි තෙසතියක් පුරාවට පැවැත්වීමට කටයුතු යොදා ඇත. සංචාරක වෙළඳ කුටි ස්ථාපනය කිරීම, ශ‍්‍රී ලංකා සංචරණය පිළිබඳව වැඩමුළු, සංස්කෘතික සංදර්ශන, ඡායාරූප ප‍්‍රදර්ශන සහ මාධ්‍ය හමුවීම් මෙම වැඩසටහන පැවැත්වෙන කාලය තුළ පැවැත්වීමට නියමිත අතර, මොස්කව්හි පැවැත්වෙන ලෝ සුපතල MITT 2013, කිව් හි පැවැත්වෙන ඹෂඔඔ 2013 සහ යුක්රේන සංචාරක සමුළුව වැනි සංචාරක සහ වෙළඳ ප‍්‍රදර්ශනවලට ද මෙහිදී සහභාගී වීමට නියමිතය. දැවැන්ත සංචාරක ප‍්‍රවර්ධන වැඩසටහන් මාලාවට ශ‍්‍රී ලංකා සංචාරක ප‍්‍රවර්ධන කාර්යාංශය, ලක්සල, සිද්ධාලේප, ශ‍්‍රී ලංකන් ගුවන් සේවය සහ ප‍්‍රසිද්ධ සංචාර සහ සංචාරක කර්මාන්තයේ සමාගම් රුසක් සහභාගී වීමට නියමිතය. තවද ශ‍්‍රී ලංකාවේ කීර්තිමත් සංචාර සහ සංචාරක කර්මාන්තයේ සමාගම්වල රුසියාවේ සහ යුක්රේනයේ සිටින පාර්ශ්වකරුවන් මෙම වැඩසටහනට සහාය ලබාදෙනු ඇත. ශ‍්‍රී ලංකා සංචාරක ප‍්‍රවර්ධන කාර්යාංශය.", "URL": "https://sinhala.adaderana.lk/news.php?nid=32455", "Category": null, "Parent URL": null}