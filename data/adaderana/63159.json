{"Source": "Adaderana", "Timestamp": "August 17, 2016 03:28 pm", "Headline": " රජයේ බදු ආදායම රුපියල් බිලියන 100කින් වැඩිවෙලා", "News Content": "මාස 6ක් තුළ රජයේ බදු ආදායම රුපියල් බිලියන 100කින් ඉහළ ගොස් ඇතැයි සම කැබිනට් මාධ්‍ය ප්‍රකාශක, පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පවසයි.රජයේ ප්‍රවෘත්ති දෙපාර්තමේන්තුවේ අද (17) පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී ඔහු මේ බව කියා සිටියේය.මුදල් අමාත්‍යවරයා ඊයේ (16) පැවැති අමාත්‍ය මණ්ඩල රැස්වීමේදී මේ බව ප්‍රකාශ කළ බවත්, ඒ අනුව දේශිය බදු ආදායම 22%කින්, සුරා බදු ආදායම 22%කින් සහ රේගු බදු ආදායම 40%කින් වැඩි වී තිබෙන බව ද ඒ මහතා සඳහන් කළේය.නිසි කළමනාකරණයකින් යුතුව කටයුතු කිරීම හේතුවෙන් මෙම බදු ආදායම වැඩි කර ගැනීමට හැකි වී ඇති බව එහිදී අමාත්‍යවරයා පැවසූ අතර අනතුරුව සම කැබිනට් ප්‍රකාශක සෞඛ්‍ය අමාත්‍ය රාජිත සේනාරත්න මහතා ද අදාළ ගණන් සම්බන්ධයෙන් අදහස් පළ කළේය.කෙ‍සේ වෙතත් ගයන්ත ඇමතිවරයාත්, රාජිත ඇමතිවරයාත් ප්‍රකාශ කළ දත්තයන් හි පරස්පරතාවයක් ඇති බැවින් මාධ්‍යවේදීන් ඒ ගැන විමසීමේදී රාජිත සේනාරත්න අමාත්‍යවරයා පැවසුවේ මුදල් අමාත්‍යවරයා ප්‍රකාශ කළ පරිදි සටහන් කරගනු ලැබූ බවයි.මේ අතර එල්.ටී.ටී.ඊයේ පුනරුත්ථාපනය වූ සාමාජිකයින්ගේ සිරුරුවලට විෂ එන්නත් කර ඇතිදැයි සෙවීමට ජාත්‍යන්තර වශයෙන් මැදිහත්වීමක් අනවශ්‍ය බවත්, විදෙස් වෛද්‍යවරුන් ගෙන ඒමට පෙර උතුරේ වෛද්‍යවරුන්ටම ඒ ගැන පරික්ෂා කළ හැකි බවත්, රාජිත සේනාරත්න අමාත්‍යවරයා පැවසුවේය.වාර්ෂිකව රුපියල් බිලියනයක අය වැයක් දරණ අමාත්‍යංශයක් ලෙස සෞඛ්‍ය අමාත්‍යංශයට ඒ වෙනුවෙන් සුදුසු නිලධාරියෙකු දැමිමේ වරදක් නැතැයි එම අමාත්‍යංශයට නව අධ්‍යක්ෂ ජනරාල්වරයෙකු පත්කිරීම සම්බන්ධයෙන් මතුවූ කතාබහේදී අමාත්‍යවරයා පිළිතුරු දුන්නේය.තවත් අධ්‍යක්ෂ ජනරාල්වරයෙකු පත් කිරීමට ගත් තීරණය රජයේ ප්‍රතිපත්තිමය තීරණයක් බවද පැවසූ අමාත්‍යවරයා පැවසුවේ අමාත්‍යංශ 04ක් සඳහා මෙලෙස අධ්‍යක්ෂ ජනරාල්වරුන් පත්කිරීමට රජය සැළසුම් කර ඇති බවයි.", "URL": "https://sinhala.adaderana.lk/news.php?nid=63159", "Category": null, "Parent URL": null}