{"Source": "Adaderana", "Timestamp": "May 1, 2011 12:40 pm", "Headline": "අරගල කිරීම හැර විකල්පයක් නෑ", "News Content": "වැඩ කරන ජනතාව ඇතුළු පීඩාවට පත් ජනතාවගේ අයිතීන් සහතික කළ හැක්කේ සැමට සමාන අවස්ථා සහතික කරන විකල්ප සමාජක‍්‍රමයක් තුළින් පමණක් බව ජනතා විමුක්ති පෙරමුණ පවසයි. ලෝක කම්කරු දිනය නිමිත්තෙන් ජනතා විමුක්ති පෙරමු‍ණේ දේශපාන මණ්ඩලය විසින් නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. ලොව පුරා විසිරී සිටින වැඩ කරන ජනතාවටත් ඔවුන්ගේ විමුක්තිය වෙනුවෙන් සටන් වදින අධිරාජ්‍ය විරෝධී, සමාජවාදී හා ප‍්‍රගතිශීලී සියලූ බලවේගයන්ටත් ජයග‍්‍රහණය ප‍්‍රාර්ථනා කරන ජනතා විමුක්ති පෙරමුණ වැඩ කරන ජනතාවගේ අයිතීන් වෙනුවෙන් ජීවිත ඇතුළු විවිධාකාර පරිත්‍යාග කළ වීරවරියන්ට හා විරුවන්ට මෙම 122 වැනි මැයි දිනයේදී සිය උත්තමාචාරය පළ කර සිටී. අධිරාජ්‍යවාදයටත්, සමාජ අසාධාරණයටත් එරෙහිව වැඩ කරන ජනතාව ප‍්‍රමුඛ පීඩිත ජනයාගේ විමුක්තිය වෙනුවෙන් ලොවපුරා සටන් වදින සියලූ ජනතාවන්ට සිය සහයෝගය පළ කරන ජනතා විමුක්ති පෙරමුණ ඔවුන් සමග අත්වැල් බැඳ ගැනීමට සූදානම් බවද මෙම මැයි දිනයේදී අවධාරණය කර සිටී. අප අද ජීවත්වන ධනවාදී ලෝකය, බහුතර ජනතාවට උරුම කර දී ඇත්තේ, අසාධාරණය, අසහනය, විරැකියාව, ලෙඩ රෝග හා මරණය පමණි. දිනපතා ලොව ඇති නැති පරතරය උග‍්‍ර වෙමින් පවතින අතර ලෝකයේ සම්පත් හා නිෂ්පාදනයේ ප‍්‍රතිලාභ අතළොස්සක් අතට කේන්ද්‍ර ගත වෙමින් පවතී. එහි ප‍්‍රතිඵලය වී ඇත්තේ දිළින්දන්ගේ ප‍්‍රතිශතය දිනපතා විශාල වීමයි. ලෝකයේ බහුතර ජනතාව මේ ආකාරයට පීඩනයට ලක්ව දුක් විඳිමින් සිටින්නේ සියලූ දෙනාට මූලික අවශ්‍යතා සහතික කළ හැකි තරමේ නිෂ්පාදනයක් සිදු වෙමින් තිබියදීය. සෑම තත්පර හතරකට වරක්ම ලොව කොතැනක හෝ දරුවකු කුසගින්න නිසා මිය යන්නේ නම්, දිනකට ලොව පුරා ජනයා 25000ක් කුසගින්නේ මිය යන්නේ නම් එවන් සමාජක‍්‍රමයක් සාධාරණ වන්නේ නැත. වත්මන් ගෝලීය ධනවාදය ලොව පුරා ජනතාවට උරුම කර දී ඇත්තේ දිළිඳුකම, කුසගින්න, ලෙඩදුක්, අපරාධ, යුද්ධ හා මරණය පමණි. මෙම දුෂ්ට සමාජක‍්‍රමය වෙනස් කිරීම සඳහා සටන් වැදීම අද දවසේ මග හැරිය නොහැකි වගකීමක් වන අතර ඒ සඳහා සටන් වැදීමට වැඩ කරන ජනතාව ඇතුළු අධිරාජ්‍ය විරෝධී, සමාජවාදී හා ප‍්‍රගතිශීලි ජනතාව මෙම මැයි දිනයේදී දැඩිව අදිටන් කර ගත යුතුය. 2008 ආරම්භ වූ ලෝක ආර්ථික අර්බුදය තවමත් නිමාවට පත්ව නැති අතර දිනපතා වැඩ කරන හා දුප්පත් ජනතාව ඊට බිලිවෙමින් ඇත. වත්මන් සමාජක‍්‍රමයේ අපේක්ෂාව වන්නේ ධනපතියන්ගේ ලාභය තර කිරීම මිස ජනතාවගේ ජීවිත සුරක්ෂිත කිරීම නොවේ. අර්බුදයේ සියලූ බර වැඩ කරන ජනතාව මත පැටවෙමින් තව තවත් පීඩනය එල්ල වෙමින් ඇතිවා පමණක් නොව එහි ගොදුරක් වෙමින් සිය රැකියාද අහිමි කර ගැනීමට ඔවුන්ට බල කෙරී තිබේ. ලෝක ආර්ථික අර්බුදයත් සමග ලොව පුරා දේශපාලන අර්බුදයක්ද හඹා යමින් ඇත. ග‍්‍රීසිය, ප‍්‍රංශය ආදී යුරෝපා රටවලින් ආරම්භ වූ එය ටියුනීසියාවේ හා ඊජිප්තුවේ ආණ්ඩු පෙරළා දමමින් තවත් රටවල් රැුසකට ව්‍යාප්ත වී ඇත. වැඩකරන ජනතාවද තරුණයෝද ඊට සක‍්‍රිය ලෙස දායක වෙමින් සිටිති. මෙම දේශපාලන අර්බුද හා ජනතා උද්ඝෝෂණ විසින් කියාපානු ලබන්නේ විකල්පයක අවශ්‍යතාව බැවින් අපි එය සුබවාදීව දකිමු. සැබවින්ම වෙනසක් සඳහා ලොව පුරා ජනතාව පෙළ ගැසෙමින් සිටීම මුළුමහත් ලෝක වැඩකරන ජනතාවටම ආස්වාදයකි. එහෙත් ගැටලූව වී ඇත්තේ එම ජනතා අරගල වැඩකරන ජනතාවගේ අයිතීන් දිනා ගැනීමේ සහ වැඩකරන හා පීඩිත ජනතාවට විමුක්තිය ලබා දීමේ දිශාවට ගෙන යාමට සමත් ශක්තිමත් හා නිවැරදි සංවිධාන බලයක්, මග පෙන්වීමක් නොමැතිවීමයි. එහි ප‍්‍රතිඵලය වී ඇත්තේ, ජනතා නැගිටීම්වල වාසිය කොල්ලකෑමට අධිරාජ්‍යවාදීන්ට ඉඩකඩ සැලසීමයි. එවැනි තත්වයක් වැඩ කරන ජනතාවට කිසිසේත්ම හිතකර නැත. මෙම තත්වය වැඩ කරන ජනතාවට බල කොට සිටින්නේ, එක මිටකට සංවිධානය වීමේ වුවමනාවය. ශ‍්‍රී ලංකාව තුළද පසුගිය වසර 63 තිස්සේ රට පාලනය කළ ධනපති කණ්ඩායම් දෙක තමන්ගේ අසමත්කම වුවමනාවටත් වඩා ඔප්පු කර ඇත. විශේෂයෙන්ම 1978න් පසු ඇරඹි විවෘත ආර්ථිකය තුළ ආර්ථික, දේශපාලන, සමාජ හා සංස්කෘතික ආදී සියලූ කේෂ්ත‍්‍රයන් උරුම කර ගත් අභාවාචක අත්දැකීම් පෙන්වා දෙන්නේ එයයි. විරැකියාව හා දුප්පත්කම දිනෙන් දින ඉහළ යමින් ඇති අතර රටේ අසීමිත බදු බරත්, ණය බරත්, දඩ බරත් ජනතාව මත පටවනු ලැබ තිබේ. ජනතාවගේ ප‍්‍රශ්නවලට පිළිතුරු දිය නොහැකි වූ මෙතෙක් රට පාලනය කළ පාලකයින් හා පාලන කල්ලි මෙන්ම වත්මන් රාජපක්ෂ පාලනයද ප‍්‍රජාතන්ත‍්‍රවාදය හකුළා දමමින් ඒකාධිපතිත්වයක් කරා ගමන් කරමින් සිටී. ආණ්ඩුව ප‍්‍රජාතන්ත‍්‍රවාදය අහිමි කරමින් වැඩ කරන ජනතාවගේ අයිතීන් කප්පාදු කරමින් සිටිනවා පමණක් නොව අධිරාජ්‍යවාදය හමුවේ දණ ගසා වැඩකරන ජනතාව කබලෙන් ලිපට ඇද දමන ආකාරයේ තීන්දු තීරණ ක‍්‍රියාවට නගමින් සිටියි. එපමණක් නොව, වැඩ කරන ජනතාව බොරු පොරොන්දුවලින් රවටා ඇති ආණ්ඩුව වැඩ කරන ජනතාවට ලැබිය යුතු වැටුප් වැඩිවීම් පවා ලබා නොදී සිටී. මුළුමහත් ආර්ථිකයම අධිරාජ්‍යවාදීන්ගේ වුවමනාවට අනුව හසුරුවමින් සිටින ආණ්ඩුව රටේ වටිනා ඉඩම් හා සම්පත් විදේශ සමාගම් වෙත විකුණා දමමින් සිටියි. ගොවි බිම්වලින් ජනතාව එලවා දමා එම ඉඩම්ද සංචාරක කර්මාන්තය හා ඊනියා සංවර්ධනයේ මුවාවෙන් බහුජාතික සමාගම්වලට විකුණා දැමෙමින් තිබේ. මේ නිසා ජනතාව තම උපන් බිම තුළම අනාථයින්ගේ තත්වයට පත් වනු ඇත. එපමණක් නොව යුද්ධය නිමා වී වසර දෙකක් ගත වී ඇතත් උතුරු නැගෙනහිර පළාත්වල ජීවත් වන ජනතාවට ප‍්‍රජාතන්ත‍්‍රවාදය හා සමාන අවස්ථා ලබාදීමටවත් ඔවුන්ගේ මූලික අයිතීන් ලබාදීමටවත් වත්මන් පාලනය සමත්ව නැත. ඒ හේතුවෙන්ම මුග්ධ ලෙස අධිරාජ්‍යවාදී මැදිහත්වීම් සඳහා ඉඩකඩ විවර කරවා ගෙන තිබේ. දේශපාලන පලිගැනීම් දිනෙන් දින උග‍්‍ර කරවා ඇති අතර නීතිය හා අධිකරණය කෙරෙහි ඇති විශ්වාසය දිනෙන් දින පිරිහීමට ලක් කරමින් සිටී. මේ තත්වය තුළ වැඩ කරන ජනතාව ඇතුළු පීඩාවට පත් ජනතාවගේ අයිතීන් සහතික කළ හැක්කේ සැමට සමාන අවස්ථා සහතික කරන විකල්ප සමාජක‍්‍රමයක් තුළින් පමණක්ය යන්න පැහැදිලිය. අධිරාජ්‍යවාදයත් සමාජ අසාධාරණයත් පරාජය කොට යුක්තිය සාධාරණත්වය හා නිදහස රජයන සමාජවාදී සමාජයක් වෙනුවෙන් අරගල කිරීම හැර අන් විකල්පයක් වැඩ කරන ජනතාව ඉදිරියේ නැත. එබැවින් වඩා යහපත් සමාජයක් වෙනුවෙන් සටන් වදින ලෙසත් ඒ සඳහා පෙරමුණ ගන්නා ලෙසත් සහෝදරත්වයෙන් අත්වැල් බැඳ ගන්නා ලෙසත් වැඩ කරන ජනතාව ඇතුළු අධිරාජ්‍ය විරෝධී, සමාජවාදී, ප‍්‍රගතිශීලි හා සැබෑ දේශපේ‍්‍රමී බලවේගවලින් මෙම ජාත්‍යන්තර කම්කරු දිනයේදී අපි ඉල්ලා සිටිමු.", "URL": "https://sinhala.adaderana.lk/news.php?nid=15814", "Category": null, "Parent URL": null}