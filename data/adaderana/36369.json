{"Source": "Adaderana", "Timestamp": "August 4, 2013 04:40 pm", "Headline": "මට ඒ ගැන කියන්න බෑ - සාස්තර බලන්නත් බෑ", "News Content": "බීමට පානීය ජලය ඉල්ලා වැලිවේරියේදී පැවැති ජනතා විරෝධයට වෙඩි තැබීමට අණ කළේ කවුදැයි තමාට කිව නොහැකි බවත් ඒ පිළිබඳව දැනට පරීක්ෂණයක් පැවැත්වෙන බවත් පරීක්ෂණවලින් අනතුරුව ඒ ගැන ප්‍රකාශයක් කළ හැකි බවත් හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. වැලිවේරියේ ගැටුමේදී යුද හමුදාව ජනතාවට වෙඩි තැබූ බවට පාර්ශව ගණනාවකින් චෝදනා එල්ල වී ඇති අතර එම සිද්ධියට යුද හමුදාවේ මැදිහත්වීම සම්බන්ධයෙන් අද පස්වරුවේ මාධ්‍ය හමුවක් කැඳවා තිබුණි. එහිදී මාධ්‍යවේදියෙකු විමසා සිටියේ හමුදාව වැනි නීති ගරුක ආයතනයක් මෙවැනි සිද්ධියකදී එකවරම වෙඩි තැබුවේ කෙසේද යන්න හා එසේ වෙඩි තැබීමට අණ දෙනු ලැ‍බුවේ කවරෙකු විසින් ද යන වගයි. ඒ පිළිබඳව පරීක්ෂණයක් පැවැත්වෙන බැවින් තමාට ඊට පැහැදිලි පිළිතුරක් දිය නොහැකි බව එහිදී මාධ්‍ය ප්‍රකාශකවරයා කීවේය. සිද්ධිය පිළිබඳ පරික්ෂණ වාර්තාව සති 2න් යුද හමුදාපතිවරයාට භාරදෙන බවද ඔහු පැවසීය. කෙසේ හෝ ඉදිරියේදීත් මෙවැනි ක්‍රියා සඳහා හමුදාව භාවිතා කළ හැකිද යන ප්‍රශ්නයත් මාධ්‍යවේදියා යළි විමසූ විට හමුදා ප්‍රකාශකවරයා කීවේ තමාට සාස්තර බැලිය නොහැකි බවයි. වැලිවේරියේ සිද්ධියේදී පිරිසක් බොරදියේ මාළු බෑමට උත්සාහ කළ බවද යුද හමුදාව පැමිණියේ ගැටලු ඇති කිරීමට නොව එය නිරාකරණය කර විරෝධතාවය නිසා වැසුණු පාර විවෘත කිරීමට බවද බ්‍රිගේඩියර් රුවන් වනිගසූරීය මහතා කීවේය. මාධ්‍යවේදීන්ට සිදුවූ හිරිහැර ගැන ඔහු කීවේ එම අවස්ථාවේ පැවැති තත්ත්වය ගැන මාධ්‍යවේදීන් පවා දන්නා බවයි. හමුදාව මාධ්‍යවේදීන්ගේ මෙහෙවර අගයන බවත් යුද ගැටුමේ අවසන් අදියරේදී මාධ්‍යවේදීන් හමුදාවට විශාල සහයක් දුන් බවත් හෙතෙම සිහිපත් කළේය. කෙසේ හෝ වැලිවේරිය සිද්ධි‍ය ගැන පූර්ව නිගමනවලට එළඹීම සුදුසු නැති අතරම වරදක් සිදුවී ඇති නම් හමුදා නීතිය අනුව වැරදිකරුවන්ට දඬුවම් දෙන බවද හමුදා මාධ්‍ය ප්‍රකාශකවරයා වැඩිදුරටත් කීවේය.", "URL": "https://sinhala.adaderana.lk/news.php?nid=36369", "Category": null, "Parent URL": null}