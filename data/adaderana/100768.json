{"Source": "Adaderana", "Timestamp": "December 14, 2018 08:01 pm", "Headline": "ජනපතිට එරෙහිව දෝෂාභියෝගයක් ගේනවා", "News Content": "ජනාධිපතිවරයා දිගින් දිගටම අත්තනෝමතික ලෙස ක්‍රියාකරන්නේ නම් ඔහුට එරෙහිව දෝෂාභියෝගයක් ගෙන ඒමට ක්‍රියා කරන බව ජනතා විමුක්ති පෙරමුණ පවසයි. එම පක්ෂ මූලස්ථානයේ අද(14) පෙරවරුවේ පැවති මාධ්‍ය හමුවකට එක්වෙමින් එහි ප්‍රචාරක ලේකම් විජිත හේරත් මහතා මේ බව සඳහන් කළේය. “ශ්‍රෙෂ්ඨාධිකරණය විසින් ලබා දුන් තීන්දුවක්. ඓතිහාසික එකක්. පසුගියදා සිදුවුණු දේශපාලන කුමන්ත‍්‍රණය පරාජය කරන්න ජවිපෙ ලෙස අපි තීරණාත්මක ක්‍රියාමාර්ග ගත්තා. පාර්ලිමේන්තුවේදී, අධිකරණයේදීත් නොබියව, නොපැකිළව අරගල කළා. ඒ වගේම මහපාරේ ප‍්‍රගතිශීලි ජනතාව සමඟ අරගල කළා. එම අරගලයේ තීරණාත්මක තීන්දුවක් ලෙස අධිකරණය විසින් දේශපාලන කුමන්ත‍්‍රණයේ පරාජය සනිටුහන් කළා. එම තීන්දුව ප‍්‍රජාතන්ත‍්‍රවාදය වෙනුවෙන් ලැබුණු වැදගත් තීන්දුවක්. එය එක්සත් ජාතික පක්‍ෂය හෝ රනිල් වික‍්‍රමසිංහගේ ජයග‍්‍රහණයක් නොවේ. එම නඩු තීන්දුව 19වැනි ව්‍යවස්ථා සංශෝධනයෙන් ලබපු ජයග‍්‍රහණයක්. ප‍්‍රගතිශීලී ජනතාවගේ ජයග‍්‍රහණයක්. නීතියේ ආධිපත්‍යයේ ජයග‍්‍රහණයක්. සත් විනිසුරු මඩුල්ල එම නඩු තීන්දුවේදී කියා සිටියේ ජනතාවගේ ඡන්ද අයිතිය උල්ලංඝනය වී ඇති බවත් ව්‍යවස්ථාවේ 12.1 වගන්තිය අනුව සෑම පුරවැසියෙකුටම සමානව සැලකීම උල්ලංඝනය වී ඇති බවත්ය. ජනතාවගේ ඡන්දයෙන් පත්වන මහජන නියෝජිතයින් සහිත පාර්ලිමේන්තුව එක පුද්ගලයෙකුගේ වුවමනාවට විසුරුවා හැරිය නොහැකි බව තීන්දුවෙන් ප‍්‍රකාශයට පත්වී තිබෙනවා. ජනතාව ඡන්ද දී පත්කරන නියෝජිතයින් හිතු මනාපයට කාලය අවසන් කරන්න බැරි බව ඔප්පු වුනා. සමහරු මෙම තීන්දුව ඡන්දයක් වළක්වපු තීන්දුවක් ලෙස වැරදි අර්ථකථන දෙනවා. එය සම්පූර්ණ වැරදි. අධිකරණයෙන් මැතිවරණයක් එපා කියලා තීන්දුවක් ලබාදුන්නේ නැහැ. ව්‍යවස්ථාවේ පැහැදිළිව ඡන්දයක් පැවැත්විය යුතු කාල සීමාවක් තිබෙනවා. එම කාලසීමාව මෛත්‍රීපාල සිරිසේනට අත්තනෝමතික විදිහට පැහැර ගන්න පුළුවන්කමක් නැහැ. අධිකරණයෙන් කළේ ජනතාවගේ ඡන්ද අයිතිය රැකීමක්. පුරවැසියන්ගේ අයිතියට ඉහළින් කිසිවෙකුට අත්තනෝමතික බලය පාවිච්චි කළ නොහැකි බව අධිකරණය තහවුරු කළා. විධායක ජනාධිපති ක‍්‍රමය ආරම්භ වූදා සිට මේ වනතෙක් විධායක ජනාධිපතිවරයා ගත් තීන්දුවක් ආපසු හරවලා නැහැ. පළමු වතාවට තමයි ජනාධිපතිවරයාගේ වැරදි තීන්දුවක් ශ්‍රේෂ්ඨාධිකරණයෙන් බල රහිත කරලා තියෙන්නේ. ඒ විතරක් නෙවෙයි ශ්‍රේෂ්ඨාධිකරණය තීන්දුවෙන් පාර්ලිමේන්තුව විසුරුවා හැරිය හැක්කේ කුමණ ආකාරයටද යන්න ප‍්‍රකාශ කළා. ව්‍යවස්ථාව තමන්ට ඕනෑ ආකාරයට සෙල්ලම් බඩුවක් කරගන්න බැරි බව නඩු තීන්දුවෙන් ඔප්පු කළා. මෛත්‍රීපාල සිරිසෙන කරපු වරදට දඬුවම් දීලා තිබෙනවා. තව දුරටත් ඔහුට නීතියට පිටින් වැඩ කරන්න බැහැ. අත්තනෝමතික බලයකට ඉඩදීමෙන් රටට විය හැකි විනාශය අධිකරණය විසින් වළක්වා තිබෙනවා.“", "URL": "https://sinhala.adaderana.lk/news.php?nid=100768", "Category": null, "Parent URL": null}