{"Source": "Adaderana", "Timestamp": "August 29, 2018 06:26 am", "Headline": "පුත්තලම ප්‍රාදේශීය සභාවේ සභිකයෙකුට ජල බෝතල් ප්‍රහාරයක් ", "News Content": "පුත්තලම ප්‍රාදේශීය සභාවේ මාසික සභා රැස්වීමේදී එහි ලේකම්වරයා විසින් සභිකයෙකුට ජල බෝතල් ප්‍රහාරයක් එල්ල කිරීම සම්බන්ධයෙන් විමර්ශනයක් සිදු කරන ලෙස සිද්ධියට මුහුණ දුන් සභිකයා විසින් මුන්දලම පොලීසියට පැමිණිල්ලක් සිදු කර ඇත. ඊයේ 28 මෙම සිද්ධිය සිදුවී ඇති අතර ජල බෝතල් ප්‍රහාරයට ලක්ව ඇත්තේ පුත්තලම ප්‍රාදේශීය සභාවේ හිටපු සභාපතිවරයා වන නිමල් බමුණුආරච්චි මහතායි. පුත්තලම ප්‍රාදේශීය සභාවේ සභාපති අංජන සදරුවන් මහතාගේ ප්‍රධානත්වයෙන් සභාව ඊයේ 28 රැස්විය. ඒ මදුරන්කුලියේ පිහිටි පුත්තලම ප්‍රාදේශීය සභාවේ ප්‍රධාන කාර්යාලයේදීය. පුත්තලම ප්‍රාදේශීය සභාවට අයත් ට්‍රැක්ටරයක් ඇතුළු යන්ත්‍ර අළුත් වැඩියා කිරීම සඳහා පසුගිය කොමසාරිස් පාලන සමයේ විශාල මුදලක් වැය කර ඇති බව උප සභාපති ජයම්පතී බන්දුරාජා මහතා සභාවේදී පවසා ඇත. මෙම වැය කිරීම සිදුවී ඇත්තේ පසුගිය කොමසාරිස් පාලන සමයේදී බවත්, ඒ සම්බන්ධයෙන් ලේකම්වරයා කරුණු දැක්විය යුතු බැවින් සභාව කාරක සභා අවස්ථාවක් ලෙස සභාපතිවරයා විසින් ප්‍රකාශයට පත් කර ඇති වබ අද දෙරණ වාර්තාකරු සඳහන් කළේය. පුත්තලම ප්‍රාදේශීය සභාව විසින් ඉදිකර ඇති මදුරන්කුලිය වෙළද සංකීර්ණයේ කඩ කාමර බදු දීමේදී අක්‍රමිකතාවයක් සිදුවී ඇති බව සභික (හිටපු සභාපති) නිමල් බමුණුආරච්චි මහතා ප්‍රශ්ණයක් ඉදිරිපත් කර තිබේ. එම අවස්ථාවේදී සභා ලේකම් සෝමසිරි ජයසිංහ මහතා සහ සභිකයින් අතර උණුසුම් වචන හුවමාරුවක් සිදුවිය. අවසානයේදී තම මේසය මත තිබූ ජල බෝතලයෙන් සභා ලේකම්වරයා විසින් නිමල් බමුණුආරච්චි සභිකයා වෙත ප්‍රහාරයක් එල්ල කර ඇති බව වාර්තා විය. ඒ සමඟම සභාව උණුසුම් වී ඇති අතර ලේකම්වරයාට තව දුරටත් එම තනතුර දැරීමට නොහැකි බවත්,සභාවේ වැඩ බලන ලේකම්වරයා ලෙස ප්‍රධාන ලිපිකරු පත් කළ යුතු බවත් උප සභාපති ජයම්පතී බන්දුරාජා මහතා විසින් ප්‍රකාශ කර ඇත. ඉන් පසුව අදාල ප්‍රහාරය සිදු බව අද දෙරණ වාර්තාකරු වැඩිදුරටත් වාර්තා කළේය.", "URL": "https://sinhala.adaderana.lk/news.php?nid=95169", "Category": null, "Parent URL": null}