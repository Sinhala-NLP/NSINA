{"Source": "Adaderana", "Timestamp": "July 21, 2010 08:15 am", "Headline": "ආණ්ඩුවට එරෙහිව ජ.වි.පෙ පාරට", "News Content": "ආණ්ඩුවේ ප්‍රජාතන්ත්‍රික විරෝධී ක්‍රියාමාර්ගයන්ට එරෙහිය අද සිට දැවැන්ත උද්ඝෝෂණ මාලාවක් ආරම්භ කරන බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා පවසයි. ආණ්ඩුවට එරෙහි සියලු බලවේග ඒකරාශී කිරීම මෙම විරෝධතා ව්‍යාපාරයේ අරමුණ බව හෙතෙම පෙන්වාදෙයි. කෙසේ වෙතත් ප්‍රජාතන්ත්‍රවාදී ජාතික සන්ධානයේ සාමාජික පක්ෂ 4 ක් අද පැවැත්වෙන විරෝධතාවට සහභාගී නොවන බව නව සිහළ උරුමය‍ පක්ෂයේ සරත් මනමේන්ද්‍ර මහතා පවසයි. සන්ධානය තුළ ජනතා විමුක්ති පෙරමුණ අත්තනෝමතික ක්‍රියා පිළිවෙතක් අනුගමනය කරන බවට සරත් මන්මේන්ද්‍ර මහතා චෝදනා කරයි. හෙතෙම ‍පෙන්වා දෙන්නේ\"ජෙනරාල් වහා නිදහස් කරනු\"යන තේමාව යටතේ ස්ථාපිත මෙම විරෝධතා මාලාව පැවැත්වීමට මුලින් එකඟතාව පළවූ බවයි. එහෙත් ජනතා විමුක්ති පෙරමුණ ප්‍රධාන සටන් පාඨය නොසලකා හැර ඇති බව සරත් මනමේන්ද්‍ර මහතා කියා සිටියි. ප්‍රජාතන්ත්‍රවාදී ජාතික සන්ධානයේ පොදු එකඟතාවන්ට පටහැනි ලෙස ජනතා විමුක්ති පෙරමුණ ගෙනයන අත්නෝමතික ක්‍රියාකලාපයට විරෝධය දැක්වීමට තමන් සහභාගී නොවන බව හෙතෙම වැඩිදුරටත් සඳහන් කරයි. ඒ අතර ප්‍රජාතන්ත්‍රවාදී ජාතික පෙරමුණත් , එක්සත් ජනතා පෙරමුණ , ජනතා ප්‍රජාතන්ත්‍රවාදී කොංග්‍රසය , ප්‍රජාතන්ත්‍රවාදී එක්සත් පෙරමුණ , විරෝධතාවට සහභාගී නොවන අනෙක් දේශපාලන පක්ෂ වේ.", "URL": "https://sinhala.adaderana.lk/news.php?nid=9741", "Category": null, "Parent URL": null}