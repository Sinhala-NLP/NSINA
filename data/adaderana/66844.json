{"Source": "Adaderana", "Timestamp": "December 8, 2016 01:33 pm", "Headline": "  මැතිවරණය ජුනි-කොට්ඨාස ක්‍රමයටයි", "News Content": "පළාත් පාලන මැතිවරණය කඩිනම් කිරීමට මෙන්ම කොට්ඨාස ක්‍රමයට ඡන්දය පැවැත්වීමට පාර්ලිමේන්තු මන්ත්‍රී දිනේෂ් ගුණවර්ධන හා වාසුදේව නානායක්කාර යන මහත්වරුන් ස්ථාවරයක සිටීම ස්තූතිවන්ත විය යුතු කරුණක් බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි.ඒ මහතා මේ බව කියා සිටියේ අද(08) කොළඹදී පැවති මාධ්‍ය හමුවකට එක්වෙමිනි.ඡන්දය පවත්වන්නේ මිශ්‍ර කොට්ඨාස ක්‍රමයට බවත්, ඇතැම් පිරිස් පෙර පැවති ක්‍රමයට ඡන්දය පවත්වමු යැයි පොරොන්දු හා එකඟවීම් සිදු කළද කිසිඳු හේතුවක් මත පැරණි ක්‍රමයට ඡන්දය නොපවත්වන බවත්, මිශ්‍ර කොට්ඨාස ක්‍රමය යටතේ ඡන්දය පැවැත්වීමට අවසන් තීරණයකට එළඹ ඇති බවත් ඒ මහතා කියා සිටියේය.එමෙන්ම 19 වෙනි සංශෝධනය සිදු කර ජනාධිපතිවරයා පැවති බලතලද අවම කරගෙන දංගෙඩියට ගිය බවත්, ව්‍යවස්ථාවේ තිබූ දේවල් සංශෝධනය කර සම්මුතිවාදී ආණ්ඩුවක් පිහිටවනු ලැබුවේ, රට තුළ ස්ථාවරයක් ඇති කිරීමට බවත් අමාත්‍යවරයා පැවසීය.එමෙන්ම පාර්ලිමේන්තුවේ සැසි වාරය කල් දමන බවට ඇතැම් මාධ්‍ය වාර්තා පළ වූ බවත් ඒ තුළ කිසිඳු සත්‍යතාවයක් නොමැති බවත්, එසේ වෙනස් කරනවානම් මහ බැංකු බැඳුම්කර සිද්ධිය හා කෝප් වාර්තාව පාර්ලිමේන්තුවේ සාකච්ඡා කර නීතිපතිවරයාට යැවීමෙන් පසුව එය සිදු වන බවත් අමාත්‍යවරයා ප්‍රකාශ කර තිබේ.එමෙන්ම ජනාධිපතිවරයාගේ අත්සනක් නොමැතිව පාර්ලිමේන්තුවේ සැසි වාරයන් කල් දැමීමට අදාළ කිසිවක් කළ නොහැකි බවද ඒ මහතා කියා සිටියේය.මහ බැංකු කෝප් වාර්තාව පිළිබඳව ස්ථාවර වාර්තාවක් ඉදිරිපත් කර ඇති මොහොතක සාධාරණය ඉෂ්ඨ කළ යුතු බවත් ඒ මහතා පැවසීය.එමෙන්ම මෙම මහ බැංකු සිද්ධිය සම්බන්ධයෙන් ශ්‍රීලනිප දැඩි කළකිරීමකින් පසුවන බවත්, එය අසූචි වළක් වැනි සිදුවීමක් බවත් , මෙම සිද්ධිය වැසීමට යමෙක් ක්‍රියා කරන්නේ නම් එය අසූචි ගා ගැනීමක් වැනි ක්‍රියාවක් බවද ඒ මහතා පවසයි.එමෙන්ම මූල්‍ය අපරාධ කොට්ඨාසයට පැමිණිලි 7000ක් විභාග කිරීමට ඇති බව ප්‍රකාශ කර ඇති මුත් එම පැමිණිලි 7000න්ම සිදු වූ අලාභයට වැඩි අලාභයක් මහ බැංකු බැඳුම්කර සිදුවීම හරහා සිදු වී ඇති හෙයින් ඒ පිළිබඳව කඩිනම් පරීක්ෂණ සිදු කළ යුතු බවත්, ඒ පිළිබඳව පාර්ලිමේන්තුවේ විවාදයට ලක් කරන බවත් ඔහු පැවසීය.එමෙන්ම මැතිවරණය කල් දැමීම මගින් දේශපාලනික ගැටළු ඇති විය හැකි බවත්, ඒ නිසාවෙන් ලබන වසරේ ජුනි මස වන විට මැතිවරණය පවත්වන බවත් ඒ මහතා පවසයි.එට්කා අත්සන් කිරීම සිදු කරනු ලබන්නේද පාර්ලිමේන්තුවේ විවාදයට ලක් කිරීමෙන් අනතුරුව බව ඒ මහතා කියා සිටියේය.එමෙන්ම සුපිරි ඇමති කෙනෙකුන් පත් කිරීමට යෝජනාව සම්බන්ධයෙන් මාධ්‍ය වේදීන් යොමු කළ පැනයකට පිළිතුරු දෙමින් ඒ මහතා කියා සිටියේ සුපිරි වුවුත් කාලයක් යන විට ගෙදර යන්න සිදු වන බවයි.මේ අතර පර්පෙචුවල් ට්‍රෙෂරීස් ආයතනය විසින් දිනෙන් දින වෙළෙඳපොළ තුළ සිදු කරනු ලබන වෙළෙඳාම් කටයුතු හා මාධ්‍ය ආයතන ආරම්භ කිරීමටද සැරසීම තුළ එය අවලංගු කිරීමට හැකියාවක් ඇත්දැයි මාධ්‍යවේදියෙකු යොමු කළ ප්‍රශ්නයකට පිළිතුරු ලබා දෙමින් ඒ මහතා කියා සිටියේ එය අවලංගු කිරීමට හැකියාවක් නොමැති බවත් එය පාර්ලිමේන්තුවෙන් විමසා සිටි යුතු බවත්ය.එමෙන්ම වාහන දඩ ඉහළ නැංවීම සාධාරණ බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=66844", "Category": null, "Parent URL": null}