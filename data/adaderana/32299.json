{"Source": "Adaderana", "Timestamp": "March 11, 2013 10:05 am", "Headline": "දේශීය නිෂ්පාදනවලින් හලාල් හැලේ - විදේශීය නිෂ්පාදනවලට නොමිලේ!", "News Content": "දේශීය නිෂ්පාදන සඳහා හලාල් සහතිකය මින් ඉදිරියට නිකුත් නොකරන බව ශ්‍රී ලංකා වාණිජ මණ්ඩලය පවසයි. එසේම විදේශීය ගැණුම්කරුවන් ඉල්ලා සිටියහොත් පමණක් එම භාණ්ඩ සඳහා හලාල් සහතිකය නිකුත් කිරීමට සමස්ත ලංකා ජම්මියතුල් උලමා සංවිධාන පියවර ගනු ඇති බව එම මණ්ඩලය කියයි. ඒ සඳහා අදාළ සහතිකය සමස්ත ලංකා ජම්මියතුල් උලමා සංවිධානයෙන් නොමිලේ ලබාගත හැකිය. අත්‍යවශ්‍ය භාණ්ඩ රැසකට හලාල් සහතිකය නිකුත් කිරීමට පියවර ගැනීම සම්බන්ධයෙන් පසුගිය කාලය තුළ රටපුරා විරෝධතා ද ක්‍රියාත්මක විණි. මේ අතර හලාල් සහතිකය භාණ්ඩවල ප්‍රදර්ශනය කීරීම සම්බන්ධයෙන් විශේෂ මාධ්‍ය හමුවක් ශ්‍රී ලංකා වාණිජ මණ්ඩලය, සංඝ රත්නය හා සමස්ත ලංකා ජම්මියතුල් උලමා සංවිධානයේ නියෝජිතයින්ගේ සහභාගිත්වයෙන් අද (11) පෙරවරුවේ කොළඹ දී පවත්වන ලදී. ඒ අනුව හලාල් සහතිකය නිකුත් කිරීම සම්බන්ධයෙන් පාර්ශව කිහිපයක් පැවැත්වූ සාකච්ඡාවලින් පසු පහත දැක්වෙන කාරණා 7ක් යටතේ එකඟතාවට පැමිණ තිබේ. 01 - සීඝ්‍රයෙන් අලෙවි වන පාරිභෝගික වෙළඳ භාණ්ඩ සඳහා හලාල් සහතිකය ලබා ගැනීමේ ක්‍රියාවලියේදී එම ආයතන තම නිෂ්පාදන ක්‍රියාවලියේ පෙර හෝ පසුව කිසිම අවස්ථාවක, කිසිම ආගමික කටයුත්තක දැනට නිරත නොවේ. මින් ඉදිරියටත් එය එපරිදිම ක්‍රියාත්මක වේ. 02 - අමුද්‍රව්‍ය ලබා ගැනීම, නිෂ්පාදනය සහ බෙදාහැරීම ප්‍රායෝගිකව අති සංකීර්ණ කර්තව්‍යයක් බවට පත්වන නිසා, හලාල් ලාංඡනය සහිතව සහ රහිතව එකම භාණ්ඩය නිෂ්පාදනය සහ අලෙවි කිරීමේ යෝජනාව, ප්‍රායෝගික නොවේ. තවද, එකම භාණ්ඩය හලාල් ලාංඡනය සහිතව සහ රහිතව අලෙවි කිරීමේදී, පාරිභෝගිකයින් අසීරුතාවයට පත්විය හැක. 03 - වෙළඳසැල්වල ඇති සීමිත ඉඩ ප්‍රමාණය තුළ එකම භාණ්ඩය හලාල් ලාංඡනය සහිතව හා රහිතව ප්‍රදර්ශනය හා අලෙවි කිරීම ප්‍රායෝගික නොවේ. 04 - ශ්‍රී ලංකාව තුළ අලෙවි කරන භාණ්ඩවල හලාල් ලාංඡනය ප්‍රදර්ශනය කිරීම සිදුනොවේ. නමුත් අපනයනය වැනි වෙළඳ අවශ්‍යතා මත, සමාගම්වලට තම අභිමතය පරිදි හලාල් සහතිකය ලබා ගත හැකි අතර සමස්ත ලංකා ජම්මියතුල් උලමා (ACJU) සංවිධානය මගින් එය නොමිලේ සිදුකරනු ඇත. 05 - විදේශ සංචාරකයින් සඳහා පවත්වාගෙන යනු ලබන විශේෂ වෙළඳසැල් තුළ අලෙවි වන භාණ්ඩවල හලාල් ලාංඡනය ප්‍රදර්ශනය කළ හැක. 06 - සියලූම නිෂ්පාදන ආයතන තුළ හලාල් ලාංඡනය මුද්‍රණය කරන ලද නිෂ්පාදන තොග සැලකිය යුතු ප්‍රමාණවලින් ඇති බැවින් එම තොග සම්පූර්ණයෙන්ම වෙළඳපොළෙන් ඉවත්වීමට සැලකිය යුතු කාලයක් වැයවේ. ඒ අනුව හලාල් ලාංඡනය ඇති තොග සම්පූර්ණයෙන්ම අවසාන වන තුරු, හලාල් ලාංඡනය සහිත භාණ්ඩ වෙළඳපොළේ අලෙවියට තිබෙනු ඇත. 07 - හලාල් ලාංඡනය රහිත භාණ්ඩ වෙළඳපොළ තුළ අලෙවිය සහතික කිරීම කඩිනම් කිරීම සඳහා සියලූම නිෂ්පාදන ආයතන තම ඇසුරුම්වලින් හලාල් ලාංඡනය ඉවත් කිරීමට වහාම ක්‍රියාත්මක වන පරිදි පියවර ගනු ඇත. සියලූම පාරිභෝගිකයින්ගේ අවශ්‍යතා සැපිරෙන පරිදි පාරිභෝගික භාණ්ඩ නිෂ්පාදනය කිරීමටත්, එම භාණ්ඩ රජය මගින් පනවා ඇති සියලූම නීති රීතිවලට අනුකූලවත්, ඉතාමත් උසස් ප්‍රමිතීන්ට අනූව, සෞඛ්‍යාරක්ෂිතව නිපදවීමට අප සියලූම සාමාජිකයින් ඇප කැප වී සිටින බවද දන්වා සිටිමු.", "URL": "https://sinhala.adaderana.lk/news.php?nid=32299", "Category": null, "Parent URL": null}