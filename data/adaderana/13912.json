{"Source": "Adaderana", "Timestamp": "February 1, 2011 03:01 pm", "Headline": "විදුලි සංරක්ෂණය ගැන ජනතාව දැනුවත් නෑ", "News Content": "දිනෙන් දින ඉහළ යන විදුලි ඉල්ලුම සපුරාලිය හැකි පරිදි විදුලිය ජනනය කිරීමට සෑම උත්සාහයක්ම දරන බව විදුලිබල හා බල ශක්ති අමාත්‍ය චම්පික රණවක මහතා පවසයි. විදුලි පාරිභෝගික ජනතාව අපහසුතාවකට පත් නොවන අයුරින් ඔවුන්ගේ දෛනික අවශ්‍යතා, අඛණ්ඩව සහ ගුණාත්මකව සැපයීම තමන්ගේ අරමුණ හා කාර්යය බවද හෙතෙම සඳහන් කළේය. රාජ්‍ය හා පෞද්ගලික අංශයන් වල විදුලි පාරිභෝගිකයන් හට තම ආයතනයන් තුළ විදුලිය සංරක්ෂණය කිරීමේ ක‍්‍රියාමාර්ග අනුගමනය කිරීම තුළින් මාසිකව 15%ක ප‍්‍රමාණයක් විදුලිය ඉතිරිකරගත හැකි බව ද අමාත්‍යවරයා විසින් පෙන්වා දෙන ලදී. විදුලිය සුරැකීමට දීපව්‍යාප්තව බලශක්ති සංරක්ෂණ වැඩමුළු විදුලිබලය පරිහරණය කිරීමේදී දැනුවත් වියයුතු බලශක්ති සංරක්ෂණ ක‍්‍රමෝපායන් පිළිබඳව මහජනතාව දැනුවත් කිරීම අරමුණු කොටගත් වැඩමුළු මාලාවක් විදුලිබල හා බලශක්ති අමාත්‍යාංශය විසින් සංවිධානය කර ඇති අතර මෙහි පළමු වැඩමුළුව අමාත්‍ය පාඨලී චම්පික රණවක මැතිතුමාගේ ප‍්‍රධානත්වයෙන් අද කොළඹ ලෝක වෙළඳ මධ්‍යස්ථානයේදී පැවැත්විණි. රාජ්‍ය සහ පුද්ගලික අංශයේ සේවක සේවිකාවන් ඉලක්ක කරගනිමින් පැවති මෙම වැඩමුළුවේදී අමාත්‍යවරයා මෙම අදහස් පළ කළේය. මෙම වැඩපිළිවෙළ සාර්ථක කරගැනීමට අපට මහජනතාවගේ සහාය අත්‍යාවශ්‍ය බවද ජනතාව විදුලිය අරපිරිමැස්මෙන් භාවිතා කරනවනම්, විදුලිය සංරක්ෂණය කරනවනම් ඒ තුළින් විදුලි අර්බුදය විසඳෙනවා වගේම පාරිභෝගිකයාගේ පසුම්බියටත් සෑහෙන වාසියක් සිදුවන බවද අමාත්‍යවරයා සඳහන් කළේය. ජනතාවට විදුලි සංරක්ෂණය පිළිබඳ පැහැදිලි අවබෝධයක් නැති බවත්,එබැවින් ඉදිරියේදී මෙවැනි බලශක්ති සංරක්ෂණ වැඩමුළු සෑම සතියකට එකක් වශයෙන් දීපව්‍යාප්තව පැවැත්වීමට අදහස් කරන බවත් අමාත්‍ය චම්පික රණවක මහතා කියා සිටියේය. එසේම බලශක්ති සංරක්ෂණ ක‍්‍රමෝපායන් පිළීබඳව දැනුවත් වී ඒ තුළින් රටේ බලශක්ති අර්බුදයක් ඇති නොවන්න වගබලාගනීවි කියලා තමන් බලාපොරොත්තු වන බවද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13912", "Category": null, "Parent URL": null}