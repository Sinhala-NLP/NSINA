{"Source": "Adaderana", "Timestamp": "August 26, 2019 11:28 am", "Headline": "තුන කෙසේ වෙතත් දෙකත් බේරගන්න බුද්ධිකට අමාරුයි-කංචන", "News Content": "සජිත් ප්‍රේමදිස මහතා වෙනුවෙන් මාතර දී පසුගිය දා පැවති රැළියේ දී පොදු ජන පෙරමුණෙන් කළ අභියෝගය ජය ගැනීමට එක්සත් ජාතික පක්ෂයට නොහැකි වු බව පාර්ලිමේන්තු මන්ත්‍රී කංචන විජේසේකර මහතා පවසයි. එක්සත් ජාතික පක්ෂයේ මාතර ප්‍රදේශය නියෝජනය කරන පාර්ලිමේන්තු මන්ත්‍රීවරු තිදෙනා එක් වේදිකාවකට කැඳවන ලෙසට කළ අභියෝගය ජය ගැනීමට ඔවුන්ට නොහැකි වු බවයි ඒ මහතා ප්‍රකාශ කළේ. එක් අපේක්ෂකයෙක් වෙනුවෙන් මංගල සමරවීර, සාගල රත්නායක, බුද්ධික පතිරණ මන්ත්‍රීවරුන්ට එක් වේදිකාවකට ගොඩ විය නොහැකි වු බව ඒ මහතා වැඩිදුරටත් ප්‍රකාශ කර සිටියේය. ඊයේ (25) දෙණියාය මොරවක ප්‍රදේශයේ පාක්ෂකයින් ඇගයීමේ වැඩසටහනකට එක්වෙමින් ඒ මහතා මේ බව පැවසීය. එහිදී වැඩිදුරටත් අදහස් දැක්වු ඒ මහතා මෙසේ ප්‍රකාශ කළේය. \"බුද්ධික ඇවිල්ලා කිව්වා තුන්දෙනාගෙන් දෙන්නයි ඉන්නේ. එක්කෙනෙක් නෑ. හැබැයි ඊළඟ මැතිවරණයේ දී අපි තුන නෙවේ 5ක් ගන්නවා කියාලා. ප්‍රාදේශීය සභාවේ තියෙන ප්‍රතිඵල ආදේශ කළොත් ඔය තියෙන තුනත් හැලෙනවා එක්සත් ජාතික පක්ෂයේ. තුනේ කෑලිත් නැතිවෙනවා. එනිසා තුන කෙසේ වුණත් දෙකත් බේරගන්න බුද්ධික පතිරණට අමාරු වෙනවා මාතර දිස්ත්‍රික්කයෙන්. අද එක්සත් ජාතික පක්ෂය ඒ වගේ අසරණ වෙලා ඉන්නේ.\"", "URL": "https://sinhala.adaderana.lk/news.php?nid=117499", "Category": null, "Parent URL": null}