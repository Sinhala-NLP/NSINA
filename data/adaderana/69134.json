{"Source": "Adaderana", "Timestamp": "February 4, 2017 02:28 pm", "Headline": "මහින්ද කියන්නේ බොරු", "News Content": "බුද්ධි අංශ දුර්වලකොට ජාතික ආරක්ෂාව තර්ජනයට ලක්කර ඇතැයි හිටපු ජනාධිපති මහින්ද රාජපක්ෂ මහතා සිදුකරන ප්‍රකාශ තමන් සම්පූර්ණයෙන්ම ප්‍රතික්ෂේප කරන බව ආරක්ෂක රාජ්‍ය අමාත්‍ය රුවන් විජයවර්ධන මහතා පවසයි. බියගම ප්‍රාථමික විදුහලේදී පසුගිය දා පැවති උත්සවයකට සහභාගීවෙමින් අමාත්‍ය වරයා මේ බව සඳහන් කළේය. හිටපු ජනාධිපති මහින්ද රාජපක්ෂ මහතා සහ ඒකාබද්ධ විපක්ෂ කණ්ඩායම සඳහන් කරන පරිදි මෙරට බුද්ධි අංශ අඩපන වී ඇති බවට සිදුකරන ප්‍රකාශ සාවද්‍ය බව එතුමා පවසයි.එසේ නම් දෙමළ ජාතික සංවිධානයේ පාර්ලිමේන්තු මන්ත්‍රී එම්. ඒ. සුමන්තිරන් මහතා ඝාතනය කිරීමට උත්සාහ දැරීම ව්‍යාර්ත කිරීමට හා එය හෙළිදරව් කර ගැනීමට මෙරටආරක්ෂක අංශ සමත්වුයේ කෙසේ දැයි ඔහු ප්‍රශ්නකර සිටියේය. වත්මන් රජයේ වැඩපිළිවෙළ හේතුවෙන් මෙරට යලි බෙදුම් වාදය ඇතිවේදැයි හිටපු ජනාධිපතිවරයා ඇතුළු කණ්ඩායම ප්‍රකාශ සිදුකරමින් රටතුළ එවැනි තත්ත්වයක් නිර්මාණය කිරීමට ඔවුන් සියුම් උත්සාහයක නිරත වෙමින් ඇතැයි ද ඔහු චෝදනා කළේය. එවැනි හැසිරීමක් ඔවුන් සිදු කරන්නේ බලයට ඇති කෑදරකම නිසා බව සඳහන් කළ අමාත්‍යවරයා ප්‍රධාන පක්ෂ දෙක එක්ව යහපත් අරමුණක් ඇතිව රට පාලනය කරන අවස්ථාවේදි හිටපු ජනාධිපති මහින්ද රාජපක්ෂ මහතා ඇතුළු කණ්ඩායම සිදුකළ යුතුව ඇත්තේ ආණ්ඩුවට බදා ඇති නොකර සහය දීම බව ප්‍රකාශ කළේය.එහිදි වැඩිදුරටත් අදහස් දැක්වු ආරක්ෂක රාජ්‍ය අමාත්‍යවරයා, \" යුද්ධය අවසන් උනා කියලා එක රැයෙන් රට තුල සහජිවනය සහ සාමය ස්ථාපිත කරන්න බෑ.තිරසාර සංවර්ධනයක් කරා රට ගෙනයාමට නම් රටතුළ බලය බෙදිමක් අවශ්‍යයි. නමුත් අපි රටේ ඒකියභාවය ආරක්ෂා කළ යුතුය. ඒකීය රටක් තුළ බලය බෙදිය යුතුයි. මේ දවස්වල හිටපු ජනාධිපතිතුමා ඇතුළු කණ්ඩායම කියනවා අපි අළුත් ව්‍යවස්ථාව මඟින් බුදුදහමට තිබෙන තැන නැති කරනවා කියලා. ඒක සම්පුර්ණයෙන් අසත්‍යයි. මේ රටේ බහුතරය බෞද්ධ ජනතාව අපි බුදු දහමට තිබෙන ගෞරවය සහ තැන නැති කරන්නේ නෑ.මේ සිදුකරන්නෙ ජනතාව කුපිත කරවන බොරු චෝදනා. අපි රජයක් ලෙස බලන්නේ ජාතීන් අතර, ආගම් අතර බැදීම් ශක්තිමත් කරමින් රට තුළ සහජිවනය සහ සංවර්ධනය ඇති කරන්නයි. ඒ සඳහා ප්‍රබලම බාධාවක් බවට උතුරේත් දකුණෙත් සිටිමින් අන්තවාදය සහ ජාතිවාදය පතුරන කණ්ඩායම් බාධාවක් වී තිබෙනවා‍ \" යැයි ආරක්ෂක රාජ්‍ය අමාත්‍ය රුවන් විජයවර්ධන මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=69134", "Category": null, "Parent URL": null}