{"Source": "Adaderana", "Timestamp": "December 29, 2018 04:02 pm", "Headline": "සිංහයින් පරාජයෙන් ගැලවීමේ සටනක", "News Content": "ශ්‍රී ලංකාව සහ නවසීලන්තය අතර පැවත්වෙන දෙවන ටෙස්ට් තරගයේ සිව්වන දිනය සඳහා අද තරගය නතර කරන විට ශ්‍රී ලංකාව පරාජයෙන් ගැලවීමේ සටනක නිරතව සිටියි. ලකුණු 660 ක ඉලක්කයක් හඹා යන ශ්‍රී ලංකා පිල මේ වන විට කඩුළු 6ක් දැවි රැස් කරගෙන සිටින ලකුණු ගණන 231 කි. අද දිනය සඳහා තරගය ආරම්භ කරන විට ශ්‍රී ලංකාව සිය දෙවන ඉනිම වෙනුවෙන් කඩුළු 2ක් දැවි ලකුණු 24ක් රැස් කරගෙන සිටියේය. නායක දිනේෂ් චන්දිමාල් සහ කුසල් මෙන්ඩිස් එක්ව තුන්වන කඩුල්ල වෙනුවෙන් ලකුණු 117ක අගනා සබඳතාවක් ගොඩ නැගුවේ ශ්‍රී ලංකා දෙවන ඉනිමට බලාපොරොත්තු එක් කරමිනි. කුසල් මෙන්ඩිස් සිය ටෙස්ට් දිවියේ 8 වැනි අර්ධ ශතකය රැස් කළ අතර මෙම වසර තුළදී ටෙස්ට් ලකුණු දහසේ සීමාව පසු කළ දෙවන ක්‍රීඩකයා ලෙස ඔහු වාර්තා අතරට එක්විය. මේ අතර නායක දිනේෂ් චන්දිමාල් සිය ටෙස්ට් දිවියේ 17 වැනි අර්ධ ශතකය අද රැස් කළේය. මෙන්ඩිස්ගේ දැවී යාමෙන් පසු පිටියට එක් වු ඇන්ජලෝ මැතිව්ස් ආබාධයකට ලක්වීම නිසා පිටියෙන් ඉවත් වු අතර ඔහු වෙනුවට පිටියට එක් වුනේ රොෂේන් සිල්වායි. ලකුණු 18ක් රැස් කරගෙන සිටියදි නිරෝෂන් දික්වැල්ල දැවි ගිය අතර ශ්‍රී ලංකා ඉනිමේ 6වන කඩුල්ල ලෙස රොෂේන් සිල්වා දැවි ගියේය. දිනය නිමා වන විට ශ්‍රී ලංකාව වෙනුවෙන් දිල්රුවන් පෙරේරා සහ සුරංග ලක්මාල් නොදැවි ක්‍රීඩා කරමින් සිටියි. ඒ අනුව ශ්‍රී ලංකා කණ්ඩායම තරගය ජයග්‍රහණය කිරීමට නම් කඩුළු 4ක් අතැතිව හෙට දිනයේ දී තවත් ලකුණු 429ක් රැස් කරගත යුතු වෙයි.", "URL": "https://sinhala.adaderana.lk/news.php?nid=101490", "Category": null, "Parent URL": null}