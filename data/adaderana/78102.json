{"Source": "Adaderana", "Timestamp": "September 28, 2017 10:46 am", "Headline": "තේ කර්මාන්තශාලා කොල්ලකෑ පුද්ගලයා අත්අඩංගුවට", "News Content": "ප්‍රදේශ කිහිපයක තේ කර්මාන්තශාලා බිඳ මුදල් හා දේපල කොල්ලකෑම් රැසකට සම්බන්ධ පුද්ගලයෙකු මොරවක පොලීසිය විසින් අත්අඩංගුවට ගෙන තිබේ. මොරවක පොලිස් ස්ථානයේ නිලධාරීන්ට ලද තොරතුරක් මත සිදුකළ වැටලීමකදී මොරවක - නෙළුව මාර්ගයේ හතර කණුව ප්‍රදේශයේ දී යතුරුපැදියක් නවතා පරික්ෂා කර ඇති අතර එහිදි මෙරට නිෂ්පාදිත ජීව අත්බෝම්බයක් සමඟ සැකකරු අත්අඩංගුවට ගෙන ඇති බව පොලිස් මූලස්ථානය සඳහන් කළේය. සැකකරුගෙන් සිදුකළ ප්‍රශ්න කිරීම්වල දී අකුරැස්ස, ඌරුබොක්ක, කොස්මෝදර, පිටබැද්දර, හිනිඳුම, යක්කලමුල්ල සහ තිනියාවල යන පොලිස්වසම්වල තේ කර්මාන්ත ශාලා 19ක් රාත්‍රී කාලයේ බිඳ මුදල් සහ දේපල සොරකම් කිරීමේ සිද්ධීන්වලට ඔවුන් සම්බන්ධ බවට අනාවරණය වී තිබේ. සැකකරු ඕපාත ප්‍රදේශයේ පදිංචි 34 හැවිරිදි අයෙකු වන අතර ඔහු අද මොරවක මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=78102", "Category": null, "Parent URL": null}