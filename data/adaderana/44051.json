{"Source": "Adaderana", "Timestamp": "June 18, 2014 12:19 pm", "Headline": "ඉතුරු 4 දෙනාට මොනවා වුණා ද දන්නේ නෑ - දිවිබේරාගත් ලාංකිකයින් කියයි", "News Content": "සරත් සිල්වා, වක්වැල්ල ජසන්තු, ජී.සී පෙරේරා හා ඇන්ටන් බොනිපස් යන ලාංකිකයින් සිව්දෙනා සෝමාලියානු මුහුදු කොල්ලකරුවන්ගේ අත්අඩංගුවේ නොමැති බව එම කොල්ලකරුවන්ගේ ග්‍රහණයෙන් මිදී ආ සෙසු ලාංකිකයෝ දෙදෙනා පවසති. 2010 වසරේ නොවැම්බර් මස 26 වැනිදා සෝමාලියානු මුහුදු කොල්ලකරුවන්ගේ අත්අඩංගුවට පත්වූ ශ්‍රී ලාංකිකයින් දෙදෙනෙකු ඉකුත් 14 වැනිදා මෙරටට පැමිණියේය. ඒ වසර තුනහමාරකට පමණ පසුවය. අයි.ඕ.එම්. නැමැති රාජ්‍ය නොවන සංවිධානයක සහයෙන් සෝමාලියානු කොල්ලකරුවන්ගේ සාමාජිකයෙකුට අල්ලසක් ලබාදීම හේතුවෙන් ඔවුන්ට මෙලෙස මව්බිමට යළි පැමිණීමට අවස්ථාව උදාවිය. 2010 වසරේ නොවැම්බර් මස 26 වැනිදා සෝමාලියානු මුහුදු කොල්ලකරුවන්ගේ ග්‍රහණයට එල්.බී. ඇල්බඩෝ නැමැති නෞකාව පත්වන විට එහි පකිස්ථානු හා බංග්ලාදේශ ජාතිකයින් 23 දෙනෙකු සිට ඇති අතර ඉන් 6 දෙනෙකු ලාංකිකයින් බව පැවසේ. නෞකාව ග්‍රහණයට ගැනීමෙන් පසු නැංගූරම් ලා තිබියදී 2013 ජූලි මස 8 වැනිදා අයහපත් කාලගුණය හේතුවෙන් නෞකාව මුහුදුබත්වූ බව කොල්ලකරුවන්ගේ ග්‍රහණයෙන් මිදී ආ ලාංකිකයින් දෙදෙනා (නිරෝෂන් පෙරේරා - මීගමුව), (මොහොමඩ් බින්තාපස් - කොළොන්නාව) අද (18) විදේශ කටයුතු අමාත්‍යංශයේ පැවැති මාධ්‍ය හමුවකට සහභාගි වෙමින් කීවේය. එම අවස්ථාවේදී නෞකාවේ සිටි බොහෝ දෙනෙකු දිවි බේරාගැනීමට මුහුදට පැන්න බවත් නෞකාවේ දිග පළල හොඳින් දන්නා බැවින් තමන් මුහුදට නොපැන එහි රැඳී සිටි බවත් එම ලාංකිකයින් සඳහන් කළේය. කෙසේ හෝ තමන් සමග අත්අඩංගුවට ගැනුණු පිරිස අතර ඉතිරි ලාංකිකයින් සිව්දෙනා නොමැති බවත් ඔවුන්ට සිදුවුයේ කුමක්දැයි නොදන්නා බවත් ඔවුන් පැවසීය. කොල්ලකරුවන්ගේ අත්අඩංගුවට පත්වී වසර එක හමාරකින් පමණ නිවසට දුරකථනයෙන් කතා කිරීමට අවසර හිමිවූ බවත්, දින 3ට වරක් නෑමට ලැබුණු බවත්, කම්බි දැලක රොටි පුළුස්සා කමින් ඉතා දුෂ්කර ජීවිතයක් ගත කළ බවත් ඔවුන් දෙදෙනා කීවේය. සෝමාලියානු කොල්ලකරුවන්ගේ අත්අඩංගුවට පත්වූ තවත් රටවල් කිහිපයකම පුද්ගලයින් රැසක් සමග සාමාන්‍ය ප්‍රමාණයේ කාමරයකට සිරවී ඉතා කටුක ජීවිතයක් එසේ ගෙවාදමමින් සිටි බව ඔවුන් දෙදෙනා වැඩිදුරටත් කියා සිටියේය. එම මාධ්‍ය හමුවට එක්වූ විදේශ කටයුතු නියෝජ්‍ය ඇමති නියෝමාල් පෙරේරා මහතා පැවසුවේ තවත් කිසිදු ලාංකිකයෙකු සෝමාලියානු මුහුදු කොල්ලකරුවන්ගේ අත්අඩංගුවේ නොමැති බවයි.", "URL": "https://sinhala.adaderana.lk/news.php?nid=44051", "Category": null, "Parent URL": null}