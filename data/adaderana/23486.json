{"Source": "Adaderana", "Timestamp": "April 13, 2012 01:38 pm", "Headline": "රෝහල් සේවකයෙකුට පහරදුන්නාට රෝහල වර්ජනයේ", "News Content": "බෙන්තර රජයේ රෝහලේ සේවකයෙකුට පිටස්තර පුද්ගලයෙකු විසින් පහරදීමට විරෝධය පළ කරමින් එම රෝහලේ වෛද්‍යවරුන් ඇතුළු කාර්යය මණ්ඩලය සිය රාජකාරී වලින් ඉවත්ව තිබේ. අද පෙරවරුවේ සිට ඔවුන් රාජකාරීවලින් ඉවත්ව සිටින බව අද දෙරණ වාර්තාකරු සඳහන් කරයි. කාන්තාවකට ප්‍රතිකාර ලබාගැනීම සඳහා ඊයේ පස්වරුවේ රෝහලට පැමිණි පිරිසක් මෙම පහරදීම සිදුකර ඇති බවට පොලිසියට පැමිණිලි කර තිබේ. සැකකරුවන් අත්අඩංගුවට ගන්නා තෙක් රාජකාරී වලින් ඉවත්ව සිටීමට සියලු සේවකයින් තීරණය කර ඇති බව රෝහලේ ප්‍රකාශිකාවක සඳහන් කළේය. මේ අතර බෙන්තර රජයේ රෝහලේ අධ්‍යක්ෂ වෛද්‍ය කේ.ඒ.පි.කිරිඇල්ල මහතා කියා සිටියේ මේ වන විට සැකකරුවන් අත්අඩංගුවට ගෙන ඇති අතර ඔවුන් නියම සැකකරුවන් දැයි තහවුරු කරගැනීමෙන් අනතුරුව යළි සේවයට වාර්තා කිරීමට කාර්යය මණ්ඩලය සූදානමින් සිටින බවයි.", "URL": "https://sinhala.adaderana.lk/news.php?nid=23486", "Category": null, "Parent URL": null}