{"Source": "Adaderana", "Timestamp": "January 28, 2011 04:51 pm", "Headline": "ශ්‍රී ලංකාවේ ආගමික නායකයින් මහාබෝධි ප්‍රහාරය හෙළාදකියි", "News Content": "ශ්‍රී ලංකාවේ බෞද්ධ, ක්‍රිස්තියානි, හින්දු හා ඉස්ලාම් ආගමික නායකයින් විසින් පසුගියදා දකුණු ඉන්දියාවේ චෙන්නායි නුවර පිහිටි මහාබෝධී විහාරයට එල්ල වූ ප්‍රහාරය පිළිබඳව සිය අප්‍රසාදය පළ කර තිබේ. ඓතිහාසික පුදබිමක් වන මහාබෝධි විහාරයට එල්ල වූ පිළිබඳව සියලුම ආගමි නායකයින් දැඩි අප්‍රසාදය පළකරන බව ජාතික සමගිය සඳහා වන අන්තර් ආගමික සන්ධානයේ සම සභාපති ලෙස කටයුතු කරන ගලගම ධම්මරන්සි හිමියන් පවසයි. විවිධ ආගමික නායකයින් 17 දෙනෙකුගේ සහභාගිත්වයෙන් අද(28) කොළඹ පැවති මාධ්‍ය හමුවකදී අදහස් දක්වමින් එම හිමියන් මේ බව සඳහන් කළේය. පසුගිය 24 වන දින රාත්‍රියෙහි චෙන්නායිහි මහාබෝධී විහාරයට එල්ල වූ මෙම ප්‍රහාරයෙන් භික්ෂූන් වහන්සේලා තුන් නමක් තුවාල ලැබූ අතර ඒ අතර ශ්‍රී ලාංකික භික්ෂූන් දෙනමක් හා එක් නේපාල ජාතික භික්ෂුවක විය. එම ප්‍රහාරයෙන් විහාරස්ථානයේ දේපළ වලට ද දැඩි අලාභහානි සිදුවිය. මෙවැනි ප්‍රහාරයන් මගින් ඇතැම් පුද්ගලයින් තුළ වැරදි වැටහීම් ඇතිවිය හැකි බවත්, බෞද්ධ, ක්‍රිස්තියානි, හින්දු හා ඉස්ලාම් යන සියලු ආගම් වල එකතුවකින් යුත් එකම පවුලක් ලෙස සියලුදෙනාම කටයුතු කළ යුතු බවත් මෙම මාධ්‍ය හමුවේදී අදහස් දැක්වූ ශ්‍රී ලංකා බැප්ටිස්ට් සමාජයේ ලේකම් ඊස්වර කංකානම්ගේ යසරත්න දේවගැතිතුමා සඳහන් කළේය.", "URL": "https://sinhala.adaderana.lk/news.php?nid=13818", "Category": null, "Parent URL": null}