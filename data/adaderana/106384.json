{"Source": "Adaderana", "Timestamp": "March 19, 2019 10:35 pm", "Headline": "බාධාවන් ඉවත් කර හැකි ඉක්මනින් මහනුවර උමං මාර්ගය නිර්මාණය කරනවා", "News Content": "ඇතැම් අයගේ ප්‍රකාශයන් හේතුවෙන් අඩපණ වී තිබෙන මහනුවර උමං මාර්ගය හැකි ඉක්මනින් ඉදිකිරීමට බලාපොරොත්තු වන බව රාජ්‍ය ව්‍යවසාය,කන්ද උඩරට උරුමය හා මහනුවර සංවර්ධන අමාත්‍ය ලක්ෂ්මන් කිරිඇල්ල මහතා පවසයි. අමාත්‍යවරයා මේබව පැවසූවේ රාජ්‍ය ව්‍යවසාය,කන්ද උඩරට උරුමය හා මහනුවර සංවර්ධන අමාත්‍යාංශයේ වැය ශීර්ෂය අතරතුර කළ කතාවේදීය. එහිදී වැඩිදුරටත්අදහස් දැක්වූ අමාත්‍යවරයා, ( \"මහනුවර නගරයේ තදබදය අවම කිරීම සඳහා තැන්නේකුඹුරේ සිට සුදුහුම්පොළ දක්වා උමං මාර්ගය නිර්මාණය කිරීමට කැබිනට් අනුමැතිය හිමී වී තිබෙනවා. කොරියන් රජයෙන් ඒ සඳහා ආධාර වෙන් කිරීමටද සූදානමින් සිටිනවා. නමුත් ඇතැම් අය මෙම උමං මාර්ගය ඉදි කළහොත් දළාදාමාළිගාව කඩා වැටෙයි හා මහනුවර වැවේ ජලය කාන්දු වෙයි යන ආකාරයේ පුහු තර්ක ඉදිරිපත් කිරීම හේතුවෙන් මෙහි වැඩකටයුතු නතර වී තිබෙනවා. ලෝකයේ බොහෝ නගරවල පෙළොව යට තවත් නගරයක් පවතිනවා. දකුණු කොරියාව මෙම වැඩ සදහා දක්ෂ රටක්. ඉදිරි කාලයේ මේ හුඹස් බිය නැති වී මෙම බාධාවන් ඉවත් වී හැකි ඉක්මනින් මහනුවර උමං මාර්ගය නිර්මාණය කිරීමට හැකි වේවී\") යැයි තමන් සිතන බව පැවසීය.", "URL": "https://sinhala.adaderana.lk/news.php?nid=106384", "Category": null, "Parent URL": null}