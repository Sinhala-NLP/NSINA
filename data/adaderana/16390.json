{"Source": "Adaderana", "Timestamp": "May 29, 2011 08:22 am", "Headline": " හොර කච්චේරියක් ගෙන ගිය විශ්‍රාමික රාජ්‍ය සේවකයා 10 තෙක් රිමාන්ඩ්", "News Content": "කොට්ටාව , පන්නිපිටිය ප්‍රදේශයේ පවත්වාගෙන ගිය ව්‍යාජ කච්චේරියක් වටලා පුද්ගලයෙකු අත්අඩංගුවට ගෙන තිබේ. නුගේගොඩ පොලිස් අපරාධ විමර්ශන අංශයේ නිලධාරීන්ට ලැබුණු තොරතුරකට අනුව සිදු කළ වැටලීමක දී මොහු අත්අඩංගුවට ගෙන ඇති බව සඳහන්වේ. දීර්ඝ කාලයක සිට පවත්වාගෙන ගොස් ඇති මෙම ව්‍යාජ කච්චේරිය තුළින් ළමුන් පාසල් වලට ඇතුළත් කිරීම සඳහා අවශ්‍ය ව්‍යාජ ලියකියවිලි සකස් කර ඇති බවට තොරතුරු අනාවරණය වී තිබේ. ළමුන් පාසල් වලට ඇතුළත් කිරීම සදහා අවශ්‍ය උප්පැන්න සහතික , මරණ සහතික , විවාහ සහතික , විදුලි බිල්පත් සහ වතුර බිල්පත් ද මෙම ස්ථානයේ දී සකස් කර ඇති බව පොලිසිය පවසයි. ඊට අමතරව අධ්‍යාපන සහතික , උපාධි සහතික සහ ජාතික හැඳුනුම්පත් ද මෙහි දී සකස් කර ඇති බව වාර්තා වේ. අත්අඩංගුවට ගත් පුද්ගලයා සතුව තිබී ව්‍යාජ සහතික පත් සකස් කිරීමට යොදා ගත් පරිගනක යන්ත්‍රයක් ඇතුළු උපකරණ ‍තොගයක් පොලිසිය භාරයට ගෙන තිබේ. ඊට අමතරව ව්‍යාජ නිල මුද්‍රා 340ක් , උප්පැන්න සහතික 350ක් , විවාහ සහතික 30ක් , විදුලි බිල්පත් , විභාග ප්‍රතිඵල සහතික , අධ්‍යාපන සහතික සහ ජාතික හැදුනුම්පත් කිහිපයක් සිය භාරයට ගත් බව පොලිසිය පවසයි. අදාළ සැකකරු රාජ්‍ය සේවයේ විශ්‍රාම ගිය පුද්ගලයෙකු වන අතර ඔහු ගංගොඩවිල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස 10 වැනි දින දක්වා රක්ෂිත බන්ධනාගාර ගත කිරීමට නියෝග කර තිබේ.", "URL": "https://sinhala.adaderana.lk/news.php?nid=16390", "Category": null, "Parent URL": null}