{"Source": "Adaderana", "Timestamp": "June 29, 2016 02:37 pm", "Headline": "සරත් වීරසේකරගේ පෙත්සම සලකා බැලීම කල්යයි", "News Content": "වත්මන් රජය ජාතික ආණ්ඩුවක් නොවන බවට තීන්දුවක් ලබාදෙන ලෙස ඉල්ලා ගොනුකළ පෙත්සමක් සලකා බැලීම ශ්‍රේෂ්ඨාධිකරණය කල්දමා තිබේ. අගවිනිසුරු කේ.ශ්‍රී පවන් මහතා ප්‍රමුඛ ත්‍රිපුද්ගල විනිසුරු මඩුල්ලක් හමුවේ අදාළ පෙත්සම අද කැඳවු බව අද දෙරණ අධිකරණ වාර්තාකරු සඳහන් කළේය.එහිදී තමන් මෙම පෙත්සම සලකා බැලීමෙන් ඉවත් වන බව ශ්‍රේෂ්ඨාධිකරණ විනිසුරු ප්‍රියන්ත ජයවර්ධන මහතා ප්‍රකාශ කර තිබේ.ඒ අනුව පෙත්සම සලකා බැලීම සැප්තැම්බර් මස 9 වැනිදාට කල් දැමීමට ශ්‍රේෂ්ඨාධිකරණය තීන්දු කර ඇති බව සඳහන්ය.ආණ්ඩුක්‍රම ව්‍යවස්ථාවේ 19 වන සංශෝධනයට අනුව ජාතික ආණ්ඩුවක් ලෙස සැලකිය හැක්කේ පාර්ලිමේන්තුවේ සියලු පක්ෂවලින් සමන්විත ආණ්ඩුවක් පමණක් වන බව පෙත්සම්කාර පාර්ශවය අදාළ පෙත්සමෙන් පෙන්වා දී ඇත.ඒ හේතුවෙන් ශ්‍රී ලංකා නිදහස් පක්ෂය සහ එක්සත් ජාතික පක්ෂය එක්ව පිහිටවු ආණ්ඩුව ජාතික ආණ්ඩුවක් නොවන බවට තීන්දුවක් ලබාදෙන මෙන් ඉල්ලා එක්සත් ජනතා නිදහස් සන්ධාන හිටපු පාර්ලිමේන්තු මන්ත්‍රී සරත් වීරසේකර මහතා ඇතුළු පිරිසක් විසින් මෙම පෙත්සම ශ්‍රේෂ්ඨාධිකරණය හමුවේ ගොනුකර තිබුණි.", "URL": "https://sinhala.adaderana.lk/news.php?nid=61606", "Category": null, "Parent URL": null}