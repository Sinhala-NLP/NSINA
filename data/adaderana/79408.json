{"Source": "Adaderana", "Timestamp": "November 1, 2017 03:49 pm", "Headline": " අද ආණ්ඩුව ආගමික යුද්ධයක් ඇති කරලා  ", "News Content": "අද වන විට රට තුළ ආගමික යුද්ධයක් ඇති කිරීමට රජය ක්‍රියා කර ඇතැයි හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතා පවසයි. අද(01) මහනුවර උඩුදුම්බර දඹගහපිටිය ප්‍රදේශයේ විහාරස්ථායක පැවති උත්සවයක් අමතමින් රාජපක්ෂ මහතා මෙම අදහස් පළ කළේය. නව ව්‍යවස්ථාවක් ගෙන ඒම තුළින් එවැනි තත්ත්වයක් නිර්මාණය වී ඇති බවත්, වසර 29 ක් රට තුළ යුද්ධයක් පැවතියේ ජාතිවාදී කරුණු මුල් කර ගෙන බවත් රාජපක්ෂ මහතා මෙහිදී වැඩිදුරටත් කියා සිටියේය. ව්‍යවස්ථාව තුළට ඒකීය යන වචනය පමණක් ඇතුල් කිරීමෙන් කිසිදු ප්‍රතිඵලයක් හිමි නොවන බවත් මුළු රටම බෙදීමට එය උප්පරවැට්ටියක් ලෙස රජය මේ වන විට භාවිතා කරමින් සිටින බවද මහින්ද රාජපක්ෂ මහතා පවසයි. වත්මන් රජය දේශපාලනික වශයෙන් මිනිසුන්ගෙන් පළි ගනිමින් සිටින බවත්, අනාගතයේ දී රට බෙදා දැමීමේ සුදානමක් පවතින බවත් පැවසු රාජපක්ෂ මහතා වැඩිදුරටත් කියා සිටියේ, තමා යුද්ධයක් කර එය අවසන් විසඳුමක් දක්වා ගෙනැවිත් රටටම සංවර්ධනයත් ඉටු කර දුන් බවත්ය. නමුත් අද වන විට රජය ඒ සියල්ල විනාශ කරමින් දේශිය සම්පත් විකුණා දමමින් සිටින බව ද පැවසු මහින්ද රාජපක්ෂ මහතා කියා සිටියේ අවංකව ව්‍යවස්ථා සංශෝධනයකට තමා එකඟ බවත් නමුත් වක්‍රාකාරයෙන් සිදු කරන ක්‍රියාවන් නිසා තමා විරුද්ධ වන බවත්ය.", "URL": "https://sinhala.adaderana.lk/news.php?nid=79408", "Category": null, "Parent URL": null}