{"Source": "Adaderana", "Timestamp": "May 22, 2015 04:55 pm", "Headline": "මා නිවරදි බව මා දන්නවා - දුමින්ද/ ඝාතකයන්ට දඬුවම් දෙනතුරු නින්ද යන්නේ නෑ - හිරුණිකා", "News Content": "තමා නිවරදි බව තමා දන්නා බවත්,ඒ නිසා කාටවත් යටවෙන්නේ නැති බවත් එජනිස පාර්ලිමේන්තු මන්ත්‍රී ආර්.දුමින්ද සිල්වා මහතා පවසයි.සාක්ෂියක් නොමැතිව තමාට චෝදනා එල්ලවී ඇති බවත්,මාධ්‍ය සංදර්ශන තුළින් මේවන විට කරමින් සිටින්නේ මෙම නඩුව තවදුරටත් ඉදිරියට ගෙනයාම බවත් මන්ත්‍රීවරයා කියා සිටියේ අද(22) කොළඹ මහාධිකරණය ඉදිරිපිටදීය.හිටපු පාර්ලිමේන්තු මන්ත්‍රීවරයෙකු මෙන්ම ජනාධිපති වෘත්තී සමිති උපදේශකවරයෙකු වූ භාරත ලක්ෂමන් ප්‍රේමචන්ද්‍ර මහතා ඇතුළු සිව්දෙනකු 2011 ඔක්තෝම්බර් 08 වැනිදා සවස කොළොන්නාවේ සිදුවූ වෙඩි තැබීමකින් ඝාතනය වූ අතර ඊට අදාළව මන්ත්‍රී දුමින්ද සිල්වාටද චෝදනා එල්ලවී තිබේ.අද දින එම නඩුව මහාධිකරණයේදී කැඳවූ අවස්ථාවේදී නඩු විභාගයට පැමිණි මන්ත්‍රීවරයා අධිකරණ පරිශ්‍රයේදී මාධ්‍යයට කරුණු දක්වමින් කියා සිටියේ සාධාරණය ඉටුවේයයි තමන් විශ්වාස කරන බවයි.ජනාධිපති මෛත්‍රීපාල සිරිසේන මහතාගේ මැහත්වීමෙන් 19 වන ආණ්ඩුක්‍රම ව්‍යවස්ථා සංශෝධනය ක්‍රියාත්මකවී නීතිය ස්ථාපිතවී ඇති බැවින් නඩුකාර හාමුදුරුවන් හරියට ක්‍රියාත්මකවේවි යයි තමා සිතන බවත් හෙතෙම වැඩිදුරටත් සඳහන් කළේය.මේ අතර නඩු විභාගයට පැමිණි බස්නාහිර පළාත් මන්ත්‍රී හිරුණිකා ප්‍රේමචන්ද්‍ර මෙනවිය කියා සිටියේ වසර 3ක් තිස්සේ නඩුව විභාගවෙමින් පවතින බැවින් මේ කටයුත්ත අතහැර ඇත්දැයි ඇතැමුන් තමාගෙන් විමසන බවයි.එසේ වුවද මෙම නඩුව මහාධිකරණය හමුවට ගෙන ඒමට හැකිවීමම ජයග්‍රහණයක් ලෙස සලකන බවත්,පසුගිය පාලන සමයේ මහාධිකරණයට තියා නඩුව ගැනවත් තමාට විශ්වාසයක් නොතිබුණු බව ඇය සඳහන් කළාය.මේවන විට රටේ යහපාලනය ක්‍රියාත්මක වන බැවින් සාධාරණයක් ඉටුවේයයි තමන් විශ්වාස කරන බවද හිරුණිකා ප්‍රේමචන්ද්‍ර මෙනවිය පෙන්වා දුන්නාය.දියණියකට පියෙකු අහිමිවීම වසර 10-20ක් නොව ජීවිත කාලය පුරාවටම අමතක කළ හැක්කක් නොවන බවත්,කෙදිනක හෝ තම පියාගේ ඝාතකයින්ට දඬුවම් ලැබුණුදාට මිස තමාට සුවසේ නිදාගත නොහැකි බවත් ඇය අවධාරණය කළාය.කෙසේ වෙතත් නඩු විභාගය ජූනි මස 11දාට යළි කැඳවීමට කොළඹ මහාධිකරණ විනිසුරු දේවිකා තෙන්නකෝන් මහත්මිය නියෝග කළ බව අද දෙරණ අධිකරණ වාර්තාකරු කියා සිටියි.", "URL": "https://sinhala.adaderana.lk/news.php?nid=51516", "Category": null, "Parent URL": null}