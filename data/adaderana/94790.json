{"Source": "Adaderana", "Timestamp": "August 21, 2018 07:12 pm", "Headline": " ගං වතුර නිසා කොචින් ගුවන් තොටුපලේ පාඩුව කෝටි 220යි", "News Content": "ගං වතුරෙන් එල්ල වූ බලපෑම හේතුවෙන් ඉන්දියාවේ කොචින් ජාත්‍යන්තර ගුවන් තොටුපලට ඉන්දීය රුපියල් කෝටි 220 ක් පමණ පාඩුවක් සිදුව ඇති බව ගුවන් තොටුපල බලධාරීන් සඳහන් කර තිබේ. ගං වතුර තත්ත්වය හේතුවෙන් කොචිං ගුවන් තොටුපල පසුගිය 18 වනදා සිට ලබන 26 වනදා දක්වා වසා තැබීමට බලධාරීන් පියවර ගෙන ඇති අතර මේ වන විට ගුවන් තොටුපලේ අළුත්වැඩියා කටයුතු ආරම්භ කර ඇති බවයි ඉන්දීය මාධ්‍ය වාර්තා කළේය. ගං වතුරෙන් ගුවන් තොටුපලේ ධාවන පථයට, දේශීය හා ජාත්‍යන්තර පර්යන්තවලට මෙන්ම තීරුබදු රහිත වෙළඳසැල්වලට ද හානි සිදුව ඇති බව සඳහන්ය. එමෙන්ම ගුවන් තොටුපලේ විදුලිබල පද්ධතියට ද ජල ගැලීම් තත්ත්වය හේතුවෙන් දැඩි හානි සිදුව ඇති බව කොචිං ගුවන් තොටුපල බලධාරීන් ප්‍රකාශ කර තිබේ.", "URL": "https://sinhala.adaderana.lk/news.php?nid=94790", "Category": null, "Parent URL": null}