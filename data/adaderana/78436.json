{"Source": "Adaderana", "Timestamp": "October 7, 2017 12:53 pm", "Headline": "උද්ඝෝෂණය අතරවාරයේ පහරදීම ගැන පොලිස් කොමිසමේ අවධානය", "News Content": "හම්බන්තොට පැවති උද්ඝෝෂණය අතරවාරයේ සහකාර පොලිස් අධිකාරිවරයෙකු විසින් පුද්ගලයෙකුට පහරදිමේ සිද්ධිය සම්බන්ධයෙන් පොලිස් කොමිසමේ අවධානය යොමුව තිබේ. ඒ අනුව එළඹෙන බ්‍රහස්පතින්දා දිනයේ ඒ සම්බන්ධයෙන් සාකච්ඡා කිරීමට බලාපොරෙත්තු වන බව එහි ලේකම් ආරියදාස කුරේ මහතා සඳහන් කළේය. හම්බන්තොට ඉන්දීය කොන්සල් කාර්යාලය ඉදිරිපිට උද්ඝෝෂණයේ නිරත වූ පිරිසක් විසුරුවා හැරීමට පොලීසිය කඳුලු ගෑස් සහ අධිපීඩන ජල ප්‍රහාර එල්ල කළේය. මෙහිදී පිරිසක් අත්අඩංගුවට ගත් අතර එහිදී සහකාර පොලිස් අධිකාරිවරයෙකු අත්අඩංගුවට ගත් පුද්ගලයෙකුට පහර දෙන විඩියෝවක් මාධ්‍ය මගින් වාර්තා කර තිබුණි. මෙම පහරදීමෙන් අනතුරුව අදාල පුද්ගලයා රෝහල්ගත කර ඇති බව වාර්තාවේ. මෙම සිද්ධිය පිළිබඳව මේ වන විට පොලිස් කොමිසමේ අවධානය යොමුව තිබේ. ඔවුන් පවසන්නේ පොලීසිය විසින් සිදු කරන ඕනෑම පහරදිමක් හෝ පොලීසියෙන් සිදු වන අසාධාරණයන් පිළිබඳව ජාතික පොලිස් කොමිසමට දැනුම්දීමට හැකියාව පවතින බවයි. ලිඛිතව අදාල පැමිණිලි ඉදිරිපත් කිරීමට හැකියාව පවතින අතර 071 036 1010 යන දූරකතන මාර්ගයෙන් ද අදාළ පැමිණිලි ඉදිරිපත් කළ හැකි බව පොලිස් කොමිසම සඳහන් කළේය. මීට අමතරව දිස්ත්රි ක් ලේකම් කාර්යාලවල ස්ථාපිත කර ඇති පොලිස් කොමිසමේ ප්රාසදේශිය කාර්යාල වලට ද අදාල පැමිණිලි ඉදිරිපත් කළ හැකි වනවා. මේ අතර මේ සම්බන්ධයෙන් අද දෙරණ සමග අදහස් දැක්වූ ඛණිජ තෙල් වෘත්තිය සමිති එකමුතුවේ කැඳවුම්කරු ඩී.ජේ රාජකරුණා මහතා කියා සිටියේ මත්තල ගුවන්තොටුපල විදේශිය රටකට භාරදුන හොත් තෙල් සංස්ථාව අති විශාල ලෙස පාඩු ලබන තත්ත්වයකට පත්විම වැලැක්විය නොහැකි බවයි.", "URL": "https://sinhala.adaderana.lk/news.php?nid=78436", "Category": null, "Parent URL": null}