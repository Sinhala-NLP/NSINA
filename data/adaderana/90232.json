{"Source": "Adaderana", "Timestamp": "June 2, 2018 06:20 pm", "Headline": "ශ්‍රී ලංකා සිංගප්පූරු නිදහස් වෙළඳ ගිවිසුම ගැන පළවන විවිධ ප්‍රකාශවලට ඇමති පිළිතුරු දෙයි", "News Content": "ශ්‍රී ලංකා සිංගප්පූරු නිදහස් වෙළඳ ගිවිසුම කැබිනට් මණ්ඩලයේ දැනුමකින් හෝ අනුමැතියකින් තොරව සම්පාදන කර ඇති බවටත් මෙමගින් දේශිය කර්මාන්තවලට අහිතකර බලපෑම් ඇති විය හැකි බවටත් සිදු කරන ප්‍රකාශ මහජනතාව නොමග යැවීම සඳහා සිදු කරන්නක් බව සංවර්ධන උපාය මාර්ග හා ජාත්‍යන්තර වෙළඳ කටයුතු අමාත්‍ය මලික් සමරවික්‍රම මහතා පවසයි. මෙම ගිවිසුම සම්බන්ධයෙන් විවිධ පාර්ශව සිදු කරන ප්‍රකාශවලට පිළිතුරු ලබා දෙමින් අමාත්‍යවරයා මේ බව ප්‍රකාශ කර තිබේ. අමාත්‍යවරයා පෙන්වා දෙන්නේ මෙම නිදහස් වෙළඳ ගිවිසුම වර්තමාන රජයේ අර්ථික වර්ධන ක්‍රමෝපායන්හි ප්‍රධාන අංගයක් වන බවයි. එමෙන්ම මෙය අමාත්‍යංශයේ මඟ පෙන්වීම යටතේ විශේෂඥයින් කණ්ඩායමක් විසින් සම්පාදනය කර පසුගිය වසරේ අගෝස්තු මාසයේදී අමාත්‍ය මණ්ඩල අනුමැතිය හිමි වූ ජාතික වෙළඳ ප්‍රතිපත්තියට අනුකූලව සකස් කර ඇති බව ද අමාත්‍යවරයා පෙන්වා දී තිබේ. මෙම තත්ත්වය තුළ ශ්‍රී ලංකා සිංගප්පූරු නිදහස් වෙළඳ ගිවිසුම මගින් විදේශීය සෘජු ආයෝජන ආකර්ෂණය කර ගැනිමට මඟ පෙන්වමින් මෙරට තරඟකාරිත්වය සහ අපනය වර්ධනය ඉහළ දැමීම සඳහා ඉවහල් වන බව අමාත්‍යවරයා සඳහන් කර ඇත. එමෙන්ම ඇතැම් දේශපාලනඥයින් මෙන්ම වෘත්තියවේදීන් යැයි කියා ගන්නා දේශපාලන අරමුණු මූලික කර ගත් සුළු පිරිසක් විසින් වැරැදි සහගත වූ කරුණු පදනම් කරගෙන සිදු කරන චෝදනාවන් දැඩි ලෙස ප්‍රතික්ෂේප කරන බව ද අමාත්‍ය මලික් සමරවික්‍රම මහතා මෙහිදී පෙන්වා දී තිබේ. එමෙන්ම අප සෑම විටම අවංකව සහ වෘත්තිය බවින් යුතුව රටේ යහපත සදහා වූ අවශ්‍යතා පෙරදැරි කර ගනිමින් කටයුතු කළ බව ද වගකීමෙන් යුතුව ප්‍රකාශ කරන බව අමාත්‍යවරයා මෙහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=90232", "Category": null, "Parent URL": null}