{"Source": "Adaderana", "Timestamp": "April 16, 2014 11:23 am", "Headline": "ටෙන්ඩර් නැතිවම දේශීය නිෂ්පාදකයින්ගෙන් ඖෂධ ගැනීමට යයි", "News Content": "ටෙන්ඩර් කැඳවීමකින් තොරව දේශීය නිෂ්පාදකයින්ගෙන් ඖෂධ මිලදී ගැනීමට සෞඛ්‍ය අමාත්‍යංශය තීරණය කර තිබේ. දේශීය ඖෂධ නිෂ්පාදකයින් දිරිගැන්වීමේ අරමුණින් මෙම වැඩපිළිවෙළ ක්‍රියාත්මක කරන බව සෞඛ්‍ය අමාත්‍යංශය සඳහන් කරයි. මේ වන විට දේශීයව මෙරට රෝහල් වලට අවශ්‍ය ඖෂධ වර්ග 52 ක් පමණ නිෂ්පාදනය කරනු ලබයි. ටෙන්ඩර් මගින් ඖෂධ මිලදී ගැනීමේ දී ජාත්‍යන්තර සමාගම් සමඟ තරඟ කිරීමට සිදුවීම හේතුවෙන් පසුගිය කාලය තුළ දේශීය ඖෂධ නිෂ්පාදකයින් සිය නිෂ්පාදන කටයුතු විධිමත්ව නොකළ බව සෞඛ්‍ය අමාත්‍යංශය පවසයි. එම තත්ත්වය මගහරවා දේශීය නිෂ්පාදකයා දිරි ගැන්වීමේ අරමුණින් මෙරට නිපදවන සියලූම ඖෂධ ටෙන්ඩර් කැඳවීමකින් තොරව මිලදී ගැනීමට පියවර ගෙන ඇති බව සෞඛ්‍ය අමාත්‍යංශය සඳහන් කරයි. එම කටයුතු මේ වනවිට සාර්ථකව ක්‍රියාත්මක වන අතර ඉදිරියේ දී මෙරට රෝහල් වලට අවශ්‍ය සියලූම ඖෂධ රට තුළ නිපදවීමට පියවර ගන්නා බව සෞඛ්‍ය අමාත්‍යංශය ප්‍රකාශ කරයි.", "URL": "https://sinhala.adaderana.lk/news.php?nid=42573", "Category": null, "Parent URL": null}