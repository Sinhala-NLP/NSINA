{"Source": "Adaderana", "Timestamp": "June 21, 2016 10:44 am", "Headline": " එප්පාවල ගින්න - අල්ලස් ලිපි ගොනු පිළිස්සුණත් එහි පිටපත් කොළඹ කාර්යාලයේ තිබෙනවා", "News Content": "අද අළුයම ලංකා රාජ්‍යය පොස්පේට් සමාගමෙහි එප්පාවල කාර්යාලයේ ඇති වූ ගින්නෙන් සිදුව ඇති පාඩුව රුපියල් ලක්ෂ 50-60ත් අතර බව ලංකා රාජ්‍යය පෝස්පේට් සමාගමේ සභාපති උපාලි අනුරාධ දිසානායක මහතා පවසයි.අද (21) අළුයම 3.00ට පමණ මෙම ගින්න ආරම්භ වන්නට ඇතැයි සැක කරන බව දිසානායක මහතා පැවසීය.අළුයම 4.00ට පමණ කාර්යලය දෙසින් ගිනි ජාලාවක් පැතිර යන අයුරු එම සමාගමේ ආරක්ෂක අංශය දැක ඒ පිළිබඳ එප්පාවල පොලීසිය දැනුවත් කර කාර්යාල සේවකයින් සමග ගින්න මැඩ පැවැත්වීමට කටයුතු යොදා ඇත.එප්පාවල පොලිස් ස්ථානයේ දැනුම් දීම මත අනුරාධපුර මහ නගර සභාවේ ගිනි නිවන ඒකකයේ නිලධාරීන්ද කඩිනමින් අදාළ ස්ථානයට වාර්තා කර පැතිරෙමින් තිබී ගින්න පැයක පමණ කාලයක් ඇතුළත මැඩ පැවැත්වීමට කටයුතු යොදා තිබේ.ගින්නෙන් සැපයුම් අංශය, විගණන අංශය, ලේඛණාගාරය හා සේවක විවේකාගාරයට දැඩි හානි සිදුව ඇති අතර කාර්යාල තුළ තිබූ පරිගණක, කාර්යාල ගෘහ භාණ්ඩ, ලිපි ලේඛන, කාර්යාල උපකරණ විශාල ප්‍රමාණයක් විනාශ වී ඇත.ඊයේ (20) හා අද (21) ලංකා රාජ්‍යය පොස්පේට් සමාගම නිවාඩු දිනයක් ලෙස නම් කර ඇති අතර, ආයතනයේ ඇති ආරක්ෂිත කැමරා පද්ධතියද පරික්ෂා කරමින් ගින්නට හේතුව අනාවරණය කර ගැනීමට එප්පාවල පොලීසිය වැඩිදුර පරීක්ෂණ පවත්වයි.මේ පිළිබඳව ලංකා රාජ්‍යය පෝස්පේට් සමාගමේ සභාපති උපාලි අනුරාධ දිසානායක මහතාගෙන් කළ විමසීමකදී ඒ මහතා කිය සිටියේ ලංකා රාජ්‍ය්‍ය පොස්පේට් සමාගමෙහි එප්පාවල කාර්යාලයේ සැපයුම් අංශය හා විගණන අංශය අද (21) අළුයම හදිසියේ ඇතිවූ ගින්නකින් විනාශ වී ඇති බවයි.මෙම ගින්න පැතිරි යනු දුටු ආයතන සේවකයින් එප්පාවල පොලීසිය දැනුවත් කර පොලීසිය හා සේවකයින් මෙන්ම අනුරාධපුර මහ නගර සභා සේවකයින් එක්ව ගින්න මැඩ පවත්වා ඇති බව ද ගින්නෙන් රුපියල් ලක්ෂ 50-60 ත් අතර ප්‍රමාණයක අලාභයක් සිදු ව තිබෙන බවද සභාපතිවරයා පැවසීය.මෙම ගින්න සම්බන්ධයෙන් අසත්‍යය ප්‍රචාරයක් පැතිර යන බවද පැවසූ සභාපතිවරයා කියා සිටියේ \"අල්ලස් හා දූෂණ එකට අවශ්‍යය ලිපි ගොනු කිහිපයක් මේ කාර්යාලයේ තිබී විනාශ කිරීමේ අරමුණින් මෙම ගින්න ඇති කරලා කියලා, මම ඒ චෝදනාව ප්‍රතික්ෂේප කරනවා . මේ ගින්නෙන් ලිපි ලේඛන විශාල ප්‍රමාණයක් විනාශ වුණත් ඒ ලිපි ලේඛන අතර තිබෙන අත්‍යවශ්‍ය සියලුම ලිපි ලේඛන පිටපත් කොළඹ පිහිටි ප්‍රධාන කාර්යාලයේ තිබෙනවා.\"එසේම ගින්නෙන් විනාශ වුණ කාර්යාල කඩිනමින් ප්‍රතිසංස්කරණය කිරීමට අවශ්‍යය කටයුතු සිදු කරන බවත්, ඒ සඳහා මාස දෙකක් පමණ ගත වෙතැයි අපේක්ෂා කරන බවද, මෙම ගින්නෙන් සැපයුම් අංශය හා විගණන අංශය විනාශ වී ගියද ආයතන පවත්වාගෙන යෑම සඳහා එය බලපෑමක් නොවන බවද, සුපුරුදු පරිදී ආයතනය පවත්වා ගෙන යන බවද , ගින්නට හේතුව කුමක්ද යන්න මේ වන විට පරීක්ෂණ සිදු කෙරෙන බවද, කඩකප්පල්කාරී ක්‍රියාවක් සිදු කිරීමේ අරමුණින් මෙම ගින්න ඇති වන්නට ඇතැයි සැක නොකරන බවත් සභාපතිවරයා පැවසීය.", "URL": "https://sinhala.adaderana.lk/news.php?nid=61300", "Category": null, "Parent URL": null}