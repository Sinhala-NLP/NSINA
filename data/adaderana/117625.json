{"Source": "Adaderana", "Timestamp": "August 27, 2019 05:52 pm", "Headline": "අජිත්-සුජීව කිසි විටෙක පක්ෂයේ නීති උල්ලංඝනය කරලා නෑ", "News Content": "කැබිනට් නොවන අමාත්‍යවරුන් වන සුජීව සේනසිංහ සහ අජිත්.පී.පෙරේරා යන මහත්වරුන් කිසිදු විටෙක එක්සත් ජාතික පක්ෂයේ නීතිරීති සහ රෙගුලාසි උල්ලංඝනය වන අයුරින් කටයුතු කර නොමැති බව එම පක්ෂයේ සභාපති අමාත්‍ය කබීර් හෂීම් මහතා පවසයි. අදාළ මන්ත්‍රීවරුන්ට එරෙහිව විනය ක්‍රියාමාර්ග ගැනීමට එක්සත් ජාතික පක්ෂය ගත් තීරණය පිළිබඳව අද(27) පැවති මාධ්‍ය හමුවකදී මාධ්‍යවේදීන් කළ විමසීමකට ප්‍රතිචාර දක්වමින් අමාත්‍යවරයා මේ බව සඳහන් කළේය. මහලේකම්වරයාට විටින් විට පක්ෂයේ මන්ත්‍රීවරු නියෝජිතයෝ සඳහා කවුරුන් හෝ පැමිණිල්ලක් කර ඇත්නම් එයට ලිඛිත කරුණු විමසීම සාමාන්‍ය දෙයක් බවද අමාත්‍යවරයා මෙහිදී කියා සිටියේය. කෙසේ වෙතත් මෙම මන්ත්‍රීවරුන් දෙදෙනා කිසිදු අවස්ථාවක පක්ෂකයේ නීති උල්ලංඝනය කර ඇතැයි තමා විශ්වාස නොකරන බවද පැවසු අමාත්‍යවරයා, එවැනි විනය කඩ වීමක් සිදුවුවා යැයි තමා නොසිතන බවද පැවසීය. එනිසා පක්ෂයෙන් ලිපියක් යැවු විට එයට නිදහසට කරුණු දැක්වු විට ප්‍රශ්නය අවසන් වන බවද පැවසු අමාත්‍යවරයා, මෙය විශාල ප්‍රශ්නයක් නොවන බවද කියා සිටියේය. මොවුන් දෙදෙනා ඉල්ලක්ක කර මෙය සිදු වුයේ දැයි මාධ්‍යවේදීන් ප්‍රශ්න කිරීමේ දී අමාත්‍යවරයා කියා සිටියේ, “අනික් අයටත් ලියුම් යවයි ද දන්නේ නැහැ“ යනුවෙනි. ඉදිරියේ දී තව ලියුම් යැවිය හැකි බවද පැවසු අමාත්‍යවරයා, එජාපයෙන් ජනාධිපති අපේක්ෂකයා වීමට කීප දෙනෙක් කැමැත්ත පවසා ඇති බවත්, එවැනි ප්‍රකාශ කරන අයටත් විනය පරීක්ෂණ කළ යුතු බවද කියා සිටියේය. ඔබ තුමාටත් විනය පරීක්ෂණ ලිපියක් ලැබේවි දැයි ඇසීමේදී අමාත්‍යවරයා පවසා සිටියේ එය සියලු දෙනාටම පොදු දෙයක් බවයි. පක්ෂයේ ලොකු තනතුරු දැරූ පමණින් එයින් ගැලවීමට නොහැකි නමුත් එක්සත් ජාතික පක්ෂය තුළ නිදහසේ කථා කිරීමට අනෙක් පක්ෂවලට වඩා ඉඩක් ඇතැයි ද පැවසීය. අනෙක් පක්ෂවල ගෙවල්වල කුස්සියේ අපේක්ෂකයෝ තෝරන බවත් පැවසු අමාත්‍යවරයා, එක්සත් ජාතික පක්ෂය තුළ එසේ නොමැති බවද සඳහන් කළේය.", "URL": "https://sinhala.adaderana.lk/news.php?nid=117625", "Category": null, "Parent URL": null}