{"Source": "Adaderana", "Timestamp": "May 10, 2012 01:25 pm", "Headline": "ජී.එල් ඉල්ලා අස්විය යුතුයි-උගත් පාඩමේ නිර්දේශ අකුරකුදු නෑර ක්‍රියාත්මක කළ යුතුයි", "News Content": "ජිනීවා යෝජනාවෙන් ශ්‍රී ලංකාව පරාජයට පත්වීමේ වගකීම ආණ්ඩුව විසින් බාරගත යුතු බවත්,විදේශ කටයුතු අමාත්‍ය ජී.එල් පීරිස් මහතා වහා ඉල්ලා අස්විය යුතු බවත් එ.ජා.ප නියෝජ්‍ය නායක සජිත් ප්‍රේමදාස මහතා පවසයි. මේවන විට ජිනීවාහි ශ්‍රී ලංකා නිත්‍ය නියෝජිත තමරා කුනනායගම් මහත්මිය කියුබාවට මාරු කර යවා ඇති බවත්,කළ යුතුව තිබුණේ ඇය මාරුකරවීම නොව අමාත්‍යවරයා එහි වගකීම බාරගැනීම බවත් ප්‍රේමදාස මහතා සඳහන් කළේය. උගත් පාඩම් කොමිෂමේ නිර්දේශයන් ක්‍රියාත්මක කිරීමේ රහස් ක්‍රියාකාරී සැලසුමක් රැගෙන ජී.එල් පීරිස් අමාත්‍යවරයා ලෝකය වටේ රවුම් ගසන බවට තොරතුරු ලැබී ඇති බවත්,ජී.එල් අමාත්‍යවරයා වගකිව යුත්තේ ජාත්‍යන්තර රටවලට නොව ශ්‍රී ලංකාවට යයි එ.ජා.ප නියෝජ්‍ය නායකයා කියා සිටියේය. උගත් පාඩම් හා ප්‍රතිසන්ධානය සඳහා‍ වූ ජනාධිපති කොමිෂන් සභා වාර්තාවේ නිර්දේශ අකුරකුදු නෑර ආණ්ඩුව විසින් ක්‍රියාත්මක කළ යුතු බවත්,එය වත්මන් රජය විසින් බිහි කළ දරුවෙකු මිස අධිරාජ්‍යවාදීන් ගේ බලපෑම් නිසා නිර්මාණය කළ වාර්තාවක් නොවන බව ඔහු අවධාරණය කළේය. එය මහින්ද රාජපක්ෂ රජයේ තීන්දු තීරණ,ප්‍රතිපත්ති හා වැඩපිළිවෙළේ ප්‍රතිඵලයක් බව හෙතෙම කියා සිටියේ අද(10)කොළඹ පැවති මාධ්‍ය හමුවකට එක්වෙමිනි. යහපාලනයක් උදෙසා උගත් පාඩම් නිර්දේශ ක්‍රියාත්මක කළ යුතු බවට හා ඒ වෙනුවෙන් ආණ්ඩුව පෙළඹවිය යුතු බවටත් එ.ජා.ප කෘත්‍යාධිකාරී මණ්ඩල රැස්වීමේදී තීන්දු කළ බවද ඔහු සිහිපත් කළේය. මෙරටට විදේශීය රටවලින් බලපෑම් එල්ලවෙමින් පවතින්නේ මෙම නිර්දේශ ක්‍රියාත්මක නොකරන නිසා බවත්,පුරවැසි අයිතිවාසිකම් සුරැකීමට හා යහපාලනය ඇති කිරීමට මෙම නිර්දේශ ක්‍රියාත්මක කළ යුතු බවත් ප්‍රේමදාස මහතා සඳහන් කළේය. මෙරට ජනතාවගේ පරමාධිපත්‍යය පිළිඹිබු කරන ආණ්ඩුව විසින් පත්කරන ලද ආණ්ඩුවේ කොමිෂන් සභාවක් විසින් නිර්දේශිත වැඩපිළිවෙළ ක්‍රියාවට නැංවීමක් නොකිරීම හේතුවෙන් ආණ්ඩුව විසින්ම ජනතාවගේ පරමාධිපත්‍යය හෑල්ලුවට ලක් කර ඇති බවට හෙතෙම චෝදනා කළේය. මේවන විට රජය විසින් මෙම නිර්දේශ ක්‍රියාත්මක කිරීම සලකා බැලීම සඳහා\"වීරතුංග කමිටුව\"නමින් තවත් කමිටුවත් පත්කර ඇති බවත්,ඒ ආකාරයෙන් විවිධ කමිටු පත්කර සොයා බැලීමට යමක් මෙහි නොපවතින බවත්,කොමිෂමේ වාර්තාව තුළ එකී නිර්දේශ ක්‍රියාත්මක කළ යුත්තේ කෙසේද යන්න දක්වා ඇති බවත් ඔහු වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=24148", "Category": null, "Parent URL": null}