{"Source": "Adaderana", "Timestamp": "December 2, 2011 09:50 am", "Headline": "රිය අනතුරු 3 ක් - මරණ 3 ක්", "News Content": "කොළඹ - නුවර ප්‍රධාන මාර්ගයේ අලුත්ගම, බෝගමුව ප්‍රදේශයේ සිදුවූ රිය අනතුරකින් පුද්ගලයෙකු මියගොස් තිබේ. ලොරි රථයක යතුරුපැදියක් ගැටීමෙන් මෙම අනතුර සිදුව ඇති බව ගම්පහ පොලිසිය ප්‍රකාශ කරයි. අනතුරින් මියගොස් ඇත්තේ යක්කල ප්‍රදේශයේ පදිංචිව සිටි 73 හැවිරිදි පුද්ගලයෙකි. මේ අතර යාපනය,නල්ලූර් ප්‍රධාන මාර්ගයේ දී යතුරුපැදියක් පාපැදියක ගැටීමෙන් සිදුවූ අනතුරකින් කාන්තාවක් ජීවිතක්ෂයට පත්ව ඇත. අනතුරින් මියගොස් ඇත්තේ යතුරුපැදි‍යේ පිටුපස ගමන් ගත් කාන්තාව බව යාපනය පොලිසිය ප්‍රකාශ කරයි. හලාවත, කොළඹ ප්‍රධාන මාර්ගයේ මාරවිල ප්‍රදේශයේ සිදුවූ රිය අනතුරකින් ද පුද්ගලයෙකු මියගොස් තිබේ. බස්රථයක යතුරුපැදියක් ගැටීමෙන් ඊයේ(01) රාත්‍රී මෙම අනතුර සිදුව ඇති බව මාරවිල පොලිසිය පැවසීය. අනතුරින් මියගොස් ඇත්තේ 33 හැවිරිදි වෙන්නප්පුව ප්‍රදේශයේ පදිංචිව සිටි පුද්ගලයෙකි.", "URL": "https://sinhala.adaderana.lk/news.php?nid=20410", "Category": null, "Parent URL": null}