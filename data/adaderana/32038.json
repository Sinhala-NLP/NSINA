{"Source": "Adaderana", "Timestamp": "March 2, 2013 08:54 am", "Headline": "හරිස්චන්ද්‍ර මහතාගේ අවසන් කටයුතු හෙට", "News Content": "අභාවප්‍රාප්ත වූ මනෝ වෛද්‍ය විශේෂඥ ඩී.වී.ජේ. හරිස්චන්ද්‍ර මහතාගේ දේහය මේ වන විට ගාල්ල වුඩ්වඩ් මාවතේ පිහිටි සිය නිවසේ තැන්පත් කර තිබේ. ඒ මහතා ඊයේ පෙරවරුවේ අභාවප්‍රාප්ත විය. 1938 මාර්තු මස 11 වන දින මෙලොව එළිය දුටු ඩී.වී.ජේ. හරිස්චන්ද්‍ර මහතා ගාල්ල, උනවටුන, මිහිරිපැන්න විද්‍යාලයෙන් මූලික අධ්‍යාපනය හදාරා ගාල්ල ඇලෝෂියස් විද්‍යාලයෙන් සිය පාසල් අධ්‍යාපන කටයුතු අවසන් කරන ලදී. විශ්ව විද්‍යාල කිහිපයකම අධ්‍යාපනය හැදෑරූ ඒ මහතා මිය යන තුරුම මනෝ වෛද්‍යවරයෙකු ලෙස ජාතික මෙහෙවරක නිරතවිය. දේහයට අවසන් ගෞරව දැක්වීම සඳහා විශාල පිරිසක් ‍පැමිණෙමින් සිටින බව අප වාර්තාකරු පැවසීය. ඒ මහතාගේ දේහය පිළිබඳ අවසන් කටයුතු හෙට (03) පස්වරු 04.00ට ගාල්ල සමනළ ක්‍රීඩාංගනයේ දී සිදුකිරීමට නියමිතය.", "URL": "https://sinhala.adaderana.lk/news.php?nid=32038", "Category": null, "Parent URL": null}