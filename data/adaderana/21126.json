{"Source": "Adaderana", "Timestamp": "January 3, 2012 12:58 pm", "Headline": "31 දා රෝහලේ ජෝගි නැටීම ගැන පරීක්ෂණයක්", "News Content": "පොළොන්නරුව මහ රෝහලේ ශාලාවක එක්තරා කණ්ඩායමක් මහජනතාවට හිරිහැර වන අයුරින් සාදයක් පැවැත්වීම පිළිබඳ වහාම පරීක්ෂණයක් පැවැත්වීමට සෞඛ්‍ය අමාත්‍යාංශය පියවර ගෙන තිබේ. සෞඛ්‍ය අමාත්‍ය මෛත්‍රීපාල සිරිසේන මහතා විසින් සෞඛ්‍ය අමාත්‍යාංශ ලේකම්වරයාට අදාළ උපදෙස් ලබා දී ඇති බව වාර්තා වේ. පසුගිය දෙසැම්බර් මස 31 වන දින නව අවුරුදු උදාව නිමිත්තෙන් පොළොන්නරුව මහ රෝහලේ සුබ සාධක සංගමය විසින් සාදයක් සංවිධානය කර තිබුණි. එහිදි අවට පදිංචි මහජනතාවට සහ වාට්ටුවල රෝගීන්ට හිරිහැර වන අයුරින් කෑකෝ ගසමින්, ගීත ගයමින්, බීමත්ව එම පුද්ගලයින් හැසිරුණු බවට වාර්තා වී තිබේ. මහජනතාවට හා රෝගීන්ට හිරිහැර වන අයුරින් රෝහල් ශාලාවක එවැනි සාදයක් පැවැත්වීම නීති විරෝධී බැවින් මෙම සිද්ධිය පිළිබඳව පූර්ණ පරීක්ෂණයක් වහාම ආරම්භ කරන ලෙස මෛත්‍රීපාල සිරිසේන අමාත්‍යවරයා බලධාරීන්ට උපදෙස් ලබා දෙනු ලැබීය. ඒ අනුව සෞඛ්‍ය අමාත්‍යාංශ ලේකම් රවීන්ද්‍ර රුබේරූ මහතා සහ සෞඛ්‍ය සේවා අධ්‍යක්ෂ ජනරාල්වරයා ප්‍රමුඛ කණ්ඩායමක් විසින් මේ සම්බන්ධයෙන් පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=21126", "Category": null, "Parent URL": null}