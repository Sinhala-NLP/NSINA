{"Source": "Adaderana", "Timestamp": "April 2, 2017 10:26 am", "Headline": "රාමනාදන් විනිසුරුධූරයෙන් ඉවත් කිරීම ඇතුළු යෝජනා 5ක් ඒකමතිකව සම්මත වෙයි", "News Content": "රාමනාදන් කණ්නන් මහතා මහාධිකරණ විනිසුරුධුරයෙන් ඉවත් කිරීම ඇතුළු යෝජනා 05ක් අධිකරණ සේවා සංගමය විසින් ඒකමතිකව සම්මත කරගෙන තිබේ. රාමනාදන් කණ්නන් මහතා මහාධිකරණ විනිසුරුවරයෙකු ලෙස සේවය කිරීම සම්බන්ධයෙන් ගත යුතු ඉදිරි ක්‍රියාමාර්ග පිළිබඳ සාකච්ඡා කිරීම සඳහා අධිකරණ සේවා සංගමයේ විශේෂ මහා සභා රැස්වීමක් ඊයේ(01) පස්වරුවේ පැවැත්වුණි. එහිදී මඩකළපුව නීතීඥ සංගමයේ සාමාජිකයෙකු වන රාමනාදන් කණ්නන් මහතා මහාධිකරණ විනිසුරුවරයෙකු ලෙස පත් කිරීමේදී අනුගමනය කරනු ලැබූ වැරදි ක්‍රමවේදය නීතීඥ සංගමයේ නිල නාමයන්, පුද්ගලයින් කිහිප දෙනෙකුගේ අවශ්‍යතාවයන් සඳහා ව්‍යාජ ලෙස යොදැගැනීම ඇතුළු කරුණු සම්බන්ධයෙන් දීර්ඝ ලෙස සාකච්ඡා වී තිබේ. අධිකරණ සේවා කොමිෂන් සභාව විසින්ද රාමනාදන් කණ්නන් මහතාගේ පත්වීම නීතිය හමුවේ වලංගු සහ බල සහිත නිර්දේශයක් නොවන බවට තීරණය කර ඇති බැවින් ඔහුට තවදුරටත් එම ධුරයේ කටයුතු කිරීමට හැකියාවක් නොමැති බව අධිකරණ සේවා සංගමය පෙන්වා දෙයි. ඒ අනුව රාමනාදන් කණ්නන් මහතා ධුරයෙන් ඉවත් කරන ලෙස ජනාධිපතිවරයාගෙන් ඉල්ලා සිටීමට අධිකරණ සේවා සංගමයේ පළමු යෝජනාව ලෙස සම්මත කරගෙන තිබේ. එමෙන්ම අදාළ පත්වීම අවලංගු කරන ලෙස ජනාධිපතිවරයාට නිර්දේශ ඉදිරිපත් කරන මෙන් අධිකරණ සේවා කොමිෂන් සභාවෙන් ඉල්ලීමක් කිරීමට අධිකරණ සේවා සංගමය යෝජනාවක් සම්මත කරගෙන ඇති බව වාර්තා වෙයි. තෙවන යෝජනාව ලෙස සම්මත කරගෙන ඇත්තේ ජනාධිපතිවරයා විසින් රාමනාදන් කණ්නන් මහතා තනතුරෙන් ඉවත් කරන තුරු ඔහුට එම තනතුරේ රාජකාරී කිරීමට අවස්ථාව ලබා නොදෙන ලෙස අධිකරණ සේවා කොමිෂන් සභාවෙන් ඉල්ලීමක් කිරීමටයි. රාමනාදන් කණ්නන් මහතා මහාධිකරණ විනිසුරුවරයෙකු ලෙස පත්කිරීම ආණ්ඩුක්‍රම ව්‍යවස්ථාවට පටහැනි වන අතර එය අධිකරණයේ ස්වාධීනත්වයට ද බලපෑම් එල්ල කරන බැවින් මෙවැනි පත්වීම් මින් ඉදිරියට සිදු නොකරන ලෙස ජනාධිපතිවරයාගෙන් ඉල්ලා සිටීමටත් අධිකරණයේ ස්වාධීනත්වය ආරක්ෂා කිරීමට ක්‍රියාමාර්ග ගන්නා ලෙස අධිකරණ සේවා කොමිෂන් සභාවෙන් ඉල්ලීමක් කිරීමටත් යෝජනාවක් සම්මත වී තිබේ. ඊට අමතරව නිල නොවන දැනුම්දීම් මඟින් විනිසුරුවරුන් පත්කිරීම නිසා සිදුවන අපහසුතා මඟහරවා ගැනීම සඳහා මින් ඉදිරියට විනිසුරුවරයෙකු පත් කිරීමේදී අනුගමනය කළ යුතු නිසි ක්‍රමවේදයන් අධිකරණ සේවා කොමිෂන් සභාව විසින් සකස් කරන ලෙස ඉල්ලා සිටීමට වූ යෝජනාවක් ද මෙහිදී සම්මත කරගෙන ඇති බව අධිකරණ සේවා සංගමය සඳහන් කළේය.", "URL": "https://sinhala.adaderana.lk/news.php?nid=71620", "Category": null, "Parent URL": null}