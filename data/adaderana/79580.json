{"Source": "Adaderana", "Timestamp": "November 6, 2017 08:54 pm", "Headline": " සමාජ ආරක්ෂණ ජාතික සම්මාන උළෙල  ජනපති ප්‍රධානත්වයෙන්", "News Content": "ශ්‍රී ලංකා සමාජ ආරක්ෂණ ජාතික සම්මාන උළෙල අද පෙරවරුවේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ නෙළුම් පොකුණ රඟහලේදී පැවැත්වුණි. විශ්‍රාම වැටුප් හා සමාජ ආරක්ෂණ ප්‍රතිලාභ ක්‍රමය ක්‍රියාත්මක කරමින් ලබාදී ඇති ඉලක්ක ජයගත් රාජ්‍ය නිලධාරීන් වෙත එහිදී සම්මාන සහ සහතික පත්‍ර ප්‍රදානය කෙරුණු බව ජනාධිපති මාධ්‍ය අංශය සඳහන් කළේය. රාජ්‍ය සේවයේ විශ්‍රාම වැටුප් ලාභීන් නොවන සියලු දෙනා වෙත විශ්‍රාම වැටුප් හා සමාජ ආරක්ෂණ ප්‍රතිලාභ සැළසීම ශ්‍රී ලංකා සමාජ ආරක්ෂණ මණ්ඩලයේ කාර්යය භාරයයි. එමඟින් ස්වයං රැකියා නියුක්තිකයින්, පුද්ගලික අංශයේ සේවා නියුක්තිකයින්, විදේශ සේවා නියුක්තිකයින්, කලාකරුවන් සහ දේශීය වෛද්‍යවරුන් ඇතුළු සේවා ආවරණය කෙරෙයි.", "URL": "https://sinhala.adaderana.lk/news.php?nid=79580", "Category": null, "Parent URL": null}