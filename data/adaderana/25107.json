{"Source": "Adaderana", "Timestamp": "June 17, 2012 04:00 pm", "Headline": "අඹගහවැව විහාරයේ ඝණ්ඨාරය සොරාගත් සැකකරු කොටුවෙයි", "News Content": "නොච්චියාගම, අඹගහවැව ශෛලබිම්බාරාම විහාරස්ථානයේ ඝණ්ඨාරය සොරකම් කිරීමේ සිද්ධියට සම්බන්ධ සැකකරු නොච්චියාගම පොලිසිය මගින් අත්අඩංගුවට ගෙන තිබේ. පසුගියදා මෙම විහාරස්ථානයේ තිබූ කිලෝ 30 ක් බරැති ඝණ්ඨාරය කිසියම් පුද්ගලයෙකු විසින් සොරකම් කර ඇති බවට නොච්චියාගම පොලිසියට පැමිණිල්ලක් ලැබුණි. ඒ අනුව පරීක්ෂණ ආරම්භ කළ පොලිසිය මෙම සිද්ධියට සම්බන්ධ 31 හැවිරිදි ඇහැටුවාගම ප්‍රදේශයේ පදිංචි පුද්ගලයෙකු අත්අඩංගුවට ගෙන ඇත. ඔහු විසින් සොරකම් කරන ලද ඝණ්ඨාරය එම ප්‍රදේශයේ පාළු ළිඳක වළ දමා තිබිය දී පොලිසිය විසින් සොයාගෙන ඇති බව සඳහන්ය. සැකකරු තඹුත්තේගම මහේස්ත්‍රාත් අධිකරණය වෙත ඉදිරිපත් කිරීමට නියමිතය. නොච්චියාගම පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=25107", "Category": null, "Parent URL": null}