{"Source": "Adaderana", "Timestamp": "June 24, 2012 08:26 am", "Headline": "ගෙල සිරකර කතක් ඝාතනය කළ සැකකරු කොටුවෙයි", "News Content": "කම්බියකින් ගෙල සිරකර කාන්තාවක් ඝාතනය කිරීම සම්බන්ධයෙන් සැකකරුවෙකු අත්අඩංගුවට ගෙන තිබේ. අදාළ කාන්තාව ලිංගික හිංසනයට ලක්කිරීමෙන්පසු ඝාතනය කර ඇති බව මොණරාගල පොලිසිය පවසයි. මීට දින කිහිපයකට පෙර ඝාතනය සිදුව ඇති අතර මළ සිරුර සඟවා තිබිය දී පොලිසිය විසින් සොයාගෙන ඇත. ඝාතනයට ලක්වූ කාන්තාව මොණරාගල, කුමාරදොල පාර ප්‍රදේශයේ පදිංචිව සිටි තිස් හැවිරිදි විවාහක කාන්තාවක බව පොලිසිය සඳහන් කරයි. සැකකරු අත්අඩංගුවට ගෙන ඇති අතර ඔහු අද(24) මොණරාගල මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර යාපනය ප්‍රදේශයේ අත්හැර දමන ලද දුම්රිය ස්ථානය අසල ප්‍රදේශයේ දී කාන්තාවක් ලිංගික හිංසනයට ලක්කළ සැකකරුවන් තිදෙනෙකු අත්අඩංගුවට ගත් බව යාපනය පොලිසිය පැවසීය.", "URL": "https://sinhala.adaderana.lk/news.php?nid=25271", "Category": null, "Parent URL": null}