{"Source": "Adaderana", "Timestamp": "June 15, 2012 08:15 am", "Headline": "බලපත්‍ර නැතිව ධාවනය වන බස් ගැන නීතිය තද කෙරෙයි", "News Content": "ජාතික ගමනාගමන කොමිසමේ බලපත්‍ර නොමැතිව අන්තර් පළාත්වල ධාවනය වන බස් රථ සම්බන්ධයෙන් දැඩි නීති අනුගමනය කිරීමට බලාපොරොත්තු වන බව පෞද්ගලික ප්‍රවාහන අමාත්‍ය සී.බී. රත්නායක මහතා පවසයි. ඒ අනුව දැනට අයකරනු ලබන දඩ මුදල වැඩිකිරීමට සහ අදාළ බස්රථ හිමිකරුවන්ට එරෙහිව අධිකරණමය ක්‍රියාමාර්ග ගැනීම සම්බන්ධයෙන් මේ වන විට නීති උපදෙස් ලබාගනිමින් සිටින බව අමාත්‍යවරයා සඳහන් කරයි. යාපනය සිට කොළඹ බලා ධාවනය වන පෞද්ගලික බස්රථ පරීක්ෂා කිරීමේ කටයුතු වත්තල ප්‍රදේශයේ දී ඊයේ(14) පස්වරුවේ සිදුකළ අතර ඊට පෞද්ගලික ප්‍රවාහන අමාත්‍යවරයා සහ ජාතික ‍ගමනා ගමන කොමිසන් සභාවේ නිලධාරීන් එක්ව සිටියහ. මෙහිදී ජාතික ගමනාගමන කොමිසන් සභාවේ බලපත්‍ර රහිතව යාපනය බලා මගීන් ගෙන ගිය බස්රථ 3 ට එරෙහිව නීතිමය පියවර ගැනීමට හැකියාව ලැබුණු බව අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=25041", "Category": null, "Parent URL": null}