{"Source": "Adaderana", "Timestamp": "August 15, 2018 03:41 pm", "Headline": "නේවී සම්පත් ලබන 29 දා දක්වා රිමාන්ඩ්", "News Content": "2008 – 2009 කාලෙය්දී තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අත්අඩංගුවට ගත් හිටපු ලුතිනන් කමාන්ඩර් චන්දන ප්‍රසාද් හෙට්ටිආරච්චි නෙහොත් “නේවි සම්පත්” රක්ෂිත බන්ධනාගාර ගත කර තිබේ. ඔහු ලබන 29 වනදා දක්වා රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් අධිකරණය නියෝග කල බව අද දෙරණ අධිකරණ වාර්තාකරු සඳහන් කළේය. අධිකරණය මඟින් සැකකරු අත්අඩංගුවට ගැනීම සඳහා වරෙන්තු නිකුත් කර තිබූ අතර පසුගිය 13 වනදා කොළඹ ලෝටස් පාර ප්‍රදේශයේදී අපරාධ පරීක්ෂණ දෙපාර්තමේන්තුව මඟින් අත්අඩංගුවට ගනු ලැබීය. අනතුරුව හිටපු ලුතිනන් කමාන්ඩර් චන්දන ප්‍රසාද් හෙට්ටිආරච්චි අපරාධ පරීක්ෂණ දෙපාර්තමේන්තුව මගින් ඊයේ (14) කොළඹ අතිරේක මහේස්ත්‍රාත් කාංචනා එම්.සිල්වා මහත්මිය හමුවට ඉදිරිපත් කළේය. එහිදී අපරාධ පරීක්ෂණ දෙපාර්තමේන්තුවේ සිදුකල කරුණු දැක්වීමෙන් අනතුරුව ඔහු පැය 24 ක කාලයක රඳවා තබාගෙන ප්‍රශ්න කිරීමට කොළඹ අතිරේක මහේස්ත්‍රාත්වරිය අවසර ලබා දී තිබිණි. ඒ අනුව සැකකරු අද යලිත් කොළඹ කොටුවමහේස්ත්‍රාත් අධිකරණය වෙත ඉදිරිපත් කරනු ලැබීය.", "URL": "https://sinhala.adaderana.lk/news.php?nid=94448", "Category": null, "Parent URL": null}