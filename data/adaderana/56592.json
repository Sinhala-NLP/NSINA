{"Source": "Adaderana", "Timestamp": "January 24, 2016 09:52 am", "Headline": "ව්‍යවස්ථාවට දිස්ත්‍රික් මට්ටමින් අදහස් විමසීම පෙබරවාරියේ සිට", "News Content": "ආණ්ඩුක්‍රම ව්‍යවස්ථා සංශෝධනය පිළිබඳ වාචික අදහස් ලබාගැනීමේ දිස්ත්‍රික් මට්ටමේ මහජන හමුවීම් පෙබරවාරි මාසයේ දී ක්‍රියාත්මක කරන බව ආණ්ඩුක්‍රම ව්‍යවස්ථා සංශෝධනය පිළිබඳ මහජන අදහස් විමසීමේ කමිටුව පවසා තිබේ.සාමාජිකයින් විසි දෙනෙකුගෙන් සමන්විතව පත් කෙරුණු අදාළ කමිටුව කොළඹ දිස්ත්‍රික්කයේ මහජන අදහස් ලබාගැනීම පසුගිය දින කිහිපය තුළ දී සිදුකර තිබුණි. ඒ ඒ දිස්ත්‍රික්කයන් සඳහා පෙබරවාරි පළමු වැනිදා සිට 29 වැනි දින දක්වා උදෑසන 9.30 සිට පස්වරු 4.30 දක්වා දිස්ත්‍රික් ලේකම් කාර්යාලවල දී මහජන අදහස් විමසීමට නියමිතව තිබේ.ඒ අනුව එක් එක් දිස්ත්‍රික්කය සඳහා දින දෙකක කාලයක් වෙන් කර ඇත. සිය අදහස් ලිඛිතව හෝ වාචිකව කමිටුව වෙත ඉදිරිපත් කළ හැකිය. පෙබරවාරි පළමු වැනිදා සහ දෙවැනිදා ගම්පහ සහ මහනුවර දිස්ත්‍රික්කවල අදහස් විමසීම සිදුකරන අතර මාතලේ දිස්ත්‍රික්කයේ පෙබරවාරි තුන සහ 10 යන දිනවල දී අදහස් ලබාගැනීම සිදුකිරීමට නියමිතව තිබේ. පෙබරවාරි 05 වැනිදා සහ 06 වැනිදා කළුතර සහ වව්නියාව දිස්ත්‍රික්කවලත් පෙබරවාරි 8,9 දිනවල ගාල්ල, කිලිනොච්චිය සහ කෑගල්ල දිස්ත්‍රික්වලත් ජනතාවගේ අදහස් ලබාගැනීමට නියමිතය. මාතර සහ මන්නාරම දිස්ත්‍රික්වල 10 සහ 11 යන දිනවලදී ද 12 සහ 13 යන දිනවල දී හම්බන්තොට සහ මුලතිව් දිස්ත්‍රික්කවල දිස්ත්‍රික් ලේකම් කාර්යාලවල දී කමිටුව රැස් වීමට නියම්තව තිබේ. කුරුණෑගල සහ යාපනය දිස්ත්‍රික්කවල ලබන 15 සහ 16 යන දිනවල දී කමිටුව රැස් වන අතර අනුරාධපුරය සහ පුත්තලම දිස්ත්‍රික්කවල කමිටුව රැස්වන්නේ ලබන 17 සහ 18 යන දිනවලය. නුවරඑළිය සහ පොළොන්නරුව දිස්ත්‍රික්වල ජනතා අදහස් ලබා ගැනීම ලබන 19 සහ 20 යනදිනවල දී සිදුකරයි. බදුල්ල සහ ත්‍රීකුණාමලය යන දිස්ත්‍රික්වල පෙබරවාරි 23 සහ 24 යන දිනවලත් මොණරාගල සහ මඩකලපුව දිස්ත්‍රික්කවල 25 සහ 26 දිනවල දී ජනතා අදහස් ලබා ගැනීමට නියමිතය.රත්නපුර සහ අම්පාර දිස්ත්‍රික්වල පෙබරවාරි 27 සහ 29 යන දිනවල දී කමිටුව රැස් වෙයි. මේ සම්බන්ධයෙන් වැඩිදුර තොරතුරු 011 2 43 76 76 න් විමසිය හැකිය.", "URL": "https://sinhala.adaderana.lk/news.php?nid=56592", "Category": null, "Parent URL": null}