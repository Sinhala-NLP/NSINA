{"Source": "Adaderana", "Timestamp": "January 5, 2019 10:25 am", "Headline": "ශ්‍රී පාද වන්දනාකරුවන්ගේ පහසුවට වෛද්‍ය මධ්‍යස්ථානයක්", "News Content": "මෙවර ශ්‍රී පාද වන්දනා සමය පුරා හැටන් නල්තන්නියෙන් මාර්ගයෙන් ශ්‍රී පාදස්ථානය කරුණාකරණ වන්දනාකරුවන් සඳහා නල්ලතන්නිය නගරයේ වෛද්‍ය මධ්‍යස්ථානයක් ස්ථාපිත කර ඇති බවත්, එය සතියේ දින 07 ම වෛද්‍යවරුන් ඇතුලු කාර්ය මණ්ඩලයේ සේවය පැය 24 පුරාම රෝගීන් සඳහා ක්‍රියාත්මක කර ඇති බවත්, නුවරඑළිය දිස්ත්‍රික් ප්‍රාදේශිය සෞඛ්‍ය සේවා අධ්‍යක්ෂ වෛද්‍ය සේනක තලගල මහතා පැවසීය. නල්තන්නිය වෛද්‍ය මධ්‍යස්ථානයේදී ඊයේ(04) පස්වරුවේ මාධ්‍යයට අදහස් දක්වමින් සෞඛ්‍ය සේවා අධ්‍යක්ෂ වෛද්‍ය සේනක තලගල මහතා එසේ පැවසීය. සති අන්තයේදි අධික වන්දනාකරුවන් පිරසක් පැමිණෙන නිසා වැඩි කාර්ය මණ්ඩලයක් යොදවා ඇති බවත්, මෙහිදී රෝග සඳහා ඖෂධ නිකුත් කිරීම, තුවාල වලට ප්‍රතිකාර කිරීම හා වැඩිදුර ප්‍රතිකාර අවශ්‍ය වන්නේ නම් එම රෝගීන් කඩිනමින් ළඟම පිහිටි මස්කෙළිය ප්‍රාදේශිය රෝහලට හා දික්ඔය මූලික රෝහල් වෙත යොමු කිරීමට කටයුතු කරන බවත්ය. රෝගීන් ප්‍රවාහනය සඳහා ගිලන් රථ සේවයක් නල්ලතන්නිය වෛද්‍ය මධ්‍යස්ථානයේ සිට ක්‍රියාත්මක වන බවත් වෛද්‍ය තලගල මහතා පවසයි. නල්තන්නිය- ශ්‍රී පාද මාර්ගයෙන් ශ්‍රී පාදස්ථානය බලා පැමිණෙන ලක්ෂ සංඛ්‍යාත දෙස් විදෙස් වන්දනාකරුවන් සඳහා සෞඛ්‍ය ආරක්ෂිත අයුරින් ආහාර පාන සැපයීම මෙන්ම සනිපාරක්ෂක පහසුකම් ලබාදීමේ අරමුණින් මහජන සෞඛ්‍ය පරීක්ෂකවරුන් කණ්ඩායම් ලෙස වන්දනා සමය පුරා සේවයේ යෙදි සිටින බවත් කීය. තවද වන්දනාකරුවන්ගේ ගැටළු ඉදිරිපත් කිරීමට දුරකතන අංකයක්ද ඉදිරියේදි ලබා දීමට කටයුත කරන බවත් පවසන ඒ මහතා, ශ්‍රී පාද පුද බිමට වන්දනාකරුවන් විසින් රැගෙන එන දිරා නොයන ඝණ අපද්‍රව්‍යය‍ ඇතුලු කැළි කසල විධිමත්ව බැහැර කිරීම මෙන්ම පොලිතීන් භාවිතය හා ගෙන ඒම අවම කිරීම සඳහා අවශ්‍ය උපදෙස් මහජන සෞඛ්‍ය පරීක්ෂකවරුන් විසින් සිදු කරන බවය. ශ්‍රී පාද පුද බිමෙන් දිරා නොයන ඝණ අපද්‍රව්‍යය ඉවත් කිරීම සඳහා විශේෂයෙන් මෙවර පෞද්ගලික ආයතන කිපයක් ඉදිරිපත්ව සිටින බවත් පවසන ඒ මහතා එම ආයතන සමඟ අත්වැල් බැඳගෙන වන්දනා සමයේ කටයුතු කරන බවත් කීය.", "URL": "https://sinhala.adaderana.lk/news.php?nid=101829", "Category": null, "Parent URL": null}