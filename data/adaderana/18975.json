{"Source": "Adaderana", "Timestamp": "September 26, 2011 01:44 pm", "Headline": "ගව ජාවාරම්කරුවන්ට උදව් නෑ -පී. එච්. අයිලාගෙන් එස්. එස්. පීට විරෝධය", "News Content": "කුරුණෑගල ජ්‍යෙෂ්ඨ පොලිස් අධිකාරිවරයා විසින් මහජන සෞඛ්‍ය පරීක්ෂකවරුන් ගව ජාවාරම්කරුවන්ට සෘජුව උපකාර කරන බවට ප්‍රකාශ කරමින් එම සංගමයට සාවද්‍ය චෝදනා එල්ලකරමින් සිටින බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. ඊට එරෙහිව වයඹ පළාතේ සිටින සියලුම මහජන සෞඛ්‍ය පරීක්ෂකවරුන් අද(27) වෘත්තීය ක්‍රියාමාර්ගයක නිරත වන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කරයි. ඒ අනුව අද දිනයේ ගව ඝාතක ආඥා පනතේ සියලුම රාජකාරිවලින් ඉවත් වන බවත්, පොලිස් අධිකාරීවරයා විසින් මෙවැනි ප්‍රකාශයක් සිදුකිරීම හෝ නොකිරීම සම්බන්ධව ප්‍රසිද්ධ ප්‍රකාශයක් කළ යුතු බවත් ඔහු අවධාරණය කර සිටියේය. එසේනොවුණහොත් මෙම වෘත්තීය සමිති ක්‍රියා මාර්ගය දිවයින පුරා ක්‍රියාත්මක කිරීමටත්, එයින් අනතුරුව දැඩි වෘත්තීය සමිති ක්‍රියා මාර්ගවලට එළඹීමටත් තීරණය කර ඇති බව හෙතෙම වැඩිදුරටත් ප්‍රකාශ කළේය. මේ සම්බන්ධව නීතිමය ක්‍රියා මාර්ග ගැනීම සම්බන්ධව අවශ්‍ය පියවර ගනිමින් පවතින බව ද උපුල් රෝහණ මහතා සඳහන් කළේය. මෙවැනි චෝදනා පැවතියේ නම් පොලිස් අධිකාරිවරයා විසින් නඩු පැවරීම හෝ දෙපාර්තමේන්තු ප්‍රධානීන් දැනුවත් කිරීම කළ යුතුව තිබූ බව ද ඔහු පෙන්වාදුන්නේය. තමන් කිසිවිටෙකත් රජයේ නිලධාරීන්ට අපහාස නොකරන බව මේ පිළිබඳව අද දෙරණ කළ විමසීමක දී කුරුණෑගල ජ්‍යෙෂ්ඨ පොලිස් අධිකාරි වාස් ගුණවර්ධන මහතා කියා සිටියේය. යම් නිලධාරියෙකුට එරෙහිව චෝදනා එල්ල වී ඇත්නම් ඒ පිළිබඳව සොයා බැලීම මහජන සෞඛ්‍ය පරීක්ෂකවරුන්ගේ සංගමයේ වගකීමක් බව ද පොලිස් අධිකාරිවරයා සදහන් කළේය.", "URL": "https://sinhala.adaderana.lk/news.php?nid=18975", "Category": null, "Parent URL": null}