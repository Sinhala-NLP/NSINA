{"Source": "Adaderana", "Timestamp": "February 1, 2019 02:57 pm", "Headline": "පෝලාර් වෝටොක්ස්  අමෙරිකාවේ භූමියෙන් අඩකටත් වඩා වසා ගනියි", "News Content": "මේ දිනවල අමෙරිකාවට දැඩි ශීත කාලගුණයක් බලපා ඇත. එහි බලපෑමෙන් එරට උතුරුදිග ප්‍රාන්ත රැසක උෂ්ණත්වය සෙල්සියස් අංශක 0ට වඩා පහළ අගයක් දැක්වෙයි. දැඩි ශීතල දරාගැනීමට නොහැකිව මේ වනවිටත් පුද්ගලයින් 12දෙනෙක් මියගොස් ඇති බවට වාර්තා වුණි. පවතින ශීත කාලගුණයේ බලපෑම් මේ වනවිට වොෂින්ටන් අගනුවර සහ නිව්යෝර්ක් නගරය වෙතද වැඩි වශයෙන් දැනෙමින් පවතියි. නිව්යෝර්ක් ප්‍රාන්තයේ පිහිටි දෙවැනි විශාලතම නගරය වන බෆලෝ නගරය මුලුමනින්ම පාහේ අයිස් තට්ටුවකින් වැසී ගොස් තිබුණි. යාත්‍රාවක් යොදාගනිමින් හඩ්සන් නදිය මත මිදීගොස් තිබූ හිම ඉවත්කිරීමට බලධාරීන්ට දැඩි වෙහෙසක් දැරීමට සිදුව ඇත. පැවැති පහළ උෂ්ණත්වය නිසාවෙන් පංච මහා විල් වලින් එකක් වන ඊරි විලේ කොටසක්ම අයිස් තට්ටුවකින් වැසී ගිය බව විදෙස් වාර්තා වල සඳහන් විය. උත්තරධ්‍රැවයෙන් හමා එන ශීත වායු ධාරා හේතුවෙන් හටගත් පෝලාර් වෝටොක්ස් සංසිද්ධිය මේ වන විට අමෙරිකාව ඇතුළු උතුරු අමෙරිකා මහද්වීපයට බලපා ඇති අධික ශීතලට හේතුවී ඇත. ඉන් අමෙරිකානු භූමියෙන් අඩකටත් වඩා වැසී ගොස් ඇති අතර ඉන් පීඩාවට පත්වු පිරිස මිලියන 100කට අධිකය. අධික ශීත හේතුවෙන් ගමනාගමනය, ගුවන් සේවා, පාසල් සහ තැපැල් සේවා ඇතුලු අංශ සියල්ලම පාහේ අක්‍රීය වීමෙන් ජනතාව දැඩි සේ පීඩාවට පත්ව ඇති බවත් විදෙස් පුවත් වල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=103523", "Category": null, "Parent URL": null}