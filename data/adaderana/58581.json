{"Source": "Adaderana", "Timestamp": "March 24, 2016 11:04 am", "Headline": "ධම්මික රණතුංගට ඇප-මහේස්ත්‍රාත්ගෙන් දැඩි අවවාද", "News Content": "මාධ්‍යවේදීන්ට තර්ජනය කිරීමේ චෝදනා ලැබ සිටින අමාත්‍ය අර්ජුන රණතුංග මහතාගේ සොයුරු,වරාය සභාපති ධම්මික රණතුංග මහතා රු.ලක්ෂයක ශරීර ඇප දෙකක් මත මුදාහැරීමට අධිකරණය විසින් නියෝග කර ති‍බේ.කොළඹ මහේස්ත්‍රාත් ගිහාන් පිලපිටිය මහතා විසින් අද(24)මෙම නියෝගය නිකුත් කළ බව අදදෙරණ වාර්තාකරු පවසයි.වරාය සභාපතිවරයාගේ සොහොයුරෙකු වන සීඑස්එන් නාලිකාවේ හිටපු ප්‍රධාන විධායක නිලධාරී නිශාන්ත රණතුංග මහතාගේ ඇප ඉල්ලුම සලකා බැලූ ඉකුත් මාර්තු 16 වන දින එම අවස්ථාව ආවරණය කිරීමට පැමිණ සිටි මාධ්‍යවේදීන්ට අධිකරණභූමිය තුළදීම ධම්මික රණතුංග මහතා විසින් තර්ජනය කර තිබිණි.අධිකරණය විසින් නිකුත් කළ නොතීසියක් අනුව ධම්මික රණතුංග මහතා අද අධිකරණය හමුවේ පෙනී සිටි අතර කෙසෙල්වත්ත පොලීසිය මෙහිදි අධිකරණයට වාර්තාවක් ඉදිරිපත් කරමින් කියා සිටියේ එම තර්ජනය කිරීමට අදාළ වීඩියෝ පට මාධ්‍ය ආයතනවලින් ලබාගතයුතුව ඇති බවයි. එබැවින් ඒවා ලබාදෙන ලෙස මාධ්‍ය ආයතනවලට නියෝගයක් නිකුත් කරන මෙන් අධිකරණයෙන් ඉල්ලීමක්ද පොලීසිය විසින් සිදුකර තිබේ.එම ඉල්ලීම සලකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය සංස්කරණය කළ හා නොකළ දර්ශන පොලීසියට ලබාදෙන ලෙස මාධ්‍ය ආයතන කිහිපයකට නියෝග කරන ලදී.එම අවස්ථාවේදී සැකකාර ධම්මික රණතුංග මහතා විසින් වීඩියෝ ගත කළ ඔහුගේ එම ජංගම දුරකථනය පොලීසිය බාරයට නොගත්තේ මන්දැයි මහේස්ත්‍රාත්වරයා පොලීසියෙන් ප්‍රශ්න කරන ලදී.මෙම සැකකරුට පමණක් විශේෂ වරප්‍රසාද ලබාදෙන්නේ මන්දැයි පොලීසියෙන් දැඩි ලෙස ප්‍රශ්න කළ අතර පොලීසියේ එම ක්‍රියාමාර්ග අනුමත කළ නොහැකි බව මහේස්ත්‍රාත්වරයා පොලීසියට දන්වා සිටියේය.මහජන තනතුරක් දරණ පුද්ගලයෙකු බැවින් ඔහු අධිකරණ භූමිය තුළ මෙලෙස හැසිරෙන්නේනම් වරාය අධිකාරිය තුළ කෙලෙස හැසිරෙන්නේදැයි වටහා ගත හැකි බව ද මහේස්ත්‍රාත්වරයා කියා සිටියේය.රණතුංග පවුල වැදගත් පවුලක් බැවින් එහි ගෞරවයට හානි වන ලෙස නොහැසිරෙන ලෙස ධම්මික රණතුංග මහතාට දැඩි ලෙස අවවාද කළ මහේස්ත්‍රාත්වරයා ජූලි මස 28 දිනට මෙම නඩුව කල් තබා මෙම පැමිණිල්ල සමථ මණ්ඩලයට යොමුකරන මෙන් දන්වා සිටියේය.සැකකරුට දැඩි අවවාද කළ මහේස්ත්‍රාත්වරයා පොලීසියට ගොස් කටඋත්තරයක් ලබාදනෙ ලෙස ද සඳහන් කළේය.", "URL": "https://sinhala.adaderana.lk/news.php?nid=58581", "Category": null, "Parent URL": null}