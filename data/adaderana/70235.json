{"Source": "Adaderana", "Timestamp": "February 28, 2017 05:26 pm", "Headline": "මොරගහකන්ද ව්‍යාපෘතියේ මිය ගිය අයට වන්දි", "News Content": "මොරගහකන්ද කළුගඟ සංවර්ධන ව්‍යපෘතියේ ගල්කොරියක සිදුවූ අනතුරෙන් මියගිය සේවකයන් දෙදෙනාගේ පවුල් වෙත වන්දි මුදල් ගෙවීමට ව්‍යාපෘති භාර චීන සමාගම එකඟ වී තිබේ. නිවේදනයක් නිකුත් කරමින් කම්කරු අමාත්‍යාංශය සඳහන් කර සිටියේ මරණයට පත් සේවකයන් දෙදෙනාගේ පවුලේ යැපෙන්නන් වෙත රුපියල් ලක්ෂ 15 බැගින් වන්දි මුදල් ලබාදීමට එම සමාගම එකඟ වු බවයි. මෙම අනතුර සම්බන්ධයෙන් වහාම සොයා බලා අවශ්‍ය පියවර ගන්නා ලෙස කම්කරු අමාත්‍ය ඩබ්ලිව්.ඩි.ජේ.සෙනෙවිරත්න මහතා කම්කරු කොමසාරිස් ජනරාල් චාන්දනි අමරතුංග මහත්මියට උපදෙස් ලබාදී තිබේ. ඒ අනුව අනතුර පිළිබඳ පරික්ෂා කිරීමට යොමුකළ කණ්ඩායම විසින් අද (28) පෙරවරුවේ කම්කරු කොමසාරිස්වරිය වෙත වාර්තාවක් භාර දී ඇති අතර එම වාර්තාව අනුව ඉදිරි පියවර ගන්නා බව කම්කරු අමාත්‍යාංශය සඳහන් කළේය. අදාළ වාර්තාව මඟින් අනතුර සිදු වූ වැඩබිමෙහි දෝෂ රැසක් නිරීක්ෂණය කර ඇති බවද එම අමාත්‍යාංශය පවසයි. කෙසේ වෙතත් එම දෝෂ සඳහා අවශ්‍ය විසඳුම් ලබා දීමට කඩිනමින් කටයුතු කරන අතර රට පුරා වැඩබිම්වල සිදුවන අනතුරු අවම කිරීම සඳහා කම්කරු දෙපාර්තමේන්තුව වඩාත් විධිමත් වැඩපිළිවෙලක් ඔස්සේ කටයුතු කළ යුතුව ඇති බවට කම්කරු අමාත්‍යාවරයා ප්‍රකාශ කල බව එම අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=70235", "Category": null, "Parent URL": null}