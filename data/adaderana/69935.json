{"Source": "Adaderana", "Timestamp": "February 21, 2017 10:10 pm", "Headline": "විදුලි ඉංජිනේරු නියෝජිතයින් ජනපති හමුවෙයි", "News Content": "පරිසරය සුරකිමින් , ආර්ථිකය නංවමින් විදුලි කේෂ්ත‍්‍රය ගොඩනඟන ඉදිරි මඟ පිළිබඳව ලංකා විදුලිබල මණ්ඩලයේ ඉංජිනේරු සංගමයේ නියෝජිතයින් ජනාධිපති මෛත‍්‍රීපාල සිරිසේන මහතා සමඟ සාකච්ඡාවක් පවත්වා තිබේ. ජනාධිපති කාර්යාලයේ දී එම සාකච්ඡාව පැවැත්වුණු බව ජනාධිපති මාධ්‍යය අංශය සඳහන් කළේය. අනාගතයේ දී බලාගාර ඉදිකළ හැකි ස්ථාන සැලසුම් කිරීම ජල විදුලියෙන් පසු ඊළඟ පියවර ලෙස විශාල ප‍්‍රමාණයේ සුළං බලාගාර කරා ගමන් කිරීම වැනි කරුණු පිළිබඳව මෙහිදි ඉංජිනේරූ සංගමය අදහස් ඉදිරිපත් කර තිබේ. ලංකා විදුලි බල මණ්ඩලය සැලසුම් කරන අඩු වියදම් බලාගාරවලට එරෙහිව අන්තගාමී බලවේගවලින් එල්ල වී ඇති අභියෝග පිළිබඳව ද එම සංගමය ජනාධිපතිවරයා වෙත කරුණු ඉදිරිපත් කර ඇති බව ද සඳහන් වේ. කේෂ්ත‍්‍රයේ අත්දැකීම් සහිත බලශක්ති විශේෂඥයින්ට ඇහුන්කම් දෙමින් ඉදිරි සැලසුම් ක‍්‍රියාවට නැංවීමේ අවශ්‍යතාවය පෙන්වා දි ඇති ඉංජිනේරු සංගමයේ නියෝජිතයින් ලංකා විදුලිබල මණ්ඩලයේ දිගුකාලීන ජනන සැලසුම් පිළිබඳව ද කරුණු ඉදිරිපත් කළ බව ජනාධිපති මාධ්‍යය අංශය සඳහන් කළේය.", "URL": "https://sinhala.adaderana.lk/news.php?nid=69935", "Category": null, "Parent URL": null}