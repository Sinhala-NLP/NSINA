{"Source": "Adaderana", "Timestamp": "September 12, 2013 06:34 am", "Headline": "අනියම් බිරිඳ අමනාප වූවාට පිහියෙන් ඇනගෙන මැරුම් කයි", "News Content": "අනියම් බිරිඳ සමග ඇතිවු බව කියන බහින් බස් වීමකින් පසුව තම කලවා ප්‍රදේශයට පිහියෙන් ඇන ගෙන තුවාල සිදුකරගත් පුද්ගලයෙකු රෝහල් ගත කිරීමෙන් පසුව මිය ගොස් ඇති බව දංකොටුව පොලීසිය කියයි. ඊයේ (11)රාත්‍රීයේ මෙම සිද්ධිය සිදුවී ඇති බවත්,මිය ගොස් ඇත්තේ දංකොටුව - වලව්වත්ත පදිංචිව සිටි ගල්ගමුගේ ලාල් චන්ද්‍රසිරි (34) නම් අයෙකු බවත් පොලීසිය පවසයි. මිය ගොස් ඇති අයගේ බිරිඳ ඔහු අතහැර විදේශ ගතවී ඇති බවත්,ඉන් පසුව ඔහු අනියම් බිරිඳක් ඇසුරු කර ඇති බවත් කියැවෙයි. ඊයේ දිනයේ මිය ගොස් ඇති අය සමග ඇතිකර ගත් බහින් බස්වීමකින් පසුව අනියම් බිරිඳද තම දියණියගේ නිවසට ගොස් ඇති බවත්,අනියම් බිරිඳ ආපසු කැඳවාගෙන ඒමට ගොස් ඇති මරණකරු ඇයට ආපසු යාමට කථා කළත් ඇය ඊට අකමැත්ත පළ කර ඇති බවත් සඳහන්ය. පසුව දෙදෙනා අතර ඇතිවු බහින් බස් වීමකින් පසුව මිය ගොස් ඇති අය පිහියකින් තම කලවා ප්‍රදේශයට ඇණ ගෙන තුවාල සිදු කරගෙන ඇති බව පොලීසිය කියයි. තුවාලකරුව දංකොටුව දිසා රෝහලට ඇතුළත් කිරීමෙන් පසුව මීගමුව මහා රෝහලට මාරු කර යවා ඇති අතර මීගමුව මහා රෝහලේ ප්‍රතිකාර ලබමින් සිටින අතර තුර ඔහු මිය ගොස් තිබේ. පශ්චාත් මරණ පරීක්ෂණය පැවැත්වීමට නියමිතව ඇත. දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37343", "Category": null, "Parent URL": null}