{"Source": "Adaderana", "Timestamp": "February 14, 2013 11:03 am", "Headline": "අතුරුදහන්වූ කළමනාකරු ගසකින් හමුවෙයි", "News Content": "අතුරුදහන්වූ බව කියන ව්‍යාපෘති කළමනාකාරවරයා ගසක් උඩ සිටියදී ගම්මුන් විසින් සොයාගත් බව පොලීසිය පවසයි. ලංකාවේ ප්‍රසිද්ධ මූල්‍ය සමාගමක නුගේගොඩ ශාඛාවේ ව්‍යාපෘති කළමනාකාරවරයා ඊයේ සිට අතුරුදහන්ව සිටි බව අද පෙරවරුවේ වාර්තා විය. මෙම ව්‍යාපෘති කළමනාකාරවරයා සහ තවත් අයෙකු ඊයේ ආණමඩුව ප්‍රදේශයේ කිරි ගොවීන් පිරිසකගේ ණය ආධාර පිළිබඳ රාජකාරි අවශ්‍යතාවක් සඳහා පිටත්ව ගොස් තිබේ. එසේ ගොස් ආපසු එමින් සිටියදී ආණමඩුව-තෝණිගල රක්ෂිත ප්‍රදේශයේදී අදාළ කළමනාකාරවරයා වාහනයෙන් බැස ගොවීන් කිහිපදෙනකු සමග අඩි කිහිපයක් කැලය තුළට ගමන් කර ඇති බව අද දෙරණ වාර්තාකරු පවසයි. එසේ ගිය කළමනාකාරවරයා ටික වේලාවක් ගත වුණද නොපැමිණි බැවින් අවට විපරම් කෙරුවද අද පෙරවරුව වනතුරුද ඔහු නොපැමිණි බව වාර්තා විය. එසේ වුවද මීට ස්වල්ප මොහොතකට පෙර ඔහු රක්ෂිතයේ ගසක් මුදුනේ සිටියදී හමුවී තිබේ. තමා කැලය තුළට ගමන් කිරිමෙන් පසු ආපසු එන්නට පැමිණි නමුත් මං මුලාවී දිගින් දිගටම නොදැනීම කැලය තුළට ගමන් කර ඇති බව හෙතෙම පොලීසියට ප්‍රකාශයක් කරමින් පවසා ඇත. ඒ අනුව කැලයේ අතරමංවීමෙන් පසු යමක් කරකියාගත නොහැකිව ආරක්ෂාව පතා ගසක් උඩට නැඟි බව ඔහු පොලීසියට පවසා තිබේ. කෙසේ වෙතත් මේවන විට අදාළ ව්‍යාපෘති කළමනාකාරවරයා පොලීසිය ප්‍රකාශයක් දීමෙන් අනතුරුව කොළඹ බලා පිටත්වී ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=31622", "Category": null, "Parent URL": null}