{"Source": "Adaderana", "Timestamp": "April 21, 2011 08:48 pm", "Headline": "පක්ෂය තුළ ඉඩක් නැත්නම් ප්‍රශ්න ජනතාව වෙත ගෙන යා යුතුයි", "News Content": "පක්ෂ ප්‍රතිසංවිධාන වාර්තාවට පිටුපා තනි පුද්ගලයෙකුගේ හිතුවක්කාරී තීරණයක් මත අන්තර්වාර කෘත්‍යාධිකාරී මණ්ඩලය විසුරුවා නව කෘත්‍යාධිකාරී මණ්ඩලයක් පත්කොට ඇති බව එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා පවසයි. ‍ පක්ෂ ව්‍යවස්ථාව අමු අමුවේ උල්ලංඝණය කරමින් අන්තර්වාර කෘත්‍යාධිකාරී මණ්ඩලයේදී තනතුරු 04 ක් පමණ තෝරාගෙන ඉතිරි තනතුරු සඳහා සුදුස්සන් තෝරාපත්කර නොගෙන මෙසේ අන්තර්වාර කෘත්‍යාධිකාරී මණ්ඩලය විසුරුවා හැර ඇති බව ඔහු පෙන්වාදෙයි. ‍ මෙම නව කෘත්‍යාධිකාරී මණ්ඩලයට පක්ෂ ප්‍රතිසංවිධානයක් අවශ්‍ය බව කියූ මන්ත්‍රිවරුන්ගේ නම් ඇතුළු නොකොට දේශපාලනය පළිගැනීමකට ලක්කොට ඇති බව තමන්ගේ මෙන්ම පාක්ෂිකයන්ගේ මතය බව නිවේදනයක් නිකුත් කරමින් හෙතෙම සඳහන් කරයි. ‍ එසේ ඔවුන්ගෙන් පළිගැනීමට උත්සාහ කරන්නේ නම් එය පක්ෂය සහ එම මන්ත්‍රීවරුන්ට ඡන්දය දුන් පාක්ෂිකයන්ගෙන් පළිගැනීමක් බව එම නිවේදනයෙන් ප්‍රේමදාස මහතා අවධාරණය කරයි. ‍ පක්ෂය වෙනුවෙන් පක්ෂ අභ්‍යන්තරයෙහි නගන හඬට කන් නොදෙන්නේ නම් එම ප්‍රශ්න, පාක්ෂිකයන් සහ ජනතාව අතරට ගෙනයාම හැර අන් විකල්පයක් ඉතිරිව නොමැති බව ද ඒ මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=15619", "Category": null, "Parent URL": null}