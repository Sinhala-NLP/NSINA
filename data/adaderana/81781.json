{"Source": "Adaderana", "Timestamp": "December 19, 2017 12:34 pm", "Headline": " වයිබර් හරහා තරුණියගෙන් උත්තර සෙවූ ගණිත පේපරේ නිසා සිසුවාගේ විභාගයත් මඟ නවතී", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ අනුරාධපුර සහ කොළඹ පාසල් දෙකක විභාග මධ්‍යස්ථානවලදී සිසුන් දෙදෙනෙකු ජංගම දුරකථන භාවිත කරමින් සිදුකළ විභාග වංචාවලට අදාළ විමර්ශන කටයුතු අපරාධ පරීක්ෂණ දෙපාර්තමේන්තුව වෙත බාර දී තිබේ. පොලිස්පති පූජිත් ජයසුන්දර මහතා විසින් අදාළ විමර්ශන කටයුතු අපරාධ පරීක්ෂණ දෙපාර්තමේන්තුව වෙත බාර දී ඇති බව පොලිස් මූලස්ථානය සඳහන් කළේය. සාමාන්‍ය පෙළ විභාගයේ ඊයේ පැවති ගණිතය ප්‍රශ්න පත්‍රය සඳහා අනුරාධපුර සහ කොළඹ පාසල් දෙකක විභාග මධ්‍යස්ථානවලදී පෙනී සිටි සිසුන් දෙදෙනෙකු ජංගම දුරකථන භාවිත කරමින් ප්‍රශ්න පත්‍රයට පිළිතුරු සපයා ඇති බව විභාග ශාලාධිපතිවරුන් හරහා විභාග දෙපාර්තමේන්තුවට තොරතුරු අනාවරණය වී තිබුණි. අනුරාධපුර සිසුවා මෙවර සාමාන්‍ය පෙළ විභාගය සඳහා දෙවන වර පෙනී සිටි අයෙකු වන අතර ඔහු සිය ජංගම දුරකථනයෙන් ප්‍රශ්න පත්‍රය ඡායාරූප ගත කර වයිබර් තාක්ෂණය ඔස්සේ වෙනත් අයෙකුට යොමු කර පිළිතුරු ලබාගෙන ඇති බව වාර්තා වෙයි. එම සිසුවාට වයිබර් තාක්ෂණය ඔස්සේ පිළිතුරු යොමු කර ඇත්තේ තරුණියක් වන අතර ඇය හඳුනාගෙන ඇති බව විභාග දෙපාර්තමේන්තුව සඳහන් කරයි. ඒ අනුව අදාළ සිසුවාගේ විභාග කටයුතු තහනම් කිරීමට විභාග දෙපාර්තමේන්තුව පියවර ගෙන තිබේ. ගණිත ප්‍රශ්න පත්‍රය සඳහා ජංගම දුරකථනය භාවිත කරමින් පිළිතුරු සැපයූ අනෙක් සිසුවා මෙවර කොළඹ නාරාහේන්පිට ප්‍රදේශයේ පාසලක විභාග මධ්‍යස්ථානයකදී විභාගයට පෙනී සිට ඇති බව වාර්තා වෙයි. මෙම සිසුවා මෙවර සාමාන්‍ය පෙළ විභාගයට දෙවන වර පෙනී සිට ඇති අතර ඔහු ගණිත විෂය සඳහා පමණක් ඉල්ලුම් කර තිබූ බව සඳහන්ය. ඒ අනුව එම සිසුවාගේ ද විභාග කටයුතු තහනම් කිරීමට විභාග දෙපාර්තමේන්තුව පියවර ගෙන තිබේ.", "URL": "https://sinhala.adaderana.lk/news.php?nid=81781", "Category": null, "Parent URL": null}