{"Source": "Adaderana", "Timestamp": "January 23, 2019 10:08 am", "Headline": "වැල්ලේ සුරංගගේ ගෝලයෙක් ඇතුළු කතක් අත්අඩංගුවට", "News Content": "කොල්ලකෑම් සහ මනුෂ්‍ය ඝාතන සිදු කිරීමට තැත් කිරීමේ සිද්ධීන් අවශ්‍යව සිටි සැකකාරියක සහ සැකකරුවෙකු අත්අඩංගුවට ගෙන තිබේ. පෑලියගොඩ දිසා අපරාධ කොට්ඨාසය විසින් අදාළ සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශ කාර්යාලය සඳහන් කළේය. ජාඇළ ප්‍රදේශයේදී වෙඩි තබා රණ් භාණ්ඩ වෙළඳසැලක් කොල්ලකෑම සහ අළුත්කඩේ මහේස්ත්‍රාත් අධිකරණය ඉදිරිපිටදී වැල්ලේ සාරංග නමැති පුද්ගලයෙකු වෙඩි තබා ඝාතනය කිරීමට තැත් කිරීම සම්බන්ධයෙන් අවශ්‍යව සිටි සැකකරු සහ ඊට අනුබල දුන් සැකකරුගේ බිරිඳ මෙලෙස අත්අඩංගුවට ගෙන තිබේ. සැකකරු අත්අඩංගුවට ගැනීමේදී ඔහු සතුව තිබී හෙරොයින් ග්‍රෑම් 05යි මිලිග්‍රෑම් 220ක් පොලීසිය විසින් සොයාගෙන ඇති බව සඳහන්ය. සැකකරු දරුණු ඝණයේ අපරාධකරුවෙකු වන වැල්ලේ සුරංගගේ හෙරොයින් හා අයිස් මත්ද්‍රව්‍ය බෙදාහරින ප්‍රධානතම ගෝලයා බවට තොරතුරු අනාවරණය වී ඇති බව පොලීසිය පැවසීය 29 හැවිරිදි සැකකරු වත්තල ප්‍රදේශයේ පදිංචි මහවත්තගේ නාලක දිලීප් නොහොත් ආමි නාලක යන අය වන අතර සැකකාරිය 26 හැවිරිදි වත්තල ප්‍රදේශයේම පදිංචිකාරිනියක බව සඳහන්ය. අත්අඩංගුවට ගත් සැකකරුවන් අද(23) අළුත්කඩේ මහේස්ත්‍රාත් අධිකරණයට ඉදිරිපත් කිරිමට නියමිතයි.", "URL": "https://sinhala.adaderana.lk/news.php?nid=102874", "Category": null, "Parent URL": null}