{"Source": "Adaderana", "Timestamp": "June 12, 2011 12:29 pm", "Headline": "නොවිසඳුණු මාධ්‍යවේදී ඝාතන ලැයිස්තුවක ශ්‍රී ලංකාව සිව්වැනියා වෙයි", "News Content": "නොවිසඳුණු මාධ්‍යවේදී ඝාතන ලැයිස්තුවක සිව් වන ස්ථානයට ශ්‍රී ලංකාව පත්ව ඇති බව\"ජනමාධ්‍යවේදීන්ගේ ආරක්ෂාව සඳහා වන කමිටුව\"(Committee to Protect Journalists (CPJ)පෙන්වා දෙයි. ඒ අනුව 2001 වසරේ ජනවාරි මස 01 වන දින සිට 2010 වසරේ 31 වන දින දක්වා වූ කාලය තුළ ලෝකයේ සියලු රටවල් අතුරින් නොවිසඳුණු මාධ්‍යවේදී ඝාතන 5 ක් හෝ ඊට වැඩි සංඛ්‍යාවක් ඇති රටවල් 13 ක ලැයිස්තුවක ශ්‍රී ලංකාවට සිව් වන ස්ථානය හිමිව ඇති බව CPJ සංවිධානය විසින් නිකුත් කළ වාර්තාවක දැක්වේ. නොවිසඳුණු මාධ්‍යවේදී ඝාතන 9 ක් සහිතව ශ්‍රී ලංකාව සිව් වන ස්ථානයට පත්ව ඇති බව කියැවේ. ලෝකයේ ජන මාධ්‍යවේදීන්ගේ මරණ පිළිබඳ සලකා බලන විට එයින් 70% ක් ම සිදුව ඇත්තේ රාජකාරී කටයුතුවල නිරතවෙමින් සිටියදී ඝාතනයට ලක්වීමෙන් බව CPJ සඳහන් කරයි. මේ අයුරින් ඉරාකයේ නොවිසඳුණු මාධ්‍යවේදී ඝාතන 92 ක් හේතුවෙන් මෙම ලැයිස්තුවේ පළමු ස්ථානය ලබා ඇති අතර එවැනි සිදුවීම් 52 ක් හේතුවෙන් පිලිපීනය දෙවෙනි ස්ථානයට පත්ව තිබේ. මෙම ඝාතනයන් අදාළ රටේ සමස්ත ජනගහනය හා සැසඳීමෙන් පිළිවෙළින් ඉරාකය,පිලිපීනය,සෝමාලියාව,ශ්‍රී ලංකාව හා කොලොම්බියාව ආදී වශයෙන් ලැයිස්තුගත කොට තිබේ.", "URL": "https://sinhala.adaderana.lk/news.php?nid=16709", "Category": null, "Parent URL": null}