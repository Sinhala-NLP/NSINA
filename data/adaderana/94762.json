{"Source": "Adaderana", "Timestamp": "August 21, 2018 12:55 pm", "Headline": "අපි නොදන්න පොලීසියේ වැඩ", "News Content": "පොලිස් නිල ඇඳුමක් දුටු පමණින් අපට මතකයට නැගෙන්නේ වරදක් හෝ එවැනි සිදු වීමක් වීම විශේෂයක් වුවත් මේ ඊට වඩා හාත්පසින්ම වෙනස් වු කතාවක්. ඔහු නමින් එච්.ජී.ස්ටීවන් නැමති පොළොන්නරුව ප්‍රජා පොලිස් කොට්ඨාශයට අනුයුක්තව සේවය කරන පොලිස් නිලධාරීයෙකි. ඔහු අද දෙරණට මුණ ගැසීමට ප්‍රධානතම හේතුවක් වන්නේ ඔහු සතු වු සුවිශේෂී කාර්යභාරය නිසාවෙනි. 1992 මාර්තු මස 1 වන දින කටාන පොලිස් විද්‍යාලයෙන් පොලිස් සේවයට බැඳුණු ඔහු එදා මෙදා තුර වසර 26 ක කාලයක් සේවයේ නිරත වෙමින් පසුගිය වර්ෂයේ උතුරු මැද පළාතේ හොඳම පොලිස් නිලධාරියා ලෙස ද තේරී පත්ව තිබේ. පොලීසියේ සේවය කළත් අපරාධකරුවන්, මංකොල්ලකරුවන්ගෙන් තොර සුවිශේෂී ජන කොට්ඨාශයක් සමඟ රාජකාරිය කිරීම මොහුගේ රැකියාවයි. වයස අවුරුදු 60 ඉක්මවු පොළොන්නරුව ප්‍රදේශයේ සිටින ජ්‍යෙෂ්ඨ පුරවැසියන් සොයා ගොස් ඔවුන්ගේ මානසික සංවර්ධනය ඇති කිරීමත්, ඔවුන්ගේ ජීවිතයට නව අරමුණු එක් කර දීමත් ස්ටීවන් මහතාගේ මුලික රාජකාරිය වෙයි. මොහු පසුගිය යුද කාලයේ දී ත්‍රස්ථවාදීන්ගේ ප්‍රහාරවලට පවා ලක්ව තුවාල ලැබූ අයෙක් බව ද අද දෙරණට වාර්තා විය. මේ වන විට ස්ටීවන් මහතා වැඩිහිටි සමිති 300ක හා කාන්තා සමිති 220 ක පමණ දේශනවලට සහභාගී වෙමින් වැඩිහිටියන්ගේ මානසික ආකල්ප වර්ධනයට වැඩසටහන් රැසක් මෙහෙයවා තිබෙන අතර, ඔහුගේ විශේෂත්වය වන්නේ වැඩිහිටියන් විසින් ඉදිරිපත් කරන නැටුම්, සංගීත හා නාට්‍ය යන සියලු වැඩසටහන් පුරුදු පුහුණු කරන්නේ ද ඔහු වීමයි. සාමාන්‍ය පොලිස් සේවයෙන් බැහැරව ගොස් සමාජ සත්කාරයක් ලෙස මෙම කර්තවය සිදු කිරීමට පොලිස් දෙපාර්තමේන්තුව විසින්ම ඔහු නිදහස් කර තිබීම ද විශේෂත්වයක් වෙයි. කෙසේ වෙතත් ළමා අපචාර,අපයෝජන, අනියම් සම්බන්ධතා, අඩු වයස් විවාහ, මත්ද්‍රව්‍ය භාවිතයේ ප්‍රතිවිපාක, සාරධර්ම පිරිහීම වැනි මාතෘකා සම්බන්ධයෙන් ස්ටීවන් මහතා මහජනතාවට දේශන පැවත්වනු ලබයි. පොලීසිය හා මහජනතාව අතර සම්බන්ධතාවය දිනෙන් දින දුරස්ව යන සමාජයක පොලොන්නරුව ප්‍රදේශයේ ජනතාවට මෙවැනි පොලිස් නිලධාරීයෙකු හිමි වීම ඔවුන්ගේ වාසනාවක් මෙන්ම එය සෙසු ස්ථානයන්ට ද ආදර්ශයක් වනු ඇත.", "URL": "https://sinhala.adaderana.lk/news.php?nid=94762", "Category": null, "Parent URL": null}