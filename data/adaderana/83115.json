{"Source": "Adaderana", "Timestamp": "January 17, 2018 03:51 pm", "Headline": "එක් දිනක දී මැතිවරණ නීති කැඩු 11 ක් පොලිසියට කොටු වෙයි", "News Content": "මැතිවරණ නීති උල්ලංඝණය කළ පුද්ගලයින් 11 දෙනෙකු ඊයේ(16) දිනය තුළ පමණක් අත්අඩංගුවට ගෙන ඇති බව පොලීසිය පවසයි. නීතිවිරෝධී ලෙස පෝස්ටර් ඇලවීම, පෝස්ටර් ප්‍රවාහනය සහ ළඟ තබාගැනීම යන චෝදනා යටතේ කිලිනොච්චිය, දොඩංගොඩ, පාදුක්ක, රඹුක්කන සහ අක්මීමන යන ප්‍රදේශවලින් වාර්තාවූ සිද්ධීන්වලට අදාළව මෙම පිරිස අත්අඩංගුවට ගෙන ඇති බව පොලිස් මූලස්ථානය සඳහන් කළේය. එමෙන්ම ඊයේ දිනය තුළ පමණක් පළාත් පාලන ආයතන ඡන්ද විමසීමට අදාළ පැමිණිලි 13ක් ලැබී තිබේ. ඒ අනුව පසුගිය 9වැනිදා සිට අද(17) පෙරවරු 6 දක්වා කාලය තුළ මැතිවරණ පැමිණිලි 152ක් සහ මැතිවරණ නීති උල්ලංඝණය කිරීම් 67ක් ලෙස සිද්ධීන් 219ක් පොලිසිය වෙත වාර්තා වී ඇති බව සඳහන් වෙයි. එම සිද්ධීන්වලට අත්අඩංගුවට ගත් සංඛ්‍යාව 180 දක්වා ඉහළ ගොස් ඇති අතර ඡන්ද විමසීමට ඉදිරිපත්ව සිටින අපේක්ෂකයින් 19 දෙනෙකු ද ඒ අතර වන බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=83115", "Category": null, "Parent URL": null}