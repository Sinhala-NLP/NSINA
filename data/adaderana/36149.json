{"Source": "Adaderana", "Timestamp": "July 27, 2013 05:33 pm", "Headline": "ගුරු මාතාවගේ ගෙදරට පොලිස් ආරක්ෂාව", "News Content": "වයඹ පළාත් සභාවේ හිටපු මන්ත්‍රී ආනන්ද සරත් කුමාර විසින් දණ ගැස්සු බව කියන නවගත්තේගම නවෝද්‍යා පාසලේ සුසිලා හේරත් මහත්මියගේ නිවසට පොලිස් ආරක්ෂාව ලබාදී තිබේ. ආණමඩුව අධිකරණය විසින් ලබාදුන් නියෝගයකට අනූව පසුගිය බ්‍රහස්පතින්දා සිට එසේ පොලිස් ආරක්ෂාව ලබාදී ඇති බව අප වාර්තාකරු පවසයි. එසේම ගුරුවරිය දණ ගැස්වූ බව කියන සිද්ධියේ සාක්ෂිකරුවෙකු ලෙස හඳුනාගෙන සිටින එම විදුහලේ නියෝජ්‍ය විදුහල්පතිවරයාගේ නිවසට ද ආරක්ෂාව ලබාදෙන ලෙසට අධිකරණය නියම කර ඇත. ඒ අනුව ගල්ගමුව පොලිස්බල ප්‍රදේශයේ පිහිටි නියෝජ්‍ය විදුහල්පතිවරයාගේ නිවසට ආරක්ෂාව ලබාදෙන ලෙසට අධිකරණය කළ දැනුම්දීම නවගත්තේගම පොලීසිය විසින් ගල්ගමුව පොලීසියට දන්වා ඇතැයිද අප වාර්තාකරු වැඩිදුරටත් පැවසීය. ගුරුවරිය දණ ගැස්වූ බව කියන හිටපු මන්ත්‍රීවරයා මේවන විට රක්ෂිත බන්ධනාගාර ගත කර සිටියි.", "URL": "https://sinhala.adaderana.lk/news.php?nid=36149", "Category": null, "Parent URL": null}