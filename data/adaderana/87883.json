{"Source": "Adaderana", "Timestamp": "April 23, 2018 02:53 pm", "Headline": "රජයේ තේක්ක වගාවට විශාල හානියක් ", "News Content": "මුලතිව් කේපාපිලව් පළාතේ මහ කැළයහදිසියේම ගිනි ඇවිලීම නිසා රජයේ තේක්ක වගාවට විශාල හානියක් සිදුව ඇතැයි වන සංරක්ෂණ නිලධාරීන් ප්‍රකාශ කරයි. යුද හමුදා නිලධාරීන් වහාම ක්‍රියාත්මක වී වතුර බවුසර් යොදාගෙන ගින්න මැඩ පැවැත්වීමට කටයුතු නොකළේ නම් එම තේක්ක වගාවටත් රක්ෂිත වනයටත් විශාල හානියක් සිදු වීමට ඉඩ තිබූ බව එම නිලධාරීන් කියා සිටියේය. කෙසේ වෙතත් මෙම ගින්න නිසා කේපාපිලව් රජයේ තෙක්ක වගාවේ අක්කර 80 ක් පමණ විනාශ වී ඇති බවත් සෙසු රක්ෂිත වනයේ අක්කර 440 ක පමණ ප්‍රදේශයකට ගින්න පැතිරී ගොස් ඇති බවත් වන සංරක්ෂණ නිලධාරීන් කියා සිටියි. මේ ගින්න හදිසියේ හට ගත් නමුත් එය ඉබේ ඇතිවූ ගින්නක් නොවන බව පවසන වන සංරක්ෂණ නිලධාරීන් කිසියම් අයෙකු විසින් රක්ෂිත වනයේ කොටසකට ගිණි තැබීම නිසා මෙම ගින්න පැතිරී ගිය බවට විශ්වාස කරයි. මේ නිසා වන සංරක්ෂණ නිලධාරීන් මේ ගින්න පිළිබදව මුලතිව් පොලීසියට පැමිණිලි කොට ඇති අතර පොලීසියද රක්ෂිත වනයට ගිණි තබන ලද පුද්ගලයින් සෙවීම පිණිස විශේෂ පරීක්ෂණයක් ආරම්භ කොට තිබේ.", "URL": "https://sinhala.adaderana.lk/news.php?nid=87883", "Category": null, "Parent URL": null}