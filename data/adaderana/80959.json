{"Source": "Adaderana", "Timestamp": "December 3, 2017 01:01 pm", "Headline": "තාප්පයක් කළ හදියක් - පවුල් 23ක් පීඩාවට ", "News Content": "කිලිනොච්චිය නගරය ආසන්නයේ පුද්ගලයෙකු කිසිඳු අවසරයකින් තොරව ඉදි කරණ ලද විශාල තාප්පයක් හේතුවෙන් නිවාස 23 ක වැසියන්ගේ නිවාස යටවීමටත්, මාර්ග දෙකක් සම්පූර්ණයෙන්ම ජලයෙන් යටවෙන බවටත්, වැසියන් පිරිසක් කිලිනොච්චිය කරච්චි ප්‍රාදේශීය සභාවට පැමිණිලි කොට ඇත. පසුගිය දිනවල කිලිනොච්චියට ඇද හැළුණු වර්ෂා ජලය මෙම තාප්පය නිසා බැස නොයන බවට කළ පැමිණිල්ලට අනුව 01 දා පස්වරුවේ කරච්චි ප්‍රාදේශීය සභාවේ නිලධාරීන් එම ස්ථානයට පැමිණ පැමිණිල්ල පිළිබඳව පරීක්ෂණ ආරම්භ කොට තිබේ. නිලධාරීන් තාප්පය ඉදි කළ පුද්ගලයාට පවසා ඇත්තේ තාප්පය කීප ස්ථානයකින් සිදුරු කොට ජලය බැස යන අන්දමේ කිසියම් වැඩ පිළිවෙළක් සකස් කරන ලෙසයි. එහෙත් ඔහු එසේ කිරීමට අකැමැතිවීම නිසා කරච්චි ප්‍රාදේශීය සභාවේ නිලධාරීන් මේ පිළිබඳව කිලිනොච්චිය පොලීසියට පැමිණිලි කොට තිබේ. තවමත් ජලය එකතු වී බැස නොයෑම නිසා කිලිනොච්චිය නගරාසන්නයේ එම වැසියෝ දැඩි දුෂ්කරතාවයකට පත්ව සිටිති.", "URL": "https://sinhala.adaderana.lk/news.php?nid=80959", "Category": null, "Parent URL": null}