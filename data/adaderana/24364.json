{"Source": "Adaderana", "Timestamp": "May 19, 2012 09:22 am", "Headline": "තර්ජන තිබෙන තුරු හමුදා කඳවුරු ඉවත්කරන්නේ නෑ ", "News Content": "රටට එල්ලවන තර්ජනයන් පවතින තුරු කිසිදු හමුදා කඳවුරක් ඉවත්කිරීමට කටයුතු නොකරන බව ජනාධිපති මහින්ද රාජපක්ෂ මහතා පවසයි. ළමා සොල්දාදුවන් බඳවාගත් පිරිස්, යුද අපරාධකරුවන්, එල්.ටී.ටී.ඊ සංවිධානයේ නායකයින් විදෙස් රටවල නිදහසේ ක්‍රියාත්මක වන බව රහසක් නොවන බවත්, ඔවුන්ගේ ක්‍රියාකාරිත්වය මෙන්ම ඉල්ලීම් ද එලෙසම පවතින බව ඒ මහතා පෙන්වාදෙයි. උතුරේ පමණක් නොව රට පුරා පවතින හමුදා කඳවුරු ඉවත්කර ජාතික ආරක්ෂාව සඳහා පවතින අවධානය අඩු කළ නොහැකි බව ද රාජපක්ෂ මහතා අවධාරණය කරයි. එමෙන්ම යුද්ධය පැවති කාලයේ මෙන්ම වර්තමානයේ ද රණවිරුවන්ට සුවිශාල කාර්යය භාරයක් පැවරී ඇති බව ජනාධිපතිවරයා සඳහන් කරයි. දිනාගත් සාමය තහවුරු කිරීම සහ එය පවත්වාගෙන යාමට රණවිරුවන්ගේ දායකත්වය ලැබිය යුතු බව හෙතෙම පෙන්වාදෙයි. විජයග්‍රහණයේ තෙවන සැමරුම වෙනුවෙන් ගාලු‍මුවදොර පිටියේ පැවැත්වෙන උත්සවයේ දී ජාතිය අමතමින් ජනාධිපති මහින්ද රාජපක්ෂ මහතා මේ බව පැවසුවේය. ඇතැම් පිරිස් චෝදනා කරන පරිදි උතුරේ පරිපාලන කටයුතුවලට හමුදාව සම්බන්ධ වී නොමැති බව එහිදී තවදුරටත් අදහස් දක්වමින් ජනාධිපතිවරයා ප්‍රකාශ කළේය. පොලිසිය සහ සිවිල් පරිපාලන අංශ එහි කටයුතු සාමාන්‍ය පරිදි සිදුකරන බව හෙතෙම කියා‍ සිටියේය. එමෙන්ම උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කරන්නේ කිසිවෙකුගේ බලපෑමකට නොවන බව ද ජනාධිපති මහින්ද රාජපක්ෂ මහතා අවධාරණය කර සිටියේය. අදාළ ‍කොමිසම පිහිටුවන ලද්දේ ජාතීන්‍ අතර සංහිඳියාව ඇතිකිරීම සඳහා බව ජනාධිපතිවරයා සඳහන් කළේය. විජයග්‍රහණයේ තෙවන සැමරුම් උත්සවය අද පෙරවරු 8 ට ආරම්භ වූයේ ජනාධිපති මහින්ද රාජපක්ෂ මහතාගේ ප්‍රධානත්වයෙනි. ජාතික ධජය ඔසවා ජාතික ගීය ගායනයෙන් අනතුරුව ජනාධිපතිවරයා වෙනුවෙන් ආචාර වෙඩි මුර 21 ක උත්තමාචාරයක් පිරිනැමුණි. ජනාධිපතිවරයා ජාතිය ඇමතුවේ ආචාර පෙළපාලිය නිරීක්ෂණය කිරීමෙන් අනතුරුවය. ත්‍රස්තවාදය නිසා වසර 30 ක් පුරා සියලුදෙනාම තහංචි, බාධක මැද සිරව සිටි බව ජාතිය අමතමින් අදහස් දැක්වූ ජනාධිපති මහින්ද රාජපක්ෂ මහතා සඳහන් කළේය. යුද්ධය නිමව ගතවූ වසර 03 තුළ අවතැන් කඳවුරු, බිම් බෝම්බ, තර්ජිත ගම්මාන ශබ්ද කෝෂයෙන් ක්‍රමානුකූලව මකා දමා අවසන්ව ඇති බව ද ජනාධිපතිවරයා පෙන්වාදුන්නේය. වසර 30 ක් පුරා විශේෂයෙන් උතුරු නැගෙනහිර අවිගත් කණ්ඩායම් නිරායුධ කිරීමට කටයුතු යොදා අවසන් බව ද හෙතෙම කියා සිටියේය. අනාගතයේ දී බියෙන් හා සැකෙන් තොරව ජීවත්විය හැකි සංවර්ධිත රටක් එක්ව ගොඩ නඟා විජයග්‍රහණය සැමරිය හැකි බව ද ජනාධිපති මහින්ද රාජපක්ෂ මහතා ජාතිය අමතමින් අවධාරණය කළේය.", "URL": "https://sinhala.adaderana.lk/news.php?nid=24364", "Category": null, "Parent URL": null}