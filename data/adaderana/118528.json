{"Source": "Adaderana", "Timestamp": "September 7, 2019 04:19 pm", "Headline": "රනිල් නම් ටිකක් හරි කොන්දක් තියෙනවා කියලා පෙන්නුවා-මහින්ද", "News Content": "නූපන් පරම්පරාවව වෙනුවෙන් වත්මන් ආණ්ඩුව පරාජය කිරීම ජනතාවගේ වගකීමක් බව විපක්ෂ නායක බව මහින්ද රාජපක්ෂ මහතා පවසයි. අද(07) අවිස්සාවේල්ල ප්‍රදේශයේ පැවති මහජන එක්සත් පෙරමුණේ සමුළුවකට එක්වෙමින් මහින්ද රාජපක්ෂ මහතා මේ බව සඳහන් කළේය. එහිදී වැඩිදුරටත් අදහස් දක්වමින් ඒ මහතා ප්‍රකාශ කළේ එක්සත් ජාතික පක්ෂයට තවමත් ඒකමතිකව අපේක්ෂකයෙක් ඉදිරිපත් කර ගත නොහැකි වී ඇති බවයි. කෙසේ වෙතත් කුමන අපේක්ෂකයා ඉදිරිපත් වුවද පොදු ජන පෙරමුණට ඔවුන් පරාජය කළ හැකි බවත් මහින්ද රාජපක්ෂ මහතා ප්‍රකාශ කළේය. \"එජාපය අපේක්ෂකයා තෝරා ගන්න බැරුව ඊයේ වෙනකල් ඇඳ ඇඳ හිටියා. ඊයේ නම් කියලා තියෙනවා මම එනවා කියලා රනිල්. හැබැයි අනිත් එක්කෙනා කියලා නෑ තාම එයා එන්නේ නෑ කියලා. රනිල්ට නම් ටිකක් හරි පිට කොන්දක් තියෙනවා කියලා පෙන්නලා තියෙනවා. දැන් බලන්න ඕනෙ සජිත්ට පිට කොන්දක් තියෙනවාද කියලා එයා කියපු එක කරයිද නැත්තම් ඔක්කෝම පාවලා දීලා ආපහු ඔඩොක්කුවට රිංගයිද කියලා. අපිටනම් තුන්දෙනා එකට තියලා ගැහුවත් එකයි. තනි තනියෙන් ආවත් එකයි. අපිට පුළුවන් ඔවුන්ව පරද්දන්න.\" යනුවෙන් ද ඒ මහතා පැවසීය. එසේම වෙනත් රටකට වහල් වීමට ශ්‍රී ලංකාවට හෝ ජනතාවට අවශ්‍යතාවයක් නොමැති බවත් ඒ මහතා පවසා සිටියේය.", "URL": "https://sinhala.adaderana.lk/news.php?nid=118528", "Category": null, "Parent URL": null}