{"Source": "Adaderana", "Timestamp": "December 17, 2018 02:41 pm", "Headline": "ළඟ වැඩි කමට සිදුවුණ අනතුර-CCTV දර්ශන සහිතයි", "News Content": "අද(17) උදෑසන 6.30ට පමණ හඟුරන්කෙත - මාඔය පාලම මතදී ලොරි රථයක් ටිපර් රථයක ගැටී පිටුපසින් පැමිණි යතුරුපැදියක් අනතුරට සිදුව තිබේ. යතුරු පැදිය ගැටෙන ආකාරය එම පාලම ආසන්නයේ වෙළඳ සැළක ආරක්ෂක කැමරා පද්ධතියක සටහන්ව තිබුණි. මෙම අනතුරින් පුද්ගල හානි කිසිවක් වාර්තා නොවූ බව ද අද දෙරණ වාර්තාකරු පවසයි. මේ අතර, වාද්දුව මොල්ලිගොඩ ප්‍රදේශයේදී අද උදෑසන සිදුවූ රියඅනතුරකින් ත්‍රීරෝද රථ රියදුරයෙකු ජීවිතක්ෂයට පත්ව තිබේ. ඒ ඇතුළු දිවයිනේ ප්‍රදේශ කිහිපයකින් අද රථ වාහන අනතුරු කිහිපයක් වාර්තා විය. වාද්දූව - මොල්ලිගොඩ මංසන්දියේදී අද උදෑසන 7.30ට පමණ කලුතර සිට පානදුර දක්වා ධාවනය වූ ත්‍රීරෝද රථයක් අපරික්ෂාකාරී ලෙස තවත් වාහනයක් ඉස්සර කිරීමට යාමේදී ඉදිරියෙන් පැමිණි කොළඹ සිට මාතර බලා ධාවනය වූ පෞද්ගලික බස් රථයක ගැටී තිබේ. අනතුරින් ත්‍රීරෝද රථ රියදුරු එම ස්ථානයේදීම මියගොස් ඇති අතර පොලීසිය ප්‍රකාශ කළේ ත්‍රීරෝද රථ රියදුරුගේ අපරික්ෂාකාරී රිය ධාවනය හේතුවෙන් මෙම අනතුර සිදුව ඇති බවයි. අනතුරින් මියගිය ත්‍රීරෝද රථ රියදුරු කලුතර, දකුණ, ජාවත්ත ප්‍රදේශයේ පදිංචිකරුවෙකු වන අතර බස් රථ රියදුරු පොලිස් අත්අඩංගුවට ගෙන පානදුර මහේස්ත්‍රාත්වරයා හමුවට ඉදිරිපත් කිරීමට නියමිතයි.‍ එමෙන්ම බෙලිඅත්ත - තංගල්ල ප්‍රධාන මාර්ගයේ ධාවනය කරමින් තිබූ ත්‍රීරෝද රථයක් එක්වරම දකුණු පසට හැරවීමට යාමේදී පිටුපසින් පැමිණි යතුරු පැදියක් එහි ගැටී තිබේ. අප වාර්තාකරු ප්‍රකාශ කළේ අද පෙරවරු 7.30ට පමණ මෙම අනතුර සිදුව ඇති අතර අනතුරින් තුවාල ලැබූ යතුරු පැදිකරු තංගල්ල මූලික රෝහලට ඇතුළත් කර ඇති බවයි.", "URL": "https://sinhala.adaderana.lk/news.php?nid=100885", "Category": null, "Parent URL": null}