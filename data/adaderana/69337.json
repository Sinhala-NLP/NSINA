{"Source": "Adaderana", "Timestamp": "February 8, 2017 05:05 pm", "Headline": " ඉන්දීය යාත්‍රා නිදහස් කිරීම ගැන ඇමතිගේ අවධානය ", "News Content": "මෙරට අත්අඩංගුවේ පසුවන ඉන්දීය ධීවර යාත්‍රා කිහිපයක් නිදහස් කිරීම පිළිබඳව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතාගේ අවධානය යොමුව තිබේ.එම අමාත්‍යාංශය නිවේදනයක් නිකුත් කරමින් සඳහන් කළේ උතුරේ ධීවර නියෝජිතයන් පිරිසක් සමග ධීවර අමාත්‍යාංශයේ දී මේ පිළිබඳව අමාත්‍යවරයා සාකච්ඡාවක් පවත්වා ඇති බවයි.ඉන්දීය ධීවරයින් නීති විරෝධී ලෙස මෙරට මුහුදු සීමාවට ඇතුළුවීම නැවතත් වර්ධනය වී ඇති අතර ඔවුන් තහනම් ධීවර ක්‍රම භාවිත කරමින් මසුන් ඇල්ලීමේ නිරත වන බව ධීවර අමාත්‍යාංශය පෙන්වා දෙයි.අදාළ ඉන්දීය ධීවරයින් අත්අඩංගුවට ගැනීම වේගවත් කරන ලෙස නාවික හමුදාවට සහ වෙරළ ආරක්ෂක බලකායට අවශ්‍ය උපදෙස් ලබාදී ඇති බව ධීවර අමාත්‍යවරයා ධීවර නියෝජිතයන් සමග පවසා ඇත.ශ්‍රී ලංකා රජය භාරයට ගත් ඉන්දීය ධීවර යාත්‍රා 128ක් මේ වන විට පවතින අතර එම යාත්‍රා අතරින් කිහිපයක් ධීවර ජනතාවගේ අදහස් විමසීමෙන් අනතුරුව නිදහස් කිරීමට රජය තීරණය කර ඇති බව මහින්ද අමරවීර මහතා එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=69337", "Category": null, "Parent URL": null}