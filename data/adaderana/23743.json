{"Source": "Adaderana", "Timestamp": "April 23, 2012 02:26 pm", "Headline": "ලිඳුලට අපිරිසිදු ජලය දුන්නාට ජල සම්පාදන ලොක්කන් අධිකරණයට කැඳවයි", "News Content": "පරිභෝජනයට නුසුදුසු අපිරිසිදු ජලය බෙදා හැරීමේ චෝදනාව මත ජාතික ජල සම්පාදන මණ්ඩලයේ සභාපති ඇතුළු තවත් පිරිසකට නුවරඑළිය මහේස්ත්‍රාත් අධිකරණයේ පෙනී සිටින ලෙස නුවරඑළිය මහේස්ත්‍රාත් සමන් ජී කාරියවසම් මහතා අද නියෝග කර තිබේ. පසුගිය දා ලිදුල නගර සභාවට අයත් ප්‍රදේශ වල ජනතාවට පරිභෝජනයට නුසුදුසු ජලය බෙදා හැරී බවට එම නගර සභාවේ මහජන සෞඛ්‍ය පරීක්ෂකවරයා විසින් ජල සම්පාදන මණ්ඩලයට එරෙහිව නඩු පවරා තිබේ. එම නඩුව කැඳවමින් මෙහි දී මහේස්ත්‍රාත්වරයා නියෝග කර ඇත්තේ ජාතික ජල සම්පාදන මණ්ඩලයේ සභාපති , සාමාන්‍යධිකාරි සහ තලවකැලේ ජල සම්පාදන වැඩ බිමෙහි සේවකයන් සිව් දෙනෙකු ලබන 26 වැනි දින අධිකරණයේ පෙනී සිටිය යුතු බවයි. පසුගිය දිනක ලිදුල නගර සභාවේ ජනතාව සඳහා ජල සම්පාදන මණ්ඩලය විසින් බෙදා හරින ලද ජලය හේතුවෙන් එම ජනතාව පාචන රෝගයකට ලක්විය. ඒ පිළිබඳව ප්‍රාදේශීය සභාවේ මහජන සෞඛ්‍ය පරීක්ෂකවරයා විසින් ජල සාම්පල කිහිපයක් බොරැල්ල රජයේ වෛද්‍ය පර්යේෂණායතනය වෙත යොමු කරනු ලැබ තිබිණි. එම ජලය මිනිස් පරිභෝජනයට නුසුදුසු බවට බොරැල්ල රජයේ වෛද්‍ය පර්යේෂණායතනය විසින් සනාථ කර තිබුණු අතර අද දිනයේ එම වාර්තාව නුවරඑළිය මහේස්ත්‍රාත් අධිකරණයට ඉදිරිපත් කිරීමට ද ලිදුල නගර සභාවේ සෞඛ්‍ය වෛද්‍ය පරීක්ෂකවරයා කටයුතු කරන ලදී.", "URL": "https://sinhala.adaderana.lk/news.php?nid=23743", "Category": null, "Parent URL": null}