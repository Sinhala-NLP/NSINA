{"Source": "Adaderana", "Timestamp": "May 15, 2018 12:07 pm", "Headline": " මහනුවර සිදුවීම ගැන ප්‍රකාශයක් දෙන්න දිලුම් අමුණුගම ත්‍රස්ත විමර්ශන ඒකකයට යයි", "News Content": "‍මහනුවර දිස්ත්‍රික් පාර්ලිමේන්තු මන්ත්‍රී දිලුම් අමුණුගම මහතා ත්‍රස්ත විමර්ශන කොට්ඨාසය වෙත පැමිණ තිබේ. පසුගියදා මහනුවර හටගත් නොසන්සුන්කාරී තත්ත්වය සම්බන්ධයෙන් ප්‍රකාශයක් ලබා දීම සඳහා මන්ත්‍රීවරයා එම කොට්ඨාසය වෙත කැඳවා ඇති බව වාර්තා වෙයි. ඒ අනුව පෙරුවරු 11.30 ට පමණ දිලුම් අමුණුගම මන්ත්‍රීවරයා ත්‍රස්ත විමර්ශන කොට්ඨාසය වෙත පැමිණි බව අද දෙරණ වාර්තාකරු සඳහන් කළේය. මේ අතර මහනුවර ඇති වූ කලහකාරී සිද්ධිය සම්බන්ධයෙන් සිදුකරණ පරීක්ෂණවල වාර්තාව කඩිනමින් ප්‍රසිද්ධියට පත් කිරීමට කටයුතු කරන බව ශ්‍රී ලංකා මානව හිමිකම් කොමිෂන් සභාව පවසයි. ශ්‍රී ලංකා මානව හිමිකම් කොමිසන් සභාව විසින් අදාළ සිද්ධිය සම්බන්ධයෙන් පසුගිය 09 වන දින සිට 12 වන දින දක්වා ලිඛිත සහ වාචික සාක්ෂි ලබාගැනීම සිදුකරනු ලැබීය. එහිදී සාක්ෂි 100කට අධික සංඛ්‍යාවක් ලබා ගැනීමට හැකි වූ බව ශ්‍රී ලංකා මානව හිමිකම් කොමිෂන් සභාව සඳහන් කළේය. සිද්ධියෙන් පීඩාවට පත් පුද්ගලයින්ගෙන් සහ එම ප්‍රදේශවල ජනතාවගෙන් තොරතුරු සටහන් කරගැනීම මෙහිදී සිදුකර තිබේ. ඊට අමතරව මහනුවර ප්‍රදේශයේ රාජ්‍ය නිලධාරීන්ගෙන් ද වාචික හා ලිඛිත සාක්ෂි ලබාගත් බව ශ්‍රී ලංකා මානව හිමිකම් කොමිෂන් සභාව සඳහන් කළේය. ලැබුණු සාක්ෂි පදනම් කරගනිමින් ඒ සම්බන්ධයෙන් වූ වාර්තාව කඩිනමින් සකස් කර එය ප්‍රසිද්ධ වාර්තාවක් ලෙස නිකුත් කිරීමට සැලසුම් කර තිබේ. අදාළ සිද්ධියේ දී කිසියම් පාර්ශවයකගේ මානව හිමිකම් උල්ලංඝණය වී ඇත්නම් ඊට සම්බන්ධ පුද්ගලයින් හා ආයතන පිළිබඳව අනාවරණය කිරීම ද සිදුකරන බව ශ්‍රී ලංකා මානව හිමිකම් කොමිෂන් සභාව සඳහන් කළේය.", "URL": "https://sinhala.adaderana.lk/news.php?nid=89131", "Category": null, "Parent URL": null}