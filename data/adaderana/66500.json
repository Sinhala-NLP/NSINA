{"Source": "Adaderana", "Timestamp": "November 28, 2016 03:27 pm", "Headline": "මන්ත්‍රී දීමනා වැඩිවීම ගැන කලබලවිය යුතු නෑ", "News Content": "ජී.එල් පීරිස් යනු ආත්මයක් නැති මිනිහෙක් බවත්,එක කලක යූ.ඇන්.පීව තවත් කලක ශ්‍රී ලංකා වන බවත්,ඔහු එහෙට මෙහෙට පනින තෙමිච්චි කුකුලෙක් බව ග්‍රාමීය ආර්ථික කටයුතු අමාත්‍ය පී.හැරිසන් මහතා පවසයි.අද (28)කැකිරාව ප්‍රදේශයේ කළ සංචාරයකදී ජී.එල් පීරිස් මහතාගේ සභාපතිත්වයෙන් යුතු අලුත් දේශපාලන පක්ෂය පිළිබඳ මාධ්‍යවේදීන් ඇසූ ප්‍රශ්නවලට ප්‍රතිචාර දක්වමින් හෙතෙම මේ බව සඳහන් කළේය.දැන්වන විට ජී.එල් පීරිස්ට බැලන්ස් නැති බවත්,දුනු බැස ඇති බවත් කියා සිටි අමාත්‍යවරයා එහෙව් පුද්ගලයෙකු සමග කිසිසේත්ම අලුත් ගමනක් යා නොහැකි බව සඳහන් කළේය.ජී.එල් පීරිස් මහතා පාර්ලිමේන්තුවට තරඟ කරනු ලැබුවේ එක් වරක් පමණක් බවත්,අනෙක් සෑම අවස්ථාවකම සිදුවූයේ ජාතික ලැයිස්තුව සරණං ගච්චාමි බවත් සිහිපත් කළ අමාත්‍යවරයා ඉදිරියේදී ඔහුටත් 'මෛත්‍රී සරණං ගච්චාමි'කියන්නට සිදුවන බව අවධාරණය කළේය.බැසිල් රාජපක්ෂ මහතාද පසුගිය ජනාධිපතිවරණයෙන් පසුව පැදුරටත් නොකියා පලාගිය බවත්,ශ්‍රීලනිප පාක්ෂිකයින්ට හැඬු කඳුළින් සිටින්නට සිදුවූ බවත් කියා සිටි හැරිසන් මහතා එහෙව් පැනලා ගිය මනුස්සයෙක් කෙරෙහි යළි විශ්වාසය තබන්නට ජනතාව උනන්දු නොවන බව සඳහන් කළේය.පාර්ලිමේන්තු මන්ත්‍රීවරුන්ගේ දීමනාව වැඩිවීම ගැන එතරම් කලබල විය යුතු නැති බවත්,පාර්ලිමේන්තු මන්ත්‍රීවරයෙකුට මූලික වැටුප ලෙස හිමිවන්නේ රු.54,000ක පමණ සුළු මුදලක් බවත්,කැබිනට් අමාත්‍යවරයෙකුට ලැබෙන්නේ එක් ලක්ෂ පනස් දහසකටත් අඩු මුදලක් බවත් හැරිසන් අමාත්‍යවරයා කියා සිටියේය.මෙහිදී අනෙක් සියලුම දීමනා පිළිබඳ මාධ්‍යවේදීන් කළ විමසීමේදී අමාත්‍යවරයා කියා සිටියේ එම දීමනා ගැන සියල්ල මතකයේ නැති බැවින් ඒ පිළිබඳ මේ මොහොතේ කතා කළ නොහැකි බවයි.කෙසේ වෙතත් මේ රජය බලයට පත්වූ වහාම රාජ්‍ය සේවකයින්ගේ වැටුප රු.10,000න් වැඩි කළ බවත්,අධිකරණ ක්ෂේත්‍රයේද වැටුප් වැඩිවූ බවත්,පුද්ගලික අංශයේද ඊට සාපේක්ෂව වැටුප් වැඩිවුණු බවත් කියා සිටි හැරිසන් මහතා මන්ත්‍රීවරුන්‍ට එහිදිද වැටුප් වැඩිනොවුණු බව සිහිපත් කළේය.", "URL": "https://sinhala.adaderana.lk/news.php?nid=66500", "Category": null, "Parent URL": null}