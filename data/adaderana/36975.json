{"Source": "Adaderana", "Timestamp": "August 29, 2013 08:41 am", "Headline": "පිල්ලේ අද ජී.එල්.පීරිස් හමුවෙයි ", "News Content": "දිවයිනට පැමිණ සිටින එක්සත් ජාතීන්ගේ සංවිධානයේ මානව හිමිකම් කටයුතු පිළිබඳ මහකොමසාරිස් නවනීදන් පිල්ලෙයි මහත්මිය අද(29) දිනයේ විදේශ කටයුතු අමාත්‍ය ජී.එල් පීරිස් මහතා හමුවීමට නියමිතයි. මානව හිමිකම් මහ කොමසාරිස්වරිය පසුගිය දින 2තුළ උතුර පළාතේ සහ නැගෙනහිර පළාතේ සංචාරයක නිරත වුණි. විශේෂයෙන් යුද්ධය පැවති ප්‍රදේශවල නිරීක්ෂණ චාරිකාවකද නිරත වු ඇය එම පළාත්වල ජීවත් වන මහජනතාව සමඟ ද අදහස් හුවමාරු කරගනු ලැබුණි. නැගෙනහිර පළාතේ ත්‍රිකුණාමල දිස්ත්‍රික්කයේ සංචාරය කිරීමෙන් අනතුරුව ඊයේ පස්වරුවේ නවනීදන් පිල්ලෙයි මහත්මිය යළි කොළඹට පැමිණෙන ලදී. විදේශ කටයුතු අමාත්‍යංශය සඳහන් කළේ ඇය අද පෙරවරුවේ විදේශ කටයුතු අමාත්‍ය මහචාර්ය ජී.එල් පීරීස් මහතා හමුවී සාකච්ඡා කිරීමට නියමිත බවයි. අනතුරුව විදේශ කටයුතු අමාත්‍යවරයා විසින් පිල්ලෙයි මහත්මියට විශේෂ දිවා භෝජන සංග්‍රහයක්ද සුදානම් කර තිබේ. අද දිනය තුළ මානව හිමිකම් මහකොමසාරිස්වරිය ජනාධිපති ලේකම් ලලිත් වීරතුංග මහතා සහ වැවිලි කර්මාන්ත අමාත්‍ය මහින්ද සමරසිංහ මහතා හමුවීමට නියමිතයි.", "URL": "https://sinhala.adaderana.lk/news.php?nid=36975", "Category": null, "Parent URL": null}