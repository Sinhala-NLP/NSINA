{"Source": "Adaderana", "Timestamp": "March 12, 2018 01:02 pm", "Headline": " දෙවියන්ගේ මුල්ම පුජාවට ආරාධනා ලැබුණ හමුදා නිලධාරින් ", "News Content": "යාපනයේ සංකානෙයි ගම්මානයේ පිහිටි වෛරවර් කෝවිල ප්‍රතිසංස්කරණය කොට වසර ගණනාවකට පසුව දෙවියන් වඳින මුල්ම දිනයේදී එම පූජාවට සහභාගි වන මෙන් කෝවිලේ බාරකාර පූජකවරුන් යාපනයේ යුද හමුදා නිලධාරීන්ටද ආරාධනය කොට තිබුණි. මේ අනුව කෝවිලේ බාරකාර පූජකවරුන්ද විශ්වාස නොකරන අන්දමට යාපනයේ ආරක්ෂක සේනාංක ආඥාපති මේජර් ජනරාල් දර්ශන හෙට්ටිආරච්චි මහතා තවත් නිලධාරීන් කීප දෙනෙකු සමඟ කෝවිලේ ප්‍රථම පූජාවට සහභාගි වී ඇත. මින් දැඩි ලෙස සතුටට පත් වූ කෝවිලේ බාරකාර පූජකවරුන් විසින් යුද හමුදා නිලධාරීන්ව ඉතා උසස් අන්දමට පිළිගෙන වෛරවර් කෝවිලේ ප්‍රථම පූජාව පවත්වා එම නිලධාරීන්ට ආශිර්වාද කළහ. යුද සමයේදී යාපනයේ සංගානෙයි ගම්මානයේ වැසියෝ එම ගම්මානය අතහැර ගිය අතර පුදපූජා හා නඩත්තු කිරීම් කටයුතු නොමැති නිසා කෝවිල අභාවයට ගොස් තිබුණි. මේ ගම්මානයේ වැසියන් යළි පදිංචි වීමේදී යුද හමුදා නිලධාරීන්ගෙන් විශාල මෙහෙයක් සිදු වූ බැවින් එම වෛරවර් කෝවිලේ ප්‍රථම පූජාවට සහභාගි වන ලෙස යුද හමුදාවට ආරාධනා කොට තිබුණි.", "URL": "https://sinhala.adaderana.lk/news.php?nid=85536", "Category": null, "Parent URL": null}