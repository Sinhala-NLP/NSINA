{"Source": "Adaderana", "Timestamp": "July 26, 2010 02:35 pm", "Headline": "බස් වර්ජනයට තිත තැබෙයි", "News Content": "පෞද්ගලික බස් රථ හිමියන් හෙට දියත් කිරීමට නියමිතව තිබූ වැඩ වර්ජනය අත්හිටුවීමට තීරණය කර තිබේ. තමන් මුහුණ දී ඇති ගැටලු සම්බන්ධයෙන් බස්නාහිර පළාත් ප්‍රවාහන අමාත්‍යාංශ නිලධාරීන් සමඟ පැවති සාකච්ඡාව සාර්ථක වූ බව පෞද්ගලික බස් රථ හිමියන්ගේ සංගමයේ ගැමුණු විජේරත්න මහතා සදහන් කළේය. සංගමය ඉල්ලා සිටි සියලු ඉල්ලීම් සඳහා එහි දී එකඟතාව ලැබුණු බව ද විජේරත්න මහතා ප්‍රකාශ කළේය. ඒ අනුව ගමන් බලපත්‍ර සදහා යෝජනා කර තිබූ රුපියල් 5000ක මුදල රුපියල් 3500 දක්වාත් ලොග් සටහන් පත්‍ර සදහා යෝජනා කර තිබූ රුපියල් 1000 ක මුදල රුපියල් 600 වන දක්වාත් සංශෝධනය කිරීමට එකඟ වූ බව ගැමුණු විජේරත්න මහතා සඳහන් කළේය. කෙසේ වෙතත් අවම බස් ගාස්තුව වන රුපියල් 6 ක මුදල රුපියල් 7 දක්වා‍ සංශෝධනය කිරීම සිදු නොවන බව විජේරත්න මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=9847", "Category": null, "Parent URL": null}