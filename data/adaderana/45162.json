{"Source": "Adaderana", "Timestamp": "August 6, 2014 11:21 am", "Headline": "කාත්තන්කුඩි තරුණයාට ඉන්දියාවට රන් ගෙනයන්න බැරිවෙයි", "News Content": "රුපියල් දොළොස් ලක්ෂ 50,000ක් වටිනා රත්‍රං ග්‍රෑම් 250ක් ලැප්ටොප් පරිගණකයක් තුළ සඟවා ඉන්දියාවේ, බැංගලෝරය බලා පිටත්ව යාමට තැත් කළ තරුණයෙකු කටුනායක ගුවන් තොටුපළ බලධාරීන් විසින් අත්අඩංගුවට ගෙන තිබේ. ඊයේ රාත්‍රී 10.00ට පමණ සැකකරු අත්අඩංගුවට ගෙන ඇත්තේ ගුවන් තොටුපළ පිටවීමේ පර්යන්තයේදීය. ඔහු කාත්තන්කුඩි ප්‍රදේශයේ පදිංචි 28 හැවිරිදි තරුණයෙකි. ප්‍රශ්න කිර‍ීමෙන් පසු එම රත්‍රං තොගය රාජසන්තක කර සැකකරුට රුපියල් 30,000ක දඩයක් ද පනවා ඇතැයි රේගු මාධ්‍ය ප්‍රකාශක ලෙස්ලි ගාමිණි මහතා පැවසීය.", "URL": "https://sinhala.adaderana.lk/news.php?nid=45162", "Category": null, "Parent URL": null}