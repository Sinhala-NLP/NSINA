{"Source": "Adaderana", "Timestamp": "August 14, 2014 05:03 pm", "Headline": "පිල්ලෙට ආණ්ඩුවෙන් උත්තර!", "News Content": "ශ්‍රී ලංකාව සම්බන්ධයෙන් සිදුකරන ජාත්‍යන්තර පරීක්ෂණය පිළිබඳ එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලේ සිදුකළ ප්‍රකාශයට ශ්‍රී ලංකා රජය සිය අප්‍රසාදය පළ කර තිබේ. නිවේදනයක් නිකුත් කරමින් විදේශ අමාත්‍යංශය සඳහන් කළේ නවනීදන් පිල්ලේ පසුගිය දා සිදුකළ ප්‍රකාශය ඇයගේ පෞද්ගලික පක්ෂපාතීත්වය මත සිදුකළ එකක් බවයි. ශ්‍රී ලංකාවේ සිදු වි ඇති බව කියන මානව හිමිකම් උල්ලංඝණය විම් සම්බන්ධයෙන් සිදු කෙරෙන ජාත්‍යන්තර පරික්ෂණය සඳහා මෙරටට පැමිණීමට අවශ්‍යතාවක් නොමැති බව පසුගියදා නවනීදන් පිල්ලේ ප්‍රකාශකර තිබුණි. රොයිටර් පුවත් සේවය සමග සිදුකළ සාකච්ඡාවකදී එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මිය මෙය ප්‍රකාශ කර තිබේ. පසුගිය කාල සීමාව තුළ එක්සත් ජාතීන්ගේ මානව හිමිකම් පිළිබඳ මහ කොමසාරිස්වරිය ශ්‍රී ලංකාව සම්බන්ධයෙන් පැන නැගුණු ගැටළු වලදී ක්‍රියා කිරීමට ඉදිරිපත් වු ආකාරය අසතුටුදායක බව මෙරට විදේශ අමාත්‍යංශය පවසයි. යුධමය වාතාවරණය අවසන් වීමෙන් පසු ශ්‍රී ලංකාව තුළ සිදුවෙමින් පවතින සමාජ ආර්ථිකමය හා යටිතල පහසුකම් සංවර්ධනය පිළිබඳ නොසලකා හරිමින් ශ්‍රී ලංකාව පිළිබඳ ජාත්‍යන්තරය තුළ වැරදි ප්‍රතිරුපයක් නිර්මාණය කිරීමට නවනීදන් පිල්ලේ මහත්මිය දිගින් දිගටම කටයුතු කරමින් සිටින බව අදාළ නිවේදනයේ දැක්වෙයි.", "URL": "https://sinhala.adaderana.lk/news.php?nid=45359", "Category": null, "Parent URL": null}