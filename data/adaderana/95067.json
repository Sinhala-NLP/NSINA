{"Source": "Adaderana", "Timestamp": "August 26, 2018 06:27 pm", "Headline": "මරණ දඬුවම ක්‍රියාත්මක කරන්න බැරි නම් දූපතක හෝ රඳවන්න", "News Content": "මහා සංඝ රත්නයේද සහයෝගය ලබා ගනිමින් ජනාධිපතිවරයා සමඟ එක්ව මත්ද්‍රව්‍ය නිවාරණ වැඩසටහනක් ආරම්භ කිරිමට පියවර ගන්නා ලෙස අගරදගුරු අති උතුම් මැල්කම් කාදිනල් රංජිත් හිමිපානන් සෞඛ්‍ය අමාත්‍ය රාජිත සේනාරත්න මහතාගෙන් ඉල්ලීමක් කර තිබේ. ඒ සඳහා කතෝලික සභාවේ සහයෝගය ලබාදීමට කටයුතු කරන බව කාදිනල් හිමිපානන් සදහන් කර ඇත. සෞඛ්‍ය අමාත්‍ය රාජිත සේනාරත්න මහතා කාදිනල් හිමිපානන් බැහැදුටු අවස්ථාවේ උන්වහන්සේ මෙම අදහස් පල කල බව සෞඛ්‍ය අමාත්‍යශය සදහන් කළේය. මත්ද්‍රව්‍ය ජාවාරම්කරුවන්ට මරණ දඩුවම ලබාදිය යුතු බවට තමන් යෝජනා කළ අවස්ථාවේ ඊට විශාල විරෝධතාවක් එල්ල වූ බව මෙහිදී සදහන් කර ඇති කාදිනල් හිමිපානන් ඉන් තමා බලාපොරොත්තු වූයේ මත්ද්‍රව්‍ය භාවිතයෙන් දරුවන් බේරාගැනිම බව පෙන්වා ඇත. මත්ද්‍රව්‍ය ජාවාරම්කරුවන්ට මරණ දඩුවම ක්‍රියාත්මක කළ නොහැකිනම් ඔවුන් දූපතක හෝ රඳවා තැබිය යුතු බව කාදිනල් හිමිපානන් සදහන් කර තිබේ. මත්ද්‍රව්‍ය නිවාරණ වැඩපිළිවෙල සඳහා පෙරමුණ ගැනිමට තමන් සූදානම් බව සදහන් කර ඇති අගරදගුරු අති උතුම් මැල්කම් කාදිනල් හිමිපානන් තමන්ට වෙඩි තැබුව ද මත්ද්‍රව්‍ය උවදුරෙන් දරුවන් ආරක්ෂා කරගත යුතු බව වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=95067", "Category": null, "Parent URL": null}