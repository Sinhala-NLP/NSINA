{"Source": "Adaderana", "Timestamp": "May 11, 2010 03:10 pm", "Headline": "ආබාධිත රණවිරුවන්ට සුභ සාධන නිකේතන", "News Content": "පූර්ණ ආබාධිත තත්ත්වයන්ට ලක්ව සිටින රණවිරුවන් ජීවිත කාලය පුරාම රැක බලා ගැනීම සඳහා රණවිරු සුභ සාධන නිකේතන පිහිටුවීමට යුද හමුදාපති ලුතිනල් ජෙනරාල් ජගත් ජයසූරිය මහතා තීරණය කර තිබේ. පූර්ණ අබාධිත තත්ත්වයට පත් වූ සෙබලුන් 300 කට අධික ප්‍රමාණයක් සිටින බව ආරක්ෂක අංශ පෙන්වා දෙයි. ඔවුන් අතර කොඳු ඇට බිඳී ගිය, මොළයට හානි වූ, ශ්‍රව්‍යාබාධිත, දෘශ්‍යාබාධිත, කථන දෝෂ සහ අවයව අකර්මන්‍ය සහ වෙන් වූ පිරිස් සිටින බව යුද හමුදාව පවසයි. ඔවුන් වෙනුවෙන් පළමු සභ සාධන මධ්‍යස්ථානය රුපියල් මිලියන 200 ක් වැයකර අනුරාධපුර නුවර වැව ආශ්‍රිතව ඉදි කෙරෙන අතර එම නිවාඩු නිකේතනය තුළ රණවිරුවන් 50 දෙනෙකුට නවාතැන් පහසුකම් සපයනු ඇත. මෙවැනි නිවාඩු නිකේතන ප්‍රාදේශීය මට්ටමන් ඉදි කිරීම සඳහා දානපතියන්ගෙන් මෙන්ම සියලු පුරවැසියන්ගෙන් අපේක්ෂා කරන බව යුද හමුදාව සඳහන් කරයි. මෙලෙස ඉදි කෙරෙන සුභ සාධන නිකේතන ආබාධිත රණවිරුන්ට අවශ්‍ය සියලු පහසුකම් වලින් සමන්විත බව ද යුද හමුදාව ප්‍රකාශ කරයි.", "URL": "https://sinhala.adaderana.lk/news.php?nid=8338", "Category": null, "Parent URL": null}