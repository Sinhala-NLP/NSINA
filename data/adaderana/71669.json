{"Source": "Adaderana", "Timestamp": "April 3, 2017 01:51 pm", "Headline": "තිස්සට විදෙස් ගතවෙන්න අවසර", "News Content": "එක්සත් ජාතික පක්ෂයේ හිටපු මහ ලේකම් තිස්ස අත්තනායක මහතාට විදෙස් ගතවීමට කොළඹ මහාධිකරණය අවසර ලබාදී තිබේ. පසුගිය ජනාධිපතිවරණ සමයේදී ගිවිසුමක් සම්බන්ධයෙන් කූට ලේඛනයක් ඉදිරිපත් කිරීමේ චෝදනා මත විභාග වන නඩුවක් හේතුවෙන් තිස්ස අත්තනායක මහතාගේ විදෙස් ගමන් තහනම් කර තිබේ. ඔස්ට්‍රේලියාවේ වෙසෙන තම දියණිය හමුවීම සඳහා ලබන 10 වනදා සිට 28 වනදා දක්වා විදෙස් ගතවීමට අවසර දෙන ලෙස ඔහු අධිකරනයෙන් අවසර ඉල්ලා තිබූ බව අද දෙරණ අධිකරණ වාර්තාකරු සඳහන් කළේය. ඒ අනුව අධිකරණය බාරයේ ඇති තිස්ස අත්තනායක මහතාගේ විදෙස් ගමන් බලපත්‍රය මුදාහරින ලෙස කොළඹ මහාධිකරණ විනිසුරු විකුම් කළුආරච්චි මහතා නියම කර තිබේ.", "URL": "https://sinhala.adaderana.lk/news.php?nid=71669", "Category": null, "Parent URL": null}