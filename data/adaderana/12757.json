{"Source": "Adaderana", "Timestamp": "December 10, 2010 04:10 pm", "Headline": "නව ඉන්ධන පිරවුම්හල් අනුමැතියට තාවකාලිකව තිත තැබෙයි", "News Content": "නව ඉන්ධන පිරවුම්හල් සඳහා අනුමැතිය ලබාදීම ලංකා ඛනිජ තෙල් නීතිගත සංස්ථාව විසින් තාවකාලිකව අත්හිටුවා ඇති බව ඛනිජ තෙල් කර්මාන්ත අමාත්‍යාංශය පවසයි. ප්‍රදේශ වශයෙන් රටපුරා කරනු ලබන අලෙවි සමීක්ෂණයකින් පසුව නව ඉන්ධන පිරවුම්හල් සඳහා ලබාදීම සලකා බැලීමට ලංකා ඛනිජ තෙල් සංස්ථාව තීරණය කර ඇති බව ද සඳහන්ය. ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතාගේ උපදෙස් පරිදි ලංකා ඛනිජ තෙල් නීතිගත සංස්ථාව සතු ඉන්ධන පිරවුම්හල් නවීකරණය කිරීම සඳහා ප්‍රමුඛතා වැඩපිළිවෙළක් ද මේ වනවිට ආරම්භ කර ඇති බව ඛනිජ තෙල් කර්මාන්ත අමාත්‍යාංශය සඳහන් කරයි. පාරිභෝගිකයන්ට ගුණාත්මක හා වඩා කාර්යක්ෂම සේවාවක් ලබාදීම සඳහා ලංකා ඛනිජ තෙල් නීතිගත සංස්ථාවේ හා කොලොන්නාව තෙල් නිමාවේ අලෙවි අංශ ප්‍රතිසංවිධානය කිරීමේ වැඩසටහනක් ද සුසිල් ප්‍රේමජයන්ත මහතාගේ උපදෙස් පරිදි ආරම්භ කිරීමට කටයුතු යොදා ඇති බව ද එම අමාත්‍යාංශය පවසයි.", "URL": "https://sinhala.adaderana.lk/news.php?nid=12757", "Category": null, "Parent URL": null}