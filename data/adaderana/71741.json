{"Source": "Adaderana", "Timestamp": "April 5, 2017 08:35 am", "Headline": "සීමා නිර්ණ ගැසට් නිවේදනය භාෂා තුනෙන්ම ලැබිය යුතුයි", "News Content": "පළාත් පාලන මැතිවරණයට අදාළ ඡන්ද විමසීම සඳහා සීමා නිර්ණ ගැසට් නිවේදනය භාෂා ත්‍රිත්වයෙන්ම ලැබිය යුතු බව මැතිවරණ කොමිමේ සභාපති මහින්ද දේශප්‍රිය මහතා පවසයි. ඔහු පවසන්නේ මේ වන විට තමා වෙත ලැබී ඇත්තේ අදාළ ගැසට් නිවේදනයේ සිංහල සහ ඉංග්‍රීසි පිටපත් පමණක් බවය. මේ අතර අද දෙරණ කළ වීමසීමකදී රජයේ මුද්‍රණ දෙපාර්තමේන්තුවේ ප්‍රකාශකයෙකු පැවසුවේ සීමා නිර්ණ ගැසට් නිවේදනයේ දෙමළ පිටපත මේ වන විට අන්තර්ජාලයට යොමු කොට ඇති බවය. කෙසේවෙතත් එය මුද්‍රණය කර අවසන් නොමැති බව එම දෙපාර්තමේන්තුවේ ප්‍රකාශකයා පැවසුවේය. එමෙන්ම පළාත් පාලන ආයතන සඳහා තෝරාගන්නා මන්ත්‍රී නියෝජිතයින් සංඛ්‍යාවට අදාළ ගැසට් නිවේදනය මේ වන විට මුද්‍රණය කොට අවසන් බව වාර්තා වේ.", "URL": "https://sinhala.adaderana.lk/news.php?nid=71741", "Category": null, "Parent URL": null}