{"Source": "Adaderana", "Timestamp": "January 26, 2019 05:41 pm", "Headline": "කෙරළ ගංජා කිලෝ 110ක් සමඟ වැල්වැටිතුරෙයිදී 3ක් අත්අඩංගුවට", "News Content": "යාපනය, වැල්වැටිතුරෙයි ප්‍රදේශයේ නිවසක සඟවා තිබූ කේරල ගංජා කිලෝග්‍රෑම් 100 කට අධික ප්‍රමාණයක් සමඟ පුද්ගලයින් තිදෙනෙකු අත්අඩංගුවට ගෙන තිබේ. උතුරු පළාත් භාර ජෙෂ්ඨ නියෝජ්‍ය පොලිස්පති රොෂාන් ප්‍රනාන්දු මහතාට ලද තොරතුරක් මත වැල්වැටිතුරෙයි පොලිස් ස්ථානාධිපති ප්‍රධාන පොලිස් පරීක්ෂක එම්.එස්. කුමාරසේන මහතා ඇතුළු නිලධාරීන් කණ්ඩායමක් අදාල වැටලීම සිදුකර ඇති බව සඳහන්. මෙම කේරල ගංජා තොගය ඊයේ (25) දිනයේදී මෙරටට ගෙනවිත් ඇති බවත් ඒවා අදාල නිවසේ සඟවා තිබී ඇති බවටත් සිදුකළ මූලික විමර්ශනවලදී තොරතුරු අනාවරණය වී තිබේ. සොයාගන්නා ලද මෙම කේරල ගංජා තොගයේ වෙළඳපොළ වටිනාකම රුපියල් එක් කෝටි හැටපන් ලක්ෂයකට අධික බව පොලිසිය සඳහන් කළේය. අත්අඩංගුවට ගත් සැකකරුවන් අධිකරණයට ඉදිරිපත් කිරීමට නියමිත අතර වැල්වැටිතුරෙයි පොලිසිය මේ සම්බන්ධයෙන් වැඩිදුර විමර්ශණ සිදු කරයි. පසුගිය වසර එක හමාරක කාලය තුළ උතුරු ප්‍රදේශයේ සිදුකල විමර්ශනවලදී කේරල ගංජා කිලෝ ග්‍රෑම් 2130 ක් සොයාගෙන ඇති බව පොලිසිය සඳහන් කළේය. මේ අතර මත්ද්‍රව්‍ය ජාවාරම නැවැත්වීමට නම් දේශපාලනඥයින් සහ ජාවාරම්කරුවන් අතර පවතින සබඳතාව නැවැත්විය යුතු කැබිනට් නොවන අමාත්‍ය හර්ෂ ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=103123", "Category": null, "Parent URL": null}