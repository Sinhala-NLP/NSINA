{"Source": "Adaderana", "Timestamp": "May 31, 2010 12:55 pm", "Headline": "ඡන්ද හිමි නාමලේඛන ප්‍රතිශෝධනය කෙරෙයි ", "News Content": "2010 වර්ෂය සඳහා ඡන්ද හිමි නාමලේඛන ප්‍රතිශෝධන කටයුතු හෙට ආරම්භ කරන බව මැතිවරණ මහලේකම් කාර්යාලය පවසයි. ඒ අනුව දිස්ත්‍රික් සහකාර මැතිවරණ කොමසාරිස්වරුන් මගින් අදාළ අයදුම්පත්‍ර සියලු ග්‍රාම නිලධාරීන්‍ වෙත බෙදාහැරීමට මැතිවරණ මහලේකම් කාර්යාලය කටයුතු යොදා තිබේ. අදාළ අයදුම්පත්‍ර නිසි පරිදි පුරවා යළිත් ග්‍රාම නිලධාරීවරුන් වෙත භාරදීමට සියලු ගෘහ මූලිකයින් කටයුතු කළ යුතු බව මැතිවරණ ම‍හලේකම් කාර්යාලය පවසයි. මෙම අයදුම්පත්‍ර නිසිපරිදි භාර නොදීම හේතුවෙන් මැතිවරණ අවස්ථාවලදී ඇතැම් පිරිසකට ඡන්දය ප්‍රකාශ කිරීම සඳහා අවකාශ නොලැ‍බෙන බව මැතිවරණ මහලේකම් කාර්යාලය පෙන්වාදෙයි. මේ අතර 2009 ඡන්ද හිමි නාම ‍ලේඛනය ලබන සතිය ඇතුළත ප්‍රකාශයට පත්කිරීමට නියමිතයි. ඒ අනුව ලබන වසරේ පැවැත්වීමට නියමිත පළාත් පාලන මැතිවරණ 2009 ඡන්ද හිමි නාමලේඛනය යටතේ පවත්වනු ඇත. ‍මේ වසරේ පැවති සියලු මැතිවරණ 2008 ඡන්ද හිමි නාමලේඛනය යටතේ පැවැත්විණි. -----------------", "URL": "https://sinhala.adaderana.lk/news.php?nid=8728", "Category": null, "Parent URL": null}