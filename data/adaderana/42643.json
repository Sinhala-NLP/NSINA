{"Source": "Adaderana", "Timestamp": "April 19, 2014 08:06 am", "Headline": "අලුත් අවුරුදු සේවාවෙන් ලංගම‍ දෛනික ආදායම මිලියන 60 පනී?", "News Content": "අලුත් අවුරුදු විශේෂ බස් සහ දුම්රිය සේවාව හෙට දිනය දක්වා ක්‍රියාත්මක වේ‍. ලංකා ගමනාගමන මණ්ඩය පවසන්නේ මගීන්ට කිසිදු ගැටළුවක් ඇති නොවන පරිදි දුරබැහැර ප්‍රදේශවල සිට කොළඹ දක්වා අමතර බස් රථ යොදවා ඇති බවයි. මේ අතර අලුත් අවුරුදු බස් රථ සේවාව හේතුවෙන් ලංකා ගමනාගමන මණ්ඩලයේ ආදායම ඉහළ ගොස් ඇත. අදාළ කාලය තුළ දෛනික ආදායම රුපියල් මිලියන 60 ඉක්මවා ඇති බව වාර්තා වේ. මේ අතර හෙට දිනය දක්වා අමතර දුම්රිය වාර කිහිපයක් ක්‍රියාත්මක වන බව දුම්රිය දෙපාර්තමේන්තුව පවසයි. අද පස්වරු 07 .20 ට කොළඹ කොටුවේ සිට බදුල්ල බලා විශේෂ දුම්රියක් ධාවනය කෙරෙන අතර හෙට පස්වරු 4.45 ට බදුල්ලේ සිට කොටුව දක්වා තවත් දුම්රියක් ධාවනයට යොදවා ඇත. එසේම අද පස්වරු 1.45ට නානුඔය බලා විශේෂ දුම්රියක් ධාවනයට එක් කර ඇති අතර එය හෙට පෙරවරු 8.45ට කොළඹ බලා ධාවනය කිරීමට නියමිතය. මරදාන සිට ගාල්ල දක්වා අද උදෑසන 07.30 ට විශේෂ දුම්රියක් යොදවා තිබුණි‍. කොළඹ සිට ගාල්ල දක්වා අද පෙරවරු 10.15 ට සහ අද පස්වරු 2.30ට දුම්රිය යොදාවා තිබෙන අතර පෙරවරු 8.45 ට මාතර සිට කොළඹ දක්වා විශේෂ දුම්රියක් ධාවනයට එක් කර ඇති බව දුම්රිය පාලක මැදිරිය සඳහන් කළේය. අද සහ හෙට පස්වරු 03.10 ට මරදාන සිට මාතර දක්වා විශේෂ දුම්රියක් යොදවා ඇත.", "URL": "https://sinhala.adaderana.lk/news.php?nid=42643", "Category": null, "Parent URL": null}