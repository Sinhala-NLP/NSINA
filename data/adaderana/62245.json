{"Source": "Adaderana", "Timestamp": "July 20, 2016 07:35 am", "Headline": "යාපනය සරසවියේ වව්නියාව හා කිලිනොච්චි පීඨ අද විවෘතයි", "News Content": "යාපනය විශ්වවිද්‍යාලයේ වවුනියාව හා කිලිනොච්චි පීඨ අද ආරම්භ කරන බව රජය පවසයි.රජයේ ප්‍රවෘත්ති දෙපාර්තමේන්තුව පවසන්නේ ඊයේ යාපනය විශ්වවිද්‍යාල බලධාරීන් සහ රජයේ නියෝජිත පිරිසක් අතර පැවති සාකච්ඡාවකින් අනතුරුව මෙම තීරණයට එළැඹ ඇති බවයි.අදාළ තීරණයට අනුව එම විශ්වවිද්‍යාලයේ යාපනයේ පීඨ, ලබන 22වනදා ආරම්භ කිරීමට නියමිතය.පසුගිය සිකුරාදා විශ්වවිද්‍යාලයේ සිසුන් දෙපිරිසක් අතර ඇතිවූ ගැටුමක් හේතුවෙන් පසුගිය ඉරිදා සිට විශ්වවිද්‍යාලය වසා දැමීමට තීරණය කෙරුණි.කෙසේවෙතත් එළඹෙන 25 වනදා සිට විශ්වවිද්‍යාලයේ සියළු කටයුතු යථා තත්වයට පත් කිරීමට හැකිවනු ඇති බව රජයේ ප්‍රවෘත්ති දෙපාර්තමේන්තුව පවසයි.මේ අතර යාපනය විශ්වවිද්‍යාලයේ ශිෂ්‍යයෙකු අද දෙරණට අදහස් දක්වමින් පැවසුවේ විශ්වවිද්‍යාලය විවෘත කළද තමන්ට එරෙහිව පවතින තර්ජන පහව ගොස් නොමැති බවයි.සමස්ත දෙමළ සිසුන්ගෙන් නොව, ගැටුමට මැදිහත්වූ සිසුන්ගෙන් පමණක් මෙම තර්ජනය එල්ල වන බව හෙතෙම කියා සිටියේය.", "URL": "https://sinhala.adaderana.lk/news.php?nid=62245", "Category": null, "Parent URL": null}