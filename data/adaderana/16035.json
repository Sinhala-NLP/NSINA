{"Source": "Adaderana", "Timestamp": "May 11, 2011 05:06 pm", "Headline": "මාර්ග අනතුරු වැළකීමටත් මානුෂික මෙහෙයුමක් ඕනෑ", "News Content": "මාර්ග අනතුරු වැළැක්වීමටත්\"මානුෂික මෙහෙයුමක්\"අවශ්‍ය බව ජනාධිපති මහින්ද රාජපක්ෂ මහතා පවසයි. තිස් අවුරුදු යුද්ධයකින් මේ රටේ ජන ජීවිත විශාල සංඛ්‍යාවක් අකාලයේ විනාශ වූ බව සිහිපත් කළ ජනාධිපතිවරයා එකී විනාශයට නැවතීමේ තිත තබන්නට\"මානුෂික මෙහෙයුමට\"හැකි වූ බව පෙන්වාදුන්නේය. මාර්ග අනතුරු අවම කර ගැනීම සඳහා ජනතාව දැනුවත් කිරීමේ පුළුල් වැඩපිළිවෙලක අවශ්‍යතාව ජනාධිපති මහින්ද රාජපක්ෂ මහතා අවධාරණය කළේය. පාසල් දරුවන් මෙන්ම සමාජයේ විවිධ තරාතිරමේ කණ්ඩායම් දැනුවත් කිරීම සඳහා වැඩපිළිවෙළක් අවශ්‍ය බව\"මාර්ග අනතුරු ආරක්ෂක ජාතික සමුළුව\" වෙනුවෙන් කොළඹ අද(11) පැවති උත්සවයකට එක්වෙමින් ජනාධිපතිවරයා කියා සිටියේය. මෙම සමුළුව සංවිධානය කර තිබුණේ ප්‍රවාහන අමාත්‍යාංශයේ සහ මාර්ග අනතුරු ආරක්ෂක ජාතික සභාව ඒකාබද්ධව වන අතර වාර්තාවලට අනූව දෛනිකව රිය අනතුරු 150ක් පමණ දිවයිනෙන් වාර්තා වන අතර ජීවිත හානී පහකට ආසන්න සංඛ්‍යාවක් ද දෛනිකව වාර්තා වන බව සඳහන්ය.", "URL": "https://sinhala.adaderana.lk/news.php?nid=16035", "Category": null, "Parent URL": null}