{"Source": "Adaderana", "Timestamp": "December 16, 2017 12:38 pm", "Headline": " එජාපය ශ්‍රීලනිපය අභිබවා අපි ජය ගන්නවා", "News Content": "එක්සත් ජාතික පක්ෂය හෝ ශ්‍රී ලංකා නිදහස් පක්ෂය අභිබවා මෙවර පළාත් පාලන මැතිවරණය, ශ්‍රී ලංකා පොදු ජන පෙරමුණ විසින් ජයග්‍රහණය කරන බව ගාල්ල ප්‍රදේශයේ පැවති ජන හමුවකදී නාමල් රාජපක්ෂ මන්ත්‍රීවරයා කියා සිටියේය. මේ අතර හිටපු මුදල් අමාත්‍ය රවී කරුණානායක මහතා යාපනය ප්‍රදේශයේදී පැවසුවේ දූෂණ වංචාවෙන් තොර පිරිසිදු දේශපාලනයක් සඳහා එක්සත් ජාතික පක්ෂය එළඹෙන මැතිවරණයේදී ජයග්‍රහණය කරවිය යුතු බවයි. එක්සත් ජාතික පක්ෂයේ දූෂණ වංචා සම්බන්ධයෙන් කළකිරුනු පිරිස් නිදහස් පක්ෂය වටා එකතුවෙමින් සිටින බව එස්.බී දිසානායක අමාත්‍යවරයා පවසයි. ගමේ සංවර්ධනය ඉටු කිරීම සඳහා ආණ්ඩු බලය හිමි එක්සත් ජාතික පක්ෂයට එළඹෙන ඡන්දයේදී බලය හිමිවීමේ අවශ්‍යතාව පවතින බව එරාන් වික්‍රමරත්න රාජ්‍ය අමාත්‍යවරයා පැවසුවේය. මේ අතර මෙවර මැතිවරණයේදී යාපනය දිස්ත්‍රික්කය සඳහා ශ්‍රී ලංකා නිදහස් පක්ෂය“අත” ලකුණ යටතේ තරඟවැදීම විශේෂත්වයක් බව සුසිල් ප්‍රේමජයන්ත අමාත්‍යවරයා පැවසුවේය.", "URL": "https://sinhala.adaderana.lk/news.php?nid=81586", "Category": null, "Parent URL": null}