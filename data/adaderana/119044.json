{"Source": "Adaderana", "Timestamp": "September 13, 2019 08:21 pm", "Headline": "ජාත්‍යන්තරයට යන්න හරස්වූ ආර්ථික දුෂ්කරතා", "News Content": "ආර්ථික දුෂ්කරතා මැද මව්බිමේ නාමය ජාත්‍යන්තරයට ගෙන යාමට වෙර දරණ පාසල් ක්‍රීඩක ක්‍රීඩිකාවන් පිළිබඳ අප මීට පෙරද වාර්තා කර තිබේ. ජාත්‍යන්තර පදක්කම් සිහිනයක් සැබෑ කර ගැනීමේ අපේක්ෂාවෙන් සිටින තවත් එවැනි ක්‍රීඩක ක්‍රීඩිකාවන් පිරිසක් පිළිබඳ අද දෙරණට හඟුරන්කෙත ප්‍රෙද්ශයෙන් වාර්තා වුණි. මේ හඟුරන්කෙත අධ්‍යාපන කලාපයට අයත් පල්ලේබෝවල ද්වීතීයික පාසලයි. ඉගෙනීමට පමණක් නොව ක්‍රීඩාවටද එක සේ දක්ෂතා දක්වන මෙම පාසලේ සිසුන් පිරිසක් එළඹෙන 27 වැනිදා තුර්කියේ පැවැත්වෙන කනිෂ්ට ලෝක ශූරතා තායි බොක්සිං තරගාවලියට සුදුසුකම් ලැබ සිටියි. මෙම තරගාවලිය සඳහා මෙරට පාසල් ක්‍රීඩක ක්‍රීඩිකාවන් 17 දෙනෙකු සුදුසුකම් ලබද්දී ඉන් 6 දෙනෙකුම පල්ලේබෝවල ද්වීතීයික පාසලේ ක්‍රීඩක ක්‍රීඩිකාවන් වීම විශේෂත්වයකි. ජාත්‍යන්තර තරගාවලියකට සුදුසුකම් ලැබීමට තරම් මොවුන් දක්ෂතා වලින් පරිපූර්ණ වුවත් ආර්ථික දුෂ්කරතා හමුවේ ඊට සහභාගී වීමට නොහැකි තත්ත්වයක් උදාවීම නිසා ඔවුන් දැඩි අසීරුතාවකට මුහුණ පා සිටියි. තරගාවලියට එක්වන ක්‍රීඩකයෙකුට රුපියල් එක්ලක්ෂ හැත්තෑදහසක පමණ මුදලක් වැය වන අතර එම මුදල සොයා ගැනීම ගොවිතැනින් දිවි සරිකරගන්නා මොවුන්ගේ දෙමව්පියන්ට දැඩි අභියෝගයකි. ලොව දිනන්නට සිහින දකින මේ ක්‍රීඩක ක්‍රීඩිකාවන්ට පුහුණුවීම් වල නිරත වීමටවත් හරියාකාරව ස්ථානයක් සහ ඊට අවශ්‍ය උපකරණ නොමැතිවීමෙන් ඔවුන් පුහුණුවීම්වල නිරත වන්නේ දැඩි දුෂ්කරතා මැදයි. රටට කීර්තියක් ගෙන ඒම සඳහා මේ සිසුන් දකින මේ සිහිනය සෑබෑ කරගන්නට කවුරුන් හෝ උපකාර කරන්නේ නම් එය රටේ ක්‍රීඩාවේ හෙට දවස මීට වඩා යහපත් වනු නොවනුමානයි. චන්දන ජයවීර:- 077519340, 071 8095050", "URL": "https://sinhala.adaderana.lk/news.php?nid=119044", "Category": null, "Parent URL": null}