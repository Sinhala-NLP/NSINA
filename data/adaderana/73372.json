{"Source": "Adaderana", "Timestamp": "May 21, 2017 11:37 am", "Headline": " මාකෙලිඇල්ලට ඇද වැටී වෛද්‍යවරයා අවසන් ගමන් යයි ", "News Content": "අගලවත්ත, මාකෙලිඇල්ලට ඇද වැටීමෙන් වෛද්‍යවරයෙකු මියගොස් තිබේ.අගලවත්ත ප්‍රදේශයේ භාෂා පුහුණුවකට සහභාගීවන අතරතුර එම වෛද්‍යවරයා තවත් වෛද්‍යවරුන් පිරිසක් සමග ඊයේ (20) පස්වරුවේ මාකෙලිඇල්ල නැරඹීමට ගොස් ඇති බව සඳහන්ය.එහිදී අදාළ වෛද්‍යවරයා පය ලිස්සා ඇල්ලට ඇද වැටී ඇති බව අගලවත්ත පොලීසිය පැවසුවේය.මේ සම්බන්ධයෙන් ප්‍රදේශවාසීන් විසින් සිදුකළ දැනුම්දීමක් අනුව අගලවත්ත පොලීසිය සහ නාවික හමුදාව එක්ව ඔහු සෙවීමේ මෙහෙයුම් සිදුකර තිබේ.ඒ අනුව අද (20) උදෑසන නාවික හමුදාවේ කිමිදුම්කරුවන් විසින් අනතුර සිදුවු ස්ථානයේ අඩි 15ක් පමණ ගැඹුරු ජලයේ තිබී වෛද්‍යවරයාගේ මළ සිරුර සොයාගෙන ඇති බව සඳහන්ය.සිද්ධියෙන් මියගොස් ඇත්තේ කොළඹ ජාතික රෝහලට අනුයුක්තව සේවය කළ මහනුවර අරුප්පොල ප්‍රදේශයේ පදිංචිව සිටි 28 හැවිරිදි වෛද්‍යවරයෙකු බව පොලීසිය පැවසුවේය. සිද්ධිය සම්බන්ධයෙන් අගලවත්ත පොලීසිය විමර්ශන සිදුකරයි.", "URL": "https://sinhala.adaderana.lk/news.php?nid=73372", "Category": null, "Parent URL": null}