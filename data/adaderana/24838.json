{"Source": "Adaderana", "Timestamp": "June 7, 2012 04:03 pm", "Headline": "අවුරුදු 12 ට අඩු ගවයින් ඝාතනය තහනම්", "News Content": "සත්ව ආඥා පනත යටතේ අවුරුදු 12 ට අඩු ගවයින් ඝාතනය කිරීම වරදක් බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. බලපත‍්‍ර මත පවත්වාගෙන යනු ලබන ගව ඝාතකාගාරයක වුවද ඝාතනය කිරීමට නියමිත ගවයාට වයස අවුරුදු 12 ට වැඩි බවට පශු වෛද්‍යවරයකු විසින් සහතික කළහොත් හැරෙන්නට ගවයකු ඝාතනය කළ නොහැකි බව ඒ මහතා සඳහන් කරයි. මෑත කාලයේ වසු පැටවුන් මස් පිණිස ඝාතනය කරන අවස්ථා සම්බන්ධයෙන් තොරතුරු ලැබුණු බවත්, ඒ සම්බන්ධව සලකා බලා ඉහත සඳහන් කරන ලද නීති යටතේ මෙහෙයුම් දියත් කරන ලෙස පොලිස්පතිවරයා විසින් දිවයිනේ සියලු පොලිස් ස්ථාන වෙත චක‍්‍රලේඛයක් නිකුත් කර ඇති බවත් සඳහන්ය. ඒ අනුව ඉදිරියේදී මෙවැනි ක‍්‍රියා සම්බන්ධව අඛණ්ඩ වැටලීම් කිරීමට කටයුතු කෙරෙනු ඇති බව ද පොලිස් මාධ්‍ය ප්‍රකාශකවරයා දැනුම්දෙයි. මේ අතර දිවයිනේ නොයෙක් ප‍්‍රදේශවලින් බඳින තුවක්කු නිසා සිදුවන ජීවිත හානි සහ පුද්ගලයින් ආබාධිත තත්වයට පත්වීම පිළිබඳ තොරතුරු වාර්තා වී ඇති බව අජිත් රෝහණ මහතා පවසයි. තුවක්කුවක් යනු ගිනි අවියක් වන අතර බලපත‍්‍රයක් නොමැති කිසිම තුවක්කුවක් (බඳින තුවක්කුවක්ද ඇතුළුව) ළඟ තබාගත නොහැකි බව ද හෙතෙම පෙන්වාදෙයි. ඒ අනුව ගිනි අවි ආඥා පනත යටතේ බඳින තුවක්කු පාවිච්චි කිරීම, ප‍්‍රවාහනය සහ සන්තකයේ තබාගැනීම සම්බන්ධයෙන් වැටලීම් සිදුකරන ලෙස දිවයිනේ සියලු පොලිස් ස්ථාන වෙත පොලිස්පතිවරයා විසින් චක‍්‍රලේඛයක් මගින් උපදෙස් ලබා දී ඇති බවත්, ඒ අනුව අඛණ්ඩ වැටලීම් සිදුකරන බවත් පොලිස් මාධ්‍ය ප්‍රකාශකවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24838", "Category": null, "Parent URL": null}