{"Source": "Adaderana", "Timestamp": "September 18, 2010 11:17 am", "Headline": " උගත් පාඩම්-විදෙස් මාධ්‍යයට තහනම්!", "News Content": "අද දිනයේ කිලිනොච්චියේ පැවැත්වෙන උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාවේ සැසි වාරය ආවරණය කිරීම සඳහා ශ්‍රී ලංකා රජයෙන් අවසර ලබාදී නැතැයි විදෙස් මාධ්‍ය උපුටා දක්වයි. ස‍ටන් විරාමය අසාර්ථක වීම ඇතුළු කරුණු කිහිපයක් සම්බන්ධයෙන් විමර්ශනය කිරීම සඳහා ජනාධිපතිවරයා ‍විසින් පත්කළ මෙම කමිටුව මීට පෙර අවස්ථා කිහිපයකදී රැස්ව සාක්ෂි ලබාගෙන තිබේ.. එසේ වුවද ශ්‍රී ලංකාවේ ජාතීන් අතර ඒකාග්‍රතාව වර්ධනය කිරීමට මෙම කොමිසමෙන් මනා පිටුවහලක් වන බව ශ්‍රී ලංකා රජය ප්‍රකාශ කර ඇතත් මෙම අවස්ථාව ආවරණය කිරීම සඳහා ආරක්ෂක අමාත්‍යංශය විසින් තමන්ට අවසර ලබා නොදුන් බව බී.බී.සී වෙබ් අඩවිය සඳහන් කරයි. බී.බී.සී මාධ්‍යය ආයතනයට මෙම කොමිසන් සභාවේ සැසිවාරයට සහභාගී වීමට අවස්ථාව සලසා දිය නොහැකි බව ආරක්ෂක අමාත්‍යංශයේ ජ්‍යේෂ්ඨ නිලධාරියෙකු තමන්ට පැවසූ බවත්,එසේ වුවද ඒ මන්ද යන්න හේතු නොදැක්වූ බවත් සඳහන් වේ. පසුගිය අගෝස්තුවේ පැවති කොමිසමේ සාක්ෂි විමසීමේ අවස්ථාවකට තමන් සහභාගී වෙන්නට ලැබුණුද අවතැන් කඳවුරුවල ජනතාව මුණ ගැසෙන්නට හෝ ඉඩකඩ ලබා නොදුන් බවත්,ශ්‍රී ලංකාවේ පාලන තන්ත්‍රය විසින් ජාත්‍යන්තර මාධ්‍යයට මෙන්ම ආණ්ඩුවට සහය නොදක්වන දේශීය මාධ්‍යයට පවා නිදහසේ මාධ්‍ය කටයුතු මෙහෙයවීමට බාධා කරමින් සිටින බව බී.බී.සී වෙබ් අඩවිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=10936", "Category": null, "Parent URL": null}