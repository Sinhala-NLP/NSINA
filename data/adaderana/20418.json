{"Source": "Adaderana", "Timestamp": "December 2, 2011 01:42 pm", "Headline": "ක්‍රීඩකයාට එරෙහිව චෝදනා පත්‍ර ගොනු කිරීමට කල් ලබාගනියි", "News Content": "ව්‍යාජ වීසා යොදා ගනිමින් කාන්තාවක් විදේශගත කිරීමට උත්සාහ කළේ යැයි අත්අඩංගුවට ගෙන ඇප මත මුදාහැර ඇති පදක්කම්ලාභී මලල ක්‍රීඩකයෙකුට එරෙහිව චෝදනා පත්‍ර ගොනු කිරීම සඳහා පොලිසිය, කොළඹ මහේස්ත්‍රාත් අධිකරණයෙන් අද(02) කල් ලබාගෙන ඇත. අදාළ පැමිණිල්ල අද කැඳවූ අවස්ථාවේ දී විමර්ශන සිදුකරන කොළඹ අපරාධ කොට්ඨාශය මේ බව දැනුම් දී තිබේ. කාන්තාව විසින් එම කොට්ඨාශයට කරන ලද පැමිණිල්ලකට අනුව මෙම විමර්ශනය ආරම්භ කර ඇත. සැකකාර මලල ක්‍රීඩකයා අමෙරිකාවට වීසා ලබාදෙන බව පවසා රුපියල් ලක්ෂ 12 ක මුදලක් ලබාගෙන එය වංචා කර ඇති බව එම පැමිණිල්ල මගින් අදාළ කාන්තාව සඳහන් කර ඇත. මෙම විමර්ශනයට අදාළව තවත් සාක්ෂියක් සටහන් කර ගැනීමට අවශ්‍යව ඇති බව පැමිණිල්ල කැඳවූ අවස්ථාවේ පොලිසිය අධිකරණයට වාර්තාවක් ඉදිරිපත් කරමින් ප්‍රකාශ කර තිබේ. එමෙන්ම සැකකරුට එරෙහිව චෝදනා පත්‍රයක් ගොනුකිරීම සඳහා කල් ලබාදෙන ලෙස ද පොලිසිය අධිකරණයෙන් ඉල්ලීමක් කරනු ලැබීය. එම ඉල්ලීම පිළිගත් කොළඹ මහේස්ත්‍රාත් ලංකා ජයරත්න මහත්මිය අදාළ පැමිණිල්ල ලබන මාර්තු මස 02 වන දින කැඳවීමට නියම කළ අතර එදිනට චෝදනා පත්‍රයක් ඉදිරිපත්කිරීමට කල් ලබාදුන්නාය.", "URL": "https://sinhala.adaderana.lk/news.php?nid=20418", "Category": null, "Parent URL": null}