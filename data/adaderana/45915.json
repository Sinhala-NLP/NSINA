{"Source": "Adaderana", "Timestamp": "September 8, 2014 12:56 pm", "Headline": "එක්සත් ජාතීන්ට සාක්ෂිදීම ඇතුළු යෝජනා 14 ක් සම්මතයි", "News Content": "එක්සත් ජාතීන්ගේ මානව හිමිකම් කවුන්සිලය විසින් ශ්‍රී ලංකාවේ සිදුවීයයි කියනු ලබන යුද අපරාධ හා මානව හිමිකම් උල්ලංඝණයවීම් සම්බන්ධයෙන් සෙවීමට පත් කළ කමිටුවට සාක්ෂි ලබාදීමට ක්‍රියාපටිපාටියක් සකස් කරන බව ඉලංකෙයි තමිල් අරසුකච්චි පවසයි. එසේම එම කමිටුවේ පරීක්ෂණ සාර්ථක කර ගැනීමට එය මුළුමනින්ම සම්පූර්ණ කිරීමට සහයදෙන බව එම පක්ෂයේ 15 වන නියෝජිත සමුළුවේදී විධායක කමිටුව විසින් සම්මත කළ යෝජනා 14 ට ඇතුළත් කරගෙන තිබේ. ඒකීය රටක් තුළ උපරිම බලය බෙදීමක් සහිත ස්වයං පාලනයක් සඳහා ගාන්ධිවාදී වැඩපිළිවෙලක් ක්‍රියාවට නැංවීමට කටයුතු කරන බවටද එම සමුළුවේදී එකඟවී ඇත. එසේම ත්‍රස්ත මර්දන පනත අහෝසි කරන ලෙස ආණ්ඩුවට බලකිරීමටත්,එම පනත යටතේ අත්අඩංගුවට ගෙන චෝදනා ගොනු නොකොට නඩු විභාගයකින් තොරව රඳවාගෙන සිටින සැකකරුවන් නිදහස් කරන ලෙස ඉල්ලා සිටීමටත් ඉලංකෙයි තමිල් අරසුකච්චි බලාපොරොත්තු වන බව සඳහන්ය. ලංකාව තුළ පවත්නා මාධ්‍ය මර්දනය වහා නතර කළ යුතු බවට හා ජනතාවගේ නිදහස් අදහස් ප්‍රකාශ කිරීමට ඇති අයිතිය තහවුරු කළ යුතු බවද එම පක්ෂය අවධාරණය කරයි. එසේම 18 වන ව්‍යවස්ථා සංශෝධනය අහෝසි කොට 17වන ව්‍යවස්ථා සංශෝධන තුළින් ගෙන ආ ස්වාධීන කොමිෂන් සභා තහවුරු කිරීමටත්, විධායක ජනාධිපති ධූරය අහෝසි කළ යුතු බවට බලකිරීමටත් ඉලංකෙයි තමිල් අරසු පක්ෂය යෝජනා සම්මත කරගෙන තිබේ.", "URL": "https://sinhala.adaderana.lk/news.php?nid=45915", "Category": null, "Parent URL": null}