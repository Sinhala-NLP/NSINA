{"Source": "Adaderana", "Timestamp": "December 12, 2013 07:31 am", "Headline": "බන්ධනාගාර මූලස්ථානයේ සිටි පී.එච්.අයි ට මොකද වුණේ?", "News Content": "බන්ධනාගාර මූලස්ථානයට අනුයුක්තව සේවය කළ මහජන සෞඛ්‍ය පරීක්ෂකවරයා සති දෙකක කාලයක සිට අතුරුදන්ව ඇති බව වාර්තා වේ. බන්ධනාගාර දෙපාර්තමේන්තු ප්‍රකාශකයෙකු කියා සිටියේ අදාළ සේවකයා සේවයට නොපැමිණීම සම්බන්ධයෙන් මෙතෙක් කිසිදු දැනුම් දිමක් සිදුකර නොමැති බවයි. මේ හේතුවෙන් බන්ධනාගාර මූලස්ථානය තුළ සෞඛ්‍ය ආරක්ෂණ ගැටළු ද මතුව ඇති බව වාර්තා වේ. අදාළ මහජන සෞඛ්‍ය පරීක්ෂකවරයා පිළිබඳ වහාම සොයා බලා වාර්තාවක් ලබා දෙන ලෙස බන්ධනාගාර කොමසාරිස් ජනරාල් චන්ද්‍රරත්න පල්ලේගම මහතා නිලධාරීන්ට උපදෙස් ලබා දී තිබේ. මේ සම්බන්ධයෙන් අද දෙරණ කළ විමසීමක දී ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය කියා සිටියේ අදාළ මහජන සෞඛ්‍ය පරීක්ෂකවරයා යම් හේතුවක් මත සේවයට වාර්තා කිරීමෙන් වැළකී සිටින බවයි. ඒ පිළිබඳව සෞඛ්‍ය සේවා අධ්‍යක්ෂ ජනරාල්වරයා දැනුවත් කර ඇති බව ද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා කියා සිටියේය.", "URL": "https://sinhala.adaderana.lk/news.php?nid=39520", "Category": null, "Parent URL": null}