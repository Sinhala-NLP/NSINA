{"Source": "Adaderana", "Timestamp": "March 16, 2017 06:42 pm", "Headline": " පේරාදෙණිය නවක වදය සිද්ධිය- සරසවි සිසුන් 15 යළි රිමාන්ඩ්", "News Content": "අමානුෂික ලෙස නවක වදය ලබාදීමේ චෝදනාව මත අත්අඩංගුවට ගත් පේරාදෙණිය විශ්වවිද්‍යාලයේ සිසුන් 15 දෙනා තවදුරටත් රක්ෂිත බන්ධනාගාර ගත කර තිබේ. අද(16) මහනුවර මහේස්ත්‍රාත් අධිකරණයට ඉදිරිපත් කළ ඔවුන් මේ මස 30 වන දින දක්වා රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු සඳහන් කළේය. ඒ ඔවුන් අද(16) දිනයේ මහනුවර අතිරේක මහේස්ත්‍රාත් ගිහාන් කලන්සූරිය මහතා හමුවට ඉදිරිපත් කිරීමෙන් අනතුරුවය. පේරාදෙණිය විශ්වවිද්‍යාලයේ කෘෂි විද්‍යා පීඨයේ සිසුන් පිරිසකට අමානුෂික ලෙස නවක වදය ලබාදුන් බවට එම විශ්වවිද්‍යාලයේ ජ්‍යේෂ්ඨ සිසුන් 15 දෙනෙකු පසුගිය මස 20 වැනිදා පේරාදෙණිය පොලීසිය විසින් අත්අඩංගුවට ගත් අතර ඔවුන් අද දින දක්වා රක්ෂිත බන්ධනාගාර ගත කර තිබුණි.", "URL": "https://sinhala.adaderana.lk/news.php?nid=70978", "Category": null, "Parent URL": null}