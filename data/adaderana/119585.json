{"Source": "Adaderana", "Timestamp": "September 20, 2019 02:17 pm", "Headline": "සූක්ෂමව ගෙන ගිය මත්පැන් ස්කාගාරයක් වටලයි", "News Content": "දංකොටුව යෝගියාන ප්‍රදේශයේ නිවසක ඉතා සූක්ෂම අන්දමින් පවත්වාගෙන ගිය නීති විරෝධී මත්පැන් ස්කාගාරයක් වැටලීමට කොළඹ සුරාබදු විශේෂ මෙහෙයුම් ඒකක නිලධාරීන් සමත් වුණි. එහිදී රුපියල් ලක්ෂ 10 කට අධික වටිනාකමකින් යුත් නීති විරෝධී මත් පැන් ස්ප්‍රීතු සමඟ සැකකරුවකු අත්අඩංගුවට ගනු ලැබුවේය. ඊයේ පස්වරු 6 ට පමණ මාරවිල මහේස්ත්‍රාත් අධිකරණයෙන් ලද සෝදිසි වරෙන්තුවක් මත කොළඹ සුරාබදු විශේෂ මෙහෙයුම් ඒකක නිලධාරීන් මෙම වැටලීම සිදු කළේය. එහිදී දංකොටුව යෝගියාන ප්‍රෙද්ශයේ නිවසක ඉතා සූක්ෂම අයුරින් භූගතව පවත්වාගෙන ගිය මෙම නීති විරොධී මත්පැන් ජාවාරම වැටලීමට එම නිලධාරීන් සමත් වුණි. වැටලීම සිදු කරන අවස්ථාවේදී මත් පැන් නිෂ්පාදනය කරමින් සිටි අදාළ නිවසේ හිමිකරු කොළඹ සුරාබදු විශේෂ මෙහෙයුම් ඒකක නිලධාරීන් අත්අඩංගුවට ගත් අතර ඒත් සමඟ රුපියල් ලක්ෂ 10 කට අධික වටිනාකමකින් යුත් නීති විරෝධී මත්පැන් ස්ප්‍රීතු ලීටර් 6000 කට අධික ප්‍රමාණයක් සහ මත්පැන් පෙරීම සඳහා භාවිත කරන උපකරණ තොගයක්ද එම නිලධාරීන් භාරයට පත්වුණි. වැටලීම සිදු කරන අවස්ථාවේදී එම නිවසේ ප්‍රභූ රථයක් නවතා තිබෙන අයුරුද දැක ගත හැකි වුණි. අත්අඩංගුවට පත් සැකකරු මාරවිල මහේස්ත්‍රාත් අධිකරණයට අද ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=119585", "Category": null, "Parent URL": null}