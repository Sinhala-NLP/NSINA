{"Source": "Adaderana", "Timestamp": "April 8, 2014 01:23 pm", "Headline": "හෙද පුරප්පාඩු පුරවන්න විශ්‍රාමිකයින් බඳවා ගන්නවා", "News Content": "විශ්‍රාමික හෙද නිලධාරීන් නැවත කොන්ත්‍රාත් පදනම මත සෞඛ්‍ය සේවයට බඳවා ගැනීමට පියවර ගන්නා බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. ඇතැම් සෞඛ්‍ය කාර්ය මණ්ඩලවල හිඟය උග්‍ර ලෙස රෝහල් කටයුතුවලට බලපෑම් එල්ල කර ඇති බව සෞඛ්‍ය අමාත්‍යවරයා සඳහන් කළේය. මේ වන විට දිවයිනේ රෝහල්වල හෙද නිලධාරීන් දස දහසකගේ පමණ හිඟයක් පවතින බව ද අමාත්‍යවරයා පැවසුවේය. මෙයට මූලික හේතුව වී ඇත්තේ දිවයිනේ රෝහල්වල වාර්ෂිකව විශාල සේවක පිරිසක් විශ්‍රාමයාමත් තවත් පිරිසක් විදේශ ගතවීමත් යැයි සෞඛ්‍ය අමාත්‍ය මෛත්‍රිපාල සිරිසේන මහතා සඳහන් කළේය. නැගෙනහිර පළාත් සභාව විසින් අනුමත කරගන්නා ලද යෝජනාවක් පරිදි ත්‍රීකුණාමලය මහ රෝහල සෞඛ්‍ය අමාත්‍යාංශය වෙත නිල වශයෙන් පවරාදීම වෙනුවෙන් පැවති උත්සවය අමතමින් සෞඛ්‍ය අමාත්‍යවරයා මේ බව පැවසීය. මෙහිදී වැඩිදුරටත් අදහස් දැක්වු අමාත්‍යවරයා සඳහන් කළේ සතියකට විදේශ ගතවීම සඳහා වන අයඳුම්පත් පනහකට අධික සංඛ්‍යාවක් ලැබෙන අතර එම ඉල්ලීම නීති මගින් නැවැත්වීමේ හැකියාවක් නොමැති බවයි. එය ජනතාවගේ මානව අයිතිවාසිකමක් හේතුවෙන් ඊට ඉඩදිය යුතු බව ද සෞඛ්‍ය අමාත්‍යවරයා ‍පැවසුවේය.", "URL": "https://sinhala.adaderana.lk/news.php?nid=42390", "Category": null, "Parent URL": null}