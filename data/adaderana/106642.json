{"Source": "Adaderana", "Timestamp": "March 23, 2019 11:08 pm", "Headline": "බාලදක්ෂ කඳවුරට යන්න පුහුණු වූ සිසුවා ගෙල සිරවී අවසන්ගමන් යයි", "News Content": "බාලදක්ෂ කඳවුරකට සහභාගි වීම සඳහා නිවසේ පුහුණු වීම් සිදුකරමින් සිටි පාසල් සිසුවෙක් ගෙල සිර වී ජීවිතක්ෂයට පත් වී ඇති පුවතක් නාවලපිටියෙන් වාර්තා වෙයි. මෙසේ ජීවිතක්ෂයට පත්ව ඇත්තේ නාවලපිටිය කුරුඳුවත්ත කරගල පදිංචි නිමොද් ඉෂාන් චන්ද්‍රත්න නැමති 14 හැවිරිදි පාසල් සිසුවෙකි 10 වන වසරේ අධ්‍යාපනය ලබමින් සිට ඇති ජීවිතක්ෂයට පත් සිසුවා ඊයේ (22) පස්වරුවේ ඔහුගේ නිවසේ කාමරය තුල ලණුවක් ආධාරයෙන් බාලදක්ෂ කඳවුරකට සහභාගී වීම සඳහා පුහුණුවීම් සිදු කර ඇත. බාලදක්ෂයින් ලණුවක් ආධාරයෙන් සිදු කරන ක්‍රියාකාරකමක් පුහුණු වීමට ගොස් ඇති සිසුවා ලණුව ගෙලේ සිරවී ජීවිතක්ෂයට පත්ව ඇති බව කුරුදුවත්ත පොලීසිය ප්‍රකාශ කර ඇත. මිය ගිය සිසුවාගේ පශ්චාත් මරණ පරික්ෂණය නාවලපිටිය මුලික රෝහලේ අධිකරණ වෛද්‍යවරයා විසින් සිදුකර ඇති අතර, එම මරණය ගෙල සිර වී සිදු වූ මරණයක් බවට පශ්චාත් මරණ පරික්ෂණයේ සඳහන් කර ඇති බව අද දෙරණ වාර්තාකරු සඳහන් කර සිටියි.", "URL": "https://sinhala.adaderana.lk/news.php?nid=106642", "Category": null, "Parent URL": null}