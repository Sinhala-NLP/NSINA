{"Source": "Adaderana", "Timestamp": "April 19, 2019 10:57 am", "Headline": "මැතිවරණ ජය කාට ද?", "News Content": "පැවති මැතිවරණයෙන් තමා දැනටමත් ජයග්‍රහණය කර ඇති බව ඉන්දුනීසියානු වත්මන් ජනාධිපති ජොකෝ විඩෝඩෝ ප්‍රකාශයට පත් කර තිබේ. කෙසේ වෙතත් විපක්ෂය එය ප්‍රතික්ෂේප කරමින් පවසන්නේ ජයග්‍රහණය ගැන පැවසීමට තවමත් කල් වැඩි බවයි. ලොව එක්දිනක පැවැති දැවැන්තම මැතිවරණය ලෙස සටහන් වෙමින් ඉන්දුනීසියානු මැතිවරණය පසුගිය බදාදා පැවැත්විය. එහි ප්‍රතිඵල මේ වන විට නිකුත් වෙමින් පවතින අතර නිල නොවන ප්‍රතිඵල මත පදනම්ව තමන් ජනාධිපතිවරණය ජයග්‍රහණය කළ බවට වත්මන් ජනාධිපති ජොකෝ විඩෝඩෝ ප්‍රකාශය පත්කළේ මේ අතරතුරයි. කෙසේ වෙතත් ජනාධිපතිවරයාගේ ජයග්‍රහණය ප්‍රතික්ෂේප කරන විපක්ෂය පෙන්වා දෙන්නේ රටපුරා මහා පරිමාණයෙන් මැතිවරණ වංචා සිදුවූ බවයි. මේ හේතුවෙන් නිල ප්‍රතිඵල ප්‍රකාශයට පත්කිරීමෙන් පසු ජනාධිපතිවරණ ජය තමන් සතුවන බව විපක්ෂයේ ප්‍රධාන අපේක්ෂක හිටපු ජෙනරාල් ප්‍රාබොවෝ සුබිඅන්තෝ පවසයි. කෙසේ වෙතත් ජනාධිපති විඩෝඩෝ ගේ ජයග්‍රහණය සමරමින් ඔහුගේ ආධාරකරුවන් වීදි බැස ප්‍රීතිඝෝෂා පවත්වන ආකාරය විදෙස් මාධ්‍ය මෙලෙස වාර්තා කළා. ජනාධිපතිවරණය, මහා මැතිවරණය සහ පළාත් පාලන මැතිවරණ යන මැතිවරණ ත්‍රිත්වය සඳහාම එක්වර ඡන්දය ප්‍රකාශ කිරීමට අවස්ථාව පසුගිය බදාදා ඉන්දුනීසියානු වැසියන්ට හිමිවිය. ඒ සඳහා මිලියන 192කට වඩා වැඩි ඉන්දුනීසියානු ඡන්ද දායකයන් පිරිසක් සුදුසුකම් ලබා තිබූ අතර එහිදී ජාතික සහ ප්‍රදේශීය දේශපාලන නියෝජිතයන් 20 000ක් තෝරාගැනීමට නියමිතව පවතී. මැතිවරණයේ සමස්ත ප්‍රතිඵලය තවමත් නිල වශයෙන් ප්‍රකාශයට පත්ව නොමැති අතර එය ලබන මැයි මාසයේදී නිකුත් වීමට නියමිතයි.", "URL": "https://sinhala.adaderana.lk/news.php?nid=108212", "Category": null, "Parent URL": null}