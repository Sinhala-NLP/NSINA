{"Source": "Adaderana", "Timestamp": "December 26, 2017 07:03 pm", "Headline": "මැතිවරණ නීති කැඩුවොත් මන්ත්‍රීධූරත් නැති කරනවා", "News Content": "මෙවර පළාත් පාලන මැතිවරණ නීති උල්ලංඝනය කරන ශ්‍රී ලංකා නිදහස් පක්ෂ හා එක්සත් ජනතා නිදහස් සන්ධාන අපේක්ෂකයින්ගේ මන්ත්‍රී ධුර අහෝසි කිරීමට කටයුතු කරන බව ශ්‍රී ලංකා නිදහස් පක්ෂය පවසයි. ශ්‍රී ලංකා නිදහස් පක්ෂ මූලස්ථානයේ අද(26) පැවති මාධ්‍ය හමුවකදී අමාත්‍ය ලක්ෂ්මන් යාපා අබේවර්ධන මහතා මේ බව සඳහන් කළේය. අභාවප්‍රාප්ත සෝමවංශ අමරසිංහ මහතා ආරම්භ කළ ජනතා සේවක පක්ෂය හා රණවිරු අයිතිවාසිකම් සුරැකීමේ ජාතික සංවිධානය ඉදිරි පළාත් පාලන මැතිවරණයේ ජයග්‍රහණය වෙනුවෙන් ශ්‍රී ලංකා නිදහස් පක්ෂයට එම පක්ෂ මූලස්ථානයේදී අද සහය පළකර සිටියේය. ජනාධිපතිවරයාට නිසි බලයක් ගම තුළ ලබා දෙන්නේ නම් පසුගිය කාලයේ ගැනීමට නොහැකි වු යම් යම් තීන්දු එළඹෙන පෙබරවාරි මස 10 වන දායින් පසුව ලබා ගන්නා බව ද අමාත්‍යවරයා මෙහිදී වැඩිදුරටත් කියා සිටියේය. මේ අතර දෙසැම්බර් මස 28 වන දා සිට ජනවාරී 10 වන දා දක්වා ප්‍රධාන පෙළේ වෘත්තීය සමිති නායකයින් සමඟ විශාල පිරිසක් ජනාධිපති මෛත්‍රීපාල සිරිසේන මහතාට සහය දැක්වීමට එක්වන බව ද අමාත්‍යවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=82115", "Category": null, "Parent URL": null}