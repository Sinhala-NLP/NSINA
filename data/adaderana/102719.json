{"Source": "Adaderana", "Timestamp": "January 20, 2019 05:03 pm", "Headline": "සේනා කාගේ හෝ කුමන්ත්‍රණයක් දැයි සැකයි", "News Content": "සේනා දළඹුවා සම්බන්ධයෙන් රජය නිහඬ ප්‍රතිපත්තියක් අනුගමනය කිරීම තුළින් මෙය පිටරටින් ආහාර ගෙන්වා ගැනීම සඳහා කෘෂිකර්මය විනාශ කිරීමේ කාගේ හෝ කුමන්ත්‍රණයක්ද යන්න සැක සහිත බව හිටපු ජනපති මහින්ද රාජපක්ෂ මහතා පැවසීය. විපක්ෂ නායක මහින්ද රාජපක්ෂ මහතා මේ බව කියා සිටියේ අද(20) පෙරවරුවේ බෙලිඅත්ත ගලගම මැද්දදෙනිය ශ්‍රී ශෛයිලාරාම පුරාණ ලෙන් විහාරයේ අභිනව වාහල්කඩ හා බුදුපිළිම වහන්සේ නිරාවරණය කිරීමේ උත්සවය සඳහා සහභාගී වීමෙන් අනතුරුව මාධ්‍යවේදීන් ඇසූ ප්‍රශ්න කීපයක් සඳහා පිළිතුරු ලබා දෙමිනි. මෙහිදී වැඩි දුරටත් අදහස් දැක්වූ විපක්ෂ නායක මහින්ද රාජපක්ෂ මහතා කියා සිටියේ දෙමළ ජනතාවගේ අයිතිවාසිකම් වෙනුවෙන්ද තම පක්ෂය පෙනී සිටින බවයි. වත්මන් රජය විසින් ගෙන ඒමට බලාපොරොත්තු වන නව ව්‍යවස්ථාව රනිල් වික්‍රමසිංහ මහතාගේ සහ සුමන්තිරන් මහතාගේ අදහසක් වන බවත් ඒ පිළිබඳව නිවැරදිව කරුණු දන්නේ ඔවුන් දෙදෙනා පමණක් වන බවත් මෙහිදී රාජපක්ෂ මහතා පැවසීය. එමෙන්ම මේ ආණ්ඩුව අධ්‍යාපනයට වියදම් කරන බව පැවසුවද අධ්‍යාපනයේ පහසුකම් කප්පාදු කිරීමේ වැඩ පිළිවෙලක්ද ක්‍රියාත්මක වන බවද මෙහිදී කියා සිටියේය. මෙම අවස්ථාවට විහාරාධිපති ඌරුගමුවේ රතනපාලාභිධාන නාහිමි, පාර්ලිමේන්තු මන්ත්‍රී ටී. බී. ඒකනායක මහතා, දකුණු පළාත්සභා සභාපති සෝමවංශ කෝධාගෙඩ මහතා, පළාත්සභා මන්ත්‍රීවරුන් වන ඩී.වී. උපුල් මහතා, එම්.කේ.කසුන් මහතා, හිටපු අමාත්‍ය ජී.එල්.පීරිස් යන මහත්වරුන් ද එක්විය.", "URL": "https://sinhala.adaderana.lk/news.php?nid=102719", "Category": null, "Parent URL": null}