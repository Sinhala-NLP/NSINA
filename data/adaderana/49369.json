{"Source": "Adaderana", "Timestamp": "February 15, 2015 09:03 pm", "Headline": "  ඉන්දු - ශ්‍රී ලංකා සබඳතාවල නව පරිච්ඡේදයක්!", "News Content": "ඉන්දු - ශ්‍රී ලංකා සබඳතාවල නව පරිච්ඡේදයක් අරඹමින් ජනපති මෛත්‍රීපාල සිරිසේන මහතා සිය ප්‍රථම නිල විදේශ සංචාරය ලෙස අසල්වැසි ඉන්දියාවට අද සවස 5 ට පමණ ගොඩ බැස්සේය.ඉන්දියාවේ නව දිල්ලි ගුවන් තොටුපොළින් ගොඩබට ජනාධිපතිවරයා පිළිගැනීමට එරට නාවුක, මහමාර්ග හා ප‍්‍රවාහන රාජ්‍ය අමාත්‍ය පී. රාධක‍්‍රිෂ්ණන් මහතා ඇතුළු පිරිසක් ගුවන් තොටුපොලට පැමිණ සිටියහ.ජනාධිපතිවරයා අද පස්වරුවේ කටුනායක ගුවන් තොටුපොලින් පිටත්ව යද්දී විශේෂ ගුවන්යානයක් වෙනුවට UL 195 අංක දරණ සාමාන්‍ය මගී ගුවන් යානයක් තෝරා ගැනීමද විශේෂත්වයකි.ජනාධිපතිවරයා තම සිව්දින සංචාරයේදී බුද්ධගයාව, තිරුපති ආදී සිද්ධස්ථාන වැඳ පුදා ගැනීමටද නියමිත අතර ඔහු ඉන්දීය අගමැති නරේන්ද්‍ර මෝඩි, ජනපති ප්‍රනාබ් මුකර්ජි ඇතුළු රාජ්‍ය තාන්ත්‍රිකයන් හමුවීමට ද නියමිතය.ඉන්දියාවේ වෙසෙන ලක්ෂයක් පමණ ශ්‍රී ලාංකික සරණගාතයන්ගේ ප්‍රශ්නයද ධීවර ප්‍රශ්නයද මෙම සංචාරයේදී සාකච්ඡා කිරීමට නියමිත බව පැවසේ.මේ අතර ඇමරිකානු රාජ්‍ය ලේකම් ජෝන් කෙරී, එක්සත් ජාතීන්ගේ මහ ලේකම් බෑන්කී මූන් ඇතුළු රාජ්‍ය තාන්ත්‍රිකයින් හමුවී යුරෝපා හා ඇමරිකානු සංචාරය නිමවා විදේශ ඇමැති මංගල සමරවීර මහතා ද ඉන්දියාවට පැමිණ සිටියේය. ඉන්දීය සංචාරය සඳහා මෛත්‍රීපාල ජනාධිපතිවරයා සමග රාජිත සේනාරත්න, ඩී.එම් ස්වාමිනාදන්, පාඨලී චම්පික රණවක, විජයදාස රාජපක්ෂ, නැගෙනහිර පළාත් ආණ්ඩුකාර ඔස්ටින් ප්‍රනාන්දු, ජනාධිපති ලේකම් පී.බී.අබේකෝන් යන මහත්වරුන්ද, ඉන්දියාවේ ශ්‍රී ලංකා මහකොමසාරිස් සුදර්ශන සෙනෙවිරත්න ඇතුළු පිරිසක් ද එක්ව සිටිති.ජනාධිපතිවරයා ලබන 18 වන දින දක්වා ඉන්දියාවේ රැඳී සිටීමට නියමිතය.", "URL": "https://sinhala.adaderana.lk/news.php?nid=49369", "Category": null, "Parent URL": null}