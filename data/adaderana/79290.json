{"Source": "Adaderana", "Timestamp": "October 30, 2017 08:57 am", "Headline": "මාස 8කට පුද්ගලයින් 3200 ක් මත්ද්‍රව්‍ය නිසා කොටුවෙයි", "News Content": "මේ වසරේ ජනවාරි මාසයේ සිට අගෝස්තු මාසය දක්වා කාලය තුළ මත්ද්‍රව්‍ය භාවිතය සම්බන්ධයෙන් පුද්ගලයින් 3200ක් අත්අඩංගුවට ගෙන ඇති බව අන්තරායකර ඖෂධ පාලක ජාතික මණ්ඩලය පවසයි. මින් වැඩිම පිරිසක් කොළඹ දිස්ත්‍රිකයෙන් අත්අඩංගුවට ගෙන ඇති අතර එම සංඛ්‍යාව 651ක්. ගම්පහ දිස්ත්‍රික්කයෙන් 407 දෙනෙකුත් කළුතර දිස්ත්‍රික්කයෙන් 492 දෙනෙකුත් අනුරාධපුර දිස්ත්‍රික්කයෙන් පුද්ගලයින් 244 දෙනෙකුත් අත්අඩංගුවට ගෙන ඇති බව එම මණ්ඩලය සඳහන් කළේය. මත්ද්‍රව්‍ය භාවිතය සම්බන්ධයෙන් අඩුම පුද්ගලයින් සංඛ්‍යාවක් අත්අඩංගුවට ගෙන ඇත්තේ මුලතිව් දිස්ත්‍රික්කයෙන් වන අතර එම සංඛ්‍යාව 05ක් බව සඳහන් වෙයි. අත්අඩංගුවට ගත් පිරිසෙන් සියයට 97ක් පිරිමි පුද්ගලයින් වන අතර අවුරුදු 20ත් 34ත් අතර වයස් කාණ්ඩවල පසුවන පිරිස් වැඩි වශයෙන් මත්ද්‍රව්‍ය භාවිතය සම්බන්ධයෙන් අත්අඩංගුවට ගෙන ඇති බව වාර්තා වෙයි. අත්අඩංගුවට ගත් පිරිසෙන් සියයට 04ක් කිසිදු දිනක පාසල් අධ්‍යාපනය ලබා නොමැති අය වන අතර සියයට 37ක් සාමාන්‍ය අධ්‍යාපනය ලබා ඇති බව අන්තරායකර ඖෂධ පාලක ජාතික මණ්ඩලය සඳහන් කළේය. මෙම පිරිසෙන් සියයට 06ක ප්‍රමාණයක් උසස් පෙළ දක්වා අධ්‍යාපනය හදාරා ඇති බව සඳහන් වෙයි. මේ අතර අත්අඩංගුවට ගත් අතර විශ්වවිද්‍යාල අධ්‍යාපනය ලබන සිසුන් 09 දෙනෙකු ද වන බව අන්තරායකර ඖෂධ පාලක ජාතික මණ්ඩලය සඳහන් කළේය.", "URL": "https://sinhala.adaderana.lk/news.php?nid=79290", "Category": null, "Parent URL": null}