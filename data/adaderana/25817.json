{"Source": "Adaderana", "Timestamp": "July 16, 2012 01:24 pm", "Headline": "ඉන්දියාවේ පුහුණුවන හමුදා නිලධාරින්ට තර්ජනයක් නෑ", "News Content": "ඉන්දියාවේ පුහුණුවක නිරතවන හමුදා නිලධාරීන්ගේ ආරක්ෂාව සම්බන්ධයෙන් කිසිඳු ගැටලුවක් මතුව නොමැති බව ආරක්ෂක අංශ පවසයි. එරට පුහුණුවක් සඳහා ගිය ශ්‍රී ලංකාවේ රියර් අද්මිරාල්වරයෙකු සහ මේජර් ජෙනරාල්වරයෙකු රැඳී සිටි කූනූර් ප්‍රදේශයේ හෝටලයක් ඉදිරිපිට තමිල්නාඩුවේ දේශපාලන පක්ෂයක පිරිසක් විරෝධතාවක නිරතව ඇතැයි ඉන්දියාවේ මාධ්‍ය වාර්තා කරයි. අදාළ නිලධාරීන් ඊයේ (15) පස්වරුවේ තමිල්නාඩුවට පැමිණ ඇති බව ඉන්දීය මාධ්‍ය වාර්තාවල සඳහන්ය. එම නිලධාරීන්ගේ ආරක්ෂාව තහවුරු කිරීමට ඉන්දීය ආරක්ෂක අංශ අවශ්‍ය පියවර ගෙන ඇතැයි මේ සම්බන්ධයෙන් කළ විමසීමක දී යුද හමුදා මාධ්‍ය ප්‍රකාශක බ්‍රිගේඩියර් ජී.වී රවිප්‍රිය මහතා පැවසුවේය.", "URL": "https://sinhala.adaderana.lk/news.php?nid=25817", "Category": null, "Parent URL": null}