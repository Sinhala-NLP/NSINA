{"Source": "Adaderana", "Timestamp": "July 25, 2019 06:54 am", "Headline": "නෙවිල් ප්‍රනාන්දු රෝහලේ වත්කම් තවමත් රජයට පවරාගෙන නෑ", "News Content": "මාළඹේ නෙවිල් ප්‍රනාන්දු රෝහලේ වත්කම් තවමත් රජයට පවරාගෙන නොමැති බව සෞඛ්‍ය අමාත්‍යාංශයේ මූල්‍ය හා ගිණුම් අධ්‍යක්ෂක ජනරාල් හේමන්ත ස්වර්ණතිලක මහතා ප්‍රකාශ කර ඇත. ජනාධිපති පරීක්ෂණ කොමිෂන් සභාව හමුවේ සාක්ෂි ලබා දෙමින් ඒ මහතා පෙන්වා දී ඇත්තේ 2019 වසරේදී මේ දක්වා රුපියල් මිලියන 182කට ආසන්න මුදලක් රජය මඟින් නෙවිල් ප්‍රනාන්දු රෝහලේ කටයුතු සඳහා ලබා දී ඇති බවයි. රජයේ ආයතනවල සිදු වී ඇතැයි පැවසෙන දූෂණ වංචා සම්බන්ධයෙන් සොයා බැලීමේ ජනාධිපති පරික්ෂණ කොමිෂන් සභාව ඊයේ දිනයේදී නිසි පවරා ගැනීමකින් තොරව මාළඹේ නෙවිල් ප්‍රනාන්දු රෝහල සඳහා රජයේ මුදල් වැය කිරිම සම්බන්ධයෙන් වන පැමිණිල්ලට අදාල සාක්ෂි සටහන් කර ගැනීම සිදු කර ඇත. එහිදී සාක්ෂි ලබා දෙමින් සෞඛ්‍ය අමාත්‍යාංශයේ මූල්‍ය හා ගිණුම් අධ්‍යක්ෂ ජනරාල් හේමන්ත ස්වර්ණතිලක මහතා ප්‍රකාශ කර ඇත්තේ නෙවිල් ප්‍රනාන්දු රෝහලේ කටයුතු වෙනුවෙන් සහ සේවකයින් 39 දෙනෙකුගේ ගෙවීම් කටයුතු සඳහා රජය මුදල් වැය කරන බවයි. එමෙන්ම රෝහල් භූමියේ අයිතිය නාගරික සංවර්ධන අධිකාරියට අයත් බව ද ඔහු එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=114935", "Category": null, "Parent URL": null}