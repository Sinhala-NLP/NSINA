{"Source": "Adaderana", "Timestamp": "September 14, 2019 01:01 pm", "Headline": "දකුණු අප්‍රිකාවෙන් පලා යන විදේශිකයන්", "News Content": "දකුණු අප්‍රිකාවේදී වෛරී ප්‍රහාරවලට ලක්වූ විදේශිකයන් සිය රටවල් වෙත පලා යමින් සිටින බව විදෙස් වාර්තා පවසයි. ප්‍රචණ්ඩකාරී සිදුවීම්වලින් දැනට මියගොස් ඇති පිරිස 12 ඉක්මවයි. දකුණු අප්‍රිකාවේ වෙසෙන විදෙස් ජාතිකයන් ඉලක්ක කරගනිමින් එල්ලවන වෛරී ප්‍රහාර හේතුවෙන් ජොහැනස්බර්ග් ඇතුලු නගර රැසක දැඩි කලබලකාරී තත්ත්වය හටගෙන ඇත. නගරයේ වෙළෙදාමේ හා රැකියාවන්හි නිරතව සිටි පිරිස් මේ වෛරී ප්‍රහාරවල ඉලක්ක වී තිබුණි. මෙලෙස එල්ල වූ ප්‍රහාර අතරතුර විදෙස් ජාතිකයන් 12දෙනෙක් මියගොස් ඇති අතර සිදුවූ දේපළ හානිය අසීමිතයි. සියලු දේ අහිමි වුවත් ජීවිතය රැක ගැනීමේ අරමුණින් මේ පිරිස් අදවන විට දකුණු අප්‍රිකාවෙන් පලා යමින් සිටියි. මෙසේ පලාගිය පිරිස් අතරට නයිජීරියා, මොසැම්බික් හා සිම්බාබ්වේ ඇතුලු අප්‍රිකානු රටවල් රැසක පිරිස් අයත්. රටේ පවතින තත්ත්වය පාලනයට දකුණු අප්‍රිකානු රජය දැඩි වෙහෙසක් ගත්තත්, තමත් ප්‍රචණ්ඩ ක්‍රියා සිදුවන බවයි විදෙස් වාර්තා සදහන් කළේ.", "URL": "https://sinhala.adaderana.lk/news.php?nid=119085", "Category": null, "Parent URL": null}