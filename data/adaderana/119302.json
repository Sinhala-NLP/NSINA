{"Source": "Adaderana", "Timestamp": "September 17, 2019 11:37 am", "Headline": "මස්කෙළියේ පස් කන්දක් නාය යයි-36ක් අවතැන්", "News Content": "මස්කෙළිය, සාමිමලේ ෆෙයාලෝන් තේ වතුයායේ, පුංචි සූරියකන්ද කොටසේ වතු නිවාස පේළියකට පහලින් පිහිටි පස් කන්දක් ඊයේ (16) අළුයම 05.00 ට පමණ අධික වර්ෂාවත් සමඟ නාය ගොස් තිබේ. ඒ හේතුවෙන් එම වතු නිවාසවල පදිංචිව සිටි පවුල් 06 සාමාජිකයින් 36 දෙනෙක් අවතැන්ව සිටින බව අද දෙරණ වාර්තාකරු පවසයි. දින කීපයක් තිස්සේ ප්‍රදේශයට ඇද හැලෙන ධාරානිපාත වර්ෂාවත් සමඟ මෙම පස් කන්ද නාය ගොස් ඇති අතර එම වතු නිවාස වලට පහළින් පිහිටි කොටසක් ගිලා බැසීමේ අවධානමක පවින බව වාර්තා වේ. අවතැන්ව සිටින පිරිස ෆෙයාලෝන් තේ වතුයායේ ළමා සුරැකුම් මධ්‍යස්ථානය වෙත තාවකාලිකව ලැගුම්ගෙන සිටින බව ෆෙයාලෝන් ග්‍රාම නිලධාරී එස්. සුරේෂ් මහතා පැවසීය. අවතැන්වූවන් අතර පාසල් ළමයින් 16 දෙනෙක් සිටිති. ඉකුත් වසරේදී පැවති අධික වර්ෂාවත් සමඟ මෙම ස්ථානයේම නාය යෑමක් සිදුව තිබේ. අඹගමුව ප්‍රාදේශිය ලේකම්ටී.ආර්.පී.සුමණසේකර මහතාගේ හා මස්කෙළිය පොලීසියේ දැණුම්දීම මත මෙම නාය යෑම සම්බන්ධව ජාතික ගොඩනැඟිලි පර්යේෂණායතනයේ හා ආපදා කළමණාකරණ අංශයේ නුවරඑළිය දිස්ත්‍රික් කාර්යාලයේ නිලධාරීන් දැණුම්වත් කර ඇති බව ග්‍රාම නිලධාරීවරයා වැඩිදුරටත් පැවසීය. ප්‍රදේශයට පවතින අධික වර්ෂාවත් සමඟ සාමිමලේ,ඕල්ටන් තේ වතුයායේ, අංක 10 කොටසේ ඝණ දෙවි කෝවිල පසු ගිය පැය කීපයක් ජලයෙන් යටවී තිබුණි.", "URL": "https://sinhala.adaderana.lk/news.php?nid=119302", "Category": null, "Parent URL": null}