{"Source": "Adaderana", "Timestamp": "March 25, 2013 07:31 am", "Headline": "සතුරාටත් මෛත්‍රී කරන සමාජයක් හදන්න ඕන ", "News Content": "සතුරාටත් මෛත්‍රී කරන සමාජයක් යළිත් මේ රට තුළ ගොඩනැගිය යුතු බව ජනාධිපති මහින්ද රාජපක්ෂ මහතා පවසයි. උතුරු, නැගෙනහිර පළාත්හි අධිකරණ සංඝ නායක පුජ්‍ය හෑගොඩ ඉන්ද්‍රසාර නාහිමි වහන්සේ ඇතුළු භික්ෂූන් වහන්සේලා 31 ක් නමක් කපා කොටා, වෙඩි තබා ඝාතනය කිරීමේ සිද්ධිය අනුස්මරණය කිරීම වෙනුවෙන් පැවති උත්සවයට එක්වෙමින් ජනාධිපතිවරයා මෙම අදහස් පළ කළේය. 1987 ජූලි මස දෙවන දින අරන්තලාව, නුවරගලතැන්න ප්‍රදේශයේ දී මෙම කෘර ඝාතනය සිදුවිණි. අරන්තලා ස්මාරකය එක් ජාතියකට අයත් සංකේතයක් නොව එය ලෝකයේ සාමය අගයන සියලු ජනතාවගේ සංකේතයක් බව ඝාතනයට ලක්වූ භික්ෂූන් වහන්සේලා අනුස්මරණය කිරීම වෙනුවෙන් පැවති අනුස්මරණ උත්සව සභාව ඇමතූ ජනාධිපතිවරයා සඳහන් කළේය. අරන්තලාවේ භික්ෂු ඝාතනය මෙන්ම කාත්තන්කුඩි පල්ලියේ ආගම අදහමින් සිටි පුද්ගලයින් ඝාතනය කර දැමූ ත්‍රස්තවාදීන් මෙරට කිසිදු ආගමකට හෝ ජාතියකට යහපතක් සිදු නොකළ බව ද ජනපති එහිදී සිහිපත් කර සිටියේය. අරන්තලා ස්මාරකය ගොඩනගනු ලැබුවේ කිසිදු ජාතියකට වෛර කිරීමට හෝ ගැරහීමට නොවන බව පෙන්වා දුන් ජනාධිපතිවරයා අප බුදු දහම සහ ජාතිය රැකගත් පිරිසක් ලෙස අනාගත පරපුරට දැක බලා ගැනීමට එය සංකේතයක් වනු ඇති බව ද සඳහන් කළේය.", "URL": "https://sinhala.adaderana.lk/news.php?nid=32711", "Category": null, "Parent URL": null}