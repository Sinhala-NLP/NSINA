{"Source": "Adaderana", "Timestamp": "June 18, 2010 10:05 am", "Headline": "\"අපි වෙනුවෙන් අපි\"වෙනුවට\"රට වෙනුවෙන් අපි\"", "News Content": "\"අපි වෙනුවෙන් අපි\"තේමා පාඨය පෙරදැරි කර ගනිමින් රටේ සියලුදෙනා ඒක රාශී වී කටයුතු කළ නිසාම ත්‍රස්ත්‍රවාදයෙන් මව්බිම නිදහස් කර ගන්නට හැකි වූ බවත් මින් ඉදිරියට\"රට වෙනුවෙන් අපි\"යන තේමා පාඨය පෙරට ගෙන රටේ සංවර්ධන අභියෝගය ජය ගන්නට කටයුතු කළ යුතු බව ජනාධිපති මහින්ද රාජපක්ෂ මැතිතුමා පවසයි. ත්‍රස්තවාදයට හා බෙදුම්වාදයට අනුබල දෙන රටවල් ත්‍රස්තවාදයටම බිලිවන බවත්, යළි ශ්‍රී ලංකාව තුළ බෙදුම්වාදයක් ස්ථාපිත කිරීමට මෙරට ජනතාව කිසි විටකත් ඉඩ නොතබන බව තමාට විශ්වාස බවත් ජනාධිපතිවරයා කියා සිටියේ ගාලු මුවදොර පිටියේ පැවැත්වෙන රණවිරු විජයග්‍රහණ සැමරුම් උත්සවය අමතමිනි. රට තුළ පැවති ත්‍රස්තවාදය හේතුවෙන් දීර්ඝ කාලයක් මෙරට ජනතාව විශාල කැපකිරීමක් සිදුකළ බව ද හෙතෙම පෙන්වනා දුන්නේය. ජනාධිපතිවරුන් මෙන්ම මෙරට බුද්ධිමතුන් රැසක් ත්‍රස්තවාදයට බිලිවු බව ද ජනාධිපතිවරයා එහිදී සිහිපත් කළ අතර මානුෂීය මෙහෙ‍යුමෙන් ලෝකය පුදුමයට පත් කළා සේම සංවර්ධ‍නයෙන්ද ලෝකය පුදුමයට පත් කළ යුතු බව මහින්ද රාජපක්ෂ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9074", "Category": null, "Parent URL": null}