{"Source": "Adaderana", "Timestamp": "July 28, 2019 09:06 am", "Headline": "කොරියානු යුද්ධය අවසන් වී වසර 66යි", "News Content": "කොරියානු යුද්ධය අවසන් වී එළඹුණු 66 වන සංවත්සරය උතුරු සහ දකුණු කොරියාවේ දී උත්කර්ෂවත් ලෙස සමරනු ලැබුවේය. 1950 සිට 1953 වර්ෂය දක්වා පැවති කොරියානු යුද්ධය නිමාකරමින් 1953 වර්ෂයේ ජූලි මස 7 වැනිදා එළඹී කොරියානු සටන් විරාම ගිවිසුමට වසර 66ක් සම්පූර්ණ වී ඇත. ඒ වෙනුවෙන් එරට සැමරුම් උත්සව රැසක් සංවිධානයක් කර තිබුණි. යුද විරුවන් රැසකගේ සහභාගීත්වයෙන් ප්‍රධාන සැමරුම් උත්සවය පැවැත්වුණේ දකුණු කොරියාවේ සෝල් අගනුවරදී. දකුණු කොරියානු අගමැති ලී නක්-යොන්ගේ සහභාගීත්වය මෙහිදී කැපී පෙනුණි. ඇය මෙහිදී කොරියානු අර්ධද්වීපයේ සාමය වෙනුවෙන් දකුණු කොරියානු රජය ගෙන ඇති ක්‍රියාමාර්ග ඇගයීමට ලක් කළේය. මේ අතර 1953 වර්ෂයේ කොරියානු සටන් විරාම ගිවිසුමට අත්සන් තැබුණු පන්මුන්ජොම් සාම ගම්මානයේදී තවත් සැමරුමක් සංවිධානය කර තිබුණි. ඒ දකුණු කොරියාවේ සිටින ඇමරිකාවේ ප්‍රධානත්වයෙන් යුතු එක්සත් ජාතීන්ගේ හමුදා විධානයේ සහභාගීත්ව ඇතිවයි. 1950 වසරේ ජූනි මස 25 වැනි දින උතුරු කොරියාව විසින් දකුණු කොරියාව ආක්‍රමණය කළේය. කිසිදු දැනුම් දීමකින් තොරව සිදු වුණ මෙම ආක්‍රමණයේදී චීන විප්ලවයට සම්බන්ධ සොල්දාදුවන්ගේ ශක්තිය උතුරු කොරියාවට තිබුණි. යුද්ධයේ අවසානය සනිටුහන් කරමින් 1953 වසරේ ජුලි 27 වන දින දෙපාර්ශ්වය විසින් සටන් විරාම ගිවිසුම අත්සන් කරනු ලැබුවේය. ඒ වනවිටත් යුද්ධයෙන් මිලියන හතරක ජීවිත අහිමි වී අවසන්. යුද්ධය හේතුවෙන් එකම භාෂාවක් කතා කරන එකම රටක වැසියන්ට තමන්ගේම සහෝදර පිරිසක් අහිමි වුණි. ස්ථිර සාමයක් වෙනුවෙන් සාකච්ඡා පවත්වන්න දෙපාර්ශවයම එකඟ වුනත්, එය මෙතෙක් සාර්ථක වී නැත. මේ අතර කොරියානු යුද්ධය අවසන් වී එළඹුණු 66 වන සංවත්සරය උතුරු කොරියාවත් උත්කර්ෂවත් ලෙස සමරනු ලැබුවේය. ඒ වෙනුවෙන් ඔවුන් විවිධ ක්‍රියාකාරකම් සංවිධානය කර තිබුණි. ප්‍රධාන සැමරුම් උත්සවය පැවැත්වුණේ පියොන්යැන් නුවර පාර්ටි ෆවුන්ඩින්ග් (Party Founding) නම් ස්මාරකය ඉදිරිපිටයි. උත්සවය වර්ණවත් කරමින් දහස් සංඛ්‍යාත සිසුන් පිරිසක් එම අවස්ථාවට සහභාගී වූ අතර නගරය උත්සවශ්‍රීයෙන් ඇළලී ගොස් තිබුණි. යුද්ධයේ නිමාව මෙලෙස උත්කර්ෂවත් ලෙස සැමරුවත් උතුරු කොරියාව පසුගියදා අත්හදා බැලූ මිසයිල දෙකක් පිළිබඳව දැඩි කතාබහක් ඇති වී තිබෙයි. දකුණු කොරියාවට කෙරෙන බරපතළ අනතුරු ඇඟවීමක් ලෙස හඳුන්වමින් එම අත්හදා බැලීම සිදුකර ඇති අතර එහිදී ඔවුන් විසින් දකුණු කොරියාව හඳුන්වනු ලැබුවේ යුද්ධයට පොළඹවන දකුණු කොරියාව ලෙසයි.", "URL": "https://sinhala.adaderana.lk/news.php?nid=115172", "Category": null, "Parent URL": null}