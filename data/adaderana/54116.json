{"Source": "Adaderana", "Timestamp": "September 28, 2015 06:25 am", "Headline": " සාදයට පැමිණ මිතුරාට මාරාන්තික පහරදුන් 4ක් අතුරුදන්", "News Content": "මත්පැන් සාදයක් අතර තුර ඇති වූ බහින් බස් වීමකදී පුද්ගලයෙකුට පහර දී ඝාතනය කළ බව කියන සිව්දෙනෙකු අත්අඩංගුවට ගැනීම සඳහා විමර්ශන කටයුතු සිදු කරන බව හලාවත පොලීසිය කියයි.පසුගිය 27 වැනිදා සවස 6.00 ට පමණ ආරච්චිකට්ටුව - ඉලක්කට්ටුව ප්‍රදේශයේදී මෙම ඝාතනය සිදුවී ඇත.මිය ගොස් ඇත්තේ ආරච්චිකට්ටුව - ඉලක්කට්ටුව පදිංචිව සිටි හේරත් මුදියන්සේලාගේ සමන්ත කුමාර (අවු:30) නම් අයෙකි.මිය ගොස් ඇති අයගේ දරුවෙකු 09 වැනි වියට පත් වීම නිමිත්තෙන් මරණයට පත්වූ අය විසින් සාදයක් සංවිධානය කර ඇත.එම සාදය සදහා ඔහු තම මිතුරන් සිව්දෙනෙකුට ආරාධනා කර ඇත.ආරච්චිකට්ටුව ප්‍රදේශයේ ස්ථාන කීපයකදී පිරිස මත්පැන් පානය කරමින් විනෝද වී අවසානයේ මරණකරුගේ නිවසට පැමිණ තිබේ.නිවස ඉදිරිපිටද නැවතත් මත්පැන් සාදය ආරම්භ කර ඇත.එම සාදය අතර තුර ඇතිවූ බහින් බස් වීමකින් පසුව මිතුරන් සිව්දෙනා එකතුව පහර දීම සිදු කර ඇති බව පොලීසිය කියයි.පහර දීමෙන් අනතුරුව පිරිස පලා ගොස් ඇත.පහර කෑම හේතුවෙන් අඩපනවී සිටි අයව ඔහුගේ පවුලේ අය සහ අසල්වැසියන් විසින් ආනවිළුන්දාව ප්‍රාදේශීය රෝහලට ගෙන විත් ඇතත් ඒ වන විටත් ඔහු මිය ගොස් තිබී ඇත.සිද්ධියට සම්බන්ධ පිරිස පලා ගොස් ඇති බව පොලීසිය කියයි.මහේස්ත්‍රාත් පරීක්ෂණය පැවැත්වීමට නියමිතව ඇත.හලාවත පොලීසියේ අපරාධ විමර්ශන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54116", "Category": null, "Parent URL": null}