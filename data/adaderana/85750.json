{"Source": "Adaderana", "Timestamp": "March 15, 2018 03:38 pm", "Headline": "ෂකිබ් හෙට තරඟයට එනවා", "News Content": "ආබාධ තත්ත්වයක් හේතුවෙන් බංග්ලාදේශ සංචිතයෙන් ඉවත්ව සිටි කණ්ඩායමේ නිත්‍ය නායක ෂකිබ් අල් හසන් ශ්‍රී ලංකා කණ්ඩායම සමඟ හෙට පැවැත්වෙන නිදහස් කුසලාන ක්‍රිකට් තරගාවලියේ තීරණාත්මක තරඟයට සහභාගී වන බව බංග්ලාදේශ ක්‍රිකට් ආයතනය පවසයි අද(15) පස්වරුවේ ෂකීබ් අල් හසන් ශ්‍රී ලංකාවට පැමිණීමට නියමිත බව බංග්ලාදේශ ක්‍රිකට් ආයතනය සඳහන් කරයි. පසුගිය ජනවාරි මාසයේ පැවති තුන්කොන් ක්‍රිකට් තරගාවලියේ දී අතේ ඇඟිල්ලක හටගත් ආබාධයක් හේතුවෙන් ජාත්‍යන්තර තරඟ කිහිපයක්ම ඔහුට අහිමි විය. කෙසේවෙතත් මේ වන විට ෂකීබ් අල් හසන්ගේ ආබාධ තත්ත්වය සුව අතට පත්වීම හේතුවෙන් යළි සංචිතයට කැඳවා ඇති ෂකීබ් හෙට ශ්‍රී ලංකා කණ්ඩායම සමඟ පැවැත්වෙන තීරණාත්මක තරඟයේදී බංග්ලාදේශ කණ්ඩායම මෙහෙයවනු ඇත. ෂකීබ් අල් හසන් නිදහස් කුසලානයට මේ දක්වා සහභාගී නොවීම හේතුවෙන් මහමුදුල්ලා විසින් පසුගිය තරගාවලදී බංග්ලාදේශ කණ්ඩායම මෙහෙවිය. නිදහස් කුසලාන තුන්කොන් ක්‍රිකට් තරගාවලියේ දී ශ්‍රී ලංකා කණ්ඩායම සහ බංග්ලාදේශ කණ්ඩායම මේ දක්වා සහභාගී වූ තරග 3න් එක් තරගය බැගින් ජයගෙන සම තත්ත්වයේ පසුවන අතර හෙට පැවැත්වෙන තරඟයෙන් ජයගන්නා කණ්ඩායම අවසන් මහා තරඟයේදී ඉන්දීය කණ්ඩායම සමඟ තරඟ වැදීමට නියමිතව තිබේ.", "URL": "https://sinhala.adaderana.lk/news.php?nid=85750", "Category": null, "Parent URL": null}