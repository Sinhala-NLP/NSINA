{"Source": "Adaderana", "Timestamp": "January 24, 2013 03:48 pm", "Headline": "ශ්‍රී පාද වන්දනාකරුවන් ගොනාට ඇන්දුවාට නඩු", "News Content": "ශ්‍රී පාද වන්දනාවේ යන බැතිමතුන්ට කල් ඉකුත් වූ මෙන්ම වැඩි මිලට සිසිල් බීම විකුණු වෙළඳසැල් 25ක් වැටලු බව පාරිභෝගික සේවා අධිකාරිය පවසයි. නල්ලතන්නිය නගරයේ හා නල්ලතන්නිය ශ්‍රී පාද මාර්ගය ආශ්‍රිතව පිහිටි වෙළඳසැල් 25ක් ඊයේ සහ අද වැටලු බවත් එසේ වංචනික ලෙස ව්‍යාපාර කටයුතු සිදුකළ පුද්ගලයින්ට නීතිමය පියවර ගත් බවත් නුවරඑළිය දිස්ත්‍රීක් පාරිභෝගික සේවා අධිකාරියේ සම්බන්ධීකරණ නිලධාරී විමලසිරි ඉලුක්කුඹුර මහතා කියයි. සිසිල් බීම මෙන්ම සහල් ඇතුළු තවත් ආහාර ද්‍රව්‍ය කිහිපයක මිල ප්‍රදර්ශනය නොකර පාරිභෝගික ජනතාවට ඒවා වැඩි මිලට අලෙවි කිරීමේ චෝදනා මත මෙලෙස නීතිමය පියවර ගත් බව ඔහු සඳහන් කරයි. ඒ අනුව ඔවුන්ට ලබන මස 22 වැනිදා හැටන් අධිකරණය හමුවේ පෙනී සිටින ලෙසට දැනුම්දුන් බවද ඔහු කියයි.", "URL": "https://sinhala.adaderana.lk/news.php?nid=31038", "Category": null, "Parent URL": null}