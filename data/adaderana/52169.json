{"Source": "Adaderana", "Timestamp": "June 22, 2015 03:14 pm", "Headline": "ගමෙන් කොළඹ ඇවිත් වෙනස්වුණොත් ඊළඟ සැරේ පරදිනවා", "News Content": "රටකට ජාතික ප්‍රතිපත්තියක අවශ්‍යතාවක් ඇති බවත්, ඉන්දියාවේ ආණ්ඩු වෙනස් වුවද ජාතික ප්‍රතිපත්ති වෙනස් නොවන බවත් ජනාධිපති මෛත්‍රීපාල සිරිසේන මහතා පවසයි.රටේ අවශ්‍යතාවට අනුව එරට ව්‍යාපෘති මෙහෙයවන බව ජනාධිපතිවරයා කියා සිටියේ අද(22) කොළඹ පදනම් ආයතනයේ පැවති 'ප්‍රශස්ත ජාතික ප්‍රතිපත්ති සඳහා වූ ජාතික ව්‍යාපාරයේ රැස්වීම ආමන්ත්‍රණය කරමිනි.විද්වතුන්ගේ වගකීම වන්නේ එවැනි ජාතික ප්‍රතිපත්තියක වැදගත්කම දේශපාලනඥයින්ට කියාදීම බවද හෙතෙම සඳහන් කළේය.තව ටික දිනකින් අලුත් පාර්ලිමේන්තුවක් තේරීපත්වන බවත්, අලුත් කැබිනට්ටුවේ අමාත්‍යවරුන් සංඛ්‍යාව 30 ක් වන බවත් ජනාධිපතිවරයා කියා සිටියේය.එම අමාත්‍යංශ 30 ගැසට් කිරීමෙන් පසුව ජාතික ප්‍රතිපත්තියක් සඳහා පක්ෂවල එකඟතාව ලබාගන්න කියලා තමන් විද්වතුන්ගෙන් ඉල්ලා සිටින බව මෛත්‍රීපාල සිරිසේන මහතා පෙන්වාදුන්නේය.මේ රටේ අනාගතය වෙනුවෙන් අත්‍යවශ්‍ය යුග මෙහෙවරක් ඉටුකිරීමට මෙලෙස උත්සාහ ගන්නා බවත්, 50-60 දශකවල රටේ යම්තාක් දුරට ජාතික ප්‍රතිපත්තියක් පැවති බවත් ඔහු කියා සිටියේය.එසේ වුවද ගෙවීගිය දශක කිහිපය තුළ එවැනි ජාතික ප්‍රතිපත්තියකට බාධා පැමිණුනු බවත්,ආණ්ඩු මාරුවීමත් සමග සමහර හොඳ ප්‍රතිපත්ති පවා පිළිනොගන්නා තැනට කටයුතු සිදුවුණු බවත් ජනාධිපතිවරයා මෙහිදී සිහිපත් කළේය.අලුත් මන්ත්‍රීවරුන් ගමෙන් කොළඹ ආවම ඇඳුම වෙනස්වන බවත්, යාළුවන් වෙනස්වන බවත්,ගම අමතක වන බවත්, එහෙම වුණාම ඊළඟ ඡන්දෙන් පරාද වන බවත් හෙතෙම සඳහන් කළේය.ගාමිණී අතුකෝරාල මහතා ඒ දිනවල තමන්ට කතාවක් කියූ බවත්, මාස 3න් 4න් ඇඳුම වෙනස් වෙනවානම් ,වාහන වෙනස් වෙනවානම් ඒ මන්ත්‍රීවරයාගේ පළමු වාරය සහ අවසන් වාරය බව අතුකෝරාල මහතා කියා සිටි වග ජනාධිපතිවරයා සිහිපත් කළේය.", "URL": "https://sinhala.adaderana.lk/news.php?nid=52169", "Category": null, "Parent URL": null}