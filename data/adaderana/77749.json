{"Source": "Adaderana", "Timestamp": "September 19, 2017 02:13 pm", "Headline": " අරුන්දික ප්‍රනාන්දු විපක්ෂයේ අසුන් ගනී", "News Content": "හිටපු සංචාරක සංවර්ධන හා ක්‍රිස්තියානි ආගමික කටයුතු නියෝජ්‍ය අමාත්‍ය අරුන්දික ප්‍රනාන්දු මහතා අද(19) දිනයේ පාර්ලිමේන්තුවේදී විශේෂ ප්‍රකාශයක් සිදු කරමින් විපක්ෂයට පැමිණ අසුන් ගත්තේය.ඔහු සිය ප්‍රකාශයෙන් පැවැසුවේ ආණ්ඩුවේ වංචා, දූෂණ පිළිබඳව කතා කළ නිසා තමන්ට නියෝජ්‍ය අමාත්‍යධුරය අහිමි වූ බවයි.එසේම වත්මන් ආණ්ඩුව පෙරළා දමා ජනතාවාදී ආණ්ඩුවක් ඇති කිරීම සඳහා තමන් විපක්ෂය සමඟ කටයුතු කරන බවද ඔහු පැවැසීය.එමෙන්ම ඔහු විපක්ෂය වෙත පැමිණ හිටපු ජනාධිපති මහින්ද රාජපක්ෂ මහතා සමඟින් කතාබහ කර අනතුරුව ඔහු අසළින්ම අසුන්ගත් බවද අද දෙරණ වාර්තාකරු කියා සිටියේය.පසුගිය දා අරුන්දික ප්‍රනාන්දු මහතා වහාම ක්‍රියාත්මක වන පරිදි ජනාධිපතිවරයා විසින් අමාත්‍ය ධූරයෙන් ඉවත් කරනු ලැබීය.ආණ්ඩුක්‍රම ව්‍යවස්ථාවේ46(3)(අ) ව්‍යවස්ථාව යටතේ ජනාධිපතිවරයා වෙත පැවරී ඇති බලතළ අනුව මෙම ඉවත් කිරීම සිදු කළේය.මේ අතර පවතින රජය පෙරළා දැමීමට තමන් කටයුතු කරන බව හිටපු නියෝජ්‍ය අමාත්‍ය අරුන්දික ප්‍රනාන්දු මහතා පසුගිය දාද කියා සිටියේ ඒකාබද්ධ විපක්ෂය විසින් කැඳවා තිබූ මාධ්‍ය හමුවේ අසුන් ගනිමිනි.", "URL": "https://sinhala.adaderana.lk/news.php?nid=77749", "Category": null, "Parent URL": null}