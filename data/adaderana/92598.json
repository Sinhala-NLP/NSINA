{"Source": "Adaderana", "Timestamp": "July 15, 2018 10:34 am", "Headline": "කොළඹ  ප්‍රධාන පෙළේ පාසල් රැසක ඩෙංගු මදුරුවන් හිස ඔසවයි", "News Content": "කොළඹ දිස්ත්‍රික්කයේ ප්‍රධාන පෙළේ පාසල් රැසක ඩෙංගු මදුරුවන් බෝ වන ස්ථාන හඳුනාගෙන ඇති බව සෞඛ්‍ය අමාත්‍යංශය පවසයි. කොළඹ දිස්ත්‍රික්කයේ පාසල් ආශ්‍රීතව සිදුකළ කීට විද්‍යා සමීක්ෂණය පිළිබඳ , සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් පැවති සාකච්ඡාවකදී මේ බව පවසා ඇත. අදාළ සමීක්ෂණයේදී කොළඹ දිස්ත්‍රික්කයේ පාසල් 56ක් පරික්ෂා කර ඇති අතර ඇතැම් පාසල්වල සීමාවන් සඳහා සිටුවා ඇති උණබට සහ පයිප්ප බට මගින් ද ඩෙංගු මදුරුවන් බෝවන බවට අනාවරණය වී ඇති බව සෞඛ්‍ය අමාත්‍යංශය සඳහන් කළේය. මෙම තත්ත්වය තුළ පාසල්වල ඩෙංගු මදුරු මර්දන කටයුතු නැවතත් ආරම්භ කළ යුතු බවට අදාළ සාකච්ඡාවේ දී යෝජනා වී තිබේ. පාසල්වලට අමතරව ඉදිකිරීම් කලාපවල ද ඩෙංගු මදුරුවන් බෝවන පරිශ්‍ර හදුනාගෙන ඇති බවසෞඛ්‍ය අමාත්‍යංශය සදහන් කළේය. ඉදිකිරීම් කලාප 4000ක් දිවයින පුරා පවතින අතර එම කලාපවල මදුරුවන් බෝවන ස්ථාන විනාශ කිරීම සදහා විශේෂ වැඩපිළිවෙලක් දියත් කරන ලෙස අදාළ සාකච්ඡාවේ දී සෞඛ්‍ය අමාත්‍ය රාජිත සේනාරත්න මහතා උපදෙස් ලබාදී ඇත.", "URL": "https://sinhala.adaderana.lk/news.php?nid=92598", "Category": null, "Parent URL": null}