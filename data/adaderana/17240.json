{"Source": "Adaderana", "Timestamp": "July 7, 2011 10:37 am", "Headline": "තමිල්නාඩුව සමග ශ්‍රී ලංකාව සාකච්ඡාවකට සැරසෙයි.?", "News Content": "ඉන්දු-ශ්‍රී ලංකා සබඳතා කළමනාකරණය කිරීම හා තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය විසින් අවධාරණය කරනු ලැබූ ගැටලු පිළිබඳ සාකච්ඡා කිරීම සඳහා අග්‍රාමාත්‍ය මන් මෝහන් සිං මහතා සිය අනුබලය ලබාදී ඇතැයි ඉන්දීය ආරංචි මාර්ග සඳහන් කරයි. ඒ අනුව තමිල්නාඩු රජය සමග සාකච්ඡා කිරීම සඳහා අවස්ථාවක් උදාකරදීමට ඉන්දීය අග්‍රාමාත්‍යවරයා මැදිහත්ව ඇති බවත්,නුදුරු දිනකදී ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා සහ තමිල්නාඩු ප්‍රධාන අමාත්‍යවරිය සමග සාකච්ඡාවක් පැවැත්වෙනු ඇති බවත් ඉන්දීය මාධ්‍ය උපුටා දක්වයි. මීට පෙරාතුව ශ්‍රී ලංකාවට පැමිණි ඉන්දීය විශේෂ නියෝජිත පිරිස ශ්‍රී ලංකා රජය සමග කරන ලද සාකච්ඡාවලදී තමිල්නාඩු රජය සමග විශේෂ වූ සාකච්ඡාවක් සඳහා යහපත් ප්‍රතිචාරයක් දක්වා ඇතැයි සඳහන් වේ. ජයලලිතා ජයරාම් මහත්මිය පසුගිය ප්‍රාන්ත මහ මැතිවරණයෙන් විශිෂ්ට ජයක් ලැබූ පසු ශ්‍රී ලංකා විදේශ කටයුතු අමාත්‍ය මහාචාර්ය ජී.එල් පීරිස් මහතා විසින් ඇයයේ ජයග්‍රහණයට සුභ පැතුම් එක් කරමින් ලිපියක් යොමු කළ බවද,එයින් තමිල්නාඩු රජය සමග සහයෝගයෙන් කටයුතු කිරීම තම අභිප්‍රාය වග දන්වා ඇති බවද (IE)මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=17240", "Category": null, "Parent URL": null}