{"Source": "Adaderana", "Timestamp": "August 17, 2012 10:07 am", "Headline": "වෙන්ඩෝල් වෙනිවැල් සමාගමට එරෙහිව වාරණ නියෝගයක්", "News Content": "වසර 70කට වැඩි කාලයක් පුරා කොහොඹ ශාකසාර රුව වඩන සබන් නිපඳවන ස්වදේශී සමාගම, තම කොහොඹ සබන් ඇසුරුම අනුකරණය කරමින් \"කොහොඹ සබන්\" නමින් නිෂ්පාදනයක් වෙළඳපොළට නිකුත් කිරීම වෙනුවෙන් වෙන්ඩෝල් වෙනිවැල් සමාගම හා ගොඩකන්ද හර්බල්ස් පුද් සමාගමට එරෙහිව පසුගිය දා කොළඹ වානිජ මහාධිකරණයෙන් වාරණ නියෝගයක් ලබාගත්තේය. ශාකසාර සබන් අලෙවි ක්ෂේත‍්‍රයේ පුරෝගාමී සමාගම ලෙස හා වසර 70ක කීර්තිනාමයක් හිමි \"ස්වදේශී කොහොඹ සබන්\" හී අතිශය ජනපි‍්‍රයතාව අනිසි ලෙසින් උපයෝගී කරගනිමින් එහි ඇසුරුමට සමාන ඇසුරුමක් සහිතව \"කොහොඹ සබන්\" නමින් සබන් වර්ගයක් වෙළඳපොළ ට නිකුත් කරතිබීම හේතුවෙන් එහි නිෂ්පාදනය, බෙදාහැරීම හා අලෙවිය වළකාලන ලෙසින් ස්වදේශී සමාගම කළ ඉල්ලීමක් සලකා බැලීමෙන් පසු කොළඹ වාණිජ මහාධිකරණය වෙන්ඩෝල් වෙනිවැල් සමාගමට මෙම වාරණ නියෝගය නිකුත් කළේ එම අනුකරණය කරන ලද වෙන්ඩෝල් කොහොඹ සබන් නිෂ්පාදනය හේතුවෙන් පාරිභෝගිකයන් නො මග යැවීමක් සිදු විය හැකි බව සලකා බැලීමෙන් පසුවය. වර්ෂ 1941 දී ඇරඹුනු කඳානේ සීමාසහිත ස්වදේශී කර්මාන්තායතනය ශ‍්‍රී ලංකාවේ ප‍්‍රමුඛතම ශාකසාර නිෂ්පාදන සමාගම වේ. සමාගමේ ප‍්‍රමුඛතම වෙළඳනාම අතරට කොහොඹ ශාකසාර, රාණී සඳුන්, කොහොඹ බේබි, අප්සරා වෙනිවැල්, සේෆ්ප්ලස්, පර්ල්වයිට් සහ ලක්බාර් රෙදි සෝදන සබන් ,ලේඩි සහ බ්ලැක් ඊගල් පර්ෆියුම් සහ ස්වදේශී ෂවර් ජෙල් නිෂ්පාදන පෙළ අයත් වේ. ශ‍්‍රී ලංකාවේ ප‍්‍රථම ශාකසාර සබන් නිෂ්පාදනයවන කොහොඹ ශාකසාර සබන් සහ ශ‍්‍රී ලංකාවේ ප‍්‍රථම සඳුන් සබන් නිෂ්පාදනයවන රාණි සඳුන් සබන් කවදත් එම අංශයන්හි වෙළඳපොළ ප‍්‍රමුඛත්වය උසුලයි. වෙන්ඩෝල් වෙනිවැල් සමාගම හා ගොඩකන්ද හර්බල්ස් පුද් සමාගමට එරෙහිව වාරණ නියෝගයක් ලබාගැනීම වෙනුවෙන්, නීතීඥ, මහින්ද වික‍්‍රමරත්න මහතා ගේ උපදෙස් මත, නීතීඥ, ප‍්‍රසන්න ජයවර්ධන මහතා, නීතීඥ, කාවින්ද ඩයස් අබේසිංහ මහතා හා නීතීඥ, මනීෂ යසරත්න මහතා පෙනී සිටිය හ.", "URL": "https://sinhala.adaderana.lk/news.php?nid=26649", "Category": null, "Parent URL": null}