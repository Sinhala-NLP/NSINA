{"Source": "Adaderana", "Timestamp": "October 6, 2012 07:59 am", "Headline": "සාකච්ඡා සුභවාදී වෙතැයි විශ්වාස කරනවා", "News Content": "රජයේ බලධාරීන් සමඟ අද (06) පැවැත්වෙන සාකච්ඡා සුභවාදී ලෙස අවසන්වනු ඇතැයි විශ්වාස කරන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. මේ වන විටත් තමන් ගෙන යන වැඩ වර්ජනය එලෙසම ක්‍රියාත්මක කරන බව එම සම්මේලනයේ ලේකම් ආචාර්ය ටෙරන්ස් මධුජිත් මහතා පැවසුවේය. එමෙන්ම අධ්‍යයන පොදු සහතික පත්‍ර උසස් පෙළ විභාගයේ පිළිතුරු පත්‍ර ඇගයීමෙන් වැලකී සිටීමට ගෙන ඇති තීරණය ද එලෙසම ක්‍රියාත්මක කරන බව හෙතෙම කියා සිටියේය. සිය ගැටලු විසඳීම සඳහා රජය ප්‍රමාණවත් පියවරක් නොගන්නා බවට ආචාර්යවරුන් පසුගිය කාලයේදී දිගින් දිගටම චෝදනා කරන ලදී. ඒ අනුව ගාල්ලේ සිට කොළඹ දක්වා දින 5ක පා ගමනක් ද ඔවුන් විසින් සංවිධානය කළ අතර ඊට විපක්ෂයේ දේශපාලන පක්ෂවල නියෝජිතයින් ද සහභාගී වූහ. එසේම සරසවි සිසුන් ද ආචාර්යවරුන්ට සහය පළකර වෙනම පා ගමනක් මහනුවර සිට කොළඹ දක්වා පවත්වන ලදී.", "URL": "https://sinhala.adaderana.lk/news.php?nid=28055", "Category": null, "Parent URL": null}