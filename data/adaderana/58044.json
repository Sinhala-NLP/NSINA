{"Source": "Adaderana", "Timestamp": "March 10, 2016 12:29 pm", "Headline": "  සුමිත්ගේ දේහය ගොඩ ගැනීම කල්යයි", "News Content": "ඇඹිලිපිටිය නව නගරය ප්‍රදේශයේදී පොලීසිය සමඟ ඇතිවූ ගැටුමේදී මිය ගිය සුමිත් ප්‍රසන්නගේ දේහය ලබන 15 වන දින නැවත ගොඩ ගන්නා බව ඇඹිලිපිටිය මහේස්ත්‍රාත් අධිකරණය දැනුම් දී තිබේ.එම දේහය අද(10) දිනයේ ගොඩ ගැනීමට නියමිතව තිබුණද කොළඹ අධිකරණ වෛද්‍ය නිළධාරී අජිත් තෙන්නකෝන් මහතාට එම අවස්ථාවට සහභාගීවීමට නොහැකි බවට දැනුම්දීම හේතුවෙන් එය කල් දැමීමට සිදුවුණි. අජිත් තෙන්නකෝන් මහතා ලිපියක් මඟින් ඇඹිලිපිටිය මහේස්ත්‍රාත් අධිකරණයට දැනුම් දී තිබුණේ අනුරාධපුර මහාධිකරණයේ නඩු කටයුත්තක් හේතුවෙන් අද පැමිණීමට නොහැකි බවයි. ඒ අනුව 15 වනදා උදෑසන 6.00ට මියගිය සුමිත් ප්‍රසන්නගේ දේහය යළි ගොඩගැනීමට ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු මහතා නියෝග කර ඇත.සුමිත් ප්‍රසන්නගේ සිරුර භූමිදාන කළ ඇඹිලිපිටිය නව නගරයේ පිහිටි පොදු සුසාන භූමියට මේ වන විටත් පොලිස් ආරක්ෂාව යොදවා තිබේ.", "URL": "https://sinhala.adaderana.lk/news.php?nid=58044", "Category": null, "Parent URL": null}