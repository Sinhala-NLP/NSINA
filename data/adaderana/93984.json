{"Source": "Adaderana", "Timestamp": "August 7, 2018 01:05 pm", "Headline": "ලිංගික වහල් සේවයට රැගෙන ගිය දැරියන් 24 ක් පොලීසියෙන් මුදා ගනීයි", "News Content": "ලිංගික වහල් සේවය සඳහා යොදා ගැනීමේ අරමුණින් රැගෙන යමින් සිටි දැරියන් 24දෙනෙක් මුදාගැනීමට ඉන්දීය පොලිසිය පසුගියදා සමත් විය. පිරිස මුදාගැනීමට හැකිව ඇත්තේ උත්තර් ප්‍රදේශ් ප්‍රාන්තයේදී සිදුකළ මෙහෙයුමක් අතරතුරයි. මෙම දැරියන් නීතිවිරෝධී ලෙසින් යම් ස්ථානයක රදවාගෙන සිට ඇති අතර එහිදී පළාගිය එක් දැරියක් පොලිස් ස්ථානයක් වෙත ගොස් මේ පිළිබද ව පැමිණිලි කර තිබේ. පොලීසිය මේ වැටලීම කර ඇත්තේ අදාළ පැමිණිල්ලට ප්‍රතිචාර වශයෙනුයි. මේ දැරියන් රඳවාගෙන සිටි ස්ථානය මීට පෙරද මෙවන් පොලිස් වැටලීමක් හේතුවෙන් වසා දමා තිබී ඇතත් නීති විරෝධීව ඔවුන් නැවතත් එම ස්ථානය පවත්වාගෙන ගොස් තිබුණි. කෙසේ නමුත් මේ ආකාරයට රැගෙන ආ දැරියන්ගෙන් කිහිපදෙනෙක් මේ වන විටත් අතුරුදන්ව ඇති බව පොලීසිය පවසයි. ළමා අයිතීන් සම්බන්ධයෙන් ඉන්දීය ජාතික කොමිසම පවසන ආකාරයට ඉන්දියාව පුරා ඇති ළමා නිවාස සංඛ්‍යාව 7000 ඉක්මවයි. ඒවායේ ළමුන් දෙලක්ෂ තිස්දහසක් පමණ වාසය කරන අතර ඉන් නිවාස 1300ක් පමණ පවත්වාගෙන යන්නේ නීතිවිරෝධීව බැවින් මේ දරුවන්ගේ ආරක්ෂාව සම්බන්ධයෙන් ගැටලු රැසක් මතුවී ඇති බවද ඔවුන් පෙන්වා දෙයි.", "URL": "https://sinhala.adaderana.lk/news.php?nid=93984", "Category": null, "Parent URL": null}