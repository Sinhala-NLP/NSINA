{"Source": "Adaderana", "Timestamp": "January 24, 2012 09:43 am", "Headline": "විදුලි උත්පාදනය ඇනහිටීම ගැන තවමත් හේතු හෙළි වී නෑ", "News Content": "නොරොච්චෝලේ තාප විදුලිබලාගාරයේ විදුලි උත්පාදනය ඇනහිටීමට හේතු මෙතෙක් අනාවරණය වී නොමැති බව විදුලිබල හා බලශක්ති අමාත්‍යාංශය පවසයි. නොරොච්චෝලේ තාප විදුලිබලාගාරයේ සිදුව ඇති තාක්ෂණික දෝෂයක් හේතුවෙන් මීට දින කිහිපයකට පෙර සිට විදුලිය උත්පාදනය නතර වී තිබේ. මේ හේතුවෙන් මෙගාවොට් 300 ක ධාරිතාවකින් යුත් විදුලි ප්‍රමාණයක් ජාතික විදුලිබල පද්ධතියට අහිමි වී ඇති බව අමාත්‍යාංශයේ ප්‍රකාශකයෙකු සඳහන් කළේය. මීට පෙර අවස්ථා කිහිපයකදී නොරොච්චෝලේ තාප බලාගාරයේ විදුලි උත්පාදනය බිඳ වැටුණි. චීන සමාගමක් විසින් එහි පාලනය සිදුකරන අතර ඔවුන්ගේ කුමන්ත්‍රණකාරී ක්‍රියා හේතුවෙන් මෙවැනි තත්ත්වයන් ඇතිවන බව සේවකයින් පවසයි. අදාළ බලාගාරයේ නඩත්තු කටයුතු දිගින් දිගටම සිය සමාගම වෙත ලබාගැනීමේ අරමුණින් මෙවැනි ක්‍රියාවන් සිදුවන බවට සේවකයින් චෝදනා කරයි. අදාළ සමාගම සමඟ ඇති කරගත් එකඟතා ගිවිසුම්වලට අනුව කටයුතු කිරීමට සිදුව ඇති බැවින් මෙතෙක් ඔවුන්ට එරෙහිව පියවර ගැනීමට නොහැකි වී ඇති බව මේ සම්බන්ධයෙන් කළ විමසීමකදී විදුලිබල අමාත්‍යාංශය කියා සිටියේය.", "URL": "https://sinhala.adaderana.lk/news.php?nid=21598", "Category": null, "Parent URL": null}