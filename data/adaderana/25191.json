{"Source": "Adaderana", "Timestamp": "June 21, 2012 07:03 am", "Headline": " අපේ සංවර්ධනය පරිසර හිතකාමී දේශීය ආකෘතියක්", "News Content": "ශ්‍රී ලංකාව ආර්ථික සංවර්ධනය ළඟා කරගනිමින් සිටින්නේ පරිසර හිතකාමී වැඩපිළිවෙළක් ද සමගින් බව ජනාධිපති මහින්ද රාජපක්ෂ මහතා පවසයි. ශ්‍රී ලංකාවේ සංවර්ධන ආකෘතිය පරිසරයට ගරු කරන දේශීය ආකෘතියක් බව ජනාධිපතිවරයා පෙන්වාදෙයි. බ්‍රසීලයේ රියෝද ජැ‍නයිරෝ නුවර දී ඊයේ ඇරඹුණු \"රියෝ ප්ලස් ටුවෙන්ටි\" පරිසර සමුළුවේ රාජ්‍ය නායකයින් සහභාගී ඉහළ පෙළේ සමුළුව අමතමින් ජනාධිපති මහින්ද රාජපක්ෂ මහතා මේ බව පවසා තිබේ. රටවල් 130 ක රාජ්‍ය නායකයින්ගේ ප්‍රධානත්වයෙන් මෙම සමුළුව ඊයේ පස්වරුවේ ආරම්භවිය. පරිසරය අපයෝජනය කිරීම වැළැක්වීමේ ප්‍රතිපත්තිය සියලු ජාතීන් විසින් පිළිගත යුතු බව අවධාරණය කළ ජනාධිපතිවරයා එහිදී කියා සිටියේ පාරිසරික අර්බුදයට එදා දායක වූ හා තවමත් දායක වෙමින් සිටින සංවර්ධිත රටවල් සංවර්ධනය වෙමින් පවතින රටවල පරිසරය බේරා දීමේ වගකීම පැහැර නොහැරිය යුතු බවයි. එසේම පුරාණ කෘෂිකාර්මික ආර්ථිකය සහ විධිමත් පරිසර කළමනාකරණය තුළින් ශ්‍රී ලංකාව පාරිසරික හා ආර්ථික තිරසාරත්වය සේම සමාජ හා දේශපාලන ස්ථාවරත්වය ද ලබාගෙන ඇති බව ඔහු පෙන්වා දුන්නේය. බුදුන් වහන්සේ‍ගේ ශ්‍රාවකයෙක් වූ අරහත් මහින්ද හා පුරාණ රජෙකු වූ දේවානම්පියතිස්ස අතර ඇතිවූ ප්‍රථම ඓතිහාසික සංවාදයේ දී රජතුමා යනු භූමියේ හා පරිසරයේ භාරකරු පමණක් යැයි පැවසූ ප්‍රකාශය ද ජනාධිපතිවරයා මෙහිදී සිහිපත් කර තිබේ. දශක තුනක් පැවති ත්‍රස්තවාදී අරගලයෙන් පසු ශ්‍රී ලංකාව පූර්ණ ආර්ථික සංවර්ධනයක් කරා ගමන් කරමින් සිටින බව මහින්ද රාජපක්ෂ මහතා මෙහිදී කියා සිටියේය. ආණ්ඩුවේ ප්‍රතිපත්ති ප්‍රකාශය වන \"මහින්ද චින්තනයේ\" ඇති දේශීය ප්‍රතිපත්ති තුළින් ශ්‍රී ලංකාවට ජාත්‍යන්තර ආර්ථික තර්ජනයන්ට සාර්ථකව මුහුණදීමට හැකිවූ බව ජනාධිපතිවරයා මෙහිදී වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=25191", "Category": null, "Parent URL": null}