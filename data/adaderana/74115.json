{"Source": "Adaderana", "Timestamp": "June 11, 2017 11:06 am", "Headline": "බී කාණ්ඩය යටතේ මුලික වටයේ අවසන් තරඟය හෙට", "News Content": "ශූරයන්ගේ කුසලාන ක්‍රිකට් තරඟාවලියේ “බී“ කාණ්ඩය යටතේ මුලික වටයේ අවසන් තරඟය හෙට(12) ශ්‍රී ලංකාව සහ පාකිස්ථානය අතර පැවැත්වේ. ඉන්දියාව සහ දකුණු අප්‍රිකාව අතර අද(11) පැවැත්වෙන තරඟයෙන් ජයගන්නා කණ්ඩායමත් හෙට(12) තරඟයෙන් ජයගන්නා කණ්ඩායමත් අවසන් පූර්ව වටයේ තරඟ සඳහා සුදුසුකම් ලැබීමට නියමිතය. එබැවින් මෙම තරඟ දෙක ද තියුණු මුහුණුවරක් ගනු ඇති බව ක්‍රීඩා විචාරකයින් පවසයි. ශ්‍රී ලංකාව සහ පාකිස්ථානය මේ වන විට එක් තරඟය බැගින් ජයගෙන තිබේ.පාකිස්ථානය දකුණු අප්‍රිකාව හමුවේ ඩක්වත් සහ ලුවිස් න්‍යායට අනුව ලකුණු 19ක ජයක් අත්කරගත් අතර හ්‍රී ලංකාව දකුණු අප්‍රිකාව හමුවේ ලකුණු 96කින් පරාජයට පත් විය. පාකිස්ථානය, ඉන්දීය කණ්ඩායම හමුවේ ලකුණු 124ක පරාජයක් ලැබූ අතර ශ්‍රී ලංකාව ඉන්දීය කණ්ඩායම පරදවා කඩුලු 7ක ජයක් අත් කරගත්තේය.කාඩිෆ් ක්‍රීඩාංගණයේ දී ශ්‍රී ලංකාව මීට පෙර මුහුණදුන් තරඟ තුනේදීම පරාජයට පත්ව ඇති අතර පාකිස්ථානය එම ක්‍රීඩාංගණයේ දී තරඟ තුනකට සහභාගී වී එක් තරඟයක් ජයගෙන තිබේ. ශ්‍රී ලංකාව සහ පාකිස්ථානය අතර මේ වන විට තරඟ 147ක් තිබේ.ඉන් තරඟ 84ක් පාකිස්ථාන කණ්ඩායම ජයගෙන ඇති අතර ශ්‍රී ලංකා කණ්ඩායම ජයගෙන ඇත්තේ තරග 58ක් පමණි. කෙසේවුව ද ඉන්දීය තරගය ජයගැනීමෙන් පසු ශ්‍රී ලංකා කණ්ඩායම යහපත් මානසික මට්ටමකින් පසු වන අතර පාකිස්ථානය ද හොද සූදානමකින් සිටින බව වාර්තාවේ.", "URL": "https://sinhala.adaderana.lk/news.php?nid=74115", "Category": null, "Parent URL": null}