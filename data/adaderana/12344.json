{"Source": "Adaderana", "Timestamp": "November 23, 2010 08:33 am", "Headline": "මේ අයවැය වැඩ කරන පන්තියේ අපේක්ෂා බිඳදමලා", "News Content": "මෙවර අයවැය වැඩ කරන පන්තියේ අපේක්ෂා බිඳ දැමූ අයවැයක් බව වෘත්තීය සමිති මහා සම්මේලනය පවසයි. රාජ්‍ය හා පුද්ගලික අංශයේ වෘත්තීය සමිති අපේක්ෂා කළ වැටුප් සහන ලබා දීමට රජය ක්‍රියා කළ නොමැති බව එම සම්මේලනයේ මහලේකම් සමන් රත්නප්‍රිය මහතා සඳහන් කරයි. රජය මැතිවරණ පොරොන්දු වූ පරිදි රුපියල් 2500 වැටුප් වැඩිවීම මෙවර අයවැයෙන් ලබාදෙනු ඇති බව රජයේ සේවකයින් බලාපො‍රොත්තු වූ නමුත් කිසිදු වැටුප් වැඩිවීමක් සිදුකර නොමැති බව ඒ සම්බන්ධයෙන් අද දෙරණ වෙත අදහස් දක්වමින් වෘත්තීය සමිති මහ සම්මේලනයේ මහලේකම් සමන් රත්නප්‍රිය මහතා සඳහන් කළේය. වැටුපෙන් 5% ක් ලෙස ලබා දී ඇති අන්තර් දීමනාව තුළ ඉහළ වැටුප් ලබන ධනපතියන්ට වැඩි දීමනාවක්ද පහළ වැටුප් ලබන පිරිස් වෙත අවම දීමනාවක් හිමිවන බව ද ඔහු පෙන්වාදෙයි. මෙම අයවැය පිළිබඳ බරපතල විරෝධය ප්‍රකාශ කරන බව ද, රජයේ හා පෞද්ගලික අංශ වල සේවකයින්ට සහන ලබාගැනීම සඳහා ඉදිරියේදී සම්මේලනයක් ලෙස කටයුතු කිරීමට පියවර ගන්නා බව ද හෙතෙම අවධාරණය කළේය. එහෙත් අයවැයෙන් සිදු වූ පඩි වැඩි වීම සම්බන්ධයෙන් තමන් සෑහීමකට පත් වන බව විශ්ව විද්‍යාල ආචාර්යවරුන්ගේ සමිති සම්මේලනයේ සභාපති මහාචාර්ය සම්පත් අමරතුංග මහතා ප්‍රකාශ කළේය.", "URL": "https://sinhala.adaderana.lk/news.php?nid=12344", "Category": null, "Parent URL": null}