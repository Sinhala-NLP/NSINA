{"Source": "Adaderana", "Timestamp": "May 23, 2011 08:49 pm", "Headline": "විදුලිබල මණ්ඩලයෙන් ඇසෙන්නේ මාෆියාවේ හඬයි", "News Content": "විදුලිබල මණ්ඩලයේ දූෂණ හා අක්‍රමිකතා හෙළිදරව් කරන්නටත්,ඒවාට වැට බඳින්නටත් කටයුතු කරන කවුරුන් හෝ විනාශ කර දමන තරමට මාෆියාවක් ක්‍රියාත්මක වන බව විදුලිබල මණ්ඩලයේ සභාපති විද්‍යා අමරපාල මහතා පවසයි. අද(23)ලංකා විදුලිබල මණ්ඩලය සහ තාප විදුලි බලාගාර අතර පවතින, විදුලිය මිලදීගැනීමේ ගිවිසුම් පිළිබඳව අනුගමනය කරන සාමාන්‍ය ක‍්‍රියා පටිපාටියත්, ඉන් බැහැරව සිදුවී යැයි පවසන මූල්‍ය අක‍්‍රමිකතා පිළිබඳවත් මහජනතාව දැනුවත්කිරීමේ විශේෂ මාධ්‍ය සාකච්ඡාවකට සහභාගී වෙමින් හෙතෙම මේ බව කියා සිටියේය. සභාපතිවරයා සඳහන් කරන ආකාරයට සිදුව ඇත්තේ මෙයයි. ඇග‍්‍රිකෝ ගිවිසුමේ ඇත්ත නැත්ත 1990-91 වකවානූවේ දී කොටි සංවිධානය වන්නියේ එල්ල කළ ප‍්‍රහාර මගින් ඒ-09 මාර්ගය අත්පත් කරගත් අතර, වවුනියාවේ සිට යාපනයේ චුන්නාකම් දක්වා වූ අධිබල විදුලි රැහැන් පද්ධතිය ද (132 kv) විනාශ කරනු ලැබීය. ඒ හා සමග යාපන අර්ධද්වීපයට විදුලිය සැපයීම සිදුකළේ, වසර 20ක් පමණ පැරණි, ලංවිම සතු චුන්නාකම්හි පිහිටි ඞීසල් බලාගාරයක් මගිනි. 1996 රිවිරැස මෙහෙයුම මගින් යාපනය ආරක්ෂක හමුදා අත්පත් කරගත් පසු මේ විදුලි බලාගාරය ඒ යටතේ ක‍්‍රියාත්මක විය. කෙසේ වෙතත් යාපනයේ විදුලි ඉල්ලූම වැඩිවීමත් සමග ලංවිම විදුලි බලාගාරය එයට ප‍්‍රමාණවත් නොවීය. ලංවිම විදුලි බලාගාරය වයසට පත් වූ එකක් ද විය. මේ නිසා වසර 1999-2003 කාලය අතරතුර යාපනයට විදුලිය සැපයුනේ විටින් විට විදුලිය කපා හැරීම්ද සමගය. මේ නිසා වසර 2003දී පෞද්ගලික විදුලි බලාගාර දෙකක් (ඇග‍්‍රිකෝ - 15 MW හා කූල් එයාර් - 13 MW) කෙටි කාලීන පදනම මත සේවයට ගන්නා ලදි. පැවැතුණු ආරක්ෂක තත්ත්වය නිසා ඒවායේ විදුලි ඒකකයක මිල ගණන්, අනෙකුත් තාප බලාගාරවලට වඩා කීප ගුණයකින් වැඩි විය. කෙටිකාලීන පදනමින් මෙකී බලාගාර වලින් විදුලිබලය ලබා ගත්තද, ප‍්‍රධාන ජාලය වවුනියාවේ සිට විසන්ධි වී තිබූ නිසා ක‍්‍රමයෙන් සෑම වසරකම එය දිග්ගස්සවනු ලැබූ අතර ඒ සඳහා ඉතා අධික මිලක් ලංවිම විසින් ගෙවනු ලැබීය. මෙය ක‍්‍රමයෙන් බිලියන ගණන් උපයන මහා ජාවාරමක් විය. 2006-05-24 දින කැබිනට් පත‍්‍රිකාවක් මගින් එවකට ඇමැති ජෝන් සෙනෙවිරත්න මහතා විසින් අධික වියදමින් යුතු ඇග‍්‍රිකෝ හා කූල්එයාර් බලාගාර 2007 සිට ඉවත්කිරීමේ පදනමින් නොදර්න් පවර් නම් නව තාප බලාගාරයක් හඳුන්වාදෙන ලදී. පළමුව 15 MW සඳහා වූ එකඟතාවය, පසුව 30 MW දක්වා වැඩිකරන ලදී.. එය වසර 10ක එකඟතාවයක් විය. එය 2008-04-01 දින සිට ක‍්‍රියාත්මක විය. මේ ගිවිසුමේ ආරම්භයේදීම ප‍්‍රශ්න ගණනාවක් විය. ඉන් පළමුවැන්න නම් ලංවිම, එළැඹුනු අන් සියලූ විදුලිබල ගිවිසුම් සඳහා\"නව යන්ත‍්‍ර\"පරිහරණය අනිවාර්ය වූව ද කැබිනට් පත‍්‍රිකාවේ එය සඳහන් නොවීම නිසා වසර 30ක් පමණ පැරැණි යන්ත‍්‍ර එහි සවිකිරීමය. දෙවනුව, යන්ත‍්‍රවල මිල ගණන් සඳහා නව යන්ත‍්‍රවල මිල ගණන් යෙදවීම මගින් අයතා ධාරිතා ගාස්තුවක් නියම කිරීමය. තෙවනුව, ලංවිම විසින් නිල වශයෙන් මෙකී යන්ත‍්‍රවල යෝග්‍යතාවය, ඒවා ගෙන ඒමට පෙර සහතික නොකිරීමය. ඒ සඳහා ලංවිම ඉහළපෙළේ සාමාන්‍යාධිකාරීවරයෙක් පෞද්ගලිකව මැදිහත් වී, පෞද්ගලික ආයතයකට මේ ගැන සහතිකයක් ලබාදීම,ලංවිම ජනන අංශයේ ප‍්‍රසිද්ධ රහසක් විය. නොදර්න් පවර් පිටුපස ලංවිම මාෆියාවේ පිරිස් සිටි බව රහසක් නොවීය.තවද පැරණි යන්ත‍්‍රවල නඩත්තුව සඳහා කොටස් ගෙන එන මුවාවෙන් නොදර්න් පවර්හි බල යන්ත‍්‍ර ඇතැමෙක් සම්පූර්ණයෙන් අලූත්වැඩියා කළ අතර එහි වැය බර ලංවිමට බැර කරනා ලදී.මේ සියලූ දේ කළද, අද වනතෙක් ලබාදෙනවාය කී 30 MW ලබාදීමට නොදර්න් පවර් අසමත් වූ අතර එය විධිමත් ලෙස යාපනයේ බල පද්ධතියට ලබාගැනීමට ලංවිම ද අසමත් විය. මේ නිසා වසර 2009 දී කූල්එයාර් බලාගාරය වසා දැමීමට හැකි වූවද, ඇග‍්‍රිකෝ වසා දැමීමට හැකි වූයේ නැත. වසර 02කට යාපනයට පැමිණි ඇග‍්‍රිකෝ වසර 10ක් යාපනයේ සිටීමට පාර කපා ගත්තේය. විටින් විට (2009-02-18, 2010-04-06,2010-07-28) කැබිනට් මණ්ඩලයට කරුණු කියා නොදර්න් පවර් සඳහා අමතර කාලයක් ගත්තද, එය ඉටු කිරීමට නොදර්න් පවර් අසමත් විය. තවදුරටත් නොදර්න් පවර් සඳහා අමතර කාලය ලබා දීමට චම්පික රණවක ඇමැතිවරයා ප‍්‍රතික්ෂේප කළ අතර ඔවුනගේ කාලය මේ අනුව 2011-01-13 අවසන් විය. කෙසේ වෙතත්, මේ වනතෙක් එකී බලාගාරය නිසි ලෙස භාරගැනීමට (Commissioning)ලංවිම අසමත් විය. බොහෝ දෙනෙක් චෝදනා කළේ නොදර්න් පවර් ගෙනඒමට මුල් වූවන් පසුව ඇති වූ ආරවුලක් නිසා එය අතහැර ලංවිමට මිල අධික ඇග‍්‍රිකෝ වෙතින් බලය ලබා ගැනීමට පාර කැපූ බවය.මේ අතර විදුලිබල ඇමැති චම්පික රණවක විසින් නොදර්න් පවර්, ඇග‍්‍රිකෝ හා ලංවිම බලාගාර පිළිබඳව යාපනයට ගොස් සොයා බලා වාර්තාවක් සැපයීම සඳහා මහාචාර්ය කේ. කේ. වයි. ඩබ්. පෙරේරා, ලංවිම හිටපු නියෝජ්‍ය සාමාන්‍යාධිකාරීවරයෙකු වන අමාත්‍යාංශයේ අතිරේක ලේකම් (තාක්ෂණ) තිස්ස හේරත් මහතා ඇතුළු විශේෂඥ කණ්ඩායමකින් සමන්විත කමිටුවක් පත්කළේය. එකී කමිටුව ප‍්‍රකාශ කළේ නොදර්න් පවර් සඳහා උපරිම බලය 22 MW බවත්, එයට සහතිකර කර සපයා ඇති උපරිම බලය 18 MW බවත්ය. මේ අනුව යාපනයේ උපරිම ඉල්ලූම වූ 35 MW ලබාදීම සඳහා ලංවිම(07 MW)හා ඇග‍්‍රිකෝ(15 MW)අත්‍යවශ්‍ය වී තිබිණි. 2011 ජනවාරි 13 දා ඇග‍්‍රිකෝ ගිවිසුම අවසන් විය. එය දීර්ඝ නොකළොත් යාපනයට විදුලිය ලබාදීමට නොහැකිව, විදුලි කප්පාදුවකට යළිත් පාර කැපිණි. අවස්ථාව ගසා කෑමට සිතූ ඇග‍්‍රිකෝ සමාගම සිය විදුලි ගාස්තු 20%කින් වැඩි කරනා බව ප‍්‍රකාශ කළේය. මේ අතර ඇමැතිවරයා, ලේකම්වරයා හා ලංවිම සභාපති, සාමාන්‍යාධිකාරී ඇතුළු පිරිසක් කළමනාකරණ රැස්වීමක දී තීරණය කළේ නොදර්න් පවර් සඳහා තවත් කල් නොදීමටත්, 2013 දෙසැම්බර් මස වනවිට වවුනියා - චුන්නාකම් අධිබල පද්ධතිය ගොඩනඟා විදුලිය සැපයීමටත්, 2011 දෙසැම්බර් 31 දක්වා ඇග‍්‍රිකෝ සඳහා වූ ගිවිසුම කල් දැමීමටත්, කිසිදු ආකාරයකින් ගාස්තු ඉහළ නොදැමීමටත්, ලංවිමට අයත් සමාගමක් වූ ලංකා ට‍්‍රාන්ස්ෆෝමර් සමාගමට අයත් ලක්දනව් (20 MW)බලාගාරය විශ‍්‍රාම යෑමට නියමිත හෙයින් (2012) එය චුන්නාකම්හි ස්ථාපිත කිරීමටත් (2011 දෙසැම්බර් 31ට පෙර) ඉන්පසු ඇගි‍්‍රකෝ ගිවිසුම අවලංගු කිරීමටත්ය. ඇග‍්‍රිකෝ සමාගම ගාස්තු වැඩිකිරීම ඉවත්කරගැනීමට අකමැති වීම නිසා සාකච්ඡා ඇදෙමින් ගියේය. එකී සාකච්ඡා හා ගිවිසුම කල්ගැනීම සඳහා අමාත්‍යාංශ අවසරය ලංවිම සභාපතිට 2011-01-14 ලැබිණි. පසුව ඇමැතිවරයා විසින් ඇග‍්‍රිකෝ බලාගාරය පවරාගන්නැයි කළ නියෝගයෙන් පසු ඇගි‍්‍රකෝ පැරණි ගාස්තුවලටම යටත් විය. ඒ අනුව 2011-03-29 ලංවිම හා ඇග‍්‍රිකෝ අතර නිල එකඟතාවයක් ඇති වූ අතර, එය 2011-04-05 කැබිනට් මණ්ඩලය අනුමත කරනා ලදී. දැන් ලංවිම හා ලක්දනව් සමාගම් අතර මිල ගණන් පිළිබඳ කඹ ඇදීමක් ඇති වී ඇත. උතුරේ පුද්ගලික විදුලි මිලදී ගැනීමේදී සිදු වී ඇති තාක්ෂණික වංචා ද, ඇග‍්‍රිකෝ හා නොදර්න් පවර් විසින් ලංවිම යටපත් කරගෙන ඇති ආකාරයද මේ රටේ විදුලිබල ක්ෂේත‍්‍රයේ ඇති දූෂණයේ තරම කියාපායි. මෙයට එරෙහිව කවුරුන් හෝ කටයුතු කරයි නම් ඔහු විනාශ කිරීමට තරම් විදුලිබල මාෆියාව බලවත්ය. අද ලං.වි.ම න් ඇසෙන්නේ ඒ හඬයි.", "URL": "https://sinhala.adaderana.lk/news.php?nid=16282", "Category": null, "Parent URL": null}