{"Source": "Adaderana", "Timestamp": "May 31, 2010 12:37 pm", "Headline": "මයෝන් මුස්තාපාට නොතීසි ", "News Content": "එක්සත් ජාතික පක්ෂ හිටපු පාර්ලිමේන්තු මන්ත්‍රී මයෝන් මුස්තාපා මහතාට ලබන ජූලි මස 12 වන දින කොළඹ මහාධිකරණයේ පෙනී සිටින ලෙස අද නොතීසි නිකුත් කර තිබේ. ජාතික නිදහස් පෙරමුණේ හිටපු පාර්ලිමේන්තු මන්ත්‍රී මොහොමඩ් මුසම්මිල් මහතාට ඉකුත් ජනාධිපතිවරණ සමයේ ජෙනරාල් සරත් ෆොන්සේකා මහතාට සහය පළ කරන ලෙස ඉල්ලා හතළිස් දෙලක්ෂයක මුදලක් අල්ලසක් ලෙස ලබා දීමට කටයුතු කළ බවට මයෝන් මුස්තාපා මහතාට එරෙහිව නීතිපතිවරයා විසින් මෙම නඩුව ගොනුකර තිබිණි. අද දින නඩුව කැඳවනු ලැබූවද මයෝන් මුස්තාපා මහතා අධිකරණයට ඉදිරිපත් නොවූ අතර ඔහුගේ නීතිඥයා විසින් කියා සිටියේ තමන්ගේ සේවාදායකයා වන මයෝන් මුස්තාපා මහතා අසනීප තත්ත්වයෙහි පසුවන බැවින් අධිකරණයට ඉදිරිපත් නොවන බවය. මේ හේතුවෙන් යළි ලබන ජූලි මස 12 වන දින නඩුව කැඳවීමට මහාධිකරණ විනිසුරු දීපානී විජේසුන්දර මහත්මිය නියෝග කළ අතර එදිනට අධිකරණය හමුවේ පෙනී සිටින ලෙස මයෝන් මුස්තාපා මහතාට නොතීසි නිකුත් කළාය.", "URL": "https://sinhala.adaderana.lk/news.php?nid=8727", "Category": null, "Parent URL": null}