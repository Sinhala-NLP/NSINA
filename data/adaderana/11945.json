{"Source": "Adaderana", "Timestamp": "November 5, 2010 09:07 am", "Headline": "ෆොන්සේකාගේ පෙත්සම ශ්‍රේෂ්ඨාධිකරණයට", "News Content": "යුදාධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් ද යන්න තීරණ කිරීම සඳහා සරත් ෆොන්සේකා මහතා විසින් ගොනු කර ඇති පෙත්සම ශ්‍රේෂ්ඨාධිකරණය වෙත යොමුකිරීමට නියෝග කර තිබේ. අදාළ නඩු ගොනුව ඉදිරි විමර්ශන සඳහා ශ්‍රේෂ්ඨාධිකරණය වෙත යොමුකරන ලෙස අභියාචනාධිකරණයේ සභාපති විනිසුරුවරයා එහි ලේඛකාධිකාරීවරයාට නියෝග කර ඇත. සිය පාර්ලිමේන්තු මන්ත්‍රීධුරය අහිමි කිරීමට එරෙහිව සරත් ෆොන්සේකා මහතා ඉදිරිපත් කළ අභියාචනය විභාග කළ විනිසුරු මඬුල්ල යුදාධීකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් ද යන්න පිළිබඳ ශ්‍රේෂ්ඨාධිකරණය විසින් අර්ථ නිරූපණයක් ලබාගත යුතු බව තීරණය කරනු ලැබීය. එම තීරණයට අනුව පෙත්සම වැඩිදුර විමර්ශනය සඳහා ශ්‍රේෂ්ඨාධිකරණය වෙත යොමුකර ඇත.", "URL": "https://sinhala.adaderana.lk/news.php?nid=11945", "Category": null, "Parent URL": null}