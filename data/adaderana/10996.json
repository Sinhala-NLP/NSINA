{"Source": "Adaderana", "Timestamp": "September 21, 2010 09:43 am", "Headline": "ශ්‍රී ලාංකිකයෙක් ඩුබායිහිදී මරණ දඬුවම් ලබයි", "News Content": "ඝාතන චෝදනාවකට වරදකරු වූ ඩුබායිහි වෙසෙන ශ්‍රී ලාංකිකයෙකුට එරට අධිකරණය මගින් ප්‍රසිද්ධියේ වෙඩි තබා මරණ දඬුවම ලබාදීමට නියෝග කර තිබේ. 23 හැවිරිදි රොවන් කුමාර් නැමති මෙම පුද්ගලයා පසුගිය අප්‍රේල් මාසයේදී ඩුබායි අපරාධ අධිකරණය මගින් අදාළ චෝදනාවට වරදකරු ලෙස තීරණය වූ අතර ඔහුට ජීවිතාන්තය දක්වා සිර දඬුවම් නියම විය. මෙම පුද්ගලයා විසින් ප්‍රේම සම්බන්ධතාවයක් පවත්වාගෙන ගිය කාන්තාවගේ සැමියා ඝාතනය කිරීම මොහුට එරෙහිව පැවති චෝදනාව විය. පසුගිය ජූනි මාසයේදී මෙම සැකකරු සම්බන්ධව පැමිණිලි පාර්ශවයෙන් ඉදිරිපත් කරනු ලැබූ පෙත්සමක් සලකා බැලීමට ඩුබායි අභියාචනාධිකරණය තීරණය කර තිබිණි. ඒ අනුව බන්ධනාගාරගතව සිටි එම වරදකරුට ඩුබායිහි ඉහළ අධිකරණය මගින් මරණ දඬුවම නියම කර තිබේ. ඩුබායිහිදී අවසන්වරට මරණ දඬුවම ලබා දී තිබුණේ 2002 වර්ෂයේදීය. පැහැරගැනීමක් හා ඝාතන සිද්ධියකට වරදකරු වූ පුද්ගලයෙකුට එසේ මරණ දඬුවම නියම කරනු ලැබුවේද පෙත්සමක් සලකා බැලීමෙන් පසුවය. වන ඝාතනයකට ලක්වූ පුද්ගලයා ශ්‍රී ලාංකික ව්‍යාපාරිකයෙකු මෙන්ම රොවන් කුමාර්ගේ මිතුරෙකුද වන බව සඳහන්ය. ඔහුව ඝාතනයට ලක්වූයේ 2009 ජූනි මාසයේදීය. සිය සැමියා අප්‍රිකානු ජාතිකයෙකු විසින් ඝාතනය කළ ඔහුගේ බිරිඳ පළමුව පොලීසිය වෙත සඳහන් කර තිබිණි. නමුත් පසුව ඉදිරිපත් වූ සාක්ෂි මත එම කාන්තාව හා කුමාර් අතර අනියම් ප්‍රේම සබඳතාවයක් පැවති බව අනාවරණය විය. පසුව කුමාර් හා තමන් අතර සම්බන්ධතාවයක් පවතින බවත්, කුමාර් විසින් සිය සැමියා ඝාතනය කළ බවත් අදාළ කාන්තාව පාපොච්චාරණය කරනු ලැබීය. කුමාර් වෙත මරණ දඬුවම ලබාදෙන දිනයෙහි ඔහුව හමුවීම සඳහා ඔහුගේ පවුලේ සාමාජිකයින් වෙත අවසර ලබා දී ඇත. නමුත් කුමාර් වෙත මරණ දඬුවම ලබාදෙන අවස්ථාවේදී එම ස්ථානය තුළ රැඳී සිටීම සඳහා අවසර ලබා දී නොමැත.", "URL": "https://sinhala.adaderana.lk/news.php?nid=10996", "Category": null, "Parent URL": null}