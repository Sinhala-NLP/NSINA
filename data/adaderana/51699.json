{"Source": "Adaderana", "Timestamp": "May 31, 2015 09:12 pm", "Headline": "ජෝන් කෙරී හදිසි අනතුරකට පත්වෙයි", "News Content": "අමෙරිකානු රාජ්‍ය ලේකම් ජෝන් කෙරී මහතා හදිසි අනතුරකට ලක්ව තිබේ.ප්‍රංශයේ ඇල්ප්ස් ප්‍රදේශය ආසන්නයේදී පාපැදි අනතුරකින් ඔහු තුවාල ලබා ඇති බව විදෙස් මාධ්‍ය වාර්තා කළේය. අනතුරෙන් අමෙරිකානු රාජ්‍ය ලේකම්වරයාට බරපතළ තුවාල සිදුව නොමැති අතර ඔහුගේ පාදයකට හානි සිදුව ඇති බව සඳහන්ය. ඒ අනුව ඔහු ප්‍රතිකාර සඳහා ගුවනින් ස්විස්ටර්ලන්තයේ ජිනීවා නුවරට රැගෙනවිත් ඇති බව වාර්තා වෙයි. ස්විස්ටර්ලන්තයේ පැවැත්වෙන ඉරාන න්‍යෂ්ඨික වැඩසටහනට සහභාගී වන අතරතුර අමෙරිකානු රාජ්‍ය ලේකම්වරයා මෙම අනතුරට ලක්ව ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=51699", "Category": null, "Parent URL": null}