{"Source": "Adaderana", "Timestamp": "December 18, 2012 06:41 pm", "Headline": " අධික වැස්සෙන් රට පුරා 21,000 ක් පීඩා විඳිති", "News Content": "අධික වර්ෂාව සමගින් දිවයිනේ ප‍්‍රදේශ රැසකට බලපා ඇති ආපදා තත්ත්වය හේතුවෙන් පුද්ගලයින් 21,000ක පමණ පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. එම මධ්‍යස්ථානයේ සහකාර අධ්‍යක්ෂ ප‍්‍රදීප් කොඞ්ප්පිලි මහතා කියා සිටියේ ආපදා තත්ත්වය හමුවේ විවිධ අනතුරු වලට ලක්වීමෙන් පුද්ගලයින් 12 දෙනෙකු ජීවිතක්ෂයට පත්ව ඇති බවයි. පැවති වර්ෂාවත් සමග මහවැලි හා ප‍්‍රධාන වාරිමාර්ග ජලාශවල ජල මට්ටම මේ වන විට සියයට 85 දක්වා ඉහළ ගොස් ඇති බව වාරිමාර්ග හා ජලසම්පත් කළමනාකරණ අමාත්‍යංශය නිවේදනය කරන ලදී. ඒ අනුව උල්හිටිය, රත්කිඳ, කණ්ඩලම හා උඩවලව ජලාශ මේ වන විට වාන් දමමින් පවතින බව එම අමාත්‍යංශය පවසයි. කොත්තමලේ, වික්ටෝරියා, රන්ටැඹේ, කාසල්රී, මාවුස්සාකැලේ, දඹුලූ ඔය , කලා වැව , රාජාංගනය, නාච්චාදූව, නුවර වැව, තිසාවැව, මින්නේරිය, පරාක‍්‍රම සමුද්‍රය යන ජලාශ වල ජලමට්ටම ද මේ වන විට ඉහළ ගොස් තිබේ. වර්ෂාව සහිත කාලගුණ තත්ත්වය තවදුරටත් පැවතියහොත් මෙම ජලාශවල වාන් දොරටු විවෘත කිරීමට සිදුවන බව වාරිමාර්ග හා ජල සම්පත් කළමනාකරණ අමාත්‍යංශය පවසයි. මේ හේතුවෙන් එම ජලාශ හා ගංගා ආශ‍්‍රිත ප‍්‍රදේශ වල ජීවත් වන ජනතාව අවධානයෙන් සිටිය යුතු බව එම අමාත්‍යංශය දැනුම් දෙයි. මේ අතර අයහපත් කාලගුණික තත්ත්වය හේතුවෙන් දිස්ත්‍රික් පහක නායයෑමේ අවදානමක් මතුව ඇති බව ජාතික ගොඩනැගිලි හා පර්යේෂණ සංවිධානය පවසයි. නායයෑම් අංශ ප්‍රධානී ආර්.එම්.එස්.බණ්ඩාර මහතා කියා සිටියේ මහනුවර, නුවරඑළිය, බදුල්ල, මාතලේ සහ කුරුණෑගල යන දිස්ත්‍රික්කවල තවදුරටත් නායයෑමේ අවදානම් තත්ත්වයක් ප්‍රකාශයට පත් කර ඇති බවයි. මහනුවර දිස්ත්‍රික්කයේ මැද දුම්බර, පාතහේවාහැට, ගඟවටකෝරළේ යන ප්‍රදේශවලත් නුවරඑළිය දිස්ත්‍රික්කයේ වලපනේ, හඟුරන්කෙත, කොත්මලේ සහ අඹගමුව‍කෝරළේ යන ප්‍රදේශත් නායයෑමේ අවදානම් සහිත ප්‍රදේශ ලෙස හඳුනාගෙන තිබේ. බදුල්ල දිස්ත්‍රික්කයේ මහියංගනය හැර සියලුම ප්‍රාදේශීය ලේකම් කොට්ඨාසත්, මාතලේ දිස්ත්‍රික්කයේ රත්තොට, උකුවෙල, යටවත්ත සහ ලග්ගල ප්‍රදේශත් කුරුණෑගල දිස්ත්‍රික්කයේ මල්ලවපිටිය, මාවතගම සහ රීදිගම යන ප්‍රදේශත් නායයෑමේ අවදානම් සහිත ප්‍රදේශ ලෙස හඳුනාගෙන ඇති බව ආර්.එම්.එස්.බණ්ඩාර මහතා සඳහන් කළේය. මේ අතර ජලගැලීම් සහ නායයෑම් හේතුවෙන් දුම්රිය ධාවන කටයුතු වලට තවදුරටත් බාධා එල්ලවී තිබේ. දුම්රිය ප්‍රධාන පාලක මැදිරිය සදහන් කළේ මේ හේතුවෙන් කොටුව - ඕමන්ත, කොටුව - මඩකළපුව සහ ත්‍රිකුණාමලය- කොළඹ - බදුල්ල රාත්‍රී තැපැල් දුම්රිය සේවා අවලංගු කර ඇති බවයි. මීට අමතරව වව්නියාව සහ මඩකළපුව සීඝ්‍රගාමී දුම්රියද අද දිනය තුළ අවලංගු කිරීමට තීරණය කළ බව දුම්රිය ප්‍රධාන පාලක මැදිරිය සදහන් කළේය.", "URL": "https://sinhala.adaderana.lk/news.php?nid=30069", "Category": null, "Parent URL": null}