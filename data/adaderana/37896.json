{"Source": "Adaderana", "Timestamp": "October 4, 2013 07:19 am", "Headline": "සුදු වෑන් එකෙන් ඇවිත් ස්ත්‍රී දූෂණයක් කරලා", "News Content": "සුදු පැහැති වෑන් රථයකින් පැහැර ගෙන ගොස් ලැගුම්හලක් තුළදී කාන්තාවක් දුෂණය කළ බව කියන සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව හලාවත පොලීසිය පවසයි. අතවරයට ලක්ව ඇත්තේ ආරච්චිකට්ටුව - බෝගහවැටිය පදිංචි 31 හැවිරිදි කාන්තාවක වන අතර ඇය දෙදරු මවකි. ඉකුත් 28 වැනිදා මෙම සිද්ධිය සිදුවී ඇති අතර තමන්ට වු අපරාධය සම්බන්ධයෙන් කාන්තාව පොලීසියට පැමිණිළි කර ඇත්තේ 03 වැනිදාය. තම ස්වාමි පුරුෂයා විදේශ රටක සේවය කරමින් සිටින බවත්,සිද්ධිය වු දිනයේ තමන් අවශ්‍යතාවයක් සඳහා හලාවත නගරයට පැමිණි බවත් පැමිණිළිකාරිය පොලීසියට පවසා ඇත. එම අවස්ථාවේදී තමා පසු පසින් පැමිණි සැකකරු බලහත්කාරයෙන් තමන්ව සුදු පැහැති වෑන් රථයක දමා ගෙන හලාවත - බණ්ඩාරවත්ත ප්‍රදේශයේ අවන්හලකට ගෙන ගොස් දුෂණය කළ බවද පැමිණිළිකාරිය වැඩිදුරටත් තම පැමිණිල්ලේ දැක්වා තිබේ. මෙම සිද්ධියට සම්බන්ධ බව කියන සැකකරු පැමිණිලිකාරිය විසින් හඳුනා ගෙන ඇති බව පොලීසිය කියයි. සැකකරු මෙතෙක් අත්අඩංගුවට ගෙන නැත. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37896", "Category": null, "Parent URL": null}