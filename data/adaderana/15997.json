{"Source": "Adaderana", "Timestamp": "May 10, 2011 08:33 am", "Headline": "පාවිච්චියට නුසුදුසු ආහාර විකිණූ ආයතන 1507 ට නඩු වැටෙයි", "News Content": "මේ වසරේ ගතවූ පළමු කාර්තුව තුළ මිනිස් පරිභෝජනය නුසුදුසු ආහාර අලෙවි කළ ආයතන 1507 ට එරෙහිව නඩු පවරා ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. ජනවාරී මාසයේ සිට මාර්තු 30 වැනි දින දක්වා වූ කාලය තුළ සිදු කළ වැටලීම් වල දී මෙම නඩු පවරා ඇති බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා ප්‍රකාශ කළේය. එම ආයතනවලින් දඩ මුදල් වශයෙන් රුපියල් 524, 900 ක මුදලක් අයකරගෙන ඇති බව අද දෙරණට අදහස් දැක් වූ උපුල් රෝහණ මහතා සඳහන් කළේය. එමෙන්ම තවත් නඩු 217 ක් විභාගවෙමින් පවතින බවත් උපුල් රෝහණ මහතා කියා සිටියේය. ඉදිරියේදීද දිවයින පුරා සියලුම ආහාර පරිහරණ ආයතන පරීක්ෂා කිරීම සම්බන්ධව වි‍ශේෂ මෙහෙයුම් සිදුකෙරෙන බව මහජන සෞඛ්‍ය පරීක්ෂකවරුන්ගේ සංගමයේ සභාපතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=15997", "Category": null, "Parent URL": null}