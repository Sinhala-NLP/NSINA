{"Source": "Adaderana", "Timestamp": "May 12, 2019 01:33 pm", "Headline": "අමිහිරි මතක මැදින් කටුවාපිටියේ ඉරුදින දේව මෙහෙය පවත්වයි", "News Content": "පාස්කු ඉරුදින ප්‍රහාරයෙන් සති තුනකට පසු මීගමුව කටුවපිටිය ශාන්ත සෙබස්තියන් දේවස්ථානයේ දේව මෙහෙය අද (12) පෙරවරුවේ පැවැත්වුණි. එදින එම අමිහිරි අත්දැකීමට මුහුණදී රෝගාතුර වූ මෙන්ම තම හිතෛෂියන් අහිමිවූවන් වූවන්ද මෙම දේව මෙහෙයට එක්ව සිටියේය. පාස්කු ඉරුදින බෝම්බ ප්‍රහාර මාලාවේ ඉලක්කයක් වූ මීගමුව කටුවපිටිය ශාන්ත සෙබස්තියන් දේවස්ථානයේ දේව මෙහෙය සති තුනකට පසු අද පෙරවරුවේ පැවැත්වුණේ හමුදා ආරක්ෂාව මධ්‍යයේය. ප්‍රහාරයෙන් ප්‍රධාන ශාලාවට දැඩි හානි සිදුවී තිබීම හේතුවෙන් දේවස්ථානයේ දහම් පාසල් ශාලාවේදී දේව මෙහෙය පැවැත්වුණි. අද පැවති දේව මෙහෙය සඳහා පාස්කු ඉරුදින ප්‍රහාරය එල්ල වූ අවස්ථාවේ දේවස්ථානයේ සිටි බැතිමතුන් කිහිප දෙනෙකු ද සහභාගී විය. දේවස්ථානයට සලසා ඇති ආරක්ෂක විධිවිධාන තවදුරටත් ක්‍රියාත්මක කරන ලෙස දේවස්ථානයේ බැතිමතුන් ඉල්ලා සිටියේය.", "URL": "https://sinhala.adaderana.lk/news.php?nid=109794", "Category": null, "Parent URL": null}