{"Source": "Adaderana", "Timestamp": "September 29, 2013 10:58 am", "Headline": "තොරතුරු ආරක්ෂණය ගැන ජාත්‍යන්තර රටවල අත්දැකීම් ලබාගැනීමේ වැඩපිළිවෙළක්", "News Content": "තොරතුරු ආරක්ෂණය සම්බන්ධයෙන් ජාත්‍යන්තර රටවල අත්දැකීම් ලබාගැනීමේ වැඩපිළිවෙළක් මෙවර සයිබර් ආරක්ෂණ සතිය තුළ ක්‍රියාත්මක කිරීමට බලාපොරොත්තු වන බව ශ්‍රී ලංකා පරිගණක හදිසි ප්‍රතිචාර සංසදය පවසයි. ඒ සඳහා රටවල් රැසක තොරතුරු ආරක්ෂණය පිළිබඳ විශේෂඥයින් පිරිසක් එළඹෙන සතියේ දිවයිනට පැමිණීමට නියමිතය. ඔක්තෝබර් මස 02 වන දින තොරතුරු ආරක්ෂණය පිළිබඳ විශේෂ සම්මන්ත්‍රණයක් ද පැවැත්වීමට සැලසුම් කර ඇති බව ශ්‍රී ලංකා පරිගණක හදිසි ප්‍රතිචාර සංසදයේ මාධ්‍ය ප්‍රකාශක රොෂාන් චන්ද්‍රගුප්ත මහතා සඳහන් කළේය. ඔක්තෝබර් මස පළමු සතිය සයිබර් ආරක්ෂක සතිය ලෙස නම් කර ඇති අතර එහිදී තොරතුරු ආරක්ෂාව සම්බන්ධයෙන් මෙන්ම අන්තර්ජාලයේ සිදුවන නව ප්‍රවණතා පිළිබදව ජනතාව දැනුවත් කිරීමට විශේෂ වැඩසටහන් රැසක් සැලසුම් කර ඇත.", "URL": "https://sinhala.adaderana.lk/news.php?nid=37782", "Category": null, "Parent URL": null}