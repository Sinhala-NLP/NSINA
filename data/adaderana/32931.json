{"Source": "Adaderana", "Timestamp": "April 2, 2013 08:20 am", "Headline": "හකීම් බාලි යයි", "News Content": "නීති විරෝධීව මිනිසුන් මුහුදු මගින් විදේශීය රටවලට රැගෙන ගොස් ජාවාරම් කිරීමේ කටයුතු වැළැක්වීමේ අරමුණින් ඉන්දුනීසියාවේ පැවැත්වෙන පස්වැනි බාලී ක්‍රියාදාම අමාත්‍යවරුන්ගේ සමුළුවට සහභාගී වීම සඳහා අධිකරණ අමාත්‍ය රවුෆ් හකීම් මහතා දිවයිනෙන් පිටත්ව ‍ගොස් ඇත. ඉන්දුනීසියාවේ බාලී නගරයේ පැවැත්වෙන මෙම සමුළුව 2002 වසරේ පෙබරවාරී මාසයේ ආරම්භ කර ඇති අතර මේ වන විට වැඩමුළු 31 ක් පවත්වා තිබේ. සමුළුව සඳහා ඔස්ට්‍රේලියාව, ඉන්දුනීසියාව, ඇෆ්ගනිස්ථානය, බංග්ලාදේශය, චීනය, ඉරානය, ඉරාකය, මලයාසියාව, මාලදිවයින, නේපාලය, පාක්ස්ථානය, ඉන්දියාව සහ සිංගප්පූරුව ඇතුළු රටවල් 43 ක සාමාජිකයින් මීට සහභාගී වීමට නියමිතය. ඊට අමතරව එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය, ජාත්‍යන්තර පොලීසිය සහ ආසියානු සංවිධානයේ නියෝජිතයින් ද මෙම සමුළුව සඳහා සහභාගී වනු ඇති. නීති විරෝධී ලෙස මිනිසුන් මුහුදු මගින් ප්‍රවාහනය කර ජාවාරම් හා අපරාධ සඳහා යොදාගැනීම වළක්වන්නේ කෙසේද යන්න පිළිබඳ සොයා බැලීම මෙම සමුළුවේ අරමුණය.", "URL": "https://sinhala.adaderana.lk/news.php?nid=32931", "Category": null, "Parent URL": null}