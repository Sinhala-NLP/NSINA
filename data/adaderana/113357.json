{"Source": "Adaderana", "Timestamp": "July 4, 2019 01:18 pm", "Headline": "ලංකාව හොල්ලන අමෙරිකානු ගිවිසුම් තුන", "News Content": "අමෙරිකාව සහ ශ්‍රී ලංකාව අතර ඇති ද්වි පාර්ශ්වික ගිවිසුම් 3ක් සම්බන්ධයෙන් මේ වන විට සමාජයේ කතා බහට ලක් වී තිබේ. එම ගිවිසුම් වන්නේ , 1සෝෆා ගිවිසුම -Status of Forces Agreement(SOFA) 2 ඇක්සා ගිවිසුම -Acquisition and Cross-Servicing Agreement(ACSA) 3 මිලෙනියම් චැලෙන්ජ් කෝපරේෂන් ගිවිසුම - Millennium Challenge Corporation (MCC),වේ. මෙම ගිවිසුම් මගින් අමෙරිකානු හමුදාවන්ට ඔවුනට අවශ්‍ය පරිදි මෙරට තුල නිදහසේ කටයුතු කිරීමට හැකියාවක් ඇති බවට විවිධ පාර්ශවයන් චෝදනා එල්ල කර ඇත. එමෙන්ම දෙරට අතර අත්සන් කිරිමට නියමිත ද්වීපාර්ශවික ගිවිසුමක් වන සෝෆා ගිවිසුමේ (SOFA)ඇතැම් වගන්තිවලින් ශ්‍රී ලංකාවේ ස්වෛරීභාවයට හානී සිදුවන බවට පල වී ඇති වාර්තා සම්බන්ධයෙන් ප්‍රතිචාර දක්වමින් ඇලෙයිනා බී ටෙප්ලිට්ස් මෙම පණිවිඩය නිකුත් කර තිබේ. කෙසේ වෙතත් ශ්‍රී ලංකාවේ අමෙරිකානු තානාපතිනි ඇලෙයිනා බී ටෙප්ලිට්ස් ට්විටර් පණිවිඩයක් නිකුත් කරමින් ප්‍රකාශ කළේ දෙරට අතර සාකච්ඡා පවතින්නේ සහයෝගය සැපයීමේ අරමුණ සඳහා පමණක් බවයි. ශ්‍රී ලංකාව තුළ අමෙරිකානු කඳවුරක් ස්ථාපිත කිරීමට කිසිදු සැලසුමක් හෝ අවශ්‍යතාවක් නොමැති බව ද ඇය එහි සඳහන් කර ඇත. එමෙන්ම ඕනෑම එකඟතාවක් තුළ ශ්‍රී ලංකාවේ ස්වෛරීභාවයට සම්පුර්ණයෙන් ගරු කරන බව ඇය සිය පණිවිඩයෙන් දක්වා තිබේ. ඒ අනුව , එසේ ශ්‍රී ලංකාව තුළ ඇමරිකානු කඳවුරක් ස්ථාපිත කිරීමේ සැලසුමක් හෝ වුවමනාවක් නැත්නම් ශ්‍රී ලංකාවේ ඇමරිකානු තානාපති කාර්යාලය විසින් ශ්‍රී ලංකා විදේශ කටයුතු අමාත්‍යාංශය වෙත එවා ඇති \"හමුදාවන් ස්ථානගත කිරීමේ ගිවිසුම\"ට (SOFA - Status Of Forces Agreement) අදාළ ලේඛනයෙහි සඳහන් කරුණු මොනවාදැයි දැන ගැනීමට අවශ්‍ය බව පසුගිය දා ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් විරවංශ මහතා විසින් නිවේදනයක් නිකුත් කළේය. මෙම ගිවිසුම අදාළ වන්නේ ඇමරිකානු හමුදාවන්, ඇමරිකානු ආරක්ෂක දෙපාර්තමේන්තුවේ සිවිල් නිලධාරීන්, ඇමරිකානු ආරක්ෂක දෙපාර්තමේන්තුව සමඟ ගිවිසුම්ගත වන කොන්ත්‍රාත්කරුවන්ට බවත් මන්ත්‍රීවරයා සඳහන් කරයි. ගිවිසුම අනුව අමෙරිකානු සොල්දාදුවන්නට තානාපති වරප්‍රසාද සහිතව ශ්‍රී ලංකාව තුළ පරීක්ෂා කිරීම්වලින් තොරව අධි ආරක්ෂිත කලාප ඇතුළු ඕනෑම ස්ථානයකට ඇතුළු වීමට හැකි බවද මන්ත්‍රීවරයා පෙන්වා දෙයි. එමෙන්ම ඔවුනට ශ්‍රී ලංකාවේ නීතිය අදාළ නොවන අතර ඔවුන් සිදු කරන නීති විරෝධී හෝ සාපරාධී ක්‍රියාවන් සඳහා ඇමරිකානු නීතිය පමණක් අදාළ වන බවද මන්ත්‍රීවරයා පවසයි. එසේම ශ්‍රී ලංකාව තුළ පනවා ඇති බදුවලට හෝ කිසිදු ගෙවීමකට එම ඇමරිකානු පුද්ගලයන් යටත් නෙවන බවත් ඔවුනට අවශ්‍ය දේපළ, උපකරණ, සැපයීම්, අමුද්‍රව්‍ය හා තාක්ෂණ පුහුණුවීම්වලට අදාළ දේවල් ආනයනය කිරීමට අයිතිය ලැබෙන බවත් සඳහන් වේ. කෙසේ වෙතත් ට්විටර් පණිවිඩයක් නිකුත් කරමින් කැබිනට් නොවන ආර්ථික ප්‍රතිසංස්කරණ සහ පොදු සැපයීම් අමාත්‍ය හර්ෂද සිල්වා මහතා පැවසුවේ මිලෙනියම් චැලෙන්ජ් කෝපරේෂන් ගිවිසුම (MCC)සම්බන්ධයෙන් කිසිදු තොරතුරක් නොදන් පිරිස් ඒ පිලිබඳව විවේඡනයන් සිදු කරන බවයි. එමෙන්ම (MCC) ගිවිසුම සම්බන්ධයෙන් දැනුම්වත් කිරිම සඳහා ශ්‍රී ලංකාවේ අමෙරිකානු තානාපතිනි ඇලෙයිනා බී ටෙප්ලිට්ස් මහත්මිය සමඟ සාකච්ඡාවක් පැවැත්වීමට ජනාධිපති මෛත්‍රීපාල සිරිසෙන මහතාගෙන් දිනයක් සහ කාලයක් ඉල්ලා සිටියද ඒ සඳහා මාස 2ක් ගත වුවත් අවස්තාවක් නොලැබුණ බවද ඔහු සිය ට්විටර් පණිවුඩයේ සඳහන් කර ඇත. එමෙන්ම රටේ සංවර්ධනයට ඇති බදා සම්බන්ධයෙන් ජනාධිපතිවරයා දැනුම්වත් විය යුතු බවත් අමාත්‍යවරයා පවසන්නේ විපක්ෂ පාර්ශවයේ බස් අසමින් නිවැරදි වැටහිමක් නොමැතිව මිලෙනියම් චැලෙන්ජ් කෝපරේෂන් ගිවිසුම (MCC) හරහා ආධාරයක් වශයෙන් රටට ලැබිමට නියමිත ඇමෙරිකානු ඩොලර් මිලියන 480ක මුදලට පයින් ගැසීමට සුදානම් වන බවයි. කෙසේ වෙතත් මෙම ගිවිසුම් සම්බන්ධයෙන් අධිකරණයට පැමිණිලි කිරිමට සුදානම් බව පොදු ජන පෙරමුණේ පාර්ලිමේන්තු මන්ත්‍රී මහින්දානන්ද අලුත්ගමගේ මහතා ඊයේ (03) පැවති මධ්‍ය සාකච්චාවකදි පැවසීය. මෙම ගිවිසුම් හරහා රට පාවාදීමක් සිදු කරන බවටද මන්ත්‍රීවරයා එහිදි චෝදනා එල්ල කළේය.", "URL": "https://sinhala.adaderana.lk/news.php?nid=113357", "Category": null, "Parent URL": null}