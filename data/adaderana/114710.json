{"Source": "Adaderana", "Timestamp": "July 22, 2019 11:29 am", "Headline": "රජ කිරුළේ අනාගත උරුමකරු වන ජෝර්ජ් කුමරු හයවැනි වියට පා තබයි", "News Content": "විලියම් කුමරුගේ සහ කේට් මිඩ්ල්ටන් කුමරියගේ පුතු ජෝර්ජ් කුමරු අද සිය හයවැනි උපන්දිනය සමරයි. කුමරුන්ගේ හයවැනි උපන්දිනය නිමිත්තෙන් කෙන්සින්ටන් මාළිගය නිල ඡායාරූප කිහිපයක්ද ප්‍රසිද්ධියට පත් කළේය. බ්‍රිතාන්‍යයේ විලියම් කුමරුගේ පුත් ජෝර්ජ් කුමාරයාගේ හයවැනි උපන්දිනය සැමරීම වෙනුවෙන් ඔහුගේ ඡායාරූප ත්‍රිත්වයක් නිල වශයෙන් එළිදක්වා ඇත. ජෝර්ජ් කුමරු මෙම ඡායාරූපවලට පෙනී සිටියේ ලන්ඩනයේ කෙන්සිංටන් මාළිගයේදී. ජෝර්ජ් ඇලෙක්සැන්ඩර් ලුයිස් කුමරු උපත ලැබුවේ 2013 වසරේ ජූලි 22වැනිදාය. සිය මව්පියන් වන විලියම් කුමරු සහ කේට් කුමරිය සමඟ ඔහු ජීවත් වන්නේ කෙන්සිංටන් මාළිගයේය. උපන්දිනය වෙනුවෙන් නිකුත් කෙරුණු නිල ඡායාරූප ගෙන ඇත්තේ කේට් කුමරිය විසින්. අනාගතයේ දී බ්‍රිතාන්‍යයේ රජු ලෙස කිරුළු පැළඳීමට නියමිත ජෝර්ජ් කුමරුන් සිය පළමු විදෙස් සංචාරයට එක් වූයේ 2014 වසරේ අප්‍රේල් 7 වැනිදායි. ඒ, විලියම් සහ කේට් යුවල නවසීලන්තයේ වෙලිංටන් නුවර බලා ගිය අවස්ථාවේදී බව විදෙස් වාර්තා සඳහන් කරයි. ඉන්පසු ඔස්ට්‍රේලියාවේ සංචාරයකට ද ජෝර්ජ් කුමරු එක් වුණි. අනතුරුව කේට් කුමරිය තවත් දරුවන් දෙදෙනෙකු බිහිකළ අතර ඔවුන් සමඟ ජෝර්ජ් කුමරු සිය සොහොයුරිය ෂාලට් කුමරිය සහ සොහොයුරු ලුවිස් කුමරු සමඟ කෙළිදෙලෙන් කාලය ගතකරන අයුරු දැක්වෙන දැක්වෙන ඡායාරූප සහ වීඩියෝ දසුන් මේ වන විට විදෙස් පුවත් සේවා ඔස්සේ ප්‍රසිද්ධියට පත් වී ඇත. 2016 වසරේ ජූනි 9 වැනිදා ජෝර්ජ් කුමරු සිය පෙර පාසල් ගමන ආරම්භ කළේය. කුමරුන්ගේ පෙර පාසල වන්නේ නෝෆෝක්හි වෙස්ට්කෙයා මෙන්ටිසෝරියයි. අනාගතයේ බ්‍රිතාන්‍යය රජ කිරුළට හිමිකම් කියන ජෝර්ජ් කුමරු කුඩා කල සිටම එම පුහුණුව ලබන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114710", "Category": null, "Parent URL": null}