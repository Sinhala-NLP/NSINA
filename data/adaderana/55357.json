{"Source": "Adaderana", "Timestamp": "November 27, 2015 11:43 am", "Headline": "සරසවි පා ගමනත් පොල්දූවෙන් එහා බෑ", "News Content": "සරසවි සිසුන්ගේ පා ගමනක් පොල්දූව හන්දියෙන් පාර්ලිමේන්තුව දෙසට ඇතුළුවීම වළක්වමින් උසාවි නියෝගයක් ලබාදී තිබේ.අන්තර් විශ්ව විද්‍යාල ශිෂ්‍ය බල මණ්ඩලය දින කිහිපයකට පෙර මහනුවරින් පා ගමනක් ආරම්භ කර තිබුණි.මාලබේ පෞද්ගලික විශ්වවිද්‍යාලය අහෝසි කිරීම, පාසල් තුළ මුදල් අය කිරීම, නිල ඇඳුම් වෙනුවට වවුචර් ලබාදීම නතර කිරීම ඇතුළු ඉල්ලීම් කිහිපයක් මුල්කර ගනිමින් එම පා ගමන ඇරඹිණ.එම පා ගමන අද (27) පාර්ලිමේන්තුව දක්වා පැමිණීමට නියමිත බවට ලැබුණු තොරතුරක් අනුව පොලිසිය කඩුවෙල මහේස්ත්‍රාත් අධිකරණයෙන් තහනම් නියෝගයක් ලබාගෙන ඇතැයි සඳහන්ය.එම නියෝගය අනුව උද්ඝෝෂණ පාගමන පොල්දූව දක්වා පැමිණීමට හැකි අතර පොල්දූව හන්දියෙන් පාර්ලිමේන්තු පාරට ඇතුළුවීම තහනම්ය. පාර්ලිමේන්තුව දෙසට යාමට සැලසුම් කර තිබූ රැකියා විරහිත උපාධිධාරීන්ගේ විරෝධතා පා ගමනක්ද අධිකරණ නියෝගයකින් ඊයේ මෙලෙස වැළැක්වීය.", "URL": "https://sinhala.adaderana.lk/news.php?nid=55357", "Category": null, "Parent URL": null}