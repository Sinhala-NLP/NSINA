{"Source": "Adaderana", "Timestamp": "December 22, 2010 12:25 pm", "Headline": "වටේ ගියත් වාසියක් නෑ-ක්‍රිකට් බලධාරීන්ට හයිය නෑ", "News Content": "ලෝක කුසලානය අරන් රට වටේ ගියත් නිසි ප්‍රයෝජනයක් ගන්න ක්‍රිකට් බලධාරීන් සමත්ව නැතැයි එක්සත් ජාතික පක්ෂය පවසයි. අද (22)කොළඹ පැවති මාධ්‍ය හමුවකට එක්වෙමින් එ.ජා.ප පාර්ලිමේන්තු මන්ත්‍රී හරීන් ප්‍රනාන්දු මහතා කියා සිටියේ නිසි කළමනාකරණයක් හෝ දැනුමක් නොමැතිකම හේතුවෙන් ලෝක කුසලාන ක්‍රිකට් තරගාවලිය රටට වාසිදායක ලෙස යොදාගන්නට හැකි වී නැති බවයි. 2011 ලෝක කුසලාන ක්‍රිකට් තරඟාවලියේ ආරම්භක තරගය පැවැත්වෙන්නේ බංග්ලාදේශයේ බවත්,අවසාන තරගය පැවැත්වෙන්නේ ඉන්දියාවේ බවත් පෙන්වාදුන් මන්ත්‍රීවරයා කියා සිටියේ ශ්‍රී ලංකා ක්‍රිකට් පාලක මණ්ඩලයේ ඉහළ වැටුප් ලබා ගන්නා වගකිවයුත්තන් ට ආරම්භක තරගය හෝ අවසාන තරගය ශ්‍රී ලංකාවේ පවත්වන්නට අවස්ථාව ලබා ගන්නට නොහැකි වූ බවටද චෝදනා කළේය. බලධාරීන්ගේ නොසැලකිල්ල නිසා මේවන විට ශ්‍රී ලංකාවේ ක්‍රිකට් ක්‍රීඩාවට කණකොකා හඬා ඇතැයිද හෙතෙම සඳහන් කළේය.", "URL": "https://sinhala.adaderana.lk/news.php?nid=13021", "Category": null, "Parent URL": null}