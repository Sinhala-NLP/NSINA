{"Source": "Adaderana", "Timestamp": "September 6, 2016 07:30 am", "Headline": "ෆේස්බුක්වලට එරෙහිව පැමිණිලි 1570ක්", "News Content": "මේ වසරේ ගත වු පළමු මාස 8 තුළ ෆේස්බුක් වෙබ් අඩවිය සම්බන්ධයෙන් පැමිණිලි 1570ක් ලැබී ඇති බව ශ්‍රී ලංකා පරිගණක හදිසි ප්‍රතිචාර සංසදය පවසයි.එහි මාධ්‍ය ප්‍රකාශක ආරක්ෂක ඉංජිනේරූ රොෂාන් චන්ද්‍රගුප්ත මහතා කියා සිටියේ ඉන් වැඩිම පැමිණිලි සංඛ්යාවක් ලැබී ඇත්තේ ව්‍යාජ ෆේස්බුක් ගිණුම් සම්බන්ධයෙන් බවයි. ඊට අමතරව ෆේස්බුක් ගිණුම්වලට අනවසරෙයෙන් ඇතුළු වීම පිළිබඳව ද පැමිණිලි ලැබී තිබේ. ලැබුණු පැමිණිලිවලට අනුව ඒ පිළිබඳ සොයා බලා මේ වන විටත් අවශ්‍ය උපදෙස් ලබා දී ඇති බව රොෂාන් චන්ද්‍රගුප්ත මහතා සඳහන් කළේය.මේ අතර මේ වසරේ ගත වු කාලය තුළ වෙබ් අඩවිවලට අනවසරයෙන් ඇතුළු වී දත්ත වෙනස් කිරීම පිළිබඳව පැමිණිලි 6ක් පමණ ලැබී ඇති බව ශ්‍රී ලංකා පරිගණක හදිසි ප්‍රතිචාර සංසදය පවසයි. අන්තර්ජාලය ඔස්සේ මුදල් වංචා කිරීමේ සිදුවීම් පිළිබඳව ද පැමිණිලි පහක් පමණ මේ වසර තුළ ලැබී ඇති බව රොෂාන් චන්ද්‍රගුප්ත මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=63836", "Category": null, "Parent URL": null}