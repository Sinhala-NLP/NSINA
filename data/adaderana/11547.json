{"Source": "Adaderana", "Timestamp": "October 17, 2010 10:14 am", "Headline": "රැහැන් රහිත දුරකථන ලබාදීම 3.8% න් වැඩියි", "News Content": "රැහැන් රහිත ස්ථාවර දුරකථන ලබා දීමේ කැපී පෙනෙන වර්ධනයක් පෙන්නුම් කෙරෙන බව විදුලි සංදේශන නියාමන කොමිසන් සභාව පවසයි. එම කොමිසන් සභාවේ වාර්තා පෙන්වා දෙන පරිදි මේ වසරේ දෙවන කාර්තුව අවසන් වන විට මෙරට ක්‍රියාත්මක රැහැන් රහිත ස්ථාවර දුකරථන සංඛ්‍යාව විසි හය ලක්ෂ පහළොස් දහස් හත්සිය අනූ එක දක්වා වර්ධනය වී ඇත. පසුගිය වසරට සාපේක්ෂව මේ වසරේ අදාළ දුරකථන ලබා දීම 3.8% ක ව‍ර්ධනයක් පෙන්නුම් කර තිබේ. රැහැන් රහිත දුරකථන සබඳතා ප්‍රචලිත කිරීමේ විශේෂ වැඩපිළිවෙළ රැසක් දුරකථන සමාගම් විසින් ක්‍රියාත්මක කර තිබීම මෙම වර්ධනයට හේතු වී ඇති බව වාර්තා වේ. ග්‍රාමීය ප්‍රදේශ‍ වල මෙම රැහැන් රහිත දුරකථන සබඳතා බහුල වශයෙන් ව්‍යාප්තව පවතින බව ද විදුලි සංදේශන නියාමන කොමිසන් සභාව පවසයි.", "URL": "https://sinhala.adaderana.lk/news.php?nid=11547", "Category": null, "Parent URL": null}