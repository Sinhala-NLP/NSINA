{"Source": "Adaderana", "Timestamp": "August 3, 2019 03:54 pm", "Headline": "සෞඛ්‍ය සම්පන්න ජනතාවක් වෙසෙන රටක් වෙනුවෙන් කැපවිය යුතුයි-ජනපති", "News Content": "දේශීයව නිෂ්පාදනය කළ හැකි එහෙත් පිටරටින් ගෙන්වන ආහාර සඳහා වාර්ෂිකව වැය කරන අතිවිශාල මුදල රට තුළ ඉතිරිකරගත හැකි නම් දිළිඳු බව පිටුදැකීමේ කාර්යය අපහසු නොවන බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව ප්‍රකාශ කළේ මින්නේරිය හෙල බොජුන්හල සහ හරිත ප්‍රජා අලෙවි සංකිර්ණය ජනතා අයිතියට පවරාදීමේ අවස්ථාවට අද (03) දහවල් එක් වෙමිනි. තරගකාරී ජීවන රටාවක සිරවී සිටින ජනතාව වෙත පහසුවෙන් පෝෂ්‍යදායි ආහාර වේලක් සපයා ගැනීමේ අවස්ථාව සලසා දෙමින් පිබිදෙමු පොළොන්නරුව වැඩසටහන යටතේ රුපියල් මිලියන 14ක් වැය කරමින් කෘෂිකර්ම දෙපාර්තමේන්තුවේ මෙම හෙළ බොජුන්හල විවෘත කර තිබේ. උත්සව සභාව ඇමතු ජනාධිපතිවරයා වැඩිදුරටත් සඳහන් කළේ ශ්‍රී ලංකාවේ බෝ නොවන රෝගයන්ට ගොදුරුවන ප්‍රතිශතය ඛෙහෙවින් ඉහළ යමින් පවතින අතර නිවැරදි නොවන ආහාර රටාව ඊට ප්‍රධාන හේතුවක් වී තිබෙන බවයි. එමෙන්ම සෞඛ්‍ය සම්පන්න ජිවිතයක් වෙනුවෙන් නිවැරදි ආහාර රටාවකට මෙන්ම නිවැරදි චර්යාවන්ට ද පුද්ගලයන් යොමුවීමේ වැදගත්කම පෙන්වා දුන් ජනාධිපතිවරයා කියා සිටියේ සෞඛ්‍ය සම්පන්න ජනතාවක් සිටින රටක් වෙනුවෙන් අද දවසේ සියලූදෙනා කැපවිය යුතු බවයි. පිබිදෙමු පොළාන්නරුව දිස්ත්‍රික් සංවර්ධන වැඩසටහන යටතේ ජීවන උපාය සංවර්ධන වැඩසටහනේ ප්‍රතිලාභීන් වෙත කෘෂිකර්ම උපකරණ ඛෙදාදීම ඇතුළු වැඩසටහන් රැසක් මෙහිදී ජනාධිපතිවරයා අතින් සංකේතවත් කෙරිණි. කෘෂිකර්මය පිළිබඳ සම්පාදනය කෙරුණු ග්‍රන්ථ දෙකක් ද ජනාධිපතිවරයා වෙත පිළිගන්වන ලදී. මේ අතර අද ජනාධිපතිවරයාගේ ප්‍රධානත්වයෙන් පොළොන්නරුවේ දී විවෘත කිරීම් සහ තවත් වැඩසටහන් සිදු විය. පිබිදෙමු පොළොන්නරුව දිස්ත්‍රික් සංවර්ධන වැඩසටහන යටතේ ආගමික පුනර්ජීවනය අරමුණු කරගනිමින් වෙලන්කටුව ශ්‍රී ශෛල ගංගාරාම විහාරස්ථානයේ ඉදිකරන ලද නව සංඝාවාස ගොඩනැඟිල්ල සඝ සතු කොට පූජා කිරීමේ පුනයෝත්සවය අද පෙරවරුවේ පැවැත්වුණේ ජනාධිපතිවරයාගේ ප්‍රධානත්වයෙනි. නව සංඝාවාස ගොඩනැඟිල්ල ඉදිකිරීම සඳහා වැය කර ඇති මුදල රුපියල් මිලියන 3.47කි. ඉන් අනතුරුව පිබිදෙමු පොළොන්නරුව දිස්ත්‍රික් සංවර්ධන වැඩසටහන යටතේ ඇලහැර, බකමුණ නගරයේ ඉදිකෙරුණු හෙළ බොජුන් හළ විවෘත කිරීමේ අවස්ථාවට ද ජනාධිපතිවරයා එක් විය. මේ අතර කෝට්ටපිටිය ශ්‍රී බුද්ධගයා ප්‍රභාෂ්වර පිරිවෙණෙහි රුපියල් මිලියන 10කට ආසන්න මුදලක් වැය කරමින් ඉදිකෙරුණු අංගසම්පූර්ණ නව සංඝාවාස ගොඩනැඟිල්ල සඝ සතු කොට පූජා කිරීම සිදු කෙරණේ ද ජනාධිපතිවරයා අතිනි. අනතුරුව පැවති උත්සව සභාවේ දී මහවැලි කලාපයට අයත් විහාරස්ථාන 03ක් වෙත පූජා ඔප්පු ප්‍රදානය කිරීම ද ජනාධිපතිවරයා අතින් සිදු විය.", "URL": "https://sinhala.adaderana.lk/news.php?nid=115649", "Category": null, "Parent URL": null}