{"Source": "Adaderana", "Timestamp": "August 5, 2018 06:55 pm", "Headline": "විනෝද සාදයක් පුද්ගලයින් 3 කට මරු කැඳවයි", "News Content": "වාද්දුව වෙරළාසන්න හෝටලයක ඊයේ (04) රාත්‍රියේ පැවති සංගීත ප්‍රසංගයක් අතරතුර රෝගී වූ පුද්ගලයින් තිදෙනෙකු මියගොස් තිබේ. පානදුර රෝහලේ නියෝජ්‍ය වෛද්‍ය අධිකාරීවරයා පැවසුවේ මූලික වෛද්‍ය පරීක්ෂණවලට අනූව කිසියම් විෂක් ශරීරගතවීම නිසා මොවුන් මිය යන්නට ඇති බවයි. ෆෙස්බුක් , යූටියුබ් වැනි සමාජ මාධ්‍ය භාවිත කරමින් සංවිධාන කෙරෙන රාත්‍රී ප්‍රසංග මේ වන විට ලංකාව පුරා සීඝ්‍රයෙන් ජනප්‍රියත්වයට පත්ව තිබේ. එලෙස සංවිධාන වන ඇතැම් පසංග මීට පෙර විදේශිකයින් ඉලක්ක කර සංවිධාන කෙරුණත් වර්ථමානයේ සමාජ මාධ්‍ය භාවිත කරන ලාංකික තරුණ තරුණියන් ද ඒ සඳහා දක්වනුයේ දැඩි උනන්දුවකි. ලෝකප්‍රකට ඊශ්‍රායල ජාතික සංගීතඥයෙකුගේ සහභාගීත්වයෙන් වාද්දූව ප්‍රාදේශයේ දී එලෙස සංවිධාන කෙරෙන සාදයක් වෙනුවෙන් පසුගියදා අන්තර්ජාලය ඔස්සේ පූර්ව ප්‍රචාරක පටයක් නිකුත් කර තිබිණි. එම සංගීත ශිල්පියා මීට පෙරද ලංකාවට පැමිණ මේ ආකාරයේ ප්‍රසංගයක් සදහා එක්ව තිබූ අතර මෙවර එය සංවිධාන කර තිබුණේ එය පැවැත්වුණු වාද්දුව ප්‍රදේශයේ හෝටල් හිමිකරුවකු සහ එවැනි ප්‍රසංග සංවිධාන කරන දේශීය සමාගමකි. ඒ අනූව ඊයේ රාත්‍රීයේ අදාළ ප්‍රසංගය සදහා නන් දෙසින් පැමිණි තරුණ තරුණියන් 1700ක් පමණ එක්ව සිටියේය. හෝටලයේ ශාලාවක ගෘහස්ථව පැවති ප්‍රසංගය රාත්‍රි 7ට පමණ ආරම්භ වී අද උදෑසන දක්වා පැවැත්වීමට කටයුතු කර තිබේ. කෙසේවෙතත් ප්‍රසංගය පැවැත්වෙන අතරවාරයේ අලුයම 2.30ට පමණ පුද්ගලයින් සිව්දෙනෙකු හදිසියේ රෝගාතුර වීම නිසා පානදුර මූලික රෝහලට රැගෙන ගොස් තිබිණි. ඒ අතරවාරෙයේදි එක් අයෙකු මියගොස් ඇති අතර ඔහු කැස්බෑව හොන්න්තර ප්‍රෙද්ශයේ පදිංචි 37 හැවිරිදි එරංග රුවන් පෙරේරා නැමැත්තෙකි. මේ අතර 21 හැවිරිදි මෙලාන් චාමික නැමැති දිවුලපිටියේ පදිංචිකරුවෙක්ද රෝහලට ඇතුළත් කිරීමෙන් අනතුරුව මිය ගොස් තිබිණි. අසාධ්‍ය තත්වයේ පසුවූ තවත් දෙදෙනෙකු රෝහලේ නේවාසිකව ප්‍රතිකාර ලැබීය. එලෙස ප්‍රතිකාර ලබමින් සිටි කලුතර මොරොන්තුඩුව ප්‍රෙදේශයේ පදිංචි 31 හැවරිදි විදුරංග දේශාන් නැමති තරුණයා අද පස්වරුවේ මියගියේය. සිද්ධිය පිළිබඳව අප පානදුර මූලික රෝහලේ සහකාර වෛද්‍ය අධිකාරි .පී.ජී හේමන්ත කුමාර මහතාගේන් විමසීමක් කළේය. ඔහු සදහන් කළේ මිය ගිය තිදෙනාගේ ශරීර උෂ්ණත්වය හා හෘධ ක්‍රියාකාරීත්වය අසාමාන්‍ය ලෙස ඉහලගොස් තිබූ බවයි. සාදය පැවති ශාලාව තුළ ඇතිවූ අපහසුතා සම්බන්ධයෙන් ද ඊට එක්වූ පිරිස් අදහස් පළ කළේය. පානදුර වැඩ බලන මහේස්ත්‍රාත් සුනන්දා රණසිංහ මහත්මිය අද පස්වරුවේ අදාල හෝටලයට පැමිණ පරීක්ෂා කළේය. මේ අතර සිද්ධිය සම්බන්ධයෙන් වාද්දුව පොලිසිය පරික්ෂණ ආරම්භ කර ඇති අතර ප්‍රසංගය පැවති හෝටල් භූමියට පොලිස් ආරක්ෂාවද යොදවා තිබේ. එහිදී උත්සව ශාලාව තුළ මත්පෙති බහාලූ කවර,හිස් බීර කෑන් සහ මත්පැන් අඩංගු හිස් බෝතල් බොහොමයක් දක්නට තිබූ බවයි අප වාර්තාකරුවන් පැවසීය. මේ අතර සමාජ මාධ්‍ය භාවිතය සහ ඒ ආශ්‍රිත ක්‍රියාකාරකම් සදහා දරුවන් මෙන්ම තරුණ තරුණියන් යොමුවීමේදී වඩා සැලකිලිමත්විය යුතු බව සාමාජ විද්‍යාඥයින් පෙන්වා දෙයි.", "URL": "https://sinhala.adaderana.lk/news.php?nid=93881", "Category": null, "Parent URL": null}