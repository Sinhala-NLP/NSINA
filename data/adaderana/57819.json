{"Source": "Adaderana", "Timestamp": "March 2, 2016 03:31 pm", "Headline": "මාතර රෝහල පිළිබඳ කඩිනමින් වාර්තාවක් අවශ්‍යයි", "News Content": "මාතර මහ රෝහලේ කණිෂ්ඨ කාර්යය මණ්ඩලය සේවයට වාර්තා නොකිරීම පිළිබඳ සොයාබැලීම සඳහා විශේෂ කමිටුවක් පත් කිරීමට සෞඛ්‍ය අමාත්‍යාංශය පියවර ගෙන තිබේ.සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා විසින් සාමාජිකයින් දෙදෙනෙකුගෙන් යුත් කමිටුවක් මෙලෙස පත් කර ඇති බව සෞඛ්‍ය අමාත්‍යාංශය සඳහන් කළේය.මාතර මහ රෝහලේ කණිෂ්ඨ කාර්යය මණ්ඩල සේවක සේවිකාවන් 150 දෙනෙකු පමණ සේවය වාර්තා නොකර මාසික වැටුප ලබාදෙන දින කිහිපයේ පමණක් සේවයට පැමිණෙන බවත්, ඉන් වැඩි දෙනා දේශපාලන ලැයිස්තුකරුවන් බවත්, රෝහල් අධ්‍යක්ෂවරිය පසුගියදා අනාවරණය කර තිබු බව සඳහන්ය.ඒ අනුව මාතර රෝහලේ අදාළ අංශ පිළිබඳ පරීක්ෂා කර කඩිනමින් වාර්තාවක් තමන් වෙත ලබාදෙන ලෙස සෞඛ්‍ය සේවා අධ්‍යක්ෂ ජනරාල්වරයා පත්කරන ලද විශේෂ කමිටුවට උපදෙස් ලබාදී ඇත.", "URL": "https://sinhala.adaderana.lk/news.php?nid=57819", "Category": null, "Parent URL": null}