{"Source": "Adaderana", "Timestamp": "June 21, 2011 06:33 pm", "Headline": "ඉන්දීය ක්‍රීඩකයින් ඉල්ලන්න ශ්‍රී ලංකා ක්‍රිකට් බලධාරීන් ඉන්දියාවට", "News Content": "ශ්‍රී ලංකා ප්‍රීමියර් ලීග් තරගාවලියට සහභාගී වීමට ඉන්දීය ක්‍රීඩකයින්ට අවසර නොදීම පිළිබඳ සාකච්ඡා කිරීම සඳහා ඉන්දියාවට යාමට නියමිත බව ශ්‍රී ලංකා ක්‍රිකට් ආයතනයේ ලේකම් නිශාන්ත රණතුංග මහතා පවසයි. ඒ අනුව එළඹෙන 23 වන දින ශ්‍රී ලංකා ක්‍රිකට් ආයතනයේ සභාපති ඩී.එස් ද සිල්වා මහතා හා තමන් ඉන්දියාවට ගොස් ඉන්දීය ක්‍රිකට් මණ්ඩලය සමග සාකච්ඡා කිරීමට අපේක්ෂා කරන බව රණතුංග මහතා අද දෙරණට කියා සිටියේය. ජූලි මස 19 සිට අගෝස්තු මස 4 දක්වා පවත්වන්නට නියමිතව පවතින ශ්‍රී ලංකා ප්‍රීමියර් ලීග් ක්‍රිකට් තරගාවලියට සහභාගීවීම සඳහා ඉන්දීය ක්‍රීඩකයින් 12 දෙනෙකු පමණ සූදානමින් සිටියද ඊට අදාළ අවසර පත් සහතික ලබා නොදීමට ඉන්දීය ක්‍රිකට් මණ්ඩලය තීරණය කර ඇති බව පසුගියදා අනාවරණය විය. එබැවින් ඉන්දීය ක්‍රිකට් බලධාරීන් සමග සාකච්ඡා කොට ඔවුන්ගේ තීරණය යළි සලකා බලන්නැයි ඉල්ලා සිටීමට ශ්‍රී ලංකා ක්‍රිකට් බලධාරීන් තීරණය කර තිබේ. කෙසේ වෙතත් ජූලි මස 19 වන දින ශ්‍රී ලංකාවේ ප්‍රීමියර් ලීග් තරගාවලිය ආරම්භවීම නියමිත අතර එය සංවිධානය කරනු ලබන්නේ සිංගප්පූරුවේ පුද්ගලික සමාගමක් වන සෝමසෙට් එන්ටර්ට්‍රේයින්ට්මන්ට් වෙන්චර්ස් විසිනි.", "URL": "https://sinhala.adaderana.lk/news.php?nid=16920", "Category": null, "Parent URL": null}