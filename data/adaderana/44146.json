{"Source": "Adaderana", "Timestamp": "June 22, 2014 11:30 am", "Headline": "රුහුණු විශ්වවිද්‍යාලයේ පීඨ 4ක් හෙට සිට විවෘතයි ", "News Content": "තාවකාලිකව වසා දමනු ලැබු රුහුණු විශ්වවිද්‍යාලයේ පීඨ 4ක අධ්‍යයන කටයුතු හෙට(23) සිට යළි ආරම්භ කරන බව එම විශ්වවිද්‍යාලයේ උපකුලපති මහාචාර්ය ගාමිණි සේනානායක මහතා පවසයි. ඒ අනුව මානව ශාස්ත්‍ර සහ සමාජ විද්‍යා, කළමනාකරණ හා මූල්‍ය, විද්‍යා, ධීවර සාගර විද්‍යා හා තාක්ෂණ පීඨවල අධ්‍යයන කටයුතු මෙලෙස ආරම්භ කරන බව උප කුලපතිවරයා සඳහන් කළේය. දැයට කිරුළ ප්‍රදර්ශනය රුහුණු විශ්වවිද්‍යාල භූමියේ පැවැත්වීමට ගෙන තිබු තීරණය සම්බන්ධයෙන් ගම්වාසීන් හා විශ්වවිද්‍යාල සිසුන් අතර ඇති වු ගැටුම්කාරී තත්ත්වයක් මත පසුගියදා අදාළ පීඨ තාවකාලිකව වසා දැමීමට විශ්වවිද්‍යාල පාලන අධිකාරිය පියවර ගන්නා ලදී. කෙසේ වෙතත් මේ වන විට විශ්වවිද්‍යාලය අවට විශේෂ වැඩපිළිවෙළක් ක්‍රියාත්මක කර ඇති බව උප කුලපති මහාචාර්ය ගාමිණි සේනානායක මහතා සඳහන් කළේය. ඒ අනුව නේවාසිකාගාර හිමි ශිෂ්‍ය ශිෂ්‍යාවන් අද(22) දිනයේ නේවාසිකාගාර වෙත වාර්තා කරන ලෙස උප කුලපතිවරයා දැනුම් දෙයි.", "URL": "https://sinhala.adaderana.lk/news.php?nid=44146", "Category": null, "Parent URL": null}