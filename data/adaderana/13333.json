{"Source": "Adaderana", "Timestamp": "January 7, 2011 12:15 pm", "Headline": "නාම යෝජනා බාරගැනීම 20 වනදා ඇරඹෙයි", "News Content": "නිල කාලය අවසන්ව ඇති පළාත් පාලන ආයතනවලට අදාළ නාමයෝජනා කැඳවීම ජනවාරි මස 20 වැනිදා ආරම්භ කරන බව මැතිවරණ මහලේකම් කාර්යාලය පවසයි. ජනවාරි 27 වැනි දින දක්වා නාම යෝජනා බාරගැනීම සිදුකරන බව එහි ප්‍රකාශකයෙකු සඳහන් කළේය. ස්වාධීන කණ්ඩායම් සඳහා ඇප මුදල් තැන්පත් කිරීම ජනවාරි මස 26 වැනි දින දහවල් 12 දක්වා ක්‍රියාත්මකය. ස්වාධීන කණ්ඩායමක එක් අපේක්ෂකයෙකු වෙනුවෙන් රුපියල් 250 ක මුදලක් ඇප වශයෙන් තැන්පත් කළ යුතු බව මැතිවරණ මහලේකම් කාර්යාලය සඳහන් කරයි. ඊයේ(06) මධ්‍යම රාත්‍රියේ සිට පළාත් පාලන ආයතනවල නිල කාලය අවසන් කිරීමට රජය තීරණය කරනු ලැබීය. කෙසේවෙතත් ලෝක කුසලාන ක්‍රිකට් තරගාවලියට සම්බන්ධ පළාත් පාලන ආයතන කිහිපයක සහ සියලු මහනගර සභා වල නිල කාලය තවදුරටත් ක්‍රියාත්මක කිරීමට තීරණය කර ඇත.", "URL": "https://sinhala.adaderana.lk/news.php?nid=13333", "Category": null, "Parent URL": null}