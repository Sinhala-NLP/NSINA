{"Source": "Adaderana", "Timestamp": "March 26, 2018 09:55 pm", "Headline": " වතුර දෙන්න එපා කියලා මුලතිව්හි විරෝධතා", "News Content": "මුලතිව් - උඩයාර්කට්ටු ගම්මානයේ හා පුදුකුඩීරිප්පු ගොවි සංවිධානවල සාමාජිකයෝ විශාල පිරිසක් 26 දා පුදුකුඩීඉරිප්පු ප්‍රාදේශීය ලේකම් කාර්යාලය ඉදිරිපිට විරෝධතාවයක් පැවැත්වූහ. මුලතිව් දිස්ත්‍රික්කයේ ගොවීන්ට ජලය සැපයෙන උඩයාර්කට්ටු වැවේ ජලය ආරක්ෂක අංශ සාමාජිකයින් විසින් ආරම්භ කොට ඇති නව ගොවිපලවල් වලට බෙදා හැරීමට ගෙන ඇති තීරණයට විරෝධය පලකරමින් මේ උද්ඝෝෂණය පැවැත්විණි. පුදුකුඩීඉරිප්පු ගොවි සංවිධානය කියා සිටින්නේ යුද හමුදාව හා සිවිල් ආරක්ෂක දෙපාර්තමේන්තුව විසින් මුලතිව් උඩයාර්කට්ටු වැවට නුදුරුව පවත්වාගෙන යන ගොවිපලවල් සඳහා ජලය ලබාදීමට වාරිමාර්ග දෙපාර්තමේන්තුව විසින් අවසර දී ඇති බවයි. මාර්තු මස 12 වෙනිදා පැවති මුලතිව් දිස්ත්‍රික් සංවර්ධන කමිටු රැස්වීමේදී ජලය ලබා ගැනීමට ආරක්ෂක අංශ ඉල්ලීමක් කළ නමුත් ගොවි සංවිධාන ඊට විරුද්ධ වුවත් ආරක්ෂක අංශ ඉතා විශාල වතුර පොම්ප තුනක් රැගෙන විත් ගොවිපලවල්වලට ජලය සපයා ගැනීමට සූදානම් වන බව කියා සිටින ගොවි සංවිධාන නියෝජිතයෝ වහාම වාරිමාර්ග දෙපාර්තමේන්තුව එය නතර කළ යුතු යැයි ඉල්ලා සිටියහ. උඩයාර්කට්ටුව වැවේ ජලය ආරක්ෂක අංශ විසින් කරගෙන යන මහාපරිමාණයේ ගොවිපලවලට ලබා දුනහොත් ගොවීන්ට ජලය සම්පූර්නයෙන්ම නොමැති තත්ත්වයක් උද්ගත වන බව ගොවි සංවිධාන කියා සිටිති. මුලතිව් පුදුකුඩීඉරිප්පු ප්‍රාදේශීය ලේකම්වරයාට මේ සම්බන්ධයෙන් තීරණයක් ගැනීමට නොහැකිව ඔහු පළාතේ වාරිමාර්ග නිලධාරීන්ද,ගොවි සංවිධානවල නියෝජිතයින්ද සමග ගොස් මුලතිව් දිසාපතිනී රූපවතී කේතීස්වරන් මහත්මිය හමුවී තිබේ. ගොවි සංවිධානවල ඉල්ලීම ඇතුළත් ලිපිය බාරගත් දිසාපතිවරිය සියළු දෙනා සමග සාකච්ඡා කොට මෙම ප්‍රශ්නයට දින තුනක් ඇතුළත විසදුමක් ලබා දෙන බවට ගොවි සංවිධානවලට පොරොන්දු වීමෙන් පසුව උද්ඝෝෂණය අවසන් වී තිබේ.", "URL": "https://sinhala.adaderana.lk/news.php?nid=86403", "Category": null, "Parent URL": null}