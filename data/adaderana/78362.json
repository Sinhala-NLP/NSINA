{"Source": "Adaderana", "Timestamp": "October 5, 2017 10:22 am", "Headline": "භික්ෂූන්ට හා සමාජයට අත් වී ඇති ඉරණම ගැන රාමඤ්ඤ නිකායේ අප්‍රසාදය", "News Content": "ශ්‍රී ලංකාව තුළ බෞද්ධ භික්ෂූන් වහන්සේට සහ ජන සමාජයට වර්තමානයේ ඇතිවී ඇති ඉරණම පිළිබඳව ශ්‍රී ලංකා රාමඤ්ඤ මහා නිකාය කණගාටුව, අප්‍රසාදය හා විරෝධය පළ කර තිබේ. නිවේදනයක් නිකුත් කරමින් ශ්‍රී ලංකා රාමඤ්ඤ මහා නිකායේ මහා නායක අග්‍ර මහා පණ්ඩිත අති පූජ්‍ය නාපාන ප්‍රේමසිරි නාහිමි ප්‍රමුඛ කාරක සංඝ සභාව පෙන්වා දෙන්නේ වසර 2500කට වැඩි අනාදිමත් කාලයක් තිස්සේ පවතින උතුරුමය හා ශ්‍රී ලාංකීය බෞද්ධ ජන සමාජයේ උන්නතිය හා සුරක්ෂිතභාවය වෙනුවෙන් මහා සංඝ රත්නය ඉටු කළ මෙහෙවර අන් කිසිවකටත් දෙවනි නොවන බවයි. අධිරාජ්‍යවාදීන්ගේ පාලන සමයන්හීදි පවා බෞද්ධ භික්ෂූන්ගේ උරුමය හා කැපවීම උපේක්ෂාවෙන් විද දරාගත් ඔවුන් භික්ෂූන් වහන්සේලාට අභියෝග නොකළ බව අදාළ නිවේදනයේ සඳහන් වෙයි. එහෙත් වර්තමාන පාලකයන් තමන්ට අවශ්‍ය දේ ඉටු කරගැනීම උදෙසා රටට දැයට සමයට බලපාන කරුනු වෙනුවෙන් හඬ නගනු ලබන ස්වාමීන් වහන්සේලා සිරගත කිරීම, පහරදීම, නින්දා අපහාස කිරීම තුළින් භික්ෂුවගේ උරුමය, බලය විනාශ කිරීමේ සංවිධානාත්මක කුමන්ත්‍රණයක් ක්‍රියාත්මක වෙමින් පවතින බව ශ්‍රී ලංකා රාමඤ්ඤ මහා නිකාය පෙන්වා දෙයි. රට බෙදා වෙන් කිරීම හා සිංහල බෞද්ධයන්ගේ උරුමය විනාශ කරමින් මහානායක මාහිමිපාණන් වහන්සේලා සිව් නමගේ විරෝධතාව නොතකා උපක්‍රමශීලීව සම්මත කරගැනීමට සැළසුම් කර ඇති ආණ්ඩුක්‍රම ව්‍යවස්ථාවට එරෙහිව භික්ෂූන්වහන්සේ නැගී සිටීමට පෙර උන්වහන්සේ නිහඬ කිරීම මෙම වැඩපිළිවෙලේ අරමුණ බව එම නිවේදනයේ සඳහන් වෙයි. එබැවින් ශ්‍රී ලංකා රාමඤ්ඤ මහා නිකායේ අති පූජ්‍ය මහානායක මාහිමිපාණන් වහන්සේ ප්‍රමුඛ කොට ඇති කාරක මහා සංඝ සභාව අදාළ වැඩපිළිවෙල සම්බන්ධයෙන් රජයට බලවත් අප්‍රසාදය සහ විරෝධතාවය ඒකමතිකව ප්‍රකාශ කර සිටින බව නිවේදනය නිකුත් කරමින් වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=78362", "Category": null, "Parent URL": null}