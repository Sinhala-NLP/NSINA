{"Source": "Adaderana", "Timestamp": "April 18, 2019 05:41 pm", "Headline": "අමාත්‍යාංශ ඇතුළු රාජ්‍ය ආයතන 8කට ශ්‍රේෂ්ඨාධිකරණ නියෝගයක්", "News Content": "විශේෂ අවශ්‍යතා සහිත පුද්ගලයින්ට කඩිනමින් ප්‍රවේශ පහසුකම් සලසන ලෙස අමාත්‍යාංශ ඇතුළු රාජ්‍ය ආයතන 8 කට ශ්‍රේෂ්ඨාධිකරණය නියෝග කර තිබේ. ආචාර්ය අජිත් පෙරේරා මහතා විසින් ඉදිරිපත් කළ මුලික අයිතිවාසිකම් පෙත්සමක් සලකා බැලීමෙන් අනතුරුව ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ල විසින් එම නියෝගය ලබාදුන් බව අද දෙරණ වාර්තාකරු පැවසුවේය. විශේෂ අවශ්‍යතා සහිත පුද්ගලයින්ට ආයතන තුළට ‍කඩිනමින් ප්‍රවේශ වීම සදහා පහසුකම් නොතිබීම හේතුවෙන් ඔවුන්ගේ මූලික අයිතිවාසිකම් කඩවන බවට අධිකරණය නිගමනය කර තිබේ. අදාල පහසුකම් සලසා දීම සඳහා 2006 වර්ෂයේදී සම්මත කළ රෙගුලාසි අනුව කටයුතු කරන ලෙසට නියෝග කළ අධිකරණය ඒ ආකාරයෙන් ක්‍රියා නොකරන ආයතනවලට එරෙහිව මහේස්ත්‍රාත් අධිකරණ හමුවේ නඩු පවරා දඬුවම් ලබාදීමේ හැකියාව පවතින බව පෙන්වාදී ඇති බව සදහන්. සමාජ සේවා හා සමාජ සුභසාධන, පළාත් සභා හා පළාත් පාලන, මහනගර හා බස්නාහිර සංවර්ධන, අධ්‍යාපන, නිවාස හා ඉදිකිරීම්, අධිකරණ හා බන්ධනාගාර ප්‍රතිසංස්කරණ, සංචාරක කටයුතු යන අමාත්‍යාංශවලට සහ නාගරික සංවර්ධන අධිකාරිය යන ආයතනවලට අදාල නියෝගය ලබාදී තිබේ. එමෙන්ම පෙත්සම්කාර ආචාර්ය අජිත් පෙරේරා මහතාට රුපියල් 50,000ක නඩු ගාස්තුවක් ගෙවන ලෙසට ශ්‍රේෂ්ඨාධිකරණය රජයට නියෝග කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=108188", "Category": null, "Parent URL": null}