{"Source": "Adaderana", "Timestamp": "August 29, 2017 05:26 pm", "Headline": "සනත් ඇතුළු තේරීම් කමිටුව ඉල්ලා අස්වෙයි ", "News Content": "ශ්‍රී ලංකා ක්‍රිකට් තේරීම් කමිටුවේ සභාපති සනත් ජයසූරිය මහතා ඇතුළු ක්‍රිකට් තේරීම් කමිටුව අද (29) දිනයේ ඉල්ලා අස් වී තිබේ.හිටපු ශ්‍රී ලංකා ක්‍රිකට් නායක සනත් ජයසූරිය මහතාගේ සභාපතීත්වයෙන් යතු ශ්‍රී ලංකා ක්‍රිකට් තේරීම් කමිටුවේ අනෙකුත් සාමාජිකයන් වන අසංක ගුරුසිංහ, රොමේෂ් කලුවිතාරන, එරික් උපශාන්ත සහ රන්ජිත් මධුරසිංහ යන මහත්වරුන්ද සනත් ජයසූරිය මහතා සමගින් සිය ඉල්ලා අස්වීමේ ලිපි අද සවස ක්‍රීඩා අමාත්‍ය දයාසිරි ජයසේකර මහතා වෙත බාර දී ඇත.ශ්‍රී ලංකා ක්‍රිකට් කණ්ඩායම මෑත කාලයේ දිගින් දිගටම ලබන පරාජයන් හා සෑම අංශයකින්ම සිදුවී ඇති පරිහානිය සම්බන්ධයෙන් ක්‍රිකට් ක්‍රීඩකයන්, ක්‍රිකට් පරිපාලනය මෙන්ම ක්‍රිකට් තේරුම් කමිටුවද මේ වන විට බරපතල විවේචනයන්ට ලක් වී තිබේ.මෙම ඉල්ලා අස්වීම සම්බන්ධයෙන් අද පස්වරුවේ මාධ්‍යයට නිවේදනයක් නිකුත් කරමින් ක්‍රීඩා ඇමැතිවරයාගේ ප්‍රවෘත්ති නිලධාරියා පවසා සිටින්නේ''ශ්‍රී ලංකා ක්‍රිකට් තේරීම් කමිටුවේ සභාපති සනත් ජයසූරිය, රංජිත් මදුරසිංහ, රුමේෂ් කලුවිතාරන, අසංක ගුරුසිංහ, එරික් උපශාන්ත යන සාමාජිකයින් ඉල්ලා අස්වීමට තීරණය කර ඇත. මෙම පිරිසේ අත්සන්වලින් යුත් ඒකාබද්ධ ලිපියක් ක්‍රීඩා අමාත්‍ය නීතිඥ දයාසිරි ජයසේකර මහතා වෙත භාර දෙමින් මෙම තීරණය දැනුම් දෙනු ලැබිණි. එම ලිපියට අනුව 2017 සැප්තැම්බර් 07 වන දින ඔවුන්ගේ ඉවත්වීම සිදුවනු ඇත''.යනුවෙනි.", "URL": "https://sinhala.adaderana.lk/news.php?nid=76864", "Category": null, "Parent URL": null}