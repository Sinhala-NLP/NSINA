{"Source": "Adaderana", "Timestamp": "January 27, 2011 04:04 pm", "Headline": "විකල්ප නිවාස බාරගැනීම ප්‍රතික්ෂේප කර ඇතැයි නීතිපති දැනුම්දෙයි", "News Content": "කොම්පඤ්ඤවීදිය, මියුස් වීදියේ කඩා ඉවත් කළ නිවාසවල හිමිකරුවන්ට විකල්ප නිවාස ලබාදීමට නාගරික සංවර්ධන අධිකාරිය කටයුතු කළ ද ඔවුන් එම නිවාස බාරගැනීම ප්‍රතික්ෂේප කර ඇතැයි නීතිපතිවරයා ශ්‍රේෂ්ඨාධිකරණයට දැනුම් දී තිබේ. සිය නිවාස කඩා දමන ලදැයි චෝදනා කරමින් නිවාස හිමියන් 17 දෙනෙකු විසින් ගොනු කර තිබූ පෙත්සමක් විභාගයට ගත් අවස්ථාවේ රජයේ නියෝජ්‍ය සොලිසිටර් ‍ජනරාල් ශවීන්ද්‍ර ප්‍රනාන්දු මහතා මේ බව කියා සිටියේය. පසුගිය 29 වැනිදා පැවැත්වූ රැස්වීමක දී දෙම‍ටගොඩ ප්‍රදේශයේ නිවාස ලබාදීමට නාගරික සංවර්ධන අධිකාරිය යෝජනා කළ ද එම නිවාස බාරගැනීම අදාළ පිරිස විසින් ප්‍රතික්ෂේප කළ බව රජයේ නියෝජ්‍ය සොලිසිටර් ජනරාල්වරයා පැවසුවේය. එය අනුමත කළ නොහැකි බව පැවසූ විනිසුරු ශි‍රාණි තිලකවර්ධන මහත්මිය එම නිවාස පිහිට භූමියට ගොස් ඒවා පරීක්ෂා කර බලා සුදුසු තීරණයක් ගන්නා ලෙස පෙත්සම්කාර නිවාස හිමියන්ට දැනුම් දුන්නාය. ඒ අනුව පෙත්සම නැවත කැඳවීම ලබන මස 7 වැනිදාට නියම කළ අධිකරණය එදිනට මේ පිළිබඳ තීරණය දැනුම් දෙන ලෙස පෙත්සම්කරුවන්ට නියෝග කරනු ලැබීය. එමෙන්ම එම නිවාස නැරඹීමට පෙත්සම්ක‍රුවන්ට අවශ්‍ය පහසුකම් සලසා දෙන ලෙස ද අධිකරණය මෙහිදී නාගරික සංවර්ධන අධිකාරියට නියෝග කර තිබේ.", "URL": "https://sinhala.adaderana.lk/news.php?nid=13795", "Category": null, "Parent URL": null}