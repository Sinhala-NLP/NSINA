{"Source": "Adaderana", "Timestamp": "September 26, 2018 09:51 am", "Headline": "අමෙරිකානු ආරක්ෂක උපදේශකගෙන් ඉරානයට අනතුරු ඇඟවීමක්", "News Content": "අමෙරිකානු ආරක්ෂක උපදේශක ජෝන් බෝල්ටන් ඉරානයට අනතුරු ඇඟවීමක් සිදුකර තිබේ. අමෙරිකානුවන් හෝ අමෙරිකානු හිතවාදීන් හට හානි සිදු කිරීමෙන් වලකින ලෙස ඔහු පවසා ඇත. එවැනි දේ සිදුකළහොත් ඒ සඳහා වන්දි ගෙවීමට සිදුවනු ඇති බව ජෝන් බෝල්ටන් පවසා ඇත. මැදපෙරදිග කලාපය තුළ මිනිස් ඝාතන හා විවිධ විනාශයන් සිදුකිරීම සම්බන්ධයෙන් අමෙරිකානු ජනාධිපති ඩොනල්ඩ් ට්‍රම්ප් ඊයේ (25) දිනයේ ඉරානයට චෝදනා එල්ල කල අතර ඊට ප්‍රතිචාර වශයෙන් ඉරාන ජනාධිපති හසන් රවුහානි ද ට්ර ම්ප් පාලනයට චෝදනා එල්ල කළේය. 2015 වර්ෂයේදී ඉරානය සමඟ ඇතිකරගත් න්‍යෂ්ටික ගිවිසුම නිමා කරමින් ඉරානයට එරෙහිව නව ආර්ථීක සම්බාධක පැනවීමට ඩොනල්ඩ් ට්‍රම්ප් පසුගියදා තීරණය කිරීමත් සමඟ අමෙරිකාව හා ඉරානය අතර මෙවැනි මතගැටුම් ඇතිවන බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=96722", "Category": null, "Parent URL": null}