{"Source": "Adaderana", "Timestamp": "December 18, 2013 02:09 pm", "Headline": "ලංකාව දත් නැති කටක් බවට පත් කරන්න හදනවා ", "News Content": "ඊළාම්වාදීන්ගේ හෝ ඊළමට උඩගෙඩි දෙන බලවේගවල හෝ උවමනාවට උතුරේ ආණ්ඩුකාරවරයා ඉවත් නොකළ යුතු යැයි ජාතික නිදහස් පෙරමුණ පවසයි. අද(18) කොළඹදී පැවැති මාධ්‍ය හමුවකදී ජාතික නිදහස් පෙරමුණේ දේශපාලන මණ්ඩල සභික, සාම්ප‍්‍රදායික හා කුඩා ව්‍යවසාය සංවර්ධන නියෝජ්‍ය අමාත්‍ය වීරකුමාර දිසානායක මහතා මේ බව අවධාරණය කළේය. එහිදී අදහස් දැක්වූ වීරකුමාර දිසානායක නියෝජ්‍ය අමාත්‍යවරයා පහත පරිදි අදහස් දැක්වීය. විශ‍්‍රාමික හමුදා නිලධාරියකු වන උතුරේ ආණ්ඩුකාරවරයා ඉවත් කළ යුතු බවට දෙමළ ජාතික සන්ධානය දිගින් දිගටම ප‍්‍රකාශ කරනවා. ඒ වගේම අද වන විට ජනතා විමුක්ති පෙරමුණත් ඒ කතාවම කියනවා. රජයේ පරිපාලන සේවා තනතුරුවලට හමුදා නිලධාරීන් එපා සිවිල් අයම ඕනෑ කියලයි ජවිපෙ කියන්නේ. දෙමළ ජාතික සන්ධානය වැනි ඊළාම්වාදීනුත් ජවිපෙ වැනි ඊළමට උඩගෙඩි දෙන අයත් අද උත්සාහ කරන්නේ ශ‍්‍රී ලංකා රජය ක‍්‍රමක‍්‍රමයෙන් දුර්වල කිරීමටයි. ශ‍්‍රී ලංකාව නැමැති රට \"දත් නැති කටක්\" බවට පත් කරන්නැයි ඔවුන්ට උවමනා. දත් එකින් එක ගලවා දැමූ විට කටේ ශක්තිමත් බව නැති වෙනවා. අවසානයේ ඉතිරි වන්නේ \"ලොඹු කටක්\" . ඊළාම්වාදීන්ගේ සහ ඔවුන්ට උඩගෙඩි දෙන්නන්ගේ ඒ භයානක හා අනතුරුදායක උවමනාවේ එක් පියවරක් විදියට තමයි, උතුරේ ආණ්ඩුකාරවරයා ඉවත් කිරීමට ගන්නා උත්සාහය අපි හඳුනා ගත යුත්තේ. වෛද්‍ය, ඉන්ජිනේරු, නීතිඥ ආදී සියලූ ක්ෂෙත්‍රයන්ට අයත් වෘත්තිකයන්ගෙන් පවා සැදුම්ලත් ලෝකයේ කිර්තිමත් හමුදාවක් අප සතුයි. යම් තනතුරකට අදාළ මූලික සුදුසුකම් සපුරා ඇති තැනැත්තකු ත‍්‍රිවිධ හමුදාවේ සේවය කළා කියා, ඔහු ඒ තනතුරට නුසුදුස්සකු කිරීම වැරදියි. ජනතාවගේ සුබසාධන කටයුතු විධිමත් අයුරින් සිදු කිරීමට, හදිසි ආපදා තත්ත්වයන්වලදී මැදිහත්වීමට, රටේ සංවර්ධන කටයුතුවලදී දායකත්වය ලබාදීමට විශේෂ පුහුණුවක් ලැබූ නිලධාරීන් පිරිසක් අප ත‍්‍රිවිධ හමුදාව සතුයි. අපට මතකයි අපේ ත‍්‍රිවිධ හමුදාව සුනාමි ව්‍යසනය අවස්ථාවේ ඉටු කළ මෙහෙය. මෙවැනි ත‍්‍රිවිධ හමුදාවක් හෑල්ලූවට ලක් කිරීමටයි, මේ ඊළාම්වාදීන් හා ඊට උඩගෙඩි දෙන තැනැත්තන් උත්සාහ කරන්නේ. හමුදා නිලධාරීන් රජයේ පරිපාලන සේවා තනතුරුවලට පත් කරන්න එපා, කියමින් අද බෙරිහන් දෙන ජනතා විමුක්ති පෙරමුණ 2010 දී හිටපු යුද හමුදාපතිවරයකු වන සරත් ෆොන්සේකා මහතා රජයේ ප‍්‍රධානියා, ආණ්ඩුවේ ප‍්‍රධානියා සහ විධායකයේ ප‍්‍රධානියා වන ජනාධිපති ධුරයට පත් කරන්න මරාගෙන මැරෙන මෙහෙයුමක් දියත් කළා. අද හිටපු හමුදා නිලධාරියකු උතුරේ ආණ්ඩුකාර ධුරයට පත් කිරීම මහා වැරැද්දක් ලෙස දකිමින් මාධ්‍ය හමු පවත්වනවා. මේකට තමයි කියන්නේ \"කබරයා තලගොයා කර ගැනීමේ න්‍යාය\" කියලා. 2014 මාර්තු ජිනීවා මානව හිමිකම් සමුළුවේදී ශ‍්‍රී ලංකාව දැඩි අපහසුතාවට පත් කිරීමට දෙස්-විදෙස් ඊළාම්වාදීන් සූදානම්ව සිටිනවා. මේ ඊළාම්වාදී මෙහෙයුමට පිළිතුරු දීමට මෙරට සිටින සියලූ දේශමාමක බලවේග පෙරට ආ යුතුයි.", "URL": "https://sinhala.adaderana.lk/news.php?nid=39678", "Category": null, "Parent URL": null}