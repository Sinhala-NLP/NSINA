{"Source": "Adaderana", "Timestamp": "January 25, 2014 08:55 am", "Headline": "ජාතික සංහිඳියාව එක රැයෙන් උදාකර ගනු බෑ - ගත වූ මාස 18 දී වැඩ ගොඩාක් කළා", "News Content": "ජාතික සංහිඳියාව එක් රැයකින් උදාකර ගතහැක්කක් නොවන බව ජනාධිපති ලේකම් ලලිත් වීරතුංග මහතා පවසයි. ඔහු පවසන්නේ එක් පෑන් පහරකින් එය ඉටුකර ගැනීමට යෑම මගින් එම ක්‍රියාදාමයේ අඛණ්ඩත්වයට හානි සිදුවිය හැකි බවයි. ජිනීවාහිදී එක්සත් ජාතීන්ගේ සංවිධානයේ නිත්‍ය නියෝජිතයින් අමතමින් ලලිත් වීරතුංග මහතා මේ බව ප්‍රකාශ කර තිබේ. උගත් පාඩම් හා සංහිඳියා කොමිසමේ නිර්දේශ ක්‍රියාත්මත කිරීම සඳහා ගතවු මාස 18 ක කාලය තුළ පියවර රැසක් ගෙන ඇති බව ඔහු එහිදී ප්‍රකාශ කර ඇත. උතුරු පළාත් සභා මැතිවරණය සාර්ථකව අවසන් කිරීම, එම ප්‍රදේශවල දැවන්ත සංවර්ධන කාර්යය රැසක් ක්‍රියාත්මක කිරීම, උතුරේ ජනතාවගේ ඉඩම් ගැටලුව විසඳීම සඳහා පියවර ගැනීම ඒ අතර වන බව ලලිත් වීරතුංග මහතා පෙන්වා දී තිබේ. අතුරුදන්වීම් පිළිබඳ චෝදනා විමර්ශන කොමිසම සිය ප්‍රථම සැසිවාරය කිළිනොච්චියේ දී පවත්වා ඇති අතර ගැටුම් සමයේ දී සාමාන්‍ය වැසියන්ට සිදුවු මරණ, තුවාල සහ දේපළ හානි පිළිබඳ සංගණනයක් ක්‍රියාත්මක වන බව ද ජනාධිපති ලේකම් ලලිත් වීරතුංග මහතා ජිනීවාහි නිත්‍ය නියෝජිතයින් හමුවේ ප්‍රකාශ කර ඇති බව සඳහන්ය.", "URL": "https://sinhala.adaderana.lk/news.php?nid=40626", "Category": null, "Parent URL": null}