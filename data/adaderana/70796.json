{"Source": "Adaderana", "Timestamp": "March 13, 2017 08:54 am", "Headline": "දඹුල්ල රෝහලේ  සැත්කම්  ගැන  මූලික වාර්තාව  අද ඉදිරිපත් කරනවා", "News Content": "මතභේදයකට තුඩු දී ඇති දඹුල්ල රෝහලේ සැත්කම් සිද්ධිය සම්බන්ධයෙන් සිදු කළ මූලික විමර්ශන වාර්තාව සෞඛ්‍ය අමාත්‍යාංශය වෙත අද(13) දිනයේ බාරදෙන බව දඹුල්ල රෝහලේ වෛද්‍ය අධිකාරි චාල්ස් නුගවෙල මහතා පවසයි. දඹුල්ල රෝහලට ඇතුළත්ව සිටින ගැබිණි මව්වරුන්ට වෛද්‍යවරියක් විසින් බලහත්කාරයෙන් පවුල් සැළසුම් ක්‍රම ක්‍රියාත්මක කිරීම පිළිබදව පසුගියදා මාධ්‍ය මඟින් පළ වූ වාර්තාවලට අනුව අදාළ පරික්ෂණය සිදු කර තිබේ. මෙහි මූලික විමර්ශනය මධ්‍යම පළාත් සෞඛ්‍ය අමාත්‍යාංශ නිලධාරින් සහ දඹුල්ල රෝහලේ වෛද්‍ය අධිකාරි චාල්ස් නුගවෙල මහතාගේ ප්‍රධානත්වයෙන් සිදු කළේය. ඒ අනුව එහි මූලික විමර්ශන වාර්තාව අද(13) දිනයේ සෞඛ්‍ය අමාත්‍යාංශය වෙත බාරදීමට නියමිතය. ඉන් අනතුරුව සෞඛ්‍ය අමාත්‍යාංශය විසින් අදාළ සිද්ධියට අදාළ ඉදිරි කටයුතු සිදු කරන බව සෞඛ්‍ය අමාත්‍යාංශය සඳහන් කළේය. මේ අතර මෙම සිද්ධිය පිළිබඳව අංශ ගණනාවකින් පරික්ෂණ මේ වන විටත් ක්‍රියාත්මකවේ.", "URL": "https://sinhala.adaderana.lk/news.php?nid=70796", "Category": null, "Parent URL": null}