{"Source": "Adaderana", "Timestamp": "May 28, 2013 08:07 am", "Headline": "ඉන්දරතන හිමි දේහයේ අවසන් කටයුතු අද", "News Content": "අපවත් වී වදාල පූජ්‍ය බෝවත්තේ ඉන්දරතන හිමියන්ගේ දේහය පිළිබඳ අවසන් කටයුතු අද (28) දින සිදුකිරීමට නියමිතව තිබේ. ඒ අනුව අද පෙරවරුවේ කහවත්ත, පොරෝණුව පඤ්ඤාධීර විදුහල් ක්‍රීඩාංගණයේ දී ආදාහන පූජෝත්සවය පැවැත්වීමට නියමිතය. ආදාහන පූජෝත්සවය වෙනුවෙන් විශේෂ ආරක්ෂක වැඩපිළිවෙළක් ක්‍රියාත්මක කර ඇති අතර අද දිනයේ කහවත්ත ප්‍රදේශයේ සියලු මස් සහ සුරාසැල් වසා දැමීමට තීරණය කර ඇති බව වාර්තා‍ වේ. අපවත් වූ ඉන්දරතන හිමියන්ගේ දේහය මේ වනවිට කහවත්ත ශ්‍රී සුගත විහාරයේ තැන්පත් කර ඇත. මේ අතර සිරුරට ගිනි තබාගනිමින් අපවත් වූ පූජ්‍ය බෝවත්තේ ඉන්දරතන හිමියන්ගේ ඉල්ලීම ඉටුකරන ලෙස ඉල්ලා භික්ෂුන් වහන්සේ ඇතුළු පිරිසක් ඊයේ පස්වරුවේ මහනුවර දී පාගමනක් සංවිධානය කොට තිබිණි.", "URL": "https://sinhala.adaderana.lk/news.php?nid=34440", "Category": null, "Parent URL": null}