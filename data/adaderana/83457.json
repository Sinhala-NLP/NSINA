{"Source": "Adaderana", "Timestamp": "January 24, 2018 03:55 pm", "Headline": " ලලිත් වීරතුංගගේ ඉල්ලීම 29 සලකා බැලෙයි ", "News Content": "හිටපු ජනාධිපති ලේකම් ලලිත් වීරතුංග මහතා විදෙස්ගතවීම සඳහා සිදු කළ ඉල්ලීම ලබන 29 වනදා සලකා බැලීමට කොළඹ මහාධිකරණය තීරණය කර තිබේ. සිල් රෙදි නඩුවේ විත්තිකරුවෙකු වන ලලිත් වීරතුංග මහතාට කොළඹ මහාධිකරණය පසුගිය සැප්තැම්බර් 07 වනදා වසර තුනක සිරදඬුවමක් නියම කෙරුණි. කෙසේවෙතත් ඉදිරිපත් වූ අභියාචනයක් සලකා බැලීමේ අනතුරුව ලලිත් වීරතුංග මහතා ඇප මත මුදාහැරුණු අතර ඇප කොන්දේසියක් ලෙස ඔහුගේ විදෙස් ගමන් බලපත්‍රය අධිකරණය බාරයට ගෙන තිබුණි. කෙසේවෙතත් මාර්තු මස 25 වන දින සිට අප්‍රේල් මස 30 වන දින දක්වා දෝහාකටාර්හි පැවැත්වෙන සමුළුවකට සහභාගීවීම සහ ඔස්ට්‍රේලියාවේ පෞද්ගලික සංචාරයක නිරතවීම සඳහා අවසර ලබා දෙන ලෙස ලලිත් වීරතුංග මහතා අද මහාධිකරණයෙන් ඉල්ලීමක් කළ බව අද දෙරණ අධිකරණ වාර්තාකරු සඳහන් කළේය. කෙසේවෙතත් මේ සම්බන්ධයෙන් නීතිපතිවරයාගේ ස්ථාවරය දැනුම්දීම සඳහා එම ඉල්ලීම ලබන 29 වනදා සලකා බලන බව කොළඹ මහාධිකරණ විනිසුරු ගිහාන් කුලතුංග මහතා ප්‍රකාශ කර ඇත.", "URL": "https://sinhala.adaderana.lk/news.php?nid=83457", "Category": null, "Parent URL": null}