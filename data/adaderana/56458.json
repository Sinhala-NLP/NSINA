{"Source": "Adaderana", "Timestamp": "January 19, 2016 12:37 pm", "Headline": "අකුරැස්සේ තෙල් කාන්දුව තවදුරටත්", "News Content": "අකුරැස්ස ප්‍රදේශයේ ඉන්ධන පිරවුම්හලෙන් කාන්දු වු ඉන්ධන තවදුරටත් නිල්වලා ගඟට මිශ්‍ර වෙමින් පවතින බව මධ්‍යම පරිසර අධිකාරිය පවසයි.තෙල් කාන්දුව සිදුවූ භූගත ටැංකියේ ඉන්ධන සියල්ල මේ වන විට ඉවත් කර තිබුණ ද පොළොවට කාන්දු වී තිබු තෙල් මෙලෙස ගඟට මිශ්‍ර වන බව මධ්‍යම පරිසර අධිකාරියේ මාතර දිස්ත්‍රික් නියෝජ්‍ය අධ්‍යක්ෂ සුසන්ත වෙදගේ මහතා සඳහන් කළේය. කෙසේ වෙතත් ඉන්ධන මුහුදට මිශ්‍රවීම වැළැක්වීම සඳහා අවශ්‍ය ක්‍රියාමාර්ග ගෙන ඇති බව ද නියෝජ්‍ය අධ්‍යක්ෂවරයා පැවසුවේය.පසුගිය සෙනසුරාදා පළමු වරට අදාළ ඉන්ධන පිරවුම්හලේ භූගත ටැංකියකින් ඉන්ධන කාන්දුවීමක් සිදුවු අතර එම ඉන්ධන නිල්වලා ගඟට මිශ්‍ර වී තිබුණි.අනතුරුව ඉන්ධන ඉවත් කිරීමේ කටයුතු ආරම්භ කෙරුණු අතර ඊයේ දිනයේ දී ඊට යුධ හමුදා සාමාජිකයින්ගේ ද සහයෝගය හිමිවුණි.මේ වන විට අදාළ භූගත ටැංකියෙන් ඩීසල් ලීටර් 12,000ක් පමණ කාන්දු වී ඇති බව ඉන්ධන පිරවුම්හලේ කළමනාකාරීත්වය සඳහන් කළේය.මේ අතර තෙල් කාන්දුවීම සම්බන්ධයෙන් අදාළ ඉන්ධන පිරවුම්හලට එරෙහිව පාර්ශව කිහිපයක් විසින් නඩු පැවරීමට තීරණය කර තිබේ.ජල සම්පාදන මණ්ඩලය, මධ්‍යම පරිසර අධිකාරිය මේ වන විට අදාළ ඉන්ධන පිරවුම්හලට එරෙහිව නඩු පැවරීමට තීරණය කර ඇති අතර යම් හෙයකින් මුහුදට තෙල් මිශ්‍ර වුවහොත් ඉන්ධන පිරවුම්හලට එරෙහිව තමන් ද නීතිමය ක්‍රියාමාර්ග ගැනීමට තීරණය කර ඇති බව සමුද්‍රීය පරිසර ආරක්ෂණ අධිකාරිය සඳහන් කළේය.", "URL": "https://sinhala.adaderana.lk/news.php?nid=56458", "Category": null, "Parent URL": null}