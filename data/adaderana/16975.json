{"Source": "Adaderana", "Timestamp": "June 24, 2011 10:30 am", "Headline": "මෙරට ප්‍රීමියර් ලීග් තරගාවලියට ඉන්දීය ක්‍රීඩකයින් එවන්නේ නෑ ", "News Content": "ශ්‍රී ලංකාවේ පැවැත්වෙන ප්‍රීමියර් ලීග් තරගාවලියට ඉන්දීය ක්‍රීඩකයින්ට ක්‍රීඩා කිරීමට අවස්ථාව ලබාදීමට හැකියාවක් නොමැති බව ඉන්දියානු ක්‍රිකට් පාලක මණ්ඩලයේ ලේකම් එන්. සිරිනිවාසන් මහතා ශ්‍රී ලංකා ක්‍රිකට් ආයතනයේ ප්‍රධානීන් වෙත දැනුම් දී තිබේ. ශ්‍රී ලංකා ක්‍රිකට් ආයතනයේ ඉහළ පෙළේ නිලධාරීන් සමග පැවති දුරකථන සාකච්ඡාවක් අතරතුර මෙම තීරණය දැනුම් දී ඇති බව ඉන්දීය මාධ්‍ය වාර්තා පෙන්වාදෙයි. ඉන්දීය ක්‍රිකට් පාලක මණ්ඩලයේ මෙම තීරණයට එරෙහි විය නොහැකි බව ක්‍රීඩා අමාත්‍ය මහින්දානන්ද අලුත්ගමගේ මහතා ඉන්දීය මාධ්‍ය වෙත අදහස් දක්වමින් සඳහන් කර තිබේ. ශ්‍රී ලංකා ක්‍රිකට් ආයතන සභාපති ඩී. එස් ද සිල්වා සහ ලේකම් නිශාන්ත රණතුංග යන මහත්වරුන් ශ්‍රී ලංකා ප්‍රිමියර් ලීග් තරගාවලිය සම්බන්ධව ඉන්දීය බලධාරීන් සමග ඊයේ(24) සාකච්ඡා කර ඇති බව සඳහන්ය. ඉන්දීය ක්‍රීඩකයින් 12 දෙනෙකු පමණ මෙරට ප්‍රීමියර් ලීග් තරගාවලියට සහභාගී කරවාගැනීමට තීරණය කර තිබිණි. එළඹෙන ජූලි මස 19 වන දින ශ්‍රී ලංකාවේ ප්‍රීමියර් ලීග් තරගාවලිය ආරම්භවීමට නියමිත අතර එය සංවිධානය කරනු ලබන්නේ සිංගප්පූරුවේ පුද්ගලික සමාගමක් වන සමර්සෙට් එන්ටර්ට්‍රේයින්ට්මන්ට් වෙන්චර්ස් විසිනි. ඉන්දීය ක්‍රිකට් පාලක මණ්ඩලය මෙවැනි තීරණයක් ලබාදුන්න ද එම මණ්ඩලය හා ශ්‍රී ලංකාව අතර පවතින මිත්‍රත්වයට එයින් හානියක් නොවන බව ද මහින්දානන්ද අලුත්ගමගේ මහතා පෙන්වා දී තිබේ.", "URL": "https://sinhala.adaderana.lk/news.php?nid=16975", "Category": null, "Parent URL": null}