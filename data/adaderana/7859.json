{"Source": "Adaderana", "Timestamp": "April 18, 2010 05:57 am", "Headline": "වයිකෝ උද්ඝෝෂණයකට සැරසේ ", "News Content": "එල්.ටී.ටී.ඊ සංවිධානයේ හිටපු නායක වේළුපිල්ලේ ප්‍රභාකරන්ගේ මවට ඉන්දියාවට ඇතුළු වීමට අවසර ලබා නොදීමට එරෙහිව උද්ඝෝෂණයක නිරත වීමට එම්.ඩී.එම්.කේ පක්ෂය තීරණය කරයි. එම පක්ෂයේ නායක වයිකෝ පවසන්නේ අප්‍රේල් 22 වැනි දින මෙම උද්ඝෝෂණය හා උපවාසය පවත්වන බවයි. පසුගිය සිකුරාදා වේළුපිල්ලේ ප්‍රභාකරන්ගේ මව වන පාර්වතී ප්‍රතිකාර සඳහා මලයාසියාවේ සිට ඉන්දියාවට පැමිණියේය. එහෙත් ඉන්දීය ආරක්ෂක අංශ ඇයට ඉන්දියාවට ඇතුළු වීමට අවසර ලබා නොදුන් අතර වහාම ඇයව මලයාසියාවට පිටත් කර හැරීමට පියවර ගත්තේය. මේ සම්බන්ධයෙන් නිවේදනයක් නිකුත් කරමින් එම්.ඩී.එම්.කේ පක්ෂයේ නායක වයිකෝ පවසන්නේ ඇයට ඉන්දියාවට ඇතුළුවීමට අවසර ලබානොදීම නීතිවිරෝධී බවයි. ඒ හේතුවෙන් දෙමළ ජාතික ව්‍යාපාරයේ නායක කේ.නැදුමාරන් සමග එක්ව ඉන්දීය රජයට එරෙහිව උද්ඝෝෂණයේ නිරත වන බව ද එම්.ඩී.එම්.කේ පක්ෂයේ නායක වයිකෝ වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=7859", "Category": null, "Parent URL": null}