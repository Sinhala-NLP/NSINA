{"Source": "Adaderana", "Timestamp": "June 12, 2019 01:05 pm", "Headline": "අපවත්වී වදාල දක්ෂිණ ලංකාවේ ප්‍රධාන සංඝනායක හිමියන්ගේ අවසන් කටයුතු අදයි", "News Content": "අපවත්වි වදාල දක්ෂිණ ලංකාවේ ප්‍රධාන සංඝනායක රුහුණු විශ්ව විද්‍යාලයේ කුලපති අග්ගමහා පණ්ඩිත අතිපූජ්‍ය පල්ලත්තර ශ්‍රී සුමනජෝති නාහිමියන්ගේ ශ්‍රී දේහය පිළිබද අවසන් කටයුතු අද (12) සිදු කිරීමට නියමිතයි. පූර්ණ රාජ්‍ය අනුග්‍රහය යටතේ අද පස්වරු 3ට ගාල්ල, සමනල ක්‍රීඩාංගණයේදී ආදාහන පූජෝත්සවය සිදු කිරීමට නියමිත බව සංවිධාන කමිටුව සදහන් කළේය. ගාල්ල, මලිගස්පේ ශ්‍රී සුභද්‍රාරාම පුරාණ විහාරයේ විහාරාධිපති පල්ලත්තර ශ්‍රී සුමනජෝති නාහිමියන් පසුගිය ඉරිදා අපවත් විය. 1924 වසරේ ජූලි මස 15 වන දින පල්ලතර දී උපත ලැබු උන්වහන්සේ 1941 වසරේ නොවැම්බර් 03වනදා මුල්කිරිගල රජමහා විහාරයේ දී පැවිදි දිවියට එළඹ ඇති අතර අපවත් වන විට උන්වහන්සේ 95 වන වියෙහි පසු විය. නාහිමියන්ගේ ශ්‍රී දේහයට අවසන් ගෞරව දැක්වීම සඳහා ජනාධිපති මෛත්‍රීපාල සිරිසේන මහතා අද පෙරවරුවේ ගාල්ල, මලිගස්පේ ශ්‍රී සුභද්‍රාරාම පුරාණ විහාරස්ථානයට පැමිණියේය. දේහයට අවසන් ගෞරව දැක්වීමෙන් අනතුරුව ජනාධිපතිවරයා විහාරවාසී ස්වාමීන්වහන්සේ සමඟ ආදාහන පූජෝත්සවයේ ඉදිරි සංවිධාන කටයුතු පිළිබද සාකච්ජාවකද නිරත විය.", "URL": "https://sinhala.adaderana.lk/news.php?nid=111806", "Category": null, "Parent URL": null}