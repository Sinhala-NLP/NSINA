{"Source": "Adaderana", "Timestamp": "November 17, 2013 10:16 am", "Headline": "ශ්‍රී ලංකාව විශාල ප්‍රගතියක් අත්කරගෙන තිබෙනවා", "News Content": "යුද්ධයෙන් පසු විශාල ප්‍රගතියක් අත්කර ගෙන සිටින ශ්‍රී ලංකාව සමග එක්ව කටයුතු කිරීම වැදගත් බව ඔස්ට්‍රේලියානු අග්‍රාමාත්‍ය ටෝනි ඇබොට් මහතා පවසයි. ශ්‍රී ලංකාවේ සිදුවන සංවර්ධනය පිළිබඳ තමා සෑහීමකට පත්විය හැකි බව ඔහු පෙන්වාදෙයි. කොළඹ වරායේදී අද පෙරවරුවේ පැවති මාධ්‍ය හමුවකට එක්වෙමින් ඔස්ට්‍රේලියානු අග්‍රාමාත්‍යවරයා මේ බව පැවසීය. මෙම මාධ්‍ය හමුව ඔස්ට්‍රේලියාවේ මාධ්‍යවල සජීවිව විකාශය වීම ද විශේෂත්වයකි. ශ්‍රී ලංකා සහ ඔස්ට්‍රේලියාව අතර නීති විරෝධී සංක්‍රමණ නතර කිරීම සඳහා දිගුකාලීන වැඩපිළිවෙළක් ක්‍රියාත්මක කිරීම සඳහා විශේෂ ගිවිසුමකට ද මෙහිදී අත්සන් තබා තිබේ. නීති විරෝධී සංක්‍රමණ වැළැක්වීමට නව නෞකා දෙකක් ලබන වසරේ දී ලබාදීමට ඔස්ට්‍රේලියානු රජය එකඟතාව පල කර ඇති බව වාර්තා වේ‍. මේ අතර ඊයේ දිනයේ බ්‍රිතාන්‍ය අග්‍රාමාත්‍ය ඩේවිඩ් කැමරන් විසින් ශ්‍රී ලංකාවේ සිදුවු බව කියන මානව හිමිකම් උල්ලංඝණය වීම් සම්බන්ධයෙන් ජාත්‍යන්තර පරික්ෂණයක් පැවැත්විය යුතු බවට සිදුකළ ප්‍රකාශය සම්බන්ධයෙන් අද දෙරණ ඔස්ට්‍රේලියානු අග්‍රාමාත්‍යවරයාගෙන් විමසීමක් කළේය. එහිදී දීර්ඝ ප්‍රකාශයක් සිදුකරමින් පිළිතුරු ලබාදුන් ඔස්ට්‍රේලියානු අග්‍රාමාත්‍ය ටෝනි ඇබොට් මහතා සඳහන් කළේ සිදුවු බව කියන මානව හිමිකම් උල්ලංඝණය වීම් සම්බන්ධයෙන් ශ්‍රී ලංකා රජය විශේෂ පරීක්ෂණයක් පවත්වා ඇති බවයි. ඒ අනුව ඊට අදාළ ක්‍රියාමාර්ග ගැනීමට ද ශ්‍රී ලංකා රජය කටයුතු කරමින් සිටින බව ඔස්ට්‍රේලියානු අග්‍රාමාත්‍යවරයා වැඩිදුරටත් පැවසීය. පොදුරාජ්‍ය මණ්ඩලයීය රාජ්‍ය නායක සමුළුවට සහභාගිවීම සඳහා ‍ඔස්ට්‍රේලියානු අග්‍රාමාත්‍යවරයා මෙරටට පැමිණ සිටින අතර ඔහු ජනාධිපති මහින්ද රාජපක්ෂ මහතා මුණගැසී ඊයේ සාකච්ඡාවක් ද පැවැත්වීය. බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී එම සාකච්ඡාව පැවැත්විණ.", "URL": "https://sinhala.adaderana.lk/news.php?nid=38906", "Category": null, "Parent URL": null}