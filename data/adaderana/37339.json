{"Source": "Adaderana", "Timestamp": "September 11, 2013 06:11 pm", "Headline": "වාස් ගුණවර්ධනට එරෙහිව තවත් නඩුවක් කැඳවයි", "News Content": "මාලබේ තාක්ෂණික විද්‍යාලයේ සිසුවෙකුව සිටි නිපුණ රාමනායක පැහැරගෙන ගොස් වද හිංසා කිරීමේ සිද්ධිය සම්බන්ධයෙන් දැනට වැඩ තහනමට ලක්ව සිටින නියෝජ්‍ය පොලිස්පති වාස් ගුණවර්ධන මහතාට එරෙහිව නඩු පවරන ලෙස ඉල්ලා අභියාචනාධිකරණයට ගොණු කළ පෙත්සමක් අද(11) කැඳවන ලදී. නිපුණ රාමනායකගේ මව විසින් අදාළ පෙත්සම් ඉදිරිපත් කර තිබුණි. අදාළ පෙත්සම අභියාචනාධිකරණයේ සභාපති ශ්‍රී ස්කන්ද රාජා සහ මාලනී ගුණරත්න යන විනිසුරුවරුන් හමුවේ සළකා බලන ලදී. එහි දී නීතිපති වරයා වෙනුවෙන් පෙනී සිටි රජයේ නීතීඥ ඒ. නවාම් මහතා මේ සම්බන්ධයෙන් ගත යුතු පියවර පිළිබඳ තීරණයක් ගැනීමට කල් ඉල්ලා සිටියේය. ඒ අනුව අභියාචනාධිකරණය මෙම නඩුව ඔක්තෝම්බර් 24 වන දින යළි කැඳවීමට තීරණය කරන ලදී.", "URL": "https://sinhala.adaderana.lk/news.php?nid=37339", "Category": null, "Parent URL": null}