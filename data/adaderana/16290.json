{"Source": "Adaderana", "Timestamp": "May 24, 2011 09:44 am", "Headline": "බදු වංචා කරමින් අපනයනයට තැත් කළ කන්ටේනරයක් නවතයි", "News Content": "රේගු බදු වංචා කරමින් අපනයනය කිරීමට සූදානම් කර තිබූ තඹ කන්ටේනරයක අපනයන නතර කිරීමට රේගු දෙපාර්තමේන්තුව පියවර ගෙන තිබේ. තඹ අපනයනය තහනම් කර තිබුණ ද මෙම මාසය තුළ තඹ අපනයනය කිරීම සඳහා අවසර ලබා දී ඇති බව අතිරේක රේගු ‍අධ්‍යක්ෂ ජනරාල් අජන්ත ඩයස් මහතා ප්‍රකාශ කළේය. එහෙත් අදාළ තඹ කන්ටේනරය රේගුවට ගෙවිය යුතු බදු නොගෙවා ඉන්දියාවට අපනයනය කිරීමට සැලසුම් කර තිබූ බව අජන්ත ඩයස් මහතා සඳහන් කළේය. රුපියල් ලක්ෂ 50ක පමණ බදු මුදලක් එම තඹ කන්ටේනරය සඳහා රේගුවට ගෙවිය යුතුව තිබේ. අදාළ ආයතනය මඟින් නිවැරදි ලියකියවිලි සකස් කොට ගෙවිය යුතු බදු මුදල ලබා දෙන‍ තෙක් තඹ කන්ටේනරය අපනයනය කිරීම තහනම් කර ඇති බව අතිරේක රේගු අධ්‍යක්ෂ ‍ජනරාල් අජන්ත ඩයස් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=16290", "Category": null, "Parent URL": null}