{"Source": "Adaderana", "Timestamp": "February 4, 2018 11:39 pm", "Headline": "අර්ජුන් ඇලෝෂියස් සහ කසුන් පලිසේන හෙට දක්වා රිමාන්ඩ්", "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝෂියස් සහ එම සමාගමේ ප්‍රධාන විධායක නිලධාරී කසුන් පලිසේන මහතා හෙට (05) දිනය දක්වා රිමාන්ඩ් බාරයට පත් කරන ලෙස කොටුව මහෙස්ත්‍රාත් අධිකරණය නියෝග කර තිබේ. මහ බැංකු බැඳුම්කර සිද්ධිය සම්බන්ධයෙන් සිදු කරන පරික්ෂණවලට අනුව අර්ජුන් ඇලෝසියස් සහ කසුන් පලිසේන යන අය අද (04) උදෑසන අපරාධ පරික්ෂණ දෙපාර්තමේන්තුව විසින් අත්අඩංගුවට ගනු ලැබීය. අත්අඩංගුවට ගත් සැකකරුවන්ගෙන් දීර්ඝ ලෙස ප්‍රශ්න කිරිම් සිදු කළ බව අපරාධ පරික්ෂණ දෙපාර්තමේන්තුව සදහන් කළේය. මහ බැංකු බැඳුම්කර සිද්ධිය සම්බන්ධයෙන් පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස්, ප්‍රධාන විධායක නිළධාරි කසුන් පලිසේන සහ හිටපු මහ බැංකු අධිපති අර්ජුන මහේන්ද්‍රන් සැකකරුවන් ලෙස නම් කර ඇති බව අපරාධ පරික්ෂණ දෙපාර්තමේන්තුව විසින් පසුගියදා අධිකරණයට දැනුම්දී සිටියේය. ඒ අනුව මේ වන විට දිවයිනෙන් බැහැරව සිටින හිටපු මහ බැංකු අධිපතිවරයාට පෙබරවාරි 15 වන දිනට පෙර මෙරටට පැමිණ අපරාධ පරික්ෂණ දෙපාර්තමේන්තුව හමුවේ ප්‍රකාශයක් ලබා දෙන ලෙසට ද කොටුව මහේස්ත්‍රාත් අධිකරණය විසින් නොතීසි නිකුත් කරනු ලැබීය.", "URL": "https://sinhala.adaderana.lk/news.php?nid=83973", "Category": null, "Parent URL": null}