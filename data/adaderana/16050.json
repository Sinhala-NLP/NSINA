{"Source": "Adaderana", "Timestamp": "May 12, 2011 12:07 pm", "Headline": "අගෝස්තු 01 සිට 30, 000 ට රැකියා අවස්ථා ", "News Content": "උපාධිධාරීන් 15,000 ක් සහ අධ්‍යයන පොදු සහතික පත්‍ර සාමාන්‍ය පෙළ හා උසස්පෙළ සමතුන් 15,000 ක් මේ වසරේ දී රජයේ සේවය සඳහා එක්කරගැනීමට රජය තීරණය කර තිබේ. දැනට රජය ක්‍රියාත්මක කර තිබෙන සංවර්ධන ව්‍යාපෘතිවල කටයුතු සඳහා සහය ලබාගැනීම එහි අරමුණ බව ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පැවසුවේය. ඒ අනුව අගෝස්තු මස පළමුවැනිදා සිට මෙම බඳවා ගැනීම් සිදුකිරීමට නියමිතය. අදාළ යෝජනාව සඳහා කැබිනට් අනුමැතිය ලැබී ඇති බව ද රඹුක්වැල්ල මහතා සඳහන් කළේය. මීට පෙර 2004 වසරේ දී ද උපාධිධාරීන් 42,000 ක් රාජ්‍ය සේවය සඳහා අනුයුක්ත කිරීමට සන්ධාන රජය කටයුතු කළ බව කැබිනට් තීරණ දැනුම් දීම වෙනුවෙන් පැවති මාධ්‍ය හමුවේ දී රඹුක්වැල්ල මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=16050", "Category": null, "Parent URL": null}