{"Source": "Adaderana", "Timestamp": "March 8, 2018 04:49 pm", "Headline": "රණවිරු දඩයමක් ගැන ජයන්තගෙන් හෙළිදරව්වක්", "News Content": "බලහත්කාරයෙන් අතුරුදන් කිරීම්වලින් සියලු තැනැත්තන් ආරක්ෂා කිරිම පිළිබඳවු ජාත්‍යන්තර ප්‍රඥප්තිය පාර්ලිමේන්තුවේදී සම්මත කරගැනීම තුළින් රණවිරුවන් ජාත්‍යන්තර අධිකරණයට ගෙන ගොස් දඬුවම් කිරීමේ හැකියාව පවතින බව ජාතික නිදහස් පෙරමුණේ ජාතික සංවිධායක ජයන්ත සමරවීර මහතා පවසයි. අද (08) පිටකෝට්ටේ පිහිටි ජාතික නිදහස් පෙරමුණේ ප්‍රධාන කාර්යාලයේ පැවති මාධ්‍ය හමුවකදී ඒ මහතා මේ බව කියා සිටියේය. එහිදී වැඩිදුරටත් අදහස් දැක්වු ජයන්ත සමරවීර මහතා මෙසේ පැවසීය. “මේ රටට එරෙහිව ඇමරිකා එක්සත් ජනපදය විසින් ගෙන ආ යෝජනාවලියට, එක්සත් ජාතීන්ගේ මානව හිමිකම් කවුන්සිලයේ 30 වැනි සැසිවාරයේ දී ආණ්ඩුව වෙනුවෙන් එවකට විදේශ අමාත්‍ය මංගල සමරවීර සම අනුග්‍රාහකත්වය දක්වන්න එක්ඟ වුණා. ඒ අනුව තමයි මේ වන විට බෙදුම්වාදී ව්‍යස්ථාවක් කෙටුම්පත් කර ඇත්තේ. ඒ අනුව තමයි කොටි ත්‍රස්තවාදය පැරද වූ ‘රණවිරුවන් යුද අපරාධ කළා’ කියන මිත්‍යාව සනාථ කිරීමට අවශ්‍ය නීති කෙටුම්පත් කරමින් ඉන්නේ. ඒ යටතේ දැන් රණවිරුවන්ට එරෙහිව යුද අපරාධ චෝදනා හදන ෆැක්ටරියක් නිර්මාණයය කර තිබෙනවා. පාර්ලිමේන්තුවේ සම්මත් වූ ‘අතුරුදහන් වූවන් පිළිබඳ කාර්යාලය පිහිටුවීමේ පනත’ මඟින් තමයි ඒ කාර්යාලය පිහිටුවා ඇත්තේ. ඊට දෙමළ ඩයස්පෝරාවේ හිතවතුන්, ඩොලර් කාක්කන් පිරිසක් කොමසාරිස්වරුන් ලෙස පත්කර ඇත්තේ ඇමෙරිකා එක්සත් ජනපද තානාපතිවරයාගේ ලැයිස්තුවට අනුවයි. ඒ රණවිරු දඩයමට අවශ්‍ය තවත් නීතියක් ඊයේ (07) පාර්ලිමේන්තුව තුළ සම්මත කර ගත්තා.“", "URL": "https://sinhala.adaderana.lk/news.php?nid=85376", "Category": null, "Parent URL": null}