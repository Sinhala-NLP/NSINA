{"Source": "Adaderana", "Timestamp": "January 9, 2012 10:14 am", "Headline": "වැටුප් වැඩිවීම් නැත්නම් වෘත්තීය ක්‍රියාමාර්ගයකට යනවා", "News Content": "වසර 3 ට වරක් සිදුවන වැටුප් වැඩිවීම් නියමිත පරිදි සිදු නොවන්නේ නම් විදුලි සේවකයින් සමඟ ඒකාබද්ධව වෘත්තීය ක්‍රියාමාර්ගයකට අවතීර්ණ වන බව ලංකා ඛනිජ තෙල් පොදු සේවක සංගමය පවසයි. වසර 3 සඳහා 35% ක වැටුප් වැඩිවීමක් අවශ්‍ය බවට සේවකයින් විසින් ඛනිජ තෙල් කර්මාන්ත අමාත්‍යාංශ බලධාරීන්ගෙන් යුත් කමිටුව හමුවේ ප්‍රකාශ කර ඇති බව එම සංගමයේ සංවිධායක ලේකම් ඩී.ජේ රාජකරුණා මහතා සදහන් කළේය. නමුත් මේ සම්බන්ධයෙන් යෝජනා ඉදිරිපත් කිරීමට පත්කළ කැබිනට් අනුකාරක කමිටුව මගින් 18% ක වැටුප් යෝජනාවක් ඉදිරිපත් කර ඇති බවට තොරතුරු අනාවරණය වී ඇති බව ඔහු පෙන්වා දෙයි. 18% ක වැටුප් වැඩිවීම කිසිසේත් ප්‍රමාණවත් නොවන හෙයින් නියමිත පරිදි 35%ක වැටුප් වැඩිවීම ජනවාරී මස වැටුපට ලබා දිය යුතු බව ඩී.ජේ රාජකරුණා මහතා අවධාරණය කර සිටියේය. එසේ නියමිත වැටුප් වැඩිවීම නොලැබෙන්නේ නම් විදුලි සේවකයින් හා ජල සේවක වෘත්තීය සමිති සමඟ ඒකාබද්ධව දැවැන්ත වෘත්තීය ක්‍රියාමාර්ගයකට එළඹෙන බව ඔහු පැවසුවේය.", "URL": "https://sinhala.adaderana.lk/news.php?nid=21256", "Category": null, "Parent URL": null}