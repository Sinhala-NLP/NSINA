{"Source": "Adaderana", "Timestamp": "May 18, 2019 10:17 am", "Headline": "යුද හමුදා නිලධාරීන් 38කට උසස්වීම්", "News Content": "ජාතික රණවිරු දිනයට සමගාමීව යුධ හමුදවේ ජ්‍යෙෂ්ඨ නිළධාරින් තිස් අට දෙනෙකුට ජනාධිපති මෛත්‍රීපාල සිරිසේන මහතා විසින් උසස් වීම් ලබා දී තිබේ. ආරක්ෂක අමාත්‍යාංශය සහ යුද හමුදාපතිවරයගේ නිර්දේශය මත මෙම උසස් වීම් ලබා දි ඇති බව යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා සඳහන් කළේය. ඒ අනුව යුධ හමුදා ස්වෙච්ඡා බල සේනා මුලස්ථානයේ කර්නල්වරුන් වන එල්.බී.ඩී.එච්.එස් ලක්ෂ්මන් සහ කේ.එම් තිලකරත්න යන මහත්වරුන් බ්‍රිගේඩියර් නිළයට උසස් කර තිබේ. එමෙන්ම එම මුලස්ථානයේ ලුතිනන් කර්නල්වරුන් 7 දෙනෙකු සහ නිත්‍ය බලසේනාවේ ලුතිනන් කර්නල්වරුන් 29 දෙනෙකු කර්නල් නිළයට උසස් කර ඇති බවයි යුධ හමුදාව සඳහන් කළේය. නිත්‍ය බල සේනවේ ලුතිනන් කර්නල්වරුන් 29 දෙනා 2019 මාර්තු මස 27 වන දින සිට බලපැවැත්වෙන පරිදි කර්නල් නිළයට උසස් කර තිබේ. බ්‍රිගේඩියර් නිළයට උසස් වීම් ලැබු එක් කර්නල්වරයෙකු 2019 මාර්තු මස 21 වන දින සිට සහ අනෙක් නිලධාරීයා 2019 අප්‍රේල් මස 21 වන දින සිට බලපැවැත්වෙන පරිදි බ්‍රිගේඩියර් නිළයට උසස් කර ඇති බව සඳහන්ය. එමෙන්ම යුධ හමුද ස්වෙච්ඡා බල සේනා මුලස්ථානයේ ලුතිනන් කර්නල්වරුන් 7 දෙනා 2019 මාර්තු මස 21 වන දින සිට බලපැවැත්වෙන පරිදි කර්නල් නිළයට උසස් කර තිබේ.", "URL": "https://sinhala.adaderana.lk/news.php?nid=110188", "Category": null, "Parent URL": null}