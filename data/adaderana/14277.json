{"Source": "Adaderana", "Timestamp": "February 17, 2011 01:29 pm", "Headline": "විනාඩි 6 ක් කෝටි 360 යි-අධිවේගය අඩුවේගයෙන් පල්ලම් බසියි..!", "News Content": "අධිවේගී දුමිරියට රුපියල් කෝටි 360 ක් වියදම් කළද වාසි සහගත වී ඇත්තේ මිනිත්තු 6 ක් පමණක් බව ප්‍රජාතන්තුවාදී ජාතික සන්ධානයේ ප්‍රචාරක ලේකම්,පාර්ලිමේන්තු මන්ත්‍රී විජිත හේරත් මහතා පවසයි. ගාල්ල-මාතර නවීකරණය කරන ලද අධිවේගී දුම්රිය ඊයේ සිය මංගල ගමන් ආරම්භ කළද අද සිට යළි ධාවනය වන්නේ ගාලු කුමාරි සහ රුහුණු කුමාරි යන පුරුදු දුම්රිය දෙක පමණක් බව දුම්රිය දෙපාර්තමේන්තුව සඳහන් කර ඇතැයි හෙතෙම පෙන්වා දුන්නේය. අද(16) කොළඹ පැවති මාධ්‍ය හමුවකට සහභාගී වෙමින් මන්ත්‍රීවරයා මෙම කරුණු අනාවරණය කළේය. සාමාන්‍යයෙන් පෙර පැවති ආකාරයටම මුහුදු බඩ දුම්රිය මාර්ගයේ ගමන් කරන රුහුණු කුමාරි සහ ගාලු කුමාරි දුම්රියන් ගාල්ල සිට මාතර දක්වා යන ගමනේදී අහම්ගම හා වැලිගම දුම්රිය ස්ථාන දෙකක නතර කරන බවද ඒවායේ පරක්කු වන මිනිත්තු ගණන ද සැලකිල්ලට ගන්නේනම් මිනිත්තු 50 න් පමණ එකී දුම්රියන් මාතරට ළඟා වන බවද හෙතෙම කියා සිටියේය. සාමාන්‍යයෙන් එක් දුම්රිය ස්ථානයක දුම්රියක් මිනිත්තු 6-7 ක් දුම්රිය ප්‍රමාද වන බවද එකී කාලය කපා හරිනු ලැබුවහොත් සාමන්‍ය දුම්රිය මිනිත්තු 43-44 ක පමණ කාලයකින් මාතරට ළඟා වන බව මන්ත්‍රීවරයා සඳහන් කළේය. එම නිසා බලවේග කට්ටල යෙදූ පැයට කිලෝමීටර් 80 ක වේගයෙන් ගිය අධිවේගී දුමිරියට ගාල්ල සිට මාතර දක්වා කිලෝමීටර් 43 ක් යන්නට මිනිත්තු 38 ක් ගත වී ඇති බැවින් වාසි සහගත වී ඇත්තේ මිනිත්තු 6 ක පමණ කාලයක් පමණක් බවද ඔහු පෙන්වාදුන්නේය. එසේ වුවද රජය මූලාරම්භයේ සිටම සඳහන් කර සිටියේ බලවේග කට්ටල යෙදූ මෙම අධිවේගී දුම්රිය පැයට කිලෝ මීටර් 100 ක වේගයෙන් ගමන් කරන බව යැයිද මන්ත්‍රීවරයා සිහිපත් කළේය.", "URL": "https://sinhala.adaderana.lk/news.php?nid=14277", "Category": null, "Parent URL": null}