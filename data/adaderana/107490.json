{"Source": "Adaderana", "Timestamp": "April 6, 2019 08:18 am", "Headline": "වෙළඳ කලාපයේ උද්ඝෝෂණයට පොලීසිය පහර දීමෙන් මුලික අයිතීන් කඩ වු බවට අධිකරණයෙන් තීන්දුවක්", "News Content": "කටුනායක නිදහස් වෙළෙඳ කලාපය තුළ පැවැති සේවක උද්ඝෝෂණ විසුරුවා හැරිම සඳහා සිදුකළ පොලිස් පහරදීම් හා වෙඩි තැබීම හේතුවෙන් පොලිසිය එහි සේවකයින්ගේ නිදහසේ අදහස් ප්රසකාශ කිරීමේ මූලික අයිතිය උල්ලංඝනය කර ඇතැයි ශ්‍රේෂ්ඨාධිකරණය තීන්දු කර තිබේ. බුවනෙක අලුවිහාරේ, විජිත් මළල්ගොඩ , ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරුවරුන් විසින් එම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. එම උද්ඝෝෂණවලදී පොලිස් වෙඩි පහරින් තුවාල ලැබූ පුද්ගලයෙකු සහ පහරදීම හේතුවෙන් තුවාල ලැබූ තවත් පහළොස් දෙනකු ඉදිරිපත් කළ මූලික අයිතිවාසිකම් පෙත්සමක තීන්දුව ලබාදෙමින් ශ්‍රේෂ්ඨාධිකරණය එම නියෝග ලබාදී තිබේ. ඒ අනුව පොලිස් වෙඩි පහරින් තුවාල ලැබූ පුද්ගලයාට රුපියල් දෙලක්ෂ 50,000 ක වන්දියක් ගෙවන ලෙස ද ශ්‍රේෂ්ඨාධිකරණය නියෝග කළ බව සඳහන් වෙයි. ඊට අමතරව පොලිස් පහරදීම හේතුවෙන් තුවාල ලැබූ සෙසු පෙත්සම්කරුවන් පහලොස් දෙනාට රුපියල් 50000 සිට 75000 දක්වා වන්දි මුදල් ගෙවන ලෙස ද ශ්රේරෂ්ඨාධිකරණය නියෝගය කර තිබේ. 2011 වසරේ රජය විසින් පාර්ලිමේන්තුවට ඉදිරිපත් කළ සේවක අර්ථසාධක අරමුදල් සංශෝධන පනත් කෙටුම්පතට එරෙහිව කටුනායක නිදහස් වෙළඳ කලාපය තුළ සේවකයින් සිදුකළ උද්ඝෝෂණ මැඩපැවැත්වීම සඳහා පොලීසිය අත්තනෝමතික ලෙස බලය පාවිච්චි කිරීම මඟින් සිය මූලික අයිතීන් කඩ වූ බවට චෝදනා කරමින් 16 දෙනා විසින් අදාළ පෙත්සම ඉදිරිපත් කර තිබුණි.", "URL": "https://sinhala.adaderana.lk/news.php?nid=107490", "Category": null, "Parent URL": null}