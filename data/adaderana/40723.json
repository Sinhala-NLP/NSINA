{"Source": "Adaderana", "Timestamp": "January 29, 2014 06:31 am", "Headline": "ජිනීවා යන්න කලින් බිස්වාල් ලංකාවට එයි", "News Content": "අමෙරිකානු එක්සත් ජනපදයේ දකුණු හා මධ්‍යම ආසියානු රාජ්‍ය දෙපාර්තමේන්තු අතිරේක ලේකම්වරිය වන නිෂා බිස්වාල් ශ්‍රී ලංකාවට පැමිණීමට නියමිතව තිබේ. ඒ අනුව ඇය ජනවාරි මස 31 වන දින ශ්‍රී ලංකාවට පැමිණෙන බවත්,පෙබරවාරි මස 02 වන දින දක්වා මෙරට රැඳී සිටිනු ඇති බවත් එරට රාජ්‍ය දෙපාර්තමේන්තුව නිවේදනය කරයි. ඇය විසින් පශ්චාත් යුද ප්‍රතිසන්ධාන පිළිබඳ ගැටළු,සාධාරණත්වය හා වගවීම ඇතුළු දෙරටට වැදගත් වන කරුණු පිළිබඳ මෙරට ඉහළ පෙළ උදවිය සමග ද්වි-පාර්ශ්වික සාකච්ඡා පැවැත්වීමට නියමිතය. අතිරේක ලේකම්වරිය මෙරට රැඳී සිටින කාලය තුළ යාපනයේ සංචාරය කිරීමටත්, උතුරු පළාත් ප්‍රධාන අමාත්‍යවරයා මුණ ගැසීමටත්, උතුරේ සිවිල් වැසියන් හා සිවිල් සංවිධාන නායකයින් හමුවී සාකච්ඡා පැවැත්වීමටත් සූදානම් බව අමෙරිකානු රාජ්‍ය දෙපාර්තමේන්තුව විසින් නිකුත් කළ නිවේදනයක දැක්වෙයි. ඉන් ඉක්බිතිව ඇය පෙබරවාරි මස 03 වන දින ලන්ඩන් බලා යාමටත්, අනතුරුව ශ්‍රී ලංකාව සම්බන්ධයෙන් එළඹෙන මාර්තු මාසයේ එක්සත් ජාතීන්ගේ මානව හිමිකම් සමුළුවට ඉදිරිපත් කෙරෙන යෝජනාව පිළිබඳ කතා බහ කිරීම සඳහා ජිනීවා බලා යාමටත් නියමතව තිබේ.", "URL": "https://sinhala.adaderana.lk/news.php?nid=40723", "Category": null, "Parent URL": null}