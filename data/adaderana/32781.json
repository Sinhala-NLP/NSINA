{"Source": "Adaderana", "Timestamp": "March 27, 2013 04:28 pm", "Headline": "ජාතිවාදී, ආගම්වාදී කෙටි පණිවිඩ යැවූ දෙදෙනෙකුට වැඩ වරදියි", "News Content": "ජාතිවාදී හෝ ආගම්වාදී හැඟීම් ඇතිවන ආකාරයෙන් කෙටි පණිවිඩ යැවීමේ සිද්ධීන් සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන තිබේ. මහජනතාව තුළ ජාතිවාදී හා ආගම්වාදී හැඟීම් ඇතිවන ආකාරයෙන් කෙටි පණිවිඩ යැවීමේ සිද්ධීන් පිළිබඳව ලද තොරතුරුවලට අනුව අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර ඇති බව පොලිස් මූලස්ථානය සඳහන් කළේය. ඒ අනුව නව තාක්ෂණික ක්‍රම උපයෝගී කර ගනිමින් මොවුන් අත්අඩංගුවට ගැනීමේ කටයුතු සිදු කරන බව ද පොලීසිය සඳහන් කළේය. මහජනතාව තුළ ජාතිවාදී හා ආගම්වාදී හැඟීම් අවුස්සවා ජනතාව නොසන්සුන් කිරීමට කටයුතු කරන පුද්ගලයින් සම්බන්ධයෙන් දැඩිව නීතිය ක්‍රියාත්මක කරන බව පොලීසිය සඳහන් කළේය. මෙවැනි කෙටි පණිවිඩ පිළිබඳ අපරාධ පරීක්ෂණ දෙපාර්තමේන්තුවේ දුරකථන අංක 011 2 320 145 හෝ 011 2 320 141 යන අංකවලට දැනුම් දෙන ලෙස පොලිස් මූලස්ථානය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=32781", "Category": null, "Parent URL": null}