{"Source": "Adaderana", "Timestamp": "April 25, 2010 09:51 am", "Headline": "ආරාධනාවක් ලැබුනොත් සලකා බලනවා ", "News Content": "ආරාධනාවක් ලැබුණහොත් ප්‍රජාතන්ත්‍රවාදී ජාතික පෙරමුණ රජය සමග එක්වීම පිළිබඳව සලකා බලන බව එම පෙරමුණේ නායක මනෝ ගනේෂන් මහතා පවසයි. ජනාධිපති මහින්ද රාජපක්ෂ මහතා සමග පසුගිය සෙනසුරාදා සාකච්ඡාවක් පැවැත්වූ බව ද ඒ මහතා සඳහන් කරයි. මනෝ ගනේෂන් මහතා පවසන පරිදි ඔහු මෙවර මහ මැතිවරණයෙන් පාර්ලිමේන්තුවට තේරී පත්නොවීම පිළිබඳව ජනාධිපතිවරයා මවිතයට පත්වී ඇත. මනෝ ගනේෂන් මහතා මෙවර මහ මැතිවරණයට තරග කළේ මධ්‍යම පළාතෙනි. ඒ ප්‍රජාතන්ත්‍රවාදී ජාතික පෙරමුණ යටතේය. නමුත් ඔහුට පාර්ලිමේන්තුවට පිවිසීමේ වරම් ලබාගත නොහැකි විය. එමෙන්ම ප්‍රජාතන්ත්‍රවාදී ජාතික පෙරමුණ යටතේ ජාතික ලැයිස්තුවෙන් ද ගනේෂන් මහතා පාර්ලිමේන්තුවට තේරී පත්නොවීය. ඔහු දමිළ ජනතාවකගේ මානව හිමිකම් පිළිබඳව ගෙනයන ක්‍රියා මාර්ගයන් වෙනුවෙන් ජනප්‍රියත්වයක් හිමිකරගෙන සිටින පුද්ගලයෙකි.", "URL": "https://sinhala.adaderana.lk/news.php?nid=7993", "Category": null, "Parent URL": null}