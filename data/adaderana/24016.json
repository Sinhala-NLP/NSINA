{"Source": "Adaderana", "Timestamp": "May 4, 2012 01:31 pm", "Headline": "තම්ලිනීගෙන් බන්ධනාගාරය තුළදීම ප්‍රකාශ ගන්න රහස් ‍පොලීසියට අවසරයි", "News Content": "දැනට බන්ධනාගාර ගත කරඇති එල්.ටී.ටී.ඊ සංවිධානයේ දේශපාලන අංශයේ හිටපු නායිකාව වන සුබ්‍රමනියම් ශිවකාමී හෙවත් තම්ලිනී යන අය‍ගෙන් බන්ධනාගාරය තුළදී ප්‍රකාශයක් ලබාගැනීමට අධිකරණය විසින් අද රහස් පොලීසියට අවසර ලබා දී තිබේ. අදාළ නඩුව අද ‍කොළඹ මහේස්ත්‍රාත් අධිකරණය හමුවේ කැඳවූ අවස්ථාවේදී වැඩිදුර විමර්ශන කටයුතු සඳහා ඇයගෙන් ප්‍රකාශයක් ලබාගැනීමට අවශ්‍යව ඇති බවත්,එය බන්ධනාගාරය තුළදීම ලබාගැනීමට අවසර ලබාදෙන ලෙසත් පොලීසිය විසින් අධිකරණයෙන් ඉල්ලා සිටින ලදී. එසේම එම ප්‍රකාශය ලබා ගැනීමේදී ඊට අදාළ පහසුකම් සපයන ලෙස බන්ධනාගාර අධිකාරීවරයාට නියෝගයක් නිකුත් කරන ලෙසද රහස් පොලීසිය, කොළඹ ප්‍රධාන මහේස්ත්‍රාත් අධිකරණයෙන් ඉල්ලා සිටි බව අද දෙරණ අධිකරණ වාර්තාකරු සඳහන් කරයි. කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා, එම ප්‍රකාශය ලබා ගැනීම සඳහා රහස් පොලීසියට අවසර ලබාදුන් අතර ඒ සඳහා පහසුකම් සලසන ලෙසද බන්ධනාගාර අධිකාරීවරයාට නියෝග කර තිබේ. මෙම නඩුව යළි මැයි මස 07 වන දින කැඳවීමට නියමිතය.", "URL": "https://sinhala.adaderana.lk/news.php?nid=24016", "Category": null, "Parent URL": null}