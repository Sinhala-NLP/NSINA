{"Source": "Adaderana", "Timestamp": "November 4, 2011 11:54 am", "Headline": "ආයතන රජයට පවරාගන්නේ දේශපාලන පළිගැනීම් සඳහායි", "News Content": "ප්‍රතිලාභ නොලබන ආයතන සතුව පවතින රාජ්‍ය දේපළ රජයට පවරාගැනීම දේශපාලන පළිගැනීම් සඳහා සිදුකරන්නක් බව එක්සත් ජාතික පක්ෂය පවසයි. මෙම පනත මගින් කොළඹ ඉඩම් අක්කර 20 ක් රජයට පවරාගැනෙන බව එම පක්ෂයේ පාර්ලිමේන්තු මන්ත්‍රී දයාසිරි ජයසේකර මහතා සඳහන් කරයි. පනත යටතේ පවරාගැනීම සඳහා ආයතන 36 ක් හඳුනාගෙන ඇති බවත්, ලාභ ලබන ආයතන ද මේ මගින් රජයට පවරාගැනෙන බවත් අද(04) කොළඹ පැවති මාධ්‍ය හමුවකදී අදහස් දක්වමින් ජයසේකර මහතා ප්‍රකාශ කළේය. එවැනි ලාභ ලබන ආයතන වන පැලවත්ත සහ සෙවනගල සීනි කර්මාන්ත ශාලා ද මෙසේ රජයට පවරාගැනීමට උත්සාහ කරන බවට දයාසිරි ජයසේකර මහතා චෝදනා කරයි. මෙම කර්මාන්ත ශාලා 02 ම මේ වනවිට රජයේ ග්‍රහණයට හසුව ඇති බවත්, එම කර්මාන්ත ශාලාවල නිෂ්පාදිත සීනි වෙළඳපොළට නිකුත්කිරීමට ඉඩ ලබානොදෙන බවත් ඔහු පෙන්වාදුන්නේය. එමගින් රට තුළ සීනි හිඟයක් ඇතිකර පිටරටින් සීනි ගෙන්වීමට උත්සාහ කරන බව ද දයාසිරි ජයසේකර මහතා සඳහන් කළේය. එමෙන්ම ප්‍රතිලාභ නොලබන ආයතන සතුව පවතින රාජ්‍ය දේපළ රජයට පවරාගැනීමට අදාළ පනත තුළින් සිංහල ව්‍යාපාරවලට පහරදීමේ සැලැස්මක් ක්‍රියාත්මක වන බව ද මාධ්‍ය හමුවේදී අදහස් දැක්වූ පාර්ලිමේන්තු මන්ත්‍රීවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=19780", "Category": null, "Parent URL": null}