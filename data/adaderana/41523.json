{"Source": "Adaderana", "Timestamp": "March 4, 2014 10:31 am", "Headline": " නායකත්වයේ වාර්තා පොත වෙනස් කළ ස්මිත් සමුගනී", "News Content": "දකුණු අප්‍රිකානු ටෙස්ට් ක්‍රිකට් කණ්ඩායමේ නායක ග්‍රැහැම් ස්මිත් ජාත්‍යන්තර ටෙස්ට් ක්‍රිකට් පිටියෙන් සමුගැනීමට තීරණය කර තිබේ. 33 හැවිරිදි ස්මිත් දකුණු අප්‍රිකාවේ කේප් ටවුන් හි ඔස්ට්‍රේලියාව සමග මේදිනවල පැවැත්වෙන තෙවැනි ටෙස්ට් තරඟයට සහභාගි වෙමින් සිටියි. ලොව වැඩිම ටෙස්ට් තරඟ සංඛ්‍යාවකට නායකත්වය ලබාදී ලෝක වාර්තාවක් පිහිටුවා ඇති ස්මිත් ටෙස්ට් තරඟ 116දී ලකුණු 9257ක් රැස් කර තිබේ. ඊට ශතක 27ක් හා අර්ධ ශතක 38ක් ඇතුළත්ය. තරඟ 53ක් ජයග්‍රහණය කරා මෙහෙයවා ඇති ස්මිත් යටතේ පරාජය වි ඇති තරඟ සංඛ්‍යාව 28කි. තරඟ 27ක් ජය පරාජයෙන් තොරව අවසන් වී ඇත. ස්මිත් මේවන විට සහභාගි වන්නේ සිය 117 වැනි ටෙස්ට් තරඟයට වන අතර ඔහු නායකත්වය ලබාදෙන 109 වන තරඟය ද මෙය වේ. ඔස්ට්‍රේලියාව වෙනුවෙන් ඇලන් බෝඩර් ටෙස්ට් තරඟ 93ට නායකත්වය ලබාදී ඇත. “මගේ ජීවිතයේ ගැනීමට සිදුවූ අමාරුම තීරණය මෙය බව“ ස්මිත් සිය සමුගැනීම ගැන සඳහන් කරමින් පවසා ඇත.", "URL": "https://sinhala.adaderana.lk/news.php?nid=41523", "Category": null, "Parent URL": null}