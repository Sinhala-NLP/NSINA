{"Source": "Adaderana", "Timestamp": "May 27, 2014 05:56 am", "Headline": "හිටපු සභාපති යකඩ බට උස්සලා අත්අඩංගුවට", "News Content": "නවගත්තේගම සති පොළට අයුතු ලෙස ඇතුළු වී එහි තිබූ යකඩ බට තොගයක් රැගෙන ගිය බව කියන සිද්ධියක් සම්බන්ධයෙන් නවගත්තේගම ප්‍රාදේශීය සභාවේ හිටපු සභාපති අයි.ආර්.එච්.එම්. තිලකරත්න යන අය අත්අඩංගුවට ගෙන තිබේ. නවගත්තේගම සති පොළට අයුතු ලෙස ඇතුළු වී එහි තිබූ යකඩ බට තොගයක් නවගත්තේගම ප්‍රාදේශීය සභාවේ හිටපු සභාපතිවරයා සහ වර්තමාන සභාපති සිසිර ධර්මප්‍රිය යන අය විසින් රැගෙන ගිය බවට පසුගිය 14 වැනිදා පොලිස් හදිසි ඇමතුම් අංශයට තොරතුරක් ලැබී ඇත. ඒ අනුව සිදු කරන ලද විමර්ශනයකින් පසුව හිටපු සභාපතිවරයා ඊයේ(26)දහවල් අත්අඩංගුවට ගත් බව නවගත්තේගම පොලීසිය පවසයි. අත්අඩංගුවට ගනු ලැබූ හිටපු සභාපති ආයි.ආර්.එච්.එම්.තිලකරත්න යන පුත්තලම මහේස්ත්‍රාත් අධිකරණයට ඉදිරිපත් කිරීමෙන් පසුව රුපියල් ලක්ෂ 02 ක ශරීර ඇප මත මුදා හැර ඇත. එහෙත් සැකකරු විසින් රැගෙන ගිය බව කියන යකඩ බට තොගය මෙතෙක් සොයා ගෙන නැත. නවගත්තේගම ප්‍රාදේශීය සභාවේ මාසික රැස්වීම පසුගිය 19 වැනිදා පැවැත්වුණු අතර එහිදී පක්ෂ විපක්ෂ මන්ත්‍රීවරුන් කියා සිටියේ මෙම යකඩ බට සොරකම් කිරීමේ සිද්ධියට සභාපතිවරයා සම්බන්ධ බවට තොරතුරු ලැබී ඇති බැවින් ඔහු වහාම ඉල්ලා අස්විය යුතු බවයි. පොලිස් හදිසි ඇමතුම් අංශයට ලද තොරතුරට අනුව මෙම යකඩ බට සොරා ගැනීමේ සිද්ධියට වර්තමාන සභාපති සිසිර ධර්මප්‍රිය යන අයද සම්බන්ධ බව පැවසුවද ඔහුව පොලීසිය විසින් අත්අඩංගුවට ගෙන නැත. නවගත්තේගම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43492", "Category": null, "Parent URL": null}