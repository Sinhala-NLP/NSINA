{"Source": "Adaderana", "Timestamp": "October 1, 2012 12:41 pm", "Headline": "ජී.එල්.පීරිස් අද අමතයි", "News Content": "විදේශ අමාත්‍ය මහාචාර්ය ජී.එල්.පීරිස් මහතා අද (01) එක්සත් ජාතීන්ගේ සංගමයේ මහ මණ්ඩල සමුළුව ඇමතීමට නියමිතය. ශ‍්‍රී ලංකා වේලාවෙන් අද පස්වරු 6.00 ට පමණ අමාත්‍යවරයා සමුළුව ඇමතීමට නියමිත බව විදේශ අමාත්‍යංශය පවසයි. අමෙරිකාවේ නිව්යොක් හි මෙවර එක්සත් ජාතීන්ගේ මහ මණ්ඩල සමුළුව පැවැත්වෙන්නේ 67 වන වරටයි. මෙවර සමුළුව සඳහා ජනාධිපති මහින්ද රාජපක්ෂ මහතා සහභාගී නොවන අතර ඊට සහභාගී වන ශ‍්‍රී ලංකා නියෝජිත පිරිසේ නායකත්වය දරන්නේ විදේශ අමාත්‍ය මහාචාර්ය ජී.එල්.පීරිස් මහතාය. එක්සත් ජාතීන්ගේ සමුළුවට සහභාගීවීම සඳහා අමෙරිකාවට ගොස් සිටින මහාචාර්ය ජී.එල්.පීරිස් මහතා චීන විදේශ අමාත්‍ය යැන්ග් ජීචී මහතා හමුවී ඇත. එහිදී දෙරට අතර ආර්ථික හා සෙසු ද්විපාර්ශවික කරුණු පිළිබඳ සාකච්ජා කර ඇති බව විදේශ අමාත්‍යංශය පවසයි. මෙරට ක‍්‍රියාත්මක සංවර්ධන ව්‍යාපෘති සදහා චීන රජය දක්වන දායකත්වය පිළිබඳ මහාචාර්ය ජී.එල්.පීරිස් අමාත්‍යවරයා ශ‍්‍රී ලංකා රජයේ ප‍්‍රසාදය පළ කර තිබේ. විදේශ අමාත්‍යවරයා මුරුසියේ විදේශ අමාත්‍ය හැමඩි ඔවුල්ඩ්, ඝානා විදේශ අමාත්‍ය මුහම්මඞ් මුමුනි යන මහත්වරුන් ද බංගලාදේශ විදේශ අමාත්‍ය දීපු මෝනි මහත්මිය ද හමුවී ද්විපාර්ශවික සාකච්ජා පැවැත්වූ බව විදේශ අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=27905", "Category": null, "Parent URL": null}