{"Source": "Adaderana", "Timestamp": "December 29, 2016 12:34 pm", "Headline": "සංවර්ධන පනත හදා ඇත්තේ නීතිය ගැන දන්නේ නැති කෙනෙක්", "News Content": "සංවර්ධන විශේෂ විධිවිධාන පනත් කෙටුම්පත යළි සාකච්ඡා කර ඉදිරිපත් කළ යුතු බව සම කැබිනට් ප්‍රකාශක අමාත්‍ය රාජිත සේනාරත්න මහතා පවසයි.එම පනත් කෙටුම්පත සකස් කර ඇත්තේ මෙරට නීතිය පිළිබඳ නොදන්නා පුද්ගලයෙකු විසින් බව අමාත්‍යවරයා පෙන්වාදෙයි.සෞඛ්‍ය අමාත්‍යංශයේ පැවති සාකච්ඡාවකදී රාජිත සේනාරත්න අමාත්‍යවරයා මේ බව ප්‍රකාශ කර තිබේ.සංවර්ධන විශේෂ විධිවිධාන පනත් කෙටුම්පත ඉදිරිපත් කිරීමට පෙර ඒ පිළිබඳ රට තුළ සංවාදයක් ඇති කළ යුතු බව පවසා ඇති අමාත්‍යවරයා පළාත් සභාවල යෝජනා ලබාගනිමින් මෙම කෙටුම්පත ඉදිරිපත් කිරීමට අවස්ථාව තිබූ බව පෙන්වාදී ඇත.සංවර්ධන විශේෂ විධිවිධාන පනත් කෙටුම්පත අත්‍යවශ්‍ය දෙයක් වන අතර ශ්‍රී ලංකාව ආයෝජන හිතවාදී රටක් බවට පත් කළ යුතු බව රාජිත සේනාරත්න අමාත්‍යවරයා පවසා තිබේ.එබැවින් මෙම පනත් කෙටුම්පත යළි සාකච්ඡාවට ලක් කර ඉදිරිපත් කළ යුතු බවට තමන් යෝජනා කරන බව අදාළ සාකච්ඡාවේදී අමාත්‍ය රාජිත සේනාරත්න මහතා වැඩිදුරටත් ප්‍රකාශ කර ඇත.මේ අතර සංවර්ධන විශේෂ විධිවිධාන පනත් කෙටුම්පත පළාත් සභා විසින් ප්‍රතික්ෂේප කිරීම, ඒකාබද්ධ විපක්ෂයේ උවමනාවක් ඉටු කිරීම බව උතුරු මැද පළාත් විපක්ෂ නායක අනිල් රත්නායක මහතා පැවසීය.", "URL": "https://sinhala.adaderana.lk/news.php?nid=67472", "Category": null, "Parent URL": null}