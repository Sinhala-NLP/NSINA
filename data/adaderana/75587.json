{"Source": "Adaderana", "Timestamp": "July 24, 2017 07:14 pm", "Headline": "නීතියේ ආධිපත්‍ය අතින් ලංකාව පහත වැටිලා ", "News Content": "නීතියේ ආධිපත්‍ය සම්බන්ධයෙන් ශ්‍රී ලංකාව අන්තර් ජාතික ශ්‍රේණිගත කිරීම්වලින් පහලට ඇද වැටී ඇති බව හිටපු අමාත්‍ය බැසිල් රාජපක්ෂ මහතා පවසයි.ඔහු පෙන්වා දෙන්නේ මහින්ද රාජපක්ෂ මහතාගේ පාලනය පැවති කාලය තුළ ශ්‍රී ලංකාව නීතියේ ආධිපත්‍ය සහිත රටවල් අතර ඉහළ ස්ථානයක් හිමිකරගෙන තිබූ බවයි.කළුතර, බුලත්සිංහල ප්‍රදේශයේ පැවැති ජන හමුවක් අමතමින් හිටපු අමාත්‍ය බැසිල් රාජපක්ෂ මහතා මේ සම්බන්ධයෙන් අදහස් පළ කළේය.මේ අතර පොලීසියට සහ විනිසුරුවරුන්ට වෙඩි ප්‍රහාර එල්ල වෙමින් තිබියදී සාමාන්‍ය ජනතාවගේ ආරක්ෂාව සම්බන්ධයෙන් පොලිස්පතිවරයා ලබා දෙන සහතිකය කුමක්දැයි පාර්ලිමේන්තු මන්ත්‍රී නාමල් රාජපක්ෂ මහතා ප්‍රශ්න කරයි.රත්නපුර ප්‍රදේශයේ පැවති ජනහමුවකදී මන්ත්‍රීවරයා ප්‍රකාශ කළේ විනිසුරුවරුන්ට වෙඩි තැබීම සාමාන්‍ය තත්ත්වයක් බවට පත්ව තිබෙන බවයි.මේ අතර රජයේ නිලධාරීන් යටතේ පළාත් පාලන ආයතන පවත්වාගෙන යාමට සිදුවීම පිළිබඳ වගකීම හිටපු අමාත්‍ය බැසිල් රාජපක්ෂ මහතා බාරගත යුතු බව පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා පවසයි.මොරටුව ප්‍රදේශයේ පැවැති උත්සවයකින් පසු මාධ්‍ය වෙත අදහස් දක්වමින් අමාත්‍යවරයා ප්‍රකාශ කළේ පළාත් පාලන ආයතන දේශපාලන අධිකාරියක් යටතේ පාලනය විය යුතු බව තමාගේ ද විශ්වාසය බවයි.", "URL": "https://sinhala.adaderana.lk/news.php?nid=75587", "Category": null, "Parent URL": null}