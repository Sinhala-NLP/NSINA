{"Source": "Adaderana", "Timestamp": "July 4, 2017 02:49 pm", "Headline": "GMOA වර්ජනය අත්හිටුවයි!", "News Content": "රජයේ වෛද්‍ය නිලධාරීන්ගේ සංගමය විසින් හෙට දිනයේ සිට ආරම්භ කිරීමට නියමිතව පැවති අඛණ්ඩ වැඩවර්ජනය සතියක කාලයක් අත්හිටුවීමට තීරණය කර තිබේ.අද (04) පැවති විධායක කමිටු රැස්වීමේදී එලෙස තීරණය කළ බව රජයේ වෛද්‍ය නිලධාරීන්ගේ සංගමය කියා සිටියි.ඊයේ(3) දිනයේ උසස් අධ්‍යාපන අමාත්‍ය ලක්ෂ්මන් කිරිඇල්ල මහතා සමඟ තම සංගමය පැවත්වූ සාකච්ඡාවේදී ලැබුණු ප්‍රතිචාරවලට අනුව සයිටම් ගැටළුව පිලිබඳ ධනාත්මක ප්‍රතිචාරයක් ඉතා ඉක්මණින් ලැබෙනු ඇති බවට විශ්වාසය පළ කරන බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පවසයි.එමෙන්ම ඊයේ(3) දිනය තුළ තම සංගමයේ නියෝජිත පිරිසක් අස්ගිරි මහනාහිමි බැහැ දැක මෙම ගැටළුව පිලිබඳ සාකච්ඡා කළ බව වෛද්‍ය හරිත අලුත්ගේ මහතා කියා සිටියේය.මීට අමතරව අතිඋතුම් මැල්කම් කාදිනල් රංජිත් හිමිපාණන් ඇතුළු පූජ්‍ය පක්ෂය ද අද(4) දිනයේ වර්ජනය සම්බන්ධයෙන් විශේෂ ඉල්ලීමක් සිදු කර ඇති බව ඔහු සඳහන් කළේය.ඒ අනුව මෙම සියළු කරුණු පිලිබඳව ගැඹුරින් අධ්‍යයනය කළ රජයේ වෛද්‍ය නිලධාරීන්ගේ සංගමයේ විධායක සභාව හෙට සිට ක්‍රියාත්මක කිරීමට නියමිතව තිබූ අඛණ්ඩ වැඩවර්ජනය සතියක කාලයක් සඳහා අත්හිටුවීමට තීරණය කළ බව වෛද්යව හරිත අලුත්ගේ මහතා වැඩිදුරටත් කියා සිටියේය.මේ අතර අද පස්වරු 4ට රජයේ වෛද්‍ය නිලධාරීන්ගේ සංගමය හා කොළඹ අගරදගුරු මැල්කම් කාදිනල් රංජිත් හිමිපාණන් අතර සාකච්ඡාවක් පැවැත්වෙන බවද වාර්තා වේ.", "URL": "https://sinhala.adaderana.lk/news.php?nid=74866", "Category": null, "Parent URL": null}