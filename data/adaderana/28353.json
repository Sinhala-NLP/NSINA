{"Source": "Adaderana", "Timestamp": "October 17, 2012 09:37 am", "Headline": " සෞදි ‍නැවේ දී මිය ගිය කපිතාන්ගේ මරණය ගැන පරීක්ෂණ ඇරඹෙයි", "News Content": "සෞදි අරාබියාවට අයත් නෞකාවක කපිතාන්වරයා හදිසියේ මියයාම සම්බන්ධයෙන් ගාල්ල වරාය පොලීසිය පරීක්ෂණ ආරම්භ කර තිබේ. ගාල්ල වරායේ සිට නාවික සැතපුම් 9 ක් පමණ දුරින් ඉන්දියාවේ ලෝටර් වරායේ සිට පකිස්ථානයේ කඩානි වරාය දක්වා මෙම නෞකාව යාත‍්‍රා කරමින් තිබූ බව පොලීසිය සඳහන් කළේය. එම නෞකාවේ කපිතාන්වරයා මියගොස් ඇති බවත්, ඒ සම්බන්ධයෙන් හදිසි මරණ පරීක්ෂණයක් සිදුකර දෙන ලෙසත් ගාල්ල වරාය පොලීසියට පැමිණිල්ලක් ලැබී තිබේ. අදාළ පැමිණිල්ලට අනුව එම කපිතාන්වරයාගේ මෘත ශරීරය ගොඩබිමට ගෙනැවිත් කරාපිටිය රෝහලේ මෘත ශරීරාගාරයේ තබා ඇති බව වාර්තා වේ. මෙලෙස මියගොස් ඇත්තේ 53 හැවිරිදි පිලිපීන ජාතිකයෙකු වන අතර ගාල්ල වරාය පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=28353", "Category": null, "Parent URL": null}