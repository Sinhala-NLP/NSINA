{"Source": "Adaderana", "Timestamp": "December 30, 2016 08:18 am", "Headline": " සාධාරණ වන්දියක් ලැබිලා නෑලු", "News Content": "උමා ඔය ව්‍යාපෘතිය හේතුවෙන් නිවාස ඇතුළු දේපලවලට සිදු වූ හානිවලට සාධාරණ වන්දි මුදලක් මෙතෙක් ලබා දී නොමැති බව පවසමින් බණ්ඩාරවෙල නගරයේ පැවැති විරෝධතාව අවසන් කර තිබේ.අද දෙරණ වාර්තාකරු පැවසුවේ ඊයේ(29) පස්වරු 06.30ට පමණ විරෝධතාකරුවන් සාමකාමීව විසිර ගිය බවයි.උමා ඔය ව්‍යාපෘතිය ආරම්භ කර වසර දෙකක පමණ කාලයක් ගත වූවද බණ්ඩාරවෙළ ප්‍රාදේශීය ලේකම් කොට්ඨාසයේ ග්‍රාම නිලධාරී වසම් 07ක පුද්ගලයින්ට මෙතෙක් සාධාරණ වන්දි මුදලක් හිමිව නොමැති බවට ඔවුන් චෝදනා කරයි. ඒ අනුව ඊයේ පස්වරුවේ බදුල්ල කොළඹ ප්‍රධාන මාර්ගය අවහිර කරමින් පැය 04ක පමණ කාලයක් අදාළ පිරිස විරෝධතාවයේ නිරත වුණි.අද දෙරණ වාර්තාකරු පැවසුවේ නගරයේ ඇතැම් කඩ සාප්පු වසාදමා විරෝධතාකරුවන්ට සහය පළ කළ බවයි.අදාළ ගැටළු සම්බන්ධයෙන් විසඳුමක් නොලැබෙන්නේ නම් ඉදිරියේදී මාරාන්තික උපවාසයක් ආරම්භ කරන බව විරෝධතාකරුවන් ප්‍රකාශ කර තිබේ.", "URL": "https://sinhala.adaderana.lk/news.php?nid=67495", "Category": null, "Parent URL": null}