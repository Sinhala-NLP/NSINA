{"Source": "Adaderana", "Timestamp": "November 1, 2016 08:51 am", "Headline": "සියයට 15 අද සිට ක්‍රියාත්මකයි", "News Content": "එකතු කළ අගය මත බද්ද හෙවත් වැට් හා ජාතිය ගොඩනැගීමේ බද්ද අද දිනයේ සිට ක්‍රියාත්මක බව මුදල් අමාත්‍යාංශය පවසයි.පසුගිය 26 වන දින පාර්ලිමේන්තුවේ දී සම්මත වු බදු සංශෝධනවලට අනුව අද දිනයේ සිට එම සංශෝධන ක්‍රියාත්මක බව මුදල් අමාත්‍යාංශය පෙන්වාදෙයි.අනුව අද දිනයේ සිට වැට් බද්ද සියයට 11 සිට 15 දක්වා ඉහළ යනු ඇත.දුම්වැටි මත්පැන්, දුරකථන, සන්නිවේදන සේවා , විදුලි උපකරණ, සුවඳවිලවුන්, ආභරණ සහ කිරිපිටි වැට් බද්දට යටත් කර තිබේ. එහෙත් වැට් බදු පැනවීමෙන් ආනයනික හෝ දේශීයව නැවුම්කිරිවලින් නිපදවන කිරිපිටි මිල වැඩිවීමක් සිදුනොවන බව මුදල් අමාත්‍යාංශය සඳහන් කළේය සෞඛ්‍ය සේවාවන්හි වෛද්‍ය ගාස්තු, විශේෂඥ වෛද්‍ය ගාස්තු රෝහල් කාමර ගාස්තු වැට් බද්දට ඇතුළත් කර තිබුණ ද සැත්කම්, රෝග විනිශ්චය, වකුගඩු රෝගීන් සඳහා කාන්දු පෙරණ ඇතුළු අනෙකුත් බාහිර රෝගී සේවාවන් වැට් බද්දෙන් නිදහස් කර ඇත. දැනට සියයට දෙකක්ව පවතින ජාතිය ගොඩනැගීමේ බදු අනුපාතයේ කිසිදු වෙනසක් සිදුනොවන අතර ජාතිය ගොඩනැගීමේ බද්ද සඳහා ලියාපදිංචි වීමේ සීමාව කාර්තුවකට රුපියල් මිලියන තුනයි දශම හතයි පහේ සිට මිලියන තුන දක්වා අඩු කර ඇති බව මුදල් අමාත්‍යාංශය පෙන්වාදෙන්නේය දුරකථන සන්නිවේදන සේවා සහ විදුලිය ජාතිය ගොඩනැගීමේ බද්දට යටත් කර තිබුණ ද විදුලි බිලෙහි ඉහළ යාමක් සිදුනොවන බවත්, භාණ්ඩ හා සේවා 82ක් වැට් බද්දෙන් නිදහස් කර ඇති බවත් මුදල් අමාත්‍යාංශය පවසයි.මේ අතර ඉදිරියේ දී දුම්වැටියක මිල තවදුරටත් ඉහළ යා හැකි බවද සෞඛ්‍ය අමාත්‍ය රාජිත සේනාරත්න මහතා සඳහන් කළේය.", "URL": "https://sinhala.adaderana.lk/news.php?nid=65605", "Category": null, "Parent URL": null}