{"Source": "Adaderana", "Timestamp": "September 24, 2017 10:06 pm", "Headline": "පොල්වලට පාලන මිලක් ඇතැයි කීම බොරුවක්", "News Content": "අද වන විට වෙළෙඳපොලේ පොල් ගෙඩියක මිල රුපියල් 100 දක්වා ඉහළ ගොස් ඇති අතර පාරිභෝගිකයාට පොල් සම්බෝලයක් සමඟ බත් කෑමට පවා නොහැකි වී ඇති මෙම තත්වයට පොල් වගා කිරීමේ මණ්ඩලය හා පොල් සංවර්ධන අධිකාරිය සෘජුව වගකිව යුතු බව පාරිභෝගික අයිතීන් සුරැකීමේ ජාතික ව්‍යාපාරය පවසයි. මාධ්‍ය නිවේදනයක් නිකුත් කරමින් එම ව්‍යාපාරයේ සභාපති රංජිත් විතානගේ මෙහිදී සඳහන් කළේ පොල් සංවර්ධන මණ්ඩලට හා පොල් වගා කිරීමේ මණ්ඩලයට නිළධාරීන් පත් කරන්නේ දේශපාලන හිතවත්කම් නිසා එම ආයතනවල සුදුසුකම් සහිත පුද්ගලයින් සේවය නොකරන බවයි. රටතුල ඇති වී ඇති පොල් හිඟයට එකම විසඳුම ලෙස ඔවුන් සිතන්නේ පොල් පැළ බෙදා දීම බවත් පොල් පැළ බෙදා දීම මඟින් පොල් හිඟයට විසදුම් ලැබේ යැයි සිතීම මුලාවක් බවත් සභාපතිවරයා සඳහන් කළේය. මේවන විට පොල් සඳහා පාලන මිලක් ඇතැයි ප‍්‍රකාශ කිරීමද පොල් සංවර්ධන අධිකාරියේ අසත්‍ය ප්‍රකාශයක් බවත් පොල් සඳහා පාලන මිලක් පැනවිය හැක්කේ පාරිභෝගික කටයුතු අධිකාරියට පමණක් බවත් මහතා සඳහන් කළේය. පාලන මිලක් ගෙන ඒම සඳහා ප්‍රථමයෙන්ම පොල් අත්‍යාවශ්‍ය භාණ්ඩයක් බවට පත් කළ යුතු අතර පොල් සඳහා පාලන මිලක් ඇති කිරීම ප‍්‍රායෝගික නොවන්නේ බවත් මෙම මාධ්‍ය නිවේදනයේ ඇතුළත්ය. පොල් මිල අඩු කිරීම සඳහා දිගු කාලීන වැඩපිළිවෙලක් ඉතා ඉක්මනින් ආරම්භ කරන ලෙස අදාල බලධාරීන්ගෙන් පාරිභෝගික අයිතීන් සුරැකීමේ ජාතික ව්‍යාපාරය ඉල්ලා සිටී.", "URL": "https://sinhala.adaderana.lk/news.php?nid=77963", "Category": null, "Parent URL": null}