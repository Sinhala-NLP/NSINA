{"Source": "Adaderana", "Timestamp": "September 27, 2010 05:08 pm", "Headline": "පබා මඩ සෝදයි", "News Content": "18 වන ව්‍යවස්ථා සංශෝධනයට සහයෝගය ලබාදුන්නේ සිය අවංක විශ්වාසය මත රටේ සුබ සිද්ධිය පිළිබඳව සිතමින් බව පාර්ලිමේන්තු මන්ත්‍රිනී උපේක්ෂා ස්වර්ණමාලි මහත්මිය පවසයි. නමුත් සිය ස්වාමි පුරුෂයාගේ බලපෑම මත හා මුදල්මය ප්‍රතිලාභ මත සිය ඡන්දය භාවිත කළ බවට මාධ්‍යය තුළින් විශාල මඩ ප්‍රහාරයක් එල්ලවන බවට ඇය චෝදනා කරයි. එමෙන්ම ජනාධිපතිවරයා සමග අමෙරිකා සංචාරයට තමන් එක්වූ බවට ප්‍රචාරයක යන බවටද මඩ ප්‍රචාරයක් පැතිර ගිය බව ඒ මහත්මිය පෙන්වා දුන්නාය. තමන් මුලින් ඒ පිළිබඳව සැලකිලිමත් නොවුන ද මෑතකදී වගකිව යුතු මාධ්‍යය හරහා ද මෙම මඩ ප්‍රහාර එල්ල වන බවද ඇය සඳහන් කරයි. මෙම ප්‍රකාශ වල දශමයක හෝ සත්‍යයක් නොමැති බව ඇය අවධාරණය කරයි. මාධ්‍යයේ වගකීම හෑල්ලුවකට ලක්නොකරන ලෙස ද ඇය ජන මාධ්‍ය වෙතින් ඉල්ලා සිටියි. මෑතකදී තම චරිතය ඝාතනය කිරීමට මාධ්‍ය දැරූ උත්සාහය අපරාධයක් බවට උපේක්ෂා ස්වර්ණමාලි මහත්මිය චෝදනා කරයි. එමෙන්ම සත්‍යය ප්‍රකාශ කිරීමට අවස්ථාව ලබාදෙන ලෙස ද ඇය මාධ්‍ය වෙතින් ඉල්ලීමක් කරයි. දේශපාලනයට නවකයෙක් ලෙස තමන් පක්ෂ දේශපාලනයට පිවිසීමට අකමැති බව ඇය සඳහන් කරයි. එක්සත් ජාතික පක්ෂයේ ප්‍රතිපත්ති වලට එකඟ වුවද තමන් සිටි තැන පක්ෂ නායකවරයා සිටියේ නම් ඔහු ද තමන් ගත් තීරණයම ගනු ඇති බවට තමන් වෙත දැඩි විශ්වාසයක් පවතින බව එම මහත්මිය ප්‍රකාශ කළේය. කිසියම් මතයක් වෙනුවෙන් ජීවිත කාලයෙන් කරන කැපවීම සාධාරණ නොවන බව ඇය අවධාරණය කරයි. තමන් වෙත එල්ල වන විවිධ මඩ ප්‍රචාර වල අසත්‍යතාවය පෙන්වා දීම සඳහා අද(27) මාධ්‍ය හමුවක් කැඳවමින් මන්ත්‍රීවරිය මෙම කරුණු කියා සිටියාය.", "URL": "https://sinhala.adaderana.lk/news.php?nid=11133", "Category": null, "Parent URL": null}