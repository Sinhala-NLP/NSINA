{"Source": "Adaderana", "Timestamp": "May 20, 2015 09:09 am", "Headline": "මම රහස් පොලීසියට යනවා - විමලුත් ගිහින්!", "News Content": "අද දහවල් අපරාධ පරීක්ෂණ දෙපාර්තමේන්තුවට යාමට තමන් බලාපොරොත්තු වන බව බස්නාහිර පළාත් සභා මන්ත්‍රී උදය ගම්මන්පිල මහතා පවසයි.හමුදා කුමන්ත්‍රණයකින් හිටපු ජනාධිපතිවරයා බලය රඳවා ගැනීමට උත්සාහ දරා ඇති බවට සිදුකළ පැමිණිල්ලක් සම්බන්ධයෙන් විමසීම සඳහා අපරාධ පරීක්ෂණ දෙපාර්තමේන්තුවට යන බව ඒ මහතා කියයි.අදාළ කුමන්ත්‍රණය සම්බන්ධයෙන් රහස් පොලීසිය විසින් කිහිප දෙනෙකුගෙන්ම ප්‍රශ්න කළ අතර එසේ ප්‍රශ්න ක‍ළ අ‍ය අතර උදය ගම්මන්පිල මහතා ද සිටියි.ජනාධිපතිවරණයදාට පසුදින අළුයම අරලියගහ මන්දිරයේ රාජ්‍ය විරෝධී කුමන්ත්‍රණයක් සිදුවූ බවට වාර්තා පසුගිය කාලයේදී පළ විණ.මේ අතර ජාතික නිදහස් පෙරමුණේ නායක හිටපු අමාත්‍ය විමල් වීරවංශ මහතා ද අපරාධ පරීක්ෂණ දෙපාර්තමේන්තුව වෙත කැඳවා තිබේ.මේ ගැන කළ විමසීමකදී එම පක්ෂයේ මාධ්‍ය ඒකකය කියා සිටියේ හිටපු ඇමතිවරයාට රහස් පොලීසියට පැමිණෙණ ලෙසට දැනුම්දීමක් කර ඇති නමුත් ඊට අදාළ කාරණය දැනුම්දී නැති බවයි.ඒ අනූව අද පෙරවරු 9.30ට පමණ ඒ මහතා අපරාධ පරීක්ෂණ දෙපාර්තමේන්තුවට ගිය බව පක්ෂ මාධ්‍ය ඒකකය පැවසීය.මේ අතර මන්ත්‍රීවරයාගේ බිරිඳ වන ශෂී වීරවංශ මහත්මියගේ විදෙස් ගමන් බලපත්‍රය සහ හැඳුනුම්පත ලබාගත් ආකරය සම්බන්ධයෙන් ප්‍රශ්න කිරීම සඳහා එම කැඳවීම සිදුකර ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=51445", "Category": null, "Parent URL": null}