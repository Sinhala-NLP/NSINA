{"Source": "Adaderana", "Timestamp": "December 17, 2015 05:07 pm", "Headline": "සිසුවා ළඟ බ්ලූටූත්! ", "News Content": "හක්මණ, කෝන්ගල ප්‍රදේශයේ විභාග මධ්‍යස්ථානයක සිදුව ඇති විභාග වංචාවක් සම්බන්ධයෙන් විභාග දෙපාර්තමේන්තුව විමර්ශන ආරම්භ කර තිබේ.මෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටි සිසුවෙක් බ්ලූ ටූත් උපකරණයක් ළඟ තබාගෙන ඇති බවට ශාලාධිපති ගෙන් ලද පැමිණිල්ලක් මත එම විමර්ශනය සිදුකරන බව විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා සඳහන් කළේය.විභාගය පැවති පසුගිය දින 10 තුළම අදාළ සිසුවා එම උපකරණය තබාගෙන විභාගයට පෙනී සිට ඇති බව වාර්තා වෙයි.කෙසේවෙතත් සිසුවා එම චෝදනාව සම්බන්ධයෙන් විභාග දෙපාර්තමේන්තුව විසින් සිදුකරන විමර්ශනයේදී වරදකරු බවට තහවුරු වුවහොත් මෙවර සාමාන්‍ය පෙළ විභාගයේ ඔහුගේ ප්‍රතිඵල අත්හිටුවීමට පියවර ගන්නා බව විභාග කොමසාරිස්වරයා සඳහන් කළේය.එමෙන්ම ඉදිරියේදී විභාග දෙපාර්තමේන්තුව මගින් පවත්වන කිසිදු විභාගයකට පෙනී සිටීමටද ඔහුට අවස්ථාව හිමි නොවන බව විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා පැවසුවේය.", "URL": "https://sinhala.adaderana.lk/news.php?nid=55786", "Category": null, "Parent URL": null}