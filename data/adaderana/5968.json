{"Source": "Adaderana", "Timestamp": "January 7, 2010 12:32 am", "Headline": "2009 කොටස්‌ වෙළඳ පොළ ඉතිහාසයේ සාර්ථකයි ", "News Content": "කොළඹ කොටස්‌ වෙළඳ පොළ ඉතිහාසයේ වඩාත් සාර්ථකම වසර ලෙස 2009 වසර තමා නම් කරන බව කොළඹ කොටස්‌ වෙළඳ පොළෙහි සභාපති නිහාල් ෆොන්සේකා මහතා ප්‍රකාශ කර සිටි‍‍‍ෙය්ය. කොළඹ කොටස්‌ වෙළඳපොළෙහි ප්‍රධාන මිල දර්ශකය වන සමස්‌ථ මිල දර්ශකය 2009 වසරෙහි මුල් මාස කිහිපය තුළ සුළු විචලනයක්‌ දැක්‌වුවද, යුධමය තත්ත්වය අවසන් වීමත් සමගම එය වාර්තාගත අගයක්‌ දක්‌වා ගමන් කරන ලදි. 2009 වසර අවසානයේ සමස්‌ථ මිල දර්ශකය ඒකක 3,385.6 ක්‌ ලෙස වාර්තා වූ අතර එම අගය කොළඹ කොටස්‌ වෙ‍‍ෙළඳපොළ ඉතිහාසයේ වාර්තා වූ ඉහලම අගයයි. පසුගිය වසරෙහි සමස්‌ථ මිල දර්ශකයෙහි වර්ධනය 125.3% වූ අතර මෙම අගය මෙතෙක්‌ වසරක්‌ තුළ වාර්තාවූ ඉහළම වර්ධන අගයයි. මීට ඉහත පැවති ඉහළම වර්ධන වේගය වූයේ 1991 වසරේ වාර්තා වූ 118% ක වර්ධන වේගයයි. යුධමය තත්ත්වය අවසන් වීමෙන් පසුව සමස්‌ථ මිල දර්ශකයෙහි වර්ධනය 77.7% ක්‌ විය. ලංකා මිල දර්ශකය වසර අවසානයේ ඒකක 3,849.4 ක්‌ වාර්තා කළ අතර එම අගය 2007 වසරේ මැයි මාසයෙන් පසු වාර්තා වූ ඉහළම අගයයි. 2009 වසර තුළ මිලංකා දර්ශකයෙහි වර්ධනය 136% ක්‌ වූ අතර එය මෙතෙක්‌ වසරක්‌ තුළ වාර්තා වූ ඉහළම වර්ධන අගයයි. මෙය 2006 වසරේ පැවති 51.4% ක මිලංක මිල දර්ශකයේ වර්ධනය ඉක්‌මවා යාමකි. මිලංක මිල දර්ශකය වාර්තා කර ඇති ඉහළම අගය 2007 වසරෙහි පෙබරවාරි මස 26 වෙනි දින වාර්තා වූ ඒකක 42148 කි. යුධමය තත්වය අවසන් වීමෙන් පසුව මිලංක මිල දර්ශකයෙහි වර්ධනය 86.1% ක්‌ විය.", "URL": "https://sinhala.adaderana.lk/news.php?nid=5968", "Category": null, "Parent URL": null}