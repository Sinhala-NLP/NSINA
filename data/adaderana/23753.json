{"Source": "Adaderana", "Timestamp": "April 24, 2012 08:10 am", "Headline": "බෝ නොවන රෝග වැළැක්වීම යටතේ විශේෂ  වැඩසටහනක්", "News Content": "බෝ නොවන රෝග වැළැක්වීම යටතේ විශේෂ වැඩසටහනක් ලබන 30 වන දින සිට ක්‍රියාත්මක කරන බව සෞඛ්‍ය අමාත්‍යාංශය පවසයි. ඒ යටතේ කොළඹ දිස්ත්‍රික්කයේ ස්ථාන පහක රුධිර පීඩනය මැණීමේ යන්ත්‍ර පහක් ස්ථාපිත කරන බව සෞඛ්‍ය අමාත්‍යාංශය ප්‍රකාශ කරයි. සෞඛ්‍ය අමාත්‍යාංශ පරිශ්‍රයේ එක් යන්ත්‍රයක් ස්ථාපිත කරන අතර අනෙක් යන්ත්‍ර 04 ද කොළඹ දිස්ත්‍රික්කය ආවරණය වන පරිදි ස්ථාපිත කිරීමට නියමිතය. විශේෂයෙන් අධි රුධිර පීඩනය ස්වයංක්‍රීයව නොමිලේ මෙම යන්ත්‍රය මගින් මැනගැනීමට හැකියාව ලැබෙන බව සෞඛ්‍ය අමාත්‍යාංශය පවසයි. හිසරදය, ඇඟපත වේදනාව, ශරීරය වෙව්ලීම අධි රුධිර පීඩනයේ රෝග ලක්ෂණ වුව ද වර්තමානයේ දී එවැනි රෝග ලක්ෂණ නොමැතිව පවා බොහෝ පිරිසක් ආඝාත තත්ත්වයට පත්වන බව හඳුනාගෙන තිබේ. එම නිසා වයස අවුරුදු 40 ට වැඩි පුද්ගලයින් සති දෙකකට වරක් හෝ රුධිර පීඩනය මැන බැලීම ඉතා වැදගත් බව සෞඛ්‍ය අමාත්‍යාංශය පෙන්වා දෙයි. ඒ අනුව තමාට ප්‍රතිකාර ගැනීමට අවශ්‍ය නම් ඒ සඳහා යොමුවිය හැකි අතර එමගින් රෝගී තත්ත්වයක් ඇති වීමට පෙර එය වළක්වා ගැනීමේ හැකියාව පවතින බව සෞඛ්‍ය අමාත්‍යාංශය පවසයි. බෝ නොවන රෝග වැළැක්වීම සඳහා සෞඛ්‍ය අමාත්‍යාංශය ගෙන යන වැඩපිළිවෙළේ එක් අදියරක් ලෙස මෙම රුධිර පීඩන මැනීමේ යන්ත්‍ර ස්ථාපිත කිරීම සිදුකරන බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23753", "Category": null, "Parent URL": null}