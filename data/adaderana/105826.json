{"Source": "Adaderana", "Timestamp": "March 10, 2019 02:20 pm", "Headline": "සනීපාරක්ෂක සහායකයින් ඇගයීමක්", "News Content": "සනීපාරක්ෂක සහායකයින්ගේ කාර්යභාරය සහ එම සේවාවේ වැදගත්කම පිළිබඳ දැනුවත් කෙරෙන වැඩසටහන් මාලාවේ පළමු වැඩසටහන අද (10) ශ්‍රී ජයවර්ධනපුර කෝට්ටේ මහනගර සභා පරිශ්‍රෙය්දී පැවැත්වුණි. මෙම වැඩසටහන් මාලාව සංවිධාන කෙරෙන්නේ \"ද සන්ඩේ මෝනින්\" පුවත්පතේ සංකල්පයක් ලෙසටය. පරිසරයේ පවිත්‍රතාව සහ සනීපාරක්ෂාව සුරැකීම සඳහා සනීපාරක්ෂක සහායකයන් ඉටු කරන කාර්යභාරයේ වැදගත්කම පිළිබඳව එම වෘත්තිකයින් දැනුවත් කිරීම මෙහිදී සිදුකෙරුණු අතර ඔවුන්ට ඇති වෘත්තිමය ගැටලු පිළිබව ද එහිදී සාකච්ඡා කෙරුණි. \"ද සන්ඩේ මෝනින්\" ලෙස නම් කෙරුණු මෙම නව වැඩසටහන සඳහා ‘ද සන්ඩේ මෝනින්‘ පුවත්පත් කළමනාකාරීත්වය සමඟ ශ්‍රී ජයවර්ධනපුර කෝට්ටේ මහ නගර සභාවේ නගරාධිපති මධුර විතානගේ මහ සහ නාගරික මන්ත්‍රීවරුන්ද එක්ව සිටියේය. කසළ ඉවත් කිරීමේ කාර්යයන් වගකීම් සහගතව සිදු කරන ආකාරය මෙන්ම නූනන ලෝකයේ පිළිගත් ක්‍රමවේදයන් භාවිතයෙන් කසළ වර්ගීකරණය සහ බැහැර කිරීම ගැනත් මෙහිදී සනීපාරක්ෂක සහායකයන්ව දැනුවත් කෙරුණි. එසේම එම වෘත්තියේ නිරත වීමේදී තම සනීපාරක්ෂාව සහතික කරගන්නා ආකාරය පිළිබඳවත් ඔවුන්ව දැනුවත් කරනු ලැබීය. මෙහිදී සියලු සනීපාරක්ෂක සහායකයන් හට සනීපාරක්ෂක කට්ටල ප්‍රදානයක් ද සිදු කෙරුණි.", "URL": "https://sinhala.adaderana.lk/news.php?nid=105826", "Category": null, "Parent URL": null}