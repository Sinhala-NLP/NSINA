{"Source": "Adaderana", "Timestamp": "January 23, 2011 03:14 pm", "Headline": "මහා වීර දිනය පැවැත්වූ 40 ක් ඉන්දීය අත්අඩංගුවේ", "News Content": "ඉන්දියාවේ මහා වීර දිනය සැමරූ 40 දෙනෙකු අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. එල්.ටී.ටී.ඊ නායක වේළුපිල්ලේ ප්‍රභාකරන්ගේ ඡායා රූප රැගත් සටන් පාඨ කියමින් සිටි මෙම පිරිස ජාතික ආරක්ෂාවට තර්ජනයක් වන බැවින් නීති සංග්‍රහයේ 153 බී.වගන්තිය යටතේ මෙම පිරිස අත්අඩංගුවට ගෙන ඇති බව නක්කීරන් වෙබ් අඩවිය උපුටා දක්වයි. එල්.ටී.ටී.ඊ සංවිධානය විසින් මීට පෙරාතුව ශ්‍රී ලංකාවේ පවත්වනු ලැබූ මහා වීරදිනයට සමගාමීව නොවැම්බර් මස 27 වන දින තමිල්නාඩුවේ කඩලූර් ප්‍රදේශයේදී මහා වීර දිනයක් පවත්වන්නට එල්.ටී.ටී.ඊ හිතවාදී මෙම පිරිස කටයුතු සූදානම් කර තිබිණි.. එසේ වුවද මෙම මහා වීර උත්සව දිනය ජාතික ආරක්ෂාවට තර්ජනයක් විය හැකි බැවින් ඒ සඳහා ඉන්දීය පොලීසිය විසින් අවසර ලබා දී නැත. ද්‍රවිඩ තරුණ සංගමය යනුවෙන් තමන් හඳුන්වා ගන්නා පිරිසක් හා ද්‍රවිඩ සිසුන් පිරිසක් පොලීසිය විසින් තමන්ට අවසර ලබා නොදීමට එරෙහිව එරට මහාධිකරණයේ මූලික අයිතිවාසිකම් පෙත්සමක් ගොනු කර තිබේ. එම පෙත්සම විභාගයට ගත් මහාධිකරණය විසින් මෙම පිරිසට මහා වීර දිනය පවත්වන්නට අවසර ලබාදෙමින් නියෝගයක් නිකුත් කරන ලද බව නක්කීරන් වෙබ් අඩවිය පෙන්වාදෙයි. ඉන්පසුව මෙම පිරිස ඊයේ(22)දිනයේ තම මහාවිර දිනය පවත්වා ඇති අතර\"පෙරියාර් ප්‍රතිමාව\"අසල සිට මඤ්ජකුප්පම් හි පිහිටි ඔර්ලෝසු කණුව දක්වා ශ්‍රී ලංකා රජයට එරෙහිව විරෝධතාවය දක්වමින් විරෝධතා පා ගමනක නිරත වී තිබේ. මෙම විරෝධතා පා ගමනට නායකත්වය දී ඇත්තේ කේ.තිරුමුරුහන් නැමැත්තෙකි. එසේ වුවද විරෝධතා පා ගමන අවසානයේ මඤ්ජකුප්පම් ඔර්ලෝසු කණුව අසල විරෝධතා රැලියක් පවත්වා ඇති අතර එහිදී ප්‍රභාකරන්ගේ ඡායා රූප ප්‍රදර්ශනය කරමින් සටන් පාඨ කියමින් කෑ ගසා තිබේ. ජාතික ආරක්ෂාව පිළිබඳ පනත යටතේ 40 දෙනෙකුගෙන් යුතු පිරිසක් අත්අඩංගුවට ගෙන ඇත්තේ මෙම ස්ථානයේදී වන අතර අත්අඩංගුවට පත්වූවන්ගෙන් බහුතරය සිසුන් බවද වැඩිදුරටත් සඳහන් වේ.", "URL": "https://sinhala.adaderana.lk/news.php?nid=13693", "Category": null, "Parent URL": null}