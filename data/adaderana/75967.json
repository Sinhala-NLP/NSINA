{"Source": "Adaderana", "Timestamp": "August 4, 2017 03:15 pm", "Headline": "සයිටම් සඳහා කොමිසමක අවශ්‍යතාවය ගැන GMOA පවසයි", "News Content": "සයිටම් අර්බුදයෙන් සිදු වූ මූල්‍ය අවභාවිතය කෙදිනක හෝ බැදුම්කර කොමිසම වැනි කොමිසමක් ඉදිරියේ හෙළි වෙනු ඇතැයි රජයේ වෛද්‍ය නිලධාරීන්ගේ සංගමයේ, වෛද්‍ය නලින්ද හේරත් මහතා පවසයි. තමන්ට ලැබෙන වරප්‍රසාද මත දේශපාලඥයින් යම් යම් අර්බුදයන්ගේ ප්‍රමාණය තීරණය කරන බවද, අද(04) පැවති මාධ්‍ය හමුවකට එක් වෙමින් වෛද්‍යවරයා කියා සිටියේය. අද වන විට නීති මඟින් වෛද්‍ය අධ්‍යාපනයේ අවම ප්‍රමිතිය යථාර්ථයක් නොවන තැනට වැඩ කටයුතු සිදු වෙමින් පවතින බව දිනෙන් දින සනාථ වෙමින් පවතින බව එම සංගමයේ ලේකම් හරිත අලුත්ගේ මහතා පවසයි. ඒ පිටු පස සිටින සයිටම් හිතවාදී දේශපාලන චරිත ඉදිරියේ දී හෙළි කිරීමට කටයුතු කරන බවද ඔහු තව දුරටත් කියා සිටියේය. සෞඛ්‍ය අමාත්‍යවරයා පසුගිය 31 වන දා රට හමුවේ ප්‍රකාශ කරන ලද්දේ සති 2 ක් තුළ අවම ප්‍රමිතිය ගැසට් කරන බව වුවත් එය යථාර්ථයක් නොවීමට සියලු වැඩකටයුතු අමාත්‍යවරයා විසින්ම මේ වන විට සම්පාදනය කරමින් සිටින බවත් අමාත්‍යවරයාගේ මෙම පරස්පර විරෝධී ක්‍රියාකාලාපයන් තුළින් ජනතාව මුලාවන බව ද අලුත්ගේ මහතා පැවසීය. කෙසේ වෙතත් අවම ප්‍රමිතිය නීතියක් බවට පත් නොකලහොත් වංචනිකයන්ගේ ක්‍රියාකාරීත්වය හමුවේ රෝගී ජනතාවගේ ජීවිත අනාරක්ෂිත වෙන බව ද ඔහු වැඩි දුරටත් කියා සිටියේය.", "URL": "https://sinhala.adaderana.lk/news.php?nid=75967", "Category": null, "Parent URL": null}