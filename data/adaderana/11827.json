{"Source": "Adaderana", "Timestamp": "October 30, 2010 09:32 am", "Headline": "බෝම්බයක් ගැන අනතුරු ඇඟවීමකින් අමෙරිකාව හා බ්‍රිතාන්‍යය කැළඹෙයි", "News Content": "අමෙරිකාවේ චිකාගෝ ගුවන් තොටුපළට සහ එංගලන්තයේ නැගෙනහිර මිඩ්ලන්ඩ් ගුවන්තොටුපළට පැමිණි ගුවන්යානයක ‍බෝම්බයක් පවතින බවට පැතිර ගිය රාවය හේතුවෙන් එම ගුවන් තොටුපළවල ආරක්ෂාව තර කෙරුණි. පසුව ඩුබායිහි භාණ්ඩ ප්‍රවාහන ගුවන් යානයක ද පුපුරණ ද්‍රව්‍ය ඇති බවට සැක පළවීමත් සමග ආරක්ෂක අංශ එය දැඩි පරීක්ෂාවට ලක්කිරීමට ද පියවර ගනු ලැබීය. සිදුකළ සෝදිසි මෙහෙයුම්වලදී බ්‍රිතාන්‍යයෙන් සැක කටයුතු පාර්සල් දෙකක් සොයාගැනීමට ආරක්ෂක අංශ සමත්විය. යේමනයේ සිට බ්‍රිතාන්‍ය හරහා අමෙරිකාවේ චිකාගෝ නගරය වෙත පැමිණෙමින් තිබූ භාණ්ඩ ප්‍රවාහන ගුවන් යානා දෙකක මෙම සැකකටයුතු පාර්සල් තිබී හමුවූ බව බලධාරීන් සඳහන් කරනු ලැබීය. බ්‍රිතාන්‍යයෙන් සොයාගත් පාර්සල්වල තිබී මුද්‍රණ යන්ත්‍ර භාවිත කරන ටෝනරයක් හමුවී ඇති අතර එහි සුදු පැහැති කුඩක් අන්තර්ගතව තිබූ බව ආරක්ෂක අංශ පවසයි. පසුව අමෙරිකාවේ භාණ්ඩ ප්‍රවාහන ට්‍රක් රථයක තිබී සැකකටයුතු පාර්සලයක් සොයාගත් බව වාර්තා වේ. එම සැකකටයුතු පාර්සලය ද යේමනයේ සිට අමෙරිකාවේ නිව්යෝර්ක් වෙත එවන ලද පාර්සලයක් බවට පසුව අනාවරණය වී තිබේ. ඩුබායි හි ගුවන් යානයකින් ද මෙවැනිම ආකාරයේ සැකකටයුතු පාර්සලයක් සොයාගත් බව ආරක්ෂක අංශ පවසයි. මෙම සිද්ධි දාමය අල්කයිඩා සංවිධානයේ අනුදැනුම මත සිදුවූවක් බවට අමෙරිකානු ජනාධිපතිව‍රයා චෝදනා කරයි.", "URL": "https://sinhala.adaderana.lk/news.php?nid=11827", "Category": null, "Parent URL": null}