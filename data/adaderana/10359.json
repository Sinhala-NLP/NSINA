{"Source": "Adaderana", "Timestamp": "August 21, 2010 02:45 pm", "Headline": "වීරවංශගේ නම විකුණා ලක්ෂ ගණනින් මුදල්ගරා මාට්ටුවෙයි", "News Content": "රැකියා ලබා දෙන බව පවසමින් නිවාස,ඉදිකිරීම් හා පොදු පහසුකම් අමාත්‍ය විමල් වීරවංශ මහතාගේ නම විකුණා ලක්ෂ ගණනින් මුදල් ගැරූ කාන්තාවක් අත්අඩංගුවට ගැනීමට මිරිහාන පොලීසිය සමත් වී තිබේ. අද පෙරවරුවේ සිවිල් ඇඳුමින් සැරසුණු පොලිස් නිලධාරීන් පිරිසක් රැකියා ලබා ගැනීමට අවශ්‍ය බව සඳහන් කරමින් මෙම කාන්තාවට අදාළ මුදල් ලබා දෙන මුවාවෙන් ගොස් ඇය අත්අඩංගුවට ගැනීමට කටයුතු කර ඇත. ජාතික නිදහස් පෙරමුණේ අවිස්සාවේල්ල සංවිධායකවරිය‍ට ලැබුණු තොරතුරක් මත ඇය විසින් විමල් වීරවංශ අමාත්‍යවරයා දැනුවත් කිරීමෙන් පසු මෙම සැකකාරිය අත්අඩංගුවට ගැනීම සඳහා මෙහෙයුම් කටයුතු ආරම්භ කර තිබේ. ඒ අනුව අද පෙරවරුවේ 10.00 ට පමණ බොරැලැස්ගමුව දෙහිවල පාරේ ඇගේ නිවසේ දී ගනුදෙනුකාරියක සේ වෙස්වළාගත් පොලිස් කොස්තාපල්වරියක ගෙන් රුපියල් 25,000 ක මුදලක් අත්තිකාරම් ලෙස ලබා ගැනීමේදී ඇය මෙසේ අත්අඩංගුවට පත්විය. තමා විමල් වීරවංශ අමාත්‍යවරයා හොඳින් දන්නා හඳුනන බවත්,අමාත්‍යවරයාගේ අනුදැනුම ඇතිව රැකියා ලබාදීමට කටයුතු කරන බවත් පවසමින් 52 හැවිරිදි මෙම කාන්තාව රැකියාවක් සඳහා එක් අයෙකුගෙන් රු.1,50,000 ක පමණ මුදලක් අය කරගෙන ඇතැයි සඳහන් වේ. අත්අඩංගුවට පත්වන අවස්ථාවේදී ඇය සතුව රැකියා සඳහා ඉල්ලුම් කරන අයවළුන් 18 දෙනෙකුගේ ඉල්ලුම්පත් ද තිබී ඇතැයි පොලිස් ආරංචි මාර්ග සඳහන් කරයි. ශ්‍රී ලංකා ක්‍රිකට් ආයතනයේ,ලංකා ඛනිජ තෙල් සංස්ථාවේ මෙන්ම වරාය අධිකාරියේ ද රැකියා ලබාදෙන බවට පොරොන්දු වෙමින් මුදල් එකතු කළ මෙම සැකකාරියට එරෙහිව මිරිහාන පොලීසියට මීට පෙර තවත් පැමිණිලි 2 ක් ලැබී තිබේ. ඒ විදෙස් රැකියා ලබාදෙන බවට පොරොන්දු වෙමින් ව්‍යාජ ලෙස මුදල් එකතු කිරිමේ ජාවාරමක් ගෙන යාම පිළිබඳවය. අද මිරිහාන පොලීසියේ වි‍ශේෂ විමර්ශන ඒකකයේ උ.පො.ප ඉන්දික බණ්ඩාර,උ.පො.ප අජිත්,පො.සැ.(367)කාන්තා පො.කො.විජේසිරි,යන අය මෙම කාන්තාව අත්අඩංගුවට ගැනීමට ක්‍රියා කළ අතර මිරිහාන පොලීසිය විසින් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=10359", "Category": null, "Parent URL": null}