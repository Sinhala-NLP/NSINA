{"Source": "Adaderana", "Timestamp": "December 16, 2012 12:37 pm", "Headline": "18ක් සමාන වුණේ කොහොමද කියන්න ", "News Content": "සා.පෙළ විද්‍යා ප‍්‍රශ්න පත‍්‍රයේ බහුවරණ ප්‍රශ්න 18ක් පෞද්ගලික උපකාරක පන්තියක ගුරුවරයෙකු ලබාදුන් අනුමාන ප්‍රශ්න පත්‍රයක ප්‍රශ්න හා සමානවීම සම්බන්ධයෙන් විධිමත් පරීක්ෂණයක් සිදුකරන්නැයි ලංකා ගුරු සංගමය විභාග කොමසාරිස්වරයාගෙන් ලිඛිතව ඉල්ලීමක් කර තිබේ. අද පෙරවරුවේ විභාග කොමසාරීස්වරයා හමුවී එම ඉල්ලීම කළ බව එම සංගමයේ ලේකම් ජෝසප් ස්ටාලින් මහතා පවසයි. ඔහු ඒ පිළිබඳ නිකුත් කළ නිවේදනයේ වැඩිදුරටත් මෙසේද සඳහන්ය. මෙවර අපොස සා/පෙළ විභාගයේ විද්‍යා විෂයට අදාළ ප‍්‍රශ්න පත‍්‍රය ඊයේ (15) දිනයේ පැවැත්වුණි. එහි බහුවරණ ප‍්‍රශ්න පත‍්‍රයේ ප‍්‍රශ්න 18 ට සමාන ප‍්‍රශ්න සංඛ්‍යාවක් පෞද්ගලික පන්ති ගුරුවරයෙක් ඔහුගේ නමද මුද්‍රණය කොට තම සිසුන්ට ලබාදුන් ආදර්ශ බහුවරණ ප‍්‍රශ්න පත‍්‍රයක සඳහන් වී තිබුණි. ඔහු විසින් ලබාදුන් අනුමාන ප‍්‍රශ්න පත‍්‍රයේ බහුවරණ ප‍්‍රශ්න අතර රූප සටහන් සහිත ප‍්‍රශ්න 10 ක් දක්වා ඇති අතර ඉන් රූප සටහන් සහිත ප‍්‍රශ්න 8 ක් සාමාන්‍ය පෙළ විද්‍යා විෂයට අදාළ ප‍්‍රශ්න පත‍්‍රයේ පළමු කොටසේ ලබාදී ඇත. මෙම අනුමාන ප‍්‍රශ්න පත‍්‍රයේ ප‍්‍රශ්න 18ක් එනම් 12, 14, 15, 17, 19, 23, 25, 27, 28, 30, 32, 35, 37, 38, 41, 43, 45 සහ 47 යන ප‍්‍රශ්න සාමාන්‍ය පෙළ විභාග ප‍්‍රශ්න පත‍්‍රයේ පිළිවෙලින් 22,24, 38, 23, 25, 26, 37, 36, 27, 28, 39, 29, 30, 31, 32, 33, 34 සහ 35 යන ප‍්‍රශ්නවලට සමානව තිබේ. මෙවර විභාග දෙපාර්තමේන්තුව ලබා දුන් සාමාන්‍ය පෙළ විද්‍යාව ප‍්‍රශ්න පත‍්‍රයේ දෙවැනි කොටසේ හය වැනි ප‍්‍රශ්නයේ දක්වා ඇති සුසුම්නාවේ හරස්කඩ රූප සටහනේ ශ්වේත ද්‍රව්‍ය හා ධුසර ද්‍රව්‍ය නම් කර ඇත්තේ පෙළ පොතේ 53 වැනි පිටුවේ සදහන් රූප සටහනට පරස්පරවයි. විභාග සම්බන්ධයෙන් පසුගිය කාලය පුරාම ඇතිවූ ව්‍යාකූලත්වය හා සමාජය තුළ පවතින සාකච්ඡාව විභාගයට පෙනී සිටින දරුවන් දැඩි ලෙස අසීරුතාවට පත් කරන බැවින් මෙම තත්ත්වය පිළිබද පූර්ණ පැහැදිළි කිරීමක් ජනතාවට සිදු කරන ලෙස ද, පවතින තත්ත්වය සම්බන්ධයෙන් විභාග දෙපාර්තමේන්තුව විසින් විධිමත් ක‍්‍රියාමාර්ගයක් ගන්නා ලෙස ද ඉල්ලා සිටිමින් ලංකා ගුරු සංගමය අද (16) පෙරවරුවේ විභාග කොමසාරිස්වරයා හමුවී පැමිණිල්ලක් ඉදිරිපත් කරන ලදී. ඒ අවස්ථාවේදී විභාග කොමසාරිස්වරයා විසින් පවසන ලද්දේ රහස් පොලීසිය විසින් මේ සම්බන්ධයෙන් පරීක්ෂණයක් සිදු කරන ලද බවයි. එසේම රහස් පොලීසිය හෙට දිනයේදී විභාග දෙපාර්තමේන්තුවේද පරීක්ෂණ සඳහා පැමිණෙන බව ඔහු සඳහන් කළේය. නමුත් ලංකා ගුරු සංගමයේ ඉල්ලීම වූයේ රහස් පොලිස් පරීක්ෂණ පැවතියද විභාග දෙපාර්තමේන්තුව මගින් වෙනම ස්වාධීන පරීක්ෂණයක් මේ පිළිබඳව සිදුකළ යුතු බවයි. එවැනි පරීක්ෂණයක් සඳහා කමිටුවක් හෙට දිනයේ පත් කරන බවද විභාග කොමසාරිස්වරයා ප‍්‍රකාශ කරන ලදී. එමෙන්ම දිගින් දිගටම ජාතික මට්ටමේ විභාගවලදී අක‍්‍රමිකතා සිදුවෙමින් පැවතීම පිළිබඳ දැඩි විරෝධය පළ කරන ලංකා ගුරු සංගමය ලංකාවේ සමස්ත විභාග කි‍්‍රයාවලිය පිළිබඳව පැවති විශ්වාසය තහවුරු කිරීමට කටයුතු කරන ලෙස බලධාරීන්ට බලකර සිටී.", "URL": "https://sinhala.adaderana.lk/news.php?nid=29999", "Category": null, "Parent URL": null}