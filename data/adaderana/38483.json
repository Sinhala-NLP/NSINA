{"Source": "Adaderana", "Timestamp": "October 30, 2013 12:39 pm", "Headline": "අනුක්‍රමික අංක P 67799159 තිබූ ව්‍යාජ නෝට්ටුවක් බේරුවලින් හමුවෙයි", "News Content": "පසුගියදා මාලඹේ ප්‍රදේශයෙන් සොයා ගන්නා ලද ව්‍යාජ රුපියල් දෙදහසේ මුදල් නෝට්ටුවල සඳහන් වූ අනුක්‍රමික අංකයට සමාන ව්‍යාජ මුදල් නෝට්ටුවක් බේරුවල ප්‍රදේශයෙන් සොයාගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ ප්‍රදේශයේ ව්‍යාපාරිකයෙකු සතුව තිබී මෙම ව්‍යාජ රුපියල් දෙදහසේ මුදල් නෝට්ටුව සොයා ගෙන ඇති බවයි. අදාළ ව්‍යාපාරිකයා ප්‍රදේශයේ බැංකුවකට මුදල් තැන්පත් කිරිමට යාමේදී එහි නිලධාරීන් විසින් මෙම ව්‍යාජ නෝට්ටුව පිළිබඳ තොරතුරු අනාවරණය කරගෙන තිබුණි. සිද්ධිය සම්බන්ධයෙන් අදාළ ව්‍යාපාරිකයා අත්අඩංගුවට ගෙන ඇති අතර පසුව ඔහු පොලිස් ඇප මත මුදාහැරි බව බේරුවල පොලීසිය සඳහන් කරයි. පසුගියදා මාලඹේ ප්‍රදේශයේ රුපියල් මිලියන 7කට ආසන්න ව්‍යාජ රුපියල් දෙදහසේ මුදල් නෝට්ටු තොගයක් අපරාධ පරීක්ෂණ දෙපාර්තමේන්තුව විසින් සොයා ගන්නා ලදී. මේ හේතුවෙන් ව්‍යාජ මුදල් නෝට්ටු ජනතාව අතර හුවමාරුවීමේ අවධානමක් පවතින බව පොලීසිය විසින් දැනුම් දී තිබුණි. ඒ අනුව රුපියල් දෙදහසේ මුදල් නෝට්ටුවල අනුක්‍රමික අංකය පී677 99 159 ලෙස සඳහන් වන්නේ නම් ඒ පිළිබඳ ළඟම ඇති පොලිස් ස්ථානයට දැනුම් දෙන ලෙස පොලීසිය ඉල්ලීමක් කරයි. මාලබේ හොර නෝට්ටු මුද්‍රණය කිරිමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව තව දුරටත් විමර්ශන සිදු කරන බව පොලිස් මාධ්‍ය ප්‍රකාශක කාර්යාලය සඳහන් කරයි. මේ අතර රුපියල් දහසක ව්‍යාජ මුදල් නෝට්ටුවක් ළඟ තබා ගත් කාන්තාවක සහ එය ලබා දුන් බව කියන තවත් පුද්ගලයෙකු හොරණ නගරයේදී අත්අඩංගුවට ගෙන තිබේ. හොරණ පොලීසියට ලද තොරතුරකට අනුව සැකකරුවන් අත්අඩංගුවට ගෙන ඇති බව පොලීසිය සඳහන් කරයි. සැකකරුවන් දෙදෙනා බණ්ඩාරගම සහ කළුතර ප්‍රදේශ වල පදිංචිකරුවන් වන අතර ඔවුන් අද(30) දින හොරණ මහේස්ත්‍රාත්වරයා හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=38483", "Category": null, "Parent URL": null}