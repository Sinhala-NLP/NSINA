{"Source": "Adaderana", "Timestamp": "June 4, 2011 02:00 pm", "Headline": "කොස්තාපල්ට පහරදුන් මන්ත්‍රී පුතු අත්අඩංගුවට ", "News Content": "අධික ලෙස බීමත්ව පොලිස් නිලධාරියෙකුට පහරදී තුවාල සිදුකිරීම, රාජකාරියට බාධා කිරීම සහ සාපරාධී බලහත්කාරය චෝදනා යටතේ එක්සත් ජාතික පක්ෂ මන්ත්‍රීවරයෙකුගේ පුත්‍රයෙකු පොලිසිය විසින් අත් අඩංගුවට ගෙන තිබේ. අද(04) අලුයම කොල්ලුපිටිය හන්දියේ අලුතින් ඉදිවන ඉදිකිරීම් ද කඩාගෙන ගොස් කාර් රථයක් පෙරළී අනතුරට ලක්ව ඇත. එහිදී කොල්ලුපිටිය හන්දිය අසල මාර්ග බාධක රාජකාරියේ යෙදී සිටි පොලිස් නිලධාරීන් සහ යුද හමුදා නිලධාරීන් විසින් කාර් රථයේ සිරවී සිටි අය බේරාගෙන ඇති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි. එම අවස්ථාවේ එම ස්ථානයට ජීප් රථයකින් පැමිණි කිහිපදෙනෙකු අතරින් එක් අයෙකු කාර් රථයේ රියදුරුට පහරදීමට පටන්ගෙන ඇති බව මාධ්‍ය ප්‍රකාශකවරයා සඳහන් කරයි. එය සමථයකට පත්කිරීමට එම ස්ථානයේ සිටි පොලිස් නිලධාරීන් උත්සාහ කරන විට තමන් එක්සත් ජාතික පක්ෂ මන්ත්‍රීවරයෙකුගේ පුතා බව පවසමින් පොලිස් නිලධාරියෙකුට පහර දී ඇති බව ජයකොඩි මහතා ප්‍රකාශ කරයි. පහරදීමට ලක්වූ පොලිස් කොස්තාපල්වරයා කොළඹ ජාතික රෝහලේ නේවාසිකව ප්‍රතිකාර ලබන බව සඳහන්ය. ඒ අනුව අදාළ සිද්ධිය සම්බන්ධව අත්අඩංගුවට ගත් පුද්ගලයා කොළඹ අධිකරණ වෛද්‍ය නිලධාරිවරයා වෙත ඉදිරිපත් කර ඇති බවත්, සිද්ධිය සම්බන්ධව කොල්ලුපිටිය පොලිසිය වැඩිදුර විමර්ශන කටයුතු මෙහෙයවන බවත් ප්‍රිශාන්ත ජයකොඩි මහතා කියා සිටියේය.", "URL": "https://sinhala.adaderana.lk/news.php?nid=16546", "Category": null, "Parent URL": null}