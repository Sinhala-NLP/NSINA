{"Source": "Adaderana", "Timestamp": "February 25, 2019 03:48 pm", "Headline": "කළු ගම්මිරිස් ඡාවාරමේ යෙදුන ව්‍යාපාරිකයා තව දුරටත් රිමාන්ඩ්", "News Content": "වියට්නාම සහ බ්‍රසීලය යන රටවලින් කළු ගම්මිරිස් ආනයනය කර ඒවා නීති විරෝධී ලෙස ප්‍රති අපනයනය කිරීමේ සිද්ධිය සම්බන්ධයෙන් අත්අඩංගුවට ගෙන සිටින මුස්ලිම් ජාතික ව්‍යාපාරිකයා ලබන 05 වනදා දක්වා රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියම කළේය. මෙම නඩුව අද(25) කොළඹ අතිරේක මහේස්ත්‍රාත් ලෝචනා අබේවික්‍රම මහත්මිය ඉදිරියේ කැඳවූ අවස්ථාවේදී රේගුව අධිකරණයට දන්වා සිටියේ ඉකුත් 22 දා අධිකරණ නියෝග මත බන්ධනාගාරයේ සිට මෙම සැකකරු රේගුවට රැගෙන විත් ඔහුගේ ප්‍රකාශයක් සටහන් කරගත් බවයි. එම ප්‍රකාශය තුළින් වියට්නාමයේ සිට ආනයනය කරනු ලබන කළු ගම්මිරිස් ව්‍යාජ ලෙස පිහිටුවා ගත් ආයතන අටක් හරහා ප්‍රති අපනයනය කර ඇති බවට එහිදී සැකකරු පිළිගෙන ඇතැයි ද ශ්‍රී ලංකා රේගුව අධිකරණයට දන්වා සිටියේය. එම සිද්ධිය සම්බන්ධයෙන් තවදුරටත් පරීක්ෂණ සිදුකරන බව රේගුව අධිකරණයට තව දුරටත් දැන්වීය. ඉදිරිපත් වූ කරුණු සලකා බැලූ අතිරේක මහේස්ත්‍රාත්වරිය සැකකරු ලබන 05 වනදා දක්වා තවදුරටත් රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් රේගුවට නියම කළේය.", "URL": "https://sinhala.adaderana.lk/news.php?nid=105011", "Category": null, "Parent URL": null}