{"Source": "Adaderana", "Timestamp": "October 5, 2010 12:58 pm", "Headline": "එජාප මැතිවරුන් කළු පටි පැළඳ සභා සැසි වාරයට ", "News Content": "අද(05) පැවති මධ්‍යම පළාත් සභා සැසි වාරය සඳහා එක්සත් ජාතික පක්ෂ පළාත් සභා මන්ත්‍රීවරුන් සභා වාරය අතරතුර සභාවෙන් පිටව ගොස් ඇති බව වාර්තා‍ වේ. පල්ලේකැලේ පිහිටි මධ්‍යම පළාත් සභා කාර්යාලයේදී අද පළාත් සභාව රැස්විය. සභාපතිවරයා සභාවේ නොමැති අවස්ථාවක සභාවේ මුලසුන දරන උප සභාපතිවරයා හට සහය දීම සඳහා ආණ්ඩු පක්ෂයෙන් මන්ත්‍රීවරු දෙදෙනෙකු හා විපක්ෂයෙන් එක් මන්ත්‍රීවරයෙකු පත්කරන ලෙස මධ්‍යම පළාත් සභාවේ සභාපති සාලිය බණ්ඩාර දිසානායක මහතා අද යෝජනාවක් ඉදිරිපත් කර ඇත. එහිදී එක්සත් ජාතික පක්ෂය වෙනුවෙන් එස්. සතාසිවම් මහතාගේ නම යෝජනා වූ බව අද දෙරණ වාර්තාකරු සඳහන් කළේය. ආණ්ඩු පක්ෂය වෙනුවෙන් නම් යෝජනා වූ මන්ත්‍රීවරුන් දෙදෙනා අද සභා වාරයට සහභාගි වී නැත. එමෙන්ම අද එක්සත් ජාතික පක්ෂ මන්ත්‍රීවරුන් මෙම සභා වාරයට සහභාගි වී ඇත්තේ කළු පැහැ පටි පැළඳගෙනය. සරත් ෆොන්සේකා මහතා වෙත සිර දඬුවම් ලබාදීමට විරෝධය පළකිරීම පිණිස කළු පටි පැළඳ සභා වාරයට සහභාගිවීමට තීරණය කළ බව එම පක්ෂයේ මධ්‍යම පළාත් සභා මන්ත්‍රී සංජීව කවිරත්න මහතා සඳහන් කළේය. අද පළාත් සභාවේ සභාපති සාලිය බණ්ඩාර මහතා සභාව අතරමගදී සභා ගැබෙන් පිටව යාමට තීරණය කර ඇත. ඉන්පසු සභාව මෙහෙයවීම සඳහා උප සභාපතිගේ සහයට පත්කළ මන්ත්‍රීවරු තිදෙනාගෙන් ආණ්ඩු පක්ෂයේ මන්ත්‍රීවරු දෙදෙනා පැමිණ නොසිටි නමුත් එක්සත් ජාතික පක්ෂයේ සතාසිවම් මන්ත්‍රීවරයා කළ පටි පැළඳසිටීම නිසා ඔහුට එම අවස්ථාව ලබා දිය නොහැකි බව සභාපතිවරයා ප්‍රකාශ කර ඇත. ඒ මහතා වෙනුවට වෙනත් මන්ත්‍රීවරයෙකු පොදුවේ පත්කරන ලෙස සභාපතිවරයා යෝජනා කළ බව අද දෙරණ වාර්තාකරු සඳහන් කළේය. ඒ සඳහා විරෝධය පළ කරනු පිණිස මෙසේ එක්සත් ජාතික පක්ෂ මන්ත්‍රීවරුන් පිරිස සභා ගැබෙන් පිටව ගොස් ඇත.", "URL": "https://sinhala.adaderana.lk/news.php?nid=11297", "Category": null, "Parent URL": null}