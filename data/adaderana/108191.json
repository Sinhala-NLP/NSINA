{"Source": "Adaderana", "Timestamp": "April 18, 2019 06:49 pm", "Headline": "දෛවයේ සරදමින් එකම තැනක මිහිදන් වු ජීවිත", "News Content": "මහියංගනය ජාතික පාසල අසල ඊයේ(17) දස දෙනෙකුට මරු කැඳවමින් සිදුවූ රිය අනතුරෙන් ජිවිතක්ෂයට පත්වූ අයගේ මෘතදේහ පිළිබඳ අවසන් කටයුතු අද(18) සවස සිදු කෙරිණි. මියගිය සියලු දෙනාගේ මෘත ශරීරයන් මඩකලපුව කල්ලඩි පාලම අසල ශාන්ත සෙබෙස්තියන් දේවස්ථානය වෙත ගෙනවිත් එහිදි ආගමික වතාවන් පවත්වනු ලැබිය. ඉන් අනතුරැව මෙම අනතුරින් මියගිය ලිස්ටර් ඇලෙක්සෙන්ඩර්, නිසලි ඇලෙස්සෙන්ඩර්,පයිගා ඇලෙස්සෙන්ඩර්, හැනලි ඇලෙක්සෙන්ඩර් ,වෙලාන්ටන් ජොබ්ස් ,සහ සිල්වියා ජොබ්ස් යන අයගේ අවසන් කටයුතු මඩකලපුව කල්ලියාන් කාඩු කතෝලික සුසාන භුමියේදි සිදුකරනු ලැබිය. පසුව අනෙක් දේහයන් හතර කන්නාමුනේ සැඩෝ දේවාස්ථානයේදි ආගමික වතාවත් පවත්වා කන්නාමුනේ කතෝලික සුසාන භුමියේදි එකම වලක මිහිදන් කරනු ලැබිය. මෙම අනතුරින් මියගිය ජුඩ් හෙන්රි, මරියා හෙන්රි,සෙයිඩ් හෙන්රි,සෙරබි හෙන්රි යන එකම පවුලේ සිව්දෙනා ගේ දේහයන් එහිදී මිහිදන් කළේය. මෙම පිරිසට අවසන් ගෞරව දැක්විම සඳහා විශාල පිරිසක් පැමිණ සිටි අතර අවසන් කටයුතු කිරිමේ දී විශාල තබදබයක්ද කල්අඩි ශාන්ත සෙබෙස්තියන් දේවස්ථානය තුළ දී ඇතිවිය. මේ අතර අනතුරට ලක්වූ බස්රථයේ මගී ප්‍රවාහන සේවා අවසරපත්‍රය මාසයක කාලයක් සඳහා අත්හිටුවීමට පියවර ගෙන ඇති බව ජාතික ගමනාගමන කොමිෂන් සභාව අද නිවේදනයක් නිකුත් කරමින් සඳහන් කළේය. ත්‍රිකුණාමලයේ සිට දියතලාව බලා ධාවනය වෙමින් තිබු පුද්ගලික බස් රථයක් සහ බදුල්ල සිට මහියංගනය දෙසට ධාවනය වූ වෑන් රථයක් ඊයේ අලුයම මහියංගනය ජාතික පාසල අසලදී මුහුණට මුහුණ ගැටුණේ වෑන් රථයේ ගමන්ගත් දසදෙනෙකුට මරු කැඳවමින්. අනතුර සිදුවන අවස්ථාවේදී වෑන් රථයේ සිටි පිරිස රියැදුරු ඇතුළුව 12 දෙනෙක් වන අතර ඉන් දසදෙනෙක් මහියංගනය මහ රෝහල වෙත රැගෙන යන අතරතුරදීම ජීවීතක්ෂයට පත්වී තිබුණි. මියගිය පිරිස අතරට පවුල් තුනකට අයත් දරුවන් තිදෙනෙක්, කාන්තාවන් තිදෙනෙක් සහ පිරිමි පුද්ගලයින් සිව්දෙනෙක් ඇතුළත්. මියගිය අයගේ මෘත දේහ අද(18) උදෑසන මඩකලපුව ප්‍රෙද්ශයේ පිහිටි ඔවුන්ගේ නිවෙස් වෙත රැගෙන එනු ලැබීය. මේ අතර අනතුරින් තුවාල ලැබූ 13 හැවිරිදි සෙගානි හෙන්ඩ්‍රික් සහ 16 හැවිරිදි රෙසානි බර්ගසාල් යන දැරියන් මේ වන විටත් බදුල්ල මහ රෝහලේ දැඩිසත්කාර ඒකකයේ ප්‍රතිකාර ලබයි.", "URL": "https://sinhala.adaderana.lk/news.php?nid=108191", "Category": null, "Parent URL": null}