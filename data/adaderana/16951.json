{"Source": "Adaderana", "Timestamp": "June 23, 2011 10:23 am", "Headline": "මහජන සෞඛ්‍ය පරීක්ෂකවරු කොළඹ ඩෙංගු මර්දන කටයුතු අතහරිති", "News Content": "කොළඹ දිස්ත්‍රික්කය තුළ ඩෙංගු මර්දන කටයුතුවලින් ඉවත් වීමට මහජන සෞඛ්‍ය පරීක්ෂකවරුන්ගේ සංගමය තීරණය කර තිබේ. ඩෙංගු මර්දන කටයුතුවල නියලෙමින් සිටි මහජන සෞඛ්‍ය පරීක්ෂකවරයෙකුට පසුගියදා මහරගම ප්‍රදේශයේ දී කිසියම් අයෙකු විසින් පහරදීමට තැත් කර ඇති බව එම සංගමයේ සභාපති උපුල් රෝහණ මහතා සඳහන් කළේය. කෙසේ වුවත් අදාළ පුද්ගලයා අත්අඩංගුවට ගෙන නීතිය ක්‍රියාත්මක කිරීමට මේ වන තෙක් පොලිසිය අපොහොසත්වීම මුල්කරගනිමින් මෙම වෘත්තීය ක්‍රියාමාර්ගයට එළඹෙන බව ඔහු පවසයි. ඒ අනුව අද(23) පෙරවරුවේ සිට කොළඹ දිස්ත්‍රික්කයට අදාළව කටයුතු කරන මහජන සෞඛ්‍ය පරීක්ෂකවරුන් හැත්තෑ දෙනෙකු පමණ සිය රාජකාරී වලින් ඉවත් වන බව උපුල් රෝහණ මහතා අවධාරණය කර සිටියේය.", "URL": "https://sinhala.adaderana.lk/news.php?nid=16951", "Category": null, "Parent URL": null}