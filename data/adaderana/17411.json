{"Source": "Adaderana", "Timestamp": "July 15, 2011 12:47 pm", "Headline": "ඉන්දුනීසියාවේ දූපතක ගිනිකන්දක් සක්‍රිය වෙයි", "News Content": "ඉන්දුනීසියාවට අයත් සු‍ලාවෙසී දූපතේ පිහිටි ගිනිකන්දක් සක්‍රිය වී තිබේ. ලොකෝන් නම් මෙම ගිනි කන්ද ඊයේ(14) රාත්‍රී සක්‍රිය වීමත් සමග දූපතේ වාසය කරන දහස් ගණනක් පිරිස ඉන් ඉවත් කිරීමට ඉන්දුනීසියානු බලධාරීන් කටයුතු කර ඇත. ගිනිකන්ද සක්‍රිය වීම හේතුවෙන් පුද්ගලයින්ට සිදුවූ හානි පිළිබඳ මෙතෙක් වාර්තා වී නොමැති බව විදෙස් වාර්තා පවසයි. අදාළ ගිනිකන්ද සක්‍රීය වීමේ ලක්ෂණ පෙන්නුම් කිරීමත් සමග ඒ පිළිබඳ අවධානයෙන් පසුවන ලෙස ඉන්දුනීසියානු බලධාරීන් දූපත්වාසීන්ට දැනුම් දී තිබුණි. ගිනිකන්දෙන් දුම් වලා නිකුත් වීම ආරම්භ වීමත් සමග වැලි සහ ගල් කැබලි කිලෝමීටර් එක හමාරක් පමණ දුරට විසිවී තිබූ බව එරට කාලගුණ බලධාරීන් පවසයි. කෙසේවෙතත් ලොකෝන් කන්ද අවට 28,000 ක් පමණ ජනතාව රැදී සිටින බවට ගණන් බලා තිබුණ ද දැනට ඉවත් කිරීමට හැකිව ඇත්තේ 4,500 ට ආසන්න පිරිසක් බව විදෙස් වාර්තා පවසයි.", "URL": "https://sinhala.adaderana.lk/news.php?nid=17411", "Category": null, "Parent URL": null}