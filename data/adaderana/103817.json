{"Source": "Adaderana", "Timestamp": "February 6, 2019 06:39 pm", "Headline": "ජනපති-ගෝඨා ඝාතන කුමන්ත්‍රණයේ CID වාර්තාව ඉදිරි සති 2ක තුළ නීතිපති අතට", "News Content": "කුමන විරෝධතා පැමිණියත් දැනට ඇති වාර්තා පදනම් කර ගනිමින් ඉදිරි මාස දෙකක කාලයක් තුළ මරණ දඬුවම ක්‍රියාත්මක කිරීමට හැකි වනු ඇතැයි ජනාධිපති මෛත්‍රීපාල සිරිසේන මහතා පවසයි. වරදකරුවන් භාරදීමේ පනත යටතේ වන නියමයන්ට අදාල විවාදයට අද(07) පස්වරුවේ එක්වෙමින් ජනාධිපතිවරයා මෙම අදහස් පල කළේය. දැනට තිබෙන වාර්තා පදනම් කර ගනිමින් මෙම ක්‍රියාමාර්ගයට එළඹෙන බව ද ජනාධිපතිවරයා මෙහිදී සඳහන් කළේය. එය ස්ථීර ලෙසම සිදු කිරීමට තමා තරයේ තීරණය කර ඇති බවත්, විශේෂයෙන් මානව හිමිකම් සංවිධානවලින් ද මෙහිදී ජනාධිපතිවරයා විශේෂ ඉල්ලීමක් සිදු කළේය. එහිදී ජනාධිපතිවරයා මානව හිමිකම් සංවිධානයන්ට කියා සිටියේ, මෙරට තුළ අපරාධ, මත්ද්‍රව්‍ය, මත්කුඩු හා පාතාලය මර්දනය කිරීමේ දී ඔවුන් පෙනී සිටීමට ඉදිරිපත් නොවන ලෙසයි. පාර්ලිමේන්තුවේදී වැඩිදුරටත් අදහස් දැක්වූ ජනාධිපති මෛත්‍රීපාල සිරිසේන මහතා කියා සිටියේ, තමාව හා ඝෝඨාභය රාජපක්ෂ මහතා ඝාතන කුමන්ත්‍රණ සිද්ධිය පිළිබඳ අපරාධ පරීක්ෂණ දෙපාර්තමේන්තුව විසින් සකස් කල වාර්තාව ඉදිරි සති 02 ක කාලය තුළ නීතිපතිවරයා වෙත භාරදීමට පියවර ගන්නා බවයි. තමා විසින් අදාළ අමාත්‍යාංශය බාර ගැනීමෙන් අනතුරුව, අපරාධ පරීක්ෂණ දෙපාර්තමේන්තුවේ වැඩ ඉතා හොඳින් සිදුවන බවත්, පර්යේෂණ කටයුතු වේගවත් වී ඇති බවත් ජනාධිපතිවරයා මෙහිදී පැවසීය. ප්‍රභූ ඝාතන සිදුවීම සම්බන්ධයෙන් අවසානයේ ඉතුරුව ඇත්තේ තමාගෙන් ප්‍රකාශයක් ලබා ගැනීම බවත් මීට දින 4 කට පෙර තමාගෙන් ද ඒ සම්බන්ධයෙන් ප්‍රකාශක් ලබා ගත් බව ද ජනාධිපතිවරයා මෙහිදී කියා සිටියේය. එනිසා තවත් සති දෙකක් තුළ මේ පිළිබඳව මුළු රටටම දැන ගැනීමට හැකියාව ඇති බව ද පැවසු ජනාධිපතිවරයා,අපරාධ පරීක්ෂණ දෙපාර්තමේන්තුව විසින් අදාළ වාර්තාව නීතිපතිවරයා වෙත බාර දීමෙන් පසු ඔහු නිසි ක්‍රියාමාර්ග ගනු ඇතැයි තමා විශ්වාස කරන බව ද පැවසීය.", "URL": "https://sinhala.adaderana.lk/news.php?nid=103817", "Category": null, "Parent URL": null}