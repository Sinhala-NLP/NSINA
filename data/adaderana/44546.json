{"Source": "Adaderana", "Timestamp": "July 9, 2014 03:59 pm", "Headline": "නාවලපිටියේ රථවාහන පොලිස් ලොක්කාට අල්ලස් චෝදනා", "News Content": "නාවලපිටිය පොලිස් ස්ථානයේ රථවාහන අංශයේ ස්ථානාධිපති වශයෙන් කටයුතු කරන පොලිස් පරීක්‍ෂක ඉන්දික නාවලගේ මහතා අල්ලස් ලබාගැනීමේ සිද්ධියක් සම්බන්ධයෙන් අල්ලස් හෝ දුෂණ චෝදනා විමර්ශන කොමිෂන් සභාව විසින් අද (09) දහවල් අත්අඩංගුවට ගෙන තිබේ. මේ වන විට අල්ලස් හෝ දුෂණ විමර්ශන අංශයේ නිලධාරීන් විසින් පොලිස් පරීක්ෂකවරයා, ගිනිගත්හේන පොලීසියට ගෙනැවිත් ප‍්‍රශ්න කරමින් සිටින බව අප වාර්තාකරු කියයි. මේ පිළිබඳ අද දෙරණ කළ විමසීමකදී අල්ලස් හෝ දූෂණ චෝදනා විමර්ශන කොමිෂන් සභාවේ ප්‍රකාශකයෙකු කියා සිටියේ මොහු විසින් එක් පුද්ගලයෙකුගෙන් රු.3000ක මුදලක් අල්ලසක් ලෙස ලබාගැනීමට උත්සාහ දරා ඇති බවට චෝදනා එල්ලවී ඇති බවයි. රථ වාහන අනතුරකට අදාළව පොලිස් පැමිණිල්ලක පිටපතක් ලබාදීම වෙනුවෙන් මෙම අල්ලස් මුදල ඉල්ලා ඇති බව හෙතෙම සඳහන් කළේය.", "URL": "https://sinhala.adaderana.lk/news.php?nid=44546", "Category": null, "Parent URL": null}