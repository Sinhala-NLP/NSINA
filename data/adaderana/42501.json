{"Source": "Adaderana", "Timestamp": "April 13, 2014 09:47 am", "Headline": "උතුරු අධිවේගයට ඉඩම් අත්පත්කර ගැනීම ඇරඹේ", "News Content": "උතුරු අධිවේගී මාර්ගයේ ඉදිකිරීම් කටයුතු සඳහා ඉඩම් අත්පත් කරගැනීමේ කටයුතු ආරම්භ කර ඇති බව මහාමාර්ග, වරාය හා නාවික අමාත්‍යාංශය පවසයි. මේ වන විට මාර්ග ඉදිකිරීමේ මූලික ශක්‍යතා වාර්තාව සකස් කර අවසන් කර ඇති අතර පළමු අදියර කොටස් 4ක් යටතේ ක්‍රියාත්මක කිරීමට නියමිතය. යෝජිත උතුරු- නැගෙනහිර (කොළඹ - නුවර) අධිවේගී මාර්ගය යෝජිත පිටත වටරවුම් මාර්ගයේ පිවිසුමක් වන සහ දැනට පවතින කොළඹ - නුවර මාර්ගයේ (A1) කඩවත නගර සීමාවෙන් ආරම්භවීමට නියමිතය. එය කඩුගස්තොට - කුරුණෑගල - පුත්තලම මාර්ගය (A10) සඳහා හේදෙණිය ප්‍රදේශයෙන්ද නුවර - යාපනය මාර්ගය (A9) සඳහා කටුගස්තොටින්ද පිවිසුම් සපයයි. මෙම අධිවේගී මාර්ගය කි.මි. 99 කින් සමන්විත වන අතර පළමු අදියර යටතේ කඩවත සිට අඹේපුස්සටද දෙවන අදියර යටතේ අඹේපුස්ස සිට කටුගස්තොටද ඉදිකිරීමට යෝජිතය. යෝජිත මාර්ග ඉදිකිරීම් පථයේ මුල් කි.මි. 25 ක කොටස ගංවතුර ආපදා ඇතිවීමේ ප්‍රදේශයක් හරහා ගමන් කිරීමට නියමිතය. එම ප්‍රදේශය 2010 මැයි මාසයේදී දැඩි ගංවතුර තත්ත්වයකට ලක් විය. මෙම තත්ත්වය පාලනය කිරීම සඳහා මෙම මුල් කොටසෙහි අවශ්‍ය ප්‍රදේශ සඳහා කණුමත ඉදිවන මාර්ගයක් යෝජනා වී ඇති අතර එහි මුළු දිග ප්‍රමාණය කි.මි. 9 ක් පමණ වේ.", "URL": "https://sinhala.adaderana.lk/news.php?nid=42501", "Category": null, "Parent URL": null}