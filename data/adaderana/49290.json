{"Source": "Adaderana", "Timestamp": "February 12, 2015 08:32 am", "Headline": "දුමින්ද අත්අඩංගුවට නොගැනීම ගැටළුවක් - අජිත් රෝහණගෙන් ගැටළුවට උත්තර!", "News Content": "මත්ද්‍රව්‍ය ජාවාරම සම්බන්ධයෙන් චෝදනා එල්ල වී ඇති එක්සත් ජනතා නිදහස් සන්ධානයේ කොළඹ දිස්ත්‍රික් පාර්ලිමේන්තු මන්ත්‍රී ආර්. දුමින්ද සිල්වා මහතා අත්අඩංගුවට නොගැනීම ගැටළු සහගත බව බස්නාහිර පළාත් සභා මන්ත්‍රීනී හිරුණිකා ප්‍රේමචන්ද්‍ර මෙනවිය පවසයි.ඇය පෙන්වා දෙන්නේ දුමින්ද සිල්වා සම්බන්ධයෙන් අපරාධ පරීක්ෂණ දෙපාර්තමේන්තුව පවත්වන විමර්ශන කටයුතු විනිවිධ භාවයකින් සිදුවිය යුතු බවයි.දුමින්ද සිල්වා අත්අඩංගුවට ගන්නේ නම් ඔහුට විරුද්ධව තවත් චෝදනා ඉදිරිපත් කිරීමට හැකියාව පවතින බව කොළඹදී පැවති මාධ්‍ය හමුවකට එක්වෙමින් හිරුණිකා ප්‍රේමචන්ද්‍ර මෙනවිය පැවසුවාය.එම මාධ්‍ය හමුවේදී හිරුණිකා මෙසේද කියා සිටියේය.\"මෙච්චර ප්‍රශ්න අහ අහා ප්‍රකාශ ගැනීම විතරද? කරන්නේ.කොළොන්නාවේ කුඩු ජාවාරම් හෙළි කිරීම තමයි මගේ පියා ඝාතනයට හේතුව.කොළොන්නාවේ කුඩු ජාවාරම කරන්නේ කවුදැයි පසුගිය කාලයේ මම හෙළි කළා.ඉතින් මිනිස්සු ඕන තරම් සාක්ෂි දෙන්න බහි. අපි දන්නෑ දුමින්ද සී.අයි.ඩීය පුටුවේ ඉඳගෙන ඉන්නවාද, කනවාද, ප්‍රිය සම්භාෂණ පවත්වනවාද, කියලා. දුමින්ද සාන්තුවරයෙක් නෙවෙයි.ගැහැණු ළමුන් කී දෙනෙකුට අතවර කරාද මේවා ගැන හොයන්න ඕන.මම වගකීමෙන් කියන්නේ.\"හිරුණිකා විසින් මතු කළ ප්‍රශ්නවලට පිළිතුරු දුන් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා.\"අපිට සැකකරුවෙක් එකපාරටම අත්අඩංගුවට ගෙන උසාවි දාලා සාක්ෂි නැති වුණොත් ඇප දෙන්න නෙවෙයි උවමනාව.නඩුවක් ෆයිල් කරලා නඩුවෙන් වැරදිකරුවෙකු බවට පත් කිරීම මිස උසාවි දාලා එක්දිනකින් සාක්ෂි නොමැති වුණොත් ඇප දෙයි.ඉතින් ‍ලෝකයේ පිළිගත් ක්‍රමවේද අනූවයි අපි විමර්ශන කරන්නේ.අපිට තිබුණා වෙලේසුදා හෙළි කළ කරුණු අනූව ඕනෑ නම් මේ ගැන නොකියා ඉන්නත්.නමුත් අපි විනිවිධභාවයෙන් කටයුතු කරනවා.ඒ නිසා නීති විරෝධී අත්අඩංගුවට ගැනීමක් කරන්න බෑ.සාක්ෂි දෙන්න අය ඉන්නවානම් ඒ සාක්ෂි රහසිගතව දෙන්න පුළුවන්.ඔවුන්ගේ රහස්‍ය භාවය ආරක්ෂා කරනවා.\"", "URL": "https://sinhala.adaderana.lk/news.php?nid=49290", "Category": null, "Parent URL": null}