{"Source": "Adaderana", "Timestamp": "May 26, 2017 04:05 pm", "Headline": " පොලීසියේ නිවාඩුත් අවලංගුයි! ", "News Content": "වහාම ක්‍රියාත්මක වන පරිදි නැවත දන්වන තුරු සියලුම පොලිස් නිලයන්ට අදාළ නිලධාරීන්ගේ නිවාඩු අවලංගු කර තිබේ. වැඩ බලන පොලිස්පති සී.ඩී. වික්‍රමරත්න මහතාගේ අත්සනින් යුතුව පොලිස් මූලස්ථානයද නිවේදනයක් නිකුත් කරමින් මේ බව සඳහන් කර ඇත. අයහපත් කාළගුණ තත්වය හේතුවෙන් පීඩාවට පත්වන ජනතාවට ඉන් මුදවා ගැනීමට සහ ඔවුන්ට අවශ්‍ය සුභසාධන කටයුතු සඳහා පොලිස් නිලධාරීන් යෙදවීමට සිදුවී ඇති බැවින් වහාම ක්‍රියාත්මක වන පරිදි නැවත දන්වන තුරු සියලුම තරාතිරම්වල නිලධාරීන්ගේ නිවාඩු අවලංගු කර තිබෙන බව එම නිවේදනයේ වැඩිදුරටත් සඳහන්ය. මේ අතර අධික වර්ෂාව ගංවතුර සහ නායයෑම් නිසා ජන ජීවිතයට විශාල බලපෑමක් සිදු වී ඇති බැවින් ස්වදේශ කටයුතු අමාත්‍යංශය හා ආපදාවන් හටගෙන ඇති ප්‍රදේශවල දිස්ත්‍රික් ලේකම් කාර්යාල සහ ප්‍රාදේශීය ලේකම් කාර්යාලවලට අනුයුක්තව සේවය කරන නිලධාරීන්ගේ නිවාඩු නැවත දන්වන තුරු අවලංගු කර ඇති අතර ඔවුන් වහාම තම සේවා ස්ථානවලට වාර්තා කළ යුතු යැයි ස්වදේශ කටයුතු ඇමැති වජිර අබේවර්ධන මහතා පවසයි. මේ අවස්ථාව හදිසි අවස්ථාවක් ලෙස සලකා විපතට පත් ජනතාවට සහන සැලසීම සඳහා සක්‍රීය ව දායකවන ලෙස තමා සියලු ම රජයේ සේවකයින්ගෙන් ඉල්ලා සිටින බව අද (26) පෙරවරුවේ ස්වදේශ කටයුතු අමාත්‍යංශයේ පැවැති උසස් නිලධාරීන්ගේ රැස්වීමක දී අමාත්‍යවරයා ප්‍රකාශ කළේය. මේ පිළිබඳ ව ස්වදේශ කටයුතු ඇමැතිවරයා විසින් නිකුත් කොට ඇති නිවේදනයේ මෙසේ ද දැක්වේ. යම් රජයේ නිලධාරියෙකු ගංවතුර බලපෑමකට ලක් වී ඇත්නම් ඔහුට රාජකාරියට වාර්තා කළ නොහැකි නම් ඔහුගේ දෙවැනි නිලධාරියා හෝ ආසන්නම නිලධාරියා වහාම ක්‍රියාත්මක වන පරිදි එම රාජකාරී ඉටු කිරීමට බැඳී සිටිය යුතුය. නිවාඩු අනුමත කිරීමේ බලය අදාළ ආයතන ප්‍රධානීන්ට හිමි වේ. මෙම ගංවතුර තර්ජනයට ලක් වී ඇති ප්‍රදේශවල යම් නිලධාරීන්ගේ හිඟයක් ඇත්නම් විශ්‍රාමික රජයේ ඕනෑම නිලධාරියෙකු සේවයට යොදවා රාජකාරී ඉටු කිරීමට අදාළ දිස්ත්‍රික්කයේ ලේකම්වරයාට බලය පැවරේ. යම් ස්ථානයන් හි ගස්, කඳු කඩා වැටීම, ජල ගැලීම් නිසා මාර්ග අවහිර වී තිබේ. මේ නිසා අවතැන් වූ ජනතාවට අවශ්‍ය පහසුකම් සැලසීමටත් ඔවුන් කඳවුර ගත කිරීමට අවශ්‍ය නම් ඒ සඳහා සියලු පහසුකම් ලබාදීමටත් විපතට පත් මහජනතාවගේ දේපළ පොලිස් නිලධාරීන් යොදවා ආරක්ෂා කිරීමටත් අදාළ අංශ වෙත මා විසින් උපදෙස් ලබා දී ඇත.", "URL": "https://sinhala.adaderana.lk/news.php?nid=73574", "Category": null, "Parent URL": null}