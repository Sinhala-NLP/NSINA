{"Source": "Adaderana", "Timestamp": "October 19, 2017 10:40 am", "Headline": "රු.මිලියන 26ක රත්‍රං සමඟ ගුවන් සේවකයා අත්අඩංගුවට", "News Content": "විරෝධි ලෙස කෝටි දෙකහමාරකට අධික වටිනාකමකින් යුතු රත්‍රං තොගයක් මෙරටට රැගෙන ආ ශ්‍රී ලංකන් ගුවන් සමාගමේ කාර්ය මණ්ඩල සාමාජිකයෙකු කටුනායක ජාත්‍යන්තර ගුවන්තොටුපලේදී අත්අඩංගුවට ගෙන තිබේ. අද(19) උදෑසන 4.00 ට පමණ සවුදි අරාබියාවේ ජෙඩාහි සිට පැමිණි ඔහු ගුවන්තොටුපල පැමිණීමේ පර්යන්තයේදී රේගු නිළධාරීන් විසින් අත්අඩංගුවට ගත් බව රේගු මාධ්‍ය ප්‍රකාශක සුනිල් ජයරත්න මහතා පැවසුවේය. සැකකරු සිය බඳ පටියේ සහ පාවහන් යුගලේ සඟවාගෙන රත්‍රං කිලෝ ග්‍රෑම් 5.3ක තොගයක් රැගෙන විත් තිබූ බව මාධ්‍ය රේගු ප්‍රකාශකවරයා පැවසීය. එම රත්‍රං තොගයේ වටිනාකම රුපියල් මිලියන 26ක් පමණ වන බව සඳහන් වෙයි. රේගු නිළධාරීන් විසින් දීර්ඝ කාලයක සිට සිදුකරන ලද විමර්ශනයකට අනුව මෙම ගුවන් කාර්ය මණ්ඩල සාමාජිකයා අත්අඩංගුවට ගත් බව සුනිල් ජයරත්න මහතා සඳහන් කළේය. සිද්ධිය සම්බන්ධයෙන් ගුවන්තොටුපල රේගුව වැඩිදුර විමර්ශන සිදුකරනු ලබයි.", "URL": "https://sinhala.adaderana.lk/news.php?nid=78884", "Category": null, "Parent URL": null}