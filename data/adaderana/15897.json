{"Source": "Adaderana", "Timestamp": "May 5, 2011 09:59 am", "Headline": "පවුල් සෞඛ්‍ය සේවාවේ ගැටලු ගැන පෙත්සමක් ජනපතිට ", "News Content": "පවුල් සෞඛ්‍ය සේවාවේ උද්ගතව ඇති ගැටලු කිහිපයක් සම්බන්ධයෙන් ජනාධිපතිවරයා වෙත පෙත්සමක් බාරදීමට අද(05) කටයුතු කරන බව ලංකා සුව සේවා සංගමය පවසයි. පසුගිය කාලය තුළ මේ සම්බන්ධයෙන් දිගින් දිගටම බලධාරීන්ගේ අවධානයට යොමුකළ ද මේ වන තෙක් ඊට විසඳුමක් ලැබී නොමැති බව එම සංගමයේ සභාපති ගාමිණි කුමාරසිංහ මහතා සඳහන් කළේය. මේ හේතුවෙන් සාමකාමී පාගමන් ඔස්සේ අදාළ පෙත්සම ජනාධිපතිවරයාට බාරදීමට කටයුතු කරන බව ගාමිණි කුමාරසිංහ මහතා කියා සිටියේය. මෙම ගැටලු සම්බන්ධව පසුගිය කා‍ලයේ දිගින් දිගටම සෞඛ්‍ය ඇමති සහ සෞඛ්‍ය බලධාරීන් සමග සාකච්ඡා ගණනාවක් පැවැත්වූ නමුත් ඒ සඳහා නිශ්චිත විසඳුමක් ලබාදීමට ඔවුන් අසමත්ව ඇති බව ඔහු පෙන්වාදුන්නේය. එමනිසා අද(05) ජාත්‍යන්තර පවුල් සෞඛ්‍ය දිනය නිමිත්තෙන් පවුල් සෞඛ්‍ය සේවාව හෙද සේවාවට අන්තර්ග්‍රහණය කරන ලෙස ඉල්ලමින් මෙම පෙත්සම බාරදීමට කටයුතු කරන බව හෙතෙම ප්‍රකාශ කළේය.", "URL": "https://sinhala.adaderana.lk/news.php?nid=15897", "Category": null, "Parent URL": null}