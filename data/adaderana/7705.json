{"Source": "Adaderana", "Timestamp": "April 7, 2010 11:51 am", "Headline": "\"රයිගම් වයඹ සෝල්ටර්න්ස්\"වෙතින් වාර්තාවක්", "News Content": "ද කිංඩම් ඔෆ් රයිගම්, තම පාලිත සමාගමක් වන සීමාසහිත රයිගම් වයඹ සෝල්ටර්න්ස් සමාගමේ ඡන්ද බලය හිමි සාමාන්‍ය කොටස් මිලියන 80 ක් එකක් රු. 2.50 බැගින් වූ පසුගිය මස ක‍්‍රියාත්මක කළ මූලික කොටස් නිකුතුව පසුගියදා එළි දක්වන ලදී. දශකයේ ඉහළම අධි සහභාගී වාරගණන ලෙස වාර්තා තබමින් 20 වාරයකින් අධි සහභාගී වූහ. දේශීය ව්‍යාපාර ක්ෂේත‍්‍රයේ ප‍්‍රකට චරිතයක් වන රයිගම් සමූහ ව්‍යාපාරයේ සභාපති ඇචාර්ය රවී ලියනගේ මෙම මූලික කොටස් නිකුතුව සඳහා දායකත්වය ලබා දුන් සියලුම ආයෝජකයන්ට තම ස්තූතිය ප‍්‍රකාශකරමින් කියා සිටියේ රයිගම් නාමයට, හා කළමනාකාරීත්වයට මහජනයා තැබූ විශ්වාසයට මෙම අනගි වාර්තාව සාක්ෂි දරන බවයි. මෑත ඉතිහාසයේ ක‍්‍රියාත්මක කළ මූලික කොටස් නිකුතු සියල්ලම සාර්ථකත්වයට පත්වූ අතර ඒ සියල්ල අතරතුරින් රයිගම් වයඹ සෝල්ටර්න්ස් මුල්තැන ගැනීම කරුණු කිහිපයක සංකලනයකි. ලුණු කර්මාන්තය, හිරු සමුදුරු පවතින තුරු මූලික අමුද්‍රව්‍ය නොමිලයේ ලැබෙන කර්මාන්තයක් වීමත්, ලුණු අත්‍යාවශ්‍ය ඉල්ලූමක් ඇති භාණ්ඩයක් වීමත් ආයෝජකයන්හට මෙම කොටස් නිකුතුවට මුදල් යෙදවීමට පැවති විශේෂිත සාධක විය. සාපේක්‍ෂව කුඩා කොටස් අයදුම් ප‍්‍රමාණයෙන් කොටස් නිකුතුවට දායක වූවන් සහ විශාල කොටස් ප‍්‍රමාණයන් සඳහා කොටස් අයදුම් කළ අයදුම්කරුවන්ගේ සංකලනයක් මෙම කොටස් නිකුතුවේ දැකිය හැක. සමාගම විසින් සංවර්ධනය කිරීමට අපේක්‍ෂිත ලුණු ලේවායන් සඳහා සහ ලුණු පිරිපහදු වැඩි දියුණු කිරීමේ ප‍්‍රාග්ධන වියදම් සඳහා මෙම කොටස් නිකුතුවෙන් රැස්කරගනු ලබන රු. මිලියන 200 ක මුදල මනා සැලසුමකින් යුතුව පරිහරණය කොට ආයෝජකයන්ට තම ආයෝජනයේ උපරිම සුරක්‍ෂිතතාවය තහවුරු කරමින් කෙටි කාලීන හා දිගු කාලීන ආර්ථික ප‍්‍රථිලාභයන් ලබාදීම තම අරමුණ බව ආචාර්ය රවී ලියනගේ මහතා ප‍්‍රකාශකර සිටියේය. දේශීය ලුණු අවශ්‍යතාවය තම නිෂ්පාදනයන්ගෙන් සපුරා ලුණු ආනයනය සපුරා නතර කිරීම තම මූලික කර්තව්‍ය වන අතර අතිරේක නිෂ්පාදන ධාරිතාවය පදනම් කරගෙන රසායන ද්‍රව්‍ය නිෂ්පාදන කර්මාන්තය දක්වා සමාගමේ කටයුතු විවිධාංගීකරණය සඳහාද එමගින් අවස්ථාව ලබාදීම අනාගත අරමුණ වේ. කොටස් විභජනය කිරීමේ පදනම ප‍්‍රකාශයට පත්කරමින් දන්වා සිටියේ කොටස් 5000 ක් දක්වා ඉල්ලුම් කළ ආයෝජකයන්ට සියලුම කොටස් ප‍්‍රමාණය ලබාදෙන බවත් කොටස් 5000 කට වැඩි අයදුම්කරුවන් හට කොටස් 5000 ක ප‍්‍රමාණය සහ ඉතිරි කොටස් ප‍්‍රමාණයෙන් 2.12% වන්නාවූ සමානුපාතික ක‍්‍රමයකට කොටස් විභජනය කරන බවයි. තම සමාගම කෙරෙහි තැබූ විශ්වාසය වෙනුවෙන් සියලුම ආයෝජකයින්ට නැවත නැවතත් ස්තූතිවන බවත් අධික ඉල්ලූම හේතුවෙන් අපේක්‍ෂිත කොටස් ප‍්‍රමාණයන්ම ලබා දීම ප‍්‍රායෝගිකව කළ නොහැකි කරුණක් බවත් පැවසූ ආචාර්ය ලියනගේ මහතා අනාගතයේ දී රයිගම් සමූහ ව්‍යාපාරය තුළ ආයෝජන අවස්ථාවන් සඳහා ආයෝජකයන්ට අවස්ථාව සලසාදෙන බවත් ප‍්‍රකාශ කළේය.", "URL": "https://sinhala.adaderana.lk/news.php?nid=7705", "Category": null, "Parent URL": null}