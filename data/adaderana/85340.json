{"Source": "Adaderana", "Timestamp": "March 8, 2018 07:02 am", "Headline": "‍මහනුවර  සිදුවීම ගැන ජනපති ප්‍රධානත්වයෙන් විශේෂ සාකච්ඡාවක් - අගමැතිගෙන් විශේෂ ප්‍රකාශයක්", "News Content": "මහනුවර දිස්ත්‍රික්කයේ මතුව ඇති තත්ත්වය පිළිබඳව ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් මහනුවර ජනාධිපති මන්දිරයේදී විශේෂ සාකච්ඡාවක් පවත්වා තිබේ. මල්වතු - අස්ගිරි උභය පාර්ශව නියෝජනය කරමින් අනුනායක ස්වාමීන් වහන්සේලා ප්‍රමුඛ මහා සංඝරත්නනය සහ මුස්ලිම් මවුලවිතුමන්ලා ඇතුළු අන්‍යාගමික නායකයින්, මැති ඇමතිවරුන් සහ ආරක්ෂක අංශ සාමාජිකයින් මෙම සාකච්ඡාවට එක්ව සිටියේය. මතුව ඇති හදීසි තත්ත්වය සහ ජනතාව අතර පවතින අනවබෝධයන් දුරලමින් සාමය ස්ථාපිත කිරීම සඳහා ආගමික නායකයින්ට ඉටු කළ හැකි කාර්යභාරය පිළිබඳව මෙහිදී සියලු දෙනාගේ අවධානය යොමුවී තිබේ. සත්‍ය සහ නිවැරදි තත්ත්වය පිළිබඳව සෑම අවස්ථාවකම ජනතාව දැනුවත් කිරීමේ වැදගත්කම පෙන්වාදුන් ජනාධිපතිවරයා සමාජයට වැරදි තොරතුරු ලබාදීම මෙම නොසන්සුන් තත්වයන් වර්ධනය වීමට මූලික හේතුව වී ඇති බව ජනාධිපතිවරයා සඳහන් කළේය. රටේ සියලු ජන කොටස් වෙත සාමය සහ සංහිදියාව ගොඩනගමින් මෙවන් සිදුවීම් ඉදිරියේදී සිදු නොවීමට අවශ්‍ය පරිසරය ගොඩනැගීමට ආගමික නායකයින් සියලු දෙනා එක්ව පියවර ගත යුතු බව ද ජනාධිපතිවරයා මෙහිදී අවධාරණය කර සිටියේය. කලහකාරී කටයුතු වලට සම්බන්ධ වන පිරිස් අත්අඩංගුවට ගනිමින් කිසිදු බේදයකින් තොරව ඔවුන්ට එරෙහිව දැඩිව නීතිය ක්‍රියාත්මක කරන ලෙස ජනාධිපති මෛත්‍රිපාල සිරිසේන මහතා ආරක්ෂක අංශ වලට උපදෙස් ලබාදී තිබේ. මේ අතර මහනුවර දිස්ත්‍රික්කයේ ඇතිවී ඇති තත්ත්වය පිළිබඳව අග්‍රාමාත්‍ය රනිල් වික්‍රමසිංහ මහතාද විශේෂ ප්‍රකාශයක් සිදුකර තිබේ. අග්‍රාමාත්‍යවරයා පෙන්වාදෙන්නේ පූජ්‍ය පක්ෂයට අනතුරු සිදුවී ඇති බවට විවිධ කටකතා පතුරුවන නමුත් එබදු කිසිදු සිදුවීමක් වාර්තා වී නොමැති බව අග්‍රාමාත්‍යවරයා පෙන්වාදෙයි. මහනුවර දිස්ත්‍රික්කය පුරාම ත්‍රිවිධ හමුදාව, පොලිස් විශේෂ කාර්ය බලකාය හා පොලීසිය යොදවා ආරක්ෂාව තහවුරු කර ඇති බව අග්‍රාමාත්‍ය රනිල් වික්‍රමසිංහ මහතා සඳහන් කළේය. මේ අතර මහනුවර ප්‍රදේශයේ ඇතිවූ සිද්ධීය සම්බන්ධයෙන් ශ්‍රී ලංකා මානව හිමිකම් කොමිෂන් සභාව ජනාධීපතිවරයාට සහ අග්‍රාමාත්‍යවරයාට ලිඛිතව දැනුම් දී තිබේ. අදාළ සිද්ධීය පිළිබඳව මානව හිමිකම් කොමිෂන් සභාව දැඩි කම්පනය හා කණස්සල්ල පළ කර සිටින බව එම ලිපියේ සඳහන් වේ. අහඹු සිදුවීමක් පදනම් කරගෙන අදාළ ප්‍රදේශයෙන් පිටස්තර පුද්ගලයින් ආගමික පදනම් මත බේදභින්න කිරීමට සැළසුම් සහගතව කටයුතු කර ඇති බව මානව හිමිකම් කොමිෂන් සභාවේ නිළාධාරීන් සිදුකළ මූලික විමර්ශන වලින් තහවුරු වී ඇති බව අදාළ ලිපිය මගින් දැනුම් දී තිබේ. එම ක්‍රියා වලට සෘජුවම සම්බන්ධ වන පුද්ගලයින් පමණක් නොව, ඊට අනුබල දුන් සියල්ලන්ටම එරෙහිව තරාතිරම නොබලා දැඩි ලෙස නීතිය ක්‍රියාත්මක කිරීමට පියවර ගත යුතු බව ශ්‍රී ලංකා මානව හිමිකම් කොමිෂන් සභාව පෙන්වාදෙයි.", "URL": "https://sinhala.adaderana.lk/news.php?nid=85340", "Category": null, "Parent URL": null}