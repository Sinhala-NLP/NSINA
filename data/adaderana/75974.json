{"Source": "Adaderana", "Timestamp": "August 4, 2017 09:35 pm", "Headline": " උමා ඔය ව්‍යාපෘතිය-නෝර්වේජියානු අතුරු වාර්තාව ජනපතිට", "News Content": "උමා ඔය බහු කාර්ය සංවර්ධන ව්‍යාපෘතියේ ජල කාන්දුව සම්බන්ධයෙන් සොයාබැලීමට පැමිණි නෝර්වේජියානු විශේෂඥයා සිය අතුරු වාර්තාව ජනාධිපති මෛත්‍රීපාල සිරිසේන මහතා වෙත බාරදී තිබේ.නෝර්වේජියානු විශේෂඥ බෙන්ට් අගාඩ් මහතා විසින් ජනාධිපති නිල නිවසේදී අදාළ වාර්තාව ජනාධිපතිවරයා වෙත බාරදුන් බව ජනාධිපති මාධ්‍ය අංශය සඳහන් කළේය.නිසි ශක්‍යතා අධ්‍යයනයකින් සහ පරිසර බලපෑම් අධ්‍යයකින් තොරව උමා ඔය ව්‍යාපෘතිය ආරම්භ කිරීම හේතුවෙන් එහි ප්‍රධාන උමගෙහි ජලය කාන්දුවීම සහ අදාළ ප්‍රදේශයේ භූගත ජලය සිඳීයාම සිදුව ඇති බව එම විශේෂඥයා සිය වාර්තාවෙන් පෙන්වාදී ඇත.උමගේ කැණීම් කටයුතුවලදී ඒ වටා ඇති බිත්ති වල සිමෙන්ති ආලේප කරමින් සිදුකළ ජලය කාන්දුවීම් වැලැක්වීම් පමණක් ප්‍රමාණවත් වී නොමැති බව ද ඔහු එම වාර්තාවෙන් පෙන්වාදී තිබේ.උමගේ ඉතිරි කොටසේ කැණීම් කටයුතු වලට පෙර, වක්‍රකාරව සිමෙන්ති ආලේප කළ හැකි යන්ත්‍ර භාවිත කළ යුතු බවට බෙන්ට් අගාඩ් මහතා සිය වාර්තාවෙන් නිර්දේශ කර ඇති අතර ඒ සඳහා දැනට භාවිත කර ඇති සිමෙන්ති වලට වඩා ශක්තිමත් සිමෙන්ති වර්ගයක් භාවිත කළ යුතු බව සඳහන් කර ඇත.උමං මාර්ගයේ කැණීම් කටයුතු ජනාවාස සහිත ප්‍රදේශ වලට යටින් සිදුවන බැවින් එය ඉතා අත්‍යවශ්‍ය බව නෝර්වේජියානු විශේෂඥවරයා පෙන්වාදී තිබේ.එහිදී අදහස් දක්වමින් ජනාධිපති මෛත්‍රීපාල සිරිසේන මහතා ප්‍රකාශ කර ඇත්තේ නිසි ශක්‍යතා අධ්‍යයනයකින් තොරව උමා ඔය ව්‍යාපෘතිය ක්‍රියාවට නැංවීම හේතුවෙන් මේ වන විට ප්‍රදේශයේ ජනතාවට මුහුණදීමට සිදුව ඇති තත්ත්වයන් ඉතා ඛේදනීය බවයි.එම ගැටළු නිරාකරණය කරගනිමින් ජනතාවට සහන සැළසීමට රජය අධිෂ්ඨාණශීලීව කටයුතු කරන බව ජනාධිපතිවරයා සඳහන් කර තිබේ.", "URL": "https://sinhala.adaderana.lk/news.php?nid=75974", "Category": null, "Parent URL": null}