{"Source": "Adaderana", "Timestamp": "April 18, 2012 09:41 pm", "Headline": "කර්මාන්තකරුවන්ට රු.බිලියන 6.5 යි-ගෘහස්ත පාරිභෝගිකයන්ට රු.බිලියන 16 යි", "News Content": "කර්මාන්තකරුවන්ට රු. බිලියන 6.5 ක් සහ ඒකක 90 ට අඩු ගෘහස්ත පාරිභෝගිකයන්ට රු. බිලියන 16 ක සහනාධාර පසුගිය වසරේ ලබාදී ඇති බව විදුලිබල හා බලශක්ති අමාත්‍ය පාඨලී චම්පික මහතා පවසයි. මේ වනවිට ශ‍්‍රී ලංකාවේ විදුලි පාරිභෝගික සංඛ්‍යාව මිලියන පහ ඉක්මවා ඇති බවත්,එයින් මිලියන 4.6 ක් ගෘහස්ත විදුලි පාරිභෝගිකයන් වන බවත්,ඉතිරි ලක්ෂ හතරක පාරිභෝගික සංඛ්‍යාව බෙදී යන්නේ ආගමික ස්ථාන, කර්මාන්ත, හෝටල් සහ සුළු හා මධ්‍ය පරිමාණ කර්මාන්ත ආශ‍්‍රිතව බවත් අමාත්‍යවරයා පෙන්වා දුන්නේය. අමාත්‍යතුමා මෙම අදහස් පළ කරනු ලැබුවේ ලංකා විදුලි පුද්ගලික සමාගමේ අද (18) දින පැවති සේවක අවුරුදු සුහද හමුවට සහභාගි වෙමිනි. එහිදී ඔහු මෙසේද කියා සිටියේය. පසුගිය වර්ෂය පුරාවට විදුලි ඒකක 30 ට අඩුවෙන් පරිභෝජනය කළ ගෘහස්ත පාරිභෝගික සංඛ්‍යාව මිලියන 1.13 ක්.විදුලි ඒකක 30 සහ 60 අතර ප‍්‍රමාණයක් පරිභෝජනය කළ ගෘහස්ත පාරිභෝගික සංඛ්‍යාව මිලියන 1.22 ක්.තවද ඒකක 61 - 90 අතර විදුලි පරිභෝජනයක් සහිත ගෘහස්ත පාරිභෝගිකයන් සංඛ්‍යාව 946,823 ක්. මේ අනුව ඒකක 90 ට අඩුවෙන් විදුලි පරිභෝජනය කරන ගෘහස්ත පාරිභෝගික සංඛ්‍යාව මිලියන 3.3 ක්. ඒකක 90 ට අඩුවෙන් විදුලිය පරිභෝජනය කරන පවුලක එක් විදුලි ඒකකයක් සඳහා ලංවිම අයකරන මුදල වන්නේ රු. 7.50 ක්. (2011 වර්ෂයේදී එක් එක් විදුලි පරිභෝජන කාණ්ඩ සඳහා අයකරගත් මිල ගණන් මෙසේය. ඒකක 0-30 :- රු. 3.00/ ඒකක 31-60 :- රු. 4.70/ ඒකක 61-90 :- රු.7.90) එහෙත් එක් විදුලි ඒකකයක් ජනනය කොට බෙදාහැරීම සඳහා වන සාමාන්‍ය ගාස්තුව රු. 17.60 ක් වෙනවා.මෙම නිෂ්පාදන ගාස්තුව, විදුලි ඒකක 90 ට අඩුවෙන් පරිභෝජනය කරන පාරිභෝගිකයෙකුට එක් විදුලි ඒකකයක් වෙනුවෙන් ලංවිමට ගෙවන රු. 7.50 ක මුදල හා සැසඳීමේදී පසුගිය වර්ෂය තුළ ඒකක 90 ට අඩුවෙන් භාවිතකරන ගෘහස්ත පාරිභෝගිකයින් හට රු. බිලියන 16 ක සහනාධාර ප‍්‍රමාණයක් පිරිනමා ඇති බවත්, සමස්ත පාරිභෝගික ප‍්‍රමාණයෙන් 15% ක් පමණ වන කර්මාන්තකරුවන් සඳහා රු. බිලියන 6.5 ක සහනයක් ලබාදී ඇති බවත් කියන්න පුළුවන්.", "URL": "https://sinhala.adaderana.lk/news.php?nid=23618", "Category": null, "Parent URL": null}