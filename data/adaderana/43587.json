{"Source": "Adaderana", "Timestamp": "May 30, 2014 08:21 am", "Headline": "බාල කෘමිනාශක වලට වැට බැඳීමට කැබිනට් අනුමැතිය", "News Content": "පහත් තත්ත්වයෙන් යුත් කෘමිනාශක ලියාපදිංචි කිරීම වැළැක්වීම සඳහා නීති පැනවීමට කෘෂිකර්ම අමාත්‍ය මහින්ද යාපා අබේවර්ධන මහතා විසින් ඉදිරිපත් කළ යෝජනාවක් කැබිනට් මණ්ඩලයේ අනුමැතියට ලක්ව තිබේ. ඒ අනුව 1980 අංක 33 දරණ කෘමිනාශක පනත යටතේ පනවන ලද රෙගුලාසි ගැසට් පත්‍රයක් මගින් ප්‍රකාශයට පත්කිරීමට සහ ඊට පාර්ලිමේන්තු අනුමැතිය ලබාගැනීමට නියමිතය. පසුගිය සතියේ රැස්වූ කැබිනට් මණ්ඩලය, ජාතික කම්කරු සංක්‍රමණික ප්‍රතිපත්තිය ක්‍රියාත්මක කිරීම සඳහා ස්විස්ටර්ලන්ත රජය සමග ද්වීපාර්ශවික සම්මුතියට එළඹීමට විෂයභාර අමාත්‍යවරයා ඉදිරිපත් කළ යෝජනාවට අනුමැතිය ලබාදී ඇත. බෙහෙත් වර්ග හා සෞඛ්‍ය ආම්පන්න මිලදී ගැනීම සඳහා බංග්ලාදේශ රජය සමග අවබෝධතා ගිවිසුමක් අත්සන් කිරීමට සෞඛ්‍ය අමාත්‍යවරයා වෙත කැබිනට් මණ්ඩලයේ අනුමැතිය හිමි වුණි.", "URL": "https://sinhala.adaderana.lk/news.php?nid=43587", "Category": null, "Parent URL": null}