{"Source": "Adaderana", "Timestamp": "April 6, 2014 04:37 pm", "Headline": "අධිවේගි මාර්ගවල නව බස් රථ සේවාවන් අරඹයි ", "News Content": "කුලියාපිටිය, හලාවත සහ මතුගම සිට කොළඹ දක්වා අධිවේගි මාර්ගය ඔස්සේ නව බස් රථ සේවාවක් ආරම්භ කිරිමට ලංකා ගමනාගමන මණ්ඩලය තීරණය කර තිබේ. ලංකා ගමනාගමන මණ්ඩලයේ ප්‍රධාන මෙහෙයුම් අධිකාරි එච්.එම් චන්ද්‍රසිරි මහතා සඳහන් කළේ හෙට(07) දිනයේ සිට මෙම නව බස් රථ සේවාව ආරම්භ කරන බවයි. කුලියාපිටිය සිට මීගමුව, කටුනායක හරහා කොළඹ දක්වා ද හලාවත සිට මීගමුව, කටුනායක හරහා කොළඹ දක්වා ද මතුගම සිට ගැලනිගම, කොට්ටාව මහරගම හරහා කොළඹ දක්වා ද මෙම බස් රථ ධාවනය කිරිමට නියමිතය. කුලියාපිටිය සිට කොළඹ දක්වා රුපියල් 320ක මුදලක් ද හලාවත සිට කොළඹ දක්වා රුපියල් 300ක මුදලක් ද මතුගම සිට කොළඹ දක්වා රුපියල් 200ක මුදලක් ද අය කරන බව ලංකා ගමනාගමන මණ්ඩලය සඳහන් කළේය. මේ අතර කොළඹ සිට මාතර දක්වා අධිවේගි මාර්ගයේ බස් රථ ධාවනය ද එළඹෙන සතිය තුළ ආරම්භ කරන බව ලංකා ගමනාගමන මණ්ඩලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=42348", "Category": null, "Parent URL": null}