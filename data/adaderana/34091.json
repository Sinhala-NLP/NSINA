{"Source": "Adaderana", "Timestamp": "May 14, 2013 03:59 pm", "Headline": " මං ඉක්මන් වුණා වැඩියි..!- සජිත් ආපහු හැරී බලයි", "News Content": "තමාගේ දේශපාලන පරිණත භාවයේ අඩු බවක්, තමන් ඉක්මන්වීමේ වැඩි බවක් දක්නට ලැබුණු බව එ.ජා.ප හිටපු නියෝජ්‍ය නායක, පාර්ලිමේන්තු මන්ත්‍රී සජිත් ප්‍රේමදාස මහතා පවසයි. ඒ අනුව අඩු ලුහුඬුකම් මගහරවාගෙන වැරදි නිවරදි කරගනිමින් පරිණත ගමනක් යන්නට උත්සාහ දරන බව හෙතෙම පෙන්වාදෙයි. සිංහල අවුරුද්ද‍ට ප්‍රථම එක්සත් ජාතික පක්ෂයේ නායකත්ව වෙනසක් සිදුවන බවට තමන් කළ ප්‍රකාශය පිළිබඳ යළි ආවර්ජනය කර බැලීමේදී තමන් එසේ සිතන බව ප්‍රේමදාස මහතා කියා සිටියි. පක්ෂ ව්‍යවස්ථා සංශෝධනය තුළින් පක්ෂයේ බිම් මට්ටමට ඉහළ පෙළ තනතුරු පත්කිරීමේ බලය ලබාදීමට තමන් අපේක්ෂා කළ බවත්, එය ජයග්‍රහණය කරනු ඇතැයි තමන් මුලදී බලාපොරොත්තු වූ බවත් මන්ත්‍රීවරයා කියා සිටියේ දෙරණ 360 වැඩසටහනට එක්වෙමිනි. ටී.වී දෙරණේ ජනප්‍රිය දේශපාලන වැඩසටහනක් වන 360 මෙහෙවන ඩිල්කා සමන්මලී මියට අසන ලද හරස් ප්‍රශ්නයකට පිළිතුරු දෙමින් ප්‍රේමදාස මහතා කියා සිටියේ එසේ බිම් මට්ටමේ පළාත් පාලන නියෝජිතයින්ට බලය ලබාදීමට තමන් අවස්ථා කිහිපයකදී කෘත්‍යාධිකාරී මණ්ඩලයට යෝජනා කළ බවයි. එහෙත් අවාසනාවකට එකී යෝජනාවට සහය ලබා දුන්නේ මන්ත්‍රීවරුන් දෙදෙනකු පමණක් බවත්,පක්ෂයේ පාර්ලිමේන්තු මන්ත්‍රීවරුන්ට මෙන්ම මහජන නියෝජිතයින් නොවන අයටත් එකී වරම ලැබී ඇත්නම් ප්‍රාදේශීය සභා, නගර සභා, සුළු නගර සභා, මහ නගර සභා නියෝජිතයින්ට එකී අවස්ථාව ලබානොදීම කනගාටුවට කරුණක් බව මන්ත්‍රීවරයා පෙන්වා දුන්නේය. පක්ෂයක් තුළ කෙනකුට තමන් දරන මතය හැම විටම ජයග්‍රහණය කළ නොහැකි යයිද, එසේ වුවත් පක්ෂ ක්‍රියාමාර්ග තුළ හිඳිමින් , එකී මතය වෙනුවෙන් පෙනී සිටිමින් එය ජයග්‍රහණය කරවීමට ක්‍රියා කළ හැකි යයිද ප්‍රේමදාස මහතා සඳහන් කළේය. පක්ෂයේ නායකත්වය තමන් ගන්නේද යන්න තීරණය, තමන් තනිව ගන්නා තීරණයක් නොව එක්සත් ජාතික පක්ෂ සම්මේලනයත්, කෘත්‍යාධිකාරී මණ්ඩලයත්, මන්ත්‍රී කණ්ඩායමත් එක්ව ගත යුතු තීරණයක් බව මන්ත්‍රීවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=34091", "Category": null, "Parent URL": null}