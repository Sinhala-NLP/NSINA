{"Source": "Adaderana", "Timestamp": "August 15, 2015 10:43 pm", "Headline": " හොර ඡන්ද පත්‍රිකා තොගයක් සමඟ 3ක් අත්අඩංගුවේ ", "News Content": "මහනුවර තලාතුඔය කන්ද හංදිය ප්‍රදේශයේ සිට ගලහ ප්‍රදේශයට ත්‍රිරෝද රථයකින් ප්‍රවාහනය කරමින් තිබූ නීති විරෝධී ඡන්ද පත්‍රිකා ආකෘති පත්‍ර 1324 ක් පොලිස් බාරයට ගෙන තිබේ.ඒ තලාතුඔය පොලිස් නිලධාරීන් මාර්ග බාධක යොදා සිදු කළ සෝදිසි මෙහෙයුමකදී අදාළ පත්‍රිකා තොගය සොයාගෙන ඇති බව වාර්තාවෙයි.අද අලුයම මෙම නීතිවිරෝධි ඡන්ද පත්‍රිකා 1324 ද සමග සැකකරුවන් තිදෙනෙකු ද පොලිස් අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය.එම නීතිවිරෝධි ඡන්ද පත්‍රිකාවලට අමතරව මැතිවරණ ප්‍රචාරක අත්පත්‍රිකා 323 ක් මනාප අංකය හා ඡන්ද ලකුණ සලකුණු කළ කුඩා ස්ටිකර් 1,482 ක් ද පොලිස් භාරයට පත්වී ඇත.අදාළ නීතිවිරෝධි ඡන්ද පත්‍රිකා හා ඒවා ප්‍රවාහනයට යොදා ගත් ත්‍රිරෝද රථය තලාතුඔය පොලිස් බාරයට ගෙන තිබේ.", "URL": "https://sinhala.adaderana.lk/news.php?nid=53264", "Category": null, "Parent URL": null}