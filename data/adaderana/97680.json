{"Source": "Adaderana", "Timestamp": "October 14, 2018 07:58 pm", "Headline": " පොල් කටු හැන්දෙන් ඉරණම තීරණය වු අසරණ ජීවිත", "News Content": "සිය සැමියා දරු පවුල අතහැර යෑමත් සමඟ තම රෝගී දියණියන් සමඟ මහ මඟට වැටී ගම්බිම්වල ඇවිදමින් පොල්කටු අලෙවි කරමින් ජීවිතය සරි කර ගැනීමට උත්සහ දරණ දිරිය මවක් දිඹුලාගල අරලගංවිල, ජයමුතුගම ගම්මා‍නයෙන් අද දෙරණට හමුවිය. ජයමුතුගම, අරලගංවිල සමෘද් පාලම අසල කුඩා පැල්පතක දිවි ගෙවන ඇය නමින් එස්.කේ.ඒ ඉන්ද්‍රා කුමාරි වෙයි. 35 වන වියේ පසුවන ඇය දියණියන් දෙදෙනෙකු ඉතා වෙහෙස මහන්සි වී ලොකු මහත් කිරීමට වෙර දරණ අතර, ඇයගේ සැමියා මීට වසර 6 කට ඉහත දී වෙනත් විවාහයක් කර ගෙන ඇති බව කුමාරි මහත්මිය හැඬු කඳුළින් පැවසීය. වැඩිමහල් දියණිය 6 වන ශ්‍රේණියේ ඉගෙන ගන්නා අතර, දෙවන දියණිය ද විලයාය මධ්‍ය මහා විද්‍යාලයේ පළමු ශ්‍රේණියේ ඉගෙනුම ලබයි. දියණියන් දෙදෙනාම අසනීප තත්ත්වයෙන් පසුවන අතර, ඔවුන්ට බෙහෙත් අරන් දීමට ඇයට අද වන විට වත්කමක් නොමැත. ඉරටු සුද්ද කර කි‍ලෝ එකක් සුද්ද කර රුපියල් 30 ක මුදලක් හොයා ගන්නා කුමාරි රෑ එළි වෙන තුරු පොල්කටු හැඳි සාදා ගමක් ගමක් පාසා ගමන් කර ඒවා අලෙවි කර ඉතා සුළු මුදලක් සොයා ගනී. අසල්වැසි නිවැසියන් දරු දෙදෙනා‍ට කෑමට යමක් ලබා දුන්න ද ඔවුන්ගේ ජිවත ඉතා අසීරු තත්ත්වයකට පත්ව තිබේ. ඉතා අසරණ තත්ත්වයට පත්ව ඇති කුමාරිගේ එකම සිහිනය වී ඇත්තේ දරුවන් දෙදෙනාට නිසි අධ්‍යාපනයක් ලබා දීම හා ඔවුන්ගේ අසනීපයන් සුව කර ගැනීමයි. එම අසරණ පවුලේ සිහින සැබෑ කර, ඔවුන්ගේ බඩගින්න දිනක් හෝ නිවා දැමීමට ඔබටත් දායක විය හැකියි. ඒ සඳහා පහත දුරකථන අංකයට කථා කළ හැකියි. ඉන්ද්‍රා කුමාරි මහත්මිය - දුරකථන අංක 0782592183", "URL": "https://sinhala.adaderana.lk/news.php?nid=97680", "Category": null, "Parent URL": null}