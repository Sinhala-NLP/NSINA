{"Source": "Adaderana", "Timestamp": "May 10, 2019 09:17 am", "Headline": "අමෙරිකාවෙන් උතුරු කොරියාවට චෝදනා", "News Content": "නැවත වරක් දිගින් දිගටම මිසයිල අත්හදා බැලීමට උතුරු කොරියාව කටයුතු කරමින් සිටියි. හමුදා ක්‍රියාකාරකම් නිරීක්ෂණය කරන උතුරු කොරියානු නායකයාගේ සේයා රූ කිහිපයක් එරට මාධ්‍ය විසින් පළකර තිබුණි. උතුරු කොරියාව පසුගියදා යළිත් මිසයිල අත්හදා බැලීමක නිරත වුණි. එහිදී මිසයිල දෙකක් අත්හදා බැලුණු අතර කුසොන්ග් කලාපයෙන් නිකුත්වුණු මිසයිල, කිලෝ මීටර් 420 සහ කිලෝ මීටර් 270 තරම් දුරින් මුහුදට පතිත වූ බව දකුණු කොරියානු ආරක්ෂක ප්‍රධානීන් තහවුරු කළේය. මේ අතර උතුරු කොරියානු නායක කිම් ජොන්ග් උන් හමුදා අභ්‍යාසයක් නිරීක්ෂණය කරන සේයා රූ පෙළක් එරට මාධ්‍ය විසින් නිකුත් කර තිබුණි. කෙසේ නමුත්, එය කුමන අවස්ථාවක ඡායාරූප ද යන්න නිශ්චිතව ප්‍රකාශ කර නැත. මෙහිදී අදහස් දක්වමින් කිම් ජොන්ග් උන් පවසා ඇත්තේ රටේ ස්ථිරසාර සාමයක් සහ ආරක්ෂාවක් අපේක්ෂා කරන්නේ නම් භෞතික වශයෙන් ශක්තිමත් හමුදාවක් සිටිය යුතු බවයි. මේ අතර පැවැති මාධ්‍ය සාකච්ඡාවක් අතරතුර අමෙරිකානු ජනාධිපති ඩොනල්ඩ් ට්‍රම්ප් උතුරු කොරියාව සම්බන්ධයෙන් ප්‍රකාශයක් නිකුත් කර ඇත. එහිදී ඔහු පවසා ඇත්තේ, කතිකාවතක් ඇතිකරගැනීමට උතුරු කොරියාවට අවශ්‍ය වුවත්, එය සඵල කරගැනීමේ සූදානමක් ඔවුන්ට නොමැති බවයි.", "URL": "https://sinhala.adaderana.lk/news.php?nid=109652", "Category": null, "Parent URL": null}