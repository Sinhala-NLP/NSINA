{"Source": "Adaderana", "Timestamp": "February 21, 2012 09:30 am", "Headline": "මුතුරාජවෙල තෙත් බිම් කට්ටිකර විකිණීමේ වැඩපිළිවෙළක්", "News Content": "මුතුරාජවෙල අභය භූමිය විනාශවීමේ අවදානමකට ලක්ව ඇති බව පරිසර සංවිධාන පවසයි. මුතුරාජවෙල අභය භූමියේ තෙත් බිම් කට්ටිකර විකිණීමේ වැඩපිළිවෙළක් ක්‍රියාත්මක වන බව සොබාදහම් අධ්‍යයන මධ්‍යස්ථානයේ ජාතික සම්බන්ධීකාරක රවීන්ද්‍ර කාරියවසම් මහතා ප්‍රකාශ කළේය. නිව්සිරිගම, ලීනස්වේල්ල, වැලිකැටිය හා පමුණුගම යන ප්‍රදේශවල අභය භුමියට අයත් ඉඩම් මෙලෙස එළිපෙහෙලි කර දේශපාලන හිතවත්කම් මත පුද්ගලයින්ට ලබාදීම සිදුවන බව කාරියවසම් මහතා සඳහන් කළේය. වන ජීවී සංරක්ෂණ දෙපාර්තමේන්තුව යටතේ පාලනය වන මුතුරාජවෙල අභය භූමිය මෙලෙස විනාශ කිරීම බරපතල පරිසර හානියක් බව රවීන්ද්‍ර කාරියවසම් මහතා පෙන්වා දෙයි. මේ සම්බන්ධයෙන් අද දෙරණ මධ්‍යම පරිසර අධිකාරියේ සභාපති චරිත හේරත් මහතාගෙන් කළ විමසීමක දී මෙවැනි සිදුවීමක් පිළිබඳව මෙතෙක් පරිසර අධිකාරීයට වාර්තා වී නොමැති අතර ඒ පිළිබඳ වහාම සොයාබැලීම සිදුකරන බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=22268", "Category": null, "Parent URL": null}