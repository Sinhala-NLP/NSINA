{"Source": "Adaderana", "Timestamp": "March 29, 2016 05:26 pm", "Headline": "අපි ජිනීවා යනවා - ගතු කියන්න නෙවෙයි", "News Content": "ඒකාබද්ධ විපක්ෂයේ මන්ත්‍රීවරුන්ට සිදුවන අකටයුතුකම් ගැන අන්තර් පාර්ලිමේන්තු සංගමය දැනුවත් කිරීම සඳහා තමන්, බන්දුල ගුණවර්ධන හා උදය ගම්මන්පිල අද ස්විස්ටර්ලන්තයේ ජිනීවා නුවර බලා යන බව පා.ම ඩලස් අලහප්පෙරුම මහතා පවසයි.ලබන 31 වැනිදා උදේ අන්තර් පාර්ලිමේන්තු සංගමයේ මහලේකම්වරයා හමුවී ප්‍රධාන කාරණා 6ක් සහිත ලියවිල්ලක් එහිදී බාරදීමට බලාපොරොත්තු වන බව හෙතෙම කියයි.පාර්ලිමේන්තුවේදී කතා කිරීමට පැහැදිලි කාලයක් නොදීම, ඒකාබද්ධ විපක්ෂයේ මන්ත්‍රීන් 53 දෙනෙකුට පාර්ලිමේන්තුවේදී සිදුවන අසාධාරණයන් ගැන එහිදී දැනුම්දෙන බවත්, මේ ගැන කථානායකවරයා දැනුවත් කර ඇති බවත්, ඔහු පවසයි.මේ නිසා මෙම හමුව වැදගත් හමුවක් ලෙස සලකන බවත්, ඒකාබද්ධ විපක්ෂය ජිනීවා යයි කියා මෑතකදී පුවත්පතක පළ වූ බවත්, එමගින් තමා ඇතුළු කණ්ඩායමේ මෙම සංචාරයේ අරමුණ පැහැදිලි වෙනසක් වන බවත්, ඒ මහතා අද පැවැති මාධ්‍ය හමුවකදී පැවසීය.සිය සංචාරය රාජ්‍යයට එරෙහිව ගතු කීමක් ලෙස නොසලකන ලෙස ද ඒ මහතා මාධ්‍යවේදීන්ගෙන් ඉල්ලා සිටියේය.මේ අතර වත්මන් ආණ්ඩුවේ දුර්වල ආර්ථික කළමනාකරණය හේතුවෙන් පසුගිය රජය සමයේ ඩොලරයට ගෙවූ රුපියල් 131ක මුදල අද වන විට රුපියල් 149ක් ගෙවීම දක්වා වැඩි වී ඇති බව මෙම මාධ්‍ය හමුවට එක්වූ පා.ම බන්දුල ගුණවර්ධන මහතා පැවසීය.එම වැඩිවීම වූ කලී සියයට 12කට වැඩි ප්‍රමාණයකින් රුපියල් මස්තබාල්දු වීමක් යැයි හෙතෙම පෙන්වාදුන්නේය.වැට්බදු ජාතිය ගොඩනැඟීමේ බදු වැඩි කර, රාජ්‍ය සේවකයින්ගේ මූලික වැටුප් වැඩි නොකර ජාත්‍යන්තර මූල්‍ය අරමුදලේ කොන්දේසිවලට යටවී ගැනීමට බලාපොරොත්තු වන්නේ ඩොලර් බිලියන 1.5ක් බව මන්ත්‍රීරයා පැවසීය.චීනයට එළව එළවා පහරදීමට ගොස් චීන අයෝජකයින් ඇතුළු විදෙස් අයෝජකයින් රට හැර ගොස් ඇති බවත්, ෆිට්ච් ශ්‍රේණිගත කිරීම්වල ශ්‍රී ලංකාව පහත වැටී ඇති බවත්, මේ සියල්ලට හේතුව මුදල් ඇමතිවරයාට රාජ්‍ය මූල්‍ය කළමනාකරණය කර ගැනීමට නොහැකි වීම යැයිද හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=58721", "Category": null, "Parent URL": null}