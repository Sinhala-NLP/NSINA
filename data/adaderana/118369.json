{"Source": "Adaderana", "Timestamp": "September 5, 2019 04:09 pm", "Headline": "ඔරන්ඔටන්ලාට තර්ජනයක්", "News Content": "ජකර්තා නුවර පිහිටි වත්මන් ඉන්දුනීසියානු අගනුවර වනාන්තර බහුල කලිමන්තන් කලාපය වෙත මාරු කිරීමෙන් එහි බහුලව වෙසෙන ඔරන්ඔටන් සත්ත්ව ගහණය වඳ වීයාමේ තර්ජනයක් මතුව ඇති බව පරිසරවේදීන් පෙන්වා දෙයි. ඉන්දුනීසියාවේ අගනගරය ජාකර්තා සිට කලිමන්තන් ප්‍රදේශය වෙත රැගෙන යාමට රජය ගෙන ඇති තීරණයෙන් එම කලාපයේ පරිසර පද්ධතියට හානිවිය හැකි බව පරිසරවේදීන් පෙන්වා දෙයි. ඔවුන් වැඩිදුරටත් පවසන්නේ මේ හේතුවෙන් දැනටමත් තර්ජනයට ලක්ව සිටින ඔරන්ඔටන් සත්ත්ව වර්ගයේ පැවැත්ම සම්බන්ධයෙන් ප්‍රශනකාරී තත්ත්වයක් උද්ගතවී ඇති බවයි. වනාන්තරවලින් ගහණ කලිමන්තන් කලාපය ඔරන්ඔටන් සත්ත්වයන් බහුලව වාසය කරන කලාපයක් ලෙසින් ප්‍රකටයි. අගනුවර මාරු කිරීමේ වැඩපිළිවෙලේ වැඩිම බලපෑම ඔරන්ඔටන් සත්ත්වයන් වෙත එල්ල වනු ඇතැයි එම සතුන් සංරක්ෂණයේ නිරත පිරිස් පවසයි. අගනගරයේ ඉදිකිරීම් ආරම්භවීමෙන් පසුව පලාතේ ජෛව විවිධත්වය කිසිදු හානියක් සිදුවීමට ඉඩ නොතබන බවට රජය දැනටමත් පොරොන්දු වී ඇත. එමෙන්ම රක්ෂිත ප්‍රදේශවල කිසිසේත් වන ආවරණය ඉවත් නොකරන බවත්, නීතිවිරෝධී පතල් හා වගාවන් සහිත කලාප සොයා ඒවායේ පැල සිටුවීමට අපේක්ෂා කරන බවත්, රජය පොරොන්දුවක්ද ලබා දුන්නේය. කෙසේ නමුත් පරිසරවේදීන් පෙන්වාදෙන්නේ සියල්ල ඒ ආකාරයෙන් සිදුවෙනු ඇතැයි සිතීම සැකසහිත බවයි. ලොව විශාලතම පාම් ඔයිල් වගාව ක්‍රියාත්මක කෙරෙනේනේද ඉන්දුනීසියාවේයි. ඉන් දැනටමත් එහි කැපීපෙනෙන තරමට වන විනාශයක් සිදුව අවසන්. කෙසේ නමුත් අගනුවර මාරුකිරීමෙන් පසු මෙවන් හානිදායී කටයුතු වැලැක්වීමටත්, ඔරන්ඔටන් සත්ත්වයන් ආරක්ෂා කරගැනීමට පියවරගැනීමටත් රජය දැනටමත් විවිධ සැලසුම් සකස් කර ඇති බවත් විදෙස් වාර්තාවල සඳහන්.", "URL": "https://sinhala.adaderana.lk/news.php?nid=118369", "Category": null, "Parent URL": null}