{"Source": "Adaderana", "Timestamp": "July 25, 2016 01:43 pm", "Headline": "අනුරගේ ඇප අයදුම්පත සලකා බැලීම සැප්තැම්බර් 8දා", "News Content": "රග්බි ක්‍රීඩක වසීම් තාජුදීන්ගේ මරණය සම්බන්ධයෙන් රක්ෂිත බන්ධනාගාර ගත කර සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාට ඇප ලබා දෙන ලෙස ඉල්ලා ගොණු කර තිබූ ඇප අයදුම්පතක් සැප්තැම්බර් මස 08 වනදා සලකා බැලීමට කොළඹ මහාධිකරණය තීරණය කර තිබේ.අදාළ නඩුව අද(25) කැඳවූ අවස්ථාවේ කොළඹ මහාධිකරණ විනිසුරු මනිලාල් වෛද්‍යතිලක මහතා එම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය.ඇප අයදුම්පතට අදාළ විරෝධතා ඇත්නම් ඉදිරිපත් කරන මෙන් ඇප අයදුම්පතේ වගඋත්තරකරුවන් ලෙස නම් කර තිබෙන අපරාධ පරීක්ෂණ දෙපාර්තමේන්තුවේ අධ්‍යක්ෂවරයා, නීතිපතිවරයා ඇතුළු පිරිසට නොතිසී නිකුත් කර තිබේ.කොළඹ මහේස්ත්‍රාත් අධිකරණය මගින් වසීම් තාජුදීන්ගේ මරණය සම්බන්ධයෙන් තමන් රක්ෂිත බන්ධනාගාර ගත කර ඇති නියෝගය නීතියට පටහැනි බව අදාළ ඇප අයදුම්පත ඉදිරිපත් කරමින් හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා ප්‍රකාශ කර ඇත. එබැවින් එය ප්‍රතිශෝධනය කර තමන්ට ඇප ලබා දෙන ලෙස අනුර සේනානායක මහතා විසින් ඇප අයදුම්පත මගින් ඉල්ලා ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=62418", "Category": null, "Parent URL": null}