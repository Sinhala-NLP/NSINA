{"Source": "Adaderana", "Timestamp": "February 15, 2016 03:36 pm", "Headline": "රට වෙදුන් සඳහා මාර්ගෝපදේශන මාලාවක් - නීතිපති දන්වයි", "News Content": "මෙරට පෞද්ගලික රෝහල්වල සේවය සඳහා පැමිණෙන විදේශීය වෛද්‍යවරුන් සඳහා මාර්ගෝපදේශන මාලාවක් කෙටුම්පත් කිරීමට පියවර ගෙන ඇති බව නීතිපතිවරයා ශ්‍රේෂ්ඨාධිකරණයට දැනුම් දී තිබේ.පෞද්ගලික රෝහල් හිමියන්ගේ සංගමය විසින් ඉදිරිපත් කළ මූලික අයිතිවාසිකම් පෙත්සමක් අද කැඳවූ අවස්ථාවේ නීතිපතිවරයා මේ බව දැනුම්දූන් බව අද දෙරණ අධිකරණ වාර්තාකරු පැවසුවේය.මෙරට සේවය සඳහා පැමිණෙන විදේශීය වෛද්‍යවරුන්ගේ සුදුසුකම් සම්බන්ධයෙන් මාර්ගෝපදේශන මාලාවක් සකස් කිරීමට අවශ්‍ය බව පෙත්සම්කරුවන් අදාළ පෙත්සමෙන් දක්වා ඇත.අදාළ මාර්ගෝපදේශන මාලාව කෙටුම්පත් කිරීම සෞඛ්‍ය අමාත්‍යාංශය සහ ශ්‍රී ලංකා වෛද්‍ය සභාව මගින් සිදු කරමින් පවතින බව නීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණය හමුවේ ප්‍රකාශ කර තිබේ.ඒ අනුව අදාළ පෙත්සම මැයි මස 27 වන දින කැඳවීමට නියම කළ ශ්‍රේෂ්ඨාධිකරණය එදිනට එම කටයුතුවල ප්‍රගතිය වාර්තා කරන ලෙස ද රජයේ නීතිඥවරයාට දැනුම්දී ඇත.", "URL": "https://sinhala.adaderana.lk/news.php?nid=57243", "Category": null, "Parent URL": null}