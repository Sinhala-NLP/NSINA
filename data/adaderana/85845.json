{"Source": "Adaderana", "Timestamp": "March 17, 2018 12:21 pm", "Headline": "එක්සත් ජාතීන්ගේ සාම සාධක හමුදාවට එක් වීමට අවස්ථාව නොලැබෙන බවට පලවන වාර්තා අසත්‍යයි", "News Content": "‍මෙරට හමුදා සාමාජිකයින් සඳහා එක්සත් ජාතීන්ගේ සාම සාධක හමුදාවට එක්වීමට අවස්ථාව නොලැබෙන බවට පලවන වාර්තාවන කිසිඳු සත්‍යතාවක් නොමැති බව ආරක්ෂක අංශ පවසයි. එක්සත් ජාතීන්ගේ සාම සාධක හමුදා සඳහා එක්වන හමුදා සාමාජිකයින් එක්සත් ජාතීන්ගේ මානව හිමිකම් කවුන්සිලයෙන් නිෂ්කාශන වාර්තාවක් ලබා ගත යුතු වේ. ඒ මානව හිමිකම් චෝදනා නොමැති බව සනාථ කරමින්ය. එහෙත් එක්සත් ජාතීන්ගේ සංවිධානය මේ වන විට සාම සාධක හමුදා සදහා එක්වන හමුදා සාමාජිකයින්ට නව නීතියක් පනවා තිබේ. ඒ හමුදා සාමාජිකයින් අයත්වන රටෙහි මානව හිමිකම් කොමිසම් සභාවෙන් නිෂ්කාශන වාර්තාවක් ඉදිරිපත් කරන ලෙසයි. මේ සම්බන්ධයෙන් අද දෙරණ යුධ හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතාගෙන් විමසීමක් කළේය. එහිදී ඔහු පවසා සිටියේ මේ හරහා සාම සාධක හමුදා සඳහා එක්වන මෙරට හමුදා සමාජිකයිනට කිසිදු බලපෑමක් නොමැති බවයි. මෙරට මානව හිමිකම් කොමිසම හරහා අදාල නිෂ්කාශන වාර්තා ලබා ගත හැකි බවත් බ්‍රිගේඩියර් සුමිත් අතපත්තු මහතා සදහන් කළේය.", "URL": "https://sinhala.adaderana.lk/news.php?nid=85845", "Category": null, "Parent URL": null}