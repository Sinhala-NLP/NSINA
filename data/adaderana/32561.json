{"Source": "Adaderana", "Timestamp": "March 19, 2013 03:46 pm", "Headline": "භික්ෂූන්ට එරෙහි ප්‍රහාර ලක්රජය හෙළාදකියි!", "News Content": "තමිල්නාඩුවේදී ශ්‍රී ලාංකික භික්ෂුන් වහන්සේලාට සිදුවු ප්‍රහාර හෙළාදකින බවත් එය වෙනත් අරමුණු සහිත අන්තවාදීන් පිරිසකගේ ක්‍රියාවක් බවත් ශ්‍රී ලංකා රජය පවසයි. ශ්‍රී ලංකා විදේශ කටයුතු අමාත්‍යංශය විසින් නිවේදනයක් නිකුත් කරමින් මේ බව අවධාරණය කරනු ලබයි. ශ්‍රී ලංකාවත් ඉන්දියාවත් අතර පවත්නා මිත්‍රත්වය පළුදු කිරීම සඳහා අන්තවාදීන් පිරිසක් විසින් මෙම ක්‍රියා සිදුකරන බව එකී නිවේදනයේ දැක්වෙයි. තවද මොනයම් හේතුවක් මත තමිල්නාඩුවේ සංචාරය කරන්නේ නම් ශ්‍රී ලාංකිකයින් ඒ පිළිබඳ දැඩි අවධානයක් යොමු කළ යුතු බවද විදේශ කටයුතු අමාත්‍යංශය සඳහන් කරයි. ඉන්දියාවේ තන්ජවුර් හා චෙන්නායි හිදී භික්ෂුන් වහන්සේ දෙනමකට එල්ල වූ ප්‍රහාර දැඩිලෙස හෙළාදකින ශ්‍රී ලංකා රජය හදිසී අවස්ථාවකදී ශ්‍රී ලාංකිකයින්ට චෙන්නායි හි නියෝජ්‍ය මහ කොමසාරිස් කාර්යාලය අමතන ලෙස ද ඉල්ලීමක් කරයි. ඒ සඳහා වන දුරකථන අංක කිහිපයක්ද විදේශ කටයුතු අමාත්‍යංශය සඳහන් කර තිබේ. ලිපිනය 56, ස්‍ටර්ලින් පාර, නුන්ගම්බක්කම් චෙන්නායි – 600 034 කාර්යාලයීය දුරකථන අංක 0091 44 28247896 0091 44 28252612 0091 44 28241047 ෆැක්ස් අංකය. 0091 44 28241894 0091 44 28254242 විද්‍යුත් ලිපිනය - sldehico@md3.vsnl.net.in", "URL": "https://sinhala.adaderana.lk/news.php?nid=32561", "Category": null, "Parent URL": null}