{"Source": "Adaderana", "Timestamp": "May 21, 2012 01:51 pm", "Headline": "අභියාචනා 2 ක් ඉවත්කරගැනීමට ෆොන්සේකාට අවසර ලැබෙයි", "News Content": "සුදු කොඩි නඩුවේ අභියාචනා පෙත්සම සහ දෙවන යුද අධිකරණ තීන්දුවට එරෙහිව ඉදිරිපත් කළ විශේෂ අභියාචනා පෙත්සම ඉවත්කරගැනීමට ශ්‍රේෂ්ඨාධිකරණය අද(21) ‍සරත් ෆොන්සේකා මහතාට අවසර ලබා දී තිබේ. නවලෝක රෝහලේ නේවාසිකව ප්‍රතිකාර ලැබූ සරත් ෆොන්සේකා මහතා මීට ස්වල්ප මොහොතකට පෙර ශ්‍රේෂ්ඨාධිකරණය හමුවට ඉදිරිපත් කර තිබිණි. ආණ්ඩුක්‍රම ව්‍යවස්ථාවේ ප්‍රතිපාදනවලට අනුව ජනාධිපතිවරයා පෙත්සම්කරුට සමාව ලබාදී ඇති බව එහිදී සරත් ෆොන්සේකා මහතා වෙනුවෙන් පෙනීසිටි නීතිඥවරු සඳහන් කර සිටියහ. එබැවින් අදාළ පෙත්සම් ඉදිරියටත් පවත්වාගෙන යාමට ඔහු අදහස් නොකරන බව නීතිඥවරුන් කියා සිටියහ. එම ඉල්ලීම පිළිගත් අග්‍ර විනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ පංච පුද්ගල විනිසුරු මඬුල්ල අදාළ අභියාචනා පෙත්සම් ඉල්ලා අස්කරගැනීමට සරත් ෆොන්සේකා මහතාට අවසර ලබා දී තිබේ.", "URL": "https://sinhala.adaderana.lk/news.php?nid=24416", "Category": null, "Parent URL": null}