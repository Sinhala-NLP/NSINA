{"Source": "Adaderana", "Timestamp": "May 20, 2014 03:56 pm", "Headline": "දෙමළ ජනතාව ගැන අවධානය යොමු කරන බව මෝඩි පොරොන්දු වුණා", "News Content": "ශ්‍රී ලංකාවේ දෙමළ ජනතාවගේ ගැටලු සම්බන්ධයෙන් අවධානය යොමු කිරීමට නරෙන්ද්‍ර මෝඩි මහතා පොරොන්දු වු බව ඉන්දීය එම්.ඩී.එම්.කේ පක්ෂ නායක වයිකෝ පවසයි. ඉන්දීය මහ මැතිවරනය ජයග්‍රහණය කිරිමෙන් අනතුරුව නරෙන්ද්‍ර මෝඩි මහතා සහ ඉන්දීය එම්.ඩී.එම්.කේ පක්ෂ නායක වයිකෝ අතර විශේෂ සාකච්ඡාවක් ඊයේ(19) නවදිල්ලි නුවර පැවැත් වුණි. සාකච්ඡාවෙන් අනතුරුව මාධ්‍ය වෙත අදහස් දක් වමින් එම්.ඩී.එම්.කේ පක්ෂ නායක වයිකෝ මේ බව ප්‍රකාශ කර ඇති බව ඉන්දීය මාධ්‍ය වාර්තා කරයි. වයිකෝ පවසන්නේ සෝනියා ගාන්ධි ප්‍රමුඛ ඉන්දීය එක්සත් ප්‍රගතිශීලි සන්ධානය ශ්‍රී ලංකා රජය සමග එක්ව දෙමළ ජනතාවට විවිධ හිරිහැර සිදු කළ බවයි. කෙසේ වෙතත් භාරතීය ජනතා පක්ෂය ජයග්‍රහණය කිරීමත් සමග මෙවැනි ගැටලු සිදු නොවනු ඇති බව එම්.ඩී.එම්.කේ පක්ෂ නායක වයිකෝ මහතා පවසයි. එමෙන්ම දෙරට අතර පවතින ධීවර ගැටලුව නිරාකරණය කර ගැනීම සඳහා භාරතීය ජනතා පක්ෂ රජය හරහා අවස්ථාව සැලසෙනු ඇති බවටද ඔහු ප්‍රකාශකර තිබේ.", "URL": "https://sinhala.adaderana.lk/news.php?nid=43331", "Category": null, "Parent URL": null}