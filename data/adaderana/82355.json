{"Source": "Adaderana", "Timestamp": "January 1, 2018 06:46 pm", "Headline": " ඡන්දෙ නිසා වැඩ වරද්දා ගත් 88ක් අත්අඩංගුවට", "News Content": "පළාත් පාලන ආයතන ඡන්ද විමසීමට අදාළ මේ වන විට පුද්ගලයින් 88 දෙනෙකු අත්අඩංගුවට ගෙන ඇති බව පොලිස් මූලස්ථානය පවසයි. ඊයේ පෙරවරු 06.00 සිට අද පෙරවරු 06.00 දක්වා පැය 24ක කාලය තුළ පමණක් පුද්ගලයින් 10 දෙනෙකු අත්අඩංගුවට ගෙන ඇති බව වාර්තා වෙයි. එම පුද්ගලයින් අතර වත්තේගම නගර සභාව සඳහා ශ්‍රී ලංකා නිදහස් පක්ෂයෙන් ඉදිරිපත් වී සිටින අපේක්ෂකයෙකු ද වන බව සඳහන්ය. මැතිවරණ නීති උල්ලංඝණය කිරීමට අදාළව පුද්ගලයින් 49 දෙනෙකු අත්අඩංගුවට ගෙන ඇති අතර මැතිවරණයට අදාළව ලැබුණු පැමිණිලි වලට අනුව තවත් පුද්ගලයින් 39 දෙනෙකු අත්අඩංගුවට ගෙන තිබේ. දෙසැම්බර් මස 09 වන දින සිට මේ දක්වා කාලය තුළ මැතිවරණ නීති උල්ලංඝණය කිරීම් 20ක් සිදුව ඇති අතර මැතිවරණ පැමිණිලි 47ක් ලැබී ඇති බව පොලිස් මූලස්ථානය සඳහන් කරයි. මැතිවරණ නීති උල්ලංඝණය කිරීම් අතරින් වැඩිම ප්‍රමාණයක් ඡන්ද පෝස්ටර් ඇළවීම සහ ළඟ තබා ගැනීම් සිදුවීම් බව වාර්තා වෙයි. මැතිවරණය සම්බන්ධයෙන් ලැබී ඇති පැමිණිලි වලින් වැඩිම පැමිණිලි සංඛ්‍යාවක් බැන තර්ජනය කිරීම් සහ බියගැන්වීම් වන අතර තුවාල සිදු කිරීම් සම්බන්ධ පැමිණිලි ද 07ක් ලැබී ඇති බව පොලිස් මූලස්ථානය පවසයි.", "URL": "https://sinhala.adaderana.lk/news.php?nid=82355", "Category": null, "Parent URL": null}