{"Source": "Adaderana", "Timestamp": "August 28, 2019 10:38 am", "Headline": "රොජර් ෆෙඩරර් විවෘත ටෙනිස් තරගාවලියේ දෙවන වටයට", "News Content": "අමෙරිකා විවෘත ටෙනිස් තරගාවලියේ පිරිමි කේවල අංශයේ දෙවන වටය සඳහා සුදුසුකම් ලබා ගැනීමට ස්විට්සර්ලන්තය රොජර් ෆෙඩරර් සමත් විය. ඒ ඉන්දියාවේ සුමිට් නාගල් පරාජයට පත් කරමින්. අමෙරිකාවේ නිව් යොක් නුවර පැවැත්වෙන අමෙරිකානු විවෘත ටෙනිස් තරගාවලියේ පිරිමි මූලික වටයේ තරගයක් පැවැත්වුණේ ස්විට්සර්ලන්තය රොජර් ෆෙඩරර් සහ ඉන්දියාවේ සුමිට් නාගල් අතරයි. ඒ අනුව ආරම්භ වු තරගයේ පළමු වටය ප්‍රබල සටනක් පැවැති අතර එම වටය ලකුණු 6ට 4ක් ලෙස ජය ගැනීමට සුමිට් නාගල් සමත් විය. දෙවන වටය ලකුණු 6ට 1ක් ලෙස ඉතා පහසුවෙන් ජය ගත් රොජර් ෆෙඩරර් තුන්වන වටයද ලකුණු 6ට 2ක් ලෙස ජය ගත්තේය. තීරණාත්මක සිව්වන වටය ප්‍රබල සටනකින් පසු ලකුණූ 6ට 4ක් ලෙස ජය ගත්තේද රොජර් ෆෙඩරර් විසින්. ඒ අනුව තරගය තරග වට 3ට 1ක් ලෙස ජය ගත් රොජර් ෆෙඩරර් අමෙරිකානු විවෘත ටෙනිස් තරගාවලියේ දෙවන වටය සඳහා සුදුසුකම් ලබා ගත්තේය. රොජර් ෆෙඩරර් ලෝක ටෙනිස් ශ්‍රේණිගත කිරීමේ සටහනේ 3 වන ස්ථානයේ පසුවන අතර ඔහු හමුවේ පරාජය වු සුමිට් නාගල් එම ශ්‍රේණිගත කිරීමේ සටහනේ පසු වන්නේ 190 වන ස්ථානයේයි.", "URL": "https://sinhala.adaderana.lk/news.php?nid=117660", "Category": null, "Parent URL": null}