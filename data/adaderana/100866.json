{"Source": "Adaderana", "Timestamp": "December 17, 2018 09:57 am", "Headline": "කරුණානිධිගේ පිළිරුවක් විවෘත වෙයි", "News Content": "දකුණු ඉන්දියාවේ තමිල්නාඩු ප්‍රාන්තයේ දිවංගත ඉන්දීය දේශපාලනඥයෙකු වන මුතුවේල් කරුණානිධි මහතාගේ පිළිරුවක් විවෘත කර තිබේ. එම අවස්ථාව ඉන්දියාවේ විරුද්ධ පක්ෂ ව්‍යාපාරයේ තිබෙන ශක්තිය පෙන්නුම් කළ අවස්ථාව ලෙස පෙනී යන බව විදෙස් වාර්තා සඳහන් කරයි. දිවංගත ඉන්දීය දේශපාලනඥයෙකු වන මුතුවේල් කරුණානිධි මහතාගේ පිළිරුවක් විවෘත කිරීමේ අවස්ථාවකට එරට විපක්ෂයේ දේශපාලන පක්ෂවල නායකයින් රැසක් සහභාගී වී තිබේ. මෙම උත්සවය පැවැත්වුණේ දකුණු ඉන්දියාවේ තමිල්නාඩු ප්‍රාන්තයේ චෙන්නායි වෙරළබඩ ප්‍රදේශයකයි. 1969 සහ 2011 අතර කාලයේදී පස් වරක් තමිල්නාඩු මහ ඇමතිවරයා වූ කරුණානිධි, ඉන්දීය මධ්‍ය දේශපාලනයේ ප්‍රධාන චරිතයක් විය. තමිල්නාඩු ප්‍රාන්ත මැතිවරණ 13ක් සඳහා ඉදිරිපත්ව ඇති ඔහු ඒ සැමෙකින් ම ජයගත්තේය. ඉන්දීය මධ්‍ය දේශපාලනයේ ප්‍රධාන චරිතයක් ලෙස කැපී පෙනෙන කරුණානිධි මහතාගේ පිළිරුව විවෘත කළේ සෝනියා ගාන්ධි විසින්. කොංග්‍රසයේ නායක රාහුල් ගාන්ධි, අන්ද්‍රා ප්‍රදේශ් ප්‍රාන්ත මහ ඇමති, DMK පක්ෂයේ ප්‍රධානී, කේරල මහ ඇමති ඇතුළු දේශපාලන නායකයින් රැසකගේ සහභාගීත්වය මෙහිදී කැපී පෙනුණි. මෙය එළඹෙන මහ මැතිවරණයේදී අග්‍රාමාත්‍ය නරේන්ද්‍ර මෝදි ට එරෙහිව ඉන්දියාවේ විරුද්ධ පක්ෂ ව්‍යාපාරයේ තිබෙන ශක්තිය පෙන්නුම් කළ අවස්ථාව බව විදෙස් වාර්තා සඳහන් කරයි. කරුණානිධි මහතාගේ පිළිරුව තැන්පත් කර තිබුණේ DMK පක්ෂයේ නිර්මාතෘ මෙන්ම දිවංගත මහ ඇමතිවරයෙකු වන සී එන් ඇනදුරායි මහතාගේ ප්‍රතිමාවක් අසළයි. ඔහුට අනන්‍ය වූ ලක්‍ෂණ සහිතව එම ලෝකඩ පිළිරුව එළිදක්වා තිබීම විශේෂත්වයක්. 94 වෙනි වියේ පසුවූ කරුණානිධි මහතා රෝගී වීම නිසා තමිල්නාඩුවේ චෙන්නායි හි ප්‍රතිකාර ලබමින් සිටියදී මියගියේ අගෝස්තු මස 7 වැනිදායි. අනාගමිකයෙකු මෙන්ම හේතුවාදියෙකු ලෙස තමන්ව ම හඳුන්වාගන්නා ලද කරුණානිධි, 1940 ගණන්වල බ්‍රාහ්මීය කුලවාදයට එරෙහිව නැගුනු ද්‍රාවිඩ ව්‍යාපාරය මෙන්ම හින්දි භාෂා විරෝධයට දැක්වූ සිය දායකත්වය හරහා දේශපාලනික වශයෙන් සිය ප්‍රතිරූපය ඔප්නංවා ගත්තේය. ලේඛකයකු මෙන්ම විදග්ධ කථිකයකු ලෙස ප්‍රකට වූ ඔහු සිය ආධාරකරුවන් අතර දේවත්වයට සම සැලකුම් ලැබූ බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=100866", "Category": null, "Parent URL": null}