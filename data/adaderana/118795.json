{"Source": "Adaderana", "Timestamp": "September 10, 2019 06:45 pm", "Headline": "ක්‍රිකට් ආයතනයේ නිලධාරීන්ගේ හැසිරීම ගැන තිලංග කණස්සල්ලෙන්", "News Content": "ක්‍රිකට් ආයතන නිලධාරින් පාර්ලිමේන්තුව සහ කෝප් කමිටුවේ ගෞරවය නොතකමින් කෝප් කමිටුව ඉදිරියේ කරුණු දැක්වු බවට ශ්‍රී ලංකා ක්‍රිකට් ආයතනයේ හිටපු සභාපති තිලංග සුමතිපාල මහතා චෝදනා කරයි. අද(10) උදෑසන මාධ්‍ය හමුවකට එක්වෙමින් ඒ මහතා මේ බව සදහන් කළේය. පාර්ලිමේන්තුවේ කෝප් කමිටුවට කැඳවිමක් සිදු කල විට එය ගැන අවබෝධයෙන් පැහැදිලි උත්තරයක් ලබා දිය යුතු බව පැවසු ඒ මහතා, නිලධාරීන් සම්පුර්ණයෙන්ම කෝප් කමිටුව සැහැල්ලුවකට අරගෙන ක්‍රියා කර ඇතැයි ද පැවසීය. පාර්ලිමේන්තුවේ ගෞරවය නොසලකා හැරමින් ඉතා අපහැදිලි පිළිතුරු ලබා දුන් බවත් පැවසු සුමතිපාල මහතා ඒ ගැන තමා කණගාටු වන බවත් එම නිලධාරීන් සම්බන්ධයෙන්, තීන්දුවක් ගත යුතු බවත් කියා සිටියේය. මෙවැනි අය සමඟ ක්‍රිකට් පාරිපාලනය සිදු කල හැකි දැයි තීරණයක් ගත යුතු බවද පැවසු ඒ මහතා, මහනුවර හමුවු ඉඩම තුළ මුදලක් වෙන් කරමින් ඉඩම වටිනාකමින් යුතු නිසාවෙන් ක්‍රිකට් කැම්පස් එකක් දැමීමට යෝජනා කළ බවත් පැවසීය. ඉඩමේ වටිනාකම මිලියන 300 කට වැඩි බවත් පැවසු තිලංග සුමතිපාල මහතා එය ආරම්භ කිරීමට සිටින විට ක්‍රීඩා අමාත්‍යවරයා විසින් නිසි බලධාරියෙක් පත් කළ බවත් සඳහන් කළේය. මාස 10 ක පමණ කාලයක් මෙම ව්‍යාපෘතිය ඉදිරියට නොගිය බවත් පැවසු ඒ මහතා, මෙහි කිසිදු වරදක් සිදුව නොමැති බවත්, මහානායක ස්වාමින් වහන්සේලාව මෙම ප්‍රශ්නයෙන් බැහැර කරන ලෙස තමා ඉතා බැගෑපත්ව ඉල්ලා සිටින බවත් කියා සිටියේය. ක්‍රිකට් ඒඩ් විගණකාධිපතිට විගණනය කළ හැකි ආකාරයට කිරීමට අවුරුදු තුන හමාරක් ප්‍රමාද කිරීම ගැන කථාබහට ලක්වුණා ? මෙයට පිළිතුරු දෙමින් සුමතිපාල මහතා පවසා සිටියේ, ක්‍රිකට් පාලක මණ්ඩලයේ සිටින නිලධාරීන්ම ක්‍රිකට් ඒඩ් නිලධාරීන් බවට පත් වෙන බවත්, එය 2005 පසුව මෙම තත්ත්වය වෙනස් කිරීමට උත්සහ කල බවත් පැවසීය. ක්‍රිකට් ඒඩ් ආයතනයට කෙලින්ම කිසිදු ආදායමක් ලැබී නොමැති බවත් සියලුම ආදායම් ලබා දී ඇත්තේ ක්‍රිකට් බෝඩ් එකෙන් බවත් තිලංග සුමතිපාල මහතා කියා සිටියේය. මේ අතර ශ්‍රී ලංකා ක්‍රිකට් ආයතනයේ විධායක කමිටු සාමාජිකයෙකු ලෙස කටයුතු කරන හිටපු ක්‍රිකට් සභාපති තිලංග සුමතිපාල මහතා එහි පරිපාලන කටයුතුවලට සහභාගිවීමට නොහැකිවන ලෙස තාවකාලික තහනමක් පැනවීමට ක්‍රීඩා අමාත්‍ය හරීන් ප්‍රනාන්දු පියවර ගෙන තිබේ. ඒ සම්බන්ධයෙන් වන ලිපිය මේ වන විට ක්‍රීඩා අමාත්‍යවරයා විසින් ශ්‍රී ලංකා ක්‍රිකට් ආයතනය ආයතනයට යොමු කර තිබෙන අතර ක්‍රීඩා පනතින් අමාත්‍යවරයාට ලැබී ඇති බලතලවලට අනුව ක්‍රීඩා අමාත්‍යවරයා මෙම පියවර ගෙන ඇති බව සඳහන් වෙයි. තිලංග සුමතිපාල මහතාට ශ්‍රී ලංකා ක්‍රිකට් ආයතනයේ පරිපාලන කටයුතුවලට සම්බන්ධවීමට හැකිදැයි සොයාබලා මසක් ඇතුළත වාර්තාවක් සැපයීම සඳහා ක්‍රීඩා අධ්‍යක්‍ෂ ජනරාල් ධම්මික මුතුගලගේ ප්‍රධානත්වයෙන් ත්‍රිපුද්ගල කමිටුවක් පත්කිරීමටද ක්‍රීඩා අමාත්‍යවරයා නියෝග කර තිබේ.", "URL": "https://sinhala.adaderana.lk/news.php?nid=118795", "Category": null, "Parent URL": null}