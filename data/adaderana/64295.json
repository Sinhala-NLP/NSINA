{"Source": "Adaderana", "Timestamp": "September 21, 2016 01:05 pm", "Headline": "මූන්ගේ කතාවට ජනාධිපතිවරයාගේ ප්‍රතිචාරය මොකක්ද?", "News Content": "එජාප සංවත්සරයට සහභාගීවීම හා එහිදී ජනාධිපති මෛත්‍රීපාල සිරිසේන මහතා විසින් සිදුකළ ප්‍රකාශය හෙළාදකින බව එජනිස පාර්ලිමේන්තු මන්ත්‍රී ඩලස් අලහප්පෙරුම මහතා පවසයි.ඒකාබද්ධ විපක්ෂය රැස්වී ජනාධිපතිවරයාට මේ පිළිබඳ විරෝධය පළකිරීමට තීරණයක් ගත් බව අලහප්පෙරුම මහතා කියා සිටියේ අද(21)කොළඹ පැවති මාධ්‍ය හමුවකදීය.එජාපය හා ශ්‍රීලනිප සමුළු අතර දුර පොළොවෙන් කිලෝමීටර් වලින් 76ක් වුවද සාමාජීය වශයෙන් එම දුර අහසට පොළොව මෙන් දුරස්ථ බවත්,දේශපාලනික වශයෙන් හිට්ලර් හා මැන්ඩෙලා අතර මෙන් දුරස්ථ බවක් ඇති බවක් හෙතෙම සඳහන් කළේය.තමන් ජනාධිපතිවරයාගෙන් ඉල්ලා සිටින්නේ අලියාට අත නොදී හෙණ්ඩුව අතට ගන්නා මෙන් බව ඔහු පෙන්වා දුන්නේය.එක්සත් ජාතීන්ගේ මහාමණ්ඩල රැස්වීමේදී එක්සත් ජාතීන්ගේ මහලේකම් බෑන් කී මූන් විසින් සිදුකළ කතාවේදී ශ්‍රී ලංකාව හා මියෙන්මාරය විසින් පිහිටුවීමට යන සංගමයක් ගැන කියා සිටි බවත්, එයින් බළලා මල්ලෙන් එළියට පැනපු බවත් මන්ත්‍රීවරයා මෙහිදී අවධාරණය කළේය.ජනාධිපතිවරයා එකී මූන්ගේ කතාව සම්බන්ධයෙන් තමාගේ ප්‍රතිචාරය දැක්විය යුතු බව ඔහු ‍වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64295", "Category": null, "Parent URL": null}