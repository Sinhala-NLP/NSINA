{"Source": "Adaderana", "Timestamp": "September 23, 2015 09:38 am", "Headline": "ප්‍රකාශය ගන්න මහින්දගේ නිවසට යයි", "News Content": "හිටපු ජනපති‍ මහින්ද රාජපක්ෂ මහතාගෙන් ප්‍රකාශයක් සටහන් කරගන්නා බව ජනාධිපති පරීක්ෂණ කොමිසම කියයි.ප්‍රකාශයක් ලබා ගැනීම සඳහා හිටපු ජනපතිට අද පෙරවරුවේ ජනපති කොමිසමට පැමිණෙන ලෙස දැනුම් දී තිබුණි.කෙසේ වෙතත් අදාළ ප්‍රකාශය මිරිහානේ පිහිටි ඔහුගේ නිවසට ගොස් ලබා ගැනීමට තීරණය කර ඇතැයි එම කොමිසමේ ලේකම් ලැසිල් ද සිල්වා මහතා පැවසීය.පසුගිය ජනාධිපතිවරණ සමයේදී රාජ්‍ය මාධ්‍යවල දැන්වීම් පළ කිරීමට අදාළව එම ප්‍රකාශය ලබා ගන්නා බව ඒ මහතා කියා සිටියේය.ඒ අනූව අද පෙරවරු 10ට එම කටයුත්ත සිදුකිරීමට නියමිත බවද ලැසිල් ද සිල්වා මහතා පැවසීය.පසුගිය ජනාධිපතිවරණ සමයේ රාජ්‍ය මාධ්‍ය ආයතනයකට රුපියල් මිලියන 200ක අලාභයක් සිදුවීමේ සිද්ධියක් සම්බන්ධයෙන් හිටපු අමාත්‍ය කෙහෙළිය රඹුක්වැල්ල, හිටපු ජනපති ලේකම් ලලිත් වීරතුංග හා මුදල් අමාත්‍යංශයේ හිටපු ලේකම් අචාර්ය පී.බී ජයසුන්දර යන අයගෙන් ද ජනාධිපති පරීක්ෂණ කොමිසම පසුගිය 16දා ප්‍රශ්න කර තිබුණි.", "URL": "https://sinhala.adaderana.lk/news.php?nid=54021", "Category": null, "Parent URL": null}