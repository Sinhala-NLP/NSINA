{"Source": "Adaderana", "Timestamp": "August 12, 2010 05:58 pm", "Headline": "විජිත,අජිත්,නලින් පොලිස් අත්අඩංගුවට", "News Content": "ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රීවරුන් වන විජිත හේරත්,අජිත් කුමාර මෙන්ම පළාත් සභා මන්ත්‍රී නලින් හේවගේ යන මහත්වරුන් මීට ස්වල්ප මොහොතකට පෙර අත්අඩංගුවට ගෙන තිබේ. පැමිණිල්ලක් කිරීම පිණිස ගාල්ල පොලීසියට ගිය අවස්ථාවේදී මෙම පිරිස අත්අඩංගුවට ගෙන ඇති බව අද දෙරණ වාර්තාකරු සඳහන් කරයි. අද ගාල්ල නගරයේ පැවති උද්ඝෝෂණ ව්‍යාපාරයට කඳුළු ගෑස් ප්‍රහාරයක් එල්ල කිරීමටත්,අනතුරුව රබර් උණ්ඩ දමා වෙඩි තැබීමටත් ක්‍රියා කළ පොලීසිය උද්ඝෝෂණයට සහභාගී වූ ක්‍රියාකාරීන් 9 ක් අත්අඩංගුවට ගෙන තිබීම පිළිබඳ කරුණුදැක්වීමටත්,පැමිණිල්ලක් ඉදිරිපත් කරන්නටත් ගිය අවස්ථාවේදී මෙසේ අත්අඩංගුවට ගත් බව සඳහන් වේ. ගාල්ල පොලීසියට පැමිණිල්ලක් ඉදිරිපත් කරන්නට ගිය පිරිසට කළුතර දිස්ත්‍රීක් පාර්ලිමේන්තු මන්ත්‍රී අර්ජුන රණතුංග මහතාද ඇතුළත්ව සිටි බවත් එසේ වුවත් ඔහුව අත්අඩංගුවට ගැනීමට ක්‍රියා නොකළ බවත් පක්ෂ ක්‍රියා කාරියෙක් සඳහන් කළේය. \"ප්‍රජාතන්ත්‍රවාදය වෙනුවෙන් ජනතා උද්ඝෝෂණය\" මැයෙන් අද දිනයේ උද්ඝෝෂණ ව්‍යාපාරය සංවිධානය කර තිබු අතර ඊට විජිත හේරත්, අර්ජුන රණතුංග, ලාල්කාන්ත, අනෝමා ‍ෆොන්සේකා යන මහත්ම මහත්මීන් ‍මීට සහභාගී වී සිටියහ.", "URL": "https://sinhala.adaderana.lk/news.php?nid=10190", "Category": null, "Parent URL": null}