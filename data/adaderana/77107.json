{"Source": "Adaderana", "Timestamp": "September 4, 2017 12:50 pm", "Headline": " බදුල්ලේ පවුල් 28,000ට බලපෑම්", "News Content": "උමා ඔය ව්‍යාපෘතියේ බලපෑමෙන් බදුල්ල දිස්ත්‍රික්කයේ ග්‍රාම සේවා වසම් 28ක පවුල් 28,000ට බලපෑම් එල්ල වී ඇති බවට මේ වන විට තක්සේරු කර තිබේ.දිස්ත්‍රිකක් ලේකම් නිමල් අබේසිරි මහතා සඳහන් කළේ බලපෑමට ලක් වූ පවුල් වලට අවශ්‍ය සහන සැළසීම් සඳහා තක්සේරු දෙපාර්තමේන්තුව මඟින් මේ වන විට මිලියන 300ක මුදලක් ලබා දී ඇති බවයි.හානි සිදු වූ නිවාස හා අවදානම් ප්‍රදේශවල ජනතාව නැවත පදිංචි කිරීමට දික්අරාව සහ ක්‍රේග්වත්තේ ඉඩම් අත්පත් කර ගැනීම සිදු කළ ද එම ප්‍රදේශ ද උමා ඔය ව්‍යාපෘතියේ බලපෑමට ඉදිරියේදී ලක්වනු ඇති බවට ජාතික ගොඩනැගිලි පර්යේෂණ සංවිධානය දැනුම්දී තිබේ.ඒ අනුව එම කටයුතු ද තාවකාලිකව නතර කළ බව නිමල් අබේසිරි මහතා සඳහන් කළේය.මේ වන විට හානියට පත් නිවාස 1861ක් සඳහා ලබාදීමට රුපියල් විසි හය කෝටි හතලිස් පන් ලක්ෂ 41,225ක් ප්‍රාදේශීය ලේකම්වරුන් වෙත යොමු කර ඇති බව සඳහන්ය.බණ්ඩාරවෙල නිවාස 1039ට, ඇල්ල ප්‍රදේශයේ නිවාස 333ට, හපුතලේ නිවාස 74කට, වැලිමඩ නිවාස 327ට, හාලිඇළ නිවාස 36ට සහ ඌව පරණගම ප්‍රදේශයේ නිවාස 52ක් සඳහා එම මුදල් ලබාදී ඇති බව දිස්ත්‍රික් ලේකම්වරයා කියා සිටියේය.ඊට අමතරව දැනට නිවාස වලින් ඉවත් කර ඇති පවුල් සඳහා ගෙවල් කුලී ගෙවීමට රුපියල් 15,000 බැඟින් බණ්ඩාරවෙල නිවාස 38ට ඇල්ල ප්‍රදේශයේ නිවාස 57ට සහ හපුතලේ එක් නිවසකය මුදල් ලබාදීම ද සිදු කෙරෙන බව බදුල්ල දිස්ත්‍රික් ලේකම් නිමල් අබේසිරි මහතා සඳහන් කළේය.මේ අතර දිස්ත්‍රික්කයේ උමා ඔය ව්‍යාපෘතියේ බලපෑමට ලක් වූවන්ට අවශ්‍ය ජලය ලබාදීමේ කටයුතු ද අඛණ්ඩව ක්‍රියාත්මක අතර මේ වන විට ජල ටැංකි 4045ක් බෙදාදී බවුසර් 65ක් යොදවා ඔවුන්ට ජලය බෙදා හැරීම සිදු කරන බව නිමල් අබේසිරි මහතා කියා සිටියේය.", "URL": "https://sinhala.adaderana.lk/news.php?nid=77107", "Category": null, "Parent URL": null}