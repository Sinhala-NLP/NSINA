{"Source": "Adaderana", "Timestamp": "June 6, 2017 04:07 pm", "Headline": "රජය බොර දියේ මාළු බානවා", "News Content": "ගංවතුර නායයෑම් අවදානම පිළිබඳ ජාතියේ අවධානය යොමු වී ඇති අවස්ථාවක රජයේ ප්‍රමුඛතාවය හිමි වී ඇත්තේ හොර රහසේම රාජ්‍ය දේපළ සියල්ල විකුණා දැමීමට සුදානම් වන බව ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද(05) පැවති ආර්ථික පර්යේෂණ ඒකකයේ මාධ්‍ය හමුවකට එක් වෙමින් ඔහු මේ අදහස් පළ කළේය. ඒ අනුව මත්තල ගුවන් තොටුපලින් සියයට 60 ක් ඉන්දියාවටත් 40 ක් ශ්‍රී ලංකාවටත් හිමි වන ලෙස ඉතාම අවාසිදායක ලෙස ගුවන් තොටුපල පුද්ගලීකරණය කිරීම පිළිබඳ කැබිනට් පත්‍රකාවක් ඉදිරිපත් කිරීමේ සුදානමක් පවතින බව වෘත්තීය සමිති ව්‍යාපාරය මේ වන විට කරුණු ඉදිරිපත් කරමින් සිටින බව මන්ත්‍රීවරයා කියා සිටියේය. මෙලෙස ආර්ථික මරමස්ථානවල අයිතිය වෙනත් රාජයක් වෙත පැවරීම ජාතික අපරාධයක් වන බවත් රජය මේ වන විට බොර දියේ මාළු බාමින් සිටිනු ඇති බවත් ගුණවර්ධන මහතා වැඩි දුරටත් පැවසීය. මේ අතර ජාතික ව්‍යවසනයක් කලමනාකරණය කිරීම සඳහා ක්‍රමවේදයක් තිබිය යුතු බවත් රජයට එවැන්නක් නොතිබීම කණගාටුවට කරුණක් බවත් මන්ත්‍රීවරයා කියා සිටියේය. ආපදා තත්ත්වය හමුවේ සිදුවු අලාභය තක්සේරු සමීක්ෂණයක් කිරීම ජන හා සංඛ්‍යා ලේඛන දෙපාර්තමේන්තුව හරහා ආරම්භ කළ යුතු බවත් ඉන් අනතුරුව එයට අදාළ මූල්‍ය ප්‍රමාණය තක්සේරු කළ යුතු බවත් මෙහිදී මන්ත්‍රීවරයා අවධාරණය කර සිටියේය. ඉන් අනතුරුව ඒ සඳහා අවශ්‍ය මුල්‍ය ප්‍රතිලාභ රක්ෂණ තුළින් ආවරණය කර ගත හැකි ප්‍රමාණන් හා අතිරේක වශයෙන් අවශ්‍ය මූල්‍ය ප්‍රමාණයන් නිගමනය කර ගත යුතු බවත් අවසාන වශයෙන් එම අතිරේක මුල්‍ය අවශ්‍ය ප්‍රමාණය දේශිය අයවැය කලමණාකරණය තුළින් අයවැය සම්පත් තුළින් සපයා ගන්නේ කෙසේ ද යන්න පිළිබඳව හා ඉන් පරිභාහිරව විදේශ ණය ආධාර වශයෙන් ලබා ගන්න අවශ්‍ය ප්‍රමාණය තක්සේරු කළ යුතු බව ද බන්දුල ගුණවර්ධන මහතා පවසා සිටියේය.", "URL": "https://sinhala.adaderana.lk/news.php?nid=73965", "Category": null, "Parent URL": null}