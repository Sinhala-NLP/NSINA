{"Source": "Adaderana", "Timestamp": "November 6, 2013 07:19 am", "Headline": " හේතුව නොදත් මරණයක මළ සිරුරක් හමුවෙයි", "News Content": "අභිරහස් ලෙස මිය ගොස් සිටි අයෙකුගේ මළ සිරුරක් නාත්තන්ඩිය , හැවන - පනන්ගොඩ වෙල් යායේ තිබී හමුවී ඇති බව මාරවිල පොලීසිය පවසයි. ඊයේ (05) සවස පොලීසියට ලද තොරතුරක් අනුව මෙම මළ සිරුර සොයා ගෙන ඇත. මිය ගොස් ඇත්තේ නාත්තන්ඩිය - පනන්ගොඩ පදිංචිව සිටි හෙට්ටිආරච්චිලාගේ දොන් රංජිත් (47) නම් අයෙකු බවට හඳුනා ගෙන ඇති බව අද දෙරණ වාර්තාකරු පවසයි. මිය ගොස් ඇති අය කුලී වැඩ කරමින් ජීවිකාව ගෙන ගොස් ඇත. ඔහුගේ බිරිඳ විදේශ ගත වී ඇති බවත්,එකම දියණිය විවාහ වී වෙනම ස්ථානයක පදිංචිවී සිටීමත් නිසා මෙම අය තනිවම තමන්ගේ නිවසේ වාසය කර ඇති බව සඳහන්ය. මෘත ශරීරය මේ වන විට හලාවත මහා රෝහලේ මෘත ශරීරාගාරයේ තැන්පත් කර ඇති අතර මෙම මරණය කෙසේ සිදුවූවාද යන්න මෙතෙක් අනාවරණය වී නැත. මාරවිල පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38637", "Category": null, "Parent URL": null}