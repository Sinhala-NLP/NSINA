{"Source": "Adaderana", "Timestamp": "June 26, 2012 03:36 pm", "Headline": "කුවේට්හිදී ශ්‍රී ලාංකිකයෙකු ඩිනාර් 60,000 ක් සමග අතුරුදහන්", "News Content": "කුවේට්හිදී ශ්‍රී ලාංකිකයෙකු ඩිනාර් 60,000 ක මුදලක් සොරකම්කර පලා ගොස් ඇති බව විදෙස් මාධ්‍ය වාර්තා කරයි. අබ්දුල් හමීර් නැමැති මෙම පුද්ගලයා කුවේට්හි ආයතනයක රියදුරෙක් වශයෙන් සේවය කර ඇති බවද එම මාධ්‍ය වාර්තා පෙන්වා දෙයි. පසුගියදා අදාළ පුද්ගලයා හා තවත් සේවකයෙකු සමග එම ආයතනයේ මුදල් එකතු කිරීමේ කටයුතු සදහා මෝටර් රථයකින් ගුවන් තොටුපොළවෙතට ගොස් ඇති අතර එහිදී අදාළ පුද්ගලයා ‍මෝටර් රථයේ සිටියදී ඔහු සමග පැමිණි අනෙක් පුද්ගලයා ගුවන් තොටුපොළ තුළට ගොස් තිබේ. එම පුද්ගලයා අදාළ කාර්යය නිමවී නැවත පැමිණෙන විට අබ්දුල් හමීර් සහ මෝටර් රථය නොමැති වීම නිසා ඔහු විසින් මේ පිළිබඳව අදාළ ආයතනයට දැනුම් දී ඇති අතර එම ආයතනය මේ සම්බන්ධව ගුවන් තොටුපොළ නිලධාරීන් හා පොලීසිය දැනුවත් කර ඇති බව විදෙස් මාධ්‍ය වාර්තා පවසයි. ඒ අනුව සිදුකළ විමර්ශනවලදී අතුරුදන් වූ මෝටර් රථය පාළු ස්ථානයක දමාගොස් තිබියදී සොයාගෙන ඇති අතර එහිදී මුදල් සහ සැකකරු සොයා ගැනීමට නොහැකි වී ඇති බව සදහන්ය. අබ්දුල් හමීර් අත්අඩංගුවට ගැනීම සඳහා එරට පොලීසිය මෙහෙයුමක් දියත් කර ඇති අතර එහිදී මෙම පුද්ගලයා මීට වසරකට පෙර ජීවත් වූ නිවසක ලිපිනයක් සොයා ගැනීමට පොලීසියට හැකිවී තිබේ. එම ලිපිනය අනුව පොලීසිය පරීක්ෂණ කටයුතු සිදුකරන අතර අදාළ පුද්ගලයා කුවේටයේ සිටිනවාද එසේ නොමැතිනම් රටෙන් පිටවී ගොස් ඇතිද යන්න සොයාබලා ඔහු අත්අඩංගුවට ගැනීම සඳහා පොලීසිය තවදුරටත් පරීක්ෂණ සිදු කරන බව විදෙස් මාධ්‍ය වාර්තා වැඩිදුරටත් ප්‍රකාශ කරයි.‍", "URL": "https://sinhala.adaderana.lk/news.php?nid=25334", "Category": null, "Parent URL": null}