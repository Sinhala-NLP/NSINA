{"Source": "Adaderana", "Timestamp": "December 31, 2011 03:31 pm", "Headline": "පක්ෂය ප්‍රජාතන්ත්‍රවාදී නම් ජනතාව ගල්, මුල් අතට ගන්නේ නෑ", "News Content": "මේ වනවිට විපක්ෂය තුළ ප්‍රජාතන්ත්‍රවාදයක් නොමැති බවත්, ක්‍රියාත්මක වන්නේ මර්දනය බවත් එක්සත් ජාතික පක්ෂ පළාත් සභා මන්ත්‍රී මෛත්‍රී ගුණරත්න මහතා පවසයි. විපක්ෂ නායක රනිල් වික්‍රමසිංහ මහතාට ආණ්ඩු බලය ලැබුණහොත් දැනට පවතිනවාටත් වැඩි මර්දන වැඩපිළිවෙළක් දැකගත හැකි වනු ඇති බව ඒ මහතා සඳහන් කරයි. පක්ෂය ප්‍රජාතන්ත්‍රවාදී නම් ජනතාව ගල්, මුල් අතට නොගන්නා බව අද(31) කොළඹ පැවති මාධ්‍ය හමුවක දී අදහස් දක්වමින් මන්ත්‍රීවරයා ප්‍රකාශ කළේය. එක්සත් ජාතික පක්ෂයේ ඉහළ තනතුරු තෝරාපත්කර ගැනීම සඳහා පසුගියදා පැවති ඡන්ද විමසීම දූෂිත එකක් බවත්, එහි වගකීම පක්ෂ මහ ලේකම් තිස්ස අත්තනායක දැරිය යුතු බවත් ගුණරත්න මහතා සඳහන් කළේය. එමෙන්ම එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතාට එරෙහිව විනය පරීක්ෂණ පැවැත්විය නොහැකි බවත්, ඊට එරෙහිව ජනතාව පෙළ ගස්වන බවත් හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=21071", "Category": null, "Parent URL": null}