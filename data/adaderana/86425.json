{"Source": "Adaderana", "Timestamp": "March 27, 2018 10:48 am", "Headline": "ආරක්ෂාව සම්බන්ධයෙන් කිසිවිටකත් බියවිය යුතු නෑ", "News Content": "යාපනයේ වැසියන් ඔවුන්ගේ ආරක්ෂාව සම්බන්ධයෙන් කිසිවිටකත් බියවිය යුතු නැතැයි යාපනය ආරක්ෂක සේනාංක ආඥාපති මේජර් ජනරාල් දර්ශන හෙට්ටි ආරච්චි මහතා යාපනයේ මාධ්‍යවේදීන්ට ප්‍රකාශ කොට තිබේ. යාපනයේ මාධ්‍යවේදීන් පිරිසක් ආරක්ෂක සේනාංක ආඥාපතිවරයාගෙන් විමසා ඇත්තේ යාපනයේ පෙට්‍රල් බෝම්බ වලින් ප්‍රහාර එල්ල කිරීම්, ආයුධ වලින් කපා කොටා තුවාල සිදු කිරීම,බිය වැද්දීම් වැනි දේ නිතර නිතර සිදු වීම නිසා ජනතාව බියට පත්ව ඇති බවයි. යාපනයේ පමණක් නොව දිවයිනේ සෙසු පළාත්වලද පෞද්ගලික කෝන්තර මත එවැනි සිද්ධීන් සිදුවන නමුත් පොලීසියට පමණක් එම ක්‍රියාවන් ඉතා පහසුවෙන් නතර කළ හැකි බැවින් සාමාන්‍ය වැසියන් කුමන හේතුවක් මත හෝ බිය වියයුතු නැතැයි මේජර් ජනරාල්වරයා පවසා සිටියි. මෙම ක්‍රියාවන් නතර කිරීම සඳහා ගෙන ඇති පියවර පිළිබඳව විමසූ අවස්ථාවේදී ආඥාපතිවරයා පවසා ඇත්තේ පොලීසිය නිතරම නීතිය හා සාමය ආරක්ෂා කරණ බවය. එම ක්‍රියාවන් ඉතාම හොදින් සිදුවන බවත්,අවශ්‍ය අවස්ථාවලදී පොලිස් විශේෂ කාර්ය බලකාය එම කටයුතු වලට සහය දෙන බවත්ය. යුද හමුදාව විසින් ඉල්ලා සිටි අවස්ථාවක පොලීසියට සහය වන බව පවසා ඇති මේජර් ජනරාල් වරයා ආරක්ෂක කටයුතු වලට අමතරව යාපනයේ වැසියන්ගේ එදිනෙදා ජනජීවිතය නංවාලීමට යුද හමුදාව කටයුතු කරණ බවද පවසා ඇත. මෑතකදී ආරම්භ කල වැඩ පිළිවෙළක් අනුව යාපනයේ තරුණියන් 15 දෙනෙකුට මහන මැෂින් ලබා දී ඇති අතර තවත් 150 කට රජයේ හා විවිධ ආයතන වල රැකියා අවස්ථාවන් යුද හමුදාවේ මැදිහත්වීම මත ලබා දී ඇති බවද සඳහන් කොට තිබේ. එසේ රැකියා ලබා දෙන ලද තරුණ තරුණියන් අතර එල්.ටී.ටී.ඊ.සංවිධානයේ සිට පුනරුත්ථාපනය වූ පිරිස් මෙන්ම සාමාන්‍ය අයද සිටින බව ආඥාපතිවරයා පෙන්වා දෙයි. කෙසේ හෝ යාපනයේ රැකියා විරහිත තරුණ තරුණියන් සඳහා විශාල පරිමානයේ ඇගළුම් කම්හලක් ආරම්භ කරවීමට යුද හමුදාව මැදිහත් වන බවද යාපනයේ ආරක්ෂක සේනාංක ආඥාපතිවරයා ප්‍රකාශ කොට තිබේ.", "URL": "https://sinhala.adaderana.lk/news.php?nid=86425", "Category": null, "Parent URL": null}