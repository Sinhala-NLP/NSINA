{"Source": "Adaderana", "Timestamp": "November 28, 2017 07:23 am", "Headline": "බරපතළ වංචා දූෂණ කොමිසමේ වැඩ නිමයි", "News Content": "බරපතළ වංචා දුෂණ විමර්ශන ජනාධිපති කොමිසමේ වාර්තා සියල්ල මේ වන විට සකස් කර අවසන් කර තිබේ. එහි ප‍්‍රකාශකයෙකු සඳහන් කළේ අදාළ වාර්තාවලට අත්සන් කිරීම මෙම සතිය තුළ සිදුකිරීමට නියමිත බවයි. ඒ අනුව අදාළ වාර්තා ජනාධිපති මෛත‍්‍රීපාල සිරිසේන මහතා වෙත භාරදීම සඳහා දිනයක් ඉල්ලා ඇති බවයි බරපතළ වංචා දුෂණ විමර්ශන ජනාධිපති කොමිසම සඳහන් කළේය. කොමිසම විසින් විමර්ශන සිදුකළ පැමිණිලි 17ක් සම්බන්ධයෙන් වාර්තා සකස් කර ඇති අතර කොමිසමේ අවසන් වාර්තාව ද සකස් කර ඇති බව සඳහන් වෙයි. බරපතළ වංචා දුෂණ විමර්ශන ජනාධිපති කොමිසමේ කාලය සැප්තැම්බර් මස 03 වනි දිනෙන් අවසන් වු අතර සිදුකළ විමර්ශනවල වාර්තා සකස් කිරීම සඳහා නොවැම්බර් මස අවසානය තෙක් කල් ලබාදීමට ජනාධිපතිවරයා පියවර ගනු ලැබීය. මීට පෙර ද කොමිසම විසින් විමර්ශන සිදුකල පැමිණිලි 17ක අවසන් වාර්තා ජනාධිපතිවරයා වෙත භාරදී තිබේ.", "URL": "https://sinhala.adaderana.lk/news.php?nid=80654", "Category": null, "Parent URL": null}