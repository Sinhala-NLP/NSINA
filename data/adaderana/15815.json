{"Source": "Adaderana", "Timestamp": "May 1, 2011 02:00 pm", "Headline": " පරිගනකයේ දෝෂ මකන්න\"හෙලෝ\"කීවොත් බලාගෙනයි..!", "News Content": "දුරකථන ඇමතුම් ලබා දී පරිගනක මෘදුකාංග වල දෝෂ පවතින බව පවසමින් මුදල් එක් රැස් කිරීමේ ජාවාරමක් පවතින බව ශ්‍රී ලංකා පරිගනක හදිසි ප්‍රතිචාර සංසදය පවසයි. මේ වන විට සිංගප්පූරුව තුළ එවැනි ජාවාරමක් ක්‍රියාත්මක වන බවට තොරතුරු ලැබී ඇති බව හදිසි ප්‍රතිචාර සංසදයේ ජ්‍යෙෂ්ඨ තොරතුරු ආරක්ෂක ඉංජිනේරු රෝහණ පල්ලියගුරු මහතා ප්‍රකාශ කළේය. මයික්‍රොසොෆ්ට් ආයතනය මගින් සිංගප්පූරු‍ ජනතාවට මේ පිළිබඳ අවවාද කර ඇති බව හෙතෙම අද දෙරණට කියා සිටියේය. ජංගම දුරකථනයක් මගින් යම් පණිවිඩයක් ලබාදී මයික්‍රොසොෆ්ට් මෘදුකාංගවල යම් දෝෂයක් පවතින බවත්,එය නිරාකරණය කරදීම සඳහා තමන්ට සහය විය හැකි බැවින් වෙබ් අඩවි ලිපිනයක් ලබාදී එයට ප්‍රවේශවන ලෙස කිසිවෙකු විසින් දැනුම්දෙන බවත් පල්ලියගුරු මහතා සඳහන් කරයි. ඉන්පසු අදාළ තැනැත්තා එකී වෙබ් අඩවියට පිවිසුණු පසු එහි සම්පූර්ණ පාලනය මෙම ජාවාරම්කරුවන් විසින් සියතට ගන්නා බවත්,පසුව පරිගනකයේ පවත්නා දෝෂය විසඳාදීම සඳහා යම් මුදලක් ලබාදිය යුතු බව දන්වා එමගින් සේවාදායකයා මුළු මනින්ම තමන්ගේ ග්‍රහණයට නතුකරවා ගන්නා බවත් ඔහු පෙන්වාදෙයි. මේ අයුරින් පරිගනකය තුළ කිසිදු දෝෂයක් නැතත් දෝෂ පවත්නා බවට බිය ගන්වා සහ පසුව තමන්ගේ වෙබ් අඩවියට පිවිසුණු අය තම ග්‍රහණයට නතු කර ගනිමින් මුදල් ඉපයීමේ කූට ජාවාරමක් පවත්වාගෙන යන බවත් ශ්‍රී ලංකාව තුළ ද මෙම ජාවාරම ක්‍රියාත්මක විය හැකි බවත් රෝහණ පල්ලියගුරු මහතා අවධාරණය කළේය.", "URL": "https://sinhala.adaderana.lk/news.php?nid=15815", "Category": null, "Parent URL": null}