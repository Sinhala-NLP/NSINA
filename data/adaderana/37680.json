{"Source": "Adaderana", "Timestamp": "September 25, 2013 12:19 pm", "Headline": "පිල්ලේ ලංකාව ගැන විශේෂ ප්‍රකාශයක් කරයි ", "News Content": "එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය අද(25) ශ්‍රී ලංකාව සම්බන්ධයෙන් විශේෂ වාචික ප්‍රකාශයක් සිදුකිරීමට නියමිතව තිබේ. ශ්‍රී ලංකාවේ සිදුකළ සංචාරයේ නිරීක්ෂණ ඇතුළත් වාචික වාර්තාව අද ජීනිවා මානව හිමිකම් කවුන්සිල සැසිවාරයට ඉදිරිපත් කිරීමට නියමිතයි. කෙසේ වෙතත් වාර්තාව සම්බන්ධයෙන් අද දිනයේ දී ඡන්ද විමසීමක් සිදුනොකෙරෙන බව වාර්තා වෙයි. පසුගිය අගෝස්තු මස 25 වන දින නවනීදන් පිල්ලෙයි මහත්මිය දිවයිනට පැමිණි අතර ඇය දින 7ක කාලයක් දිවයිනේ රැඳී සිටින ලදී. මෙම සංචාරයේ දී පිල්ලෙයි මහත්මිය උතුරේ ප්‍රදේශ කිහිපයක සංචාරයක නිරත වු අතර අවසන් සටන පැවති වෙල්ලමුල්ලිවයික්කාල ප්‍රදේශයේ විශේෂ සංචාරයකට ද එක් වුණි. මේ අතර අගෝස්තු මස 31 වන දින කොළඹ පැවති මාධ්‍ය හමුවට එක්වෙමින් පිල්ලෙයි මහත්මිය සඳහන් කළේ යුද්ධයේ අවසන් භාගයේ දී සිදුවු බව කියන යුද අපරාධ සම්බන්ධයෙන් ශ්‍රී ලංකා රජය විශ්වසනීය පරීක්ෂණයක් පැවැත්වීමට ක්‍රියා නොකළහොත් ඒ සම්බන්ධයෙන් ජාත්‍යන්තර පරීක්ෂණයක් පැවැත්වීමේ හැකියාව පවතින බවයි. කෙසේ වෙතත් අද දිනයේ දී පිල්ලෙයි මහත්මිය ශ්‍රී ලංකාව සම්බන්ධයෙන් කුමන ආකාරයෙන් ප්‍රකාශයක් සිදුකරන්නේ ද යන්න පිළිබඳව තොරතුරු අනාවරණය වී නොමැත. එමෙන්ම පිල්ලෙයි මහත්මිය අද දිනයේ ජීනිවා මානව හිමිකම් කවුන්සිලයට අදාළ වාචික වාර්තාව ඉදිරිපත් කිරීමෙන් අනතුරුව අමෙරිකාවේ නිව්යෝර්ක්හි පැවැත්වෙන 68 වන මහ සමුළුවට ද සහභාගී වීමට නියමිතව තිබේ.", "URL": "https://sinhala.adaderana.lk/news.php?nid=37680", "Category": null, "Parent URL": null}