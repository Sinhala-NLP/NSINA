{"Source": "Adaderana", "Timestamp": "June 4, 2015 04:47 pm", "Headline": "දුන් පොරොන්දු නොතකා ඉබාගාතේ යනවා-උද්ඝෝෂණ කරන්න සූදානම්", "News Content": "ජනතාවට දුන් පොරොන්දු ඉටු නොකර ආණ්ඩුව ඉබාගාතේ යන බව ජ.වි.පෙ. ප‍්‍රධාන ලේකම් ටිල්වින් සිල්වා මහතා පවසයි.අද (04) බත්තරමුල්ල පක්ෂ මූලස්ථානයේදී පැවති මාධ්‍ය හමුවකදී හෙතෙම මේ බව සඳහන් කළේය.එහිදී ඔහු මෙසේද කියා සිටියේය.වත්මන් ආණ්ඩුවේ දින සියය අවසන්වී මේ වනවිට සති 6ක කාලයක් ගතවෙලා. දින සියයේ ආණ්ඩුවෙන් ඉටුකරනවා කිව්ව බොහෝ දේවල් ඉටුකරලා නැහැ. දින සියයෙන් පසුව ජනතාවට අලූත් ආණ්ඩුවක් හදාගන්න අවස්ථාවක් උදාවෙලා නැහැ. රට ඉබාගාතේ යනවා. රට අරාජික වෙලා. අද පාර්ලිමේන්තුව කිසිවක් කරගත නොහැකි තැනක් බවට පත්වෙලා. වයෝවෘද්ධ ඇමතිවරු පරුෂ වචන කියනවා. පාර්ලිමේන්තුව ගාල ගොට්ටියක් වෙලා. කිසිදු නීතියක් සම්මත කරගන්න බැරිව පාර්ලිමේන්තුව කල් දානවා. මේ තත්ත්වය ඉබේ ඇතිවුණ තත්ත්වයක් නොවේ. මහින්ද රාජපක්‍ෂ හිතවාදීන් මේ සියල්ල අවුල් කරමින් තිබෙනවා. ඔවුන් කල්පනා කරනවා රට අරාජික කරලා නැවත බලය අත්පත් කරගන්න පුළුවන් කියලා. යූ.ඇන්.පී-ශී‍්‍ර ලංකා හවුල් ආණ්ඩුවත් මේ අරාජික බව හඳුනාගෙන නැහැ. රටේ ආර්ථිකය කඩා වැටිලා. ඒ නිසාම බඩුමිල ඉහළ යමින් තිබෙනවා. උද්ධමනය වැඩිවෙලා. 2015 මැයි මාසයේ මහබැංකු වාර්තාවකට අනුව උද්ධමනය වැඩිවෙලා තිබෙන බව අනාවරණය වෙනවා. රට සමාජයීය වශයෙන් බිඳ වැටිලා. මෙම අරාජිකත්වය නිර්මාණයවීමට මහින්ද රාජපක්‍ෂ පිලත් එජාප-ශී‍්‍රලංකා හවුල් ආණ්ඩුවත් වගකිව යුතුයි. මේ ආණ්ඩුව මැතිවරණ කාලයේ ලබාදුන් දින 100 වැඩපිළිවෙළේ පොරොන්දු අමතක කරලා. දින 100ට වැඩ 100ක් ගැන මැතිවරණය කාලයේ කතා කළා. නමුත් දැන් ඒ පොරොන්දු අමතක කරලා අලූත් මැතිවරණ ක‍්‍රමයක් ගැන පිරිසක් කතා කරනවා. තව පිරිසක් මහින්ද අගමැති කරන්න කතා කරනවා. තවත් අය විපක්‍ෂ නායකකම රැකගැනීමට උත්සාහ කරනවා. තවත් පිරිසක් ආණ්ඩු බලය අත්පත් කරගැනීමට බලාගෙන ඉන්නවා. එකිනෙකා එක එක දේවල් ගැන කතා කරමින් ජනතාවට ලබාදුන් පොරොන්දු අමතක කර දමා තිබෙනවා. රටේ ප‍්‍රජාතන්ත‍්‍රවාදය වෙනුවෙන් දින 100 වැඩපිළිවෙළට අනුව 19වන සංශෝධනය සම්මත කළා. නමුත් තවමත් 19වන සංශෝධනය බලාත්මක කරලා නැහැ. එම සංශෝධනය බලාත්මක කිරීමට නම් ස්වාධීන කොමිෂන් සභා ස්ථාපිත කළ යුතුයි. එම ස්වාධීන කොමිෂන් සභා ස්ථාපිත කිරීමට අවශ්‍ය ව්‍යවස්ථාදායක සභාව තවම පත්කර නැහැ. ව්‍යවස්ථාදායක සභාවට නම්කළ සිවිල් පුරවැසියන් සම්බන්ධයෙන් විවාද කිරීමට 03වැනිදා පාර්ලිමේන්තුව රැස් කළා. නමුත් ඒ පිළිබඳව කිසිදු විවාදයක් නොමැතිව පාර්ලිමේන්තුව කල් තිබ්බා. මූලික කි‍්‍රයාමාර්ග පවා ඉටුකරගැනීමට නොහැකිව සියලූ දේවල් අවුල් වෙලා තිබෙනවා. ව්‍යවස්ථාදායක සභාවට අගමැතිවරයාත් ජනාධිපතිවරයාත් පත්කළ නියෝජිතයින් ඇමතිවරුන් වීම ඇතැමුන්ට අර්බුදයක් වෙලා. ඒ වගේම සිවිල් නියෝජිතයින් තිදෙනා සම්බන්ධයෙන්ද එකඟතාවයක් නැහැ. ඔවුන් පත්කිරීමේ අයිතිය තිබෙන්නේ අගමැතිට සහ විපක්‍ෂ නායකවරයාටයි. නමුත් එම පත්කිරීමේදී පක්‍ෂ විපක්‍ෂ අදහස් ලබාගත යුතුයි. ඒකත් ව්‍යවස්ථාදායක සභාව පත්කිරීමට ගැටලූවක් වෙලා. ඒ වගේම 19වන සංශෝධනයට අනුව ගෙන ආ යුතු තොරතුරු දැනගැනීමේ පනත තවමත් පාර්ලිමේන්තුවට ගෙනාවේ නැහැ. අඩුම තරමේ ඒ සම්බන්ධයෙන් කතාබහක් හෝ නැහැ. ඒ වගේම පාර්ලිමේන්තු මන්තී‍්‍රවරුන් සඳහා වන ආචාරධර්ම පද්ධතියක් හදන්න කථා කළා. අපි එය සකස් කර දුන්නත් ඒ සම්බන්ධයෙන් කතාබහක් නැහැ. මේ වෙලාවේ නව ඡුන්ද ක‍්‍රමයක් හදන්න කතා කරමින් ඉන්නවා. කුමන ඡුන්ද ක‍්‍රමයකින් පත් වුණත් පාර්ලිමේන්තු මන්ත‍්‍රී‍්‍රවරුන් ආචාරධර්ම අනුව කටයුතු කරන්නේ නැත්නම් එයින් ඵලක් වන්නේ නැහැ. නව මැතිවරණ ක‍්‍රමයක් පිළිබඳ සාකච්ඡාව එකිනෙකාගේ පටු අරමුණු නිසා කල් යමින් තිබෙනවා. ශී‍්‍ර ලංකා නිදහස් පක්‍ෂය උත්සාහ කරමින් තිබෙන්නේ නව මැතිවරණ ක‍්‍රමය සම්මත කරගැනීම කල්දමා ඒ මගින් පාර්ලිමේන්තු මැතිවරණය කල් දාගන්නයි. ජනතා විමුක්ති පෙරමුණේ අපි නව මැතිවරණ ක‍්‍රමයක් සඳහා යෝජනා ඉදිරිපත් කළා. සාකච්ඡාවට ගණනාවකට සහභාගී වුණා. නමුත් ඒ සියල්ල පැත්තකින් තියලා එක් එක් දේශපාලන පක්‍ෂ තම තමන්ගේ පටු අරමුණු වෙනුවෙන් පෙනී ඉන්නවා. නව මැතිවරණ ක‍්‍රමයක් ගැන අවුරුදු 13ක් තිස්සේ සාකච්ඡා කළා. වර්තමාන ආණ්ඩුවෙන් පස්සේ විධායක සභාව තුළත් මේ සම්බන්ධයෙන් සාකච්ඡා කළා. ඉන් පසුව ජනාධිපතිවරයාත් අගමැතිවරයාත් නව මැතිවරණ ක‍්‍රමයකට එකඟතාවයකට ඒමට අවශ්‍ය යැයි යෝජනා වුණා. ඉන් පසුව ජනාධිපතිවරයා ඇමති අනුකමිටුවකට මේ වැඩේ බාරදුන්නා. අන්තිමේදී ඇමති අනු කමිටුවත් ඒ වැඩේ ජනාධිපතිටම බාර දුන්නා. එනිසා නව මැතිවරණ ක‍්‍රමයක් පිළිබඳ සාකච්ඡා අසාර්ථක වෙලා තිබෙනවා. කළ යුතු අය වැඬේ කල් දමමින් තිබෙනවා. ඉදිරි ක‍්‍රියාමාර්ග අරාජිකත්වයට පත්වෙලා. දින 100 ආණ්ඩුව ක්‍ෂණික සහන වැඩසටහනක් ඉදිරිපත් කළා. දින 100ට වැඩ 100ක් කරනවා කිව්වා. ඒකට අනුව අතුරු අයවැයක් ඉදිරිපත් කළා. දින 100 අවසන් වෙලා සති 06ක පමණ කාලයක් ගතවෙලා තිබුණත් එම පොරොන්දුවලින් බොහෝ දේ ඉටුවෙලා නැහැ. මෝටර් බයිසිකල් ලබාදීමේ වැඩසටහනින් අසාධාරණයට පත් රාජ්‍ය සේවකයින්ට සහන ලබාදෙනවා කිව්වත් එය ඉටුකළේ නැහැ. විශ‍්‍රාමිකයින්ගේ වැටුප් විෂමතාවය විසඳන තුරු රුපියල් 3500ක දීමනාවක් දෙනවා කිව්වත් එය ලබාදී නැහැ. දරුවෙකු ප‍්‍රසූත කිරීමට සිටින සෑම මවකටම රුපියල් 20,000ක දීමනාවක් දෙනවා කිව්වත් එය ලබාදී නැහැ. වී කිලෝවක සහතික මිල රුපියල් 50ක් දක්වා ඉහළ දමන බවට පොරොන්දු වුණත් දැනටත් වී කිලෝවක මිල රුපියල් 30කටත් වඩා අඩු අගයකය. අමු තේ දළු කිලෝවක් සඳහා රුපියල් 80-90 අතර මිලක් ලබාදෙනවා කිව්වත් එය ඉටුකර නැහැ. රබර් කිලෝවක් සඳහා රුපියල් 350ක පාලන මිලක් ලබාදෙන්න පොරොන්දු වණත් එය ඉටුකර නැහැ. කිරි ලීටරයක් සඳහා රු. 70ක මිලක් ලබාදෙන බව පොරොන්දු වුණත් එය ලබාදී නැහැ. සියලූම ගොවීන්ගේ ගොවි ණය 50%කින් කපා හැරීමටත් දඩ මුදල් ඉවත් කිරීමටත් යෝජනා කළත් ඒ පොරොන්දුවත් ඉටුකර නැහැ. සෑම ධීවරයෙකුටම දශ ලක්‍ෂයක රක්‍ෂණ ආවරණයක් ලබාදීමට කටයුතු කරනවා කිව්වත් ඒ සඳහා වැඩපිළිවෙළක් නැහැ. ගොවීන්ට වගා හානි සඳහා රක්‍ෂණ ආවරණයක් ලබාදෙන බවට පොරොන්දු වුණත් ලබාදුන්නේ නැහැ. සියලූම ගොවීන්ට, ධීවරයින්ට අවිධිමත් රැකියාවල නියුතු අයට විශ‍්‍රාම වැටුප් ක‍්‍රමයක් හඳුන්වා දෙන බවට පොරොන්දු වුණත් එය ඉටුකළේ නැහැ. ලක්‍ෂ දෙකහමාරකට අඩුවෙන් රන්භාණ්ඩ උකස් කළ අයගෙන් පොලී මුදල් සහ දඩ මුදල් කපාහරින බවට පොරොන්දු වුවත් එය ඉටුකළේ නැහැ. ඒ වගේම අතුරු අයවැයෙන් නිදහස් සෞඛ්‍යට ජාතික ආදායමෙන් 3%ක්ද අධ්‍යාපනය සඳහා 6%ක්ද වෙන් කරන බවට පොරොන්දු වුවත් එය ඉටුකිරීමට පියවර ගෙන නැහැ. වතු ජනතාවට ඉඩම් අයිතිය ලබාදී ජීවත්ව සිටින නිවාසවල අයිතිය තහවුරු කරන බවට පොරොන්දු වුවත් එය ඉටුකළේ නැහැ. හිසට සෙවණක් නැති ජනතාවට නිවාස ව්‍යාපෘතියක් ආරම්භ කරන බව කීවත් ඊට වැඩපිළිවෙළක් නැහැ. පෞද්ගලික අංශයේ සේවකයින්ට රුපියල් 2500 වැටුප් වැඩිවීමක් යෝජනා කළත් ඒ සඳහා කිසිදු නීතියක් සම්මත කර නැහැ. ආබාධිත සොල්දාදුවන් සඳහා ලක්‍ෂ 5ක ණයක් ලබාදෙන බව කිව්වත් එය ලබාදී නැහැ. අතුරු අයවැයෙන් මන්දිර බද්දක් යෝජනා කළාට එය ලබාගැනීමට කටයුතු කර නැහැ. මේ ආකාරයෙන් විශාල පොරොන්දු ප‍්‍රමාණයක් ලබාදී තිබුණත් එහි ප‍්‍රධාන දේවල් පවා ඉටුකර නැහැ. ලස්සන කතා විතරයි. දින 100 යටතේ ඉටුකර තිබෙන්නේ 19 සම්ම කිරීම පමණයි. සිවිල් සංවිධානවල සහ ජනතා විමුක්ති පෙරමුණේ මැදිහත්වීම නොතිබුණා නම් 19 සම්මත වෙන්නෙත් නැහැ. වංචා දූෂණ සිදුකළ පුද්ගලයින්ට දඬුවම් දීමේ කි‍්‍රයාවලිත් ඇල් මැරිලා. ආණ්ඩුවේ බලධාරින්ගේ වුවමනාවට අනුව එම පරීක්‍ෂණ කල් යනවාද කියලත් සැකයක් තිබෙනවා. මේ ආණ්ඩුවෙත් මහ බැංකු බැඳුම්කර ගනුදෙනුව විශාල වංචාවක්. ඒ සම්බන්ධයෙන් හොයන්න පත්කළ කමිටුවත් වංචාකාරියි. ඒ වගේම මේ ආණ්ඩුව රේගුවට කරන බලපෑම් වැඩිවෙලා. කලින් ආණ්ඩුව කරපු දේවල්ම වර්තමාන ආණ්ඩුවත් කරනවා. ආණ්ඩුවක් තිබුණට වැඩක් කෙරෙන්නේ නැහැ. වර්තමාන පාර්ලිමේන්තුව පවත්වාගෙන යන්න බැරි තත්ත්වයක් උදාවෙලා. මේ පාර්ලිමේන්තුව ජනතා වරම සමඟ ගැටුමක් තිබෙනවා. ඒ අතර මහින්ද රාජපක්‍ෂ පිල පාර්ලිමේන්තුව අරාජික කරනවා. අනපනත් සම්මත වීම් වළක්වනවා. මහින්ද රාජපක්‍ෂ හිතවාදීන් 19ට කොපමණ බාධා කළාද කියලා මුලූ රටම දන්නවා. 19 වන සංශෝධනයට ගෙනා පක්‍ෂ මාරුකරන මන්තී‍්‍රරුන්ගේ මන්තී‍්‍රධුරය අහෝසි කිරීමේ යෝජනාව දිනේෂ් ගුණවර්ධනලාගේ මැදිහත්වීමෙන් වැළැක්වූවා. ඒ වගේම ස්වාධීන කොමිෂන් සභා පත්කිරීමට බාධා කරමින් තිබෙනවා. මේ පාර්ලිමේන්තුව ජනතා වුවමනාවන් ඉටුකරන්නේ නැහැ. නව පාර්ලිමේන්තු ක‍්‍රමයක් සහිත 20වන සංශෝධනයටත් බාධා කරමින් තිබෙනවා. මහින්ද රාජපක්‍ෂ පිල කියනවා අලූත් ආණ්ඩුවක් එනකල් ව්‍යවස්ථාදායක සභාව පත්කරන්න එපා කියලා. 19 බලාත්මක කරන්න ඔවුන් ඉඩ දෙන්නේ නැහැ. 19 බලාත්මක නොකර පවත්වන ඡන්දයෙන් වාසි ගන්න පුළුවන් කියලා මහින්ද පිල හිතනවා. ජනවාරි 08 වැනිදා ලැබුණු ජනවරමින් දූෂිතයන්ට දඬුවම්දීම පැහැදිලි කරුණක් විදියට තිබෙනවා. දූෂිතයන්්ට දඬුවම් දීමට ස්ථාපිත කළ මූල්‍ය අපරාධ කොට්ඨාශය විසුරුවන්න කියලා මහින්ද රාජපක්‍ෂ පිල බලපෑම් කරමින් තිබෙනවා. ඒ වගේම ඔවුන් විධායක ජනාධිපති ධුරයේ බලතල ඉවත්කිරීමට යාමේදීද විශාල බාධාවක් කළා. එනිසා මෙය බරපතළ අර්බුදයක් බවට පත්වෙලා. ප‍්‍රධාන ප‍්‍රශ්නය 20වන සංශෝධනය වුණත් එයින් යටපත් කරපු තවත් ප‍්‍රශ්න රාශියක් තිබෙනවා. එනිසා අපි කියන්නේ ව්‍යවස්ථාදායක සභාව පත්කර ස්වාධීන කොමිෂන් සභා කඩිනමින්ම ස්ථාපිත කළ යුතු බවයි. ඒ වගේම තොරතුරු දැනගැනීමේ පනත, මන්තී‍්‍රවරුන්ගේ ආචාරධර්ම පනත වහාම පාර්ලිමේන්තුවට ඉදිරිපත් කර සම්මත කරගත යුතුයි. එජාප-ශී‍්‍රලනිප හවුල් ආණ්ඩුව ජනතාවට ලබාදුන් පොරොන්දු ඉටු නොකර ඔවුන් තමන්ගේ බල ව්‍යාපෘතිය සාර්ථක කරගන්න ගණන් හදමින් ඉන්නවා. එජාපයත්-ශී‍්‍රලනිපයත් කල්පනා කරන්නේ තමන්ට ආණ්ඩුවක් හදාගන්න එක ගැනයි. ඔවුන් ඡන්ද ක‍්‍රමය දිහා බලන්නේ ඒ වුවමනාවෙන්. රටට ඡන්ද ක‍්‍රමයක් අවශ්‍ය වෙන්නේ එක් එක් දේශපාලන පක්‍ෂවලට ආණ්ඩුවක් හදාගන්න එක ලේසි කරන්න නෙවෙයි. දැන් එජාපයේත් ශී‍්‍රලනිපයේත් බල ව්‍යාපෘතියේ න්‍යාය පත‍්‍රය නිසා රටටත් ජනතාවටත් ඉටුකළ යුතු දේ සිදුවෙන්නේ නැහැ. අද මහින්ද රාජපක්‍ෂලා වෛරීසහගත හැසිරීමක නිතරවෙලා. මහින්ද උදේට හිරගෙදර යනවා. හවසට පන්සල් යනවා. නමුත් වෛරීසහගතවයි හැසිරෙන්නේ. පාර්ලිමේන්තුවේ ඉන්න මහින්ද පිලේ මන්තී‍්‍රවරුන් අගමැතිට පරුෂ වචනයෙන් බැන වදිනවා. පාර්ලිමේන්තුවේ පමණක් නොව දැන් එළියේ ඉන්න අයත් ඒ වැඬේම කරනවා. දකුණු පළාත් සභා මන්තී‍්‍ර ඞී.වී. උපුල් කියනවා ඒ අයගේ ආණ්ඩුවක් යටතේ මූල්‍ය අපරාධ කොට්ඨාශයේ පොලිස් නිලධාරීන්ට ගල් ගහලා මරණවා කියලා. මහින්ද රාජපක්‍ෂ කල්ලිය මහින්ද අගමැතිකිරීම සඳහා සිදුකරන මෙම විසුළුකාරී, ප‍්‍රචණ්ඩ හැසිරීම පාර්ලිමේන්තුවත් රටත් අරාජික කරලා. ආණ්ඩුව ඒ ගැන නොසිතා තමන්ගේ බලය රැක ගැනීම වෙනුවෙන් දවස ගෙවනවා. ජනතා විමුක්ති පෙරමුණ ඒකාධිපති රාජපක්‍ෂ පවුල් පාලනය පරාජය කිරීමට කටයුතු කළා. දින 100 ආණ්ඩුවෙන් ජනතාවට ලබාදිය යුතු දේවල් ලබාදීම සඳහා ජාතික විධායක සභාවට සම්බන්ධ වෙලා විශාල කාර්යභාරයක් ඉටුකළා. 19 සංශෝධනය සම්මත කිරීමට, දූෂිතයන්ට දඬුවම්දීමට මැදිහත් වුණා. නව මැතිවරණ ක‍්‍රමයක් සකස් කරන්න යෝජනා ඉදිරිපත් කළා. පක්‍ෂයක් ලෙස අපෙන් ඉටුවිය යුතු බොහෝ දේ ඉටුකර තිබෙනවා. දැන් ආණ්ඩුව ජනතාවට පොරොන්දුවූ දේවල් ඉටුකළ යුතුයි. ඒ වගේම ජනතාවට නව පාර්ලිමේන්තුවක් හදාගන්න ඉඩ ලබාදිය යුතුයි. රනිල් වික‍්‍රමසිංහට අගමැතිධුරය දරන්න අයිතිය තිබෙන්නේ දින 100ක් පමණයි. කැබිනට් මණ්ඩලයත් පාර්ලිමේන්තුවත් දින 100න් පසු තව දුරටත් පවත්වාගෙන යා යුතු නැහැ. පාර්ලිමේන්තුව විසුරුවිය යුතුයි. ඊට පෙර 19වන සංශෝධනයට අදාල අනපනත් සම්මත කරගත යුතුයි. දින 100 පොරොන්දු ඉටුකළ යුතුයි. ජනවරමට හිස නමා දුන් පොරොන්දු ඉටුකළ යුතුයි. මෙම පොරොන්දු ඉටුකරවා ගැනිමට ජනතා විමුක්ත පෙරමුණ ඉදිරියේදී දැවැන්ත උද්ඝෝෂණ කි‍්‍රයාමාර්ගයක් දියත් කිරීමට කටයුතු කරනවා.", "URL": "https://sinhala.adaderana.lk/news.php?nid=51780", "Category": null, "Parent URL": null}