{"Source": "Adaderana", "Timestamp": "April 20, 2017 12:08 pm", "Headline": " රජයෙන් විශේෂ වැඩපිළිවෙළක්", "News Content": "මීතොටමුල්ල කසළ කන්දේ කොටසක් කඩා වැටීමෙන් අවතැන් වූ ජනතාව අතර සිටින පාසැල් ළමුන්ට අවශ්‍ය පොත්පත් හා උපකරණ ලබාදීම සඳහාද රජය විශේෂ වැඩපිළිවෙළක් ක්‍රියාත්මක කර තිබේ.ඒ සඳහා අවශ්‍ය තොරතුරු ලබාගැනීමට කොළඹ දිස්ත්‍රික් ලේකම්වරයා වෙත උපදෙස් ලබාදී ඇති බව ආපදා කළමනාකරණ අමාත්‍යංශය සඳහන් කළේය.අවතැන්වූවන් අතර සිටින ළමුන් සංඛ්‍යාව සහ ඉන් පාසැල් යන වයසේ පසුවන ළමුන් පිළිබඳ තොරතුරු ලබාගැනීම, ළමා හා කාන්තා කටයුතු අමාත්‍යංශය සහ ජාතික ළමා ආරක්ෂක අධිකාරිය එක්ව මේ වන විටත් ආරම්භ කර තිබේ.ලබන 26 වනදායින් ආරම්භ වන දෙවන පාසල් වාරයේ අධ්‍යයන කටයුතුවලට බාධාවකින් තොරව සහභාගී වීම සඳහා විපතට පත් ළමුන්ට අවශ්‍ය පාසැල් පොත්පත් හා උපකරණ ලබාදීම කඩිනමින් සිදුකරන බව කොළඹ දිස්ත්‍රික් ලේකම් සුනිල් කණ්නංගර මහතා සඳහන් කළේය. මේ අතර මීතොටමුල්ල කසළ කන්ද ආශ්‍රිතව හඳුනාගෙන ඇති අවදානම් කලාපයේ සිටින ජනතාව ඉවත් කිරීමේ කටයුතු අද(20) ආරම්භ කර තිබේ.අවධානම් කලාප ලෙස ලකුණු කර ඇති ප්‍රදේශවලින් ජනතාවට ඉවත් වන ලෙසට ප්‍රාදේශීය ලේකම්වරයාගේ අත්සනින් යුතු ලිපි ප්‍රදර්ශනය කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=72274", "Category": null, "Parent URL": null}