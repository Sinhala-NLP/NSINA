{"Source": "Adaderana", "Timestamp": "August 23, 2019 10:50 am", "Headline": "මඩේ වැටුණු සද්ධන්තයින්", "News Content": "මඩ වලක එරී සිටි ආසියානු අලින් පස් දෙනකුගේ දිවි බේරාගත් පුවතක් මැලේසියාවෙන් වාර්තා වෙයි. එය සිදු වූයේ එරට වන රක්ෂිතයකදීයි. ක්වාලාලම්පූර් අගනුවරට කිලෝමීටර් 200ක් පමණ නැගෙනහිරින් පිහිටි පහැන්ග් (Pahang)ප්‍රාන්තයේ වන රක්ෂිතයක මෙම මඩ වල පිහිටා තිබුණි. මෙම අලි එහි සිරව ඇත්තේ ඉකුත් 20වැනිදා සිට බව එරට මාධ්‍ය වාර්තා කරයි. එය අත්හැර දැමූ නීති විරෝධී පතල් තටාකයක් බව සඳහන්. මෙම දර්ශන පටිගත කර ඇත්තේ මැලේසියාවේ වනජීවී දෙපාර්තමේන්තුව විසිනි. කැණීම් යන්ත්‍රයක් ආධාරයෙන් සකස් කළ මාර්ගය අලින්ට වලෙන් ගොඩ ඒමට උපකාරී වුණි. පැය හතරක මෙහෙයුමකින් පසු අලි පස් දෙනාම නිරුපද්‍රිතව ගොඩ ගැනීමට හැකි වී ඇත. රැස්ව සිටි පිරිස ප්‍රීති ඝෝෂා නගද්දී එම අලි නිදහසේ වනාන්තරයට ඇවිද ගිය බව වාර්තා වෙයි.", "URL": "https://sinhala.adaderana.lk/news.php?nid=117275", "Category": null, "Parent URL": null}