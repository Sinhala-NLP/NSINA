{"Source": "Adaderana", "Timestamp": "October 15, 2018 02:05 pm", "Headline": "නොරොච්චෝලෙට සුළං බාධකයක්", "News Content": "නොරොච්චෝලේ තාප විදුලි බලාගාරය තුළ සුළං බාධකයක් ඉදිකිරීම සඳහා රජය විසින් රුපියල් මිලියන 600 ක මුදලක් වෙන් කර ඇත. නොරොච්චෝලේ තාප විදුලි බලාගාරයේ විදුලිය නිෂ්පාදනය කිරීම සඳහා ගෙනවිත් තැන්පත් කරන ගල් අගුරු කුඩු සහ දහනය කිරීමෙන් පසුව ඉවත දමන ගල් අගුරු අළු මුහුදු සුළඟ සමග මුසුවී අවට ගම්මාන කර ගසා ගෙන යාම පසුගිය කාලයේ සිදු විය. විශේෂයෙන්ම වාරකන් සමයේදී මුහුදු සුළං දැඩිව ගොඩ බිමට හමා ඒම නිසා මෙම ගැටළුකාරී තත්ත්වය ඇති වන්නේය. මෙම තත්ත්වය නිසා බලාගාරය ආසන්නයේ පදිංචිකරුවන් පසුගිය කාලය පුරා දැඩි අසීරුතාවයකට පත් විය. ඇතැම් නිවාස වල ගල් අගුරු කුඩු තැන්පත් වීම නිසා කුඩා දරුවන් රෝගී වී ඇති බවද කියති. බලාගාරය ආසන්නයේ ඇති වගා බිම් වලටද ගල් අගුරු කුඩු ගසා ගෙන යාම හේතුවෙන් එම වගා කටයුතුද අඩපන වී තිබුණි. නොරොච්චෝලේ තාප විදුලි බලාගාරය තුළ ගල් අඟුරු ටොන් මිලියන 1.2 ක් අක්කර 48 ක භූමියක් තුළ මේ වන විට ගබඩා කර ඇත. ඊට අමතරව ගල් අඟුරු දහනය කිරීමෙන් අනතුරුව ඉවත ලද ගල් අඟුරු අළු ටොන් ගණනාවක්ද බලාගාර භූමිය තුළ මේ වන විට තැන්පත් කර ඇත. තැන්පත් කර ඇති එම ගල් අඟුරු වලට සහ ගල් අගුරු අළු වලට විශේෂ යන්ත්‍ර යොදා ගෙන ජලය ඉසිමද විදුලි බල මණ්ඩලය මේ වන විට ආරම්භ කර ඇත. මෙම තත්ත්වයට එකම පිළියම වන්නේ සුළං බාධකයක් ඉදිකිරීම බව පරිසරවේදීන් පසුගිය කාලය පුරාම පෙන්වා දුන්නේය. එහි එක් ප්‍රතිඵලයක් ලෙස විදේශයකින් ගෙන්වන ලද විශේෂ ලෝහ සහ ෆයිබර් ආවරණයක් මඟින් මෙම සුළං බාධකය ඉදි කර ඇත. උස මීටර් 15 ක් වන මෙම සුළං බාධකයේ සමස්ථ දිග මීටර් 1100 කි. කෘතිමව ඉදිකරන සුළං බාධක වලට අමතරව ස්වාභාවික සුළං බාධක යෙදීම වඩාත් උචිත බව බලාගාරය ආරම්භ කිරීමට පෙර යෝජනා විය. ඒ අනුව සුළං බාධකයක් ලෙස විවිධ ගස් වර්ග සිටුවීමද මේ වන විට ආරම්භ කර ඇත. (ඡායාරූප-ජූඩ් සමන්ත)", "URL": "https://sinhala.adaderana.lk/news.php?nid=97720", "Category": null, "Parent URL": null}