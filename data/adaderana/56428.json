{"Source": "Adaderana", "Timestamp": "January 18, 2016 11:28 am", "Headline": "මෙරට සම්බන්ධීකරණයෙන් වකුගඩු 30ට වඩා නීති විරෝධීව ජාවාරම් කරලා", "News Content": "දකුණු ඉන්දියාවේ තෙලඟන ප්‍රාන්තයේ වකුගඩු ජාවාරම් සම්බන්ධයෙන් පරීක්ෂණ සිදුකළ ඉන්දීය පොලීසිය විසින් ශ්‍රී ලංකාවේ සම්බන්ධීකරණයෙන් යුතුව මේවන විට නීති විරෝධී ලෙස වකුගඩු බද්ධකිරීම් 30 ට වැඩි සංඛ්‍යාවක් සිදුකර ඇති බව සොයාගෙන තිබේ.තෙලඟන අපරාධ විමර්ශන නිලධාරීන් විසින් තෙලඟන ප්‍රදේශයේ වෛද්‍යවරයෙකු සහ දිල්ලි, ආන්ද්‍ර පෙදෙස්, හා තමිල්නාඩු යන ප්‍රදේශවලින් වකුගඩු පරිත්‍යාග කළ පිරිස් සම්බන්ධීකරණය කළ ‍සැකකරුවන් බොහොමයක් අත්අඩංගුවට ගෙන ඇති බව Times of India උපුටා දක්වයි.පාස්පොට් හා සංචාරක වීසා සකස්කොට දී ශ්‍රී ලංකාවට යවා නීති විරෝධී ලෙස මෙලෙස ඉන්දියාව හා ශ්‍රී ලංකාව අතර වකුගඩු ජාවාරම් සිදුකර ඇති බව සඳහන්ය.මේ ආකාරයට වකුගඩු 30 ක් පමණ නීති විරෝධී ලෙස බද්දකර ඇති බවත්, ඒ සඳහා ඉන්දීය රු.ලක්ෂ 27-30 ක පමණ ප්‍රමාණයක් අයකරගෙන ඇති බවත් තහවුරු වී තිබේ.නගර අපරාධ දෙපාර්තමේන්තුව හා තෙලඟන පොලිස් කණ්ඩායම් සිදුකළ සෝදිසි මෙහෙයුමකදී ඉකුත් සෙනසුරාදා දිනයේ දිලිප් චවුහාන් සහ සුරේශ් ප්‍රජාපති නම් දෙදෙනෙකු අත්අඩංගුවට ගෙන ඇති අතර ඔවුන් විසින් කාලයක් තිස්‍සේ ජාත්‍යන්තර වශයෙන් මෙම ජාවාරම සිදුකරගෙන පැමිණ ඇති බව මූලික විමර්ශනවලින් අනාවරණය වී ඇත.", "URL": "https://sinhala.adaderana.lk/news.php?nid=56428", "Category": null, "Parent URL": null}