{"Source": "Adaderana", "Timestamp": "May 2, 2011 04:56 pm", "Headline": "පෞද්ගලික අංශ විශ්‍රාම වැටුප  පිළිබඳ නඩු විභාගය අවසන් ", "News Content": "රජය විසින් පාර්ලිමේන්තුවට ඉදිරිපත් කර ඇති පෞද්ගලික අංශය සහ විදේශ රැකියා වල නියුතු වූවන් සඳහා වූ විශ්‍රාම වැටුප් කෙටුම්පත පිළිබඳ විභාගය අවසන් කළ ශ්‍රේෂ්ඨාධිකරණය එම කෙටුම්‍පතේ නීත්‍යානූකූලභාවය පිළිබඳ තීරණය කතානායකවරයා වෙත යොමු කරන බව අද(02) ‍නිවේදනය කරනු ලැබීය. අදාළ පනත් කෙටුම්පත ආණ්ඩුක්‍රම ව්‍යවස්ථාවට පටහැනියැයි ප්‍රකාශ කරන මෙන් ඉල්ලා වෘත්තීය සංගම් නියෝජිතයින් පිරිසක් ගොනු කළ පෙත්සම අද ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ලක් හමුවේ විභාග කෙරුණි. අදාළ විශ්‍රාම වැටුපට හිමිකම් කියන පුද්ගලයෙකු මිය ගිය අවස්ථාවක අදාළ විශ්‍රාම වැටුපේ අයිතිය ඔහුගේ භාර්යාවට ද හිමි වන පරිදි සංශෝධනයක් ඉදිරිපත් කිරීමට රජය තීරණය කර ඇති බව එහි දී නීතීපතිවරයා වෙනුවෙන් රජයේ සොලිස්ටර් ජනරල් ප්‍රියසාද් ඩෙප් මහතා පැවසුවේය. එමෙන්ම එම ක්‍රමයට දායක වූ පුද්ගලයෙකුට ඔහු මිය යන තුරුම විශ්‍රාම වැටුප් ප්‍රතිලාභය අඛණ්ඩව ලබා දීමට පියවර ගන්නා බව ද සොලිසිටර් ජනරාල්වරයා අධිකරණයට පොරොන්දු විය. ඒ අනුව අදාළ සංශෝධන ක්‍රියාත්මක කිරීමට අවසර දුන් ශ්‍රේෂ්ඨාධිකරණය සිය තීන්දුව කතානායකවරයා වෙත යොමු කරන බව නිවේදනය කරනු ලැබීය.", "URL": "https://sinhala.adaderana.lk/news.php?nid=15843", "Category": null, "Parent URL": null}