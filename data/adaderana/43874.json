{"Source": "Adaderana", "Timestamp": "June 10, 2014 05:08 pm", "Headline": "විශ්‍රාම වැටුප් හදන සූත්‍රය අයි.එම්.එෆ් සූත්‍රයෙන් අහෝසියි- දෙගොල්ලොම බඩට ගහනවා", "News Content": "අයි.එම්.එෆ් සංවිධානයත් රාජපක්ෂ රෙජිමයේ සොරකම්, දූෂණ දන්නා බැවින් රෙජිමය හා එක්වී මෙරට සාමාන්‍ය ජනතාවගේ බඩට ගහන්නේ යැයි විපක්ෂනායක රනිල් වික්‍රමසිංහ මහතා පෙන්වාදෙයි. රාජ්‍ය හා පුද්ගලික අංශයේ වෘත්තීය සමිති ඒකාබද්ධ බලමුළුවේ නියෝජිතයින් පිරිසක් අද (10) රනිල් වික්‍රමසිංහ මහතා විපක්ෂනායක කාර්යාලයේදී හමුවිය. එහිදී විශ්‍රාම වැටුප් පාරිතෝෂිකය කප්පාදුව ගැන සාකච්ඡාවෙන් පසු මාධ්‍යවෙත අදහස් දක්වමින් රනිල් වික්‍රමසිංහ මහතා මේ බව පැවසුවේය. විශ්‍රාම වැටුප් හදන සූත්‍රය අයි.එම්.එෆ් සංවිධානයේ සූත්‍රයෙන් අහෝසි වී ඇති බවත් අද වන විට ආණ්ඩුව විශාල කප්පාදුවක් ගෙනයමින් සිටින බවත් එහිදී වික්‍රමසිංහ මහතා කියා සිටියේය. අයි.එම්.එෆ් සංවිධානය ආණ්ඩුවේ දූෂණ වංචා ගැන දන්නා බැවින් ඔවුන්ද ආණ්ඩුව හා එක්වී ජනතාවගේ බඩට ගැසීමට ඉඩදී ඇති බවත් ආණ්ඩුව ජනතාවගේ ආදායම් අඩුකර වියදම් පාලනය කිරීමට උත්සාහ කරන බවත් ඔහු පැවසුවේය. තමන් එදා අය වැය වියදම මේ රටේ දළ දේශිය නිෂ්පාදනයේ හැටියට අඩුවෙන බව පැවසූ බවත් පළමු වතාවට අය වැය හිඟ පරතරය සියයට 4 දක්වා ආණ්ඩුව ‍ගෙන යමින් සිටින බවත් රනිල් වික්‍රමසිංහ මහතා කීවේය. ඉන් සිදුවන්නේ වියදම් අඩුවීම බව පමණක් යැයි විපක්ෂනායකවරයා කියා සිටියේය. මේ නිසා ආදායම් වැඩි නොවී වියදම් අඩුවන බවත් මෙය අයි.එම්.එෆ් සංවිධානය පවා පිළිගෙන ඇති බවත් හෙතෙම පෙන්වාදුන්නේය. මෙම වාතාවරණය යටතේ ණය හා වාරික ගෙවීම වැඩිවන බවත් ඉදිරි සිව්වසර තුළ ඩොලර් බිලියන 6ක් ගෙවීමට සිදුවන බවත් එය මුදල් අමාත්‍යංශය ද පිළිගෙන ඇති බවත් විපක්ෂනායකවරයා පැවසීය. එසේම “වැටුප් හා විශ්‍රාම වැය ශීර්ෂය” ය‍ටතේ ද කප්පාදුව ක්‍රියාත්මක බවත් මේ නිසා රාජ්‍ය සේවයෙන් පිටව යන අයගේ වැටුප් වැඩි නොකරන බවත් එසේ කළහොත් වැඩි වැටුපක් ගෙවීමට සිදුවන බව ආණ්ඩුව දන්නා බවත් රනිල් වික්‍රමසිංහ මහතා කියා සිටියේය. පාරවල්, වරායවල්, ගුවන් තොටුපළ හදා කොමිස් ගැසීමට තිබූ බවත් අයි.එම්.එෆ් කප්පාදුවේ එක් කොටසක් වන්නේ විශ්‍රාම වැටුප් බවත් අනෙක් කොටස් වන්නේ අධ්‍යාපනය හා සෞඛ්‍ය බවද හෙතෙම පෙන්වාදුන්නේය. එජාප රජයක් යටතේ අයි.එම්.එෆ් ගිවිසුම අහෝසි කරන බවද විපක්ෂනායකවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43874", "Category": null, "Parent URL": null}