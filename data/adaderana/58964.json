{"Source": "Adaderana", "Timestamp": "April 5, 2016 12:44 pm", "Headline": " ඇඹිලිපිටි සිද්ධියට චෝදනා පත්‍ර කෙටුම්පත් කර අවසන්", "News Content": "ඇඹිලිපිටිය සුමිත් ප්‍රසන්න ජයවර්ධන එක්දරු පියාගේ මියයාමේ සිද්ධියට සම්බන්ධ පොලිස් නිලධාරීන්ට එරෙහිව චෝදනා පත්‍ර කෙටුම්පත් කර ඇති බව පොලිස් කොමිසම පවසයි. එම කොමිසමේ ලේකම් ආරියදාස කුරේ මහතා සඳහන් කළේ ලබන 07 වැනිදා පැවැත්වීමට නියමිත පොලිස් කොමිසමේ රැස්වීමේ දී අදාළ චෝදනා පත්‍ර කෙටුම්පත් සම්බන්ධයෙන් වැඩිදුර සාකච්ඡා කරන බවයි.ඒ අනුව එම චෝදනා පත්‍ර ගොනු කිරීම පිළිබඳ අවසන් තීරණයකට එහිදී එළඹෙන බව ආරියදාස කුරේ මහතා පැවසුවේය. ඇඹිලිපිටිය නව නගරය ප්‍රදේශයේ සාදයක් අතරතුර පොලීසිය සමග ඇති වු ගැටුමකදී තරුණයෙකු මියගිය අතර ඒ සම්බන්ධයෙන් සොයා බැලීමට පොලිස් කොමිසම විසින් ත්‍රිපුද්ගල කමිටුවක් පත්කරනු ලැබුවේය.එම කමිටුවේ වාර්තාව පසුගියදා පොලිස් කොමිසමට භාරදී තිබුණි.සිද්ධියට සම්බන්ධ ඇඹිලිපිටිය පොලිස් ස්ථානයේ නිලධාරීන් අතින් රාජකාරී ඉටුකිරීමේ දී අඩුපාඩු සිදුව ඇති බව නිරීක්ෂණය වී ඇති බව එම වාර්තාවේ දක්වා ඇත.ඒ අනුව අදාළ වැරදි සම්බන්ධයෙන් එම පොලිස් නිලධාරීන්ට එරෙහිව චෝදනා පත්‍ර ගොනු කිරීමට පොලිස් කොමිසම තීරණය කළ බව පොලිස් කොමිසමේ ලේකම් ආරියදාස කුරේ මහතා පැවසුවේය.", "URL": "https://sinhala.adaderana.lk/news.php?nid=58964", "Category": null, "Parent URL": null}