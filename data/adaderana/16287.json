{"Source": "Adaderana", "Timestamp": "May 24, 2011 08:42 am", "Headline": "එල්. ටී. ටී. ඊ නායකයින්ට රටින් පිටවීමට එක්සත් ජාතීන් හා බටහිර රටක සහය?", "News Content": "මානුෂීය මෙහෙයුම අවසන් අදියරේ දී එල්.ටී.ටී.ඊ නායකයින්ට මුහුදු මගින් රටින් පලායාමට සහයෝගය ලබා දීමට එක්සත් ජාතීන්ගේ සංවිධානය සහ බටහිර රටක් උත්සහ කළ බව කුමරන් පද්මනාදන් හෙවත් කේ.පී පවසයි. එල්.ටී.ටී.ඊ සංවිධානයේ හිටපු ජාත්‍යන්තර අංශ ප්‍රධානියෙකු සහ අවි ගනුදෙනුකරුවෙකු වශයෙන් කටයුතු කළ කේ.පී මේ වන විට ආරක්ෂක අංශ භාරයේ රඳවා සිටියි. 2009 වසරේ මැයි මාසයේ දී නෞකාවක් මෙරටට එවීමට පවා එක්සත් ජාතීන්ගේ සංවිධානය සහ බටහිර රටවල් සූදානමින් සිටි බව ඉන්දීය මාධ්‍ය සමඟ විශේෂ සාකච්ඡාවකට එක් වෙමින් කේ.පී පවසා ඇත. තමා ද සහභාගී වී දියත් කළ යුද්ධයෙන් දෙමළ ජනතාවට කිසිදු සහනයක් අත් නොවූ බව ද කේ.පී මෙම සම්මුඛ සාකච්ඡාවේ දී පවසා තිබේ. මේ අතර හිටපු ඉන්දීය අග්‍රාමාත්‍යවරයෙකු වන රජිව් ගාන්ධි මහතාගේ ඝාතනය ඩී.එම්.කේ පක්ෂයේ ඉල්ලීම පිට එල්.ටී.ටී.ඊ සංවිධානය සිදු කළ බවට කේ.පී පවසා ඇති බව සඳහන්ය.", "URL": "https://sinhala.adaderana.lk/news.php?nid=16287", "Category": null, "Parent URL": null}