{"Source": "Adaderana", "Timestamp": "July 4, 2018 01:09 pm", "Headline": "නෙළුම් මාවතයි-වියත් මාවතයි දෙකම එකයි", "News Content": "වියත්මඟ ආර්ථික සැලැස්ම තුළින් ක්‍රියාත්මක වන්නේ මහින්ද චින්තනය බව හිටපු ජනාධිපති මහින්ද රාජපක්ෂ මහතා පවසයි. ශ්‍රී ලංකා පොදුජන පෙරමුණු කාර්යාලයේ අද(04) පැවැති උත්සවයකදී හිටපු ජනාධිපතිවරයා මේ බව ප්‍රකාශ කළේය. එක්සත් ජනතා නිදහස් සන්ධානයේ පළාත් සභා නියෝජිතයින් පිරිසක් ශ්‍රී ලංකා පොදුජන පෙරමුණේ සාමාජිකත්වය ලබා ගැනීමේ උත්සවය අද පෙරවරුවේ හිටපු ජනාධිපති මහින්ද රාජපක්ෂ මහතාගේ හා හිටපු ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙන් නෙලුම් මාවතේ පිහිටි එම පක්ෂ මූලස්ථානයේදී පැවැත් විය. මෙහිදී එක්සත් ජනතා නිදහස් සන්ධාන පළාත් සභා මන්ත්‍රීවරුන් 21කුට සංකේතාත්මකව සාමාජිකත්වය ලබාදෙනු ලැබීය. මෙහිදී වැඩිදුරටත් අදහස් දක්වමින් මහින්ද රාජපක්ෂ මහතා කියා සිටියේ, අද වන විට තමාට මඩ ගැසීම සඳහා විදේශීය රටවල් පවා පාවච්චි කරන බවයි. නිව්යෝක් ටයිම්ස් පුවත් පත මඟින් පළ කළ නිවේදනය සම්බන්ධයෙන් තමා පියවර ගන්නවා යැයි කියා සිටියේ, මාධ්‍ය මර්දනයට නොවන බවත් අවශ්‍ය වුයේ සිදු වු වැරද්ද නිවැරදි කිරීම බවත් රාජපක්ෂ මහතා මෙහිදී වැඩිදුරටත් සඳහන් කළේය. නෙළුම් මාවත හා වියත්මඟෙයි ආරවුල් ඇති බව පැවසුවත් එවැන්නක් සිදු වී නොමැති බවත් වියත්මඟේ සහ නෙළුම් මාවතේ යන දෙකෙහිම ඇත්තේ මහින්ද චින්තනය බව ද ඔහු පැවසීය.", "URL": "https://sinhala.adaderana.lk/news.php?nid=91971", "Category": null, "Parent URL": null}