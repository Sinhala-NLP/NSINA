{"Source": "Adaderana", "Timestamp": "March 29, 2016 12:59 pm", "Headline": "  ජනතාව දත කට මැදගෙන ඉන්නේ", "News Content": "රහස් පොලීසිය ගැන අපට කිසිදු විශ්වාසයක් නැති බව පිවිතුරු හෙළ උරුමයේ නායක පා.ම උදය ගම්මන්පිල මහතා පවසයි.සෝභිත හිමියන්ගේ අභාවය සැක බැවින් ඒ ගැන අප ඉල්ලා සිටින්නේ ජනාධිපති පරීක්ෂණ කොමිසමක් මිස රහස් පොලීසිය ලවා ඒ ගැන පරීක්ෂණ සිදුකිරීම නොවන බවද ඒ මහතා කියයි.කොළඹදී අද පැවැති මාධ්‍ය හමුවකදී හෙතෙම කියා සිටියේ එකී සිද්ධිය ගැන පරීක්ෂණ ආණ්ඩුව රහස් පොලීසියට භාරදී ඇති බවයි.එක්නැලිගොඩ සම්බන්ධයෙන් සුරංගනා කතා හදමින් බුද්ධි අංශ නිලධාරීන් අත්අඩංගුවට ගැනීම හා සේයා ඝාතනයට කොණ්ඩයා අත්අඩංගුවට ගැනීම වැනි රාජකාරී කළේ රහස් පොලිසිය බවත්, මේ නිසා එහි කටයුතු ගැන විශ්වාසයක් තැබිය නොහැකි බවත්, ඒ මහතා පෙන්වාදුන්නේය.ඒ අනූව ජනපතිගේ අතේ ලේ ගෑවී නැතිනම් සෝභිත හිමියන්ට සිදුවූයේ කුමක්දැයි ජනතාවට දැන ගැනීමට ඉඩ ලබාදිය යුතු බව හෙතෙම පැවසීය.මේ අතර ආණ්ඩුව පළාත් පාලන මැතිවරණය නොතියා එය කල්දමන්නේ ඊට ඇති බිය නිසා බවද ඒ මහතා පෙන්වාදුන්නේය.අපරාධ නඩු විධාන සංග්‍රහය සං‍ශෝධනය කරනවා කියා නඩු අසන්නේ නැතිව නොසිටින බවත්, සීමා නීර්ණය යයි කියමින් මැතිවරණය කල්දැමීමට ආණ්ඩුවට අයිතියක් නැති බවත්, මේ නිසා සීමා නීර්ණය අවසන් කළ ප්‍රදේශවල හෝ පළාත් පාලන මැතිවරණය පැවැත්විය යුතු බව හෙතෙම අවධාරණය කළේය.ආණ්ඩුව බලයට පැමිණි දවසේ සිට ජනතාවට තිත්ත බෙහෙත් දුන් නිසා ජනතාවද ආණ්ඩුවට තිත්ත බෙහෙත් දීමට ඡන්දයක් එනතුරු දත කට මැදගෙන ඉන්නේ යැයි ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=58712", "Category": null, "Parent URL": null}