{"Source": "Adaderana", "Timestamp": "September 14, 2011 08:45 am", "Headline": "උඩරට දුම්රියට තාමත් සීමා", "News Content": "උඩරට දුම්රිය මාර්ගයේ ගමනාගමනය මේ වන විටත් යථා තත්ත්වයට පත් වී නොමැති බව දුම්රිය පාලක මැදිරිය පවසයි. නානුඔය හා ග්‍රේට්වෙස්ටර්න් යන දුම්රිය ස්ථාන අතර දුම්රිය මාර්ගයට ගලක් පෙරළීම හේතුවෙන් එහි දුම්රිය ගමනාගමනය ඊයේ පස්වරුවේ සිට නවතා තිබුණි. ගල සම්පූර්ණයෙන් ඉවත් නොකිරීමත් , දුම්රිය මාර්ගය පිළිසකර නොකිරීමත් හේතුවෙන් දුම්රිය ගමනාගමනය යථා තත්ත්වයට පත්වී නැත. මේ නිසා අද උදෑසන එම මාර්ගයේ කොළඹ කොටුවේ සිට බදුල්ල බලා ධාවනය වීමට නියමිතව තිබූ දුම්රිය තලවකැලේ දුම්රිය ස්ථානය දක්වා පමණක් ධාවනය කෙරුණු බව දුම්රිය පාලක මැදිරිය කියා සිටියි. අද උදෑසන 5. 55ට එක් දුම්රියක් බදුල්ල බලා ධාවනය කිරීමට නියමිතව තිබූ අතර තවත් දුම්රියක් පෙරවරු 9. 45ට ධාවනය කිරීමට නියමිතව තිබේ. බදුල්ලේ සිට ධාවනය කෙරෙන දුම්රිය නානුඔය දුම්රිය ස්ථානය දක්වා පමණක් සීමා කර ඇති බව දුම්රිය පාලක මැදිරිය සඳහන් කරයි.", "URL": "https://sinhala.adaderana.lk/news.php?nid=18704", "Category": null, "Parent URL": null}