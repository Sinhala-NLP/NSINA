{"Source": "Adaderana", "Timestamp": "March 19, 2011 11:32 am", "Headline": "ශ්‍රී ලංකා -නවසීලන්ත තරගයට ඔට්ටු ඇල්ලූ 04 ට මාංචු", "News Content": "ශ්‍රී ලංකාව හා නවසීලන්තය අතර පැවති ලෝක කුසලාන තරගය වෙනුවෙන් ඔට්ටු තැබීමේ චෝදනාව සම්බන්ධව ඉන්දීය ජාතිකයින් සිව්දෙනෙකු එරට පොලිසිය මගින් අත්අඩංගුවට ගෙන තිබේ. අත්අඩංගුවට ගත් එක් සැකකරුවෙකුගේ නිවසක් වැටලීමෙන් ඉන්දියානු රුපියල් 95, 100 ක මුදලක්, ජංගම දුරකථන 03 ක් හා යතුරු පැදි 02 ක් පොලිස් භාරයට ගෙන ඇති බව ඉන්දීය මාධ්‍ය වාර්තා කරයි. මෙම අත්අඩංගුවට ගැනීමේ සිද්ධිය 2011 ලෝක කුසලාන ක්‍රිකට් තරගාවලියේ තරග සඳහා ඔට්ටු තැබීමේ චෝදනාව මත අත්අඩංගුවට ගැනීමක් සිදුකළ 25 වන සිද්ධිය ලෙස වාර්තා වේ. 2011 ලෝක කුසලාන තරගාවලියේ ඒ කාණ්ඩයේ තරගයක් ලෙස ශ්‍රී ලංකාව හා නවසීලන්තය අතර තරගය ඊයේ(18) ඉන්දියාවේ මුම්බායි නුවරදී පැවැත්විණි. එම තරගය නවසීලන්තය පරදා ලකුණු 112 න් ජයග්‍රහණය කිරීමට ශ්‍රී ලංකා කණ්ඩායම සමත් විය.", "URL": "https://sinhala.adaderana.lk/news.php?nid=14940", "Category": null, "Parent URL": null}