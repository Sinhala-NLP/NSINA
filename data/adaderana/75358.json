{"Source": "Adaderana", "Timestamp": "July 18, 2017 08:31 am", "Headline": " උමාඔය අනුකමිටු වාර්තාව අද කැබිනට් මණ්ඩලයට", "News Content": "උමාඔය ව්‍යාපෘතිය සම්බන්ධයෙන් සොයා බැලීමට පත් කළ අමාත්‍ය මණ්ඩල අනුකමිටු වාර්තාව අද(18) කැබිනට් මණ්ඩලයට ඉදිරිපත් කිරීමට නියමිතව තිබේ.උමාඔය ව්‍යාපෘතිය පිළිබඳව කඩිනමින් සොයා බලා වාර්තාවක් ඉදිරිපත් කරන ලෙස ජනාධිපති මෛත්‍රීපාල සිරිසේන මහතා විසින් මහින්ද අමරවීර අමාත්‍යවරයාගේ ප්‍රධානත්වයෙන් ත්‍රිපුද්ගල කමිටුවක් පත් කරනු ලැබීය.එම කමිටුව පසුගියදා බණ්ඩාරවෙල නගරයේ නිරීක්ෂණ චාරිකාවක ද නිරත වු අතර එහිදී අදාළ ව්‍යාපෘතිය සම්බන්ධයෙන් දීර්ඝ වශයෙන් කරුණු අධ්‍යයනය කර තිබේ. ඒ අනුව සකස් කළ වාර්තාව අද දිනයේ කැබිනට් මණ්ඩලයට ඉදිරිපත් කිරීමට නියමිත බව වාර්තා වෙයි.ඊට අමතරව උමාඔය ව්‍යාපෘතිය හේතුවෙන් පීඩාවට පත් ජනතාවට සහන සැලසීමට අදාළ විශේෂ කැබිනට් පත්‍රිකාවක් ද අද දිනයේ ඉදිරිපත් කිරීමට නියමිතව තිබේ.උමාඔය ව්‍යාපෘතිය හේතුවෙන් නිවාස හා වගාවන්ට සිදුව ඇති හානිවලට වන්දි ලබාදීම, පානීය ජල ගැටළුවට විසඳුම් ලබාදීම යන යෝජනා එම කැබිනට් පත්‍රිකාවට ඇතුළත් කර ඇති බව වාර්තා වෙයි.මහවැලි රාජ්‍ය අමාත්‍යවරයා ලෙස මහින්ද අමරවීර අමාත්‍යවරයා විසින් එම කැබිනට් පත්‍රිකාව ද ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=75358", "Category": null, "Parent URL": null}