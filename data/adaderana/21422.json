{"Source": "Adaderana", "Timestamp": "January 16, 2012 03:45 pm", "Headline": "නවුසර් ෆවුසි අත්අඩංගුවට ගැනීමට අධිකරණ නියෝගයක්", "News Content": "ව්‍යාපාරිකයෙකුට ගිනි අවියක් පෙන්වා මරණීය තර්ජන එල්ල කිරීමට සම්බන්ධ සැකකරු අත්අඩංගුවට ගැනීමට අවශ්‍ය ක්‍රියාමාර්ග ගන්නා ලෙස කොළඹ ප්‍රධාන මහේස්ත්‍රාත් අධිකරණය අපරාධ කොට්ඨාසයට නියෝග කර තිබේ. පසුගිය 13 වැනිදා නිදහස් මාවතේ දී පළාත් සභා මන්ත්‍රී නවුසර් ෆවුසි නැමැත්තෙකු ව්‍යාපාරිකයෙකුට ගිනි අවියක් පෙන්වා මරණීය තර්ජන එල්ල කර ඇති බව කොළඹ අපරාධ කොට්ඨාස නිලධාරීන් අධිකරණය හමුවේ අද(16) ප්‍රකාශ කළේය. මුස්තාක් සාලි නැමැති අදාළ ව්‍යාපාරිකයා කුරුඳුවත්ත පොලිසියට පැමිණිලි කිරීමෙන් පසු කොළඹ දිසාව භාර නියෝජ්‍ය පොලිස්පතිවරයාගේ මැදිහත් වීමෙන් ඒ පිළිබඳ පරීක්ෂණ සිදුකිරීම කොළඹ අපරාධ කොට්ඨාසයට භාර කෙරුණි. සිද්ධිය සම්බන්ධයෙන් පොලිස් සාක්ෂි ලැබී ඇති බවත් සැකකරු, ඔහු ගමන් කළ රථය සහ ගිනි අවිය අත්අඩංගුවට ගැනීම සඳහා කටයුතු කරන බවත් අපරාධ කොට්ඨාසය අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=21422", "Category": null, "Parent URL": null}