{"Source": "Adaderana", "Timestamp": "April 10, 2014 02:00 pm", "Headline": "රිළවත් විකුණන් කයි  ", "News Content": "මිහින්තලා පුදබිම ආශ්‍රිත අභය භූමියේ සිටින රිළවුන් අල්ලා අලෙවි කිරිමේ ජාවාරමක නිරත වු පුද්ගලයින් දෙදෙනෙකු මිහින්තලේ පොලිසිය විසින් අත්අඩංගුවට ගෙන තිබේ. අත්අඩංගුවට ගන්නා අවස්ථාවේ උගුල් අටවා අල්ලන ලද රිළවුන් තිදෙනෙකු සහිත කූඩුවක් ද සැකකරුවන් සතුව තිබි සොයාගත් බව පොලීසිය පැවසුවේය. සැකකරුවන්ගෙන් සිදුකරන ලද ප්‍රශ්න කිරිම්වලදී ඔවුන් ප්‍රකාශ කර ඇත්තේ ජා ඇල ප්‍රදේශයේ පදිංචිකරුවෙකු අභය භූමියේ සිටින රිළවුන් අල්ලා දෙන ලෙස තමන්ගෙන් ඉල්ලා සිටි බවයි. රිළවෙකු රුපියල් 3000ක මුදලකට ඔහුට අලෙවි කරන අතර දිනකට රිළවුන් 10 දෙනෙකු පමණ උගුල් අටවා අල්ලන බව සැකකරුවන් පොලිසිය හමුවේ ප්‍රකාශ කර තිබේ. සැකකරුවන් අත්අඩංගුවට ගන්නා අවස්ථාවේ සිද්ධියට සම්බන්ධ ජාඇල ප්‍රදේශයේ ව්‍යාපාරිකයා ද මිහින්තලේ ප්‍රදේශයට පැමිණ සිටි අතර වැටලීම පිළිබඳ සැලවීමත් සමඟ ඔහු ප්‍රදේශයෙන් පළා ගොස් ඇති බව සඳහන් වෙයි. සැකකරු පළාගිය මෝටර් රථය පිළිබඳ තොරතුරු පොලිසියට ලැබි ඇති අතර ඔහු අත්අඩංගුවට ගැනීම සඳහා විමර්ශන සිදුකරන බව මිහින්තලේ පොලිසිය සඳහන් කළේය.", "URL": "https://sinhala.adaderana.lk/news.php?nid=42438", "Category": null, "Parent URL": null}