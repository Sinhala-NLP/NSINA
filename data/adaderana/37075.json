{"Source": "Adaderana", "Timestamp": "September 1, 2013 04:21 pm", "Headline": "පාසල් තෙවන වාරය හෙටින් ඇරඹෙයි", "News Content": "තෙවන පාසල් වාරය සඳහා රජයේ හා රජයේ අනුමත පෞද්ගලික පාසල්වල අධ්‍යයන කටයුතු හෙට දිනයේ ආරම්භ වීමට නියමිතව තිබේ. අධ්‍යාපන අමාත්‍යංශය සඳහන් කළේ අධ්‍යයන පොදු සහතික පත්‍ර උසස් පෙළ විභාගයේ පිළිතුරු පත්‍ර ඇගයීම් කටයුතු සහ 5 ශ්‍රේණියේ ශිෂ්‍යත්ව විභාගයේ පිළිතුරු පත්‍ර ඇගයීම කටයුතු සිදුකරන පාසල් හැර අනෙක් සියලු පාසල් හෙට දිනයේ විවෘත කරන බවය. උසස් පෙළ විභාගයේ පළමු අදියරේ ඇගයීම කටයුතු පසුගිය 27 වන දින ආරම්භ වූ අතර එම කටයුතු ලබන 9 වැනි දින දක්වා පැවැත්වීමට නියමිතය. ඒ අනුව පළමු අදියරේ විභාග ඇගයීම් කටයුතු සිදුවන පාසල් අධ්‍යයන කටයුතු සඳහා සැප්තැම්බර් මස 11 වන දින ආරම්භ කිරීම සිදුකරන බව අධ්‍යාපන අමාත්‍යංශය පැවසීය. උසස් පෙළ විභාගයේ දෙවන අදියරේ අධ්‍යයන කටයුතු සැප්තැම්බර් මස 3 වැනි දින සිට 16 වැනි දින දක්වා සිදු කිරීමට නියමිත බැවින් එම පාසල් සැප්තැම්බර් මස 18 වැනි දින ආරම්භ කිරීමට නියමිතය. මේ අතර 5 ශ්‍රේණිය ශිෂ්‍යත්ව විභාගයේ ඇගයීම් කටයුතු සඳහා යොදා ගන්නා පාසල් සැප්තැම්බර් මස 11 වැනි දින අධ්‍යයන කටයුතු සඳහා ආරම්භ කරන බව අධ්‍යාපන අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37075", "Category": null, "Parent URL": null}