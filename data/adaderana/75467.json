{"Source": "Adaderana", "Timestamp": "July 21, 2017 08:31 am", "Headline": "මහනුවර ඇසළ පෙරහැර 24දා ඇරඹෙයි", "News Content": "මහනුවර ඓතිහාසික ශ්‍රී දළදා මාලිගයේ ඇසළ පෙරහැර මංගල්‍යය මේ මස 24 වන දින ආරම්භවීමට නියමිතය. එදින උදෑසන 06.58ට යෙදෙන සුබ මොහොතින් සිව් මහා දේවාලයන්හි කප් සිටවීමේ මංගල්‍යයෙන් උත්සව කටයුතු ආරම්භ වෙයි. දියවඩන නිළමේ ප්‍රදීප් නිලංග දෑල මහතා පවසා සිටියේ, 24 වනදා සිට දින 05ක් සිව් මහ දේවාලයන්හි අභ්‍යන්තර පෙරහැර පවත්වන බවයි. මේ මස 29 වනදා කුඹල් පෙරහැර මංගල්‍යය ආරම්භවන අතර අගෝස්තු මස 02 වනදා කුඹල් පෙරහැර අවසන්වීමට නියමිතය. පළමු රන්දෝලි පෙරහැර අගෝස්තු මස 03 වනදා ආරම්භ වී අගෝස්තු මස 07 වන දිනට යෙදී ඇති පොහොය දිනයේදී අවසන් රන්දෝලි පෙරහැර විථි සංචාරය කිරීමට නියමිතය. 08 වනදා දිය කැපීමේ මංගල්‍යය සිදු කෙරෙන බව ද දියවඩන නිළමේ ප්‍රදීප් නිලංග දෑල මහතා අදහස් දක්වමින් මාධ්‍යයට පැවසීය. 1706 වන වරට පැවැත්වෙන මහනුවර ශ්‍රී දළදා මාලිගයේ පෙරහැර මංගල්‍යය සඳහා මෙවර අලි ඇතුන් 75 දෙනෙකු පමණ සහභාගී කරවන අතර නර්තන ශිල්පීන් 3000ක් පමණ සහභාගීවීමට නියමිතය. මේ අතර පෙරහැර නැරඹීම සඳහා ලක්ෂ 04ක පමණ ජනකායක් පැමිණෙනු ඇති බවට අපේක්ෂා කරන අතර දළදා මාලිගා පරිශ්‍රයට ප්ලාස්ටික් බෝතල් සහ පොලීතීන් රැගෙනයාම තහනම් කර තිබේ.", "URL": "https://sinhala.adaderana.lk/news.php?nid=75467", "Category": null, "Parent URL": null}