{"Source": "Adaderana", "Timestamp": "May 28, 2012 09:50 am", "Headline": "සිරියාවේ හමුදා ප්‍රහාරය ගැන ආරක්ෂක මණ්ඩලයෙන් හදිසි රැස්වීමක් ", "News Content": "සිරියාවේ සිදුවූ හමුදා ප්‍රහාරයකින් පුද්ගලයින් 90 දෙනෙකු ජීවිතක්ෂයට පත්වීම සම්බන්ධයෙන් එක්සත් ජාතීන්ගේ ආරක්ෂක මණ්ඩලය හදිසි රැස්වීමක් කැඳවා තිබේ. සිරියාවේ පසුගිය දා ඇති වූ ප්‍රහාරවලින් කුඩා ළමුන් 34 දෙනෙකු ඇතුළු පුද්ගලයින් 90 දෙනෙකු මියගොස් තිබිණි. මෙම ඝාතන සම්බන්ධයෙන් සිරියානු හමුදාවට චෝදනා එල්ල වන අතර එහෙත් ඔවුන් එම චෝදනා ප්‍රතික්ෂේප කරන බව විදෙස් මාධ්‍ය වාර්තා කරයි. සන්නද්ධ ත්‍රස්තවාදී කණ්ඩායමක් විසින් මෙම ප්‍රහාර එල්ල කළ බව සිරියානු රජය පවසයි. කෙසේ වෙතත් මෙම මනුෂ්‍ය ඝාතන සම්බන්ධයෙන් බ්‍රිතාන්‍ය රජය සහ ප්‍රංශ රජය නිකුත්කළ ඒකාබද්ධ ප්‍රකාශය රුසියාව විසින් ප්‍රතික්ෂේප කිරීමෙන් අනතුරුව මෙම හදිසි රැස්වීම කැඳවා ඇති බව සඳහන්ය. c ඊයේ (27) රාත්‍රියේදී මෙම රැස්වීම පැවැත්වීමට නියමිතව තිබූ බව විදෙස් මාධ්‍ය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=24564", "Category": null, "Parent URL": null}