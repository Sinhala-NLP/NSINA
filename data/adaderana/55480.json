{"Source": "Adaderana", "Timestamp": "December 3, 2015 08:55 am", "Headline": "වෘත්තීය සමිති අද සිට අරගලයේ!", "News Content": "මෙවර අයවැය තුළින් රාජ්‍ය සේවකයින්ට සහන ලබා නොදීමට එරෙහිව සහ මෙතෙක් හිමිව තිබූ අයිතිවාසිකම් කප්පාදු කිරීමට එරෙහිව අද දිනයේ සිට වෘත්තීය සමිති ක්‍රීයාමාර්ගයක නිරත වීමට දීප ව්‍යාප්ත සේවා විධායක නිලධාරීන්ගේ ඒකාබද්ධ කමිටුව තීරණය කර තිබේ.රජයේ වෛද්‍ය නිධාරීන්ගේ සංගමය අතුළු රජයේ විධායක ශ්‍රේණී වලට අයත් වෘත්තීය සමිති 17ක් මෙම වැඩවර්ජනය සඳහා එක්වීමට නියමිතය.අද උදෑසන 8.00 සිට මෙම වැඩවර්ජනය ආරම්භ කරන බව දීප ව්‍යාප්ත සේවා විධායක නිලධාරීන්ගේ ඒකාබද්ධ කමිටුව සඳහන් කළේය.වෛද්‍ය, ඉංජිනේරු, පරිපාලන, පශු වෛද්‍ය, ගණකාධිකාරී, විගණන, අධ්‍යාපන පරිපාලන සේවා, මිනින්දෝරු, කෘෂිකර්ම, වාස්තු විද්‍යාඥ යන වෘත්තීන්ට අයත් වෘත්තීය සමිති 17ක් මෙලෙස වැඩවර්ජනයේ නිරතවීමට නියමිතව ඇත.වැඩවර්ජනය ක්‍රියාත්මක කළද හදීසි සේවා කටයුතු වලින් ඉවත් නොවන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද සොයිසා මහතා සඳහන් කළේය.මේ අතර වෛද්‍යවරුන් අද දිනයේ වැඩවර්ජනයක නිරත වුවහොත් ඊට එරෙහිව අධිකරණ ක්‍රියාමාර්ගයක් ගන්නා බව පාරිභෝගික අයිතීන් සුරැකීමේ ජාතික ව්‍යාපාරය පවසයි.එහි සභාපති රංජිත් විතානගේ මහතා සඳහන් කළේ අද දිනයේ ක්‍රියාත්මක කරන මෙම වැඩවර්ජනය හෙළාදකින බවයි.මේ අතර අයවැයට විරෝධය පළ කරමින් ශ්‍රී ලංකා පරිපාලන සේවා සංගමයද වෘත්තීය සමිති ක්‍රීයාමාර්ගයක නිරතවීමට තීරණය කර ඇත.එම සංගමයේ ලේකම් පදුල ශ්‍රී රෝහණද සිල්වා මහතා සඳහන් කළේ අද දිනයේ සිට සිය සංගමයේ සියළු සාමාජිකයින් අකුරට වැඩ කිරීමේ වෘත්තීය සමිති ක්‍රීයාමාර්ගයක නිරත වන බවයි.", "URL": "https://sinhala.adaderana.lk/news.php?nid=55480", "Category": null, "Parent URL": null}