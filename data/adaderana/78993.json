{"Source": "Adaderana", "Timestamp": "October 22, 2017 11:07 am", "Headline": "  නිදහස් සෞඛ්‍ය සේවාව අකුරටම ක්‍රියාත්මක කිරීම මගේ අරමුණයි ", "News Content": "මෙරට ඖෂධ මාෆියාව බිද දමා ඖෂධ මිල පාලනයට වත්මන් රජය ක්‍රියාත්මක වී අදට වසරක් සපිරෙන බව සෞඛ්‍ය අමාත්‍යංශය පවසයි. සෞඛ්‍ය අමාත්‍ය රාජිත සේනාරත්න මහතාගේ තීරණයක් අනුව සකස් කළ ඖෂධ ප්‍රතිපත්තිය පාර්ලිමේන්තුවේ සම්මත කිරීමෙන් අනතුරුව අත්‍යවශ්‍ය ඖෂධ වර්ග 48ක මිල අඩු කළ බව එම අමාත්‍යංශය පෙන්වා දෙයි. 2016 වසරේ ඔක්තෝබර් මස 21 වැනිදා මහාචාර්ය සේනක බිබිලේ ගුණසමරු උත්සවයේ දී සෞඛ්‍ය අමාත්‍යවරයා මෙම ඖෂධ මිල අඩු කිරීම පිළිබඳ පළමු වරට ප්‍රකාශයට පත් කළ බව සඳහන්ය. දියවැඩියාව, කොලෙස්ටරෝල්, අධි රුධිර පීඩනය, හෘද රෝග වැනි රෝග සඳහා වැඩි වශයෙන් භාවිත කරන ප්‍රතිජීවක ඖෂධ වර්ගවල මිල මෙහිදී අඩු කළ බව පවසන සෞඛ්‍ය අමාත්‍යංශය ඒ අනුව විවිධ වෙළෙඳනාම 300ට අයත් ඖෂධ වර්ග 48ක මිල අඩු වු බව පෙන්වා දෙයි. නිදහස් සෞඛ්‍ය සේවාව අකුරටම ක්‍රියාත්මක කිරීම තම අරමුණ බව සෞඛ්‍ය අමාත්‍යවරයා ප්‍රකාශ කර ඇති අතර ඉදිරියේ දී පිළිකා වැනි රෝගවලට භාවිත කරන මිල අධික ඖෂධවල මිල අඩු කරන බව ද ප්‍රකාශ කර තිබේ. ජාතික ඖෂක ප්‍රතිපත්තියට අනුව රෝගීන්ට ලබා දී ඇති සහනය යම් පුද්ගලයෙකු හෝ ඔසු සැලක් විසින් උල්ලංඝණය කරන්නේ නම් ජාතික ඖෂධ නියාමන අධිකාරී පනත අනුව නීතිමය පියවර ගන්නා බව සෞඛ්‍ය අමාත්‍ය රාජිත සේනාරත්න මහතා ප්‍රකාශ කර ඇත.", "URL": "https://sinhala.adaderana.lk/news.php?nid=78993", "Category": null, "Parent URL": null}