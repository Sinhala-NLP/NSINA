{"Source": "Adaderana", "Timestamp": "June 20, 2016 08:44 am", "Headline": "STF අණදෙන නිලධාරියාගේ ප්‍රකාශය ගැන වාර්තාවක් කැඳවයි", "News Content": "පොලිස් විශේෂ කාර්යය බලකායේ අණදෙන නිළධාරිවරයා මාධ්‍යයට සිදු කළ බව කියන ප්‍රකාශයක් සම්බන්ධයෙන් වහාම වාර්තාවක් කැඳවීමට පොලිස් කොමිසම පියවර ගෙන තිබේ.අදාළ වාර්තාව අද දිනයේ පොලිස් කොමිසම වෙත භාර දෙන ලෙස පොලිස්පති පූජිත් ජයසුන්දර මහතාට දැනුම් දී ඇති බව එම කොමිසමේ ලේකම් ආරියදාස කුරේ මහතා සඳහන් කළේය.පොලිස් විශේෂ කාර්යය බලකායේ අණදෙන නිළධාරිවරයා පසුගියදා මාධ්‍යවේදීන් පිළිබඳ සිදු කළ ප්‍රකාශයක් පිළිබඳව ජාතික පුවත්පතක් තොරතුරු වාර්තාකර තිබුණි.අදාළ ප්‍රකාශය මේ වන විට දැඩි කතා බහට ලක්ව ඇති අතර පොලිස්පති පූජිත් ජයසුන්දර මහතා ද ඊයේ වව්නියාව ප්‍රදේශයේ පැවැති උත්සවයකදී මේ පිළිබඳව අදහස් පළ කළේය.ඔහු පවසා සිටියේ අදාළ ප්‍රකාශය පොලිස් දෙපාර්තමේන්තුවේ මතය නොව අණදෙන නිළධාරිවරයාගේ පෞද්ගලික මතයක් බවයි.කෙසේවෙතත් මේ සම්බන්ධයෙන් විමර්ශනයක් සිදු කෙරෙන බව ද පොලිස්පතිවරයා මාධ්‍ය වෙත දැනුම්දී තිබුණි.මෙම සිද්ධිය සම්බන්ධයෙන් පොලිස් කොමිසම ද වාර්තාවක් කැඳවා ඇති අතර එම වාර්තාව අද දිනයේ තමන් වෙත ලැබෙනු ඇති බව පොලිස් කොමිසමේ ලේකම් ආරියදාස කුරේ මහතා සඳහන් කළේය.", "URL": "https://sinhala.adaderana.lk/news.php?nid=61253", "Category": null, "Parent URL": null}