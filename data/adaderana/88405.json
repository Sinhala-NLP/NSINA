{"Source": "Adaderana", "Timestamp": "May 2, 2018 06:32 pm", "Headline": "හෙළ සිනමාවේ මිණි පහන දැයෙන් නික්ම යයි", "News Content": "මෙරට සිනමාව ජාත්‍යන්තරයට ගෙන ගිය අද්විතීය සිනමාවේදියෙකු වූ ආචාර්ය ලෙස්ටර් ජේම්ස් පිරීස් මහතාගේ අවසන් කටයුතු අද(02) පස්වරුවේ කොළඹ නිදහස් චතුරස්‍රයේදී රාජ්‍ය ගෞරව සහිතව සිදු කෙරුණි. කලක් රෝගාතුරව සිටි ඒ මහතා පසුගිය ඉරිදා රාත්‍රීයේ කොළඹ පෞද්ගලික රෝහලකදී අභාවප්‍රාප්ත වුණි. වර්ෂ 1919 අප්‍රේල් මස 05 වන දින දෙහිවල ප්‍රදේශයේදී උපත ලැබූ ලෙස්ර් ජේම්ස් පීරිස් මහතා මිය යන විට 99 වන වියෙහි පසු විය. වර්ෂ 1956 දී ගැමි තේමාවක් වස්තු විෂය කරගත් මෙරට එළිමහනේ රූ ගත කළ පළමු සිනමා පටය ලෙස සැලකෙන රේඛාව චිත්‍රපටය නිර්මාණය කරමින් චිත්‍රපට ක්ෂේත්‍රයට පිවිසෙන ලෙස්ටර් ජේම්ස් පිරීස් මහතා ඉන් අනතුරුව චිත්‍රපට රැසක් අධ්‍යක්ෂණය කරමින් මෙරට සිනමා ක්ෂේත්‍රයේ නොමැකෙන සටහනක් තැබීමට සමත් වුණි. සංදේශය, ගම්පෙරලිය , දෙලොවක් අතර, රන්සළු, ගොළු හදවත, නිධානය, දෑස නිසා , මඩොල්දූව, අහසින් පොලොවට, වීර පුරන් අප්පු, බැද්දේගම, යුගාන්තය, අවරගිර, වෑ කන්ද වලව්ව ආදී සිනමා පට රැසක් අධ්‍යක්ෂනය කළ ඒ මහතා වර්ෂ 1975 දී ගෝර්ඩ් කින්ග් නැමැති ඉංග්‍රීසි සිනමා පටයද අධ්‍යක්ෂණයටද දායක විය. මෙරට සිනමාව වෙනුවෙන් අග්‍රගන්‍ය සේවාවක් කළ ආචාර්ය ලෙස්ටර් ජේම්ස් පීරිස් මහතා දේශීය මෙන්ම ජාත්‍යන්තර සම්මාන රැසකින් පිදුම් ලබා තිබේ. පසුගිය සඳුදා දහවල් සිට අද පෙරවරුව දක්වා ලෙස්ටර් ජේම්ස් පීරිස් මහතගේ දේහය තිඹිරිගස්යාය ප්‍රදේශයේ පිහිටි ඒ මහතාගේ නිවසේ තැන්පත් කර තිබූ අතර පසුව කතෝලික ආගමික වාතාවත්වලින් අනතුරුව දේහය නිදහස් චතුරස්‍රය වෙත රැගෙන එනු ලැබුවේය. පස්වරු 03.00 දක්වා කොළඹ නිදහස් චතුරස්‍රයේ තැන්පත් කර තිබූ ඒ මහතාගේ දේහයට අවසන් ගෞරව දැක්වීම සඳහා අද දිනයේදීත් ආගමික නායකයින්, කලාකරුවන්, දේශපලනඥයින්, චිත්‍රපට අධ්‍යක්ෂකවරුන් මෙන්ම රසික රසිකාවියන් විශාල පිරිසක් පැමිණ තිබේ. සිංහල සිනමාවට අනුපමේය සේවයක් සිදුකළ ආචාර්ය ලෙස්ටර් ජේම්ස් පීරිස් මහතාණෙනි ඔබට මොක් සුව.", "URL": "https://sinhala.adaderana.lk/news.php?nid=88405", "Category": null, "Parent URL": null}