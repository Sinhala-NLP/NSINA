{"Source": "Adaderana", "Timestamp": "May 25, 2019 12:45 pm", "Headline": "පුපුරණ ද්‍රව්‍ය යොදා මසුන් ඇල්ලූ අයෙක් නාවික හමුදා බාරයට", "News Content": "නාවික හමුදාව විසින් අද (24) දින තලෙයිමන්නාරම, පියර්ගම වෙරළ තීරයේදී පුපුරණ ද්‍රව්‍ය යොදා මසුන් ඇල්ලූ පුද්ගලයෙකු අත්අඩංගුවට ගෙන ඇත. උතුරු මැද නාවික විධානයට අනුයුක්ත නාවිකයින් පිරිසක් විසින් සිදු කළ මුර සංචාරයක් අතරතුරදි පුපුරණ ද්‍රව්‍ය යොදා මසුන් ඇල්ලූ පුද්ගලයෙකු මෙලෙස අත්අඩංගුවට ගෙන ඇති අතර, අත්අඩංගුවට පත් පුද්ගලයා 35 වන වියෙහි පසුවන තලෙයිමන්නාරම ප්‍රදේශයේ පදිංචිකරුවෙකු බව හඳුනාගෙන ඇත. එහිදී, පුපුරණ ද්‍රව්‍ය යොදා ඇල්ලූ මසුන් කිලෝග්‍රෑම් 270ක් නාවික හමුදා බාරයට ගෙන ඇති අතර, අල්ලන ලද මසුන් තොගය සහ පුද්ගලයා ඉදිරි නීතිමය කටයුතු සඳහා මන්නාරම, සහකාර ධීවර අධ්‍යක්‍ෂක කාර්යාලය වෙත බාර දීමට කටයුතු කෙරුණි.", "URL": "https://sinhala.adaderana.lk/news.php?nid=110647", "Category": null, "Parent URL": null}