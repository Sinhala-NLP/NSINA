{"Source": "Adaderana", "Timestamp": "September 23, 2018 09:47 am", "Headline": "ටිපර් රථය හා යතුරුපැදිය ගැටී අයෙක් මරුට", "News Content": "දඹුල්ල මාතලේ ප්‍රධාන මාර්ගයේ 59 වැනි සැතපුම් කණුව අසළ පනම්පිටිය ලෙනදොර ප්‍රදේශයේදී අද (23) දින අලුයම 1.00 ට පමණ යතුරුපැදියක් සහ වැලි ප්‍රවාහනය කරන ටිපර් රථයක් මුහුණට මුහුණ ගැටීමෙන් යතුරුපැදියේ ගමන් ගත් අයෙකු එම ස්ථානයේම මිය ගොස් ඇතැයි දඹුල්ල පොලීසිය පවසයි. මෙසේ මියගොස් ඇත්තේ මාතලේ නාලන්ද ප්‍රදේශයේ පදිංචි ඉරේෂ් තිළිණ (24) පෞද්ගලික ආයතනයක සේවය කරන අයකු බව හඳුනාගෙන තිබේ. වැලි ප්‍රවාහනය කරමින් තිබූ ටිපර් රථය මාතලේ ප්‍රදේශයේ සිට දඹුල්ල දෙසට ධාවනය වෙමින් තිබුණ බවත් යතුරුපැදිය දඹුල්ල දෙසින් මාතලේ දෙසට ධාවනය කරමින් තිබූ බව පොලීසිය කියයි. යතුරුපැදිකරු මෙන්ම වැලි ප්‍රවාහනය කරන ටිපර් රථ රියදුරු ද අපරික්ෂාකාරී ආකාරයෙන් රිය ධාවනය සිදු කිරීම හේතුවෙන් මෙම අනතුර සිදුවී ඇතැයි මූලික පරීක්ෂණවලදී අනාවරණය වූ බව දඹුල්ල රථවාහන පොලිසිය කියා සිටියි. ප්‍රදේශවාසීන් කියා සිටියේ අළුයම් කාලයේ එකවරම විශාල ශබ්දයක් ඇසුණු බවත් පසුව එම ස්ථානයට පැමිණෙන විට යතුරුපැදිකරු එම ස්ථානයේ වැටී සිටි තිබෙනු දැක ගත් අතර වැලි ප්‍රවාහනය කරමින් තිබූ ටිපර් රථය අනතුර සිදු වූ ස්ථානයේ සිට මීටර් දෙසියක් පමණ ඈතින් නවතා තිබෙනු දැක බව ඔවුහු වැඩිදුරටත් පවසති. අනතුරින් මියගිය අයගේ පශ්චාත් මරණ පරීක්ෂණය දඹුල්ල මූලික රෝහලේ දී සිදුකිරීමට නියමිත අතර ටිපර් රථය පැදවූ රියැදුරු සහ ටිපර් රථය සැකපිට දඹුල්ල පොලිසිය අත්අඩංගුවට ගෙන තිබේ .23 දින දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය පවසයි.", "URL": "https://sinhala.adaderana.lk/news.php?nid=96571", "Category": null, "Parent URL": null}