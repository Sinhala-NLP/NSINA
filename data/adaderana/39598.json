{"Source": "Adaderana", "Timestamp": "December 15, 2013 08:17 am", "Headline": "ලොවපුරා නම රැන්ඳු අසහාය නායක මැන්ඩෙලා අද සමුගනී!", "News Content": "දකුණු අප්‍රිකාවේ හිටපු ජනාධිපති, අසහාය නායක නෙල්සන් මැන්ඩෙලාගේ දේහය පිළිබඳ අවසන් කටයුතු අද (15) නැගෙනහිර කේප් ප්‍රාන්තයේ කූණු ගම්මානයේ දී පැවැත්වීමට කටයුතු යොදා තිබේ. මැන්ඩෙලා උපත ලැබූ ගම්මානය වන එම ප්‍රදේශයට ඔහුගේ දේහය ඊයේ ගුවන් මගින් ප්‍රිටෝරියාහි සිට රැගෙන විත් ඇත. මැන්ඩෙලාගේ දේහය තැන්පත් කර තිබු ප්‍රිටෝරියා අගනුවර රාජ්‍ය ගොඩනැගිලි සංකීර්ණය නෙල්සන් මැන්ඩෙලාගේ නමින් නම් කිරීමට නියමිතය. එහිදී දහස් සංඛ්‍යාත පිරිස් තම නායකයාට ගෞරව දැක්වීම සඳහා මග දෙපස රැස්ව සිටි බව විදෙස් මාධ්‍ය වාර්තා කරයි. රාජ්‍ය ගෞරව සහිතව පැවැත්වෙන අවමංගල්‍යය උත්සවයෙන් පසු මැන්ඩෙලාගේ දේහය විශේෂයෙන් ඉදිකළ සොහොන් ගැබක තැන්පත් කිරීමට නියමිතය. සාම්ප්‍රදායික චාරිත්‍ර අනුගමනය කරමින් මැන්ඩෙලාගේ දේහය පිළිබඳ අවසන් කටයුතු සිදුකිරීමේ පෙරහුරුවක් ඊයේ පැවැත්වුණි.", "URL": "https://sinhala.adaderana.lk/news.php?nid=39598", "Category": null, "Parent URL": null}