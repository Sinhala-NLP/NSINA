{"Source": "Adaderana", "Timestamp": "August 24, 2012 05:08 pm", "Headline": "සැප්තැම්බර් 01 සිට රැකියා දෙන්න මැ.කො පොරොන්දුවෙයි", "News Content": "සැප්තැම්බර් මස 01 වන දින සිට රැකියා විරහිත උපාධිධාරීන්ට රැකියා ලබාදෙන බවට මැතිවරණ කොමසාරිස්වරයා පොරොන්දු වූ බව රැකියා විරහිත උපාධිධාරීන්ගේ සංගමය පවසයි. එම සංගමයේ කැඳවුම්කරු ධම්මික මුණසිංහ මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනයේ මෙසේද සඳහන්ය. ආණ්ඩුව විසින් 2010 සහ 2011 වසරවල උපාධිය ලැබූ රැකියා විරහිත උපාධිධාරීන්ට රැකියා ලබාදීම නවත්වන ලදී. අනතුරුව අප ඊට එරෙහිව විරෝධතා පැවති අතර ජනාධිපතිවරයා අගොස්තු 10 වන දින ප‍්‍රකාශ කළේ රැකියා ලබාදීමට තීන්දුවක් ගත් බවයි. නමුත් මැතිවරණ කොමසාරිස්වරයා කරන ලද ප‍්‍රකාශයක් අනුව රාජ්‍ය පරිපාලන හා ස්වදේශ කටයුතු අමාත්‍යංශය විසින් මැතිවරණ අවසන් වනතෙක් 2010 සහ 2011 වසරවල උපාධිධාරීන්ට රැකියා ලබානොදීමට තීන්දුවක් ගන්නා ලදී. ඒ අනුව මැතිවරණ නොමැති පළාත්වල උපාධිධාරීන්ට බලවත් අසාධාරණයක් සිදුවිය. ඒ බව අප මැතිවරණ කොමසාරිස්වරයා හා සාකච්ඡා කරන ලදී. එතුමා ප‍්‍රකාශ කර සිටියේ දැඩි ලෙස මැතිවරණය සඳහා උපාධිධාරීන් යොදාගන්නා බවට තොරතුරු ලැබී ඇති බැවින් එකී තීන්දුව ගත් බවත්, අපගේ ඉල්ලීම අනුව සැප්තැම්බර් 1 දින සිට මැතිවරණ නොපැවැත්වෙන පළාත්වල රැකියා දෙන ලෙසත්, සැප්තැම්බර් 11 සිට මැතිවරණ පැවැත්වෙන පළාත්වල රැකියා දෙන ලෙසත් අද දින නිවේදනයක් නිකුත් කරන බවයි. එසේම අප සංගමය විසින් මැතිවරණ පැවැත්වෙන පළාත්වල රැකියාලත් සහ රැකියා නොලත් උපාධිධාරීන් මැතිවරණ සඳහා යොදාගැනීම නවත්වන ලෙස ඉල්ලා සිටි අතර, ඊටද එකඟතාව පළකරන ලදී.", "URL": "https://sinhala.adaderana.lk/news.php?nid=26861", "Category": null, "Parent URL": null}