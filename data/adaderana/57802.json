{"Source": "Adaderana", "Timestamp": "March 2, 2016 10:39 am", "Headline": "හොරාට මැණික් ගැරූ 7ක් කොටු", "News Content": "බගවන්තලාව, මහඑළිය රක්‍ෂිතයේ විශාල පරිසර හානියක් සිදුකරමින් අනවසරෙන් මැණික් ගරමින් සිටි වතු කම්කරුවන් හත් දෙනෙකු බගවන්තලාව පොලීසිය විසින් අත්අඩංගුවට ගෙන තිබේ. කාසල්රි ජලාශයට ප්‍රධාන වශයෙන් ජලය සපයන කෙසෙල්ගමුඔය ගලා බසින්නේ මහඑළිය රක්‍ෂිතයෙන් වන අතර මෙම අනවසර මැණික් ගැරීම් හේතුවෙන් මෙම රක්‍ෂිතයේ ජල මුලාශ්‍ර සිදී ගොස් ඇත.මේ හේතුවෙන් කෙසෙල්ගමුඔයේ ගලා බසින ජල මට්ටමද අඩුවී ගොස් තිබේ. අත්අඩංගුවට ගත් සැකකරුවන් සතුව තිබී මැණික් ගැරීමට උපයෝගි කරගත් උපකරණ රැසක්ද පොලිස් භාරයට ගෙන ඇත. සැකපිට අත්අඩංගුවට ගත් සැකකරුවන් බගවන්තලාව කැම්පියන් ඕල්ඩි වතුයායේ පදිංචිකරුවන් බවත්, ඔවුන්ව පොලිස් ඇප මත මුදාහැර, හැටන් මහේස්ත්‍රාත් අධිකරණයේ ඔවුන්ට එරෙහිව නඩු පවරන බව බගවන්තලාව පොලීසිය පවසයි.", "URL": "https://sinhala.adaderana.lk/news.php?nid=57802", "Category": null, "Parent URL": null}