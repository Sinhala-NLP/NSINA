{"Source": "Adaderana", "Timestamp": "May 17, 2011 08:33 am", "Headline": "2600 වැනි සම්බුද්ධත්ව ජයන්ති වසර උදාවෙයි", "News Content": "වෙසක් පුර පසොළොස්වක පොහොය දිනය යෙදෙන අද දින 2600 වැනි ශ්‍රී සම්බුද්ධත්ව ජයන්ති වසර උදාවෙයි. මේ හේතුවෙන් මෙවර වෙසක් උළෙල ශ්‍රී ලංකාව ඇතුළු ලෝකවාසී බෞද්ධ ජනතාව අති උත්කර්ශවත් ලෙස සමරයි. 2600 වන සම්බුද්ධත්ව ජයන්තිය උදා වන අද(17) දිනයේ පෙරවරු 5.45 සිට 5.50 දක්වා කාලය තුළ රට පුරා සියලු විහාරස්ථාන වල ඝණ්ඨා නාද කිරීමට පියවර ගෙන තිබුණි. සියවස් 26ක් තිස්සේ විවිධ අභියෝගයන්ට මුහුණ දුන්න ද බුදු දහමේ වටිනාකම අල්ප මාත්‍රයකින් හෝ අඩු වී නොමැති බව සම්බුද්ධත්ව ජයන්ති වෙසක් සැමරුම වෙනුවෙන් පණිවිඩයක් නිකුත් කරන අස්ගිරි පාර්ශවයෙන් මහානායක අතිපුජ්‍ය උඩුගම ශ්‍රී බුද්ධරක්ඛිත නාහිමියන් පවසයි. එහි ඇති සැබෑ දාර්ශනික හා ප්‍රායෝගික ස්වරූපය ඊට හේතුව බව උන්වහන්සේ පෙන්වා දෙයි. වෙසක් පොහෝ ‍දිනයේ දී පස් පස් දසඅකුසල් වලින් වැලකී ආගමික වතාවත් ‍වල යෙදී යහපත් ජීවිතයක් ගත කිරීමට අධීෂ්ඨාන කර ගත යුතු බව මල්වතු පාර්ශවයේ මහානායක අතිපූජ්‍ය තිබ්බටුවාවේ ශ්‍රී සුමංගල නාහිමිපාණන් පවසයි. මැල්කම් කාදිනල් රංජිත් අගරදගුරුතුමා ද වෙසක් පුන් පොහෝ දිනය නිමිත්තෙන් පණිවිඩයක් නිකුත් කර තිබේ. බෞද්ධ ජනතාවට ගෞරවයක් ලෙස වෙසක් පොහෝ දිනයේ දී තම ආගමික සිද්ධස්ථාන වලට ගැලපෙන අයුරින් පූජනීයව ගත කරන ලෙස අනෙකුත් ආගම් වල ජනතාවගෙන් සහ කතෝලික ජනතාවගෙන් ඉල්ලා සිටින බව අගරදගුරුතුමන් සඳහන් කරයි.", "URL": "https://sinhala.adaderana.lk/news.php?nid=16143", "Category": null, "Parent URL": null}