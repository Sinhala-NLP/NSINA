{"Source": "Adaderana", "Timestamp": "September 8, 2013 12:49 pm", "Headline": "වැලිකඩ ගැටුම - වාර්තාව සකසා අවසන්", "News Content": "වැලිකඩ බන්ධනාගාරයේ ගැටුම සම්බන්ධයෙන් සොයා බැලීමට පත් කළ ත්‍රිපුද්ගල කමිටු වාර්තාව මේ වන විට සකස් කර තිබේ. ඉදිරි සතියේ අදාළ වාර්තාව තමාට ලැබීමට නියමිත බව පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා සඳහන් කළේය. පසුගිය වසරේ නොවැම්බර් මාසයේ වැලිකඩ බන්ධනාගාරයේ සෝදිසි මෙහෙයුමක් අතරතුර රැඳවියන් සහ ආරක්ෂක අංශ නිලධාරීන් අතර ගැටුමක් ඇති විය. එම ගැටුමෙන් රැඳවියන් 27 දෙනෙකු මියගිය අතර ආරක්ෂක නිලධාරීන් ඇතුළු 40 දෙනෙකු තුවාල ලැබීය. අදාළ කමිටු වාර්තාව අවස්ථා කිහිපයකදීම නිකුත් කරන බව ප්‍රකාශ කළ ද මෙතෙක් එම වාර්තාව නිකුත් නොවීම සම්බන්ධයෙන් ජාත්‍යන්තරය පවා අවධානය යොමුවී තිබේ. පසුගියදා මෙරට සංචාරයක නිරත වු එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය ද අදාළ සිද්ධිය සම්බන්ධයෙන් වු වාර්තාව පිළිබඳ විමසීමක් කර ති‍ෙබ්. වාර්තාව තමාට ලැබීමෙන් අනතුරුව ඒ පිළිබඳ ප්‍රකාශයක් සිදුකිරීමට බලාපොරොත්තු වන බව චන්ද්‍රසිරි ගජධීර අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=37244", "Category": null, "Parent URL": null}