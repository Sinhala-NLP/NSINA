{"Source": "Adaderana", "Timestamp": "December 8, 2013 04:34 pm", "Headline": "තහනම් පෙත්ත උතුරු පළාතේ ජනප්‍රියයි - වෛද්‍යවරයෙක් හෙළිකරයි", "News Content": "ශ්‍රී ලංකාවේ භාවිතය තහනම් කර ඇති ගබ්සා සඳහා භාවිතා කෙරෙන බෙහෙත් පෙති විශේෂයක් උතුරු පළාතේ ඔසු සැල්වල කාලයක සිට බහුලව අලෙවි වන පුවතක් වාර්තා වේ. ඉන්දියාවේ නිෂ්පාදනයක් වන මෙම බෙහෙත් පෙත්ත රුපියල් 3000ත් 4000ත් අතර මුදලකට එම පළාතේ ඔසු සැල්වලින් පහසුවෙන්ම ලබා ගැනීමට හැකියාව ඇති බව නම හෙළි කිරීමට අකමැති වූ යාපනය රෝහලේ වෛද්‍යවරයෙකු පවසයි. එම වෛද්‍යවරයා පවසන ආකාරයට මාස 5ක් පමණ වයසැති දරු ගැබක් පවා මෙම බෙහෙත් පෙති භාවිතයෙන් ඉවත් කළ හැකි අතර එ‍සේම මෙම බෙහෙත් නිසා මවකගේ ජීවිතය පවා අහිමි විය හැකිය. යාපනයේ නීති විරෝධී ලෙස පවත්වාගෙන යන ගබ්සා මධ්‍යස්ථාන රැසක් ඇති බවත් එම මධ්‍යස්ථානයකට ගොස් ගබ්සාවක් කර ගැනීමට රුපියල් 20,000ට අධික මුදලක් වැය වන බවද වෛද්‍යවරයා පෙන්වාදෙයි. ගබ්සා මධ්‍යස්ථානයකට එතරම් මුදලක් ලබාදෙනවාට වඩා පහසුවෙන් මෙම බෙහෙත් පෙති ලබා ගැනීමට ඇතැමුන් පෙළඹී සිටින බව එම වෛද්‍යවරයා අනාවරණය කරයි. මෙම බෙහෙත් පෙති උතුරු පළාතේ විශේෂයෙන් යාපනයේ ඔසු සැල්වල වැඩි වශයෙන් ඇති බව එම වෛද්‍යවරයා කියයි. කෙසේ වුවද වෛද්‍ය නිර්දේශයකින් තොරව ඇතැම් බෙහෙත් ඔසු සැල්වලින් මිලදී ගැනීමට අවසර නොලැබේ. එසේ නිකුත් නොකරන ලෙසට සෞඛ්‍ය අමාත්‍යංශයෙන් ද ඔසු සැල්වලට දැනුම්දීමක් කර ඇත. එහෙත් මෙම බෙහෙත් පෙති පහසුවෙන්ම ඔසු සැල්වලින් මිලදී ගැනීමට හැකි බව එම වෛද්‍යවරයා සඳහන් කරයි. යාපනය දිස්ත්‍රීක්කයේ ඔසු සැල්වලින් සියයට 60ක් ලියාපදිංචි කර නැති බවත් යාපනය නගරයේ ඇති ඔසු සැල් 34කින් ලියාපදිංචි කර ඇත්තේ 16ක් බවත් ‍අනාවරණය වී ඇත.‍", "URL": "https://sinhala.adaderana.lk/news.php?nid=39424", "Category": null, "Parent URL": null}