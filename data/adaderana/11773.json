{"Source": "Adaderana", "Timestamp": "October 27, 2010 09:22 pm", "Headline": "හූවට ඇප දෙන්න සලකා බලන්නත් මාස දෙක හමාරක්..!", "News Content": "දැනට රක්ෂිත බන්ධනාගාර ගතව සිටින පේරාදෙණිය විශ්ව විද්‍යාලයේ සිසුන් සිව්දෙනාට ඇප ලබා ගැනීම සඳහා මහනුවර මහාධිකරණය හමුවේ ගොනුකළ පෙත්සමක් අද සලකා බලා තිබේ. එහිදි ඇප ලබාදීම සලකා බැලීම පිළිබඳ තීරණය ලබන වසරේ ජනවාරි මස 13 වැනි දින දක්වා කල් තැබීමට මහාධිකරණය තීරණය කළ බව අද දෙරණ අධිකරණ වාර්තාකරු සඳහන් කරයි. - උසස් අධ්‍යාපන අමාත්‍ය එස්.බී දිසානායක මහතාට විරෝධය පළ කිරීමේ සිදුවීමක් සම්බන්ධයෙන් එම සිසුන් පිරිස අත්අඩංගුවට ගනු ලැබුවේ ඉකුත් සැප්තැම්බර් මස 23 වෙනිදාය. ඉක්බිතිව අධිකරණයට ඉදිරිපත් කරනු ලැබූවද ඇප ලබා නොදීම නිසා මෙම පිරිස තවදුරටත් රිමාන්ඩ් භාරයේ තබන ලදී. අහිංසක සරසවි ළමුන් සිරකර තබාගන්නට අවශ්‍යතාවයක් නැති බවත් නිසි ක්‍රමවේදයට අනුව ඇප ඉල්ලා සිටිය යුතු බවත් ජනාධිපති මහින්ද රාජපක්ෂ මහතා පවසා තිබිණි. අත්අඩංගුවට ගන්නා ලද පේරාදෙණිය විශ්ව විද්‍යාලයේ සිසුන් සිව්දෙනාගේ මව්පියන් හා ජනාධිපතිවරයා අතර පසුගිය දිනෙක අරලියගහ මන්දිරයේ පැවති සාකච්ඡාවකදී ඔහු මේ බව කියා සිටියේ ය. උසස් අධ්‍යාපන අමාත්‍ය එස්.බී දිසානායක මහතා මෙම සාකච්ඡාවේදී කියා සිටියේ තමන් අතින් වරදක් වූ බවටත්,එකී වරද පිළිගන්නා බවටත්,යළි එවැනි වැරදි නොකරන බවටත් පොරොන්දු වන ලිපියක් අධිකරණයට ඉදිරිපත් කිරීමෙන් මෙම සිසුන්ට සහනයක් අත්වනු ඇති බවට තමන් විශ්වාස කරන බවයි.", "URL": "https://sinhala.adaderana.lk/news.php?nid=11773", "Category": null, "Parent URL": null}