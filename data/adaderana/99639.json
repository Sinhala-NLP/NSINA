{"Source": "Adaderana", "Timestamp": "November 23, 2018 09:34 am", "Headline": "පක්ෂ නායක රැස්වීම කථානායක ප්‍රධානත්වයෙන් ඇරඹෙයි", "News Content": "කථානායක කරූ ජයසූරිය මහතාගේ ප්‍රධානත්වයෙන් මේ වන විට පාර්ලිමේන්තු සංකීර්ණයේ පක්ෂ නායක රැස්වීම ආරම්භ කර ඇති බව අද දෙරණ වාර්තාකරු පවසයි. මේ අතර, පාර්ලිමේන්තුව අද පෙරවරු 10.30ට රැස්වීමට නියමිතයි. ඊට පෙර කථානායකවරයාගේ ප්‍රධානත්වයෙන් මෙම පක්ෂ නායක හමුව පැවැත් වෙනු ඇත. එහිදී පාර්ලිමේන්තු තේරීම්කාරක සභාවට සාමාජිකයින් පත් කිරීම සහ අද දිනට අදාළ න්‍යාය පත්‍රය සකස් කිරීමට අවශ්‍ය වැඩ කටයුතු සාකච්ඡා කිරීමට නියමිත බව වාර්තා වෙයි. පාර්ලිමේන්තු තේරීම් කාරක සභාව සඳහා ආණ්ඩු පක්ෂයෙන් සභානායක දිනේෂ් ගුණවර්ධන, එස්.බී. දිසානායක, නිමල් සිරිපාල ද සිල්වා, මහින්ද සමරසිංහ, විමල් වීරවංශ, උදය ගම්මන්පිල , තිලංග සුමතිපාල යන මන්ත්‍රීවරුන් හත් දෙනාව නම් කරනු ලැබීය. ජනතා විමුක්ති පෙරමුණෙන් ඒ සඳහා විජිත හේරත් සහ වෛද්‍ය නලින්ද ජයතිස්ස යන මන්ත්‍රීවරුන් නම් කර තිබේ. මේ අතර එක්සත් ජාතික පෙරමුණ, පාර්ලිමේන්තු තේරීම්කාරක සභාව සඳහා අද නම් ඉදිරිපත් කිරීමට නියමිතව තිබේ. ඒ සඳහා සාමාජිකයින් 09 දෙනෙකුගේ නම් ඉදිරිපත් කිරීම පිළිබඳව ඊයේ සාකච්ඡා කළ බව එම පක්ෂයේ නියෝජිතයෙක් සඳහන් කළේය. කෙසේවුවද එම නම් කවරේද යන්න ඊයේ (22) රාත්‍රී වන විටත් අවසන් තීරණයකට එළඹී නැහැ. මෙවැනි පසුබිමක දෙමළ ජාතික සන්ධානය මෙතෙක් සිය නියෝජිතයන්ගේ නම් භාරදී නොමැත. මේ අතර ආරක්ෂක හේතූන් මත පාර්ලිමේන්තුවේ කතානායක ගැලරිය සහ මහජන ගැලරිය වසා තැබීමට තීරණය කර තිබේ. අවසරලත් මාධ්‍යවේදීන්ට පමණක් පාර්ලිමේන්තුවට පිවිසීමට හැකියි. පාර්ලිමේන්තුවට පැමිණෙන සියලු පුද්ගලයන් අද දැඩි පරීක්ෂාවට ලක් කිරීමට ද නියමිතයි. මීට අමතරව ආරක්ෂක කටයුතු සඳහා අමතර පොලීසිය යොදවා තිබේ.", "URL": "https://sinhala.adaderana.lk/news.php?nid=99639", "Category": null, "Parent URL": null}