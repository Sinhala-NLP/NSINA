{"Source": "Adaderana", "Timestamp": "March 30, 2017 11:22 am", "Headline": "මදුරු මර්දන සතියේ දෙවන දිනය අද", "News Content": "සෞඛ්‍ය අමාත්‍යාංශය සහ ජාතික ඩෙංගු මර්දන ඒකකය විසින් ක්‍රියාත්මක කර ඇති දීප ව්‍යාප්ත මදුරු මර්දන සතියේ දෙවන දිනය අදට (30) යෙදී තිබේ. මදුරු මර්දන සතියේ පළමු දිනය වූ ඊයේ (29) දිනයේ පරිශ්‍ර 83,274ක් පරීක්ෂාවට ලක් කෙරුණු බව සෞඛ්‍ය අමාත්‍යාංශය සඳහන් කරයි. එහිදී මදුරු කීටයින් සහිත පරිශ්‍ර 1542ක් හදුනාගෙන ඇති අතර මදුරුවන් බෝවන පරිදි පරිශ්‍ර පවත්වාගෙන ගිය පුද්ගලයන් 3389 දෙනෙකුට නොතීසි නිකුත් කිරීමටත්, තවත් 573 දෙනෙකුට නඩු පැවරීමටත් පියවර ගෙන තිබේ. බස්නාහිර පළාත තුළ පමණක් පරීක්ෂාවට ලක් කෙරුණු පරිශ්‍ර 23,491කින් මදුරු කීටයින් සහිත පරිශ්‍ර 561ක් සොයාගෙන ඇති බව වාර්තා වෙයි. නැගෙනහිර පළාතේ මදුරු කීටයින් සහිත පරිශ්‍ර 265ක් සහ දකුණු පළාතේ මදුරු කීටයින් සහිත පරිශ්‍ර 299ක් සොයාගෙන ඇති බව සෞඛ්‍ය අමාත්‍යාංශය සඳහන් කළේ ය. දිවයින පුරා ඩෙංගු රෝගය මේ වන විට පැතිරයමින් පවතින අතර දැනට සිදුකරන ලද කීට විද්‍යා සමීක්ෂණවලට අනුව ආයතන, පාසල්, ඉදිකිරීම් පරිශ්‍ර හා ආගමික ස්ථාන ඩෙංගු මදුරුවන් බෝ වන ස්ථාන බහුලව පවතින අවධානම් පරිශ්‍ර ලෙස හදුනාගෙන ඇති බව සඳහන් වෙයි. ඒ අනුව මදුරු මර්දන සතිය පුරා එම අවදානම් පරිශ්‍ර පරීක්ෂාවට ලක් කිරීමට නියමිත බව ද සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=71531", "Category": null, "Parent URL": null}