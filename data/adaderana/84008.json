{"Source": "Adaderana", "Timestamp": "February 5, 2018 09:14 pm", "Headline": " මන්නාරමේ ගමට අයිති ඉඩම් ගමට ගන්න ඕන", "News Content": "මන්නාරම - සිලාවතුර ප්‍රදේශයන්හි නැවත පදිංචියට පැමිණි ඇති වැසියන් වෙනුවෙන් ගමට අයිති ඉඩම් ගමට ලබා දිය යුතු බවටත්, ඓතිහාසික වනාන්තරයට අයිති ඉඩම් වනාන්තරය සමඟ තිබිය යුතු බවටත් තීන්දු අධිකරණයට භාර දෙන බව අග්‍රාමත්‍ය රනිල් වික්‍රමසිංහ මහතා අද (05) සවස මන්නාරමේදී කියා සිටියේය. මන්නාරම - මුසලී ප්‍රාදේශීය ලේකම් කොට්ඨාසයේ - ශිලාවතුර ප්‍රදේශයේදී එක්සත් ජාතික පෙරමුණ විසින් සංවිධානය කොට තිබූ ජන හමුවකට සහභාගී වෙමින් අගමැතිවරයා එලෙස පැවසීය. එහිදී වික්‍රමසිංහ මහතා වැඩිදුරටත් පැවසූවේ “ ඔබ සියලු දෙනාම ඉතා වියළි කලාපයක ජීවත් වෙන්නේ වටේ වනාන්තරය තිබෙනවා. මේ ගමෙන් පිටත්වුණාට පස්සේ මේ කුඹුරු පුරන් වෙලා. සමහර ඒවා වනාන්තරයට ඇතුල්වෙලා තියනවා. ගමේ සමහර කොටසුත් වනාන්තරයට ඇතුල් වෙලා තියනවා. එකපැත්තකින් ගමට අයිති ඉඩම් ගමට ගන්න ඕන. අනෙක් පැත්තෙන් ඒ ඓතිහාසික වනයට අයිති ඉඩම් ඒ වනය එක්ක තියන්න ඕන. දැන් රිෂාඩ් ඇමතිතුමා උදව් කරල තියවා මේ වනය පිළිබඳ නඩු දාන්න. අපි උසාවියට කියමු මේ ප්‍රශ්නය විසඳලා දෙන්න කියලා. එතකොට කුඹුරුවලට ගිහින් ගොවිතැන් කරන්න පුලුවන්. කුඹුරු කරන්න වතුර ඕන මේ ප්‍රදේශයේ වැව් ප්‍රතිසංස්කරණය කරන්න පියවර අරන් තියනවා. ඒ අනුව අගතිමුරිප්පු කුලම් ප්‍රතිසංස්කරණය කරන්න පියවර අරන් තියනවා. සිලාවතුර නගර සැලසුම් කරන්නත් අපි තීරණය කරල රෝහලත් සංවර්ධනය කරන්න රිෂාඩ් ඇමතිතුමා පියවර අරන් තියනවා. ඒ රෝහල මෙහාට අවශ්‍යයි. ඒ සමගම අපි නාවික හමුදාව සමඟත් සාකච්ඡා කරනවා. ඒ නිසා ගමේ ආණ්ඩුව අපට දිනවලා දෙන්න. ගමට වැඩක් වෙන්න. එක්සත් ජාතික පක්ෂයට ඡන්දය දෙන්න කියලා මා ඉල්ලා සිටිනවා.", "URL": "https://sinhala.adaderana.lk/news.php?nid=84008", "Category": null, "Parent URL": null}