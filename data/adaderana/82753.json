{"Source": "Adaderana", "Timestamp": "January 10, 2018 10:54 am", "Headline": " මරණයට කැපව බේරාගත් ගවයා මස් කඩයට දක්කලා ", "News Content": "මරණයට කැපවු ගවයින් බේරාගනු ලබන සංවිධානයකින් බේරාගෙන සිටි ගවයෙකු සොරකම් කර මස් කඩයට විකුණු පුද්ගලයින් තිදෙනෙකු මාතලේ පොලීසිය විසින් අත්අඩංගුවට ගෙන තිබේ. මාතලේ - රයිතලාවෙල - අලුපොතුවල විහාරස්ථාන දායක සභාව හා ප්‍රදේශවාසීන් විසින් මරණයට කැපවු ගවයින් මිලට ගෙන ප්‍රදේශයේ අඩු ආදායම් ලාභි පවුල්වෙත ලබාදීම සිදු කර ඇත. ඒ අනුව රුපියල් 60.000ක මුදලට මිලට ගත් ගවයෙකු පුද්ගලයෙකුවෙත ලබා දෙනතුරු ප්‍රදේශයේ නිවසක ගසක ගැට ගසා තිබුණු අතර පසුදින ගවයා එම ස්ථානයේ නොසිටීමෙන් කුපිත වූ ප්‍රදේශවාසීන් මේ පිළිබඳ මාතලේ පොලීසියට පැමිණිලි කර තිබේ. මාතලේ පොලිස් අපරාධ අංශ විසින් සිදු කරන ලද විමර්ශනයන්ට අනුව හරකා බැද සිටි නිවස අසලින් ගමන් කළ පුද්ගලයින් තිදෙනෙකු විසින් බැදසිටි හරකා ලිහාගෙන මහනුවර අකුරණ ප්‍රදේශය වෙත අතුරු පාරවල් ඔස්සේ දක්කගෙන ගොස් ගව මස් කඩයකට විකුණා තිබේ. පොලිස් පරීක්ෂණයන්ට අනුව එම ගවය මස් කඩ හිමියා විසින් මස්කර අලෙවිකර අවසන්ව ඇති බවට කරුණු අනාවරණය වි තිබේ. සිද්ධිය සම්බන්ධයෙන් දුනුවිල ප්‍රදේශයේ පදිංචි අදාළ සැකකරුවන් තිදෙනා අත්අඩංගුවට ගෙන ඇත. මාතලේ මුලස්ථාන පොලිස් ස්ථානාධිපති ප්‍රධාන පොලිස් පරීක්ෂක චානක ද සිල්වා මහතාගේ උපදෙස් පරිදි අපරාධ අංශ ස්ථානාධිපති පොලිස් පරීක්ෂක ධර්මකිර්ති මහතා උප පොලිස් පරීක්ෂක තිළකවර්ධන යන නිලධාරීන් විසින් මෙම වැටලීම සිදු කර ඇත. සැකකරුවන් මාතලේ අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=82753", "Category": null, "Parent URL": null}