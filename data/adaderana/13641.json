{"Source": "Adaderana", "Timestamp": "January 21, 2011 08:25 am", "Headline": "ක්ෂාමාහි ඉල්ලීම අර්ථයක් නැති, දුෂ්ට ඉල්ලීමක්", "News Content": "ශ්‍රී ලංකා ජනාධිපති මහින්ද රාජපක්ෂ මහතා පිළිබඳව යුද අපරාධ චෝදනා පිළිබඳව විමර්ශනයක් සිදුකරන ලෙස කරන ලද ඉල්ලීම කිසිදු අර්ථයක් නොමැති, දුෂ්ටවූවක් බව ජනාධිපති මාධ්‍ය ඒකකයේ අධ්‍යක්ෂ ජෙනරාල් සහ මාධ්‍ය ප්‍රකාශක බන්දුල ජයසේකර මහතා පවසයි. ‍අමෙරිකා එක්සත් ජනපදයේ සංචාරයක නිරතව සිටින ශ්‍රී ලංකා ජනාධිපති මහින්ද රාජපක්ෂ මහතා සම්බන්ධ යුද අපරාධ චෝදනා පිළිබඳව විමර්ශනයක් පවත්වන ලෙස ජාත්‍යන්තර ක්ෂමා සංවිධානය විසින් අමෙරිකාවෙන් කරන ලද ඉල්ලීම පිළිබඳව ප්‍රතිචාර දක්වමින් ඒ මහතා අද දෙරණට ප්‍රකාශ කළේය. ජනාධිපතිවරයා අමෙරිකාවේ පෞද්ගලික සංචාරයක නිරතව සිටින බවත්, ඔහු දින කිහිපයකින් නැවත ශ්‍රී ලංකාව බලා පැමිණීමට නියමිත බවත් ජයසේකර මහතා සඳහන් කළේය. මානව හිමිකම් කඩකළ බව කියන යුද හමුදාවට එල්ල වී ඇති චෝදනා සම්බන්ධව ප්‍රධාන අණදෙන නිලධාරීවරයා ලෙස ජනාධිපති මහින්ද රාජපක්ෂ මහතා පිළිබඳව ජාත්‍යන්තර නීතිය යටතේ විමර්ශනයක් පවත්වන ලෙස ජාත්‍යන්තර ක්ෂමා සංවිධානය අමෙරිකාව වෙත ප්‍රකාශයක් නිකුත් කරමින් ඉල්ලීමක් කර තිබිණි. පසුගිය බදාදා දින විදේශ කටයුතු අමාත්‍ය ජී. එල්. පීරිස් මහතා සමග ජනාධිපති රාජපක්ෂ මහතා පෞද්ගලික සංචාරයක් සඳහා අමෙරිකා එක්සත් ජනපදය බලා පිටත්ව ගියේය.", "URL": "https://sinhala.adaderana.lk/news.php?nid=13641", "Category": null, "Parent URL": null}