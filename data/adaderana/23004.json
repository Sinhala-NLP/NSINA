{"Source": "Adaderana", "Timestamp": "March 23, 2012 02:28 pm", "Headline": "සෞදියේදී වසර 17 ක් වැටුප් නොලැබූ කතක් යළි මව්බිමට ගෙන්වයි", "News Content": "සෞදි අරාබියේ සේවය සඳහා ගොස් වසර 17 ක් පුරා වැටුප් නොගෙවා රඳවාගෙන සිටි කාන්තාවක යළි මෙරටට ගෙන්වා ගැනීමට ශ්‍රී ලංකා විදේශ සේවා නියුක්ති කාර්යාංශය සමත්ව තිබේ. සෞදි අරාබියේ රියාද් තානාපති කාර්යාලය සමඟ එක්ව සිදුකළ පරීක්ෂණයකින් පසු අදාළ කාන්තාව ගෙන්වා ගැනීමට හැකිවූ බව විදේශ සේවා නියුක්ති කාර්යාංශය පවසයි. කළුතර ප්‍රදේශයේ පදිංචිකාරියක් වන අදාළ කාන්තාව ගෘහ සේවිකාවක් වශයෙන් සෞදි අරාබිය බලා පැමිණ ඇත්තේ 1995 වසරේදී ය. එහිදි ඇය සේවය කළ නිවෙස් හිමියා විසින් වසර දෙකක් පමණක් වැටුප් ගෙවා ඉතිරි වසර 15 වැටුප් ගෙවීමකින් තොරව ඇය රඳවාගෙන ඇති බව සඳහන්ය. ඒ සම්බන්ධයෙන් සිදුකළ පරීක්ෂණවලින් අනතුරුව අදාළ වසර පහළොවට වැටුප් වශයෙන් හිමිවිය යුතු රුපියල් ලක්ෂ 24 ට ආසන්න මුදලක් ලබා ගැනීමට ඇයට හැකි වී ඇති බව ශ්‍රී ලංකා විදේශ සේවා නියුක්ති කාර්යාංශය පවසයි.", "URL": "https://sinhala.adaderana.lk/news.php?nid=23004", "Category": null, "Parent URL": null}