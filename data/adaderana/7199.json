{"Source": "Adaderana", "Timestamp": "March 11, 2010 02:32 pm", "Headline": "නැවත ශ්‍රී ලංකාව යටත්විජිතයක් කරන්න බෑ", "News Content": "අතීතයේදී මෙන් නැවතත් ශ්‍රී ලංකාව යටත්විජිතයක් බවට පත්කරගැනීමට බ්‍රිතාන්‍යය බලාපොරොත්තුවන්නේ නම් පවතින ශ්‍රි ලංකා රජය ඒ සඳහා ඉඩක් ලබානොදෙන බව පරිසර අමාත්‍ය පාඨලී චම්පික රණවක අමාත්‍යවරයා පවසයි. එක්සත් ජාතීන්ගේ සංවිධානයේ මහ ලේකම් බැංකි මූන් මහතාගේ පිටුපසින් හිඳ ඔහුව මෙහෙයවනු ලබන්නේ ඇමරිකානු රාජ්‍ය ලේකම් හිලරි ක්ලින්ටන් හා බ්‍රිතාන්‍යයේ මිලි බෑන් බව ද අමාත්‍යවරයා පෙන්වාදෙයි. එළඹෙන ජූලි මාසයේදී පැවැත්වෙන බ්‍රිතාන්‍ය මැතිවරණයේදී එරට වෙසෙන සිංහල හා ද්‍රවිඩ ජනතාවගේ ඡන්ද ලබාගැනීමේ අරමුණින් ඔවුන් එසේ හැසිරෙන බව චම්පික මහතා සඳහන් කරයි. එම මැතිවරණයේදී බ්‍රිතාන්‍ය රජය ශ්‍රී ලංකා රජයට සිදුකරන බලපෑම් සම්බන්ධයෙන් පිළිතුරු ලබාදෙන ලෙස එරට ජනතාවගෙන් රජය ඉල්ලා සිටින බව ද අමාත්‍යවරයා පවසයි. රාජ්‍ය නොවන සංවිධාන සම්බන්ධයෙන් අදහස් දැක්වූ චම්පික රණවක මහතා පැවසූවේ එම සංවිධාන වෙත මුදල් ලැබෙන ආකාරය පිළිබඳව රජයට සැකයක් පවතින බවය. ශ්‍රි ලංකාව වෙත විදෙස් මුදල් රැගෙන ඒමේදී සීමා කරන ලද ප්‍රමාණයක් පවතින බවත්, එමෙන්ම දින 90ක් ඇතුළත එසේ මුදල් රැගෙන ඒම පිළිබඳව මහ බැංකුව දැනුවත් කළ යුතු නමුත් ඇතැම් සංවිධාන එසේ දැනුවත් කිරීම් නොකරන බවත් ඒ මහතා වැඩිදුරටත් සඳහන් කළේය. අමාත්‍යවරයා මෙම අදහස් ප්‍රකාශ කළේ අද කොළඹ පැවති මාධ්‍ය හමුවකදීය.", "URL": "https://sinhala.adaderana.lk/news.php?nid=7199", "Category": null, "Parent URL": null}