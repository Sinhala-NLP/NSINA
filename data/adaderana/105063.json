{"Source": "Adaderana", "Timestamp": "February 26, 2019 01:49 pm", "Headline": "වතිකානයේ හිටපු ‍ලේකම් ලිංගික අපචාර චෝදනාවට වරදකරු වෙයි", "News Content": "වතිකානයේ හිටපු ලේකම් ජෝර්ජ් පෙල් කාදිනල් හිමිපාණන්ට එරෙහිව එල්ලවී තිබූ ලිංගික අපචාර චෝදනාවට උන්වහන්සේ වරදකරු බවට ජුරි සභාවද තීන්දු කර තිබේ. ඒ අනුව එවැනි චෝදනාවක් සඳහා වරදකරු බවට තීන්දු වු ඉහළම කතෝලික පූජකවරයා ජෝර්ජ් පෙල් කාදිනල් හිමිපාණන් වනු ඇති. ඔස්ට්‍රේලියානු ජාතික ජෝර්ජ් පෙල් කාදිනල් හිමිපාණන් 1996 වර්ෂයේදී මෙල්බන් හි ආසන දෙව්මැදුරේ කාමරයක් තුලදී ගීතිකා කණ්ඩායමේ පිරිමි ළමුන් දෙදෙනෙක් අපයෝජනය කළ බවට දෙවන ජුරි සභාව තහවුරු කරගෙන තිබේ. ඒ සම්බන්ධයෙන් නඩු විභාගය සිදු කෙරෙන අතරතුර, වතිකානයේ බලවත් නිලධාරියෙකු වූ එතුමන් තමන් දැරූ ලේකම් තනතුරින් ඉල්ලා අස්වීමට කටයුතු කළේ පසුගිය දෙසැම්බරයේයි. අදාළ චෝදනාව සම්බන්ධයෙන් කාදිනල් හිමිපාණන්ට එරෙහි නඩුව ඉකුත් වසරේදී දෙවරක්ම විභාග කර තිබුණි. ඒ එම නඩුව සම්බන්ධයෙන් අවසන් තීන්දුවක් ලබාදීමට පළමු ජූරි සභාව අපොහොසත්වීම හේතුවෙන්. අදාළ චෝදනාව සඳහා ජෝජ් පෙල් කාදිනල් හිමිපාණන් වැරදිකරු බවට දෙවන ජූරි සභාව ඒකමතිකව තීන්දු කර තිබේ. ඒ අනුව උන්වහන්සේට හෙට(27) දිනයේදී දඬුවම් නියම කිරීමට නියමිතයි. කෙසේ නමුත් තමාට එරෙහි චෝදනාව කාදිනල් හිමිපාණන් ප්‍රතික්ෂේප කරන අතර ජූරි සභාවේ තීන්දුවට එරෙහිව අභියාචනයක් ඉදිරිපත් කරන බවයි ජෝර්ජ් පෙල් කාදිනල් හිමිපාණන්ගේ නීතිඥයන් ප්‍රකාශ කළේය.", "URL": "https://sinhala.adaderana.lk/news.php?nid=105063", "Category": null, "Parent URL": null}