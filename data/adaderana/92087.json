{"Source": "Adaderana", "Timestamp": "July 6, 2018 12:42 pm", "Headline": "ධාවන බලපත්‍රයක් නිකුත් කරන්න අල්ලස් ගත්ත කළමනාකරුවෙකුට ලැබුණු දඬුවම", "News Content": "‍ධාවන බලපත්‍රයක් ලබාදීම සඳහා පෞද්ගලික බස් රථ හිමිකරුවෙකුගෙන් අල්ලසක් ලබා ගැනීම ඇතුළු අධි චෝදනා 08 කට වරදකරුවූ බස්නාහිර පළාත් මාර්ගස්ථ මගී ප්‍රවාහන අධිකාරියේ හිටපු ධාවන කළමනාකරුවෙකුට වසර 40 ක සිර දඩුවම් නියම කර තිබේ. එම දඩුවම වසර 05 කින් ගෙවී යන පරිදි ලබා දීමට කොළඹ මහාධිකරණ විනිසුරු ගිහාන් කුලතුංග මහතා නියෝග කල බවයි අද දෙරණ අධිකරණ වාර්තාකරු සදහන් කළේය. ඊට අමතරව විත්තිකරුට රුපියල් 40,000 ක දඩයක් සහ ඔහු අල්ලස් ලෙස ලබා ගත් රුපියල් 10,000 ක මුදල දණ්ඩනයක් ලෙස අයකර ගැනීමට විනිසුරුවරයා නියෝග කර තිබේ. එමෙන්ම බස්රථ හිමිකරුට රුපියල් ලක්ෂ 05 ක වන්දියක් ගෙවන ලෙස ද නියෝග කර ඇති බවයි අද දෙරණ අධිකරණ වාර්තාකරු සදහන් කළේය. 2015 වසරේදී සිදුවූ අල්ලස් ලබා ගැනීම සම්බන්ධයෙන් එම දඩුවම නියම කර තිබිණි.", "URL": "https://sinhala.adaderana.lk/news.php?nid=92087", "Category": null, "Parent URL": null}