{"Source": "Adaderana", "Timestamp": "November 19, 2010 08:12 am", "Headline": "නිදහස ප්‍රදර්ශනය වෙනුවෙන් විශේෂ දුම්රිය සේවාවක්", "News Content": "ජනාධිපතිවරයාගේ දෙවන පදවි ප්‍රාප්තිය සහ\"නිදහස - සුබ සංස්කෘතියක පෙර දැක්ම ප්‍රදර්ශනය\"වෙනුවෙන් විශේෂ දුම්රිය සේවාවක් අද(19) සිට ආරම්භ කිරීමට ශ්‍රී ලංකා දුම්රිය දෙපාර්තමේන්තුව කටයුතු යොදා තිබේ. අද මධ්‍යම රාත්‍රියේ සිට සාමාන්‍ය දුම්රියට අමතරව මෙම විශේෂ දුම්රිය සේවාවන් ක්‍රියාත්මක කිරීමට කටයුතු යොදා ඇති බව දුම්රිය වාණිජ අධිකාරී විජය සමරසිංහ මහතා සඳහන් කළේය. අද සිට 22 වනදා දක්වා කොළඹ කොටුවේ සිට පොල්ගහවෙල තෙක් ප්‍රධාන මාර්ගයේද කොළඹ කොටුවේ සිට දකුණු කළුතර දක්වා මුහුදුබඩ මාර්ගයේද මෙම දුම්රිය සේවය ක්‍රියාත්මක කරන බව විජය සමරසිංහ මහතා ප්‍රකාශ කළේය. ප්‍රදර්ශනය නැරඹීමට කොළඹට පැමිණි ජනතාවට අපහසුතාවයකින් තොරව තම ගම් බිම් බලා පිටත්ව යා හැකි පරිදි මෙම දුම්රිය ධාවනය කිරීමට නියමිත බව ද ඔහු පෙන්වාදුන්නේය. එමෙන්ම විශාල මගී පිරිසක් පැමිණියහොත් අවස්ථානුකූලව අතිරේක දුම්රිය සේවාවන් යෙදවීමට ද සියලු කටයුතු සංවිධානය කර ඇති බව හෙතෙම සඳහන් කළේය.", "URL": "https://sinhala.adaderana.lk/news.php?nid=12250", "Category": null, "Parent URL": null}