{"Source": "Adaderana", "Timestamp": "December 30, 2015 06:39 pm", "Headline": "හනුමා පාළමක් නෑ -  බුරුතුපිටින් එන්න ඉන්නවා", "News Content": "ඉන්දියාවත් ශ්‍රී ලංකාවත් අතර පාළමක් හැදෙන බවට විවිධ ප්‍රකාශ සිදුකළද එවැන්නක් සිදුනොවන බව උසස් අධ්‍යාපන හා මහමාර්ග අමාත්‍ය ලක්ෂ්මන් කිරිඇල්ල මහතා පවසයි.ඉන්දියාවේ ඇතැම් ඇමතිවරුන්ගේ කතා උලුප්පමින් ගම්මන්පිල මන්ත්‍රීවරයා එවැන්නක් ප්‍රකාශ කළද ශ්‍රී ලංකාවත් ඉන්දියාවත් අතර පාළමක් නොහැදෙන බව සිය අමාත්‍යංශයේදී අද සවස පැවැති මාධ්‍ය හමුවකදී ඒ මහතා පැවසීය.ලංකා‍ව තුළ ‍පාළම් මෙන්ම අධිවේගී මාර්ග හැදීමට ඇති බවත්, පැවසූ ඇමතිවරයා ජාතිවාදී ස්වරූපයෙන් හනුමා පාළමක් ගැන වැරදි කතා ප්‍රචාරය කරන බවත්, පෙන්වාදුන්නේය.එසේම ඉන්දියාව හා ශ්‍රී ලංකාව අතර සීපා ගිවිසුමක් අත්සන් නොකෙරෙන බවත්, ආර්ථික හා සහයෝගිතා ගිවිසුමක් පමණක් අත්සන් කෙරෙන බවත්, හෙතෙම පැවසීය.ශ්‍රීලනිප මන්ත්‍රීන් බුරුතු පිටින් ආණ්ඩුවට එක්වීමට සිටින බවත්, 19 ව්‍යවස්ථා සංශෝධනය නිසා ඇමති තනතුරු සීමාවී ඇති බවත්, කියා සිටි ඒ මහතා එම සංශෝධනය නැති නම් අද ශ්‍රීලනිපයේ මන්ත්‍රීවරු 10ක්වත් ඉතුරු නොවන බව පෙන්වාදුන්නේය.සරසවි සිසුන් ඉල්ලු සියල්ල දී ඇති බවත්, ලබන වසරේදී නේවාසිකාගාර 15ක් හදන බවත්, සිසුන් පිරිසක් කොලොන්නාව කුණු කන්දට විරුද්ධවත් බෝඩ් අල්ලන් සිටින බවත්, ඔහු කියා සිටියේය.මේ අතර පසුගිය රජය සමයේ මහමාර්ග අමාත්‍යංශයේ රුපියල් බිලියන 40ක් වියදම් කර ඇති බවත්, ඊට සම්බන්ධ කිසිදු බිලක් නැති බවත්, චීන කොන්ත්‍රාත්කාරයින් පිරිසකටද බිලියන 12ක කොන්ත්‍රාත් දී ඇති බවත්, හෙතෙම පැවසීය.ග්‍රාමීය මාර්ග සංවර්ධනය වෙනුවෙන් ලබන අවුරුද්දේ මාර්ග සතියක් ආරම්භ කරන බවද කියා සිටියේය. මේ අතර ඉදිරි මැතිවරණයේ ජයග්‍රහණය ලබාගැනීම සඳහා ඒකාබද්ධ විපක්ෂය ලෙස දේශපාලන සහ නීතිමය අරගලයක නිරත වන බව පාර්ලිමේන්තු මන්ත්‍රී උදය ගම්මන්පිල මහතා පවසයි.වර්තමානයේ අවශ්‍ය පවතින්නේ මැතිවරණයක් ලබාගැනීම බව මන්ත්‍රීවරයා සඳහන් කරයි.අද කොළඹ පැවති ඒකාබද්ධ විපක්ෂයේ මාධ්‍ය හමුවකට එක්වෙමින් පාර්ලිමේන්තු මන්ත්‍රී උදය ගම්මන්පිල මහතා මේ බව පැවසීය.", "URL": "https://sinhala.adaderana.lk/news.php?nid=56045", "Category": null, "Parent URL": null}