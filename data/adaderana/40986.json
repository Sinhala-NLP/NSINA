{"Source": "Adaderana", "Timestamp": "February 9, 2014 11:32 am", "Headline": "පළාත් සභා ඡන්දයේ පළමු වෙඩි මුරය එජාප අපේක්ෂකයෙකුගේ වාහනයකටයි", "News Content": "දකුණු පළාත් සභා ඡන්ද විමසීම සඳහා හම්බන්තොට දිස්ත්‍රීක්කයට එක්සත් ජාතික පක්ෂයෙන් තරඟ කරන අපේක්ෂක අතුල සේනාරත්න මහතාගේ වාහනයට අද අලුයම 3.00ට පමණ වෙඩි ප්‍රහාරයක් එල්ල වී ඇති බව කැෆේ සංවිධානය පවසයි. මෙය මෙවර මැතිවරණයේ ගිනි අවි යොදා ගනිමින් සිදු වූ පළමු ප්‍රචණ්ඩ ක්‍රියාව බවද එම සංවිධානය කියයි. බෙලිඅත්ත අරංවල පාරේ පිහිටි සේනාරත්න මහතාගේ නිවස ඉදිරිපිට නවතා තිබු අංක 50 -4079 දරණ කැබ් රථයට වෙඩි ප්‍රහාරය එල්ල කොට පැමිණි පිරිස වාහනයකින් පළා ගිය බව සේනාරත්න මහතා තමන්ට පැමිණිලි කළ බව කැෆේ සංවිධානය පවසයි. වෙඩි හඬ ඇසී අවදි වී බලන විට වෙඩි තැබු පිරිස පළාගිය බව ඔහු පොලීසියට පැමිණිලි කොට තිබේ. එජාප පාර්ලිමේන්තු මන්ත්‍රී සජිත් ප්‍රේමදාස මහතාගේ සමීපතමයෙකු ලෙස සැලකෙන සේනාරත්න මහතා පවසන පරිදි මෙයට පෙර ද ඔහුට තර්ජන එල්ල වී ඇති බව කැෆේ සංවිධානය කියයි‍. දකුණු පළාත් සභා මැතිවරණයේ පළමු ප්‍රචණ්ඩ ක්‍රියාව වාර්තා වූවේ ද හම්බන්තොට දිස්ත්‍රික්කයෙනි. මෙම මැතිවරණයේ නාමයෝජනා බාර ගැනීමෙන් පසු ගිනි අවි භාවිතයෙන් සිදු වූ පළමු ප්‍රචණ්ඩ ක්‍රියාව ද බෙලිඅත්තේ සිදු වූ වෙඩි තැබීම බව කැෆේ සංවිධානය කියයි.", "URL": "https://sinhala.adaderana.lk/news.php?nid=40986", "Category": null, "Parent URL": null}