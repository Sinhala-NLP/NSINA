{"Source": "Adaderana", "Timestamp": "May 22, 2012 11:55 am", "Headline": "මැයි පෙළපාලියට සහභාගී නොවූවන්ගෙන් නිදහසට කරුණු විමසයි", "News Content": "යාපනයේ පැවති මැයි දින පෙළපාලිය සඳහා සහභාගී නොවූ පුද්ගලයින්ගෙන් නිදහසට කරුණු විමසීමට එක්සත් ජාතික පක්ෂයේ කෘත්‍යාධිකාරී මණ්ඩලය තීරණය කර තිබේ. මැයි දිනයට අදාළ වාර්තාව ඊයේ(21) පස්වරුවේ රැස්වූ කෘත්‍යාධිකාරී මණ්ඩලයට පක්ෂයේ මහලේකම්වරයා විසින් ඉදිරිපත් කළ බව එම පක්ෂයේ ජ්‍යෙෂ්ඨ සාමාජිකයෙකු සඳහන් කළේය. එහිදි අදාළ පෙළපාලිය සඳහා සහභාගි නොවු පාර්ලිමේන්තු, පළාත් සභා, පළාත් පාලන ආයතන මන්ත්‍රීවරුන්ගෙන් සහ එක්සත් ජාතික පක්ෂයේ ආසන සංවිධායකවරුන්ගෙන් නිදහසට කරුණු විමසීමට තීරණය වී ඇත. මේ අතර නිදහස ලැබු සරත් ෆොන්සේකා මහතා සමඟ ඒකාබද්ධ විපක්ෂයක් ලෙස ඉදිරි දේශපාලන වැඩ කටයුතු සිදුකි‍රීම සම්බන්ධයෙන් ද කෘත්‍යාධිකාරී මණ්ඩලයට යෝජනාවක් ඉදිරිපත් වී ඇති බව සඳහන්ය. එම යෝජනාවට ද කෘත්‍යාධිකාරී මණ්ඩලයේ එකඟතාව හිමිවී ඇති අතර ඒ අනුව ඒ සම්බන්ධයෙන් සරත් ෆොන්සේකා මහතා සමඟ සාකච්ඡා කිරීමට නියමිත බව එක්සත් ජාතික පක්ෂයේ ජ්‍යෙෂ්ඨ සාමාජිකයෙකු සඳහන් කළේය. ඊට අමතරව ෆොන්සේකා මහතාට පැනවු සියලු දඩුවම්වලින් නිදොස් කොට නිදහස් කළ යුතු බවත් ඔහුට හිමි සියලු වරප්‍රසාද හා අයිතිවාසිකම් හිමිකර දිය යුතු බවටත් යෝජනාවක් පාර්ලිමේන්තුවට ගෙන ඒමට එක්සත් ජාතික පක්ෂ‍ය තීරණය කර තිබේ.", "URL": "https://sinhala.adaderana.lk/news.php?nid=24432", "Category": null, "Parent URL": null}