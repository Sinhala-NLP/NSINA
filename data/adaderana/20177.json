{"Source": "Adaderana", "Timestamp": "November 22, 2011 11:55 am", "Headline": "මේ අය වැය සීනි තවරපු කසාය හැළියක්", "News Content": "මෙවර අයවැය කෙටිකතාවක් වැනි ප්‍රබන්ධයක් බවත්,තරගයකට ඉදිරිපත් කරනු ලැබුවහොත් තෑගි දිනාගත හැකිවෙනු ඇති බවත් එක්සත් ජාතික පක්ෂය පවසයි. එසේත් නැතිනම් එය ජාත්‍යන්තර මූල්‍ය අරමුදල සතුටු කරනු සඳහා පමණක් සැකසූ සීනි තවරපු කසාය හැලියක් බව එ.ජා.ප මහ ලේකම් තිස්ස අත්තනායක මහතා සඳහන් කරයි. රුපියල අවප්‍රමාණය කොට සැලකීම මෙවර අය වැයෙන් කරන ලද ඉතා අනුවණ ක්‍රියාවක් බවත්,මේ හේතුවෙන් ආනයන අපනයන ආර්ථිකයක් මත යැපෙන ශ්‍රී ලංකාවට ආර්ථික වශයෙන් ඉතා කනගාටුදායක ඉරණමකට ‍ගොදුරුවීම වැළැක්විය නොහැකි බවත් අත්තනායක මහතා පෙන්වා දුන්නේය. රුපියලේ අගය පහලදැමීම නිසා විශේෂයෙන්ම විදේශයන්ගෙන් ගනු ලැබූ ණය ගෙවාදැමීමට යාමේදී පොලියද සමගින් තවත් විශාල මුදලක් ගෙවීමට සිදුවන බව රජයට නොවැටහෙන බව හෙතෙම චෝදනා කරනු ලැබුවේ අද කොළඹ පැවති මාධ්‍ය හමුවකට එක්වෙමිනි. කිරි පිටි,සීනි වැනි පාරිභෝගික භාණ්ඩවල මිල ඉහළ නොයන බව ආණ්ඩුව විසින් කියා සිටියද රුපියල අවප්‍රමාණය විම නිසා ආනයනික භාණ්ඩවල මිල ඉහළයාම අනිවාර්යයෙන්ම සිදුවනු ඇති බව මහබ ලේකම්වරයා කියා සිටියේය. ‍රටේ බහුතරයක් වන ගොවියන් ගැන හෝ කම්කරුවන් ගැන,පුද්ගලික අංශයේ සේවකයින් ගැන කිසිදු සඳහනක් නොකිරීමෙන් මේ රජය රටේ සාමාන්‍ය ජනයා පිළිබඳ කර ඇති තක්සේරුව මැනවින් වැටහෙන බව ඔහු පෙන්වාදෙයි. විදේශ සංචිතවල මුදල් ඇති බවට කියා සිටියද ඒවායේ ඇත්තේද ජාත්‍යන්තර මූල්‍ය අරමුදලෙන් හා විදේශ රටවලින් ගත් ණය පමණක් බවත්,ඒ බැවින් මෙම අයවැය මූල්‍ය අරමුදලේ අවශ්‍යතා සපුරන අයවැයක් පමණක් බවත් මන්ත්‍රීවරයා සඳහන් කළේය. පසුගිය අයවැයෙන් හමුදා සේවයේ අය රැවටූ බවත්,මෙවර අයවැයෙන් පොලීසියද රවටා ඇති බවත් ඔහු අවධාරණය කළේය. ජාත්‍යන්තර බලපෑම්වලට,ජාත්‍යන්තර මූල්‍ය අරමුදලට එරෙහිව දැඩි ප්‍රකාශ නිකුත් කරන ආණ්ඩුවේ ඇතැම් අමාත්‍යවරුන් අය වැයට පක්ෂව කොන්ද කෙලන්තබාගෙන ඡන්දය ප්‍රකාශ කරන්නේ කෙසේදැයි තිස්ස අත්තනායක මහතා ප්‍රශ්න කළේය.", "URL": "https://sinhala.adaderana.lk/news.php?nid=20177", "Category": null, "Parent URL": null}