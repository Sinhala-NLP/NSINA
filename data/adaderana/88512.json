{"Source": "Adaderana", "Timestamp": "May 4, 2018 02:56 pm", "Headline": "රට වෙනුවෙන් සටන් වැදි ආබාධිත රණවිරුවාගේ පුංචි දියණියගෙන් පුංචි ඉල්ලීමක්", "News Content": "මෙම වසරේ සිට පාසල් අධ්‍යාපනය ලැබිය යුතු නමුත් තවමත් පාසල් වරම් අහිමිව දිවි ගෙවන දියණියක් පිළිබඳව රත්නපුර නගරයෙන් වාර්තා විය. සය හැවිරිදි මේ පුංචි දැරිය පිළිබඳව අධ්‍යාපන බලධාරීන් දැනුවත් කළද කිසිඳු විසඳුමක් නොමැති බව ඇගේ මව්පියන් පවසයි. ඇය නමින් දුලංසා වික්‍රමසිංහයි. මේ වන විට පාසල් අධ්‍යාපනය ලැබිය යුතු වයසක පසුවූවත් පාසලක් නොලැබීම නිසා ඇයට සිදුව තිබෙන්නේ නිවසට වී සිටීමටයි. ඇගේ ස්ථිර පදිංචිය රත්නපුර නගර මධ්‍යයේ වුවද නගරයේ පිහිටි පාසල් තුනකින්ම ඇයගේ අයඳුම්පත ප්‍රතික්ෂේප වී තිබේ. දුලංසාගේ පියා යුද බිමේ සටන් වැද මේ වන විට ආබාධිත තත්ත්වයක පසුවන අතර තම දරුවාට පාසලක් ලබාදෙන මෙන් ඔහු අධ්‍යාපන බලධාරින්ගෙන් ඉල්ලා සිටියි. පුංචි දුලංසාගේ එකම ඉල්ලීමද ඇයගේ පාසල් සිහිනය සැබෑ කර දෙන ලෙසයි.", "URL": "https://sinhala.adaderana.lk/news.php?nid=88512", "Category": null, "Parent URL": null}