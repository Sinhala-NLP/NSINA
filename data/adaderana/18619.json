{"Source": "Adaderana", "Timestamp": "September 9, 2011 02:47 pm", "Headline": "වන්දි ගන්න බිලක් නැත්නම් දිවුරුම් ප්‍රකාශයක් දෙන්න", "News Content": "බාල පෙට්‍රල් භාවිතය නිසා හානි සිදුවූ වාහන පිළිබඳව මේ වනවිට පැමිණිලි 1800 ක් ලැබී ඇති බව ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා අද(09) පාර්ලිමේන්තුවේදී ප්‍රකාශ කර තිබේ. එම පැමිණිලි ඉදිරිපත් කළ පිරිස් වෙත ලබන සතිය වනවිට අදාළ වන්දි ගෙවීම් සිදුකිරීමට කටයුතු කරන බව ද අමාත්‍යවරයා සඳහන් කර ඇත. එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා නැගූ පැනයකට පිළිතුරු දෙමින් ඒ මහතා මේ බව ප්‍රකාශ කළේය. එමෙන්ම බාල පෙට්‍රල් ‍හේතුවෙන් වාහනවලට සිදුව ඇති හානිය වෙනුවෙන් රුපියල් 50,000 ක උපරිමයකට යටත්ව වන්දි ලබාදීමට තීරණය කර තිබුණද එම අගයට වැඩි අලාභ සිදුවූ වාහන වෙනුවෙන් වන්දි ලබාදීම සම්බන්ධව ද අවධානය යොමුකර ඇති බව ඔහු වැඩිදුරටත් කියා සිටියේය. මෙම බාල පෙට්‍රල් භාවිතයෙන් රනිල් වික්‍රමසිංහ මහතාගේ වාහනයට රුපියල් 75, 000 ක අලාභයක් සිදුව ඇති බවත්, රුපියල් 50, 000 ක් වන්දි ලබාදුන් පසු ඉතිරි මුදල පියවීම සම්බන්ධව දයාසිරි ජයසේකර නැගූ පැනයකට පිළිතුරු දෙමින් ප්‍රේමජයන්ත මහතා ඒ බව පෙන්වා දී ඇත. අදාළ වන්දි මුදල් ලබාගැනීම වෙනුවෙන් පිරවුම් හල් වෙතින් නිකුත් කළ බිල්පත් නොමැති පාරිභෝගිකයින්ට දිවුරුම් ප්‍රකාශයක් ඉදිරිපත් කිරීම හරහා වන්දි මුදල් ලබාගැනීමට කටයුතු කළ හැකි බව ද අමාත්‍යවරයා පෙන්වා දී තිබේ.", "URL": "https://sinhala.adaderana.lk/news.php?nid=18619", "Category": null, "Parent URL": null}