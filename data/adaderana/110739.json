{"Source": "Adaderana", "Timestamp": "May 27, 2019 06:47 am", "Headline": "ප්‍රදේශ කිහිපයක සිදුකළ සෝදිසි මෙහෙයුම්වලින් 40ක් අත්අඩංගුවට", "News Content": "තෝරාගත් ප්‍රදේශ කිහිපයක යුද හමුදාව සිදුකළ සෝදිසි මෙහෙයුම් වලදී සැකපිට පුද්ගලයින් 40කට ආසන්න පිරිසක් අත්අඩංගුවට ගෙන තිබේ. පාස්කු ඉරුදින ප්‍රහාරයෙන් අනතුරුව යුද හමුදාව ඇතුළු ආරක්ෂක අංශ දිගින් දිගටම වැටලීම් සිදුකරමින් ජනතාවගේ ආරක්ෂාව තහවුරු කිරීමට පියවර ගත්තේය. ඒ අනුව සෙනසුරාදා සහ ඉරිදා යන දෙදින තුළ ශ්‍රි ලංකා යුද හමුදාව විසින් විශේෂ සෝදිසි මෙහෙයුම් ක්‍රියාත්මක කරනු ලැබුවේය. එහිදී ඊයේ(26) දිනයේ සිදුකළ සෝදිසි මෙහෙයුම් වලදී සැකපිට පුද්ගලයින් 37 දෙනෙකු අත්අඩංගුවට ගත් බව වැඩබලන යුධ හමුදා මාධ්‍ය ප්‍රකාශක මේජර් ජනරාල් රොෂාන් සෙනෙවිරත්න මහතා සඳහන් කළේය. මින් 19 දෙනෙකු මාවතගම ප්‍රදේශයෙන් අත්අඩංගුවට ගෙන ඇති අතර 08 දෙනෙකු කළුතර පෝරුතොට ප්‍රදේශයෙන්, තවත් තිදෙනෙකු මීගමුව පෙරියමුල්ල ප්‍රදේශයෙන් ද අත්අඩංගුවට ගෙන තිබේ. මීට අමතරව වනාතවිල්ලුව ප්‍රදේශයෙන් ද එක් සැකකරුවෙකු අත්අඩංගුවට ගෙන ඇති අතර ඔහු සතුව තිබී පුපුරණ ද්‍රව්‍ය කිලෝ 15ක් සොයාගෙන ඇති බව සඳහන්ය.", "URL": "https://sinhala.adaderana.lk/news.php?nid=110739", "Category": null, "Parent URL": null}