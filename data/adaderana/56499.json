{"Source": "Adaderana", "Timestamp": "January 20, 2016 04:43 pm", "Headline": "ගෝඨාභයගෙන් ටියුෂන් අරං වගෙයි", "News Content": "පසුගිය වසරේ ජනවාරි 8 වනදා මෙරට බලයට පත්වු රජය මේ වනවිට ඔවුන්ගේ දේශපාලන න්‍යාය පත්‍රයෙන් ක්‍රමිකව ඉවත්වෙමින් සිටින බව ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ කීර්ති තෙන්නකෝන් මහතා ප්‍රකාශකර තිබේ. අද (20 ) පෙරවරුවේ රාජගිරියේ පැවති වැඩමුළුවකදී ඒ මහතා මේ බව පැවසීය.එහිදී අදහස් දැක්වු කිර්ති තෙන්නකෝන් මහතා පෙන්වා දුන්නේ එම තත්වය ඊයේ පෙරටුගාමී සමාජාවාදී පක්ෂයේ සාමකාමී විරෝධතාවට පහරදීමෙන් පැහැදිලි වන බවයි.ජනවාරි 8 වනදා මහජනතාව වත්මන් රජයට ඡන්දය දුන්නේ මෙරට අහිමිව තිබු ප්‍රජාතන්ත්‍රවාදය යළි ස්ථාපිත කිරීම සඳහා බව කීර්ති තෙන්නකෝන් මහතා කියා සිටියේය.එම වකවානුව වන විට ඉතා මර්දනකාරී ලෙස කටයුතු කරමින් සිටි රෙජීමය පරාජය කිරීමට ජනතාව කටයුතු කළේ පුළුල් දේශපාලන නිදහසක් දිනාගැනීම සඳහා බවද තෙන්නකෝන් මහතා මෙහිදී සඳහන් කළේය.එම අවස්ථාවේදී තමන් සමඟ වාඩි වන පිරිසට පමණක් දේශපාලන නිදහස ලබා දෙන බව කිසිවකු සඳහන් නොකළ බවත්, කුමාර් ගුණරත්නම්ට හැර අනික් සියලු දෙනාට දේශපාලන නිදහස ලබා දෙන බවට සටන් පාඨයක් නොවු බවත් කීර්ති තෙන්නකෝන් මහතා සඳහන් කළේය.කුමාර් ගුණරත්නම් සම්බන්ධ ප්‍රශ්ණය අධිකරණ හෝ නීති ප්‍රශ්නයක් නොවන බවත් එය දේශපාලනික ප්‍රශ්නයක් බවත් තෙන්නකෝන් මහතා පෙන්වා දී තිබේ.එම ප්‍රශ්ණය විසඳීම වත්මන් ජනාධිපතිවරයා සහ අගමැතිවරයා විසින් හිතාමතා පැහැරහරිමින් සිටින බව ද හෙතෙම සඳහන් කළේය. වත්මන් රජය මහජන විරෝධතා මර්ධනය කිරීම සම්බන්ධයෙන් ගෝඨාභය රාජපක්ෂ මහතාගෙන් ටියුෂන් ලබාගෙන කටයුතු කරමින් සිටින බව පෙන්නුම් කෙරෙන බවද ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=56499", "Category": null, "Parent URL": null}