{"Source": "Adaderana", "Timestamp": "December 7, 2016 03:25 pm", "Headline": " කුවේට්හිදී අනතුරට ලක්වූ කාන්තාවට තලතාගෙන් සහනයක්?", "News Content": "ගෘහ සේවය සඳහා ගොස් හදිසි අනතුරකට ලක්ව කුවේට්හි රෝහලක දැඩි සත්කාර ඒකකයේ ප්‍රතිකාර ලබමින් සිටින ශ්‍රී ලාංකික කාන්තාව දිවයිනට ගෙන්වා ගැනීමට කටයුතු කරන බව විදේශ රැකියා අමාත්‍ය තලතා අතුකෝරල මහත්මිය පවසයි.කුවේට්හි ශ්‍රී ලංකා තානාපති කාර්යාලයේ මැදිහත්වීමෙන් එම කාන්තාව දිවයිනට ගෙන්වා ගැනීමට කටයුතු කරන බව අමාත්‍යවරිය ඇයගේ පවුලේ ඥාතීන් වෙත ප්‍රකාශ කර ඇත. 2014 වසරේ කුවේට්හි රැකියාවක් සඳහා පිටත්ව ගොස් ඇති කොකුන්නෑව රනෝරාව ප්‍රදේශයේ පදිංචි මෙම කාන්තාව පසුගිය වසරේ දෙසැම්බර් මාසයේදී හදිසි අනතුරකට ලක්ව තිබේ. සේවය කළ නිවසේ ඉහළ මාලයෙන් ඇද වැටීමෙන් ඇය අනතුරට ලක්වී ඇති අතර එම නිවසේ හාම්පුතා විසින් තමා ඉහළ මාලයෙන් තල්ලු කළ බව එම කාන්තාව ප්‍රකාශ කර ඇත.ඒ අනුව කුවේට් තානාපති කාර්යාලය ඊට අදාළ නීතිමය ක්‍රියාමාර්ග සඳහා මේ වන විට යොමුවී ඇති බව විදේශ සේවා නියුක්ති කාර්යාංශය පවසයි.කෙසේවෙතත් එම කාන්තාව දිවයිනට ගෙන්වා ගැනීමට අවශ්‍ය කටයුතු සලසා දෙන ලෙස පවුලේ ඥාතීන් ඉල්ලීමක් කර ඇති අතර ඒ අනුව ඊට අවශ්‍ය සියලු පියවර ගන්නා බව තලතා අතුකෝරල අමාත්‍යවරිය ප්‍රකාශ කර තිබේ.", "URL": "https://sinhala.adaderana.lk/news.php?nid=66819", "Category": null, "Parent URL": null}