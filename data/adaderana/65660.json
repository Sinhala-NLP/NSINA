{"Source": "Adaderana", "Timestamp": "November 3, 2016 07:10 am", "Headline": " අගමැති හොංකොං බලා පිටත්වෙයි", "News Content": "15 වන \"ජර්මානු ව්‍යාපාර සඳහා වූ ආසියා ශාන්තිකර සමුළුවට\" සහභාගී වීම සඳහා අග්‍රාමාත්‍ය රනිල් වික්‍රමසිංහ මහතා හොංකොං බලා පිටත්ව ගොස් තිබේ.අග්‍රාමාත්‍යවරයා ඇතුළු දූත පිරිස අද අළුයම දිවයිනෙන් පිටත්ව ගිය බව අද දෙරණ ගුවන්තොටුපල වාර්තාකරු පවසයි.ආසියා ශාන්තිකර කලාපීය ව්‍යවසායකයන් සහ ජර්මානු ව්‍යවසායකයන් අතර සම්බන්ධතා ශක්තිමත් කරලීම මෙම සමුළුවේ අරමුණයි.යුරෝපීය සංගමයේ ප්‍රමුඛතම රාජ්‍යයක් වශයෙන් ජර්මනියට මෙන්ම ආසියා ශාන්තිකර කලාපයට මෙවර සමුළුව වඩාත් වැදගත්ය.යුරෝපීය සංගමයෙන් බ්‍රිතාන්‍ය වෙන්වීමෙන් පසු පැවැත්වෙන පළමු සමුළුව මෙය බව වාර්තා වේ.හොංකොංහි වික්ටෝරියා වරාය අසබඩ පහිටි හොංකොං ජාත්‍යන්තර සම්මත්‍රණ හා ප්‍රදර්ශන ශාලාවේදී මෙම සමුළුව අද දිනයේ සිට ලබන 05 වන දින දක්වා පැවැත්වෙයි.ජර්මනියේ සහ අසියා ශාන්තිකර කලාපයේ ප්‍රමුඛ නීති සම්පාදකයින්, විද්වතුන්, ව්‍යවසායකයින් මෙම සමුළුවට සහභාගීවීමට නියමිතය.අග්‍රාමාත්‍ය රනිල් වික්‍රමසිංහ මහතා අද පෙරවරුවේ හොංකොං නුවරට ලඟාවීමට නියමිත බව එහි සිටින අද දෙරණ ප්‍රවෘත්ති අංශයේ දර්ශන එරංග සඳහන් කළේය.", "URL": "https://sinhala.adaderana.lk/news.php?nid=65660", "Category": null, "Parent URL": null}