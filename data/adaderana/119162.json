{"Source": "Adaderana", "Timestamp": "September 15, 2019 03:59 pm", "Headline": "ඉස්ලාමීය ත්‍රස්තවාදයට එරෙහිව අප්‍රිකාවෙන් මුදල් වෙන් වෙයි", "News Content": "ඉස්ලාමීය ත්‍රස්තවාදයට එරෙහිව සටන් වැදීම සඳහා අප්‍රිකානු නායකයින් මුදල් වෙන්කර ඇත. ප්‍රචණ්ඩත්වයට සහ ත්‍රස්තවාදයට එරෙහි මෙහෙයුම්වල නිරත ඒකාබද්ධ හමුදා සහ බුද්ධි තොරතුරු රැස්කිරීම වෙනුවෙන් එම මුදල් යෙදවීමට නියමිතයි. කලාපයේ ඉස්ලාමීය ත්‍රස්තවාදයට එරෙහිව සටන් වැදීම සඳහා අමෙරිකානු ඩොලර් බිලියනයක මුදල් ප්‍රතිපාදන වෙන් කිරීමට බටහිර අප්‍රිකානු නායකයින් එකඟ වී ඇත. බටහිර අප්‍රිකානු රාජ්‍යයන්ගේ ආර්ථික ප්‍රජාව මේ බව පසුගියදා නිල වශයෙන් නිවේදනය කලේය. විදෙස් වාර්තා පවසන්නේ අප්‍රිකාවේ සහෙල් කලාපය ආශ්‍රිතව අල් කයිඩා සහ ඉස්ලාමීය රාජ්‍යය හෙවත් අයි එස් අයි එස් සංවිධානවලට සම්බන්ධ කණ්ඩායම්වල ක්‍රියාකාරකම් දිනෙන් දිනම උත්සන්න වෙමින් පවතින බවයි. මේ හේතුවෙන් ඒ ආශ්‍රිත මාලි , බුර්කිනා ෆාසෝ වැනි රාජ්‍යයන්ද ඇතුළුව විශාල භූමි ප්‍රමාණයක් පාලනය කළ නොහැකි තත්ත්වයකට පත්ව ඇති අතර වාර්ගික ප්‍රචණ්ඩත්වයද උත්සන්න වී ඇත. ඉස්ලාමීය ත්‍රස්තවාදයට පිටුදැකීම මූලික පරමාර්ථය වූ මෙම විශේෂ සමුළුව පැවැත්වුණේ බුර්කිනා ෆාසෝ රාජ්‍යයේ අගනුවරයි. බටහිර අප්‍රිකානු රාජ්‍යයන්ගේ ආර්ථික ප්‍රජාව නියෝජනය කරමින් එහි සාමාජිකයින් 15 දෙනාත් මොරිටේනියා සහ චැඩ් යන රාජ්‍යයන්වල ජනාධිපතිවරුත් සමුළුවට සහභාගි වී ඇත. ප්‍රචණ්ඩත්වය සහ ත්‍රස්තවාදය අප්‍රිකානු කලාපය වෙලාගෙන ඇති අතර ඒ හේතුවෙන් මිලියන තුනක පමණ පිරිසක් අවතැන් වී ඇත. එමෙන්ම මේ වසරේදී අනාරක්ෂිත ආහාර භාවිතයට මුහුණ දෙන පුද්ගලයින්ගේ සංඛ්‍යාවද 60% කින් ඉහළ ගොස් ඇති බව අනාවරණය වුණි. එම සෑම සියලු අංශයක්ම ආවරණය සඳහා සමුළුවේදී අමෙරිකානු ඩොලර් බිලියනයක මුදල් ප්‍රතිපාදන වෙන් කෙරුණු අතර එම මුදල් ප්‍රචණ්ඩත්වයට සහ ත්‍රස්තවාදයට එරෙහි මෙහෙයුම්වල නිරත ඒකාබද්ධ හමුදා සහ බුද්ධි තොරතුරු රැස්කිරීම වෙනුවෙන් යෙදවීමට නියමිතයි. මේ අතර 2013 වර්ෂයේ සිට මාලි රාජ්‍යය මූලික කරගෙන ක්‍රියාත්මක එක්සත් ජාතීන්ගේ සාමසාධක මෙහෙයුම් ශක්තිමත් කිරීම සඳහා පියවර ගන්නා ලෙසත් මෙහිදී මොවුන් ඉල්ලීමක් කළේය.", "URL": "https://sinhala.adaderana.lk/news.php?nid=119162", "Category": null, "Parent URL": null}