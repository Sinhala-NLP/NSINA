{"Source": "Adaderana", "Timestamp": "September 8, 2019 06:47 am", "Headline": "විශේෂ කාරක සභාව හමුවීමට එන්න ජනපති දින දෙයි", "News Content": "පාස්කු ඉරුදින ප්‍රහාරය සම්බන්ධයෙන් සොයා බැලීම සදහා පත් කළ පාර්ලිමේන්තු විශේෂ කාරක සභාව හමුවීම සදහා ජනාධිපති මෛත්‍රීපාල සිරිසේන මහතා විසින් දිනයක් ලබා දී තිබේ. නියෝජ්‍ය කතානායක ආනන්ද කුමාරසිරි මහතා සදහන් කළේ ලබන 20 වන දින අදාළ හමුවීම සදහා ජනාධිපතිවරයා විසින් කැමැත්ත පල කර ඇති බවයි. ලබන 20 වන දින පෙරවරු 10.00ට ජනාධිපති ලේකම් කාර්යාලයේ දී පාර්ලිමේන්තු විශේෂ කාරක සභාවේ සාමාජිකයින් හමුවීමට තමන් සූදානම් බව ජනාධිපති මෛත්‍රිපාල සිරිසේන මහතා ලිඛිතව දැනුම් දී තිබේ. ඒ අනුව එදිනට ජනාධිපතිවරයා හමුවී සාකච්ඡා කිරීමට පාර්ලිමේන්තු විශේෂ කාරක සභාවේ සාමාජිකයින් තීරණය කර ඇති බව ආනන්ද කුමාරසිරි මහතා සදහන් කළේය. මේ අතර මෙම පාර්ලිමේන්තු විශේෂ කාරක සභාවේ කාලය තවත් සති දෙකකින් පමණ දීර්ඝ කර ගැනීමට තීරණය කර ඇත. අදාළ කාරක සභාවේ කාලය සැප්තැම්බර් මස 30 වන දින දක්වා පසුගියදා දීර්ඝ කරගනු ලැබු අතර වාර්තාව සකස් කිරීමේ කටයුතු ආරම්භ කර ඇතත් 30 වන දිනට පෙර එය අවසන් කිරිමට හැකියාවක් නොමැති බව ආනන්ද කුමාරසිරි මහතා සදහන් කරයි. එම නිසා තවත් සති දෙකකින් පමණ පාර්ලිමේන්තු විශේෂ කාරක සභාවේ කාලය දීර්ඝ කරගැනීම සදහා වු යෝජනාව කතානායකවරයාට ඉදිරිපත් කිරිමට සැලසුම් කර තිබේ. අදාළ ඉල්ලීම ලබන පාර්ලිමේන්තු සැසිවාරයේ දී සිදුකිරීමට බලාපොරොත්තු වන බව ආනන්ද කුමාරසිරි මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=118550", "Category": null, "Parent URL": null}