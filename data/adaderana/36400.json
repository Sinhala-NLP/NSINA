{"Source": "Adaderana", "Timestamp": "August 5, 2013 04:49 pm", "Headline": "පුතේ එහෙම කරන්න එපා අපි උඹලා වෙනුවෙන් බෝධි පූජා කළා", "News Content": "බිමට පානීය ජලය ඉල්ලා විරෝධතා දැක්වූ රතුපස්වල ජනතාවට වෙඩි තැබීමට අණ කළේ කවුදැයි හෙළිකරන ලෙස මාධ්‍ය සංවිධාන ආණ්ඩුවෙන් ඉල්ලා සිටියි. මෙම සිද්ධිය ගැන අද පස්වරුවේ මාධ්‍ය සංවිධාන කිහිපයක සහභාගිත්වයෙන් කොළඹදී ප්‍රවෘත්ති සාකච්ඡාවක් පැවැත්විණ. ඊට සහභාගි වූ නිදහස් මාධ්‍ය ව්‍යාපාරයේ කැඳවුම්කරු සුනිල් ජයසේකර මහතා මෙම සිද්ධියෙන් මියගිය හා තුවාල ලැබූ පවුල්වලට සිය ශෝකය පළ කළේය. සාමකාමි විරෝධයක් වූ රතු පස්වල වැසියන්ගේ උද්ඝෝෂණයට වෙඩි තැබීමට අණ දුන්නේ කවුදැයි තමන් ආණ්ඩුවෙන් ප්‍රශ්න කරන බව හෙතෙම එහිදී කියා සිටියේය. මාධ්‍ය හමුව ඇමතු ශ්‍රී ලංකා වෘත්තීය පත්‍ර කලාවේදීන්ගේ සංගමයේ සභාපති ලසන්ත රුහුණගේ මහතා පැවසුවේ මෙම සිද්ධියේදී ජනමාධ්‍යවේදීන්ට පවා තුවාල සිදුවූ බවයි. ඔවුන්ට සැඟවී රාත්‍රීය ගත කිරීමට සිදුවූ බවත් මෙවැනි සිද්ධීන් වාර්තා කිරීමට නොදෙන්නේ නම් ජනමාධ්‍යවේදීන්ට ලබාදී ඇති හැඳුනුම්පත කුමටදැයි ප්‍රශ්න කිරීමට සිදුවන බවත් හෙතෙම පෙන්වාදුන්නේය. මාධ්‍ය හමුව ඇමතු ප්‍රජාතන්ත්‍රවාදය උදෙසා මාධ්‍ය ව්‍යාපාරයේ කැඳවුම්කරු චන්දන සිරිමල්වත්ත මහතා කීවේ ජලය වැනී මූලික මිනිස් අයිතිවාසිකමක් පවා ජනතාවට ලබාදීමට රජය අපොහොසත් වී ඇති බව මින් පැහැදිලි වන බවයි. එසේම ආණ්ඩුව සිටින්නේ ජනතාවගේ පැත්තේ ද ප්‍රාග්ධන හිමිකරුවන්ගේ පැත්තේද යන බව ඉන් පැහැදිලි වන බව හෙතෙම කීවේය. එම මාධ්‍ය හමුවට සහභාගි වී සිටි නිදහස් මාධ්‍ය ව්‍යාපාරයේ ලේකම් කුමාර අලගියවන්න මහතා කීවේ මෙම සිද්ධිය වූ අවස්ථාවේදී උසස් හමුදා නිලධාරීයෙක් පැමිණ විනාඩී 5ක් ඇතුළත වහාම විසි‍ර යන ලෙසට විරෝධතාවයේ නියැළී සිටින ජනතාවට කී බවයි. එම අවස්ථාවේදී එක් මවක් පුතේ එහෙම කරන්න එපා යුද්‍ධ කරන විට අපි උඹලා වෙනුවෙන් බෝධි පූජා කළ බැව් කී විට ඒවායින් අපිට වැඩක් නෑ කියා එම හමුදා නිලධාරීවරයා මවට කී බවද අලගියවන්න මහතා මාධ්‍ය හමුවේදී කියා සිටියේය.", "URL": "https://sinhala.adaderana.lk/news.php?nid=36400", "Category": null, "Parent URL": null}