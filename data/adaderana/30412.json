{"Source": "Adaderana", "Timestamp": "January 1, 2013 10:00 am", "Headline": "ජනපති කිරිවෙහෙර වඳියි", "News Content": "(ඡයා රූ - රජයේ නිලපුවත් වෙබ් අඩවිය) නව වසරට ආශිර්වාද ලබා ගනිමින් ජනාධිපති මහින්ද රාජපක්ෂ මහතා කතරගම ඓතිහාසික කිරිවෙහෙර සමිඳුන් වැඳ පුදාගෙන තිබේ. ඊයේ රාත්‍රී කතරගම පුදබිමට පැමිණි ජනාධිපතිවරයා කිරිවෙහෙර සමිඳුන් අභියස පැවති ආගමික වතාවත් සඳහා ද සහභාගී වු බව ජනාධිපති මාධ්‍ය අංශය සඳහන් කළේය. මේ අතර ජනාධිපතිවරයා කිරිවෙහෙර රජමහා විහාරාධිපති පූජ්‍ය මහාචාර්ය අලුත්වැව සෝරත හිමිපාණන් වහන්සේ බැහැදැක උන්වහන්සේගේ ද සුවදුක් විමසා තිබේ. එහිදී උන්වහන්සේ සෙත් පිරිත් සජ්ඣායනා කර ජනාධිපති මහින්ද රාජපක්ෂ මහතාට ආශිර්වාද පළකළ බව ජනාධිපති මාධ්‍ය අංශය සඳහන් කළේය. කිරිවෙහෙර පූජා භූමියේ ඉදිකළ මෛත්‍රී බෝධි සත්ත්ව ප්‍රතිමා වහන්සේ ජනාධිපතිවරයා විසින් නිරාවරණය කර ඊට මල් පූජාවක් ද සිදුකර තිබේ. කතරගම කිරිවෙහෙර රජමහා විහාරයට අනුබද්ධව ඉදිකර ඇති කෞතුකාගාර ගොඩනැගිල්ල ද මහින්ද රාජපක්ෂ මහතා විසින් විවෘත කර ඇත.", "URL": "https://sinhala.adaderana.lk/news.php?nid=30412", "Category": null, "Parent URL": null}