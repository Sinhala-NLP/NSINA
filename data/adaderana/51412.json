{"Source": "Adaderana", "Timestamp": "May 18, 2015 01:44 pm", "Headline": "මළ ඥාතීන් සිහිකරන්න විග්නේෂ්වරනුත් එයි", "News Content": "යුද්ධයේදී මියගිය ඥාතීන් සැමරීම සඳහා දෙමළ වැසියන් පිරිසක් මුලතිව් වෙල්ලමුල්ලිවයික්කාල් ප්‍රදේශයේ සැමරුම් උත්සවයක් සංවිධානය කර තිබිණ.ඒ අනූව අද පෙරවරු 10.00ට වෙල්ලමුල්ලිවයික්කාල් වෙරළ තීරයට රැස්වු විශාල පිරිසක් යුද්ධයෙන් මියගිය තම ඥාතින් සිහි කළ බව වාර්තා වේ. උතුරු පළාත් සභාව සංවිධානය කළ එම සැමරුම් උත්සවය සඳහා පළාත් ප්‍රධාන අමාත්‍ය සී.වී.විග්නේෂ්වරන් මහතා සහභාගී වී සිටි‍ෙය්ය.පාර්ලිමේන්තු මන්ත්‍රී එම්.ඒ සුමන්තිරන් මහතා ප්‍රකාශ කළේ දෙමළ ජාතික සන්ධානයේ මන්ත්‍රීවරුන්ද එම අවස්ථාවට සහභාගී වු බවයි. මුලතිව් පොලිස් බල ප්‍රදේශයේ ඊයේ සිට දින 14ක කාලයක් කිසිදු ආකාරයක එල්.ටී.ටී.ඊ. සැමරුම් උත්සවයක් සංවිධානය කිරිම තහනම් කරමින් මුලතිව් මහේස්ත්‍රාත් අධිකරණය ඊයේ නියෝගයක් නිකුත් කර තිබුණි.මහජන සාමයට බාධා එල්ල වන අයුරින් එල්.ටී.ටී.ඊ. සංවිධානය සැමරීමේ උත්සව පැවත්වීමේ සුදානමක් පවතින බවට ලැබුණු තොරතුරක් මත පොලිසිය අධිකරණයෙන් කළ ඉල්ලීමකට අනුව අදාළ නියෝගය නිකුත් කෙරිණ.කෙසේවුවද පාර්ලිමේන්තු මන්ත්‍රී එම්.ඒ. සුමන්තිරන් මහතා ප්‍රකාශ කළේ එහිදී අධිකරණ නියෝගය උල්ලංඝණය වන අයුරින් කිසිදු ක්‍රියාමාර්ගයක් නොගෙන, මියගිය පුද්ගලයන් සැමරීම පමණක් සිදුවු බවයි.", "URL": "https://sinhala.adaderana.lk/news.php?nid=51412", "Category": null, "Parent URL": null}