{"Source": "Adaderana", "Timestamp": "April 2, 2018 06:56 am", "Headline": "නේපාල ජාතිකයාගේ බඩෙන් හෙරොයින් ගුලි 90 ක් මතුවෙයි", "News Content": "‍කටුනායක ජාත්‍යන්තර ගුවන් තොටුපලේදී අත්අඩංගුවට ගත් නේපාල ජාතිකයාගේ සිරුර අභ්‍යන්තරයේ තිබූ හෙරොයින් ගුලි 90ක් මේ වන විට ඉවත් කර තිබේ. පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේ එම හෙරොයින් ගුලි වල බර ග්‍රෑම් 800කට අධික බවයි. ඩුබායි හි සිට ගුවන් යානයකින් ශ්‍රී ලංකාවට පැමිණි අදාළ නේපාල ජාතිකයා පසුගිය 30 වන දින කටුනායක ජාත්‍යන්තර ගුවන්තොටුපලේ පොලිස් මත්ද්‍රව්‍ය නාශක කාර්යාංශයේ නිලධාරින් විසින් අත්අඩංගුවට ගනු ලැබීය. අත්අඩංගුවට ගත් සැකකරු ගිල දැමූ හෙරොයින් ගුලි ඉවත් කිරිමේ කටයුතු මීගමුව රෝහලේදී සිදු කරන අතර මේ වන විට ඉවත් කර ඇති හෙරොයින් වල වටිනාකම රුපියල් ලක්ෂ 90ක් පමණ වන බව පොලීසිය සඳහන් කළේය. ශ්‍රී ලංකාව තුලදී මෙලෙස හෙරොයින් ගුලි වශයෙන් ගිල ඉවතට ගෙන ඇති විශාලතම හෙරොයින් තොඟය මෙය බව සඳහන්. සැකකරු පොලිස් මත්ද්‍රව්‍ය නාශක කාර්යාංශයේ නිලධාරින්ගේ ආරක්ෂාව යටතේ මිගමුව රෝහලේ තවදුරටත් නේවාසිකව සිටින බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=86732", "Category": null, "Parent URL": null}