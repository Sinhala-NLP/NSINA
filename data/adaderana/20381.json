{"Source": "Adaderana", "Timestamp": "December 1, 2011 09:54 am", "Headline": "පිහි ඇනුමකින් බ්‍රිතාන්‍යයේ සිටි ශ්‍රී ලාංකිකයෙක් මියයයි", "News Content": "බ්‍රිතාන්‍යයේ වෙළඳ‍සැලක සේවය කළ ශ්‍රී ලාංකිකයෙකු එම වෙළඳසැල තුළ දී තියුණු ආයුධයකින් පහර දී ඝාතනය කර ඇති බව විදෙස් මාධ්‍ය වාර්තා පවසයි. වෙළඳසැලෙහි ආරක්ෂක කැමරා ඇසුරින් ලද තොරතුරු මත එරට පොලිසිය විසින් සැකකරු සොයා පරීක්ෂණ සිදුකරන බව ද සඳහන්ය. අනන්‍යතාවය පිළිබඳව තවමත් තහවුරු වී නොමැති ඝාතනයට ලක්වූ 30 හැවිරිදි මෙම ශ්‍රී ලාංකිකයාගේ ලිවර්පූල් හි පිහිටි ශ්‍රී ලාංකික පුවලක් විසින් පවත්වාගෙන ගිය වෙළඳසැල තුළ දී පසුගිය 29 වන දින ගෙලට පිහියකින් පහරදීම නිසා මරණයට පත්ව තිබේ. එම වෙළඳසැල තුළ වැටී සිටියදී හමුව ඇති මෙම පුද්ගලයා රෝහල්ගත කිරීමෙන් අනතුරුව මරණයට පත්ව ඇති බව බ්‍රිතාන්‍ය මාධ්‍ය වාර්තා සඳහන් කරයි. මෙම ඝාතනයට හේතුව අනාවරණය වී නොමැති බවත්, ඝාතනයට ලක්වූ පුද්ගලයා මාස 12 ක පමණ කාලයක සිට බ්‍රිතාන්‍යයේ වාසය කර ඇති බවත් පොලිසිය සඳහන් කර ඇත. මෙම මරණය පිළිබඳව ඔහුගේ ශ්‍රී ලංකාවේ වෙසෙන පවුලේ සාමාජිකයින් වෙත දැනුම් දීමට කටයුතු කරන බව පොලිසිය සඳහන් කර ඇති බව ද බ්‍රිතාන්‍ය මාධ්‍ය වාර්තා කරයි.", "URL": "https://sinhala.adaderana.lk/news.php?nid=20381", "Category": null, "Parent URL": null}