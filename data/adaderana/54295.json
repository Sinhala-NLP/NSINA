{"Source": "Adaderana", "Timestamp": "October 7, 2015 11:16 am", "Headline": "කොණ්ඩයාගේ ඩී.එන්.ඒ සාම්පල් සැසඳෙන්නේ නෑ", "News Content": "ආන්දෝලනයට තුඩුදුන් කොටදෙණියාව සේයා සදෙව්මි දැරියගේ ඝාතනය සම්බන්ධයෙන් එහි සැකකරුවෙකු ලෙස හඳුනාගත් දුනේශ් ප්‍රියශාන්ත හෙවත් කොණ්ඩයාගේ ඩී.එන්.ඒ සාම්පල් සැසඳෙන්නේ නැති වග මිනුවන්ගොඩ මහේස්ත්‍රාත් අධිකරණයේදී හෙළිදරව් වී තිබේ. ජින්ටෙක් ආයතනයෙන් ලබාගත් ඩී.එන්.ඒ සාම්පල් පිළිබඳ මුද්‍ර තබන ලද රහස්‍ය වාර්තාව අපරාධ පරීක්ෂණ දෙපාර්තමේන්තුවේ නිලධාරීන් විසින් අද (07) මිනුවන්ගොඩ ප්‍රධාන මහේස්ත්‍රාත්වරයාට යොමුකර ඇත.අනතුරුව නඩුවේ ප්‍රගතිය පිළිබඳ අපරාධ පරීක්ෂණ දෙපාර්තමේන්තු නිලධාරීන් විසින් විමසන ලදුව ප්‍රධාන මහේස්ත්‍රාත් ඩී.ඒ රුවන්පතිරණ මහතා විසින් විවෘත කරන ලද එකී වාර්තාවේ කරුණු ප්‍රකාශයට පත්කර තිබේ.ඒ අනුව අදාළ වාර්තාව පදනම් කරගනිමින් සේයා ස‍ෙඳෙව්මි දැරියගේ ශරීරයේ ආගන්තුක සෛල සාම්පල්, කොණ්ඩයා නමැති අයගේ ඩී.එන්.ඒ සාම්පල් සමග නොසැස‍ෙඳෙන බව ප්‍රධාන මහේස්ත්‍රාත්වරයා විසින් දන්වා ඇති බව අද දෙරණ වාර්තාකරු පවසයි.සේයා දැරියගේ ඝාතනය සම්බන්ධයෙන් අත්අඩංගුවට ගනු ලැබූ කොණ්ඩයා නමැති සැකකරු විසින් මෙම ඝාතනය සිදුකළ බවට පාපොච්චාරණයක් කළ බවට මීට පෙරාතුව අනාවරණය කෙරිණි.මෙම ඝාතනයට සැක පිට මූලාරම්භයේදීම අත්අඩංගුවට ගනු ලැබූ 17 හැවිරිදි පාසල් සිසුවා සහ තවත් විවාහකයෙකුද දින ගණනාවක් රක්ෂිත බන්ධනාගාර ගත කොට තබා ගැනීමෙන් අනතුරුව ඔවුන්ගේ ඩී.එන්.ඒ සාම්පල් සැසඳෙන්නේ නොමැති බැවින් අධිකරණය විසින් නිදහස් කරන්නට යෙදිණි.", "URL": "https://sinhala.adaderana.lk/news.php?nid=54295", "Category": null, "Parent URL": null}