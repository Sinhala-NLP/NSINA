{"Source": "Adaderana", "Timestamp": "August 27, 2012 04:12 pm", "Headline": "5 ශිෂ්‍යත්වය අවලංගු කර යළි පවත්වන්න", "News Content": "5 වසර ශිෂ්‍යත්ව විභාගයේ ප‍්‍රශ්න පත‍්‍ර පිටවී ඇති බවට විශ්වාසදායක තොරතුරු ලැබී ඇති බැවින් එම විභාගය අවලංගු කර නැවත වරක් අලුතින් එය පවත්වන ලෙස ලංකා ගුරු සේවා සංගමය අධ්‍යාපන බලධාරීන්ගෙන් අද (27) ඉල්ලීමක් කළේය. ඊයේ (26) පැවැති එම විභාගයෙන් සිසුන් ලක්‍ෂ ගණනකට අසාධාරණයක් වු බැවින් ඔවුන්ට සාධාරණයක් ඉටුකිරීම සඳහා නැවත එම විභාගය පැවැත්විය යුතු යැයි කොළඹදී අද පැවැති මාධ්‍ය හමුවකට සහභාගි වෙමින් එම සංගමයේ ප‍්‍රධාන ලේකම් මහින්ද ජයසිංහ මහතා පෙන්වාදුන්නේය. ප්‍රදේශ කිහිපයකින් විභාග අක්‍රමිකතා වාර්තා වු බවත් ඒ අනුව (25) වැනි දින දහවල් සහ රාති‍්‍රයේ දෙබරවැව පෞද්ගලික උපකාරක පංතියකදී, පදවිය රුවන්පුර ප‍්‍රදේශයේ, රඹුක්කන නගරයේදී, අනුරාධපුර සහ පොල්ගහවෙල නගරවලදී ශිෂ්‍යත්ව ii පත‍්‍රයේ ප‍්‍රශ්න දෙමව්පියන්ට සහ දරුවන්ට ලැබී ඇතැයි ඔහු පැවසුවේය. තවද ඊයේ (26) විභාගය පැවැති කාලයේ පළමු ප්‍රශ්න පත්‍රය අවසන් වී විවේක කාලයේ දී (පෙ.ව.10.15 -පෙ.ව.10.45 දක්වා) අනුරාධපුර ඇලගාපත්තුව මහා විද්‍යාලය, ගම්පහ ශී‍්‍ර බෝධි විද්‍යාලය, කැලණිය ගුරුකුල විද්‍යාලය යක්කල අනුර මහ විද්‍යාලය, කැලණිය ධර්මාලෝක විද්‍යාලය, කන්තලේ බණ්ඩාරනායක විද්‍යාලය යන ස්ථානවල දී සිසුන් විභාග මධ්‍යස්ථානවලින් පිටතට ගෙන ප‍්‍රශ්න ලබා දී ඇතැයි මහින්ද ජයසිංහ මහතා කියා සිටියේය. මෙම තොරතුරු තමන්ට දැනට වාර්තා වී ඇති ඒවා පමණක් බවත් වාර්තා නොවු තොරතුරු ද ඇති බවත් මහින්ද ජයසිංහ මහතා පෙන්වාදෙයි. මේ සිද්ධියත් සමග විභාග දෙපාර්තමේන්තුව පවත්වන විභාග සම්බන්ධයෙන් ජනතාව තුළ තිබූ ගෞරවය හා විශ්වාසය බිඳවැටී ඇති බවත් එම විශ්වාසය යළි ගොඩ නැගීමට නම් නැවතත් එම විභාගය අලුතින් පැවැත්විය යුතු බවත් ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=26931", "Category": null, "Parent URL": null}