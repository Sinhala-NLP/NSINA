{"Source": "Adaderana", "Timestamp": "January 13, 2014 12:26 pm", "Headline": " බස්නාහිර - දකුණ වෙනුවෙන් කැෆේ 16 සිට වැඩ අරඹයි", "News Content": "ඉදිරියේ දී පැවැත්වීමට නියමිත දකුණ සහ බස්නාහිර පළාත් සභා මැතිවරණ නිරීක්ෂණය කිරීම සදහා කැෆේ සංවිධානයේ ජාතික සම්බන්ධීකරණ මධ්‍යස්ථානය 2014 ජනවාරි 16 දින සිට ක්‍රියාත්මක වන බව එහි විධායක අධ්‍යක්ෂ කීර්ති තෙන්නකෝන් මහතා පවසයි. නාමයෝජනා පූර්ව සමය, නාමයෝජනා දිනය ද ඇතුඵව මැතිවරණ ක්‍රියාවලියේ සෑම අංගයක්ම නිරීක්ෂණය සදහා කැෆේ සංවිධානය මෙවර ද කටයුතු කරන බව හෙතෙම සඳහන් කරයි. මැතිවරණ ප්‍රචණ්ඩක්‍රියා, මැතිවරණ නීති උල්ලංඝණය කිරීම්, ජනතාවගේ ඡන්ද අයිතිය ආරක්ෂා කිරීම කෙරෙහි ද මහජන දේපල අයථා පරිහරණය, අල්ලස් හා මැතිවරණ වැරදි සම්බන්ධයෙන් ද කටයුතු කිරීමට කැෆේ සංවිධානය බලාපොරොත්තු වන බව ඔහු කියා සිටියි. කැෆේ සංවිධානයේ ජාතික මධ්‍යස්ථානය මෙවරත් අංක 100/19 ඒ, වැලිකඩවත්ත පාර, රාජගිරිය ස්ථානයේ සිට ක්‍රියාත්මක වන බවත්, දුරකතන අංක 0114341514 සහ 0114341524 ද, ෆැක්ස් අංකය 0112 866224 ද සක්‍රීය බවත්, caffe2008@gmail.com ඊ මේල් ලිපිනයෙන් ද කැෆේ සංවිධානය වෙත තොරතුරු ලබා දිය හැකි බවත් කියැවෙයි. කැෆේ සංවිධානයේ ජාතික සංවිධායක ලෙස අහමඩ් මනාස් මහතා ද, මාධ්‍ය ඒකකයේ ප්‍රධානියා ලෙස අරවින්ද රත්නායක මහතා ද, පර්යේෂණ අංශයේ ප්‍රධානියා ලෙස රතින්ද්‍ර කුරුවිට මහතා ද කටයුතු කරනු ඇති බව කැෆේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක වැඩිදුරටත් දැක්වෙයි.", "URL": "https://sinhala.adaderana.lk/news.php?nid=40319", "Category": null, "Parent URL": null}