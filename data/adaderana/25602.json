{"Source": "Adaderana", "Timestamp": "July 8, 2012 12:31 pm", "Headline": "අපරාධ රැසකට සහයවුණු යතිවරයාණන් පොලිස් දැලේ", "News Content": "බෙන්තොට හා අලුත්ගම ප‍්‍රදේශවල සිදුවූ අපරාධ රැසක අපරාධකරුවන්ට නවාතැන් ලබා දුන් සහ අදාළ අපරාධයන් සඳහා අනුබලදුන් බවට සැකකෙරෙන බෞද්ධ හිමිනමක් අත්අඩංගුවට ගෙන තිබේ. ඉඳුරුව බණ්ඩාරිගොඩ ප‍්‍රදේශයේ විහාරස්ථානයක හිමිනමක් වන මිගෙට්ටුවත්තේ සුමිත්ත හිමි මෙලෙස අපරාධ පරීක්ෂණ දෙපාර්තමේන්තුව විසින් අද(08) අත් අඩංගුවට ගත් බව පොලිස් මාධ්‍ය ප්‍රකාශක කාර්යාලය පවසයි. සැකකාර හිමි නම අධිකරණයට වෙත ඉදිරිපත් කිරීමට නියමිත බව සඳහන්ය. බෙන්තොට දී සිදුකළ ලක්ෂ 23 ක රත්රන් කොල්ලය සහ අලුත්ගම කෝටි 04 ස්වර්ණාභරණ හා මැණික් කොල්ලය ඇතුළු අපරාධ රැසක සැකකරුවන්ට මෙම හිමිනම විසින් සහාය ලබා දී ඇති බවට පොලීසිය සැක පළකරයි.", "URL": "https://sinhala.adaderana.lk/news.php?nid=25602", "Category": null, "Parent URL": null}