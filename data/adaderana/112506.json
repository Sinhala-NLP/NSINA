{"Source": "Adaderana", "Timestamp": "June 21, 2019 10:25 pm", "Headline": "මුවන් මරා මස් කළ තිදෙනෙක් පොලීසියට කොටුවෙයි", "News Content": "මුවන් ඝාතනය කර මුව මස් අලෙවි කිරීමේ ජාවාරමක නියැලී සිටි සැක කරුවන් තිදෙනෙකු අත්අඩංගුවට ගැනීමට හම්බන්තොට වනජීවී කාර්යාලයේ නිලධාරීන් සමත්වී තිබේ . හම්බන්තොට වනජීවී කාර්යාලයේ නිලධාරීන්හට ලැබුණු තොරතුරකට අනුව හම්බන්තොට වල්සපුගල රක්ෂිතය හා ඒ අවට ඇති මඬ වැව ආසන්නයේ මළ පුඩු යොදා සහ ජලයට වස මුසුකර මුවන් ඝාතනය කර මුව මස් අලෙවි කිරීමේ ජාවාරමක නියැලී සිටි සැක කරුවන් තිදෙනෙකු අත්අඩංගුවට ගෙන ඇත. අදාල ප්‍රදේශයේ රැකවල්ලාගෙන සිටි වනජීවී නිලධාරීන් කම්බි මළ පුඩු අටවන ලද සැකකරුවන් තිදෙනා පැමිණ ඒ සඳහා මුවන් හසුවී ඇද්ද යන්න නිරීක්ෂණය කරමින් සිටියදී ඔවුන් තිදෙනා මෙසේ අත්අඩංගුවට ගැනීමට හැකිවූ බව වනජීවී නිලධාරීන් ප්‍රකාශ කර ඇත. ඉන් පසුව අදාල ප්‍රදේශයේ සිදුකරන ලද වැටලීමේදී පසුගිය දින කීපය පුරාවට ඝාතනය කරන ලද මුවන් සිවු දෙනෙකුගේ හිස් කොටස් හා ශරීර කොටස් මෙන්ම එම මුවන් ඝාතනය කිරීමට රක්ෂිතයේ නොයෙක් ස්ථාන හි අටවා තිබු කම්බි මළ පුඩු 40 ක් ද වනජීවී නිලධාරීන්හට සොයා ගැනීමට හැකි වී තිබේ . එමෙන්ම ජලයට වස මුසුකර ඝාතනය කරන ලද විශාල මුවකුගේ සිරුරක්ද එම ප්‍රදේශයේ වන ලැහැබක තිබී හමු වී තිබේ . අත්අඩංගුවට ගත් සැකකරුවන්ගෙන් වනජීවී නිලධාරී ප්‍රශ්න කිරීම් අනුව සිදුකල වැටලීමකදී අම්බලන්තොට හෝටලයක තිබු මුවමස් කිලෝ 22 ක් සමඟ එහි හිමිකරු අත්අඩංගුවට ගැනීමට හැකි වී තිබේ . මෙසේ අත්අඩංගුවට ගත් සැකකරුවන් හතර දෙනා අද (21) දින සවස හම්බන්තොට මහේස්ත්‍රාත් අධිකරණයට ඉදිරිපත කර කරුණු වාර්තා කිරීමෙන් අනතුරුව එක් අයකුට රුපියල් ලක්ෂ දෙක බැගින් වූ ශරීර ඇපයක් මත මුදා හැර ඇති අතර චෝදනා ගනුකිරීම අගෝස්තු මස 29 වනදාට කල් දමා තිබේ .", "URL": "https://sinhala.adaderana.lk/news.php?nid=112506", "Category": null, "Parent URL": null}