{"Source": "Adaderana", "Timestamp": "June 18, 2014 07:55 am", "Headline": "බ්‍රිතාන්‍ය ජාතිකයාගේ ඝාතන සිද්ධිය පිළිබඳව  දේශපාලන මැදිහත්වීම් නොකරන්න ", "News Content": "බ්‍රිතාන්‍ය ජාතික කුරාම් ෂෙයික් ඝාතන සිද්ධිය සම්බන්ධයෙන් දේශපාලනික මැදිහත්වීම් සිදුනොකිරීමට ශ්‍රී ලංකා රජයට බලපෑම් කරන ලෙස බ්‍රිතාන්‍ය පාර්ලිමේන්තු මන්ත්‍රීවරයෙකු ඉල්ලීමක් කර තිබේ. බ්‍රිතාන්‍ය රොක්ඩේල් හි පාර්ලිමේන්තු මන්ත්‍රි සයිමන් ඩැන්ෂුක් විසින් එරට රජයෙන් මෙම ඉල්ලීම කර ඇති බව සඳහන් වෙයි. කුරාම් ෂෙයික් ඝාතන සිද්ධියට අදාල නඩුව විභාග කරන මහාධිකරණ විනිසුරුවරිය අභියාචනාධිකරණයේ උසස් වීමක් සඳහා පත්වීමට නියමිත බැවින් එම නඩු විභාගයට බාධා පැමිණෙනු ඇති බව වාර්තා වෙයි. අදාළ නඩුව මේ වන විටත් වාර කිහිපයක්ම විභාග කර ඇති බැවින් අදාළ විනිසුරුවරිය උසස් වීම ලැබ මහාධිකරණයෙන් ඉවත්ව ගියහොත් නඩුවට අදාළ සාක්ෂි නැවත වාරයක් මුල සිට කැඳවීමට සිදුවන බව සඳහන් වෙයි. ඒ හේතුවෙන් අදාළ නඩුව සම්බන්ධයෙන් දේශපාලනික මැදිහත් වීම් සිදුනොකොට සාධාරන අයුරින් නඩුව විභාග කිරීමට මෙරට රජයට බලපෑම් කරන ලෙස බ්‍රිතාන්‍ය පාර්ලිමේන්තු මන්ත්‍රී සයිමන් ඩැන්ෂුක් එරට රජයෙන් ඉල්ලා ඇත.", "URL": "https://sinhala.adaderana.lk/news.php?nid=44035", "Category": null, "Parent URL": null}