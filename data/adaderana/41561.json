{"Source": "Adaderana", "Timestamp": "March 5, 2014 03:02 pm", "Headline": " උතුරේ ජන සංයුතිය වෙනස් කරන්න කිසිදු අවශ්‍යතාවක් නෑ", "News Content": "ශ්‍රී ලංකාවේ සිවිල් පරිපාලන කටයුතුවලට ආරක්ෂක හමුදාවන් කිසිවිටෙකත් සම්බන්ධ නොවන බව විදෙස් කටයුතු අමාත්‍ය, මහාචාර්ය ජී.එල් පීරිස් මහතා පවසයි. මේවන විට ජිනීවාහි පැවැත්වෙන එක්සත් ජාතීන්ගේ මානව හිමිකම් කවුන්සිලයේ 25 වන සැසිවාරය අමතමින් අමාත්‍යවරයා මේ බව සඳහන් කළේය. උතුරේ ජන සංයුතිය වෙනස් කිරීමට රජයට කිසිදු අවශ්‍යතාවක් නොමැති බවත්, ලංකාවේ ඕනෑම ප්‍රදේශයක ජීවත්වීමට ඕනෑම පුරවැසියෙකුට අයිතිය පවතින බවත් හෙතෙම අවධාරණය කළේය. යුද්ධයට පෙරාතුව උතුරේ මුස්ලිම් ජනයා 75,000 ක් පමණද, සිංහල ජනයා 30,000 ක් පමණද ජීවත්වූ බවත්, අද වන විට කොළඹ ජනගහණයෙන් 55% ක් වාසය කරමින් සිටින්නේ සිංහල නොවන ජනකොටස් බවත් ජී.එල් පීරිස් මහතා මෙහිදී පෙන්වා දුන්නේය. ඇතැම් රටවල් තම පටු දේශපාලන අරමුණු මුදුන් පමුණුවා ගැනීම සඳහා ශ්‍රී ලංකාවට එරෙහිව යෝජනාවක් ගෙන ඒමේ ක්‍රියාව හෙලාදකින බවත්, එමගින් එල්ල කරනු ලබන චෝදනා පදනම් විරහිත බවත් අමාත්‍යවරයා සඳහන් කළේය. එක්සත් ජාතීන්ගේ මානව හිමිකම් කවුන්සිලය එකී යෝජනාවට සහය ලබානොදිය යුතු බව ඔහු කියා සිටියේය. යුද්ධයෙන් පසුව ප්‍රතිසන්ධානය සඳහා ශ්‍රී ලංකාව , ජාතික සැලසුමකින් යුතුව කටයුතු කරමින් සිටින බවත්, අතුරුදහන්වූවන් පිළිබඳ සොයා බැලීම සඳහා ජාත්‍යන්තර රතු කුරුස සංවිධානයේද සහය ඇතිව කමිටුවක් පත්කොට එමගින් ක්‍රියාමාර්ග ගනිමින් සිටින බවත් අමාත්‍යවරයා සිහිපත් කළේය. අන්‍යාගමික ස්ථානවලට පහරදීම් කිහිපයක් මෑතකදී වාර්තා වුවද ඒවාට ආණ්ඩුවේ කිිසිදු සම්බන්ධයක් නොමැති බවත්, එවැනි ප්‍රචණ්ඩ ක්‍රියා සිදු කළ උදවිය සම්බන්ධයෙන් පොලීසියට ලැබුණු පැමිණිලි අනුව පොලීසිය විසින් ඉදිරි නීතිමය ක්‍රියාමාර්ග ගෙන ඇති බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41561", "Category": null, "Parent URL": null}