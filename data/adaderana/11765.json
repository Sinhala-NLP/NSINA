{"Source": "Adaderana", "Timestamp": "October 27, 2010 12:35 pm", "Headline": "හිටපු ජනපතිනිය ඝාතන තැතට  බරපතල වැඩ සහිත අවුරුදු 30 ක සිරදඬුවමක් ", "News Content": "1999 වසරේදී හිටපු ජනාධිපතිනි චන්ද්‍රිකා බණ්ඩාරනායක මැතිනයට කොළඹ පුරහලේ දී මරාගෙන මැරෙන බෝම්බ ප්‍රහාරයක් එල්ල කරමින් ඇය ඝාතනය කරන්නට උත්සාහ දැරූ විත්තිකරුවකුට කොළඹ මහාධිකරණය විසින් බරපතල වැඩ සහිත අවුරුදු 30 ක සිරදඬුවමක් නියම කර තිබේ. මෙම නඩුවේ දෙවෙනි විත්තිකරු වූ ශක්තිවේල් ඉලංගේෂ්වරන් නැමැත්තාට මෙසේ සිරදඬුවම් නියම කරනු ලැබිණි. විත්තිකරුට එරෙහිව චෝදනා 28 ක් යටතේ නීතිපතිවරයා විසින් මෙම නඩුව ගොනුකර තිබුණු අතර විත්තිකරු විසින් එකී චෝදනා වලට තමන් වැරදිකරු බවට පිළිගෙන තිබේ. අද අදාළ නඩුවේ තීන්දුව ප්‍රකාශයට පත්කරමින් මහාධිකරණ විනිසුරු ඩබ්ලිව්.එම්.පී.ඩී වරාවැව මහතා කියා සිටියේ මෙම සැකකරු විසින් හිටපු ජනාධිපතිනිය චන්ද්‍රිකා බණ්ඩාරනායක මහත්මිය ඝාතනය කරන්නට සැලසුම් කළ බවට සාක්ෂිවලින් තහවුරු වන බවයි. එසේම එකී ඝාතනය සිදුවූයේ නම් රටේ ව්‍යාකූලත්වයක් අරාජිකත්වයක් නිර්මාණය වී රට දැවැන්ත අර්බුදයකට පත්විය හැකිව තිබුණු බවත්,එසේ හෙයින් දැඩි දඬුවම් නියම කළ යුතු බවත් මහාධිකරණ විනිසුරුවරයා මෙහිදී වැඩිදුරටත් කියා සිටියේය. 1999 වසරේදී කොළඹ පුරහලේදී සිදුකෙරුණු මෙම බෝම්බ ප්‍රහාරයෙන් 28 දෙනෙකු මරණයට පත් වූ අතර 80 දෙනෙකු පමණ තුවාල ලබන ලදී.", "URL": "https://sinhala.adaderana.lk/news.php?nid=11765", "Category": null, "Parent URL": null}