{"Source": "Adaderana", "Timestamp": "July 10, 2011 08:30 am", "Headline": "නෙදර්ලන්ත අත්අඩංගුවේ සිටින ද්‍රවිඩ ජාතිකයින් එල්.ටී.ටී.ඊයට සම්බන්ධයි", "News Content": "නෙදර්ලන්ත අත්අඩංගුවේ සිටින දෙමළ ජාතිකයින් සෘජුවම එල්.ටී.ටී.ඊ සංවිධානය සමඟ සබඳතා පවත්වා ඇති බවට තොරතුරු අනාවරණය වී තිබේ. පසුගිය වසරේ නෙදර්ලනත්යේ දී අත්අඩංගුවට ගත් දෙමළ ජාතිකයින් සිව් දෙනෙකු මෙලෙස එල්.ටී.ටී.ඊ සංවිධානය සමඟ සෘජු සබඳතා පවත්වා ඇති බව සඳහන්වේ. නෙදර්ලන්තයේ දී නීතී විරෝධී ලෙස මුදල් එක් රැස් කිරීමේ චෝදනාව මත මෙම සැකකරුවන් සිව් දෙනා පසුගිය වසරේ නෙදර්ලන්ත පොලිසිය විසින් අත්අඩංගුවට ගනු ලැබිණි. ඔවුන්ට අදාළ නඩුව නෙදර්ලන්තයේ හේග් අධිකරණයේ කැඳවූ අවස්ථාවේ දී පැමිණිලිකාර පාර්ශවය මේ බව දැනුම් දී ඇති බව නෙදර්ලන්ත මාධ්‍ය වාර්තා කරයි. අදාළ සැකකරුවන් එල්.ටී.ටී.ඊ සංවිධානයට මුදල් ලබා දී ඇති බවත්, මොවුන් නෙදර්ලන්තය තුළ නීතී විරෝධී ලෙස ලොතරැයි අළෙවි කරමින් මුදල් උපයා ඇති බවත් සඳහන් වේ. 2006 වසරේ සිට යුරෝපානු සංගමය එල්.ටී.ටී.ඊ සංවිධානය තහනම් සංවිධානයක් ලෙස නම් කර ඇති බැවින් එවන් සංවිධානයකට මුදල් එක් රැස් කිරීම ද තහනම් වේ. මේ අතර නෙදර්ලන්ත රජය විසින් එල්.ටී.ටී.ඊ සංවිධානයේ ක්‍රියාකාරකම් පිළිබඳව සොයා බැලීමට\"ඔපරේෂන් කොනික්\"නමින් විශේෂ පරීක්ෂණ කණ්ඩායමක් ද පත් කර තිබේ. එම පරීක්ෂණ කණ්ඩායම පසුගිය දා ශ්‍රී ලංකාවට පැමිණ ඇති අතර එහි දී හිටපු එල්.ටී.ටී.ඊ සාමාජිකයින් රැසක් සමඟ සාකච්ඡා පවත්වා ඇති බවද නෙදර්ලන්ත මාධ්‍ය වාර්තා කරයි.", "URL": "https://sinhala.adaderana.lk/news.php?nid=17296", "Category": null, "Parent URL": null}