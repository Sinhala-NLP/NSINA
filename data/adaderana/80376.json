{"Source": "Adaderana", "Timestamp": "November 22, 2017 04:12 pm", "Headline": " සාපෙ සිසුන්ට එක දවසෙන් ID ගන්න 25 සුහුරුපායට එන්න", "News Content": "මෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින සිසුන් සඳහා ජාතික හැඳුනුම්පත් ලබාදීමේ විශේෂ එක්දින සේවයක් ක්‍රියාත්මක කිරීමට පුද්ගලයින් ලියාපදිංචි කිරීමේ දෙපාර්තමේන්තුව තීරණය කර තිබේ. 25 වන සෙනසුරාදා පෙරවරු 08.30 සිට පස්වරු 04.30 දක්වා බත්තරමුල්ල සුහුරුපායේ පිහිටි පුද්ගලයින් ලියාපදිංචි කිරීමේ දෙපාර්තමේන්තුවේදී මෙම වි‍ශේෂ වැඩසහන ක්‍රියාත්මක කරන බව එම දෙපාර්තමේන්තුව සඳහන් කළේය. මේ වන විටත් හැඳුනුම්පත් සඳහා ඉල්ලුම් කර නොමැති සිසුන්, ඉල්ලුම් කර තිබුණද මේ වන තෙක් හැඳුනුම්පත් නොලැබුණු සිසුන්, ලිපිනය වෙනස් වීම හේතුවෙන් සහ අඩුපාඩු සහිතව හැඳුනුම්පත් සඳහා ඉල්ලුම් කිරීම හේතුවෙන් මෙතෙක් හැඳුනුම්පත් නොලැබුනු සිසුන් සඳහා මෙම විශේෂ එක්දින සේවාව යටතේ හැඳුනුම්පත් ලබා ගැනීමේ හැකියාව පවතියි. එක්දින සේවා ගාස්තුව වශයෙන් රුපියල් දහසක ගාස්තුවක් අය කෙරෙන බව පුද්ගලයින් ලියාපදිංචි කිරීමේ දෙපාර්තමේන්තුව සඳහන් කළේය. එදිනට පාසල් ඉල්ලුම්කරුවන් පැමිණීම අනිවාර්ය නොවන අතර දෙමාපියන් හෝ ඥාතීත්වය තහවුරු කළ හැකි පුද්ගලයෙකු එම ඥාතීත්වය තහවුරු කරමින් ග්‍රාම නිලධාරී විසින් සහතික කර ලබාදෙන බලය පැවරීමේ ලිපිය රැගෙන පැමිණීම ප්‍රමාණවත් බවද එම දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=80376", "Category": null, "Parent URL": null}