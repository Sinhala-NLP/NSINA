{"Source": "Adaderana", "Timestamp": "October 5, 2011 05:10 pm", "Headline": "මහනුවර සන්ධාන ලැයිස්තුවට එරෙහිව අභියාචනාධිකරණයට පෙත්සමක්", "News Content": "මහනුවර මහනගර සභාව සඳහා එක්සත් ජනතා නිදහස් සන්ධානය මගින් ඉදිරිපත් කර ඇති නාමයෝජනා පත්‍රය අහෝසි කරන්නැයි ඉල්ලා අද අභියාචනාධිකරණයට පෙත්සමක් ඉදිරිපත් වි තිබේ. මහනුවර ප්‍රදේශයේ පදිංචි ඡන්දදායකයෙකු විසින් මෙම පෙත්සම ගොනු කර ඇති අතර එහි වගඋත්තකරුවන් ලෙස මැතිවරණ කොමසාරිස්වරයා ඇතුළු නිලධාරීන් නම් කර ඇති බව සඳහන්වේ. අදාළ නගර සභාව සඳහා නිදහස් සන්ධානය මගින් භාරදී ඇති නාමයෝජනා ලැයිස්තුවේ ඇතුළත් සංගීත් සිල්වා නැමැති අපේක්ෂකයා අධිකරණය මගින් වරදකරුවෙකු වූ පුද්ගලයෙකු බව පෙත්සම්කරු කියා සිටියි. එවැනි පුද්ගලයෙකු නාමයෝජනා ලැයිස්තුවට ඇතුළත් වීම මැතිවරණ නීතියට පටහැනි බවට සිය පෙත්සමෙන් ඔහු කරුණු ඉදිරිපත් කර තිබුණි.", "URL": "https://sinhala.adaderana.lk/news.php?nid=19165", "Category": null, "Parent URL": null}