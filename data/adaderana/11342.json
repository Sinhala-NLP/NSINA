{"Source": "Adaderana", "Timestamp": "October 7, 2010 01:33 pm", "Headline": "සෝභිත හිමිගේ රථය අනතුරට ලක්වෙයි", "News Content": "සිරගතව සිටින සරත් ෆොන්සේකා මහතා නිදහස් කර ගැනීම වෙනුවෙන් මහනුවර ශ්‍රී දළදා මාළිගා පරිශ්‍රයේදී පැවැත්වෙන අධිෂ්ඨාන පූජාවට සහභාගි වීම සඳහා අද(07) පෙරවරුවෙහි මාදුළුවාවේ සෝභිත හිමියන් ගමන් කරමින් සිටි රථය අනතුරකට ලක්ව ඇත. වෙනත් කුඩා ලොරි රථයක් හා ගැටීමෙන් මෙම අනතුර සිදුව ඇති බව සඳහන්ය. සෝභිත හිමියන් නාග විහා‍රයේ සිට පැමිණෙමින් සිටි රථය කෝට්ටේ ප්‍රදේශයේදී මෙසේ අනතුර සිදුව ඇති බව නුගේගොඩ කොට්ඨාශ භාර පොලිස් අධිකාරී දේශබන්දු තෙන්නකෝන් මහතා පවසයි. විහාරස්ථානයේ සිට තමන් පැමිණෙමින් සිටි රථය පසුපසින් පැමිණි මෙම කුඩා ලොරි රථය, තම රථයේ පිටුපසින් ගැටීමට සැලැස්වූ බව අද දෙරණ කළ විමසීමකදී මාදුළුවාවේ සෝභිත හිමියන් සඳහන් කරනු ලැබීය. එමෙන්ම වෙනත් ගමනක් ගොස් එමින් සිටියදී පැමිණි කාරය අනතුරට ලක්කිරීමට ද මෙම රථය උත්සාහ කළ බවට සිය රියදුරා ප්‍රකාශ කළ බව ද හිමියන් ප්‍රකාශ කළේය. එමෙන්ම එම රථය පෙරවරුවෙහි සිටම විහාරය අසල නවතා ගෙන සිටි බව ද සෝභිත හිමියන් සඳහන් කරයි. මෙම සිදුවීම සිය ගමන ප්‍රමාද කිරීමේ අරමුණින් සිදුකිරීමට ඇති බවට හිමියන් විශ්වාසය පළ කරයි.", "URL": "https://sinhala.adaderana.lk/news.php?nid=11342", "Category": null, "Parent URL": null}