{"Source": "Adaderana", "Timestamp": "September 20, 2018 03:48 pm", "Headline": "පොලිස්පති ගැන තීන්දුවක් ගන්න තවත් සුළු කාලයක් යාවි", "News Content": "පොලිස්පතිවරයාට ඉල්ලා අස්වන ලෙස ජනාධිපතිවරයා හා අග්‍රාමාත්‍යවරයා පැවසූ බවට ප්‍රචාරය වුවද එවැනි සිදුවීමක් නිල වශයෙන් දැනගන්නට ලැබී නොමැති බව එක්සත් ජාතික පක්ෂය පවසයි. අද (20) කොළඹ පැවති මාධ්‍ය හමුවකට එක් වෙමින් එක්සත් ජාතික පක්ෂ පාර්ලිමේන්තු මන්ත්‍රී හෙක්ටර් අප්පුහාමි මහතා මේ බව ප්‍රකාශ කළේය. වත්මන් පොලිස්පතිවරයාගේ ඇත්තේ හැසිරීම්වල හා යම් යම් ප්‍රකාශ ඉදිරිපත් කිරීමේ ගැටළුවක් බවත් එය රටට කෙතරම් අහිතකරද යන්න සම්බන්ධයෙන් තීන්දුවක් ගැනීමට තවත් සුළු කාලයක් අවශ්‍ය බව ඒ මහතා වැඩිදුරටත් ප්‍රකාශ කළේය. වත්මන් ආණ්ඩුව ජනතාවගේ සෞඛ්‍ය සම්බන්ධයෙන් දැවැන්ත වුවමනාවකින් කටයුතු කළ ආණ්ඩුවක් බවට ඉතිහාසගත වන බව එම මාධ්‍ය හමුවට එක් වූ පාර්ලිමේන්තු මන්ත්‍රී කාවින්ද ජයවර්ධන මහතා ප්‍රකාශ කළේය. ජන බලය කොළඹට විරෝධතාව අසාර්ථක බවත් එය වසා ගැනීම සඳහා නොයෙක් කරුණු කරලියට ගෙන ඒමට උත්සහ කරන බවද ඒ මහතා ප්‍රකාශ කළේය. ඩොලරයට සාපේක්ෂව ඉන්දියාව චීනය ඇතළු රටවල් කිහිපයකද ඒ ඒ රටවල මුදල් ඒකක පහත වැටී ඇති බවද ඒ මහතා ප්‍රකාශ කළේය. මේ තත්ත්වයෙන් මිදීම සඳහා අපනයන වැඩිවිය යුතු බවත් නිෂ්පාදන ආර්ථිකයක් ඇති කළ යුතු බවද ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=96411", "Category": null, "Parent URL": null}