{"Source": "Adaderana", "Timestamp": "March 2, 2016 04:09 pm", "Headline": "මිනිසුන්ට ඕන සංවර්ධනය මිස පක්ෂය බෙදෙන එක ගැන නෙවෙයි", "News Content": "මිනිසුන්ට අවශ්‍යව ඇත්තේ රටේ සංවර්ධනය මිස පක්ෂ බෙදෙන්නේද නැද්ද යන්න නොවන බව නිවාස හා ඉදිකිරීම් නියෝජ්‍ය අමාත්‍ය ඉන්දික බණ්ඩාරනායක මහතා පවසයි.මේ වසරේ කොහොමත් මැතිවරණයක් නොපැවැත්වෙන බැවින් එජාපයත් සමග සහයෝගයෙන් කටයුතු කරන්නට සිදුවන බව හෙතෙම කියා සිටියේ අද(02)කොළඹ පැවති මාධ්‍ය හමුවකදීය.රටේ ප්‍රශ්න පවත්නා බව තමන් පිළිගන්නා බවත්,ඒවාට විසඳුම් ලැබිය යුතු බවත් ඔහු සඳහන් කළේය.ඉකුත් කාලයේ තමන් ඇතුළු පිරිස් මහින්ද රාජපක්ෂ මහතාට සහය ලබාදෙමින් ක්‍රියා කළ බව සත්‍යයක් වන නමුත් මේවන විට පක්ෂයේ නායකත්වය මෛත්‍රීපාල සිරිසේන මහතා විසින් උසුළන බැවින් පක්ෂ නායකත්වයට ගරු කරමින් කටයුතු කිරීමේ වගකීම පවත්නා බවත් බණ්ඩාරනායක මහතා කියා සිටියේය.ඒ අනුව නායකත්වයට ගරු කරමින් පක්ෂයක් ලෙස ඉදිරියට ගමන් කළ යුතුව ඇති බව ඔහු මෙහිදී අවධාරණය කළේය.", "URL": "https://sinhala.adaderana.lk/news.php?nid=57821", "Category": null, "Parent URL": null}