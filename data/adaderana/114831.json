{"Source": "Adaderana", "Timestamp": "July 23, 2019 05:36 pm", "Headline": "වැඩ තහනම් වූ මහේස්ත්‍රාත්වරයෙක්ට ඇතුළු විත්තිකරුවන් හතරකට සිතාසි", "News Content": "බලපත්‍ර නොමැතිව අලි පැටවකු සන්තකයේ තබාගැනීම සම්බන්ධයෙන් චෝදනා එල්ල වී සිටින වැඩ තහනමකට ලක්ව සිටින මහේස්ත්‍රාත් තිලිණ ගමගේ මහතා ඇතුළු විත්තිකරුවන් හතර දෙනකුට අගෝස්තු මස 30 වනදා අධිකරණයේ පෙනී සිටින්නැයි දන්වා කොළඹ මහාධිකරණය විසින් සිතාසි නිකුත් කර තිබේ. නීතිපතිවරයා විසින් ඉදිරිපත් කළ අධිචෝදනා පත්‍ර සලකා බැලීමෙන් පසුව කොළඹ මහාධිකරණ විනිසුරු ගිහාන් කුලතුංග මහතා විසින් මෙම නොතිසි නිකුත් කිරීම සිදුකළේය. බලපත්‍රයක් නොමැතිව \"සකුරා\" නැමති අලි පැටවකු සන්තකයේ තබාගැනීම තුළින් පොදු දේපළ පනත යටතේ වරදක් සිදුකර ඇති බවට චෝදනා කරමි නීතිපතිවරයා විසින් වැඩ තහනමට ලක්ව සිටින මහේස්ත්‍රාත් තිලිණ ගමගේ මහතා ඇතුළු හතර දෙනෙකුට එරෙහිව කොළඹ මහාධිකරණය හමුවේ නඩු පවරනු ලැබුවේය. එම නඩුවේ සෙසු විත්තිකරුවන් ලෙස ප්‍රශ්නගත අලි පැටවා ගේ මුල් අයිතිකරු වශයෙන් පෙනී සිටි චන්ද්‍රරත්න බණ්ඩාර යටවර, වනජීවී දෙපාර්තමේන්තුවේ හිටපු සහකාර අධ්‍යක්ෂවරයකු වන උපාලි පද්මසිරි සහ ලිපිකාරුණික වන ප්‍රියන්කා සංජීවනී යන අය නම් කර තිබේ.", "URL": "https://sinhala.adaderana.lk/news.php?nid=114831", "Category": null, "Parent URL": null}