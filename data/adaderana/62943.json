{"Source": "Adaderana", "Timestamp": "August 10, 2016 02:00 pm", "Headline": "ගුණදාස අමරසේකරගේ පෙත්සම ප්‍රතික්ෂේප වෙයි", "News Content": "යුධ අපරාධ චෝදනා විමර්ශනය සඳහා විදේශීය විනිසුරුවරුන් ගෙන්වන්නේ ද නැද්ද යන්න පිළිබඳ ප්‍රකාශයක් සිදුකරන ලෙස රජයට නියෝග කරන මෙන් ඉල්ලා ගොනුකළ මුලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීරණය කර තිබේ.දේශහිතෛෂී ජාතික ව්‍යාපාරයේ සභාපති ආචාර්ය ගුණදාස අමරසේකර මහතා විසින් මෙම පෙත්සම ඉදිරිපත් කර ඇත. පෙත්සමේ වගඋත්තරකරුවන් ලෙස ජනාධිපති ලේකම්වරයා සහ නීතිපතිවරයා නම් කර තිබූ බව අද දෙරණ අධිකරණ වාර්තාකරු සඳහන් කළේය. පෙත්සම්කරු පවසන්නේ මෙරට යුධ අපරාධ විමර්ශනය සඳහා විදේශීය විනිසුරුවරුන් ගෙන්වීමට රජය එකඟතාව පළ කර ඇති බවට දෙමළ ජාතික සන්ධානයේ පාර්ලිමේන්තු මන්ත්‍රි එම්.ඒ.සුමන්තිරන් මහතා ප්‍රකාශ කර ඇති බවයි.එම ප්‍රකාශය මේ දක්වාත් රජය විසින් ප්‍රතික්ෂේප කර නොමැති බව ද පෙත්සම්කරු පවසා තිබේ.අදාළ පෙත්සම අද කැඳවු අවස්ථාවේ දී මූලික විරෝධතාවක් මතු කළ රජයේ නීතීඥවරිය, තොරතුරු දැනගැනීමේ පනත මෙතෙක් නිසි පරිදි ක්‍රියාත්මක නොවන බව අධිකරණය හමුවේ දන්වා ඇති බව අද දෙරණ වාර්තාකරු සඳහන් කළේය.ඒ යටතේ සහනයක් ඉල්ලා සිටීමට මේ අවස්ථාවේ දී හැකියාවක් නොමැති බව ද රජයේ නීතීඥවරිය අධිකරණය හමුවේ පවසා තිබේ.ඒ අනුව ඉදිරිපත් වු කරුණු සලකා බැලූ අගවිනිසුරු කේ.ශ්‍රී පවන් මහතා ප්‍රමුඛ ත්‍රිපුද්ගල විනිසුරුමඩුල්ල පෙත්සම විභාගයට නොගෙනම ප්‍රතික්ෂේප කර ඇත.", "URL": "https://sinhala.adaderana.lk/news.php?nid=62943", "Category": null, "Parent URL": null}