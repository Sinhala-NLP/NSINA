{"Source": "Adaderana", "Timestamp": "August 5, 2013 10:21 am", "Headline": "රහස් පොලීසියෙන් කියා කතකට තරු පෙන්වයි", "News Content": "රහස් පොලීසියෙන් යැයි පවසා කාන්තාවක් ත්‍රී රෝද රථයකින් කැඳවාගෙන ගොස් ඇය සතුව තිබු රුපියල් 1,80,000 ක් වටිනා රන් ආභරණ සොරකම් කිරීමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව හලාවත පොලීසිය පවසයි. රෝගියෙකු බැලීම සඳහා ස්වාමි පුරුෂයා සමග හලාවත මහ රෝහලට පැමිණ ස්වාමියා පිටව ගිය පසුව තමා පමණක් රෝහලේ සිටින විට පැමිණි දෙදෙනෙකු තමන් රහස් පොලීසියෙන් බව පවසා තමාව පිටතට කැඳවාගෙන ත්‍රී රෝද රථයකින් කැඳවාගෙන ගොස් මෙම සොරකම සිදු කළ බව උඩප්පුව, ආඩිමුනේ පදිංචි කාලිමුත්තු චිත්‍රකලා (48) යන අය පොලීසියට පැමිණිලි කරමින් පවසා ඇති බව අප වාර්තාකරු පවසයි. තමන් සතුව බෝම්බ ඇති බවට තොරතුරක් ලැබී ඇති නිසා පැළඳ සිටි රන් ආභරණ ගලවා තමා අත තිබු අත් බෑගයට දමන ලෙස ඔවුන් පැවසු නිසා එසේ කළ බවත්, පසුව ඔවුන් අත් බෑගයද පරීක්ෂා කර අතර මගදී තමන්ව අතහැර ගිය බවද පැමිණිලිකාරිය පොලීසියට පවසා ඇත. ඔවුන් පිටත්ව ගිය පසුව තමන් විසින් අත් බෑගය පරීක්ෂා කරන විට එහි තිබු රන් අභරණ අතුරුදහන්වී තිබුණු බව දැන ගත් නමුත් ඔවුන් රන් ආභරණ සොරා ගන්නවා නුදුටු බවද පැමිණිලිකාරිය තම පැමිණිලේ වැඩිදුරටත් සඳහන් කර ඇති බව අප වාර්තාකරු කියයි. මෙම කොල්ලය කවුරුන් විසින් සිදු කළාද යන්න මෙතක් අනාවරණය වී නැති අතර හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36387", "Category": null, "Parent URL": null}