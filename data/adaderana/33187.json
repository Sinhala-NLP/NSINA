{"Source": "Adaderana", "Timestamp": "April 11, 2013 11:03 am", "Headline": "සමූහ මිනීවළ වටා නාඳුනන පිරිස් සැරිසරති", "News Content": "මාතලේ මහ රෝහල් භූමියේ සමූහ මිනීවළ ආශ්‍රිත ප්‍රදේශයේ ආරක්ෂක අංශ සාමාජිකයින් බවට සැකකෙරෙන පිරිසක් සැරිසරා ඇති බවට ජනතා විමුක්ති පෙරමුණ පොලිස්පතිවරයා වෙත දැනුම් දී තිබේ. ඊයේ (10) රාත්‍රී කාලයේ දී මෙසේ පිරිසක් සැරිසරා ඇති බව ජනතා විමුක්ති පෙරමුණේ නායක සෝමවංශ අමරසිංහ මහතා විසින් පොලිස්පතිවරයා වෙත ලිඛිතව මේ බව දැනුම් දී ඇති බව එම පක්ෂය නිවේදනය කළේය. ඊයේ රාත්‍රී 9.00 ට පමණ මාතලේ රෝහල් භූමිය වෙත ජීප් රථයකින් පැමිණි හමුදා නිල ඇඳුමට සමාන ඇඳුමින් සැරසුණු පුද්ගලයින් 10 දෙනෙකු පමණ සමූහ මිනීවළ ආසන්නයේ ගැවසෙන බවට ජනතා විමුක්ති පෙරමුණේ මාතලේ දිස්ත්‍රික් සංවිධායකවරයා තමා දැනුවත් කළ බව සෝමවංශ අමරසිංහ මහතා පවසයි. මෙම සමූහ මිනීවළ පිළිබඳව අධිකරණමය ක්‍රියාවලියක් පවතින බැවින් මේ පිළිබඳව කඩිනම් අවදානය යොමු කරන ලෙස ජනතා විමුක්ති පෙරමුණ පොලිස්පතිවරයාගෙන් ඉල්ලීමක් කරයි. මේ පිළිබඳව පොලිස්පතිවරයාට දුරකථන මාර්ගයෙන් ද දැනුම්දුන් බව ජනතා විමුක්ති පෙරමුණ වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33187", "Category": null, "Parent URL": null}