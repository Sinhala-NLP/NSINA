{"Source": "Adaderana", "Timestamp": "August 4, 2016 08:08 pm", "Headline": "පරිවාස/පුහුණු අනධ්‍යයන සේවකයින් සේවය හැරගියා සේ සලකන්න රජයේ තීරණයක්", "News Content": "විශ්වවිද්‍යාලවල සේවයේ නියුතු දැනට ක්‍රියාත්මක අනධ්‍යයන වැඩවර්ජනයේ නියුතු සියලුම සේවකයින් අගෝස්තු 5 වන දින එනම් හෙට දින සේවයට වාර්තා කළ යුතු බව රජය දන්වා සිටියි.එදින සේවයට වාර්තා නොකරන පරිවාස හා පුහුණු කාලය තුළ සේවයේ නියුත් සියලුම අනධ්‍යයන කාර්ය මණ්ඩල සේවකයින් සේවය හැරගියා සේ සලකනු ලබන බව විශ්වවිද්‍යාල ප්‍රතිපාදන කොමිෂන් සභාවේ සභාපති මොහාන් ඩි සිල්වා මහතාගේ අත්සනින් යුතුව නිකුත් කළ නිවේදනයක දැක්වෙයි.මේ සම්බන්ධයෙන් අද දෙරණ කළ විමසුමකට ප්‍රතිචාර දක්වමින් විශ්වවිද්‍යාල වෘත්තීය සමිති ඒකාබද්ධ කමිටුවේ මාධ්‍ය ප්‍රකාශක කේ.එල්.ඩී.ජී රිච්මන්ඩ් කියා සිටියේ රජයේ මර්දනකාරී ක්‍රියා තුළින් තම වෘත්තීය සමිති ක්‍රියා මාර්ගය නැවැත්විය නොහැකි බවයි.තමන්ගේ සාධාරණ ඉල්ලීම් වලට කන් නොදෙමින් අයිතිවාසිකම් ඉල්ලන සේවකයින් මර්දනය කිරීමට,හිරිහැර කිරීමට කටයුතු කරන්නේ නම් දැනට ක්‍රියාත්මක වෘත්තීය අරගලය තවත් දැඩි කිරීමට සිදුවන බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=62766", "Category": null, "Parent URL": null}