{"Source": "Adaderana", "Timestamp": "August 21, 2012 08:34 am", "Headline": "යෂුෂි අකාෂී 22 වරටත් ලංකාවට", "News Content": "ජපානයේ විශේෂ සාම නියෝජිත යෂුෂි අකාෂී මහතා අද (21) දිනයේ දිවයිනට පැමිණීමට නියමිතය. ලබන 26 වන දින දක්වා ඒ මහතා මෙරට රැඳී සිටින බව ශ්‍රී ලංකාවේ ජපාන තානාපති කාර්යාලය සඳහන් කළේය. යුද්ධයෙන් අවතැන් වූවන් නැවත පදිංචි කිරීමේ කටයුතු සහ උතුරු නැගෙනහිර සිදුවන නව සංවර්ධන වැඩකටයුතු පිළිබඳ සොයා බැලීම යෂුෂි අකාෂි මහතාගේ මෙම සංචාරයේ අරමුණ වී ඇත. අකාෂි මහතාගේ මෙම සංචාරය තුළ රජයේ ඉහළ පෙළේ නියෝජිතයින් සමඟ සාකච්ඡා කිරීමට නියමිත අතර උතුරු පළාතේ සංචාරයක නිරත වීමට ද සැලසුම් කර ඇති බව වාර්තා වේ. යෂුෂි අකාෂී මහතා 2002 වසරේ සිට මේ දක්වා 21 වතාවක් ශ්‍රී ලංකාවට පැමිණ තිබේ.", "URL": "https://sinhala.adaderana.lk/news.php?nid=26755", "Category": null, "Parent URL": null}