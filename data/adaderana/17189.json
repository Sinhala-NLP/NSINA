{"Source": "Adaderana", "Timestamp": "July 4, 2011 10:09 pm", "Headline": "ඉන්දීය ධීවරයින් නාවික හමුදා අත්අඩංගුවේ නෑ", "News Content": "මුහුදු සීමා නීතිය උල්ලංඝණය කරමින් නීති විරෝධී ලෙස මසුන් ඇල්ලූ ඉන්දීය ධීවරයින් 14 දෙනෙකු ශ්‍රී ලංකා නාවික හමුදාව විසින් අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. ධීවරයින් 18 දෙනෙකු ඉකුත් දිනයේ ධීවර බෝට්ටු දෙකකින් ධීවර කටයුතු සඳහා මුහුදට පැමිණි බවත්,එයින් 14 දෙනෙකු සමග එක් බෝට්ටුවක් ශ්‍රී ලංකා නාවික හමුදාව විසින් අත්අඩංගුවට ගත් බවත් අනෙක් සිව්දෙනා එක් බෝට්ටුවක් සමග මුදාහැර ඇති බවත් එරට ධීවර දෙපාර්තමේන්තුවේ සහකාර අධ්‍යක්ෂවරයා පැවසූ බව The Hindu උපුටා දක්වයි. මේ බව සැලවූ වහාම තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය ඒ පිළිබඳ ඉන්දීය අග්‍රාමාත්‍යවරයා දැනුවත් කර ඇති බවත්,ඉන්දීය ධීවරයින් පිරිස නිදහස් කිරීමට මැදිහත්වන ලෙස ඇය ඉල්ලා ඇති බවත් The Hindu වැඩිදුරටත් කියා සිටියි. එහෙත් මේ පිළිබඳ අප කළ විමසුමකට පිළිතුරු දෙමින් නාවික හමුදා මාධ්‍ය ප්‍රකාශක,කමාන්ඩර් කෝසල වර්ණකුලසූරිය මහතා කියා සිටියේ ශ්‍රී ලංකා නාවික හමුදාව විසින් ඉන්දීය ධීවරයින් පිරිසක් අත්අඩංගුවට ගත් බවට පළවන වාර්තා සම්පූර්ණයෙන්ම අසත්‍ය බවයි.", "URL": "https://sinhala.adaderana.lk/news.php?nid=17189", "Category": null, "Parent URL": null}