{"Source": "Adaderana", "Timestamp": "December 6, 2017 09:49 pm", "Headline": "සමුපකාර අමාත්‍යංශයට දුන්න මිලියන 32කට මොකද වුණේ?", "News Content": "උතුරු පළාතේ සමුපකාර කටයුතු නංවාලීම සඳහා උතුරු පළාත් සභාවෙන් 2017 වර්ෂයේ සමුපකාර අමාත්‍යංශය වෙත ලබා දී ඇති රුපියල් මිලියන 32 ක මුදලට කුමක් වුයේ දැයි උතුරු පළාත් සභාවේ සභාපති සී.වී.කේ.ශිවඥාණම් මහතා 5 වෙනිදා පළාත් සභා සැසි වාරය පැවති අවස්ථාවේදී ප්‍රශ්න කොට සිටියේය. උතුරු පළාත් සභාවට ආණ්ඩුකාර අරමුදල යටතේ ලැබුණු රුපියල් මිලියන 144 ක මුදලෙන් මිලියන 32 ක් සමුපකාර සංව්‍රධන කටයුතු සඳහා වෙන් කොට ඇතත් මේ දක්වා එම මුදලට සිදු වූ දෙයක් කිසිවෙකුත් නොදන්නා බව සභාපතිවරයා කියා සිටියි. මේ අවස්ථාවේදී ඒ සම්බන්ධයෙන් විවිධ අදහස් පල වූ අතර උතුරු පළාත් සභාවේ සමුපකාර අමාත්‍යධූරය හිමිව ඇත්තේ ප්‍රධාන අමාත්‍යවරයා යටතට වුවත්, ඔහු ඒ සම්බන්ධයෙන් 5 වෙනිදා පැවති උතුරු පළාත් සභාවේ 111 වෙනි සැසිවාරයේදී කිසිවක් ප්‍රකාශ නොකළේය. අවසානයේදී සභාව කල් තැබීමට මොහොතකට පෙර ප්‍රධාන අමාත්‍යවරයා ප්‍රකාශ කොට ඇත්තේ ලබන සභා වාරයේදී සමුපකාර අමාත්‍යංශයට වැය කරන ලද මුදල් සම්බන්ධයෙන් සවිස්තරාත්මක වාර්තාවක් ඉදිරිපත් කරන බවයි.", "URL": "https://sinhala.adaderana.lk/news.php?nid=81147", "Category": null, "Parent URL": null}