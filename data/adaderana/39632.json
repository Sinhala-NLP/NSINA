{"Source": "Adaderana", "Timestamp": "December 16, 2013 02:23 pm", "Headline": "දඩුගම් ඔය පාළමේ සිට කොළඹ දක්වා පාර වසයි - විකල්ප මාර්ග මෙන්න", "News Content": "කොළඹ - පුත්තලම A-003 මාර්ගයේ පෑළියගොඩ සිට දඩුගම් ඔය පාළම දක්වා වූ මාර්ග කොටසේ කාපට් ඇතිරීම මාර්ග සංවර්ධන අධිකාරිය මගින් හෙට (17) සිට ආරම්භ කිරීමට නියමිතව තිබේ. එම නිසා දඩුගම් ඔය පාළමේ සිට කොළඹ දක්වා මංතීරු 02 නැවත දැනුම් දෙනතුරු වරින් වර විවිධ ස්ථාන වලින් පස්වරු 9.00 සිට පසුදා පෙරවරු 4.00 දක්වා වාහන ගමනාගමනය සදහා වසා තබන බව පොලිස් මූලස්ථානය පවසයි. එබැවින් මෙම කාලය තුළ මාර්ගයේ ගමන් ගන්නා රියදුරන් සහ ජනතාව පහත සඳහන් විකල්ප මාර්ග භාවිතා කරන ලෙස පොලිස් මූලස්ථානය දන්වයි. විකල්ප මාර්ග මෙසේය. කටුනායක, සීදූව, අම්බලමුල්ල සිට කොළඹ දක්වා පැමිණෙන වාහන සීදූව - උඩුගම්පල මාර්ගයේ ගමන් කර උඩුගම්පල - කිරිඳිවිට - ගනේමුල්ල හරහා කඩවතට පැමිණ නුවර පාර ඔස්සේ කොළඹ දක්වා යා හැකිය. කඳාන සිට කොළඹ දක්වා වාහන කඳාන - පේරලන්ද පාර - රාගම හරහා කඩවතට පැමිණ නුවර පාර ඔස්සේ කොළඹ දක්වා ගමන් කළ හැකි වේ. මහබාගේ සිට කොළඹ දක්වා වාහන මහබාගේ හංදිය - රාගම හරහා කඩවතට පැමිණ නුවර පාර ඔස්සේ කොළඹ දක්වා ගමන් කළ හැකිය. වත්තල ප‍්‍රදේශයේ සිට පැමිණෙන වාහන ඇවරියවත්ත පාර හෝ හුණුපිටිය දුම්රිය ස්ථාන පාර හරහා ගමන් කර කිරිබත්ගොඩට පැමිණ නුවර පාර ඔස්සේ කොළඹ දක්වා ගමන් කළ හැකි වේ. කොළඹ සිට මීගමුව දක්වා ගමන් කරන වාහන මට්ටක්කුලිය - උස්වැටකෙයියාව - පමුණුගම - තලාහේන හරහා මීගමුව දක්වා ගමන් කළ හැකිය. මීගමුව සිට කොළඹ දක්වා ගමන් කරන වාහන මීගමුව - තලාහේන - පමුණුගම - උස්වැටකෙයියාව - මට්ටක්කුලිය හරහා කොළඹ දක්වා ගමන් කළ හැකි වේ.", "URL": "https://sinhala.adaderana.lk/news.php?nid=39632", "Category": null, "Parent URL": null}