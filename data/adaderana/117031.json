{"Source": "Adaderana", "Timestamp": "August 20, 2019 04:37 pm", "Headline": "ශ්‍රේෂ්ඨාධිකරණයට තවත් පෙත්සමක්", "News Content": "සීමා නිර්ණය වාර්තාව ඉදිරිපත් වී නොමැති අවස්ථාවක පැරණි ක්‍රමය යටතේ පළාත් සභා මැතිවරණය පැවැත්වීමට ඇති නීතිමය ඉඩකඩ පිළිබඳව විමසමින් ජනාධිපතිවරයා විසින් යොමු කර ඇති ඉල්ලීමට අදාළව මැදිහත්වී කරුණු දැක්වීමට අවසර දෙන ඉල්ලා ශ්‍රේෂ්ඨාධිකරණයට මැදිහත් පෙත්සමක් ඉදිරිපත් වී තිබේ. කඩුවෙල ප්‍රදේශයේ පදිංචි පුරවැසියකු වන සිරිසේන දොලවත්ත මහතා විසින් මෙම පෙත්සම ඉදිරිපත් කර ඇත. පෙත්සම්කරු සඳහන් කර සිටින්නේ ශ්‍රේෂ්ඨාධිකරණය විසින් අර්ථකථනයක් ලබා දෙන්නේ නම් සීමා නිර්ණය වාර්තාව ඉදිරිපත් වී නොමැති අවස්ථාවක වුවද පළාත් සභා මැතිවරණයක් පැවැත්විමට සූදානම් බවට මැතිවරණ කොමිසමේ සභාපතිවරයා විසින් ප්‍රකාශ කර ඇති බවයි. ඒ අනුව දැනට පවතින පළාත් සභා මැතිවරණ පිළිබඳ නීතිය අර්ථකථනය කොට පළාත් සභා මැතිවරණයක් පැවැත්විය හැකි බවට සුදුසු නියෝගයක් ලබා දෙන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=117031", "Category": null, "Parent URL": null}