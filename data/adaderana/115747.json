{"Source": "Adaderana", "Timestamp": "August 5, 2019 08:54 am", "Headline": "ඉන්දීය මායිම පසු කල පාකිස්ථාන සන්නද්ධ පුද්ගලයින්ට ප්‍රහාරයක්", "News Content": "පාකිස්ථාන සන්නද්ධ පුද්ගලයන් පිරිසක් ඉන්දියාවට ඇතුල් වීමට උත්සාහ කර තිබේ. එහිදී ඉන්දීය ආරක්ෂක අංශ සාමාජිකයින් එල්ල කළ ප්‍රහාර හමුවේ ඔවුන් මියගොස් ඇති බවයි වාර්තා වෙයි. කාශ්මීරයේ කෙරන් ප්‍රදේශයේදී ඉන්දියාව වෙත ඇතුල් වීමට උත්සාහ කළ පාකිස්ථාන සන්නද්ධ පුද්ගලයන් පිරිසකට පහර දුන් බව ඉන්දියානු හමුදාව පවසයි. ඉන්දීය මාධ්‍ය ප්‍රකාශ කළේ, දින කිහිපයකට පෙර සිදු වූ මෙම සිද්ධියේදී, ඉන්දියානු ප්‍රහාර හමුවේ අවම වශයෙන් 5ත් 7ත් අතර පිරිසක් මියගිය බවයි. මෙම සන්නද්ධ පුද්ගලයින් පාකිස්ථාන දේශසීමා ආරක්ෂක අංශයෙහි සාමාජිකයන් බව ඉන්දියාව පවසයි. ඔවුන්ගේ මළසිරුරු තවමත් පාකිස්තානය සහ ඉන්දීය පාලනයට නතු කාශ්මීරය බෙදී වෙන්වන ලයින් ඔෆ් කොන්ට්‍රෝල් නමින් හැඳින්වෙන දේශසීමා කලාපයේ ඇති අයුරු ඔවුන්ගේ නිරීක්ෂණයට ලක්ව තිබුණි. පාකිස්තානය සටන් විරාමය උල්ලංඝනය කළ ප්‍රබලම අවස්ථාවක් ලෙස ඉන්දීය විශේෂඥයින් මෙය පෙන්වා දී තිබේ. කෙසේ වෙතත් සටන් විරාමය උල්ලංගනය කළේ යැයි ඉන්දියාව පාකිස්තානයටත්, පාකිස්තානය ඉන්දියාවටත් චෝදනා කළ අවස්ථා ඉතිහාසය පුරා දැකගත හැකියි. දේශසීමාවේ ආරක්ෂාව තර කිරීමට ඉන්දියාව පියවර ගෙන ඇති අතර ඒ ආශ්‍රිත සියලුම ක්‍රියාකාරකම් නවීන තාක්ෂණයේ සහය ලබාගෙන නිරීක්ෂණය කෙරෙයි. ඒ හේතුවෙන් පාකිස්තාන සන්නද්ධ පුද්ගලයින් දේශසීමාව උල්ලංඝනය කර ඉන්දියාවට ඇතුළුවීමට ගත් තැත ව්‍යර්ථ කිරීමට ආරක්ෂක අංශ සාමාජිකයින් සමත් වී දේශසීමා ආරක්ෂක මෙහෙයුම්වල ප්‍රගතියක් පෙන්නුම් කරන බව ආරක්ෂක විශේෂඥයෙක් ප්‍රකාශ කළේය. මේ අතර සුදු පැහැ ධජයක් රැගෙනවිත් මළසිරුරු යළි රැගෙන යාමට ඉන්දියාව පාකිස්තානයට අවසර ලබා දී තිබේ. කෙසේ වෙතත් පාකිස්තානය තවමත් ඊට ප්‍රතිචාර දක්වා නැහැ. සිදුවිය හැකි අනිටු ප්‍රති විපාක හේතුවෙන් මළ සිරුරු ඉල්ලා සිටීමට පාකිස්තානය පසුබට විය හැකි බවද විශ්ලේෂකයින්ගේ මතයයි.", "URL": "https://sinhala.adaderana.lk/news.php?nid=115747", "Category": null, "Parent URL": null}