{"Source": "Adaderana", "Timestamp": "July 21, 2011 08:31 am", "Headline": "පුංචි ඡන්දයේ ආරක්ෂාවට පොලිසියේ 25, 000 ක්", "News Content": "පළාත් පාලන ආයතන සඳහා පැවැත්වෙන ඡන්ද විමසීමේ කටයුතු සාර්ථක කර ගැනීම සඳහා ආරක්ෂාව වෙනුවෙන් පොලිස් නිලධාරීන් විසිපන් දහසකට ආසන්න සංඛ්‍යාවක් යොදවන බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා පවසයි. මැතිවරණයට අදාළව අද සහ හෙට කුමන හෝ ප්‍රචාරක කටයුත්තක නිරත වන්නන්ට එරෙහිව දැඩි පියවර ගන්නා බව ඔහු සඳහන් කළේය. මේ අතර පළාත් පාලන ඡන්ද විමසීමට අදාළව මැතිවරණ නීතී කෑඩූ පුද්ගලයින් 114 දෙනෙකු මේ වන විට අත්අඩංගුවට ගෙන ඇතැයි ද ගාමීණී නවරත්න මහතා සඳහන් කරයි. මැතිවරණය සම්බන්ධව ලැබුණු පැමිණිලි 78 ක් මත මෙම අත්අඩංගුවට ගැනීම් සිදුකළ බව ඔහු කියා සිටියේය. නීති විරෝධී පෝස්ටර් ප්‍රදර්ශනය කිරීම සම්බන්ධව බස් රථ සහ වෑන් රථ 25 ක් අත්අඩංගුවට ගෙන ඇති බව ද නවරත්න මහතා ප්‍රකාශ කළේය. සුළු සිද්ධීන් කිහිපයක් හැරුණු විට මධ්‍යස්ථ වශයෙන් මැතිවරණය සම්බන්ධව සාමකාමී තත්ත්වයක් පවතින බව ද හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=17533", "Category": null, "Parent URL": null}