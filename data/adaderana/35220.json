{"Source": "Adaderana", "Timestamp": "June 24, 2013 10:01 pm", "Headline": "කූඩැල්ලෙක් මගේ ඇඟේ එල්ලෙන්න හදනවා", "News Content": "තමන් කිසි එකෙකුට විවාද කැඳවුයේ නැති බවත් කූඩැල්ලෙක් තමාගේ ඇඟේ එල්ලෙන්න හදන බවත් ධීවර හා ජලජ සම්පත් අමාත්‍ය රාජිත සේනාරත්න මහතා පවසයි. කූඩැල්ලා එසේ තමාගේ ඇඟේ එල්ලෙන්න හදන්නේ එම කූඩැල්ලා ලොක්කෙක් කියා පෙන්නීමට යැයි හෙතෙම පෙන්වාදෙයි. තමන් කිසිවිට විවාද කැඳවුයේ නැති බවද අවුරුදු 25ට පසු විවාදයකට යාමට තමන්ට ඔළුවේ අමාරුවක් නැති බවද ඔහු කියයි. කෙසේ වුවද තමන් විසිකර දමන කූඩැල්ලා ඇඟේ එල්ලෙන්න හදන බවද තමන් එවැනි කූඩැල්ලන් ඕනෑ තරම් විසිකර ඇති බවද අමාත්‍යවරයා කොළඹදී අද (24) පැවැති මාධ්‍ය හමුවකදී පැවසීය. 13 වැනි ව්‍යවස්ථා සංශෝධනය ගැන බස්නාහිර පළාත් සභා අමාත්‍ය උදය ගම්මන්පිල මහතා විවාදයකට පැමිණෙන ලෙස ඇමති රාජිත සේනාරත්නට කර ඇති අභියෝගය ගැන මාධ්‍යවේදියෙකු ප්‍රශ්න කළ විට රාජිත ඇමති ඉහත පිළිතුර ලබාදුන්නේය.", "URL": "https://sinhala.adaderana.lk/news.php?nid=35220", "Category": null, "Parent URL": null}