{"Source": "Adaderana", "Timestamp": "February 20, 2010 12:55 pm", "Headline": "විදේශ සංචිතවල වර්ධනයක්", "News Content": "ශ්‍රී ලංකාව සතු විදේශ සංචිත ප්‍රමාණය මේ වන විට සාධනීය මට්ටමක් කරා ළඟා වී ඇති බව මහ බැංකු අධිපති අජිත් නිවාඩ් කබ්රාල් මහතා පවසයි. ඒ අනුව ජාත්‍යන්තර මූල්‍ය අරමුදලෙන් රත්‍රන් මිලදී ගැනීමේ අවශ්‍යතාවක් නොපවතින බව ඔහු පෙන්වාදෙයි. රත්‍රන් ටොන් 191 කට වැඩි ප්‍රමාණයක් අලෙවිය සඳහා ආසියානු රටවල මහ බැංකු වෙත ඉදිරිපත් කරන බව ජාත්‍යන්තර මුල්‍ය අරමුදල පසුගියදා ප්‍රකාශ කර තිබුණි. මේ අවස්ථාවේ දී රත්‍රන් මිලදී ගැනීමේ අවශ්‍යතාවක් ශ්‍රී ලංකාවට නොමැති වුවද පවතින තත්ත්වය සම්බන්ධයෙන් අවධානයකින් සිටින බව ඒ පිළිබඳ අදහස් දක්වමින් කබ්රාල් මහතා ප්‍රකාශ කර ඇත. රත්‍රන් මිලදී ගැනීම සඳහා අවශ්‍යතාවක් මතුවුවහොත් ඒ සම්බන්ධයෙන් ක්‍රියා කළ හැකි බව ද කබ්රාල් මහතා සඳහන් කර ඇත. රත්‍රන් ද සහිතව මේ වන විට ශ්‍රී ලංකාවේ විදේශ සංචිත ප්‍රමාණය අමෙරිකානු ඩොලර් බිලියන 5 ඉක්මවා ඇති බව වාර්තා වේ.", "URL": "https://sinhala.adaderana.lk/news.php?nid=6832", "Category": null, "Parent URL": null}