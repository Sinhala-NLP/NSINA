{"Source": "Adaderana", "Timestamp": "January 9, 2019 01:59 pm", "Headline": "සිසුන් 65කට ගුරුවරු 4යි-වත්තේගම කලාප කාර්යාලය ඉදිරිපිට විරෝධතාවක්", "News Content": "වත්තේගම අධ්‍යාපන කලාපයට අයත් පන්විල කොට්ඨාසයේ පිහිටි අරත්තන වරකාලන්ද මුස්ලිම් විද්‍යාලයට ගුරුවරුන් ඉල්ලා එම විදුහලේ සිසුන් සහ දෙමාපියන් පිරිසක් අද (09) පෙරවරුවේ වත්තේගම අධ්‍යාපන කලාප කාර්යාලය ඉදිරිපිට විරෝධතාවයක නිරත විය. මෙම විරෝධතාවයට එක්ව සිටි දෙමාපියන් ප්‍රකාශ කළේ, නවවන වසර දක්වා පන්ති පැවැත්වෙන මෙම විදුහලේ දෙමළ සහ මුස්ලිම් සිසුන් 65 දෙනෙකු පමණ අධ්‍යාපනය ලැබුවත් සියලු විෂයයන් සඳහා සිටින්නේ ගරුවරුන් සිව් දෙනෙකු පමණක් බවය. දෙමළ-ඉංග්‍රීසි-ආගම ඇතුළු විෂයයන් ගණනාවක් සඳහා ගුරුවරුන් නොමැති බවත් කොතෙක් ඉල්ලීම කළත් ප්‍රමාණවත් ගුරුවරුන් ලැබී නොමැති බවත් ඔවුන් චොදනා කළේය. මේ නිසා සිසුන් සහ දෙමාපියන් එකව මෙලෙස විරෝධතාවයක් පවත්වා බලධාරින්ගේ අවධානය යොමු කර වීමට පියවර ගත් බවද ඔවුන් පවසා ඇත. මේ සම්බන්ධයෙන් වත්තේගම කලාප අධ්‍යාපන අධ්‍යක්ෂිකා එච්.කේ. විජේරත්න මහත්මියගෙන් මාධ්‍යවෙදීන් කළ විමසුමකද ඇය සඳහන් කර ඇත්තේ මාධ්‍ය වෙත තොරතුරු ලබා දිය නොහැකි බවයි.", "URL": "https://sinhala.adaderana.lk/news.php?nid=102070", "Category": null, "Parent URL": null}