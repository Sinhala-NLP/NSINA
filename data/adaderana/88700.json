{"Source": "Adaderana", "Timestamp": "May 7, 2018 08:39 pm", "Headline": "අනුරාධපුරයට සිව්මහල් තට්ටු නිවාස සංකීර්ණයක්", "News Content": "ජාතික නිවාස සංවර්ධන අධිකාරිය පෞද්ගලික අංශයේද සහය ඇතිව අනුරාධපුර නගරයේ ඩී.එස්.සේනානායක මාවතේ එස්.ඕ.එස්.ළමා ගම්මානය පසුපස පිහිටි රජයට අයත් නිල නිවාස පිහිටි භුමියේ නිවාස දෙසිය හතළිස් අටකින් සමන්විත සිව්මහල් තට්ටු නිවාස සංකීර්ණයක් ඉදි කිරීමට තීරණය කොට ඇති බව ජාතික නිවාස සංවර්ධන අධිකාරියේ සහකාර සාමාන්‍යාධිකාරී ආර්.එම්.පියතිස්ස මහතා පැවසීය. මේ වනවිට නිවාස හා ඉදිකිරීම් අමාත්‍ය සජිත් ප්‍රේමදාස මහතාගේ උපදෙස් මත ළමා හා කාන්තා කටයුතු පිළිබඳ අමාත්‍ය චන්ද්‍රානි බණ්ඩාර මහත්මිය සහ අනුරාධපුර දිස්ත්‍රික් ලේකම්වරයා ඇතුළු රාජ්‍ය නිලධාරීන්ගේ සහය ඇතිව නිවාස සංකීර්ණය ඉදිකිරීම් සඳහා අදාළ භුමි භාගය මේ වනවිට හඳුනා ගෙන නිවාස සංකීර්ණය ඉදි කිරීමට නියමිත සැලසුම් සකස් කොට ඇති බවත් ඒ මහතා පැවසීය. ජාතික නිවාස සංවර්ධන අධිකාරියේ සභාපති ලක්විජය සාගර පලන්සුරිය මහතාගේ ප්‍රධානත්වයෙන් එම අධිකාරියේ අනුරාධපුර දිස්ත්‍රික් කාර්යාලයේදී ඊයේ (06) පැවති මාධ්‍ය හමුවකදී හෙතෙම මේ බව ප්‍රකාශ කළේය. සම්මුඛ පරීක්ෂණයක් මඟින් තෝරා ගනු ලබන තමන්ටම කියා නිවසක් නිවාස නොමැති මධ්‍යම පන්තියේ පුද්ගලයින් සහ රාජ්‍ය සේවකයින් සඳහා පහසු ගෙවීමේ ක්‍රමයකට එහි නිවාස ගැනුම්කරුවන්ට ලබා දීම සිදු කරන බවත් ඒ සඳහා සියයට හතරයි දශම පහේ පොලී ප්‍රතිශතයක් මත ජාතික ඉතිරි කිරීමේ බැංකුව නිවාස ණය නිකුත් කිරීමට පියවර ගෙන ඇති බවත් ආර්.ඒම් .පියතිස්ස මහතා ප්‍රකාශ කළේය. මේ අනුව එක් නිවසක් රුපියල් ලක්ෂ පනහක මුදලකට අලෙවි කිරීමට යෝජනා වී ඇති බවත් ඒ මහතා කීය. මේ අතර යෝජිත තට්ටු නිවාස සංකීර්ණයේ බිම් මහල රථ වාහන අංගනයක් ලෙසත් පළමුවෙනි මහලේ සිට සිව්වෙනි මහල දක්වා අදාළ නිවාස ඉදි කිරීමට නියමිත බවත් ඒ මහතා පැවසීය.", "URL": "https://sinhala.adaderana.lk/news.php?nid=88700", "Category": null, "Parent URL": null}