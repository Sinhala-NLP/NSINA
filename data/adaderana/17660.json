{"Source": "Adaderana", "Timestamp": "July 27, 2011 09:11 am", "Headline": "එල්.ටී.ටී.ඊ සාමාජිකයාගේ අයිතිවාසිකම ප්‍රතික්ෂේපයි", "News Content": "තමන් නිදහස් කරන්නැයි ඉල්ලා එල්.ටී.ටී.ඊ සාමාජිකයෙකු විසින් ගොනු කළ මූලික අයිතිවාසිකම් පෙත්සමක් ශ්‍රේෂ්ඨාධිකරණය විසින් ප්‍රතික්ෂේප කර තිබේ. අදාළ එල්.ටී.ටී.ඊ සැකකරු සිය නීතීඥවරයා මාර්ගයෙන් මෙම පෙත්සම ශ්‍රේෂ්ඨාධිකරණයට ඉදිරිපත් කර තිබුණි. පෙත්සම කැඳවූ අවස්ථාවේ දී නීතීපතිවරයා අධිකරණය හමුවේ කරුණු දක්වමින් කියා සිටියේ අදාළ සැකකරුට එරෙහිව ත්‍රස්තවාදය වැළැක්වීමේ පනත යටතේ වව්නියාව මහාධිකරණය යටතේ අධි චෝදනා ගොනු කිරීමට තීරණය කර ඇති බවයි. එම දැනුම්දීම පිළිගත් ශ්‍රේෂ්ඨාධිකරණය පෙත්සම විභාගයට නොගෙන ප්‍රතික්ෂේප කිරීමට තීරණය කරන ලදී. යුද්ධය පැවති සමයේ කොළඹ හා තදාසන්න ප්‍රදේශවල විනාශකාරී ක්‍රියා සිදු කිරීමේ චෝදනා මත මෙම සැකකරු ත්‍රස්තමර්දන කාර්යාංශය මඟින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=17660", "Category": null, "Parent URL": null}