{"Source": "Adaderana", "Timestamp": "August 21, 2013 01:11 pm", "Headline": "ලංකාවේ දියර කිරි වෙළඳපොළක් නෑ", "News Content": "පිටි කිරි නිෂ්පාදන ගැටලුවක් වී තිබුණද විකල්පයක් ලෙස ලංකාවේ දියර කිරි වෙළඳපොළක් නොමැති බව රජයේ පශු වෛද්‍ය නිලධාරී සංගමය පවසයි. දියර කිරි වෙළඳපොළේ ඉල්ලුමට සරිලන සැපයුමක් ලබාදීමට තාමත් හැකියාවක් නොමැති බව රජයේ පශු වෛද්‍ය නිලධාරී සංගමයේ සභාපතිනි වෛද්‍ය හේමාලි කොතලාවල මිය ‍පෙන්වාදෙයි. එවැනි සංවිධානාත්මක වෙළඳපළක් සකස්කිරීමට රජයේ මැදිහත්වීම අත්‍යවශ්‍යය බවත්, ඒ සඳහා රජයට ප්‍රතිපත්තියක් තිබිය යුතු බවත් ඇය කියා සිටියේ අද (21) කොළඹ පැවති මාධ්‍ය හමුවකදීය. අසල්වැසි ඉන්දියාව ලොව විශාලතම දියර කිරි නිෂ්පාදකයා වුවත් එහි ප්‍රාන්ත 28 න් හොඳ කිරි නිෂ්පාදනයක් පවත්නේ ප්‍රාන්ත කිහිපයක් පමණක් බවත් , එහෙත් රටටම සරිලන පරිදි එකී කිරි ක්‍රමවත් ලෙස බෙදාහැරීමේ හා අලෙවිකිරීමේ ප්‍රතිපත්තියක් පවතින බව කොතලාවල මිය සඳහන් කළාය. ලංකාව කුඩා රටක් බැවින් ප්‍රාදේශීය මට්ටමික් ශීතාගාර ස්ථාපිත කිරීම, කිරි ගොවීන්ට ණය සහන, බදු සහන ආදිය ලබාදීම තුළින් අපේක්ෂිත ඉලක්ක සපුරාගත හැකිවනු ඇති බව ඇය පෙන්වා දුන්නාය. ලංකාවේ දැනට දෛනික දියර කිරි නිෂ්පාදනය ලීටර් ලක්ෂ 9 ක් පමණ වන නමුත් දියර කිරි ලෙස භාවිතා කෙරෙන්නේ 20% ක වැනි ප්‍රමාණයක් බවත්, සෙසු ප්‍රමාණය කිරි පිටි නිෂ්පාදනය සඳහා සමාගම්වලට අලෙවි කිරීම හෝ කිරි ආශ්‍රිත වෙනත් නිෂ්පාදන සඳහා හෝ ලබාදෙන බවත් ඇය සිහිපත් කළාය. මේ අතර මෙම මාධ්‍ය හමුවට එක්වූ රජයේ පශු වෛද්‍ය නිලධාරීන්ගේ සංගම‍යේ ලේකම් වෛද්‍ය බී.එම්.එම් ඒකනායක මහතා කියා සිටියේ සේවා සැපයීම සඳහා ප්‍රමාණවත් පශු වෛද්‍යවරුන් නොමැති බවයි. මේවන විට ලක්ෂ 16 ක පමණ කිරි ගවයින් ප්‍රමාණයක් සිටින බවත්, එයින් එළ ගවයින් ලක්ෂ 12 ක්ද, මී ගවයින් ලක්ෂ 4 ක්ද වන බවත් පෙන්වා දුන් ඔහු ඒ සියලුම දෙනා වෙනුවෙන් සේවය කරන පශු වෛද්‍යවරුන් සංඛ්‍යාව 303 ක් පමණක් බව අවධාරණය කළේය. ඒ අනුව එක් වෛද්‍යවරයෙකුට ගවයින් 5000 ක පමණ සංඛ්‍යාවක්ද, ගොවිපළවල් 1500 ක් පමණද වෙනුවෙන් සේවය කරන්නට සිදුව ඇති බවත් , එයද ඉමහත් ගැටලුවක්ව පවතින බැවින් ඉදිරියේදී දියර කිරි නිෂ්පාදනය හා භාවිතය පිළිබඳ වැඩි අවධානයක් යොමු කරන්නේනම් ප්‍රමාණවත් පරිදි පශු වෛද්‍යවරුන් බඳවා ගැනීම කළ යුතුව ඇති බවද සඳහන් කළේය.", "URL": "https://sinhala.adaderana.lk/news.php?nid=36796", "Category": null, "Parent URL": null}