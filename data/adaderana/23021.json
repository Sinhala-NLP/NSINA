{"Source": "Adaderana", "Timestamp": "March 24, 2012 12:42 pm", "Headline": "ජිනීවා ගිය දූත පිරිස යළි දිවයිනට පැමිණෙයි", "News Content": "ජිනීවා මානව හිමිකම් සමුළුවට සහභාගී වූ මෙරට දූත පිරිස අද(24) පෙරවරුවේ දිවයිනට පැමිණ ඇත. අමාත්‍ය මහින්ද සමරසිංහ මහතාගේ ප්‍රධානත්වයෙන් යුත් දූත පිරිසට විදේශ කටයුතු අමාත්‍ය මහාචාර්ය ජී.එල්. පීරිස් මහතා ඇතුළු මැති ඇමතිවරුන් කිහිපදෙනෙකු එක්ව සිටියහ. මෙවර ජිනීවා මානව හිමිකම් සැසියේ දි ශ්‍රී ලංකාව සම්බන්ධයෙන් ගෙන ආ යෝජනාවට එරෙහිව විදෙස් රටවල් දැනුවත් කිරීම සඳහා ශ්‍රී ලංකා දූත පිරිස දැඩි පරිශ්‍රමයකින් කටයුතු කරනු ලැබීය. ශ්‍රී ලංකාව සම්බන්ධයෙන් වූ යෝජනාව මානව හිමිකම් සැසියේ දී සම්මත වීම හා ඒ සම්බන්ධයෙන් ශ්‍රී ලංකාවේ මතය පිළිබඳව විශේෂ මාධ්‍ය හමුවක් ලබන සඳුදා පැවැත්වීමට විදේශ කටයුතු අමාත්‍යාංශය තීරණය කර තිබේ. ඒ අනුව අදාළ මානව හිමිකම් සැසියේ දී ගනු ලැබූ තීන්දු තීරණ හා ඉදිරියේ දී ශ්‍රී ලංකාවට එය කුමන ආකාරයකින් බලපාන‍්නේ ද යන්න පිළිබඳව ලබන සඳුදා පැවැත්වෙන ප්‍රවෘත්ති සාකච්ඡාවේ දී දැනුවත් කෙරෙනු ඇත.", "URL": "https://sinhala.adaderana.lk/news.php?nid=23021", "Category": null, "Parent URL": null}