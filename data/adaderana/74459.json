{"Source": "Adaderana", "Timestamp": "June 22, 2017 01:24 pm", "Headline": " අමාත්‍යාංශය තුළ සිසුන් සිරකර පහර දුන්නා ", "News Content": "සෞඛ්‍ය අමාත්‍යාංශය තුළට ඇතුළු වු විශ්වවිද්‍යාල සිසුන් රජයේ දේපළවලට හානි සිදු කර ඇතැයි රජය චෝදනා කල ද සිදුව ඇත්තේ සිසුන් අමාත්‍යාංශය තුළට පැමිණී විට අමාත්‍යාංශයේ ගේට්ටු වසා පොලීසිය විසින් පහර දීම බව රජයේ වෛද්‍ය සංගමයේ ලේකම් වෛද්‍ය නලින්ද හේරත් මහතා පවසයි. එම ප්‍රහාරයට හා සයිටම් ආයතනයට විරෝධය පළ කරමින් අද(22) දින දීප ව්‍යාප්ත වැඩවර්ජනයක් රජයේ වෛද්‍ය සංගමය විසින් දියත් කරනු ලබන අතර ඒ සම්බන්ධයෙන් අදහස් දක්වමින් ලේකම්වරයා මෙම අදහස් පළ කළේය. මෙම ප්‍රහාරය ඉතාම දේවේෂ සහගතව සිදු කරනු ලැබු ක්‍රියාවක් බවත් සෞඛ්‍ය අමාත්‍යාංශයට කිසි විටෙකත් දේපළවලට සිදු වු හානිය මුල් කර ගනිමින් මෙහි වගකීම් පැහැර හැරිය නොහැකි බව ද ලේකම්වරයා වැඩිදුරටත් පැවසීය. කෙසේ වෙතත් අද උදෑසන 8 ට ආරම්භ වු වැඩ වර්ජනය කොපමණ කාලයක් සිදු කරන්නේ ද යන්න පිළිබඳව අද දහවල් සියලු ශාඛා සමිති රැස්ව හදිසි මධ්‍යම කාරක සභාවේ දී තීරණය කරන බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=74459", "Category": null, "Parent URL": null}