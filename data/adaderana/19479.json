{"Source": "Adaderana", "Timestamp": "October 20, 2011 02:27 pm", "Headline": "එල්.ටී.ටී.ඊයට සහයවූවන් පස්දෙනකුට එරෙහි හේග් තීන්දුව හෙටයි", "News Content": "එල්.ටී.ටී.ඊ සංවිධානය සමග සෘජු සබඳතා පැවැත්වූ බවට චෝදනා එල්ලවී ඇති ශ්‍රී ලාංකික ද්‍රවිඩ ජාතිකයින් පස්දෙනා සම්බන්ධයෙන් හේග් නුවර ජාත්‍යන්තර අපරාධ අධිකරණයේ නඩු තීන්දුව හෙට දිනයේ ප්‍රකාශයට පත් කිරිමට නියමිත බව විදෙස් මාධ්‍ය උපුටා දක්වයි. මේවන විට නෙදර්ලන්ත අත්අඩංගුවේ සිටින දෙමළ ජාතිකයින් සෘජුවම එල්.ටී.ටී.ඊ සංවිධානය සමඟ සබඳතා පවත්වා ඇති බවට තොරතුරු අනාවරණය වී තිබුණි. ජාත්‍යන්තර අපරාධ හා ත්‍රස්තවාදී සංවිධානයකට සාපරධි අපරාධ,බෝම්බ ප්‍රහාර,පුද්ගල ඝාතන සිදුකිරිම සඳහා සහයදී ඇති බවට මොවුන්ට එල්ල වී ඇති චෝදනා සනාථ වුවහොත් විසි අවුරුද්ද බැගින් සිරදඬුවම් නියමවනු ඇති බවට විදෙස් මාධ්‍ය සඳහන් කරයි. නෙදර්ලන්තයේ දී නීතී විරෝධී ලෙස මුදල් එක් රැස් කිරීමේ චෝදනාව මත මෙම සැකකරුවන් පස්දෙනා පසුගිය වසරේ නෙදර්ලන්ත පොලිසිය විසින් අත්අඩංගුවට ගනු ලැබිණි. අදාළ සැකකරුවන් එල්.ටී.ටී.ඊ සංවිධානයට මුදල් ලබා දී ඇති බවත්, මොවුන් නෙදර්ලන්තය තුළ නීතී විරෝධී ලෙස ලොතරැයි අළෙවි කරමින් මුදල් උපයා ඇති බවත් සඳහන් වේ. 2006 වසරේ සිට යුරෝපානු සංගමය එල්.ටී.ටී.ඊ සංවිධානය තහනම් සංවිධානයක් ලෙස නම් කර ඇති බැවින් එවන් සංවිධානයකට මුදල් එක් රැස් කිරීම ද තහනම් වේ. මේ අතර නෙදර්ලන්ත රජය විසින් එල්.ටී.ටී.ඊ සංවිධානයේ ක්‍රියාකාරකම් පිළිබඳව සොයා බැලීමට\"ඔපරේෂන් කොනික්\"නමින් විශේෂ පරීක්ෂණ කණ්ඩායමක් ද පත් කර තිබේ. එම පරීක්ෂණ කණ්ඩායම පසුගිය දා ශ්‍රී ලංකාවට පැමිණ ඇති අතර එහි දී හිටපු එල්.ටී.ටී.ඊ සාමාජිකයින් රැසක් සමඟ සාකච්ඡා පවත්වා ඇති බවද නෙදර්ලන්ත මාධ්‍ය මීට පෙර වාර්තා කර තිබිණි.", "URL": "https://sinhala.adaderana.lk/news.php?nid=19479", "Category": null, "Parent URL": null}