{"Source": "Adaderana", "Timestamp": "April 29, 2014 10:43 am", "Headline": "හත් හැවිරිදි දරුවාට ගස් බැඳ දිමිගොටු දමලා-පියා අත්අඩංගුවේ", "News Content": "වයස අවුරුදු 07 ක් වන තම වැඩිමහල් දරුවා ගසක බැඳ හිසට දිමි ගොටු දමා වධ හිංසා කළ බව කියන අපූරු තාත්තා කෙනෙකු අත්අඩංගුවට ගෙන ඇති බව මාදම්පේ පොලීසිය කියයි. අත්අඩංගුවට ගෙන ඇත්තේ මාදම්පේ - පම්බල පදිංචි 29 හැවිරිදි තිදරු පියෙකි. කුඩා දරුවෙකු ගස් බැඳ හිසට දිමි ගොටු දමා ඇති බවට මාදම්පේ පොලීසියට තොරතුරක් ලැබීම නිසා ඒ අනුව ක්‍රියාත්මක වූ පොලීසිය වහාම ගොස් තේක්ක ගසක බැඳ සිටි දරුවා මුදා ගෙන ඇත. පොලීසිය එම ස්ථානයට යන විටත් දරුවාගේ හිසේ දිමි ගොටු තිබී ඇති බව අද දෙරණ වාර්තාකරු පවසයි. තමන් ගස් බැඳ හිසට දිමි ගොටු දැමුවේ තම පියා බව දරුවා පොලීසිය හමුවේ පවසා ඇති අතර ඒ අනුව සැකකරු පොලීසිය විසින් අත්අඩංගුවට ගෙන තිබේ. තම දරුවා පාසල් යාමට අකමැත්තක් දක්වන නිසා තමන් විසින් මෙම දඬුවම ලබා දුන් බව සැකකරු පොලීසිය හමුවේ පවසා ඇත. සැකකරු හලාවත දිසා අධිකරණයට ඉදිරිපත් කිරීමට නියමිතය. මාදම්පේ පොලිස් ස්ථානාධිපති පොලිස් පරික්ෂක ප්‍රසන්න ජයලත් මහතා ඇතුළු නිලධාරීන් විසින් වැඩිදුර විමර්ශන කටයුතු කර ගෙන යයි.", "URL": "https://sinhala.adaderana.lk/news.php?nid=42856", "Category": null, "Parent URL": null}