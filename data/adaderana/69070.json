{"Source": "Adaderana", "Timestamp": "February 3, 2017 03:22 pm", "Headline": "     නීතීඥ සහයක් නැතුව ත්‍රීවිල් රියදුරු නඩුව ජය ගනී", "News Content": "නීතීඥවරයෙකුගේ සහයකින් තොරව තම නඩුවේ දිනුම ලබා ගත් ත්‍රීවිල් රියදුරෙකු පිළිබඳව ගම්පොළ ප්‍රදේශයෙන් වාර්තා වෙයි.අදාළ නඩුවේ සියලුම චෝදනාවලින් ඔහු නිදොස්කොට නිදහස් කිරීමට ගම්පොළ මහේස්ත්‍රාත් චාන්දනී මීගොඩ මහත්මිය නියෝග කර ඇති බව අද දෙරණ වාර්තාකරු පවසයි.පොලිස් රාජකාරියට බාධා කිරීම සහ බීමත්ව රිය පැදවීම යන චෝදනාවලට අදාළව 2014 වර්ෂයේ අප්‍රේල් 20 දින ගම්පොළ පොලීසිය ඔහු අත්අඩංගුවට ගෙන රක්ෂිත බන්ධනාගාර ගත කර තිබුණි.අදාළ නඩුවට නීතීඥවරයෙකුගේ සහය අනවශ්‍ය බවත්, ඒ වෙනුවෙන් තමාම පෙනී සිටින බවත් ඔහු ප්‍රකාශ කර ඇති බවත් අප වාර්තාකරු කියා සිටියේය.ඒ අනුව ඔහු විසින් අදාළ නඩු වාරයන්වලදී පොලීසිය හා සාක්ෂි පාර්ශවයන්ට හරස් ප්‍රශ්න යොමු කර ඇති බවද වාර්තා වෙයි.රුවන් තුසිත කුමාර වන මොහු ගම්පොළ ප්‍රදේශයේ පදිංචිකරුවෙකු වෙයි.කෙසේවෙතත් අදාළ නඩුවෙන් ඔහු නිදොස් කොට නිදහස් කිරීමට මහේස්ත්‍රාත්වරිය නියෝග කර තිබේ.", "URL": "https://sinhala.adaderana.lk/news.php?nid=69070", "Category": null, "Parent URL": null}