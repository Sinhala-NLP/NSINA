{"Source": "Adaderana", "Timestamp": "April 3, 2019 04:38 pm", "Headline": "දේශසීමා බිඳදමමින් වෙනිසියුලානුවන් පිරිසක් කොලොම්බියාවට", "News Content": "දේශ සීමා බාධක කඩා බිඳ දමමින් වෙනිසියුලානු වැසියන් දහස් සංඛ්‍යාත පිරිසක් කොලොම්බියාවට ඇතුළු වී ඇත. ආහාර සහ වෛද්‍ය පහසුකම් සොයා ඔවුන් මෙලෙස කොලොම්බියාවට ඇතුල් වී ඇති බව විදෙස් වාර්තා සඳහන් කළේය. රටේ බලය අත්පත් කරගැනීම සම්බන්ධයෙන් වෙනිසියුලානු ජනාධිපති නිකොලස් මදුරෝ සහ විපක්ෂ නායක ජුවාන් ගුවයිඩෝ අතර හටගෙන ඇති අරගලය හේතුවෙන් එරටේ දැඩි අර්බුදයක් මතුවුණි. අමෙරිකාව සහ යුරෝපා රටවල් රැසක් විපක්ෂ නායක ගුවයිඩෝට සහාය පලකිරීමත් සමඟ මෙම අර්බුදය තවත් උග්‍ර වූ අතර කිසිලෙසකින්වත් ගුවයිඩෝට රටේ බලය ලබාදීම ප්‍රතික්ෂේප කළ ජනාධිපති මදුරෝට ලතින් අමෙරිකානු රටවල් රැසක් සහාය පලකළේය. මෙම අර්බුදයත් සමඟ වෙනිසියුලාව දැඩි ආර්ථික පසුබෑමකටද මුහුණදුන් අතර ආහාර, වෛද්‍ය පහසුකම් සහ රැකියා අහිමි වීමෙන් එරට ජනතාව දැඩි පීඩනයකින් පසුවවෙයි. මේ අතර රට පුරා විදුලි හා ජල සැපයුම් විසන්ධි කිරීමත් සමඟ ජනතාව තවදුරටත් පීඩාවට පත්වුණි. මේ අතර රටේ අර්බුදයක් නැතැයි පවසමින් දේශසීමා වසාදැමීමට ජනාධිපතිවරයා පියවරගත් අතර ඒ හේතුවෙන් එරටට ජාත්‍යන්තර ආධාර සැපයීමත් දුෂ්කර වී ඇත. ප්‍රමාණවත් තරම් වෛද්‍යාධාර නොලැබීමෙන් රෝගී කාන්තාවක් මියගිය පුවතක්ද වාර්තා වුණේ මේ අතරතුරය. මෙම වාතාවරණය මධ්‍යයේ වෙනිසියුලානු වැසියන් දේශසීමා බාධක කඩා බිඳ දමමින් කොලොම්බියාවේ උතුරුදිග ප්‍රදේශයට ඇතුල්වෙමින් සිටියි. කෙසේ නමුත් එම ප්‍රදේශයේ පවතින වැසි සහිත කාලගුණය හේතුවෙන් එලෙස පැමිණෙන පිරිස් දැඩි අසීරු තත්ත්වයකට මුහුණපා සිටින බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=107308", "Category": null, "Parent URL": null}