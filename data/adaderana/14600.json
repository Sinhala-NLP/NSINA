{"Source": "Adaderana", "Timestamp": "March 4, 2011 10:51 am", "Headline": "පුත්තලම සරණාගතයින් 9500 ට නිදහස් ඡන්දය අහිමි වන ලකුණු..", "News Content": "පුත්තලම දිස්ත‍්‍රික්කයේ සරණාගතයින් ලෙස ජීවත්වන නවදහස් පන්සීයකට වැඩි ඡන්දදායකයින් පිරිසකගේ විශාල කොටසකට මෙවර මැතිවරණයේ දී සිය ඡන්ද අයිතිය අහිමි විය හැකි බව කැෆේ සංවිධානය පවසයි. මැතිවරණයක දී සිය කැමැත්ත අනුව ඡන්දය ප‍්‍රකාශ කොට දේශපාලන කි‍්‍රයාවලියේ හවුල්කරුවන් බවට පත්වීමට මේ ජනතාවට ඇති අයිතිය ආරක්‍ෂා කිරීම රජය සතු වගකීමක් බව කැෆේ සංවිධානය නිකුත් කළ නිවේදනයක දැක්වේ. විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනය ඉතිරිය පහත පරිදිය. ජනතාවගේ ඡන්ද අයිතිය ආරක්ෂා කිරීම සඳහා අවශ්‍ය පියවර ගැනීම මැතිවරණ දෙපාර්තමේන්තුවේ වගකීමකි. එසේ නොවන්නේ නම් දේශපාලන පක්‍ෂ විසින් තමන්නට සහාය පළ කරන තෝරාගත් පිරිසකට පමණක් නොමිලේ ප‍්‍රවාහන පහසුව සලසා කූට සහ වංචනික උපක‍්‍රම මගින් ඡන්දදායකයින්ගේ කැමැත්ත දිනා ගැනීමට අවස්ථාව සැලසේ. සංවිධානාත්මක ලෙස ඡන්දදායකයින් ප‍්‍රවාහනය කිරීමට ඇති ඉඩ වැළැක්විය හැක්කේ නොමිලේ ප‍්‍රවාහන පහසුව සැලසීමෙන් පමණක් බව කැෆේ සංවිධානයේ අදහසයි. මන්නාරම දිස්ත‍්‍රික්කයේ මන්නාරම නගර සභාව, මන්නාරම, මුසලි සහ මාන්තෙයි ප‍්‍රාදේශීය සභාව යන පළාත් පාලන ආයතනයන් හි පදිංචිව සිටි මුස්ලිම් ජාතිකයන් විශාල පිරිසක් පුත්තලම දිස්ත‍්‍රික්කයට පළවා හරිනු ලැබීය. මෙලෙස සරණාගතයින් බවට පත්වී සිටින පිරිසක් යුද්ධය අවසන්වීමෙන් පසුව ද නැවත මන්නාරම දිස්ත‍්‍රික්කයේ පදිංචියට ගොස් නැත. ඔවුන් ගේ ඡන්ද ලියාපදිංචිය සිදු කොට ඇත්තේ ද ඉහත පළාත් පාලන ආයතනය සඳහා ය. පසුගිය පළාත් සභා, ජනාධිපතිවරණය සහ පාර්ලිමේන්තු මැතිවරණයේ දී මෙම වැසියන් සඳහා පුත්තලම දිස්ත‍්‍රික්කයේ සිට ඡන්දය ප‍්‍රකාශ කිරීම සඳහා අවස්ථාව ලැබුණි. එසේ නමුත් පළාත් පාලන මැතිවරණ පනතේ විධිවිධාන අනුව අවතැන්වූවන් සඳහා විකල්ප ඡන්ද මධ්‍යස්ථාන පිහිටුවීම සඳහා ප‍්‍රතිපාදන නොමැත. එබැවින් මෙම පිරිස් වෙත මන්නාරම දිස්ත‍්‍රික්කය වෙත පැමිණීම සඳහා ප‍්‍රවාහන පහසුකම් සැලසීමේ වගකීමක් රජය සහ මැතිවරණ දෙපාර්තමේන්තුව සතුය. පුත්තලමේ අනාථ වූ වැසියන් ගේ ඡන්ද අයිතිය උපක‍්‍රමශීලි ලෙස දිනා ගැනීමට පසුගිය මැතිවරණ වලදී විවිධ කණ්ඩායම් උත්සාහ ගත්තේය. මන්නාරම සහ පුත්තලම යන ස්ථාන දෙකෙහිම ඡන්දය ප‍්‍රකාශ කිරීමට දැරූ උත්සාහයන් 300 කට වැඩි ප‍්‍රමාණයක් පසුගිය ජනාධිපතිවරණයේ දී අනාවරණය විය. මෙම වංචනික කි‍්‍රයාව සංවිධානත්මක ලෙස සිදු විය. එම කණ්ඩායම් විසින්ම මුසලි ප‍්‍රාදේශීය සභාවේ ඡන්ද හිමිකම සහිත තෝරාගත් පිරිසකට පමණක් ප‍්‍රවාහන පහසුව සැලසීමට මේ වන විට කටයුතු සුදානම් කරමින් සිටියි. මැතිවරණ පනතේ විධිවිධාන උල්ලංඝණය වන පරිදි ඡන්දදායකයින්ට ආහාර පාන සැපයීම, ප‍්‍රවාහන පහසුකම් සැලසීමට මේ පිරිස කටයුතු යොදා ඇත. මෙය මහා පරිමාණ මැතිවරණ අක‍්‍රමිකතාවකට මග පාදන තත්ත්වයකි. මෙම තත්ත්වය වැළැක්විය හැක්කේ මැතිවරණ දෙපාර්තමේන්තුව මගින් පොදු ප‍්‍රවාහන සේවා සලසන්නේ නම් පමණී. එසේ නොවන්නේ නම් පුත්තලමේ සරණාගතයින් ලෙස ජීවත්වන විශාල පිරිසකට ඡන්ද අයිතිය අහිමිවීම වැළැක්විය නොමැති වනු ඇත. ප‍්‍රජාතන්ත‍්‍රවාදී සමාජයක ඡන්දය පුරවැසියන්ගේ පරම අයිතියක් වේ. එම අයිතිය රැකදීම සඳහා පියවර ගැනීම ප‍්‍රජාතන්ත‍්‍රවාදී සමාජයක වගකීම වේ.", "URL": "https://sinhala.adaderana.lk/news.php?nid=14600", "Category": null, "Parent URL": null}