{"Source": "Adaderana", "Timestamp": "April 23, 2017 03:20 pm", "Headline": " ශ්‍රී ලංකාව ආසියාවේ පිවිසුම් මාර්ගයක් බවට පත්වෙලා", "News Content": "මිත්‍රශීලි ව්‍යාපාර ප්‍රතිපත්ති හේතුවෙන් ශ්‍රී ලංකාව ආසියාවේ පිවිසුම් මාර්ගයක් බවට පත්ව ඇති බව මුදල් අමාත්‍ය රවී කරුණානායක මහතා පවසයි.අමාත්‍යවරයා පෙන්වා දෙන්නේ යටිතල පහසුකම් සංවර්ධනය සෞඛ්‍ය සේවා, අපනයනය පදනම් කරගත් නිෂ්පාදන සහ සංචාරක කර්මාන්තය යන අංශවල ආයෝජන අවස්ථා බහුලව පවතින බවයි. ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික සමුළුවට සහභාගී වීම සඳහා අමෙරිකාවට ගොස් සිටින මුදල් අමාත්‍ය රවී කරුණානායක මහතා අමෙරිකානු වාණිජ මණ්ඩලය අමතමින් මේ බව ප්‍රකාශ කර තිබේ. එහිදී දැනට වර්ධනය වෙමින් පවතින ද්වීපාර්ශවික වෙළෙඳ කටයුතු සහ ශ්‍රී ලංකාවේ ක්‍රියාත්මක අමෙරිකානු ආයෝජනවලින් අත්වන ප්‍රතිලාභ පිළිබඳව රවී කරුණායක අමාත්‍යවරයා පැහැදිලි කර තිබේ.කලාපයේ අනෙකුත් රටවල් සමඟ ශ්‍රී ලංකාව දැනට ක්‍රියාත්මක කර ඇති නිදහස් වෙළෙඳ ගිවිසුම මඟින් අමෙරිකාවට අත්කරගත හැකි ප්‍රතිලාභ පිළිබඳව ද අමාත්‍යවරයා කරුණු පැහැදිලි කළ බව මුදල් අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=72391", "Category": null, "Parent URL": null}