{"Source": "Adaderana", "Timestamp": "July 28, 2011 10:02 am", "Headline": "දුර ගමන් බස් හඳුනාගන්න පාට පාට ගමනාන්ත පුවරු", "News Content": "දුර ගමන් බස් රථවල සේවාවන් පහසුවෙන් හඳුනා ගැනීම සඳහා විවිධ වර්ණ වලින් සමන්විත ගමනාන්ත පුවරු යෙදීමට ජාතික ගමනාගමන කොමිසන් සභාව පියවර ගෙන තිබේ. බස් රථය දුටු සැණින් එම බස් රථ‍ය ගමනාන්තය දක්වා අය කරන ගාස්තුව පිළිබඳව ජනතාවට අවබෝධයක් ලබා දීම මෙම වැඩපිළිවෙළේ අරමුණය. ඒ සඳහා අවශ්‍ය කටයුතු මේ දිනවල සිදුකෙරෙන බව බස්රථ ගමනාන්ත පුවරු සඳහා විවිධ වර්ණ එක් කිරීම සම්බන්ධයෙන් අදහස් දක්වන ජාතික ගමනා ගමන කොමිසන් සභාවේ ලිපි ලේඛන භාර අධ්‍යක්ෂ චන්ද්‍රසිරි වීරසේකර මහතා කියා සිටියේය. ඒ අනුව අගෝස්තු මාසය අවසන් වන විට දුර ගමන් සේවා සියලු බස් රථ වල ගමනාන්ත පුවරු සඳහා මෙම වර්ණ එක් කිරීම සිදුකර අවසන් කළ හැකි බව චන්ද්‍රසිරි වීරසේකර මහතා පවසයි. මේ අතර බස් රථ ගමන් කිරීමේ දී මගීන්ට සිදු විය හැකි අපහසුතා සම්බන්ධයෙන් පැමිණිලි කිරීම සඳහා පැය 24 හි ක්‍රියාත්මක වන දුරකථන අංකයක් ද ජාතික ගමනාගමන කොමිසන් සභාව විසින් හඳුන්වා දී තිබේ. ඒ අනුව 2595555 යන අංකයට ඕනෑම අවස්ථාවක ඒ පිළිබඳව දැනුම් දිය හැකි බව චන්ද්‍රසිරි වීරසේකර මහතා පෙන්වාදුන්නේය. හැකිතරම් ක්ෂණිකව ඒ පිළිබඳව කටයුතු කිරීමට පියවර ගෙන ඇති බව ද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17686", "Category": null, "Parent URL": null}