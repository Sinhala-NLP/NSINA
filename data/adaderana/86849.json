{"Source": "Adaderana", "Timestamp": "April 3, 2018 07:20 pm", "Headline": "තුනට එකක් ලෙස ටෙස්ට් තරගයේ ජය දකුණු අප්‍රිකාවට", "News Content": "මතභේදයට ලක් වූ ඔස්ට්‍රේලියා - දකුණු අප්‍රිකා ටෙස්ට් තරඟාවලිය තුනට එකක් ලෙස ජය ගැනීමට දකුණු අප්‍රිකානු කණ්ඩායම සමත්ව තිබේ. ඒ දෙරට අතර පැවති සිව්වන ටෙස්ට් ක්‍රිකට් තරඟයෙන් ලකුණු 492 ක ජයක් හිමිකර ගැනීමට ඔවුන් අද සමත් වීමත් සමඟ යි. තරඟයේ පළමු ඉනිම සඳහා දකුණු අප්‍රිකානු කණ්ඩායම ලබා ගත් ලකුණු 488 ට පිළිතුරු ලෙස ඔස්ට්‍රේලියානු කණ්ඩායම ලකුණු 221 ලබා ගත් අතර දෙවන ඉනිමේදී දකුණු අප්‍රිකානු කණ්ඩායම කඩුලු 06 ක් දැවී ලකුණු 344 ක් ලබා සිටියදී ඉනිම අත්හිටවුවා. ඒ අනුව ජයග්‍රහණය සඳහා ඔස්ට්‍රේලියානු කණ්ඩායමට ලකුණු 612 ක ඉලක්කයක් හිමි වුණා. කෙසේවෙතත් තරඟයේ පස්වන සහ අවසන් දිනය වන අද දිනයේ ඔස්ට්‍රේලියානු කණ්ඩායමේ සියලු ක්‍රීඩකයින් ලකුණු 119 ක් තුළ දවා ගැනීමට දකුණු අප්‍රිකානු පන්දු යවන්නන් සමත් වුණා. මෙම තරඟාවලියේ තෙවන තරඟයේදී පන්දුව පළුදු කල බවට චෝදනා එල්ල වීම හේතුවෙන් ඔස්ට්‍රේලියානු ක්‍රීඩකයින් තිදෙනෙකුට තරඟ තහනමට ලක් වීමටද සිදු විය.", "URL": "https://sinhala.adaderana.lk/news.php?nid=86849", "Category": null, "Parent URL": null}