{"Source": "Adaderana", "Timestamp": "March 23, 2012 05:03 pm", "Headline": "හිමිවරුන් දෙනම ඝාතනය ගැන කතෝලික රදගුරු මණ්ඩලයේ සාතිශය සංවේගය ", "News Content": "කෝට්ටේ රජමහා විහාරයේ වැඩ විසූ භික්ෂූන් වහන්සේලා දෙනමක් ඝාතනය කිරීමේ සිද්ධිය අසා බලවත් කම්පාවට පත්වූ බව ශ්‍රී ලංකා කතෝලික රදගුරු මණ්ඩලය පවසයි. ඒ පිළිබඳ සිය සාතිශය සංවේගය අදාළ විහාරස්ථානයේ භික්ෂූන් වහන්සේ ප්‍රමුඛ සේවක මණ්ඩලය වෙත පළ කර සිටින බව නිවේදනයක් නිකුත් කරන ශ්‍රී ලංකා කතෝලික රදගුරු මණ්ඩලයේ සභාපති අති උතුම් මැල්කම් කාදිනල් රංජිත් හිමිපාණන් සඳහන් කරයි. රටේ වැඩිවෙමින් පවතින අපරාධ රැල්ල තුළ මෙම සිද්ධිය තවත් ඉතා සංවේගජනක අවස්ථාවක් ලෙස දකින බව ශ්‍රී ලංකා කතෝලික රදගුරු මණ්ඩලය පෙන්වාදෙයි. මෙවැනි අපරාධ මුලිනුපුටා දැමීම සඳහා රජයේ සහ සියලු ආරක්ෂක අංශවල දැඩි අවධානය යොමු වනු ඇති බව එම මණ්ඩලය නිකුත් කළ නිවේදනයේ වැඩිදුරටත් දැක්වෙයි. මේ අතර අපවත් වී වදාළ භික්ෂුන් වහන්සේ දෙනමගේ ආදාහන පූජෝත්සවය හෙට පස්වරු 3 ට කෝට්ටේ ආනන්ද ශ්‍රාස්ත්‍රාලීය ක්‍රීඩාංග‍ණයේ දී පැවැත්වීමට නියමිතය.", "URL": "https://sinhala.adaderana.lk/news.php?nid=23011", "Category": null, "Parent URL": null}