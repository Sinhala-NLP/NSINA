{"Source": "Adaderana", "Timestamp": "July 6, 2019 07:00 pm", "Headline": "ඇක්සා-සෝෆා-MCC ගිවිසුම්වල භයානකකම පොහොට්ටුවේ නීතීඥ සංගමය පහදයි", "News Content": "ජනතාව හෝ පාර්ලිමේන්තුව දැනුවත් නොකර අත්සන් කිරීමට කටයුතු කර ඇති ප්‍රධාන ගිවිසුම් 3ක් හරහා රට විනාශය කරා ගෙන යාමට වත්මන් රජය කටයුතු කරමින් සිටින බව ශ්‍රී ලංකා පොදුජන පෙරමුණේ නීතීඥ සංගමය පවසයි. අද (06) මාධ්‍ය හමුවක් කැදවමින් එහි නීතීඥයින් මෙම ගිවිසුම් හරහා ඇතිවන අහිතකර ප්‍රතිඵල සම්බන්ධයෙන් කරුණු පැහැදිළි කළේය. ශ්‍රී ලංකා පොදුජන පෙරමුණු නීතීඥ සංගමයේ ප්‍රධාන ලේකම් නීතීඥ අතුල ද සිල්වා මහතා සිය අදහස් පල කළේය. \"ඇක්සා ගිවිසුම 2007 වසරේ අත්සන් කළා. 2017 දී එය සංශෝධනය කළා එහිදී අමෙරිකාවට වාසි දායී කොන්දේසි 50ක් පමණ ඇතුළත් කර ස්වරූපය වෙනස් කරලා දැනටත් අත්සන් කරලා ඉවරයි. මිලේනියම් චැලේන්ජ් කෝපරේටට් ගිවිසුමත් අත්සන් කරන්න නියමිතයි. අමෙරිකානු හමුදා කඳවුරු ඇතිකරන්න එකඟතාවක් මෙහි තියෙනවා. සියලුම නම් කළ අමෙරිකානු හමුදාවන්ට තානාපති මුක්තිය සහිතව ඕනෑම ස්ථානයක සීමාවකින් තොරව ඇතුළු වෙන්න ඉඩ සැලසෙනවා. ඔවුන්ට ශ්‍රී ලංකාවේ නීතිය අදාළ නෑ. ඔවුන්ගේ වැරදිවලට අදාළ වන්නේ අමෙරිකානු නීතිය. මෙය ඉතා භයානකයි. කිසිදු අය කිරීමකින් තොරව ශ්‍රී ලංකාව තුළ විදුලි සන්දේශ පද්ධති අවශ්‍ය පරිදි ඔවුන්ට භාවිත කළ හැකියි. හමුදාමය ක්‍රියාදාමයකට අවශ්‍ය දේවල් ටික මේ හදන්නේ. එසේම හමුදා ක්‍රියාදාමයේදී සිදුවන හානිවල වගකීමක් නෑ. වන්දියක්වත් ගන්න බැරි තත්ත්වයක් ඇතිවෙනවා. වැදගත්ම කාරණා තමයි ත්‍රි'මලේ හා කොළඹ වරායන් යා කර කොරිඩෝවක් ඇති කිරීම. ජනතාවට තේරෙන්නේ ඉඩම් අත්පත් කරගත්තම. ඉදිරියට එන රජයකටවත් ලිහාගන්න බැරි ගැටයක් ඇතිකරන්න මොවුන් උත්සාහ කරනවා.\"යනුවෙන් ඒ මහතා පැවසීය. ශ්‍රී ලංකා පොදුජන පෙරමුණු නීතීඥ සංගමය ජ්‍යෙෂ්ඨ උප සභාපති නීතීඥ විජේසිරි අඹවත්ත සහ ශ්‍රී ලංකා පොදුජන පෙරමුණු නීතීඥ සංගමයේ මාධ්‍ය සම්බන්ධීකාරක නීතීඥ ලලිත් පියුම් පෙරේරා මහතාද මෙහිදී අදහස් පල කරමින් කියා සිටියේ ශ්‍රී ලංකාවේ විදෙස් ප්‍රතිපත්තිය ඉතා අනතුරුදායක තත්ත්වයකට පත්ව ඇති බවයි.", "URL": "https://sinhala.adaderana.lk/news.php?nid=113525", "Category": null, "Parent URL": null}