{"Source": "Adaderana", "Timestamp": "June 12, 2017 06:40 pm", "Headline": "තැපෑලේ නිවාඩු අවලංගුයි!", "News Content": "තැපැල් සේවයේ සියලුම ශ්‍රේණිවලට බලපැවැත්වෙන පරිදි සේවක නිවාඩු අවලංගු කර ඇති බව තැපැල්පති රෝහණ අබේරත්න මහතා පවසයි. එසේ වුවද අද මධ්‍යම රාත්‍රී සිටි ක්‍රියාත්මක වන පරිදි පැය 48ක වර්ජනයක නිරත වන බව තැපැල් සේවකයින්ගේ වෘත්තීය සමිති කියා සිටියි. ඒකාබද්ධ තැපැල් වෘත්තිය සමිති පෙරමුණේ සම කැඳවුම්කරු එච්.කේ කාරියවසම් මහතා ප්‍රකාශ කරනු ලැබුවේ සැලසුම් කළ පරිදි සංකේත වැඩවර්ජනය ක්‍රියාත්මක කරන බවයි. ගාල්ල-කොටුව, මහනුවර සහ නුවරඑළිය තැපැල් කාර්යාල ත්‍රිත්වය සංචාරක හෝටල් සඳහා විකිණීමට රජය විසින් ගෙන ඇති තීරණය ඇතුළු තැපැල් සේවයේ නොවිසඳුණු ගැටළු කිහිපයකට විරෝධය දක්වමින් ඒකාබද්ධ තැපැල් වෘත්තීය සමිති පෙරමුණ විසින් මෙම වෘත්තීය ක්‍රියාමාර්ග ගෙන තිබේ.", "URL": "https://sinhala.adaderana.lk/news.php?nid=74154", "Category": null, "Parent URL": null}