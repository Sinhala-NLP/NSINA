{"Source": "Adaderana", "Timestamp": "April 13, 2014 12:29 pm", "Headline": "ඉන්දු - ලංකා ධීවර ගැටලුව ගැන භාරතීය ජනතා පක්ෂය නිහඬයි", "News Content": "ශ්‍රී ලංකාවේ උතුරේ ජීවත් වන දෙමළ ජනතාව සම්බන්ධයෙන් ඉන්දීය භාරතීය ජනතා පක්ෂය නිහඬ පිළිවෙතක් අනුගමනය කරන බව ඉන්දීය නාවික අමාත්‍ය ජී.කේ. වාසන් පවසයි. භාරතීය ජනතා පක්ෂය තුළ පවතින මත ගැටුම් මීට හේතුවී ඇති බව අමාත්‍ය ජී.කේ.වාසන් පෙන්වාදෙයි. පසුගියදා එළිදැක්වුණු භාරතීය ජනතා පක්ෂයේ ප්‍රතිපත්ති ප්‍රකාශනය තුළ ශ්‍රී ලංකාවේ උතුරේ ජීවත් වන දෙමළ ජනතාවගේ ගැටලු පිළිබඳව හෝ ශ්‍රී ලංකා නාවික හමුදාවෙන් දෙමළ ධීවරයින්ට සිදුවන හිරිහැර සම්බන්ධයෙන් කිසිදු කරුණක් අන්තර්ගත වී නොමැති බව ඔහු පවසයි. ඉන්දීය නාවික අමාත්‍යවරයා කොංග්‍රස් පක්ෂයේ මැතිවරණ ප්‍රචාරක රැලියක් අමතමින් මෙම අදහස් පල කර ඇති බව ඉන්දීය මාධ්‍ය වාර්තා කරන්නේය. තමිල්නාඩු ධීවරයින්ට, මෙරට නාවික හමුදාව එල්ල කරන බලපෑම් පිළිබඳව සහ කච්චතිව් දූපතේ ගැටලුව සම්බන්ධයෙන් අවස්ථා කිහිපයකදීම තමන් ඉන්දීය අග්‍රාමාත්‍යවරයා දැනුවත් කළ බව ජී.කේ.වාසන් අමාත්‍යවරයා එහිදී පවසා තිබේ. දෙරට අතර පවතින ගැටලු විසඳා ගැනීම සඳහා ඉන්දීය මධ්‍යම ආණ්ඩුව වෙත තමිල්නාඩු ආණ්ඩුව දක්වන සහය පිළිබඳ අමාත්‍යවරයා සිය අප්‍රසාදය පල කර ඇත.", "URL": "https://sinhala.adaderana.lk/news.php?nid=42509", "Category": null, "Parent URL": null}