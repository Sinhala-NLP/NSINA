{"Source": "Adaderana", "Timestamp": "February 18, 2013 04:00 pm", "Headline": "විනිසුරු ගාමිණි අමරතුංග ඉවත්වෙයි- නඩු 2ක් ඇසීම කල්යයි", "News Content": "ගෝල්ඩන් කී ආයතනයේ ගනුදෙනුකරුවන් විසින් ගොණු කර ඇති පෙත්සමක් විභාගයට ගැනීමට රැස්වූ අවස්ථාවේදී විනිසුරු ගාමිණි අමරතුංග මහතා එම නඩු විභාගය සඳහා සහභාගීවීමට අකමැත්ත පළ කිරීම හේතුවෙන් එම නඩු විභාගය කල්දමා තිබේ. ගාමිණි අමරතුංග, කේ.ශ්‍රී. පවන් සහ එස්.අයි.ඉමාම් යන විනිසුරු මඩුල්ල හමුවේ පෙත්සම අද (18) කැඳවන ලදී. එහිදී ගාමිණී අමරතුංග විනිසුරුවරයා ප්‍රකාශ කළේ අදාළ නඩු විභාගය සඳහා සහභාගී වීමට තමන් අකමැති බවයි. ඒ අනුව වෙනත් විනිසුරු මඩුල්ලක් ඉදිරියේ නඩු විභාගය පවත්වන්නැයි ඉල්ලා සිටින ලෙස නියම කිරීමෙන් පසු නඩු විභාගය මාර්තු 7 වැනි දිනට කල් තැබිණ. මේ අතර කොම්පඤ්ඤ වීදිය ප්‍රදේශයේ සංවර්ධන ව්‍යාපෘතියක් හේතුවෙන් පීඩාවට පත්වූ නිවාස 517 ක පවුල් හිමියන් ඉදිරිපත් කළ පෙත්සමක් ද අද කැඳවන ලදී. ගාමිණි අමරතුංග විනිසුරුවරයා එම නඩු විභාගයෙන්ද ඉවත් වන බව ප්‍රකාශ කිරීමෙන් පසු නඩුව යළි කැඳවීම පෙබරවාරි 27 වැනි දිනට කල් දැමීමට තීරණය කෙරුණි.", "URL": "https://sinhala.adaderana.lk/news.php?nid=31739", "Category": null, "Parent URL": null}