{"Source": "Adaderana", "Timestamp": "July 17, 2016 09:13 am", "Headline": "  ඩයස්පෝරා අමතන්න අගමැති සිංගප්පූරු යයි", "News Content": "තෙදින නිල සංචාරයක් සඳහා අග්‍රාමාත්‍ය රනිල් වික්‍රමසිංහ මහතා අද(17) සිංගප්පූරුව බලා පිටත්ව ගොස් තිබේ.අද අලුයම 1.10ට SQ 469 දරණ සිංගප්පූරුවට අයත් ගුවන් යානයකින් අග්‍රාමාත්‍යවරයා දිවයිනෙන් පිටත්ව ගිය බව අද දෙරණ ගුවන්තොටුපොළ වාර්තාකරු පැවසුවේය.මෙම සංචාරයේදී අග්‍රාමාත්‍ය රනිල් වික්‍රමසිංහ මහතා සිංගප්පූරු ජනාධිපතිවරයා සහ එරට අග්‍රාමාත්‍යවරයා සමග ද්විපාර්ශවික සාකච්ඡාවලට සහභාගීවිමට නියමිතය.තුන්වන දකුණූ ආසියානු ඩයස්පෝරා සමුළුවේ ආරම්භක සැසිවාරය ඇමතීම අග්‍රාමාත්‍යවරයාගේ සංචාරයේ ප්‍රධාන අරමුණ වෙයි.එම සමුළුව හෙට(18) සහ අනිද්දා(19) දිනවල දී පැවැත්වීමට නියමිතය.සිංගප්පූරුවේ චැංගි ගුවන්තොටුපොළේදී අග්‍රාමාත්‍යවරයා ඇතුළු දූත පිරිස එරට අධ්‍යාපන, තොරතුරු හා සන්නිවේදන රාජ්‍ය අමාත්‍ය වෛද්‍ය ජනිල් පුදුචේරී මහතා විසින් පිළිගත් බව අග්‍රාමාත්‍ය කාර්යාලය සඳහන් කළේය.එම අවස්ථාවට සිංගප්පූරුවේ ශ්‍රී ලංකා මහකොමසාරිස් නිමල් වීරරත්න මහතා සහ මෙරට සිංගප්පූරු මහකොමසාරිස් එස්.චන්ද්‍රදාස් මහතා ද එක්ව සිටි බව සඳහන්ය.විදේශ අමාත්‍ය මංගල සමරවීර, සංවර්ධන උපාය මාර්ග හා ජාත්‍යන්තර වෙළෙඳ අමාත්‍ය මලික් සමරවික්‍රම, අධිකරණ හා බුද්ධ ශාසන නියෝජ්‍ය අමාත්‍ය සාරතී මිත්‍රපාල ඇතුළු පිරිසක් මෙම සංචාරයට එක්ව සිටින බව අග්‍රාමාත්‍ය කාර්යාලය සඳහන් කළේය.", "URL": "https://sinhala.adaderana.lk/news.php?nid=62138", "Category": null, "Parent URL": null}