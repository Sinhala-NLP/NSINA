{"Source": "Adaderana", "Timestamp": "May 23, 2010 11:15 am", "Headline": "ඉතාලියේ දී ප්‍රතිමා බින්ඳ ශ්‍රී ලාංකිකයා හිරේට", "News Content": "ඉතාලියේ දේවස්ථානයක ප්‍රතිමා වලට අලාභ හානී කළ ශ්‍රී ලාංකිකයෙකු එරට පොලිසිය විසින් අත්අඩංගුවට ගෙන තිබේ. ඉතාලියේ මිලාන් අගනුවර පිහිටි දේවස්ථානයක ‍ප්‍රතිමා කිහිපයකට මෙම පුද්ගලයා විසින් අලාභ හානි සිදුකර ඇති බව විදෙස් මාධ්‍ය වාර්තා කරයි. හානියට පත්\"මැඩෝනා සහ ළදරුවා\"නමින් හඳුන්වන ප්‍රතිමාවට සිදුවූ හානිය යූරෝ 20,000 ක් පමණ වන බව කියැවේ. මෙම පුද්ගලයා බීමත්ව පැමිණ දේවස්ථානයේ ඉටිපන්දම් රඳවනයෙන් ප්‍රතිමාවලට තදින් පහරදී ආලාභ හානි සිදුකර ඇති බවට එම දේවස්ථානයේ පූජකවරයා පොලිසියට පවසා තිබේ. අත්අඩංගුවට ගනු ලැබු 51 හැවිරිදි මෙම ශ්‍රී ලාංකිකයා පසුව බන්ධනාගාර ගත කර ඇති බව වාර්තා වේ. මෙම ශ්‍රි ලාංකිකයාට එරට රැඳී සිටීමට අවශ්‍ය වීසා පවා නොමැති බව එරට පොලීසිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=8574", "Category": null, "Parent URL": null}