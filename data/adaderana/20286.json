{"Source": "Adaderana", "Timestamp": "November 27, 2011 08:03 am", "Headline": " අධිවේගය සූදානම්-ඔබ සූදානම්ද..?", "News Content": "මෙරට ප්‍රථම අධිවේගී මාර්ගය අද ජනාධිපති මහින්ද රාජපක්ෂ මහතාගේ ප්‍රධානත්වයෙන් ජනතා අයිතියට පත් කෙරෙයි. අද පෙරවරු 11.05ට යෙදෙන සුබ මොහොතින් ජනාධිපතිවරයා විසින් අධිවේගී මාර්ගය ගමනාගමනය සඳහා විවෘත කරන අතර ජාතික උත්සවය වැලිපැන්න ප්‍රදේශයේදී පැවැත්වෙයි. 1995 වසරේ දී ප්‍රථම වරට මෙරට අධිවේගී මාර්ගයක් ඉදිකිරීම සඳහා මුල්ගලක් තැබිණි. කෙසේ වෙතත් විවිධ බාධක , මගහැරීම් , අතපසුවීම් , නොසැලකීම් හමුවේ ජනාධිපතිවරයාගේ මග පෙන්වීමෙන් දක්ෂිණ අධිවේගී මගේ වැඩි කොටසක් අද වන විට සම්පූර්ණ වී ඇත. දැනට නිර්මිත දුර දුර කිලෝමීටර් 95ක් පමණ වන අතර මංතීරු 04කින් සමන්විත මෙම මාර්ගයේ ගමනාන්ථය සඳහා වැය වන්නේ පැයක් පමණි. රුපියල් කෝටි 8,000ක් පමණ වැය කර ඉදිවුණු දක්ෂිණ අධිවේගී මඟ පිවිසුම් 08කින් සමන්විතය. මාකුඹුර , කහතුඩුව , ගැලනිගම , වැලිපැන්න , කුරුඳුගහහැතැප්ම , බද්දේගම සහ පින්නදූව එම පිවිසුම් මාර්ග වේ. හයිලෙවල් මාර්ගයේ කොට්ටාව අසල සිට දකුණ බලා ඇදෙන මාර්ගය පින්නදූවෙන් අවසන් වේ. එසේ වුව එය මාතර දක්වා ද කඩිමුඩියේ ගොඩනැගෙමින් තිබේ.. දැනට පවතින මාර්ග භාවිතයේ දී අප අනුගමනය කරන පිළිවෙත් අධිවේගී මාර්ගවල අනුගමනය කළ නොහැකිය. ඒ හේතුවෙන් නව මාර්ග නීති පද්ධතියක් ද මේ සඳහා හඳුන්වා දී තිබේ. එසේම අධිවේගී මාර්ගයට පිවිසිය හැක්කේ අනුමත රථ වාහන වලට පමණි. ත්‍රිරෝද රථ , බයිසිකල් , ට්‍රැක්ටර් ආදි සෙමින් ධාවනය වන වාහන සඳහා ඊට අවසර නොලැබෙන්නේ පැයට කිලෝමීටර් 100ක උපරිම වේගයෙන් වාහන ගමන් කළ යුතු නිසාමය. වාහන ගමන් කිරීමේ දී අධිවේගී මාර්ගය භාවිත කරන්නන් ගාස්තුවකට යටත් වේ. එක් එක් වාහන ඛාණ්ඩය අනුව මෙම ගාස්තු වෙනස් වේ. බස් රථයකින් ගමන් කරන‍්නෙකුට කොට්ටාවේ සිට පින්නදූව දක්වා ගෙවිය යුතු මුදල වන්නේ රුපියල් 380කි. මාර්ගයේ සිදුවිය හැකි අනතුරු වැළැක්වීම සඳහා රියදුරන් නියමිත මාර්ග සංඥා පිළිපැදිය යුතු අතර හදිසි අවස්ථාවකදී ගිලන් රථ , ආපදා රථ සහ පොලිස් රථ සූදනමින් සිටියි. පොලිස් නිලධාරීන් 500කගෙන් සමන්විත කණ්ඩායමක් මාර්ගය පිළිබඳ නිරන්තර විමසිල්ලෙන් පසුවෙයි. ඕනෑම හදිසියකදී මතක තබාගත යුතු අංකය වන්නේ \"1969\"වේ. දීර්ඝ කාලයක සිට මඩගොඩක් , ගල්ගොඩක් සහ නඩු ගොඩක් ලෙස පැවති දකුණු ලක අධිවේගී මාර්ගය අද දුටු දුටුවන්ගේ නෙත් පිනවන සොඳුරු දර්ශනයක් බවට පත්ව තිබීම සතුටට කරුණකි. අධිවේගී මාර්ග සංස්කෘතිය මෙරටට හඳුන්වාදීමෙන් ආර්ථික , සමාජයීය සහ සංස්කෘතික පරිණාමයක් සිදුවන බවයි විචාරකයින් පවසයි. එම සියලු වෙනස් වීම් මෙරට සෑම සමාජ පන්තියක්ම ඉළක්ක කරගත් සාධාරණත්වයේ සරල රේඛාවක් වන්නේ නම් අධිවේගී මඟ ඉදිකිරීමෙන් අපි ජයගත්තෝ වෙමු.", "URL": "https://sinhala.adaderana.lk/news.php?nid=20286", "Category": null, "Parent URL": null}