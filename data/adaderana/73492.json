{"Source": "Adaderana", "Timestamp": "May 24, 2017 02:06 pm", "Headline": "දිවයිනේ ප්‍රදේශ කිහිපයකට ජල ගැලීම් තත්ත්වයක්", "News Content": "දිවයිනේ ප්‍රදේශ කිහිපයකට ඊයේ(23) දිනයේ හටගත් වර්ෂාපතනයත් සමඟ ජල ගැලීම් තත්ත්වයක් වාර්තා වූ බව ආපදා කළමනාකරණ මධ්‍යස්ථානය පවසයි.එහි නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේ රත්නපුර, ගාල්ල, කළුතර යන ප්‍රදේශවලින් මෙම තත්ත්වයන් වාර්තා වන බවය.රත්නපුර, කෝලන්දගල හන්දිය ප්‍රදේශයේ ජල පද්ධතියක් අවහිර වීම හේතුවෙන් පුද්ගලයින් 80 දෙනෙකු පමණ පීඩාවට පත්ව තිබේ.මේ වන විට එම තත්ත්වය පහව යමින් පවතින බව ආපදා කළමනාකරණ මධ්‍යස්ථානය සඳහන් කළේය.එමෙන්ම කළුතර පාලින්ද නුවර, වලල්ලාවිට අතුරු මාර්ග රැසකද ජල අවහිරතා වාර්තා වූ අතර ගාල්ල, නාගොඩ බද්දේගම ප්‍රදේශයටද දැඩි වර්ෂාපතනයක් හටගත් බව ප්‍රදීප් කොඩිප්පිලි මහතා සඳහන් කළේය.මේ අතර දිවයිනට මිලි මීටර 100ක වර්ෂාපතන තත්ත්වයක් අපේක්ෂා කළ හැකි බවද ආපදා කළමනාකරණ මධ්‍යස්ථානය පවසයි.එමෙන්ම මුහුදේ සුළං වේගයද වැඩි විය හැකි බවට ධීවර හා නාවික අංශ දැනුවත් කර ඇති බවද ප්‍රදීප් කොඩිප්පිලි මහතා සඳහන් කළේය. හෙට(25) දිනයේ සිට නිරිත දිග මෝසම් තත්ත්වය සක්‍රීය වීම ආරම්භ විය හැකි බවද කාලගුණ වාර්තා දත්ත මඟින් අනාවරණය වී ඇති බවද ඔහු පවසයි.මේ හේතුවෙන් ඉදිරියේදී ඇති විය හැති ආපදා තත්ත්වයන් සඳහා සියළු අංශ සූදානම් කර ඇති බවද ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=73492", "Category": null, "Parent URL": null}