{"Source": "Adaderana", "Timestamp": "July 6, 2019 12:45 pm", "Headline": "නවසීලන්ත පිල ශ්‍රී ලංකාවේ තරග සංචාරයකට සූදානමක්", "News Content": "නවසීලන්ත ක්‍රිකට් කණ්ඩායම එළඹෙන අගෝස්තු මාසයේදී ශ්‍රී ලංකාවේ තරග සංචාරයක නිරත වීමට නියමිතයි. ඊට ටෙස්ට් තරග 2ක් සහ විස්සයි විස්ස තරග 3ක් ඇතුළත්. සත්කාරක ශ්‍රී ලංකා කණ්ඩායම සහ නවසීලන්ත කණ්ඩායම අතර පැවැත්වෙන තරගාවලිය අගෝස්තු මාස 14 වැනිදා ආරම්භ වෙයි. එම තරගාවලියට ටෙස්ට් තරග 2ක් සහ විස්සයි විස්ස තරග 3ක් ඇතුළත් වන අතර තරගාවලිය සැප්තැම්බර් 7 වැනිදා දක්වා පැවැත්වීමට නියමිතයි. ටෙස්ට් තරග 2 ජාත්‍යන්තර ක්‍රිකට් කවුන්සිලය විසින් පවත්වන ටෙස්ට් ලෝක ශූරතා තරගාවලියට අයත් වන නිසාවෙන් දෙපිලටම එම ටෙස්ට් තරගාවලිය ජය ගැනීම ඉතාමත් වැදගත් වනු ඇත. නවසීලන්තය කණ්ඩායම අවසන් වරට ශ්‍රී ලංකාවේ තරග සංචාරයක් සඳහා පැමිණ ඇත්තේ 2014 වසරේදි වන අතර තරගාවලියේ පැවැති තරග 5න් 3ක් ජය ගැනීමට සමත් වි තිබෙන්නේ නවසීලන්ත කණ්ඩායමයි. ඒ අනුව පළමු ටෙස්ට් තරගය අගෝස්තු මස 14 වැනිදා ගාල්ලේදීත් දෙවන ටෙස්ට් තරගය අගෝස්තු මස 22 වැනිදා කොළඹ පී.සරා ඕවල් ක්‍රීඩාංගණයේදීත් පැවැත්විමට නියමිතයි. විස්සයි විස්ස තරගාවලියේ පළමු සහ දෙවන තරගය කොළඹ ආර්. ප්‍රේමදාස ක්‍රීඩාංගණයේදි පැවැත්වෙන අතර තෙවන තරගය පල්ලේකැලේ දී පැවැත්වෙයි.", "URL": "https://sinhala.adaderana.lk/news.php?nid=113496", "Category": null, "Parent URL": null}