{"Source": "Adaderana", "Timestamp": "November 5, 2017 04:16 pm", "Headline": "උමාඔය ව්‍යාපෘතියේ වැඩ සියයට 80ක් ඉවරයි-2018දී වැඩ අවසන් කරනවා", "News Content": "උමාඔය ව්‍යාපෘතිය හේතුවෙන් ඇති වූ භූ පැලීම් සහ ජල කාන්දු වැළැක්වීමට ගත් පියවර සාර්ථක බව වාරිමාර්ග හා ජල සම්පත් කළමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. ඉදිරි මාස තුනක පමණ කාලයක් තුළ උමාඔය ව්‍යාපෘතිය හේතුවෙන් ඇති වූ බලපෑම් සියල්ල පාලනය කිරීමට හැකි වනු ඇතැයි ව්‍යාපෘතිය භාර ඉංජිනේරුවන් දැනුම්දුන් බව රාජ්‍ය අමාත්‍යවරයා සඳහන් කළේය. උමාඔය ව්‍යාපෘතියේ කටයුතු සියයට 86ක් පමණ මේ වන විට අවසන් කර ඇති අතර 2018 වසර වන විට එය අවසන් කිරීම අපේක්ෂාව බව පාලිත රංගේ බණ්ඩාර මහතා පෙන්වා දෙයි. උමග ඉදිකිරීමෙන් අනතුරුව යම් බලපෑමක් ඇතිවේ ද යන්න සම්බන්ධයෙන් ද මේ වන විට පරීක්ෂණ සිදුකරමින් පවතින බව ඔහු කියා සිටියේය. කෙසේවෙතත් එවැනි බලපෑමක් ඇති නොවන බවට මේ දක්වා සිදුකරන ලද පරීක්ෂණවලදී තහවුරු වී ඇති බව ද රාජ්‍ය අමාත්‍ය පාලිත රංගේ බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=79534", "Category": null, "Parent URL": null}