{"Source": "Adaderana", "Timestamp": "November 23, 2018 10:57 pm", "Headline": "වෛද්‍ය පීඨයේ අර්බුදයට ස්ථීර විසඳුමක් ලබා දීමට පොරොන්දුවක්", "News Content": "අධ්‍යාපන හා උසස් අධ්‍යාපන අමාත්‍ය විජේදාස රාජපක්ෂ මැතිතුමා සමඟ ආචාර්ය සංගමය හා රජරට වෛද්‍ය ශිෂ්‍ය සංගමය සිදුකළ සාකච්ඡාවේ ප්‍රතිඵලයක් ලෙස රජරට වෛද්‍ය පීඨයේ අර්බුදයට ස්ථීර විසඳුමක් ලබා දීමට විජේදාස රාජපක්ෂ අමාත්‍යවරයා පොරොන්දු වී තිබේ. ජනාධිපති මෛත්‍රීපාල සිරිසේන මහතාගේ හා අග්‍රාමාත්‍ය මහින්ද රාජපක්ෂ මහතාගේ මෙන්ම ඇතැම් කැබිනට් අමාත්‍යවරුන් හා ඇතැම් පාර්ලිමේන්තු මන්ත්‍රීවරුන්ගේ මැදිහත්වීම මත මෙම සාකච්ඡාව සිදුව තිබේ. මේ වසරේ 31ට පෙර රජරට වෛද්‍ය පීඨයේ අර්බුදයට ස්ථීර විසඳුමක් ලබා දීමට විජේදාස රාජපක්ෂ අමාත්‍යවරයා පොරොන්දු වී තිබේ. එම තීරණයත් සමඟ ස්ථීර විසඳුම ලබා දෙන තෙක් ලබන සඳුදා (26) දින සිට පීඨයේ සියළු කටයුතු සුපුරුදු පරිදි සිදු කරගෙන යාමට ආචාර්ය සංගමය තීරණය කර තිබේ. නොවැම්බර් 26 දින සිට පීඨයේ කටයුතු යථා තත්ත්වයට පත් වුව ද දෙසැම්බර් 31 දිනට පෙර ලබා දීමට පොරොන්දු වූ ස්ථීර විසඳුම ලැබෙන තෙක් රජරට වෛද්‍ය ශිෂ්‍ය සංගමය ලෙස විමසිල්ලෙන් යුතුව පසුවන බවත් රජරට වෛද්‍ය ශිෂ්‍ය සංගමය නිවේදනයක් නිකුත් කරමින් යවන ලද ලිපියේ සඳහන් වෙයි.", "URL": "https://sinhala.adaderana.lk/news.php?nid=99686", "Category": null, "Parent URL": null}