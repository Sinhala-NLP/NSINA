{"Source": "Adaderana", "Timestamp": "February 27, 2018 06:19 am", "Headline": "හලාවත වයස අවුරුදු නවයක දරුවෙකු අතුරුදන්-දරුවා සොයා පොලිස් පරීක්ෂණ", "News Content": "වයස අවුරුදු නවයක කුඩා පිරිමි දරුවෙකු අතුරුදන් වීමේ පුවතක් හලාවත පොලිස් වසමට අයත් ඉරණවිල සමිදුගම ග්‍රාමයෙන් වාර්තා වෙයි. මෙලෙස අතුරුදන්ව ඇත්තේ ඉරණවිල රජයේ විදුහලේ හතරවැනි වසරේ ඉගනුම ලැබූ රුසිත් නිර්මාල් නමැති දරුවෙකි. මේ දරුවා පසුගිය 25 වැනි දින පෙරවරුවේ සමිදුගම ප්‍රදේශයේ පිහිටි කඩොලාන කැලයයට කිසියම් පුද්ගලයෙකු සමඟ ගමන් කරන අයුරු ගම්වැසියෙකු විසින් දැක තිබේ. ඊට පෙර මේ දරුවා මේ පුද්ගලයා සමඟ ආහාර ගන්නා අයුරු මේ ග්‍රාමයේ කුඩා දරුවෙකු දැක තිබෙන අතර ගිරවුන් අල්ලා දීම සඳහා පැමිණෙන ලෙස මේ පුද්ගලයා තමාටද කතා කල බව මේ කුඩා දරුවා පොලිසියට ප්‍රකාශ කර තිබේ. මේ දරුවා දරුවන් පස් දෙනෙකුගෙන් යුත් පවුලේ තෙවැන්නා වේ. දරුවාගේ පියා මුහුදු රැකියාව සඳහා පිටත්ව ගොස් ඇති අතර දරුවා ජිවත්ව ඇත්තේ නිවසේ හා වෙළද සැලේයි. හලාවත පොලිසිය මේ පිළිබද වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=84883", "Category": null, "Parent URL": null}