{"Source": "Adaderana", "Timestamp": "December 10, 2015 04:59 pm", "Headline": "බලහත්කාරයෙන් අතුරුදන් කිරීමට එරෙහි සම්මුතියකට අත්සන්!", "News Content": "බලහත්කාරයෙන් අතුරුදන් කිරීමෙන් සියලූම පුද්ගලයන් ආරක්ෂා කිරීම පිළිබඳ ජාත්‍යන්තර සම්මුතියට අත්සන් තැබීමට රජය තීරණය කර තිබේ.විදේශ කටයුතු අමාත්‍ය මංගල සමරවීර මහතා මීට අදාළව ඉදිරිපත් කළ යෝජනාවට අමාත්‍ය මණ්ඩල අනුමැතිය ලැබී ඇති බව සඳහන්ය.කිසිදු පුද්ගලයෙකු බලහත්කාරයෙන් අතුරුදන් කිරීමට භාජන නොකළ යුතු අතර එය මානව හිමිකම් උල්ලංඝණය කිරීමක් ලෙස අර්ථ දක්වා එසේ අතුරුදන් කිරීම අපරාධමය වරදක් ලෙස සලකා නීති පැනවීම මෙම ජාත්‍යන්තර සම්මුතිය මඟින් සිදුවෙයි.මේ වන විට රාජ්‍යයන් 94ක් මෙම සම්මුතියට අත්සන් තබා ඇති බව වාර්තා වෙයි.සියලූම පුරවැසියන්ගේ මානව හිමිකම් ආරක්ෂා කිරීම හා ගැටුම් යළි ඇති නොවන බව සහතික කිරීම සඳහා මෙම ජාත්‍යන්තර සම්මුතියට අත්සන් තැබීමට සහ එහි විධිවිධාන මෙරට තුළ බලාත්මක කිරීමට අවශ්‍ය පියවර ගැනීමේ අරමුණින් විදේශ කටයුතු අමාත්‍යවරයා මෙම යෝජනාව කැබිනට් මණ්ඩලයට ඉදිරිපත් කර ඇති බව සඳහන්ය.මේ අතර මෙරට ප්‍රවාහන සේවය ගුණාත්මක කිරිම සඳහා ප්‍රධාන නගර හා උප නගර ආශ්‍රිතව නව බස් නැවතුම්පළ ඉදිකිරීමට සහ නවීකරණය කිරීමට කැබිනට් අනුමැතිය හිමි ව තිබේ.දෛනිකව නගර කරා පැමිණෙන ජනතාවට අවශ්‍ය ප්‍රවාහන සේවා සහ අත්‍යවශ්‍ය යටිතල පහසුකම් සැපයීම එහි ප්‍රධාන අරමුණය.අද කොළඹ පැවති කැබිනට් තීරණ දැන්ම්දීමේ මාධ්‍ය හමුවේදී අමාත්‍ය රාජිත සේනාරත්න මහතා ප්‍රකාශ කළේ ප්‍රවාහන අමාත්‍ය නිමල් සිරිපාලද සිල්වා මහතා ඉදිරිපත් කළ අදාල යේජනාවට කැබිනට් අනුමැතිය හිමිවූ බවයි.ඒ අනුව යාපනය, හිඟුරක්ගොඩ, මැදිරිගිරිය, නගරවල අලුතින් බස් නැවතුම්පළ ඉදිකිරීමට තීරණය කර ඇත.එමෙන්ම කදුරුවෙල, අරලගංවිල නගරවල දැනට පවතින බස් නැවතුම්පළ නවීකරණය කිරීමට ද තීරණය කර ඇති බව අමාත්‍ය රාජිත සේනාරත්න මහතා සඳහන් කළේය.", "URL": "https://sinhala.adaderana.lk/news.php?nid=55649", "Category": null, "Parent URL": null}