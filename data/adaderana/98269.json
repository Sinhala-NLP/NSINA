{"Source": "Adaderana", "Timestamp": "October 26, 2018 03:42 pm", "Headline": "ආගමික පරිසරය තුළ යහපත් සමාජයක් ගොඩනැඟීම සියලු දෙනාගේ වගකීමක්", "News Content": "ආගමික පරිසරය තුළ යහපත් සමාජයක් ගොඩනැගීමට සියලු පාර්ශවයන් සිය වගකීම් ඉටු කල යුතු බව ජනාධිපති මෛත්‍රීපාල සිරිසේන මහතා පවසයි. යහපත් හා සදාචාරවත් සමාජයක් සඳහා අවශ්‍ය මඟපෙන්වීම ත්‍රිපිටකයේ, බයිබලයේ, කුරානයේ මෙන්ම, භගවත් ගීතාවේ ද අන්තර්ගතව ඇති බව ජනාධිපතිවරයා සඳහන් කරයි. ජනාධිපතිවරයා මේ බව ප‍්‍රකාශ කළේ ගම්පහ සිරිකුරුස විද්‍යාලයේ වාර්ෂික ත්‍යාග ප‍්‍රදානෝත්සවයට අද (26) පෙරවරුවේ එක් වෙමිනි. රටේ දරු පරපුරට එරෙහි අභියෝග ජය ගැනීමේ දී විභාග මෙන්ම ජීවිත ද ජය ගැනීම සඳහා ඔවුන් පුරුදු පුහුණු කිරීමේ වැදගත්කම පෙන්වා දුන් ජනාධිපතිවරයා දරුවන් තුළ ආධ්‍යාත්මික සංවර්ධනය ඉහළ නැංවීම එහිදී අත්‍යවශ්‍ය බව ද කියා සිටියේ ය. උත්සව සභාව ඇමතූ ජනාධිපතිවරයා වැඩිදුරටත් සඳහන් කළේ නිදහස් අධ්‍යාපනය ශක්තිමත් කිරීමට රජය පුළුල් වැඩකොටසක් ඉටුකරමින් සිටින මෙම අවස්ථාවේ දැයේ දරුවන් දැනුමෙන් මෙන්ම අධ්‍යාත්මික සංවර්ධනයෙන් ද යුත් පරපුරක් ලෙස ගොඩනැගීමට සියලූ දෙනා එක්විය යුතු බවයි. රෝමානු කතෝලික සභාව විසින් ගම්පහ දේවස්ථාන භූමියේ ආරම්භ කළ සිරිකුරුස විද්‍යාලයට මේ වන විට පුරා වසර 90 කි. අද පෙරවරුවේ විද්‍යාලය වෙත පැමිණි ජනාධිපතිවරයා සිසු දැරියන් විසින් මහත් සෙනෙහසින් යුතුව පිළිගනු ලැබීය. ජනාධිපතිවරයාගේ සම්ප‍්‍රාප්තිය සනිටුහන් කරමින් විද්‍යාල පරිශ‍්‍රයේ සකුරා පැළයක් ද රෝපණය කෙරිණි. අනතුරුව ජනාධිපතිවරයා වාර්ෂික ත්‍යාග ප‍්‍රදානෝත්සවයට එක් වූ අතර, විවිධ අංශවලින් විද්‍යාලයට ගෞරවයක් අත්කර දුන් සිසුවියන්ට එහි දී ජනාධිපතිවරයා අතින් වර්ණ ප‍්‍රදානය කෙරිණි. විද්‍යාලයීය වාර්ෂික සඟරාව ද ජනාධිපතිවරයා වෙත පිළිගැන්වුණු අතර විදුහල්පතිනි දර්ශිකා පැවිදි සොයුරිය ජනාධිපතිවරයා වෙත විශේෂ සිහිවටන තිළිණයක් පිළිගැන්නුවා ය. ගරු මැල්කම් කාදිනල් රංජිත් හිමිපාණන් ප‍්‍රමුඛ පියතුමන්ලා සහ පැවිදි සොයුරියන් ද, නියෝජ්‍ය අමාත්‍ය අජිත් මාන්නප්පෙරුම, ගම්පහ ශ‍්‍රී ලංකා නිදහස් පක්ෂ සංවිධායක අජිත් බස්නායක, ගම්පහ නගරාධිපති එරන්ද සේනානායක, ගම්පහ දිස්ති‍්‍රක් ලේකම් සුනිල් ජයලත්, ආයුර්වේද වෛද්‍ය හර්ෂ ධර්මවිජය යන මහත්වරුන් ඇතුළු පිරිසක් ද විද්‍යාලයේ ආදි සිසුන්, දෙමව්පියන් ඇතුළු පිරිසක් මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=98269", "Category": null, "Parent URL": null}