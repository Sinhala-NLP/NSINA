{"Source": "Adaderana", "Timestamp": "January 5, 2012 12:16 pm", "Headline": "ශ්‍රී ලංකා නාවික හමුදා ගල් ගැහුවා -ඉන්දීය ධීවරයෝ කියති ", "News Content": "කච්චතිව් ජාත්‍යන්තර මුහුදු සීමාවේ ධීවර කටයුතු සඳහා ගිය ඉන්දීය ධීවරයින් පිරිසකට ශ්‍රී ලංකා නාවික හමුදාව විසින් ගල් මුල් ප්‍රහාරයක් එල්ල කර ඇති බවට එම ධීවරයින් චෝදනා කරයි. අද(05) අලුයම ධීවර කටයුතු සඳහා ගිය ඉන්දීය ධීවරයින් 800 දෙනෙකු වෙත මෙසේ ගල් මුල් ප්‍රහාරයක් එල්ල වූ බවත් ඉන්දීය ධීවරයින් පැවසූ වග PTI පුවත් සේවය උපුටා දක්වයි. ශ්‍රී නාවික හමුදාවට අයත් යාත්‍රා 05 න් පැමිණි පිරිසක් මෙසේ ගල් මුල් ප්‍රහාර එල්ල කළ නිසා තමන් ආපසු පැමිණී බව ද ඔවුන් පවසා ඇතැයි වාර්තා වේ. එම ප්‍රදේශයේ මසුන් නොඅල්ලන ලෙසටත්, එම ප්‍රදේශයෙන් පිටවී යන ලෙසටත් එම තර්ජනය කළ බව ද එම ධීවරයින් සඳහන් කර ඇති බව PTI පුවත් සේවය වාර්තා කරයි. මෙම ගල් මුල් ප්‍රහාරය නිසා එම ධීවරයින්ට කිසිදු හානියක් සිදුවී නොමැති බව ද වාර්තා වේ. කෙසේවෙතත් අද දෙරණ කළ විමසීකදී ඉන්දීය ධීවරයින් විසින් එල්ල කරනු ලබන චෝදනා සම්පූර්ණයෙන්ම අසත්‍ය බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=21177", "Category": null, "Parent URL": null}