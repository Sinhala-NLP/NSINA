{"Source": "Adaderana", "Timestamp": "September 25, 2017 11:09 am", "Headline": "කිසිදු සැකයක් නෑ-බෞද්ධාගමට නිසි තැන", "News Content": "නව ආණ්ඩුක්‍රම ව්‍යවස්ථාව තුළින් කිසිදු සැකයකින් තොරව බෞද්ධ ආගමට නිසි ස්ථානය ලබා දී ඇතැයි ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි. දෙල්ගොඩ ප්‍රදේශයේ දී මාධ්‍ය වෙත අදහස් දක්වමින් ඔහු මේ බව පවසා තිබේ. ආණ්ඩුක්‍රම ව්‍යවස්ථාව තුළින් ලබා දී ඇත්තේ ඒකීය රටක් තුළ බලය බෙදා දීමේ යෝජනාවක් බවත්, එහිදී විපක්ෂය චෝදනා කරන පරිදි රට දෙකඩ වීමක් හෝ බෞද්ධාගමට නිසි තැන නොලැබී යාමක් සිදු නොවන බව ද අමාත්‍යවරයා මෙහිදී වැඩිදුරටත් පැවසීය. එමෙන්ම බුද්ධාගමට මූලිකත්වය ලබා දීමට දෙමළ ජාතික සන්ධානය හා අනෙකුත් ජාතීන් නියෝජනය කරන සියලූම පක්ෂ එකඟත්වය පළ කළ බව ද විජේවර්ධන මහතා තව දුරටත් කියා සිටියේය. එනිසා කිසි විටෙකත් බුද්ධාගමට හානියක් හෝ බලපෑමක් වීමට මහජන නියෝජිතයින් ලෙස තමන් ඉඩ නොදෙන බවත් රජය ද එම ප්‍රතිපත්තියේ සිටින බව ද අමාත්‍යවරයා පැවසීය. කෙසේ නමුත් මේ වන විට බෞද්ධ ජනතාවට නොයෙක් දේශපාලන පක්ෂ විවිධ මත ප්‍රචාරය කරමින් අවුල් සහගත තත්ත්වයක් නිර්මාණය කිරීමේ නිරතව සිටින බවට අමාත්‍යවරයා මෙහිදී චෝදනා කර සිටියේය.", "URL": "https://sinhala.adaderana.lk/news.php?nid=77983", "Category": null, "Parent URL": null}