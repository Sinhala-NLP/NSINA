{"Source": "Adaderana", "Timestamp": "December 10, 2018 06:15 am", "Headline": "ගෙවත්තකින් බෝම්බයක් මතුවෙයි", "News Content": "මුලතිව්,කොක්කුතුඩුවායි ප්‍රදේශයේ ගෙවත්තක තිබි කිලෝග්‍රෑම් 15 ක් පමණ බරැති පීඩන බෝම්බයක් සොයාගත් බව මුලතිව් පොලීසිය පවසයි. අදාළ බෝම්බය ඊයේ(09) සොයාගත් බව වාර්තා වෙයි. මුලතිව් පොලීසිය පැවසූවේ ගෙවත්තක් පිරිසිදු කිරීම සිදුකරන අවස්ථාවේ අදාළ බෝම්බය දැක අනතුරුව ග්‍රාම සේවක හරහා පොලීසිය දැනුවත් කොට ඇති බවයි. මුලතිව් පොලීසිය මුලතිව් මහේස්ත්‍රාත් අධිකරණයෙන් ලබාගත් නියෝග යටතේ පොලිස් විශේෂ කාර්ය බළකා බෝම්බ නිශ්ක්‍රීය අංශය විසින් අදාළ බෝම්බය ‍ගොඩගත් බවයි. ගොඩගත් බෝම්බය අධිකරණ නියෝග යටතේ මුලතිව් පොලිස් විශේෂ කාර්ය බළකා බෝම්බ නිශ්ක්‍රීය අංශය විසින් නිශ්ක්‍රීය කළ බවද පොලීසිය පැවසීය. පොලීසිය පැවසූවේ වසර 27 කට පසුව අදාළ ඉඩම් අයිතිකරුවන් ඉඩම්වෙත පැමිණ ඇති අතර, අනතුරුව අදාළ ඉඩම් එළි කිරීම සිදුකොට ඇති බවයි. පොලීසිය පැවසූවේ අදාළ බෝම්බය එල්.ටී.ටී.ඊ සංවිධානය විසින් යුධ කටයුතු වෙනුවෙන් සකස් කළ බෝම්බයක් වන බවට සැක පළ කරන බවයි. සිද්ධිය සම්බන්ධයෙන් මුලතිව් පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=100512", "Category": null, "Parent URL": null}