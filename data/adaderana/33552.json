{"Source": "Adaderana", "Timestamp": "April 24, 2013 11:56 pm", "Headline": "විදුලිබිල ආපස්සට තල්ලු කරන්න ජනතා නැගිටීමක් ඕනෑ", "News Content": "මෙරට ඉතිහාසයේ වැඩිම, විශාලම විදුලිබිල ආණ්ඩුව විසින් වැඩි කර ඇති බවත් මෙය ජනතාවට කළ බරපතළ පහරදීමක් බවත් ජනතා විමුක්ති පෙරමුණේ නායක සෝමවංශ අමරසිංහ මහතා පවසයි. ඒ අනුව විදුලිබිල වැඩි කිරීම පක්ෂ බේද, ජාති බේද, ආගම් බේද, වර්ග බේදයක් නැතිව ජනතාවට දැනෙන බව හෙතෙම කියයි. කෙසේ වුවද විදුලිබිල වැඩි කිරීම ජනතාවට ආපස්සට තල්ලු කළ හැකි බවද අවශ්‍ය වන්නේ මීට එරෙහිව නැගී සිටීම බවද සෝමවංශ අමරසිංහ මහතා පෙන්වාදෙයි. ඒ අනුව තවදුරටත් ප්‍රමාද විය නොහැකි බවත් මේ ප්‍රශ්නය හමුවේ පක්ෂ බේදයකින් තොරව සියලුදෙනා පෙරට ආ යුතු බවත් ඔහු පවසයි. ආණ්ඩුවේ ප්‍රකාශකයා ලෙස කෙහෙළිය රඹුක්වැල්ල මහතා රට සංවර්ධනය කරන තුරු සහන දිය නොහැකි බව පවසා ඇති බවත් ලබන මැයි මාසය වන විට යුද්ධය අවසන් වී වසර 4ක් පිරෙන බවත් ඔහු පෙන්වාදෙයි. රට සංවර්ධනය කළා නම් අවුරුදු 4ක් ගත වන විට මෙලෙස විදුලිබිල වැඩි විය නොහැකි බව හෙතෙම අවධාරණය කරයි. ඒ අනුව මේ ආණ්ඩුවට තවදුරටත් ජනතාවට බොරු කිරීමට ඉඩ දිය නොහැකි බවත් සියලුදෙනාම එක්සත්ව සමගියෙන් සටන් කර විදුලිබිල වැඩි කිරීමේ තීන්දුව ආපස්සට ගැනීමට කටයුතු කළ යුතු බවත් සෝමවංශ අමරසිංහ මහතා පවසයි. විදුලිබිල වැඩි කිරීමට එරෙහිව ජනතා අත්සන් ලබා ගැනීමේ හා අත්පත්‍රිකා බෙදාහැරීමේ වැඩසටහනක් කොළඹදී අද (24) සවස පැවැති අතර ඊට එක්වෙමින් ඔහු මේ බව පැවසීය.", "URL": "https://sinhala.adaderana.lk/news.php?nid=33552", "Category": null, "Parent URL": null}