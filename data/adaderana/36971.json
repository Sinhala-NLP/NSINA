{"Source": "Adaderana", "Timestamp": "August 29, 2013 07:47 am", "Headline": "රතුපස්වල ගැටුමේ වාර්තාව කඩිනමින් ඉදිරිපත් කරනවා ", "News Content": "වැලිවේරිය - රතුපස්වල ප්‍රදේශයේ ඇතිවූ සිද්ධිය සම්බන්ධයෙන් සිදුකරන පරීක්ෂණවල වාර්තාව කඩිනමින් ඉදිරිපත් කිරීමට බලාපොරොත්තු වන බව ශ්‍රී ලංකා මානව හිමිකම් කොමිසන් සභාව පවසයි. එම කොමිසන් සභාවේ කොමසාරිස් ආචාර්ය ප්‍රතිභා මහනාමහේවා මහතා සඳහන් කළේ පසුගිය දින තුළ අදාළ සිද්ධිය සම්බන්ධයෙන් විවිධ පාර්ශවවලින් සාක්ෂි ලබා ගැනීම සිදුකළ බවයි. රතුපස්වල ප්‍රදේශයේ ජනතාවගෙන්, සිද්ධිය වන අවස්ථාවේ එම ස්ථානයේ සිටි මාධ්‍යවේදීන්ගෙන් ද සාක්ෂි ලබාගෙන තිබේ. ඊයේ(28) දිනයේ සිවිල් සංවිධාන නියෝජිතයින්ගෙන් සාක්ෂි ලබා ගැනීම සිදුකළ බව ප්‍රතිභා මහනාමහේවා මහතා සඳහන් කරයි. මේ අතර රතුපස්වල ප්‍රදේශයේ ජල ගැටලුව සම්බන්ධයෙන් තවමත් අවසන් නිගමනයකට පැමිණීමට නොහැකිවූ බව ගම්පහ දිස්ත්‍රික් ලේකම් ඒ.ජේ රත්නසිරි මහතා පවසයි. රතුපස්වල ප්‍රදේශයේ ජලයේ ආම්ලිකතාව සම්බන්ධයෙන් ඇතිවූ ගැටලුව පිළිබඳව රාජ්‍ය ආයතන 7 ක් විසින් සිදුකළ පරීක්ෂණවල වාර්තා මේ වන විට අධ්‍යයනය කරමින් සිටින බව දිස්ත්‍රික් ලේකම්වරයා සඳහන් කරයි. අදාළ ජලයේ ආම්ලිකතාව සම්බන්ධයෙන් තවදුරටත් පරීක්ෂණ පැවැත්වූ ආයතනවල බලධාරීන් සමඟ සාකච්ඡා කර අවසන් නිගමනයකට එළඹීමට බලාපොරොත්තු වන බවද ඔහු පවසයි.", "URL": "https://sinhala.adaderana.lk/news.php?nid=36971", "Category": null, "Parent URL": null}