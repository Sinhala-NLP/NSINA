{"Source": "Adaderana", "Timestamp": "July 24, 2015 05:27 pm", "Headline": "මහින්දට එරෙහි පෙත්සම සලකා බැලීම කල්යයි", "News Content": "පාර්ලිමේන්තු මැතිවරණය සඳහා ඉදිරිපත් වී සිටින හිටපු ජනාධිපති මහින්ද රාජපක්ෂ මහතාට සපයා ඇති ආරක්ෂාව සහ වරප්‍රසාද අඩු කිරීමේ නියෝගයක් නිකුත් කරන මෙන් ඉල්ලා ගොනු කර ඇති පෙත්සම සලකා බැලීම ශ්‍රේෂ්ඨාධිකරණය විසින් කල්දමා තිබේ.අදාළ පෙත්සම අද කැඳ වූ අවස්ථාවේ පෙත්සමේ වගඋත්තරකරුවන්ට නොතීසි නිසි ලෙස ලැබී නොමැති බව කියා ඇති බව අද දෙරණ අධිකරණ වාර්තාකරු පැවසුවේය.එමෙන්ම ඒ සම්බන්ධයෙන් කරුණු දැක්වීම සඳහා කල් ලබා දෙන ලෙසත් වග උත්තරකාර පාර්ශවය අධිකරණයෙන් ඉල්ලීමක් කර තිබේ.ඒ අනුව අදාළ පෙත්සම අගෝස්තු මස 05 වනදා සලකා බැලීමට අගවිනිසුරු කේ. ශ්‍රී පවන් මහතා ප්‍රමුඛ විනිසුරු මඩුල්ල තීන්දු කර ඇත.එමෙන්ම එදිනට මීට අදාළව කරුණු දක්වන ලෙසද පෙත්සම්කාර සහ වගඋත්තරකාර පාර්ශවයන්ට නියෝග කර තිබේ.පාර්ලිමේන්තු මැතිවරණයට ඉදිරිපත් වන හිටපු ජනාධිපති මහින්ද රාජපක්ෂ මහතාට 200 කට අධික ආරක්ෂක බලකායක් සහ විශේෂ වාහන සපයා දී ඇති බව පෙත්සම ඉදිරිපත් කළ නව සමසමාජ පක්ෂයේ ජාතික ලැයිස්තු අපේක්ෂක නීතිඥ සේනක පෙරේරා මහතා සිය පෙත්සමින් දක්වා ඇත.මේ හේතුවෙන් සෙසු අපේක්ෂකයින්ට අසාධාරණයක් සිදු වන බැවින් හිටපු ජනාධිපතිවරයාට සපයා ඇති ආරක්ෂාව සහ වරප්‍රසාද අවම කිරීමේ නියෝගයක් නිකුත් කරන මෙන් පෙත්සම්කරු ශ්‍රේෂ්ඨාධිකරණයෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=52833", "Category": null, "Parent URL": null}