{"Source": "Adaderana", "Timestamp": "October 5, 2016 08:14 pm", "Headline": " වතුකම්කරුවන්ට 730ක් දෙන්න වෘත්තීය සමිති කැමතියි", "News Content": "වතුකම්කරුවන්ගේ දෛනික වැටුප රුපියල් 620 සිට රුපියල් 730 දක්වා වැඩි කිරීමට වතු වෘත්තීය සමිති එකඟතාවය පළ කළ බව කම්කරු අමාත්‍ය ඩබ්ලිව් ඩී.ජේ සෙනෙවිරත්න මහතා පාර්ලිමේන්තුවට අද පස්වරුවේ දැනුම්දී තිබේ.වතු සේවක වැටුප වැඩි කිරීම සඳහා තමන් කළ යෝජනාවට එම වෘත්තීය සමිති එකඟතාවය පළ කළ බව අමාත්‍යවරයා එහිදී පැවසීය.ඒ අනූව වෘත්තීය ක්‍රියාමාර්ගය අත්හැර වහා සේවයට වාර්තා කරන්නැයි කම්කරුවන් දැනුවත් කරන ලෙසට වෘත්තීය සමිතිවලට දැනුම්දුන් බවද අමාත්‍යවරයා එහිදී කීවේය.පාර්ලිමේන්තුව අද කල්තබන අවස්ථාවේදී මහින්දානන්ද අලුත්ගමගේ මහතා මේ සම්බන්ධයෙන් කළ විමසීමේදී සෙනෙවිරත්න අමාත්‍යවරයා මේ බව පැවසුවේය.මෙම ගැටලුව සම්බන්ධයෙන් නවීන් දිසානායක, පලනි දිගම්බරම්, වඩිවෙල් සූරේෂ් ඇතුළු කිහිප දෙනෙකුම පාර්ලිමේන්තුවේදී අදහස් පළ කරන ලදී.වතු කම්කරුවන් සිය දෛනික වැටුප රුපියල් 1000 දක්වා වැඩි කරන ලෙසට බලකරමින් මේ දිනවල විරෝධතාවල නිරත වෙමින් සිටියි.", "URL": "https://sinhala.adaderana.lk/news.php?nid=64750", "Category": null, "Parent URL": null}