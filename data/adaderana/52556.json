{"Source": "Adaderana", "Timestamp": "July 10, 2015 12:24 pm", "Headline": "කම්කරුවන් දළු සෙමින් කැඩිල්ලත් නවතා වල් ගලවයි", "News Content": "දෛනික වැටුප වැඩිකරන ලෙස ඉල්ලමින් වතුකම්කරුවන් ක්‍රියාත්මක කර ඇති වෘත්තීය ක්‍රියාමාර්ගය පස්වන දිනටත් අද ක්‍රියාත්මක වෙයි.කෙසේ වෙතත් සෙමින් තේ දළු නෙළීමේ වෘත්තීය ක්‍රියාමාර්ගය අද වන විට වෙනත් මුහුණුවරක් ගෙන ඇති බව අද දෙරණ හැටන් ප්‍රාදේශීය වාර්තාකරු සඳහන් කළේය.ගත වු සිව්දින තුළ නෙළු තේ දළු භාරගැනීමට වතු කාර්යය මණ්ඩලයේ කිසිවෙකු නොසිටීම සහ තේ කර්මාන්ත ශාලා වසා දැමීම යන කරුණු හේතුවෙන් වතු කම්කරුවන් නෙළු තේ දළු කර්මාන්ත ශාලා ඉදිරිපිට ගොඩගැසී ඇති බව වාර්තා වේ.මේ හේතුවෙන් වතුකම්කරුවන් තේ දළු නෙළීමෙන් වැළකී සිටිමින් වතුයායවල ඇති වල් පැළෑටි සහ තණකොළ සෙමින් ගලවා දැමීමේ වෘත්තීය ක්‍රියාමාර්ගයක් අද සිට ආරම්භ කර ඇති බව අප වාර්තාකරු කියයි.ඒ අනුව දවසේ වැඩ කළ යුතු පැය අට තුළම වල් පැළෑටී සහ තණකොළ සෙමින් ගලවා දැමීමට ඔවුන් තීරණය කර ඇති අතර රුපියල් දහසේ දෛනික වැටුප ලබාදෙන තෙක් මෙම ක්‍රියාමාර්ගය අනුගමනය කරන බව වතුකම්කරුවන් පෙන්වා දී ඇත.මේ අතර නියමිත දිනට තේ දළු නෙළීම සිදුනොකිරීම හේතුවෙන් වතුයායවල තේ දළු මෝරා ඇති ආකාරයක් දක්නට ලැබෙන බව අද දෙරණ වාර්තාකරු සඳහන් කළේය.වතුකම්කරුවන්ගේ වෘත්තීය ක්‍රියාමාර්ගය හේතුවෙන් වතුසමාගම්වලට මේ වන විටත් විශාල පාඩුවක් සිදුවී ඇති බවට වතු අධිකාරීවරුන් ප්‍රකාශ කරන බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=52556", "Category": null, "Parent URL": null}