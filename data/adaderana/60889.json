{"Source": "Adaderana", "Timestamp": "June 8, 2016 09:11 am", "Headline": "තිළිණට ඇප දීම යහපත් නෑ", "News Content": "බලපත්‍රයක් නොමැතිව අලි පැටවකු ළඟ තබාගත් බවට සැකපිට අත්අඩංගුවට ගත් අතිරේක මහේස්ත්‍රාත් තිළිණ ගමගේ මහතාට ඇප ලබාදීමේ ක්‍රියාපටිපාටිය යහපත් ප්‍රවණතාවක් නොවන බව ශ්‍රී ලංකා නීතීඥ සංගමය පවසයි.එම සංගමයේ ලේකම් අමල් රන්දෙණිය මහතා පවසන්නේ මේ පිළිබඳ අගවිනිසුරුගේ අවධානය යොමු කරන ලෙස ඉල්ලා ලිපියක් ද යොමු කර ඇති බවයි.වලංගු බලපත්‍රයක් නොමැතිව අලි පැටවෙකු ළඟ තබා ගැනීමේ සිද්ධියක් සම්බන්ධයෙන් තිළිණ ගමගේ මහතාට චෝදනා එල්ල වී තිබුණි.මෙම කාරණයට අදාළව සිදුකෙරුණු පරීක්ෂණයක ප්‍රතිඵලයක් ලෙස පසුගියදා තිළිණ ගමගේ මහතා අනිවාර්ය නිවාඩු යැවීය.මේ අතර පසුගිය (02) දින ඔහු ගංගොඩවිල උසාවියට භාරවීමෙන් අනතුරුව කොළඹ හිටපු අතිරේක මහේස්ත්‍රාත් තිළිණ ගමගේ මහතා ඇප මත නිදහස් කර ති‍බුණි.එහිදී ඔහු රුපියල් ලක්ෂ 5ක මුදල් ඇපයක් හා රුපියල් ලක්ෂ 25 බැගින් වූ ශරීර ඇප 4ක් මත මුදා හැරීමට ගංගොඩවිල මහේස්ත්‍රාත් කණිෂ්ක විජේරත්න මහතා නියෝග කර තිබුණි.", "URL": "https://sinhala.adaderana.lk/news.php?nid=60889", "Category": null, "Parent URL": null}