{"Source": "Adaderana", "Timestamp": "July 29, 2019 10:07 pm", "Headline": "බැඳුම්කර වංචා නඩුවේ විභාගය අත්හිටුවන ලෙස ඉල්ලා අභියාචනාධිකරණයට පෙත්සමක්", "News Content": "මහ බැංකු බැඳුම්කර නඩුවේ විත්තිකරුවකු ලෙස තමන්ව නම් කිරීමට නීතිපතිවරයා ගෙන ඇති තීරණය නීති විරෝධී යැයි නියෝග කරන ලෙස ඉල්ලා එම නඩුවේ 10 වන සැකකරු ලෙස නම් කර සිටින අජහාන් ගාර්දිය පුංචිහේවා නැමැත්තා විසින් ඉදිරිපත් කර ඇති පෙත්සමක් සැප්තැම්බර් මස 10 වනදා සලකා බැලීම සඳහා කැඳවන ලෙස අභියාචනාධිකරණය නියම කළේය. මෙම පෙත්සම අද ශිරාන් ගුණරත්න, මහින්ද සමයවර්ධන සහ අර්ජුන ඔබේසේකර යන මහත්වරුන් සමන්විත ත්‍රිපුද්ගල විනිසුරු මඩුල්ල හමුවේ කැඳවනු ලැබුවේය. එහිදී පෙත්සම කරුණු තහවුරු කිරීම සඳහා සැප්තැම්බර් මස 10 වනදා කැඳවන ලෙසයි අභියාචනාධිකරණ විනිසුරු මඩුල්ල නියම කළේය. පෙත්සම්කරු සිය පෙත්සමෙන් අධිකරණයට දැනුම්දී තිබෙන්නේ මහ බැංකු බැඳුම්කර වංචාවට අදාළව නීතිපතිවරයා විසින් කොළඹ විශේෂ මහාධිකරණය හමුවේ ගොනුකර තිබෙන නඩුවේ 10 වන විත්තිකරු ලෙස තමා නම් කර තිබෙන බවයි. මෙම අපරාධ ක්‍රියාවට තමන්ගේ කිසිදු සම්බන්ධයක් නොමැති බව පෙන්වා දී ඇති පෙත්සම්කරු මහ බැංකු බැඳුම්කර වංචාව පිළිබඳව සොයා බැලූ ජනාධිපති කොමිසම හමුවේ පවා තමන්ගේ නම සඳහන් නොවූ බව කියා සිටියි. එබැවින් අදාළ නඩුවේ විත්තිකරුවකු ලෙස නම්කර සිටින තමන්ව එම නඩුවෙන් ඉවත් කිරීමේ නියෝගයක් නිකුත් ලෙසත් මෙම පෙත්සම විභාග කොට අවසන් තීන්දුවක් ලබා දෙන තුරු කොළඹ ත්‍රිපුද්ගල විශේෂ මහාධිකරණය හමුවේ නඩු විභාගයක් පැවැත්වීම තහනම් කිරීමේ අතුරු නියෝග කර ලෙසත් පෙත්සම්කරු අභියාචනාධිකරණයෙන් ඉල්ලා ඇත.", "URL": "https://sinhala.adaderana.lk/news.php?nid=115311", "Category": null, "Parent URL": null}