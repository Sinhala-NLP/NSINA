{"Source": "Adaderana", "Timestamp": "January 20, 2014 05:48 pm", "Headline": "මානව හිමිකම් කොමිසමෙත් මැතිවරණ පැමිණිලි ඒකකයක්", "News Content": "ඉදිරි පළාත් සභා මැතිවරණයේ දී ජනතාවට සිදුවන අපහසුතාවයන් සම්බන්ධයෙන් පැමිණිලි ඉදිරිපත් කිරීම සඳහා වෙනමම ඒකකයක් පිහිටුවීමට කටයුතු කරන බව ශ්‍රී ලංකා මානව හිමිකම් කොමිෂන් සභාව පවසයි. අදාළ විමර්ශන ඒකකයේ කටයුතු නාමයෝජනා භාරගැනීමත් සමඟ ආරම්භ කරන බව එම කොමිෂන් සභාව සඳහන් කළේය. ඒ අනුව එම විමර්ශන ඒකකයට දුරකථන මාර්ගයෙන් , ෆැක්ස් මගින් හෝ ලිඛිතව පැමිණිලි ඉදිරිපත් කළ හැකි බව ද එම කොමිෂන් සභාව පැවසුවේය. මීට අමතරව “1996“ ශ්‍රී ලංකා මානව හිමිකම් කොමිෂන් සභාවේ හදිසි ඇමතුම් අංකය ඔස්සේ ද පැමිණිලි ඉදිරිපත් කිරීමට හැකියාව ඇත. විශේෂයෙන්ම මැතිවරණ රාජකාරීවල නිරත පොලිස් නිලධාරීන් ඇතුළු සෙසු නිලධාරීන්ගේ ක්‍රියාකාරීත්වය සම්බන්ධයෙන් අදාළ විමර්ශන ඒකකය මගින් වැඩි අවධානය යොමු කෙරෙනු ඇත. මීට අමතරව සාමාන්‍ය ජනතාව විසින් ලබාදෙන පැමිණිලි සම්බන්ධයෙන්ද ඉතා කඩිනමින් ක්‍රියාමාර්ග ගන්නා බව ශ්‍රී ලංකා මානව හිමිකම් කොමිෂන් සභාව පැවසුවේය. මේ අතර මැතිවරණ කාලය තුළ පැමිණිලි ඉදිරිපත් කිරීම සඳහා වෙනමම ඒකකයක් පිහිටුවන ලෙස පැෆරල් සංවිධානය පසුගියදා මානව හිමිකම් කොමිෂන් සභාවෙන් ඉල්ලීමක් ද සිදුකර තිබුණි.", "URL": "https://sinhala.adaderana.lk/news.php?nid=40498", "Category": null, "Parent URL": null}