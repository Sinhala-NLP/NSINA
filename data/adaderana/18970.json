{"Source": "Adaderana", "Timestamp": "September 26, 2011 10:16 am", "Headline": "මහඔය කඳවුරේ වෙඩි තැබීම -මෘත ශරීර ඥාතීන්ට බාරදෙයි", "News Content": "මහඔය පොලිස් විශේෂ කාර්යය බලකා කඳවුරේ ඊයේ(25) සිදු වූ වෙඩි තැබීමෙන් මියගිය පොලිස් නිලධාරීන් දෙදෙනාගේ පශ්චාත් මරණ පරීක්ෂණ කටයුතු ඊයේ පස්වරුවේ අවසන් කර තිබේ. අදාළ පශ්චාත් මරණ පරීක්ෂණ කටයුතු අම්පාර මහ රෝහලේ දී සිදු කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි මැක්සි ප්‍රොක්ටර් මහතා සඳහන් කළේය. ඒ අනුව එම මෘත ශරීර අද(26) ඥාතීන් වෙත බාරදීමට කටයුතු යෙදූ බව ද ඔහු පෙන්වා දෙයි. අම්පාර මහඔය විශේෂ කාර්ය බලකා කඳවුර තුළ ඊයේ සිදුවූ වෙඩි තැබීමකින් ප්‍රධාන පොලිස් පරීක්ෂකවරයකු සහ සහකාර පොලිස් අධිකාරිවරයකු මරණයට පත්විය. බහින්බස් වීමක් දුරදිගයාමෙන් ප්‍රධාන පොලිස් පරීක්ෂකවරයා විසින් සහකාර පොලිස් අධිකාරිවරයාට වෙඩි තැබීමෙන් අනතුරුව ඔහු ද තම හිසට වෙඩි තබා ගෙන තිබුණි.", "URL": "https://sinhala.adaderana.lk/news.php?nid=18970", "Category": null, "Parent URL": null}