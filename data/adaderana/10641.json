{"Source": "Adaderana", "Timestamp": "September 5, 2010 08:07 am", "Headline": "ගබ්සාවකට සූදානම් වූ හොර වෙදෙක් කොටුවෙයි", "News Content": "එකම පවුලේ සහෝදරියන් දෙදෙනෙකු ගබ්සා කිරීමට සූදානමින් සිටි වෛද්‍යවරයෙකු බව පවසන පුද්ගලයෙකු බඩල්කුඹුර පොලිසිය විසින් අත්අඩංගුවට ගෙන තිබේ. අවුරුදු 18 ක් සහ 21 වයසැති බඩල්කුඹුර, බෝගහ ප්‍රදේශයේ පදිංචි මෙම තරුණියන් දෙදෙනා ඔවුන්ගේ නිවසේ දී මෙම ගබ්සාව සිදු කිරීමට සූදනමින් සිටි බව පොලිසිය පවසයි. මෙම තරුණියන් දෙදෙනාම එකම තරුණයෙකුගෙන් ගැබ් ගෙන ඇති බව ද පොලිසිය සිදු කළ පරීක්ෂණ වලින් අනාවරණය වී තිබේ. ගබ්සාව සිදු කිරීමට පැමිණි වෛද්‍යවරයා යැයි පවසන පුද්ගලයා වෛද්‍යවරයෙකුගේ නිවසක මෙහෙකාර සේව‍ය කළ අයෙකු බව වාර්තා වේ. වෛද්‍යවරයා යැයි පැ‍වසෙන පුද්ගලයා සමග ඔහුගේ සේවකයා ද මෙම ගබ්සා කිරීමට අනුබල ලබා දුන් තරුණියන් දෙදෙනාගේ මව සහ පුංචි අම්මා ද පොලිසිය විසින් අත්අඩංගුවට ගෙන තිබේ. මෙම ගබ්සාව සිදු කිරීම සඳහා රුපියල් විසි පන් දහසක මුදලක් ඉල්ලා ඇති අතර එම මුදල් සහ ගබ්සාව කිරීමට සූදානම් කර තිබූ උපකරණ ද බඩල්කුඹු‍ර පොලිසිය භාරයට ගෙන ඇති බව සඳහන්ය.", "URL": "https://sinhala.adaderana.lk/news.php?nid=10641", "Category": null, "Parent URL": null}