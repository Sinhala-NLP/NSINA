{"Source": "Adaderana", "Timestamp": "April 10, 2015 04:57 pm", "Headline": "කොහොල්ලා ගුලියක් වගෙයි - මෛත්‍රීට බැරිනම් රනිල් අතට ගත යුතුයි", "News Content": "දැන් රටේ නායකයින් ගොඩාක් සිටින බවත්, එය කොහොල්ලා ගුලියක් වගේ බවත්, මෛත්‍රීට බැරිනම් රනිල් හරි මෙය අතට ගත යුතු බව බොදුබල සේනා සංවිධානයේ මහලේකම් පූජ්‍ය ගලබොඩඅත්තේ ඥානසාර හිමියෝ පවසති.රට යමින් ඇත්තේ දැවැන්ත අර්බුදයකට බවත්, සතුරු බලවේග පාලනයට කවුරුත් නැති බවත්, උන්වහන්සේ අද (10) පස්වරුවේ පැවති මාධ්‍ය හමුවකදී පැවසුවේය.රටේ තිබුණ ප්‍රශ්න ගැන පමණක් දින 100 වැඩපිළිවෙළ යටතේ ගත වූ කාලයේදී කතා කළ නමුත් සංවර්ධන වැඩකටයුතු නැවතී ඇති බවත්, උන්වහන්සේ සඳහන් කළේය.කුරුණෑගලදී හිටපු ජනපතිනියට පිරිසක් හූ හඬ තැබීම ගැන පුරවැසියෝ විදියට කනගාටු විය යුතු බවත්, හිටපු නායකයෙකුට හූ හඬ තියන්න තරම් තත්ත්වයට සමාජය පත්වීම කනගාටුදායක බවත්, ඥානසාර හිමියන් පැවසුවේය.මැතිවරණයේදී ජනතාව මෛත්‍රීට බලය දුන්නා හැර චන්ද්‍රිකා බණ්ඩාරනායක හිටපු ජනපතිනියට බලය නොදුන් බවද උන්වහන්සේ ප්‍රකාශ කළේය.හිටපු ජනපතිනිය ශ්‍රීලනිපයේ අනුශාසකවරයෙක් ලෙස පත් කර ගත් අය මෙම තත්ත්වයට වගකිව යුතු බව මාධ්‍යවේදියෙකුගේ ප්‍රශ්නයකට පිළිතුරු ලෙස එම මාධ්‍ය හමුවට එක්ව සිටි විතාරන්දෙණියේ නන්ද හිමියන් පැවසීය.", "URL": "https://sinhala.adaderana.lk/news.php?nid=50576", "Category": null, "Parent URL": null}