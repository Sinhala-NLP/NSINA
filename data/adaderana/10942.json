{"Source": "Adaderana", "Timestamp": "September 18, 2010 02:46 pm", "Headline": "කරදියනාරු පොලීසියට අයිත්තමලේට ස්ථාන මාරුවක්-මරණ 21 යි", "News Content": "කරදියනාරු පොලිස් ස්ථාන ගොඩනැගිල්ල කඩාවැටී ඇති හෙයින් එහි රාජකාරි කටයුතු යාබද පොලිස් ස්ථානය වන අයිත්තමලේ පොලිස් ස්ථානය මගින් සිදුකරන බව පොලිස්පති මහින්ද බාලසූරිය මහතා පවසයි. ඉතා ඉක්මනින්ම සුදුසු ස්ථානයක කරදියනාරු පොලිස් ස්ථානය ස්ථාපිත කර නැවත එහි රාජකාරි කටයුතු ආරම්භ කිරිමට පියවර ගන්නා බව පොලිස්පතිවරයා නිකුත් කළ නිවේදනයක දැක්වේ. මඩකළපුව පොලිස් කොට්ඨාසයේ කරදියනාරු පොලිස් ස්ථාන භූමියේ පොලිස් ස්ථානයට බැහැරව කන්ටේනර් 2 ක ගබඩා කර තිබු ඩයිනමයිටි නැමැති පුපුරන ද්‍රව්‍ය තොගයක් හදිසියේ පුපුරා යාමෙන් මෙම අනතුර සිදුව ඇති බව ද පොලිස්පතිවරයා සඳහන් කර තිබේ. නිකුත් කළ නිවේදනයේ දැක්වෙන පරිදි සෙසු තොරතුරු පහත පරිදි වේ. මෙම පුපුරන ද්‍රව්‍ය මෙම ප‍්‍රදේශයේ මාර්ග සංවර්ධන කටයුතු වල යෙදෙන චීන සමාගමක් සතු පුපුරන ද්‍රව්‍ය වේ. චීන ජාතික ඉංජිනේරුවරුන් දෙදෙනෙකු 2010.09.17 වන දින උදෑසන 11.30ට පමණ ඔවුන්ගේ කාර්ය මණ්ඩලයේ තවත් 06දෙනෙකු සමග පොලිස් ස්ථාන භූමියට පැමිණ ඇති අතර චීන ජාතිකයින් විසින් මින් එක් කන්ටේනරයක දොර විවෘත කර පුපුරන ද්‍රව්‍ය පරික්ෂා කරමින් සිටියදී මෙම හදිසි අනතුර සිදු වී ඇත. මෙම පිපිරීම හේතු කොට ගෙන පොලිස් නිලධාරීන් 12දෙනෙකුද, චීන ජාතිකයින් දෙදෙනෙකුද, සිවිල් වැසියන් 07 දෙනෙකු ඇතුළුව 21දෙනෙකු මිය ගොස් ඇත. මෙම සිදුවීමෙන් පොලිස් නිලධාරීන් 23දෙනෙකු තුවාල ලබා ඇති අතර ඔවුන් අතරින් බරපතල තුවාල ලබා සිටි එක් කාන්තා පොලිස් නිලධාරිනියක් සහ පොලිස් නිලධාරීන් තිදෙනෙකු 2010.09.17 වන දින සවස ගුවන් මගින් කොළඹ ජාතික රෝහල වෙත ගෙනවිත් එහි ප‍්‍රතිකාර ලබමින් සිටියි. මඩකළපුව මහ රෝහලේ කාන්තා පොලිස් නිලධාරීන් 03දෙනෙකු සහ පොලිස් නිලධාරින් 16දෙනෙකු ඇතුළුව 19 දෙනෙකද, සිවිල් වැසියන් 21දෙනෙකුද මෙම සිදුවීමෙන් තුවාල ලබා ප‍්‍රතිකාර ලබමින් සිටී. මා ගරු අග‍්‍රාමාත්‍යතුමා සහ ගරු චීන තානාපතිනිය සමග පුද්ගලිකවම මඩකළපුව රෝහලට ගොස් රෝගීන්ගේ සුවදුක් විමසා බැලූ අතර ඔවුන්ට අවශ්‍ය සුභසාධන කටයුතු සලසන ලදී. මඩකළපුව වෛද්‍ය අධිකාරිතුමා ප‍්‍රකාශ කරන පරිදි මඩකළපුව රෝහලේ දැනට ප‍්‍රතිකාර ලබන අයගේ තත්ත්වය බරපතල නොමැත. මෙම සිදුවීමෙන් මියගොස් ඇති පොලිස් නිලධාරීන්ගේ හා සිවිල් වැසියන්ගේ මළ සිරුරු ඥාතීන්ට භාරදීමට අවශ්‍ය කටයුතු සිදුකර ඇත. රජයේ රස පරික්ෂකතුමා, අපරාධ පරික්ෂණ දෙපාර්තමේන්තුවේ විශේෂ කණ්ඩායමක් සමග නියෝජ්‍ය පොලිස්පති (අපරාධ) අනුර සේනානායක සහ නියෝජ්‍ය පොලිස්පති (සුභසාධක) ශාන්ත වානගුරු යන මහතුන් මඩකළපුව ප‍්‍රදේශයට ගොස් අවශ්‍ය සියලූ කටයුතු සිදු කරන ලදී. මේ දක්වා අපරාධ පරික්ෂණ දෙපාර්තමේන්තුවේ නිලධාරීන් සහ රජයේ රස පරික්ෂකතුමා සිදුකර ඇති විමර්ශන අනුව මෙම සිදුවීම හදිසි අනතුරකින් සිදුවුවක් බවට ස්ථීර වශයෙන්ම කරුණු අනාවරණය කරගෙන ඇත. මෙම පිපිරීම කිසිම අයුරකින් ත‍්‍රස්තවාදී ක‍්‍රියාවක් නොවන බවට ඉතා පැහැදිලිව ප‍්‍රකාශ කරමි.", "URL": "https://sinhala.adaderana.lk/news.php?nid=10942", "Category": null, "Parent URL": null}