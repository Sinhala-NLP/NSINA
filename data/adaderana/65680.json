{"Source": "Adaderana", "Timestamp": "November 3, 2016 04:23 pm", "Headline": " පළාත් පාලන ඡන්දය-පැෆ්රල් සංවිධානයේ පෙත්සම් විභාගයට අවසර ලැබෙයි", "News Content": "කල් දමා ඇති පළාත් පාලන ආයතන ඡන්ද විමසීම පවත්වන දිනය ප්‍රසිද්ධියට පත් කරන ලෙස රජයට නියෝග කරන්නැයි ඉල්ලා පැෆ්රල් සංවිධානය ඉදිරිපත් කළ මූලික අයිතිවාසිකම් පෙත්සමක් විභාග කිරීමට ශ්‍රේෂ්ඨාධිකරණය අවසර ලබාදී තිබේ.ප්‍රියසාද් ඩෙප් මහතා ප්‍රමුඛ ත්‍රිපුද්ගල විනිසුරු මඩුල්ලක් හමුවේ පෙත්සම අද(03) සළකා බැලූ බව අද දෙරණ අධිකරණ වාර්තාකරු සඳහන් කළේය.පෙත්සම්කාර පැෆ්රල් සංවිධානය වෙනුවෙන් පෙනී සිටි නීතීඥවරුන් අධිකරණයට දන්වා සිටියේ සීමා නීර්ණ කටයුතු අවසන් කර ඇති පළාත් පාලන ආයතන වල ඡන්ද විමසීම පැවැත්වීමට හැකියාව පවතින බවයි.එබැවින් අදාළ ඡන්ද විමසීම පවත්වන දිනය ජනතාවට ප්‍රසිද්ධියේ ප්‍රකාශ කරන ලෙස රජයට නියෝගයක් පනවන්නැයි අධිකරණයෙන් ඉල්ලා ඇති බව සඳහන්ය.ඉදිරිපත් වූ කරුණු සළකා බැලූ ශේෂ්ඨාධිකරණය පෙත්සම විභාග කිරීමට අවසර ලබාදෙමින් මැතිවරණ කොමිසමේ සාමාජිකයින් සහ විෂය භාර අමාත්‍යවරයා වෙත නොතීසි නිකුත් කර තිබේ.පෙත්සමට අදාළ විරෝධතා ජනවාරි මස 30 වනදාට පෙර ඉදිරිපත් කරන ලෙස ද ශ්‍රේෂ්ඨාධිකරණය දැනුම් දුන් බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=65680", "Category": null, "Parent URL": null}