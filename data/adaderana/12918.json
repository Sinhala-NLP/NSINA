{"Source": "Adaderana", "Timestamp": "December 17, 2010 12:09 pm", "Headline": "එල්. ටී. ටී. ඊ යට අවි සැපයීමට තැත්කළ අයෙක්ට අමෙරිකාවේදී දඬුවම් ", "News Content": "එල්. ටී. ටී. ඊ. සංවිධානය වෙත අවි සැපයීමට උත්සාහ කළ බවට චෝදනා ලැබූ සිංගප්පූරු ජාතිකයෙකුට අමෙරිකාවේදී වසර 5 ක සිර දඬුවමක් නියම වී තිබේ. අතඅඩංගුවට පත් 48 හැවිරිදි බල්රාජ් නයිදු නැමති මෙම පුද්ගලයාට ඊයේ(16) අමෙරිකාවේ බල්ටිමෝර් දිසා අධිකරණය මගින් මෙසේ දඬුවම් නියම කර ඇති බව සඳහන්ය. පසුගිය ඔක්තොම්බර් මාසයේදී විදේශීය ත්‍රස්තවාදී සංවිධානයකට අවි සැපයීමට උත්සාහ දැරීම යන කරුණ යටතේ මෙම පුද්ගලයාට චෝදනා ගොනුකර තිබිණි. 1997 වර්ෂයේදී අමෙරිකානු රාජ්‍ය දෙපාර්තමේන්තුව මගින් එල්. ටී. ටී. ඊ. සංවිධානය ත්‍රස්තවාදී සංවිධානයක් ලෙස නම් කරනු ලැබීය. මේරිලන්තයේදී සිදුවූ රහසිගත ව්‍යපාරයක් මගින් නයිදු විසින් අමෙරිකානු ඩොලර් 900,000ක වටිනාකමකින් යුතු ආයුධ තොගයක් මිලට ගැනීමට උත්සාහ දරා ඇති බවට පැමිණිලි පාර්ශවය විසින් අධිකරණය හමුවෙහි සඳහන් කර තිබේ.", "URL": "https://sinhala.adaderana.lk/news.php?nid=12918", "Category": null, "Parent URL": null}