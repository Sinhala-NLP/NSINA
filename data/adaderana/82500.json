{"Source": "Adaderana", "Timestamp": "January 4, 2018 01:15 pm", "Headline": "කෙහෙල්මල ගැන අර්ජුන කියයි", "News Content": "මේ ආණ්ඩුව වුණත් වරදක් කළානම් ඊට දඬුවම් දීමට අගමැතිතුමා සහ ජනාධිපතිතුමා සූදානම් බව ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහතා පවසයි. එතුමා මේ බව කියා සිටියේ ලංකා ඛනිජ තෙල් නීතිගත සංස්ථාවේ සපුගස්කන්ද පිරිපහදුවේ සේවක හමුවකට එක් වෙමිනි. මේ වසර අපේ ඉතිහාසේ වැඩියෙන්ම ණය වාරික ගෙවීමට ඇති අවුරුද්දක් බවත් අප පුළුවන් තරම් මේ ණය ප්‍රශ්නය කළමණාකරණය කිරීමට උත්සාහ ගන්නා බවත් රටේ ජනතාවට ණය බර නොදී මේ ණය ගෙවීමට කටයුතු කරන බවද අමාත්‍යවරයා පැවසීය. \"මං එක වෙලාකට හිතනවා මොන කෙහෙල්මලකටද මේ ජනාධිපති වෙන්නේ. මොන කෙහෙල්මලකටද මේ අගමැති වෙන්නේ. මං මේ අමාත්‍යාංශයක් අරගෙන මට තියෙන හිසරදය කොච්චරද ? නමුත් අපේ මේ නායක‍යින් දෙදෙනා ප්‍රධාන පක්ෂ දෙක එකතු කරගෙන තුන්වැනි ප්‍රධාන පක්ෂයත් එකතු කරගෙන, විශේෂයෙන්ම උතුරේ පක්ෂද දකුණේ පක්ෂද කියන්නේ නැතුව සිංහලද, දෙමළද, මුස්ලිම්ද කියන්නේ නැතුව සියලුම පක්ෂ එකතු කරගෙන අද මේ රට වෙනස් තත්වයකට ගෙනහිල්ල තියනවා. අඩුපාඩු තියනවා. මමත් සමහර වෙලාවට කලකිරිලා ඉන්නවා හොරු අල්ලලා නෑ කියලා. ඒක මට තියන ලොකුම ප්‍රශ්නයක්. නමුත් අපේ ආණ්ඩුවේ වුණත් වැරැද්දක් කළානම් ඊට දඩුවම් දෙන්න අපේ ජනාධිපතිතුමයි අගමැතිතුමයි අද තීරණ අරගෙන තියනවා....” යැයිද අමාත්‍ය අර්ජුන රණතුංග මහතා පැවසීය. \" මෙම හමුවට ඛනිජ තෙල් සම්පත් සංවර්ධන නියෝජ්‍ය අමාත්‍ය වෛද්‍ය ‍අනෝමා ගමගේ මහත්මිය, ලංකා ඛනිජ තෙල් නීතිගත සංස්ථාවේ සභාපති දම්මික රණතුංග මැතිතුමා ඇතුළු සම්භාවනීය අමුත්තන් රැසක්ද සහභාගි වූහ.", "URL": "https://sinhala.adaderana.lk/news.php?nid=82500", "Category": null, "Parent URL": null}