{"Source": "Adaderana", "Timestamp": "September 21, 2010 01:08 pm", "Headline": "කටාර් එමීර්ගෙන් ශ්‍රී ලංකාවට පැසසුම් හිමිවෙයි ", "News Content": "එක්සත් ජාතින්ගේ සංවිධානයේ 65 වන මහා මණ්ඩල සැසියට සහභාගී වී සිටින ජනාධිපති මහින්ද රාජපක්ෂ මහතා කටාර් රාජ්‍යයේ එමීර්.කලීෆා අල්තානි මහතා ඊයේ හමුවිය. එහි දී ශ්‍රී ලංකාවේ සංවර්ධන වැඩපිළිවෙලට කටාර් රාජ්‍යයේ පූර්ණ සහයෝගය ලබා දෙන බව කටාර් රාජ්‍යයේ එමීර්. කලීෆා අල්තානි මහතා ජනාධිපතිවරයා හමුවේ පවසා තිබේ. දීර්ඝ කාලයක් ශ්‍රී ලංකාව තුළ පැවති ත්‍රස්තවාදය අවසන් කිරීම පිළිබඳ ජනාධිපතිවරයාට ප්‍රශංසා කරන බව එහි දී ඔහු තවදුරටත් සඳහන් කර ඇත. තවද එය ලෝකයටම ආදර්ශයක් බව ද කටාර් රාජ්‍යයේ එමීර්.කලීෆා අල්තානි මහතා පවසා තිබේ. මේ අතර කටාර් රාජ්‍යය සතු එල්.එන්.ජී ගෑස් නිෂ්පාදන කටයුතු ශ්‍රී ලංකාව තුළ ඇරඹීමටත් දෙරට අතර සංචාරක කර්මාන්තය ප්‍රවර්ධනය කිරීමටත් කටාර් රාජ්‍යයේ සහය ලබා දීමට එකඟත්වය පළ වී ති‍බුණි. තවද කටාර් රාජ්‍ය‍යේ වෙසෙන අනූපන්දහසක් පමණ ශ්‍රී ලාංකිකයින්ගේ සුභ සාධන කටයුතු පිළිබඳව අදාළ සාකච්ඡාවේ දී වැඩි අවධානයක් යොමු වී තිබේ. ඒ අනුව ශ්‍රී ලාංකික දරුවන්ගේ අධ්‍යාපන කටයුතු නැංවීම වෙනුවෙන් පාසලක් ඉදි කිරීමට කලිෆා අල්තානි මහතා ජනාධිපතිවරයා හමුවේ සිය එකඟත්වය පළ කර ඇති බව සඳහන්ය. මේ අතර ජනාධිපති මහින්ද රාජපක්ෂ මහතා අද නෝර්වේ සහ ඉරාන නායකයින් හමුවීමට ද නියමිතය.", "URL": "https://sinhala.adaderana.lk/news.php?nid=11004", "Category": null, "Parent URL": null}