{"Source": "Adaderana", "Timestamp": "February 23, 2017 09:00 am", "Headline": "බෝට්ටු අනතුර-මිය ගිය ගණන 16 දක්වා ඉහළ යයි ", "News Content": "කටුකුරුන්ද බෝට්ටු අනතුරෙන් අතුරුදන්ව සිටි 13 හැවිරිදි දැරියගේ මළ සිරුරද හමුවී තිබේ.ඊයේ(22) රාත්‍රී කටුකුරුන්ද ප්‍රදේශයේ වෙරළට ගොඩ ගසා තිබියදී ඇයගේ සිරුර සොයාගත් බව පොලීසිය සඳහන් කළේය.ඒ අනුව අදාළ අනතුරෙන් මියගිය සංඛ්‍යාව 16 දක්වා ඉහළ ගොස් තිබේ.පසුගිය ඉරිදා දිනයේ කටුකුරුන්ද මුහුදේදී සිදුවූ මෙම අනතුරෙන් කුඩා ළමුන් දෙනෙකු ඇතුළු සිව් දෙනෙකු අතුරුදන්ව තිබුණි.ඔවුන් සියලු දෙනාගේම සිරුරු ඊයේ දිනයේ හමුවූ බව පොලීසිය සඳහන් කළේය.මේ අතර අදාළ අනතුරෙන් මියගිය පුද්ගලයින් හත් දෙනෙකුගේ අවසන් කටයුතු ඊයේ පස්වරුවේ බේරුවල, පොල්කොටුව ශාන්ත ආනා දේවස්ථානයට අයත් පොදු සුසාන භූමියේදී සිදුකෙරුණි.අවමංගල්‍යය දේව මෙහෙය අගරදගුරු අති උතුම් මැල්කම් රංජිත් කාදිනල් හිමිපාණන්ගේ ප්‍රදානත්වයෙන් සිදුකරනු ලැබීය.මෙහිදී අනතුරෙන් ජීවිතක්ෂයට පත්වූ පුද්ගලයින්ගේ පවුල් වෙත රුපියල් ලක්ෂයක මූල්‍ය ප්‍රදානයක් ද සෞඛ්‍ය අමාත්‍ය රාජිත සේනාරත්න මහතා විසින් ලබාදී තිබේ.", "URL": "https://sinhala.adaderana.lk/news.php?nid=69988", "Category": null, "Parent URL": null}