{"Source": "Adaderana", "Timestamp": "August 4, 2010 03:25 pm", "Headline": "පොලීසිය පිළිබඳ විශ්වාසය තහවුරුවිය යුතුයි", "News Content": "පොලිසිය සහ මහජනතාව අතර විශ්වාසය තහවුරු කෙරෙන කඩිනම් වැඩපිළිවෙළක අවශ්‍යතාව අග්‍රාමාත්‍ය දි.මු. ජයරත්න මහතා පො‍ලිස්පතිවරයාට දැනුම් දී තිබේ. පොලිසිය සහ ජනතාව අතර විශ්වාස බිඳ වැටීමෙන් අතිශය ගැටලුකාරී තත්ත්වයක් උද්ගත විය හැකි බව අග්‍රාමාත්‍යවරයා පෙන්වාදෙයි. අග්‍රාමාත්‍ය නිල නිවසේ දී පොලිස්පති මහින්ද බාලසූරිය මහතා සමග අද පෙරවරුවේ පැවති සාකච්ඡාවකදී අග්‍රාමාත්‍යවරයා මෙම අදහස් පළ කර ඇත. පොලිසියේ සමාජ මෙහෙවර ඇගයීමට ලක්කිරීමේ වැඩපිළිවෙළක් සකස් කිරීම කාලීන අවශ්‍යතාවයක් බව එහිදී වැඩිදුරටත් අදහස් දැක්වමින් අග්‍රාමාත්‍යවරයා කියා සිටියේය. එවැනි වැඩපිළිවෙළක් සඳහා මේ වන විටත් කටයුතු කරමින් සිටින බව එහිදී පොලිස්පතිවරයා පෙන්වා දී තිබේ. ඊට අමතරව වසර 5 ක් තුළ පොලිස් නිලධාරීන් 6,000 කට දෙමළ භාෂා පුහුණුව ලබාදීමට අපේක්ෂා කරන බව ද පොලිස්පති මහින්ද බාලසූරිය මහතා සඳහන් කරයි.", "URL": "https://sinhala.adaderana.lk/news.php?nid=10024", "Category": null, "Parent URL": null}