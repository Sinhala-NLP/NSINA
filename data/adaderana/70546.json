{"Source": "Adaderana", "Timestamp": "March 7, 2017 03:38 pm", "Headline": "ආණ්ඩුකාරවරියට එරෙහි විශ්වාසභංග යෝජනාව කල් දමයි", "News Content": "වයඹ පළාත් ආණ්ඩුකාර අමරා පියසීලි රත්නායක මහත්මියට එරෙහි විශ්වාසභංග යෝජනාව පළාත් සභාවට ඉදිරිපත් කිරීම ලබන සභා වාරය දක්වා කල් දමා තිබේ. පළාත් ප්‍රධාන අමාත්‍ය ධර්මසිරි දසනායක මහතා විසින් සභානායකවරයා වෙත අද (7)පැවති පළාත් සභා රැස්වීමේදී විශ්වාසභංග යෝජනාව කල් දැමීම සඳහා ඉල්ලීමක් කර ඇති බව සඳහන්වේ. අද(7) උදෑසන ජනාධිපතිවරයා ඉන්දුනීසියාවේ සිට ඇමතුමක් ලාබාදී ආණ්ඩුකාරවරිය සම්බන්ධයෙන් වන ගැටළුව දිවයිනට පැමිණි වහාම විසඳන බවට දැනුම්දීමක් කළ බව පළාත් ප්‍රධාන අමාත්‍යවරයා පළාත් සභාවට දැනුම් දී තිබේ. ඒ අනුව වයඹ පළාත් සභාවේ ලබන සභා වාරය පැවැත්වෙන මේ මස 21 වැනිදාට අදාළ විශ්වාසභංග යෝජනාව සභාවට ඉදිරිපත් කිරීමට තීරණය කර ඇති බව පළාත් අමාත්‍ය සන්ධ්‍යා රාජපක්ෂ මහතා සඳහන් කළේය. විෂමාචාර චෝදනා මත වයඹ පළාත් ආණ්ඩුකාර අමරා පියසීලි රත්නායක මහත්මියට එරෙහිව අද(7) දිනයේ විශ්වාසභංග යෝජනවක් ඉදිරිපත් කිරීමට නියමිතව තිබුණි.", "URL": "https://sinhala.adaderana.lk/news.php?nid=70546", "Category": null, "Parent URL": null}