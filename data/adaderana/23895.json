{"Source": "Adaderana", "Timestamp": "April 29, 2012 05:07 pm", "Headline": "රන් ආලේපිත බුදු පිළිම දෙකක් රු.1,58,00000 ට විකුණන්න හදලා-7 දෙනෙක් දැලේ ", "News Content": "රන් ආලේපිත බුදුපිළිම දෙකක් අලෙවි කිරීමට සූදානම් වු පුද්ගලයෙකු හා ඒවා මිලදී ගැනීමට පැමිණි 6 දෙනකු ඇතුළු පුද්ගලයින් හත් දෙනෙකු සූරියවැව දහය කණුව ප්‍රදේශයේදී පොලිසිය මගින් අත්අඩංගුවට ගෙන තිබේ. අද පෙරවරුවේ පොලිසියට ලැබුණු තොරතුරක් මත මෙම අත්අඩංගුවට ගැනීම සිදුකළ බව පොලිසිය සඳහන් කරයි. අඟල් 17ක් උස කිලෝග්‍රෑම් 20ක් බරැති බුදුපිළිමයක් සහ අඟල් 8ක් උස බුදුපිළිමයක් සැකකරුවන් විසින් රුපියල් එක්කෝටි 58 ලක්ෂයක මුදලකට මිලදී ගැනීමට සූදානම් වී තිබේ. එම බුදුපිළිම මිලදී ගැනීම සඳහා පැමිණි පුද්ගලයින් හය දෙනා ගාල්ල , හික්කඩුව , පානදුර ආදි ප්‍රදේශවල පදිංචිකරුවන් බව පොලිසිය සඳහන් කරයි. අදාළ පිළිම බණ්ඩාරවෙල ප්‍රදේ‍ශයේ හිමිනමකගෙන් තමාට ලැබුණු බව ප්‍රශ්න කිරීම්වල දී අලෙවිකිරීම‍ට සැලසුම් කළ සැකකරු විසින් ‍ප්‍රකාශ කළ බව පොලිසිය පවසයි. සිද්ධිය පිළිබඳ වැඩිදුර විමර්ශන කටයුතු සූරියවැව පොලිසිය විසින් සිදුකරනු ලබයි.", "URL": "https://sinhala.adaderana.lk/news.php?nid=23895", "Category": null, "Parent URL": null}