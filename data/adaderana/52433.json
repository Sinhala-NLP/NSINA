{"Source": "Adaderana", "Timestamp": "July 4, 2015 03:39 pm", "Headline": "පවුල් පාලනයට යළි ඉඩ නෑ - ජනවාරි 8දා විප්ලවය ආපසු හැරවීමට ඉඩ දෙන්නෙත් නෑ ", "News Content": "පසුගිය ජනවාරි 8 වන දින රට තුළ සිදු වූ පරිවර්තනය පිළිබඳ රටේ පොදු මහජනතාව තැබූ බලාපොරොත්තු ආපසු හැරවීමට කිසිවෙකුටවත් ඉඩ නොතබන බව ජනාධිපති මෛත්‍රීපාල සිරිසේන මහතා පවසයි.පසුගිය ජනවාරි මස 8 වන දින මෙරටේ නිදහස් ප්‍රජාතන්ත්‍රවාදයක් වෙනුවෙන් ජනතාව සිදුකළේ නිහඬ විප්ලවයක් බවත්, එම ජනතා ජයග්‍රහණ උපරිමයෙන් ආරක්ෂා කරන බවත්, ජනාධිපතිවරයා සඳහන් කළේය.එමෙන්ම ජනාධිපතිවරයා ලෙසත්, ශ්‍රී ලංකා නිදහස් පක්ෂයේ සභාපතිවරයා ලෙසත් තමා සියලු තීන්දු තීරණ ගනු ලබන්නේ ජනවාරී 8 වන දා රටතුළ සිදු වූ පරිවර්තනය ආරක්ෂා කරමින් බවද අද දක්ෂිණ අධිවේගී මාර්ගයේ මාතර සිට හම්බන්තොට දක්වා වු කොටසේ වැඩ ආරම්භ කිරීම සඳහා මුල්ගල තැබීමෙන් පසු උත්සව සභාව අමතමින් ඔහු මේ බව කියා සිටියේය.යහපාලනය යන රාජ්‍ය පාලන තේමාව යටතේ සැමට සාධාරණත්වය ඉටු කිරීමට රාජ්‍ය නායකයා ලෙස තමන් කැප වී සිටින බවත්, වංචාවෙන් දුෂණයෙන් මැර බලයෙන් පවුල් පාලනයෙන් තොර යහපත් පාලනයක් රටතුළ ඇති කරන බවත් ජනාධිපති මෛත්‍රීපාල සිරිසේන මහතා වැඩිදුරටත් එහිදී පැවසුවේය.", "URL": "https://sinhala.adaderana.lk/news.php?nid=52433", "Category": null, "Parent URL": null}