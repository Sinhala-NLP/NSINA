{"Source": "Adaderana", "Timestamp": "July 15, 2014 12:13 pm", "Headline": "පිල්ලේගේ කමිටුව ලංකාව ගැන පරීක්ෂණ නිල වශයෙන් අරඹයි", "News Content": "ශ්‍රී ලංකාව සම්බන්ධයෙන් පරීක්ෂණ සිදුකිරීමට නියමිත එක්සත් ජාතීන්ගේ මානව හිමිකම් පරීක්ෂණ මණ්ඩලයේ විශේෂඥ කමිටුව අද (15) නිල වශයෙන් සිය කටයුතු ආරම්භ කර තිබේ. ශ්‍රී ලංකාවේ පැවති යුධමය කාලසීමාව තුළ සිදුවු බව කියන මානව හිමිකම් උල්ලංඝණය වීම් සම්බන්ධයෙන් පරීක්ෂණ සිදුකිරීම සඳහා එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය විසින් විශේෂඥයින් තිදෙනෙකුගෙන් යුත් කමිටුවක් පසුගියදා පත් කරනු ලැබීය. ඒ අනුව එම පරීක්ෂණ මණ්ඩලයේ විශේෂඥයන් ලෙස පින්ලන්තයේ හිටපු ජනාධිපති මාර්ටි ආටිසාරි, නවසීලන්තයේ හිටපු මහාධිකරණ විනිසුරු සිල්වියා කාට්රයිට් ආර්යාව සහ පාකිස්ථාන ශ්‍රේෂ්ඨාධිකරණ විනිසුරුවරුන්ගේ හිටපු සභාපති අස්මා ජහන්ගි ඇතුළත්ය. කෙසේ වෙතත් මොවුන් පසුගිය ජුනි මාසයේ සිටම අදාළ මූලික විමර්ශන කටයුතු සිදුකළ අතර අද දිනයේ නිල වශයෙන් මෙහි කටයුතු ආරම්භ කෙරුණි. මෙම විමර්ශන කටයුතු මාස 10ක් පුරා පැවැත්වීමට නියමිතය. අදාළ විමර්ශන කමිටුව සැප්තැම්බර් මාසයේ පැවැත්වෙන 27 වන මානව හිමිකම් සැසිවාරයට වාචික වාර්තාවක් ඉදිරිපත් කළ යුතු අතර ලබන වසරේ මාර්තු මාසයේ දී පැවැත්වෙන 28 වන සැසිවාරය සඳහා ලිඛිත වාර්තාවක් ඔවුන් විසින් ඉදිරිපත් කළ යුතුය. කෙසේ වෙතත් මෙම කමිටුවට ශ්‍රී ලංකාවට පැමිණ පරීක්ෂණ කටයුතු සිදුකිරීම සඳහා අවස්ථාවක් ලබානොදෙන බව ශ්‍රී ලංකා රජය මේ වන විටත් ප්‍රකාශ කර ඇත.", "URL": "https://sinhala.adaderana.lk/news.php?nid=44680", "Category": null, "Parent URL": null}