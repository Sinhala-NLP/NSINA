{"Source": "Adaderana", "Timestamp": "September 8, 2013 09:35 pm", "Headline": "තැපැල් ඡන්දයට සියල්ල සුදානම්! ", "News Content": "හෙට සහ අනිද්දා පැවැත්වෙන උතුරු, වයඹ සහ මධ්‍යම පළාත් සභා මැතිවරණයට අදාළ තැපැල් ඡන්ද සලකුණු කිරීම සඳහා සියලු කටයුතු සූදානම් කර ඇති බව මැතිවරණ මහලේකම් කාර්යාලය පවසයි. තැපැල් ඡන්ද සලකුණු කිරීම අදාළ පළාත් තුනේ රාජ්‍ය ආයතනවල සිදුකිරීමට නියමිතය. තැපැල් ඡන්ද සලකුණු කිරීමේ කටයුතු සිදුවන කාර්යාල සාමාන්‍ය ඡන්දපොළක් ආකාරයෙන් ක්‍රියාත්මක වන බැවින් ඒ ආශ්‍රිතව මැතිවරණ ප්‍රචාරක කටයුතු සිදුකිරීම තහනම් බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා පැවසීය. ඡන්ද සලකුණු කිරීමේ මධ්‍යස්ථානවලට ආරක්ෂාව අවශ්‍ය නම් කාර්යාල ප්‍රධානියා විසින් ළඟ ඇති පොලිස් ස්ථානයට අදාළ ඉල්ලීමක් ඉදිරිපත් කළ යුතු බව මැතිවරණ මහලේකම් කාර්යාලය සඳහන් කළේය. තැපැල් ඡන්දය සලකුණු කිරීමේ කටයුතු නිරීක්ෂණය කිරීම සඳහා දේශීය මැතිවරණ නිරීක්ෂණ සංවිධානවලට මෙන්ම දේශපාලන පක්ෂ සහ ස්වාධීන කණ්ඩායම්වල නියෝජිතයින්ට ද අවස්ථාව ලබාදී තිබේ. ඊට අමතරව වැඩි තැපැල් ඡන්ද ප්‍රමාණයක් පවතින රාජ්‍ය ආයතනවලට මැතිවරණ දෙපාර්තමේන්තුවේ අධීක්ෂණ නිලධාරීන් යොමු කිරීමට සැලසුම් කර ඇති බව බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා පැවසීය. අදාළ දින දෙක තුළ තැපැල් ඡන්දය සලකුණු කිරීමට නොහැකි වන රාජ්‍ය නිලධාරීන් සඳහා සැප්තැම්බර් මස 12, 13 සහ 14 යන තෙදින තුළ අදාළ දිස්ත්‍රීක් ලේකම් කාර්යාලයට පැමිණ ඡන්දය සලකුණු කිරීමට අවස්ථාව ලබාදී ඇති බව මොහොමඩ් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37252", "Category": null, "Parent URL": null}