{"Source": "Adaderana", "Timestamp": "October 22, 2012 09:17 am", "Headline": "නිල ඇඳුමෙන් යතුරුපැදිවල යන සිසුන්ට හිස් වැසුම් අනිවාර්යයි", "News Content": "මඩකළපුව දිස්ත‍්‍රික්කය තුළ පාසල් ළමුන් නිල ඇඳුමෙන් යතුරුපැදිවල ගමන් කිරීමේ දී හිස් වැසුම් අනිවාර්ය කිරීමට පොලීසිය තීරණය කර තිබේ. පාසල් සිසුන් හිස් වැසුම් නොපැළඳවීමෙන් සිදුවන අනතුරු සහ මරණ පිළිබඳව සිදුකළ අධ්‍යනයකින් අනතුරුව මෙම තීරණය ගෙන ඇති බව සඳහන්ය. මේ සම්බන්ධයෙන් දැනුවත් කිරීමේ වැඩසටහනක් ඊයේ (21) පස්වරුවේ මඩකළපුව මූලස්ථාන පොලීසියේ දී පැවැත්විණි. මේ සඳහා මඩකළපුව නගරයේ පාසල්වල අධ්‍යාපනය හදාරන ළමුන්ගේ දෙමව්පියන් විශාල පිරිසක් සහභාගි වී සිටි බව අද දෙරණ වාර්තාකරු සඳහන් කළේය. මෙම අවස්ථාවට මඩකළපුව පොලිස් අධිකාරී කිංස්ලි ගුණසේකර මහතා ඇතුළු ජ්‍යේෂ්ඨ නිලධාරීන් පිරිසක් ද සහභාගි වී සිටියහ.", "URL": "https://sinhala.adaderana.lk/news.php?nid=28505", "Category": null, "Parent URL": null}