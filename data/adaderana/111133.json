{"Source": "Adaderana", "Timestamp": "June 1, 2019 01:33 pm", "Headline": "ප්‍රති ත්‍රස්ත වැඩසටහන් සකස් කිරීම ආණ්ඩුවේ වගකීමක්", "News Content": "අයි.එස් ත්‍රස්තවාදය යළි ශ්‍රී ලංකාවේ මතුවීමට ඉඩ නොදීම සඳහා ප්‍රති ත්‍රස්ත වැඩසටහන් සකස් කිරීම ආණ්ඩුවේ වගකීම බවත්, ඒ වගකීම නිසි අයුරින් දරමින් ත්‍රස්තවාදය වැළැක්වීම සඳහා අවශ්‍ය සියලූ පියවර ගැනීමට ක්‍රියාකරන බවත් අග්‍රාමාත්‍ය රනිල් වික්‍රමසිංහ මහතා පවසයි. මාතලේ, සංඝමිත්තා කාන්තා විද්‍යාලයේදී අද (01) දින පැවැති රාජ්‍ය සේවය ගමට ගෙන යාමේ වැඩසටහනට සහභාගී වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පල කළේය. අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යංශය රාජ්‍ය සේවය ගමට ගෙන යෑමේ වැඩසටහන සංවිධානය කර තිබූ අතර, ඉදිරියේදී දිස්ත්‍රික් මට්ටමින් මෙම වැඩසටහන ක්‍රියාත්මක කිරීමට සැලසුම් කර ඇත. එහිදී අග්‍රාමාත්‍යවරයා අවධාරණය කළේ අයි.එස්. ත්‍රස්තවාදයේ පදනම ජාතිවාදය බවයි. ඒ බව අවබෝධ කරගනිමින් ශ්‍රී ලංකා අනන්‍යතාවය පදනම් කොට ගත් ප්‍රති ත්‍රස්ත වැඩසටහන් හා ත්‍රස්තවාදය වැළැක්වීමේ සැලසුම් සකස් කළ යුතු බවද වික්‍රමසිංහ මහතා පෙන්වා දුන්නේය. එම උත්සවය අමතා තවදුරටත් අදහස් දක්වමින් අග්‍රාමාත්‍ය රනිල් වික්‍රමසිංහ මහතා පැවසූයේ අයි.එස්. සංවිධානය වෙත පුද්ගලයන් එක්වීම වැළැක්වීම, ත්‍රස්ත ප්‍රහාර වැළැක්වීම හා යම් හෙයකින් ප්‍රහාරයක් සිදුව හොත් එයට මුහුණදීම යන අංශ තුන පිළිබඳවම සැලකිල්ල යොමු කළ යුතු බවය. ලෝකයේ නවීන තාක්‍ෂණය භාවිත කරන ජාත්‍යන්තර බුද්ධි අංශවල සහය සහ අත්දැකීම් බෙදා හදා ගැනීමට අප කටයුතු කළ බව ද වික්‍රමසිංහ මහතා අවධාරණය කළේය.", "URL": "https://sinhala.adaderana.lk/news.php?nid=111133", "Category": null, "Parent URL": null}