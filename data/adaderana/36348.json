{"Source": "Adaderana", "Timestamp": "August 3, 2013 05:03 pm", "Headline": "මානසික රෝගවලින් පෙළෙන ලෙඩුන් ඉස්සරහට මැරෙන එක වැඩිවෙයි", "News Content": "ඉදිරි කාලය තුළ පුද්ගලයින් මිය යාමට හේතු වන කරුණු අතර මානසික රෝගවලින් පෙළෙන පුද්ගලයින් මියයාමට ඇති හැකියාව ඉහළ බව ජාත්‍යන්තර පරීක්ෂණවලින් අනාවරණය වී ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. මානසික රෝග සත්කාරක සේවාව සඳහා යොමු වන වෛද්‍යවරුන් සහ වෙනත් කාර්ය මණ්ඩලවල විශාල හිඟයක් පැවතීම මෙයට හේතුව බව ද සෞඛ්‍ය අමාත්‍යවරයා පැවසීය. මෙරට තුළ ද මානසික සෞඛ්‍ය ක්ෂේත්‍රයේ කටයුතු කරන වෛද්‍යවරුන්ගේ හා වෛද්‍ය කාර්ය මණ්ඩල වල හිඟයක් පවතින බව සෞඛ්‍ය අමාත්‍යවරයා සඳහන් කළේය. මෙරට වෛද්‍යවරුන් දස දහසක් පමණ මේ වන විට රට අතහැර ගොස් වෙනත් රට වල සේවට කරන බව ද සෞඛ්‍ය අමාත්‍යවරයා පැවසීය. අංගොඩ ජාතික මානසික සෞඛ්‍ය විද්‍යාතනයේ දී අද ආරම්භ වු ලෝක ආසියානු මානසික විශේෂඥ වෛද්‍යවරුන්ගේ 04 වන සමුළුව අමතමින් සෞඛ්‍ය අමාත්‍ය මෛත්‍රීපාල සිරිසේන මහතා මෙම අදහස් පළ කළේය. මානසික සෞඛ්‍ය ප්‍රතිපත්තිය යටතේ මානසික රෝගවලට ගොදුරු වන සියලුම රෝගීන්ට යහපත් සේවාවක් ලබා දීම අපගේ වගකීම බව ද සෞඛ්‍ය අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=36348", "Category": null, "Parent URL": null}