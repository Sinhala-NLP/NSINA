{"Source": "Adaderana", "Timestamp": "October 7, 2018 07:02 am", "Headline": "තවත් සද්ධන්තයින් තිදෙනෙක් යකඩ යකාට ගොදුරු වෙයි", "News Content": "වන අලින් තිදෙනෙකු දුම්රියක ගැටීම හේතුවෙන් පොළොන්නරුව මඩකලපුව මාර්ගයේ දුම්රිය ධාවනය අත්හිටුවා තිබේ. දුම්රිය පාලක මැදිරිය සඳහන් කළේ වැලිකන්ද සහ පුනානි අතර දුම්රිය මාර්ගයේ දී ඊයේ රාත්‍රී 9.50ට පමණ වන අලින් තිදෙනා දුම්රියේ ගැටී ඇති බවයි. මඩකලපුව සිට කොළඹ බලා ධාවනය වෙමින් තිබු නගරාන්තර සීඝ්‍රගාමී දුම්රියේ වැලිකන්ද නාමල්ගම ප්‍රදේශයේදී මෙම වන අලීන් තිදෙනා ගැටී ඇති බව අද දෙරණ වාර්තාකරු සඳහන් කළේය. මේ හේතුවෙන් වන අලින් ජීවිතක්ෂයට පත්ව ඇත. අනතුරින් දුම්රියේ මැදිරි 3ක් පීලි පැන ඇති අතර දුම්රිය මාර්ගයට ද දැඩි හානි සිදුව ඇති බව අප වාර්තාකරු සඳහන් කළේය. කෙසේ වෙතත් අද දෙරණ වාර්තාකරු පැවසුවේ අදාළ අනතුර සිදු වු ස්ථානය අසළ අලිමංකඩක් තිබෙන බවට දැන්වීම් පුවරුවක්ද තිබෙන බවයි. මඩකලපුව සිට කොළඹ බලා ධාවනය වූ දුම්රිය එම අනතුරට මුහුණ දී ඇති අතර දුම්රිය මාර්ගය යථා තත්ත්වයට පත් කිරීම සඳහා විශේෂ කණ්ඩායමක් පිටත් කර යවා තිබෙන බව දුම්රිය පාලක මැදිරිය සදහන් කළේය", "URL": "https://sinhala.adaderana.lk/news.php?nid=97294", "Category": null, "Parent URL": null}