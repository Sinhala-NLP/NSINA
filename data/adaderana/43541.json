{"Source": "Adaderana", "Timestamp": "May 28, 2014 12:45 pm", "Headline": "විදේශ ශ්‍රමිකයින් ගැන මෙරට රජය තැකීමක් නෑ", "News Content": "ශ්‍රී ලංකා බලධාරීන් රටේ විදේශ ශ්‍රමිකයින්ගේ සුරක්ෂිතතාව තහවුරු කිරීම සඳහා ප්‍රමාණවත් ක්‍රියාමාර්ග ගෙන නොමැති බව එක්සත් ජාතීන්ගේ සංවිධානය පවසයි. ශ්‍රී ලංකා ආණ්ඩුව තම විදේශ ශ්‍රමිකයින් සම්බන්ධයෙන් යොමුකරන අවධානය ඉහළ නැංවිය යුතු බව එම සංවිධානයේ මානව හිමිකම් සහ විදේශ ශ්‍රමිකයින් පිළිබඳ විශේෂ නියෝජිත ෆ්‍රැන්කොයිස් රිපියෝ මහතා සඳහන් කරයි. පසුගිය 19 වනදා සිට 26 වන දා දක්වා ශ්‍රී ලංකාවේ සිදුකළ සංචාරයෙන් අනතුරුව සිය වාර්තාව ඉදිරිපත් කරමින් ෆ්‍රැන්කොයිස් රිපියෝ මේ බව ප්‍රකාශ කර ඇති බව සඳහන් වෙයි. ඔහු පවසන්නේ මේ වනවිට ශ්‍රී ලාංකිකයින් ලක්ෂ 18 ක පමණ පිරිසක් විදේශ ශ්‍රමිකයින් ලෙස කටයුතු කරන බවයි. එසේම පෞද්ගලික රැකියා නියෝජිත ආයතන සහ ශ්‍රමිකයින් අතර දුරස්ථභාවය මගහැරීමටත්, එහි කටයුතු ඵලදායී ලෙස ප්‍රවර්ධනය කිරීමටත් අවශ්‍ය නියාමන ක්‍රියාවලිය සකස් කළයුතු බව එක්සත් ජාතීන්ගේ සංවිධානයේ මානව හිමිකම් සහ විදේශ ශ්‍රමිකයින් පිළිබඳ විශේෂ නියෝජිත ෆ්‍රැන්කොයිස් රිපියෝ පවසා ඇති බව වාර්තා වෙයි. රැකියා සඳහා විදේශ ගත කාන්තාවන් රැකියා ස්ථාන වලදී විවිධ අතවරයන්ට මෙන්ම මානව හිමිකම් උල්ලංඝණය වීම් වලට මුහුණ දෙන බව හෙතෙම පෙන්වා දී තිබේ. එම තත්ත්වය මග හැරවීමට ශ්‍රී ලංකා බලධාරීන් අදාළ රටවල් සමඟ සහයෝගිතාව වර්ධනය කර ගත යුතු බවද ෆ්‍රැන්කොයිස් රිපියෝ මහතා පෙන්වා දී ඇත.", "URL": "https://sinhala.adaderana.lk/news.php?nid=43541", "Category": null, "Parent URL": null}