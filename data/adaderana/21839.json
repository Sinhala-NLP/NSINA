{"Source": "Adaderana", "Timestamp": "February 3, 2012 06:41 am", "Headline": "තවදුරටත් උපාධිධාරීන් ඇන්දුවොත් බලාගෙනයි", "News Content": "වසර 5ක් පුරා තමන් ගෙන ගිය අරගලයේ ප‍්‍රතිඵලයක් ලෙස ලබාදීමට යෝජිත සංවර්ධන නිලධාරී තනතුරු 15,000 සඳහා උපාධිධාරීන් බඳවා ගන්නා උපරිම වයස් සීමාව 35 දක්වා අඩු කිරීමේ යෝජනාව වෙනස් කර එය පෙර තිබූ 45 දක්වා වැඩි කරන ලෙසත්, දේශපාලන හිතවත්කම් මත ලබාදීම නවත්වන ලෙසත් ඒකාබද්ධ රැකියා විරහිත උපාධිධාරී සංගමය ආණ්ඩුවට බලකරයි. ඒකාබද්ධ රැකියා විරහිත උපාධිධාරී සංගමයේ කැඳවුම්කරු ධම්මික මුණසිංහ මහතාගේ අත්සනින් යුතුව නිකුත් කර ඇති නිවේදනයක මේ බව දැක්වෙයි. එහි මෙසේද සඳහන් වේ. \"මේ ආණ්ඩුව 2005 වසරේ බලයට ආවෙව උපාධිධාරීන් මහපාරේ රස්තියාදු කරන්නේ නෑ, ඔළු පලන්නේ නෑ කියල. නමුත් පසුගිය වසර 5 පුරාම ආණ්ඩුව උපාධිධාරීන්ට දුන්නේ බොරු පොරොන්දු විතරයි. 2006 අයවැයෙන් රැකියා 10000ක්, 2007 අයවැයෙන් රැකියා 8000ක්, 2008 අයවැයෙන් රැකියා 15000ක් දෙන්න පොරොන්දු වුණා. ඒව ඉෂ්ඨ කළේ නැහැ. 2009 ජනසභා ලේකම් තනතුරු 14400ක් දෙනව කියල රටටම පොරොන්දු වුණා. සම්මුඛ පරීක්‍ෂණ පවා තිබුණා. ආර්ථික සංවර්ධන නියෝජ්‍ය ඇමතිවරයා කිව්ව ඉදිරියේ දී දෙනව කියල. ඒත් දැන් කියනව දෙන්න සල්ලි නෑ කියල. මේ ආණ්ඩුව දෙබිඩි ප‍්‍රකාශ කරන ආණ්ඩුවක්. ජනාධිපතිවරයගෙ ඉඳල එහෙමයි. දැන් රැකියා 15000ක් දෙන්න යනවා. ඒක ගැන සතුටුයි. ඒ දෙන්න හදන්නේ දේශපාලන හිතවත්කම් අනුව ඒකයි වැරැද්ද. ආණ්ඩුව නියෝග කරල ඇමතිකෙනෙකුගෙන් 75ක්, ආණ්ඩුකාරයෙක්ගෙන් 50ක්, පළාත් සභා ඇමතිකෙනෙක්ගෙන් 5 දෙනෙක්ගෙ නාම ලේඛන කැඳවලා. අපි කියන්නෙ උපාධිය ගත්තු වසර පදනම් කරගෙන ඒ රැකියා දෙන්න කියල. ඊට අමතරව සම්මුඛ පරීක්‍ෂණ තියල අතරමග නවතා දැමූ ජනසභා ලේකම් තනතුරු 14400ත්, පාසල් වල පවතින ගුරු පුරප්පාඩු 14000ත් දෙන්න කියල. ඒ වගේම බඳවා ගැනීමට යෝජිත රැකියා සඳහා බඳවා ගන්නා උපරිම වයස් සීමාව 45 ඉඳල 35 දක්වා අඩු කරල. අපි දන්නව උතුර සහ නැගෙනහිර පළාත්වල උපාධිධාරින් යුද්දෙට කොටුවෙලා නිසි වයසෙදි උපාධිය සම්පූර්ණ කරන්න අපහසු වුණා. ඒ වගේම දකුණෙත් 2005 වසරේ ඉඳල රැකියා නොදීපු නිසා විශාල පිරිසකගේ වයස ඉක්මවා ගිහින්. මෙකෙන් බරපතල ආසාධාරණයක් සිද්ධ වෙනවා. ඒ නිසා එකී වයස් සීමාව පෙර තිබු පරිදි 45 විය යුතුයි. ආණ්ඩුව උපාධිධාරීන්ට රැකියා දෙන්න මුදල් නෑ කියනවා. හැබැයි ආණ්ඩුවේ නාස්තිකාරි වියදම් බලද්දි එහෙම දෙයක් පෙන්න නැහැ. අපි දන්නවා පසුගිය කාලය පුරා අයිෆා වැනි විගඩම් කළා. රට සවාරි ගියා, දැවැන්ත කි‍්‍රඩා උත්සව තියන්න කියල බොරු වියදම් කළා. ජනතාවට උහුලන්න බැරි අමාත්‍ය මණ්ඩලයක් ඉන්නවා. ඒ වගේම අපි පෞද්ගලික විශ්වවිද්‍යාල පනතට විරුද්ධයි, නිදහස් අධ්‍යාපනය රැකගන්න අරගගල කරන සිසුන් මර්දනය කිරීමත් අපි හෙළාදකිනවා. ආණ්ඩුව කියන විදියට උපාධිය අරන ඇවිත් හොඳ ජීවිතයක් ගත කිරීම උපාධිධාරීන් 42000කට අහිමි කරල තියෙන්නෙත් ආණ්ඩුව. උසස් පෙළ ප‍්‍රතිඵල වැරැද්දුව. අධ්‍යාපනය එපා කරවලා රටේ ජනතාව එයින් ඉවත් කිරීමේ උත්සාහයක ආණ්ඩුව ඉන්නේ. විදෙස් රටවලට ඕන උගත්තු නෙවෙයි කුලී ශ‍්‍රමිකයො විතරයි. ඒ නිසා ඔවුන්ගේ කොමිස් වලට රටේ අධ්‍යාපනය විනාශ කරනවා. මේ සියල්ල වෙනස් කරන්න කියල අපි ආණ්ඩුවට අපි කියනවා. පසුගිය එජාප ආණ්ඩුව ගෙදර යවන්න උපාධිධාරීන් එදා පෙරමුණ ගත්ත වගේ ම තවදුරටත් උපාධිධාරීන් රැවැට්ටුවෙත් මේ ආණ්ඩුවත් ගෙදර යවන්න අපි පෙරමුණ ගන්නවා. ඒ වෙනුවෙන් ජනතාව පෙළගස්සනවා. ඒ වගේම ආණ්ඩුවේ නිල හා නොනිල මර්දනයන් වහාම නවත්වන ලෙසත් අවධාරණය කරනවා. අපි මේ සම්බන්ධයෙන් උපාධිධාරීන් පෙළගස්වන්න මේ මාසය පුරා දිස්ත‍්‍රික් සමුළු තියනවා. පළාත්, දිස්ති‍්‍රක්ක උද්ඝෝෂණ පවත්වනවා.\"යනුවෙන් වැඩිදුරටත් දැක්වෙයි.", "URL": "https://sinhala.adaderana.lk/news.php?nid=21839", "Category": null, "Parent URL": null}