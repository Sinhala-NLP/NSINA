{"Source": "Adaderana", "Timestamp": "February 27, 2019 11:03 am", "Headline": "සංචාරකයින් ගෙන්වා ගන්න නිදහස් වීසා නිකුත් කරයි", "News Content": "සංචාරකයන් ආකර්ශනය කර ගැනීම සඳහා තෝරා ගත් රටවල් කිහිපයක් සඳහා නිදහස් වීසා නිකුත් කිරීමට කැබිනට් අනුමැතිය හිමි වී තිබේ. වසරේ අනෙකුත් කාලයන්ට සාපේකෂව අප්‍රේල් මස සිට ඔක්තෝබර් දක්වා කාල පරාසය තුළ සංචාරකයින්ගේ පැමිණීම අඩු අගයක් ගන්නා බව නිරීක්ෂණය කර තිබේ. ඒසේ වුවද මැයි සිට අගෝස්තු දක්වා වන කාල සීමාව තුළ වෙසක් හා පොසොන් උත්සව සහ ඇසළ පෙරහැර වැනි බෞද්ධාගමික උත්සව සහ සංස්කෘතිකාංග රාශියක් දිවයින පුරා පැවැත් වෙන බැවින් බුදු දහම ප්‍රචලිතව ඇති තායිලන්තය වැනි ආසියානු රටවල බෞද්ධ සංචාරකයින් ආකර්ශනය කර ගැනීම සඳහා මෙම ක්‍රියාමාර්ගය ගෙන තිබේ. මෙම තත්ත්වය සලකා එම කාලය තුළ සංචාරකයින්ගේ පැමිණීම වර්ධනය කර ගැනීම සඳහා 2019 අප්‍රේල් 1 වන දා සිට මාස 6 ක කාලයක් සඳහා තායිලන්ත සංචාරකයින්ට නිදහස් වීසා පහසුකම් ලබා දීමට යෝජනා වී ඇත. ඒ අනුව තායිලන්ත සංචාරකයින්ට මෙන්ම යුරෝපා සංගමයට අයත් රටවල්, එක්සත් රාජධානිය, ඕස්ට්‍රේලියාව, දකුණු කොරියාව, කැනඩාව,ඇමෙරිකා එක්සත් ජනපදය, සිංගප්පූරුව, මැලේසියාව හා නවසීලන්තය යන රටවල සංචාරකයින් සඳහා ද මෙම පහසුකම ලබා දීමට සංචාරක සංවර්ධන වනජිවි හා ක්‍රිස්තියානි ආගමික කටයුතු අමාත්‍ය ජෝන් අමරතුංග මහතා විසින් මෙම යෝජනාව ඉදිරිපත් කර තිබේ.", "URL": "https://sinhala.adaderana.lk/news.php?nid=105125", "Category": null, "Parent URL": null}