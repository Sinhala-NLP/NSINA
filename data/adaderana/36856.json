{"Source": "Adaderana", "Timestamp": "August 24, 2013 09:09 am", "Headline": "මැතිවරණ පැමිණිලි 173ක් - වැඩිම කුරුණෑගලින්", "News Content": "උතුරු, මධ්‍යම සහ වයඹ පළාත් සභා මැතිවරණයට අදාළ පැමිණිලි 173ක් වාර්තා වී ඇති බව මැතිවරණ මහලේකම් කාර්යාලයේ මැතිවරණ පැමිණිලි අංශය පවසයි. වැඩිම පැමිණිලි ප්‍රමාණයක් ලැබී ඇත්තේ කුරුණෑගල දිස්ත්‍රික්කයෙන් බව එම පැමිණිලි අංශය කියයි. එම දිස්ත්‍රික්කයෙන් ලැබී ඇති පැමිණිලි සංඛ්‍යාව 38කි. මාතලේ දිස්ත්‍රික්කයෙන් පැමිණිලි 28ක් ද මහනුවර දිස්ත්‍රික්කයෙන් පැමිණිලි 20ක් ද ලැබී ඇති බව මැතිවරණ මහලේකම් කාර්යාලයේ මැතිවරණ පැමිණිලි අංශය පවසයි. අඩුම පැමිණිලි සංඛ්‍යාවක් වාර්තා වන්නේ මන්නාරම සහ වව්නියාව දිස්ත්‍රික්කවලින් බව සඳහන්ය. ලැබී ඇති මුළු පැමිණිලි වලින් මැතිවරණ නීති උල්ලංඝණය කිරීමට අදාළ පැමිණිලි 157ක් ද, ප්‍රචණ්ඩ ක්‍රියාවන්ට අදාළ පැමිණිලි 16ක් ද වන බව එම පැමිණිලි අංශය පවසයි.", "URL": "https://sinhala.adaderana.lk/news.php?nid=36856", "Category": null, "Parent URL": null}