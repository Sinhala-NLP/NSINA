{"Source": "Adaderana", "Timestamp": "June 3, 2010 10:58 am", "Headline": "අන්තර්ජාලයෙන් සහ (DVD) පෙළපොත්", "News Content": "පාසැල් සිසුන්ට තම විෂය ධාරාවන් සඳහා වන පෙළ පොත් අන්තර්ජාලය සහ (DVD) සංගෘහිත තැටි ඔස්සේ හැදෑරීමට අවකාශ උදා වේ. ඉ-පෙළ පොත් ව්‍යාපෘතිය යටතේ මෙය ක්‍රියාත්මක වන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය(ICTA) සදහන් කරයි. මෙහි මුල් පියවර වශයෙන් 11 වසර ගණිතය විද්‍යාව ඉතිහාසය සහ ඉංග්‍රීසි යන විෂයන්ට අයත් පෙළ පොත් මෙසේ අන්තර්ජාලය සහ සංගෘහිත තැටි ඔස්සේ හැදැරීමට ඉදිරියේදී හැකියාව ලැබේ. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) සහ අධ්‍යාපන ප්‍රකාශන දෙපාර්තමේන්තුව ඒකාබද්ධව මෙම ව්‍යපෘතිය ක්‍රියාවට නංවා ඇත. පාසැලේදී ගුරුවරයෙකුගෙන් ශිෂ්‍යයෙකු ඉගෙන ගන්නා ආකාරයටම මෙමගින්ද තම අධ්‍යපන කටයුතු පහසුවෙන් සිදුකර ගත හැකි වන පරිදි මෙම මෘදුකාංග සකස් කර තිබීම විශේෂත්වයකි. අන්තර්ජාල පහසුකම් නොමැති ශිෂ්‍ය සදහා නැණසල මධ්‍යස්ථාන ඔස්සේ මෙම පහසුකම් ලබා ගත හැකිවේ.www.edupub.gov.lk යන වෙබ් අඩවියට පිවිසීමෙන් මේ පිළිබදව වැඩි විස්තර දැන ගත හැක.", "URL": "https://sinhala.adaderana.lk/news.php?nid=8778", "Category": null, "Parent URL": null}