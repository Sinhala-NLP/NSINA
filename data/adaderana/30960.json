{"Source": "Adaderana", "Timestamp": "January 22, 2013 08:12 am", "Headline": "ආදිවාසීහූ 5000ක් එපා කියති", "News Content": "විවාහයක් ලියාපදිංචි කිරීම සඳහා අය කරනු ලබන නව ගාස්තුව ආදීවාසීන්ගෙන් අය කර නොගන්නා ලෙස ආදීවාසී නායක ඌරුවරිගේ වන්නියලැ ඇත්තෝ ඉල්ලීමක් කරයි. විවාහ ලියාපදිංචි කිරීම සඳහා වන රුපියල් 5,000 ක මුදල කැලෙන් සහ වගාවෙන් ජීවත් වන ආදීවාසීන්ට දැරීමට නොහැකි බව හෙතෙම පෙන්වාදෙයි. ආදීවාසී සම්ප්‍රදාය අනුව අතීතයේ දී විවාහය ලියාපදිංචි නොකර නමුත් වර්තමානයේ දරුවන්ට උප්පැන්න ලබාදීමේ දී ඇති විය හැකි ගැටලු හා පාසල්වලට ඇතුළත් කිරීමේ දී ඇති වන ගැටලු හේතුවෙන් විවාහ ලියාපදිංචි කිරීමට ආදීවාසීන් පෙළඹී ඇති බව වන්නියලැ ඇත්තන් පවසයි. සුදු පාලකයින් රට පාලනය කරන කාලයේ පවා ආදීවාසීන් සියලු බදුවලින් නිදහස් කර තිබු බව ආදීවාසී නායක ඌරුවරිගේ වන්නියලැ ඇත්තන් ප්‍රකාශ කළේය.", "URL": "https://sinhala.adaderana.lk/news.php?nid=30960", "Category": null, "Parent URL": null}