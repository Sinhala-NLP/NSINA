{"Source": "Adaderana", "Timestamp": "February 7, 2013 04:17 pm", "Headline": " දූෂණ වළක්වන්න ලංගමයට අලුතින් දැම්මත් ඒ අයත් දූෂිතයි", "News Content": "ලංකා ගමනාගමන මණ්ඩලයේ වංචා සහ දූෂණ වැළැක්වීමට අලුතින් නිලධාරීන් යෙදවුව ද එම පිරිස ද වංචා දූෂණ ක්‍රියාවල නිරත වන බව ප්‍රවාහන අමාත්‍ය කුමාර වෙල්ගම මහතා පවසයි. වංචා සහ දූෂණ වලින් ඈත්ව එක්ව කටයුතු කිරීමෙන් ලංකා ගමනා ගමන මණ්ඩලය ගොඩනැගිය හැකි බව අමාත්‍යවරයා කියා සිටියි. කුරුණෑගල , උතුර ඩිපෝ පරිශ්‍රයේ පැවති උත්සවයක එක්වෙමින් කුමාර වෙල්ගම අමාත්‍යවරයා මේ අදහස් පළ කළේය. එහිදී වැඩිදුරටත් අදහස් දැක්වූ අමාත්‍යවරයා කියා සිටියේ පෞද්ගලික අංශයට වඩා ලංකා ගමනාගමන මණ්ඩලය පිළිබඳව ජනතාව තුළ විශ්වාසයක් පවතින බවයි. මේ හේතුවෙන් දූෂණ වංචා අවම කර කැපවීමෙන් රාජකාරී කටයුතු සිදු කිරීම මගින් ලංකා ගමනා ගමන මණ්ඩලය ගොඩ නැගීමට හැකි වන බව කුමාර වෙල්ගම අමාත්‍යවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=31432", "Category": null, "Parent URL": null}