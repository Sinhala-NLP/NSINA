{"Source": "Adaderana", "Timestamp": "March 19, 2013 08:39 am", "Headline": "මෙරට විශාලතම සූර්ය බලශක්ති බලාගාරය ජනතා අයිතියට", "News Content": "ශ්‍රී ලංකාවේ ඉදිකළ විශාලතම සූර්ය බලශක්ති බලාගාරය ජනතා අයිතියට පත් කර තිබේ. හම්බන්තොට බරුතැන්කන්දේ ඉදිකළ ප්‍රධාන ජාතික විදුලි ජාලය හා සම්බන්ධිත මෙම සූර්ය බලශක්ති බලාගාරය ජනාධිපති මහින්ද රාජපක්ෂ මහතා විසින් ඊයේ පස්වරුවේ විවෘත කරන ලදී. කිලෝවොට් 737ක ධාරිතාවක් යුක්ත මෙම බලාගාරය ඉදිකිරීම සඳහා වැය කර ඇති මුදල රුපියල් මිලියන 1025කි. ජපාන රජයේ පරිත්‍යාගයක් ලෙස ඉදිකළ මෙම බලාගාරය මගින් වසරකට විදුලි ඒකක දස ලක්ෂ 97,700ක් ජනනය කිරීමට නියමිතය. මෙරට බලශක්ති සුරක්ෂිතතාවය තහවුරු කිරීමටත් රජයේ සංවර්ධන ප්‍රතිපත්ති රාමුවෙහි දැක්වෙන අප රට ආසියාතික කලාපයේ බලශක්ති කේන්ද්‍රස්ථානයක් බවට පත් කිරීමේ ඉලක්කය සාක්ෂාත් කරගැනීමටත් මෙමගින් පිටුබලයක් සැපයෙනු ඇති බව පරිසර හා පුනර්ජනනීය බලශක්ති අමාත්‍යාංශය පවසයි.", "URL": "https://sinhala.adaderana.lk/news.php?nid=32538", "Category": null, "Parent URL": null}