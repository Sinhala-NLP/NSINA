{"Source": "Adaderana", "Timestamp": "August 19, 2014 10:34 am", "Headline": " ශ්‍රී ලංකා මුහුදු සීමාවේ අවුරුදු 2ක 3ක් මාළු බාන්න දුන්නා නම්  ප්‍රශ්නය ඉවරයි!", "News Content": "ඉන්දීය අග්‍රාමාත්‍ය නරේන්ද්‍ර මෝඩි ලබන වසර මුලදී ශ්‍රී ලංකාවේ සංචාරය කිරීමට ඉඩ ඇතැයි එරට භාරතීය ජනතා පක්ෂයේ ජ්‍යෙෂ්ඨ සාමාජික සුබ්‍රමනියන් ස්වාමි මහතා පවසයි. මේ වසරේ නොවැම්බරයේදී ඉන්දීය ජාතික ආරක්ෂක උපදේශකවරයා ශ්‍රී ලංකාවට පැමිණෙනු ඇතැයිද හෙතෙම කියයි. ඔහු මේ බව සඳහන් කළේ කොළඹදී ඊයේ ආරම්භ වූ ආරක්ෂක සමුළුව අතරවාරයේ තෝරාගත් මාධ්‍යවේදීන් පිරිසක් සමග පැවැති ප්‍රවෘත්ති සාකච්ඡාවකදීය. ශ්‍රී ලංකාව සම්බන්ධයෙන් ඉන්දියාවේ ප්‍රතිපත්තිය සකසන්නේ එරට ප්‍රාන්ත රජයන්, නොව මධ්‍යම රජය බවත්, ප්‍රාන්තවල උපදෙස් ලබාගනු ලැබුවද අවසන් තීරණය සතු වන්නේ මධ්‍යම රජයට යැයි හෙතෙම එහිදී පවසා තිබේ. තමිල්නාඩු විරෝධය හමුවේ තමන් ශ්‍රී ලංකාවේ පැවැත්වෙන ආරක්ෂක සමුළුවට සහභාගි වූයේ අගමැති මෝඩිගේ හා සිය පක්ෂයේ නායක අමිත් ෂා විසින් තමන්ට එයට සහභාගි වන්නැයි කළ දැනුම්දීම මත යැයිද සුබ්‍රනියන් ස්වාමි පවසා ඇත. ඉන්දීය පාර්ලිමේන්තුවේ බහුතරය ඇත්තේ භාරතීය ජනතා පක්ෂයට බවත්, ප්‍රාන්ත රජයන්ට යටත් වීමට අවශ්‍ය නැති බවත්, පෙන්වාදී ඇති ස්වාමි මහතා තමිල්නාඩුවේ උද්ඝෝෂණ කළ පමණින් ඊට ප්‍රතිචාර දැක්වීමට අවශ්‍යතාවයක් නැතැයිද පවසා තිබේ. කච්චතිව් දූපතේ අයිතිය තමිල්නාඩු ප්‍රාන්ත රජය විසින් ඉල්ලීම සම්බන්ධයෙන් ඇසූ පැනයකට පිළිතුරු ලෙස හෙතෙම සඳහන් කර ඇත්තේ එම ගැටලුව මේවන විට සමථයකට පත්කර ඇති බවයි. තමිල්නාඩු හමුදා කඳවුරුවල ශ්‍රී ලංකා ආරක්ෂක අංශ සඳහා පුහුණුව ලබාදෙන්නේදැයි ඇසූ පැනයකට “අවශ්‍ය වුවහොත් එසේ කරනවා“ යනුවෙන් පිළිතුරු දී තිබේ. කච්චතිව් දූපත ගිවිසුමකින් ශ්‍රී ලංකාවට පවරාදීම ගැන තමිල්නාඩු රජය දැනුවත් කර නැති බවත්, කෙසේ වුවද ඉන්දිරා ඝාන්ධි විසින් මේ ගැන කරුණානිධි දැනුවත් කර ඇති බවත්, ඒ මහතා කියා ඇත. ජයලලිතා ජයරාම් තමිල්නාඩු මහඇමතිවරියගෙන් එල්ල වන බලපෑම් හමුවේ ඉන්දීය රජයේ ක්‍රියා පිළිවෙත කෙසේදැයි මාධ්‍යවේදියෙකුගේ පැනයකට පිළිතුරු ලෙස සුබ්‍රනියන් ස්වාමි පවසා ඇත්තේ ජයලලිතා යනු රට වෙනුවෙන් පෙනී සිටින ජාතික අවශ්‍යතාවය අනූව කටයුතු කරන තැනැත්තියක් ලෙස බවයි. “මම කොයිම්බතොරේ හා මදුරෙයි ප්‍රදේශවල රැස්වීම් දෙකක් ඇමතුවා තමිල්නාඩු රජය සම්පූර්ණ ආරක්ෂාව දුන්නා“ ලෙස හෙතෙම සඳහන් කර ඇත. ධීවර ගැටලුව ගැන අදහස් දක්වමින් ස්වාමි පවසා ඇත්තේ තමිල්නාඩු ධීවරයින්ට වසර 2ක 3ක් ජාත්‍යන්තර ශ්‍රී ලංකා මුහුදේ මසුන් මැරීමට ඉඩදෙන්නේ නම් ඉන්දීය මුහුදු සීමාවේ අදාළ කාලසීමාවේදී මසුන් බෝවන බැවින් මෙම ගැටලුව විසඳෙන බවයි. ශ්‍රී ලංකාව චීනය සමග සබඳතා වර්ධනය කර ගැනීම ගැන ඇසූ පැනයකට හෙතෙම සඳහන් කර ඇත්තේ චීනය සමග කරන ගනුදෙනු ගැන ශ්‍රී ලංකා රජය ඉන්දියාව දැනුවත් කරන බවයි.", "URL": "https://sinhala.adaderana.lk/news.php?nid=45452", "Category": null, "Parent URL": null}