{"Source": "Adaderana", "Timestamp": "August 10, 2019 04:32 pm", "Headline": "පෙටා ෆියෙස්ට්‍රා 2019 අදින් ඇරඹෙයි", "News Content": "පාස්කු ඉරිදා ත්‍රස්ත ප්‍රහාරයෙන් කඩා වැටුණු මෙරට වෙළඳ ආර්ථිකය නැවත පණගැන්වීමේ අරමුණෙන් කර්මාන්ත හා වාණිජ කටයුතු අමාත්‍යංශය සංවිධාන කළ පෙටා ෆියෙස්ට්‍රා 2019 වැඩසටහන අද (10) ආරම්භ කෙරුණි. ඒ පිටකොටුව,කෙළින් වීදිය කේන්ද්‍ර කරගෙනයි. කර්මාන්ත හා වාණිජ කටයුතු අමාත්‍යංශය සංවිධාන කළ පෙටා ෆියෙස්ට්‍රා 2019 වැඩසටහනේ සමාරම්භක උත්සවය අද පෙරවරුවේ පිටකොටුව කෙළින් වීදිය කේන්ද්‍ර කර ආරම්භ වුණි. ඒ විෂය භාර අමාත්‍ය රිෂාඩ් බදියුදීන් සහ රාජ්‍ය අමාත්‍ය බුද්ධික පතිරණ යන මහත්වරුන්ගේ ප්‍රධානත්වයෙනි. කර්මාන්ත හා වාණිජ කටයුතු රාජ්‍ය අමාත්‍ය බුද්ධික පතිරණ මහතා ප්‍රකාශ කළේ ප්‍රහාරයෙන් පසු බිඳ වැටුණු පිට කොටුවේ වෙළඳ ව්‍යාපාර කටයුතු නැවත යථා තත්ත්වයට පත්ව ඇති බවත් මේ පණිවුඩය දෙස් විදෙස් ප්‍රජාවට ලබා දීමට අවශ්‍ය වු බවයි. එමෙන්ම නැවත ශ්‍රී ලංකාව තුළ බිය සැකයකින් තොරව ව්‍යාපාර කටයුතුවල නිරත විය හැකි බවට විදේශීය රටවලට පණිවිඩයක් ලබා දීමට මේ හරහා උත්සාහ ගන්නා බවත් බුද්ධික පතිරණ මහතා පැවසීය. පාස්කු 21 ප්‍රහාරයෙන් පසු ජාතින් අතර අසමඟිය ඇති කිරීමට ඇතැම් පිරිස් උත්සාහ ගත් අතර සියලුම ආගම් ජාතීන්ට අයත් පිරිස් එකට එක්වී ව්‍යාපාර කටයුතු සිදුකිරීමෙන් එකමුතුකම ප්‍රදර්ශනය කිරීමට පෙටා ෆියෙස්ට්‍රා වැඩසටහන හොඳ ආරම්භයක් බව එහිදී අදහස් දැක්වු කර්මාන්ත හා වාණිජ කටයුතු අමාත්‍ය රිෂාඩ් බදුයුදීන් මහතා කියා සිටියේය.", "URL": "https://sinhala.adaderana.lk/news.php?nid=116240", "Category": null, "Parent URL": null}