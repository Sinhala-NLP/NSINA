{"Source": "Adaderana", "Timestamp": "October 15, 2012 02:08 pm", "Headline": "අධිකරණ ලේකම්ට පහරදුන් අය නිදැල්ලේ", "News Content": "අධිකරණ සේවා කොමිෂන් සභාවේ ලේකම් මංජුල තිලකරත්න මහතාට මැර ප‍්‍රහාරයක් එල්ලකළ පුද්ගලයින් කිසිවෙකුත් අත්අඩංගුවට ගැනීමට පොලීසියට මේ දක්වා නොහැකිවී ඇතැයි එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. මෙම ප්‍රහාරය එල්ල කර සතියකට වඩා කාලයක් ගතව ඇතත් ඊට සම්බන්ධ සැකකරුවන් නිදැල්ලේ සිටින බව ඔහු පෙන්වා‍දුන්නේය. එහෙත් මැති ඇමතිවරුන් ඒ පිළිබඳව විහිළු ප්‍රකාශ කරමින් එය යට ගැසීමේ උත්සහයක නිරතවන බව ඔහු චෝදනා කරයි. කොළඹදී අද (15) පෙරවරුවේ පැවති මාධ්‍ය හමුවකට සහභාගී වෙමින් මන්ත්‍රීවරයා මේ බව පැවසුවේය. මෙවැනි සිද්ධීන් සම්බන්ධයෙන් කිසිදු පියවරක් නොගැනීම තුළ ජාත්‍යන්තරයට තවදුරටත් ශ්‍රී ලංකාවට අතපෙවීමට ඉඩ සැලසෙන බව මන්ත්‍රීවරයා එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=28304", "Category": null, "Parent URL": null}