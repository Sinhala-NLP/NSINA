{"Source": "Adaderana", "Timestamp": "March 20, 2014 02:25 pm", "Headline": "පාරිභෝගික අධිකාරියෙන් තවත් හපන්කමක්", "News Content": "ප්‍රමිතියෙන් තොරව නිෂ්පාදනය කරන ලද දඟර වානේ කම්බි තොගයක් කුරුණෑගල, වැල්ලව ප්‍රදේශයේ යකඩ කර්මාන්ත ශාලාවක තිබී පාරිභෝගික අධිකාරිය බාරයට ගෙන තිබේ. අදාළ කර්මාන්ත ශාලාවේ තිබී දඟර වානේ කම්බි කිලෝ ග්‍රෑම් 85,000ක් පාරිභෝගික අධිකාරියට ගෙන ඇති බව සඳහන්ය. එම දඟර වානේ කම්බි තොගයේ වටිනාකම රුපියල් ලක්ෂ 140ක් පමණ වන බව පාරිභෝගික අධිකාරිය පැවසුවේය. ගොඩනැගිලි ඉදිකිරීමට ගන්නා යකඩ හා වානේ නිෂ්පාදනයේ දී ප්‍රමිති සහතිකය අනිවාර්ය වුවද එම වානේ කම්බි වල ප්‍රමිති සහතිකය සටහන්ව නොතිබු බව පාරිභෝගික අධිකාරිය පවසන්නේය. පසුගිය කාලයේදී නිතර අසන්නට ලැබුණේ පරිභෝජනයට නුසුදුසු ආහාර නිෂ්පාදනය හා බෙදාහැරෙන ස්ථාන රැසක් පාරිභෝගික අධිකාරිය විසින් වැටලූ බවය. ඒ අනූව ආහාර පානවලට අමතරව ප්‍රමිතියෙන් තොර යකඩ ද්‍රව්‍ය තොගයක්ද සොයා ගැනීමට පාරිභෝගික අධිකාරිය සමත් වීම විශේෂත්වයකි.", "URL": "https://sinhala.adaderana.lk/news.php?nid=41940", "Category": null, "Parent URL": null}