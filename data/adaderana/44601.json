{"Source": "Adaderana", "Timestamp": "July 11, 2014 02:48 pm", "Headline": "ගාල්ලේ ළදරු මරණ බැක්ටීරියා - වෛරස් ආසාධනයකින්ද?", "News Content": "හඳුනානොගත් උණ රෝගයකින් මියගිය ගාල්ල, බද්දේගම හා වැලිවිටිය, දිවිතුරු ප්‍රාදේශීය සභා බල ප්‍රදේශයන් හි කුඩා දරුවන් දෙදෙනාගේ සිරුරු වල සාම්පල කොටස් වැඩිදුර පරීක්ෂණ සඳහා බොරැල්ල වෛද්‍ය පර්යේෂණායතනයට යවා තිබේ. බැක්ටීරියා හෝ වෛරස් ආසාධනයකින් එක් දරුවෙකු මියගොස් ඇතැයි සැක කරන බවත් අනෙක් දරුවාගේ මරණය හෘදයාබාධයක් බවට සැක කරන බවත් ගාල්ල දිස්ත්‍රීක් සෞඛ්‍ය සේවා අධ්‍යක්ෂ කේ. එල්. ජයවික්‍රම මහතා පැවසූ බව අප වාර්තාකරු සඳහන් කළේය. කෙසේ වෙතත් මේ ගැන වැඩිදුර පරීක්ෂණ සඳහා ඔවුන්ගේ සිරුරේ සාම්පල කොටස් වෛද්‍ය පර්යේෂණායතනයට එවීමට පියවර ගෙන තිබේ. ඉකුත් දිනවල එසේ මියගොස් තිබුණේ ගාල්ල, බද්දේගම හා වැලිවිටිය දිවිතුරු ප්‍රාදේශීය සභා බල ප්‍රදේශයන් හි අවුරුදු 4යි මාස 8ක දරුවෙක් හා අවුරුදු 5යි මාස 5ක්වන දරුවන් දෙදෙනෙකි. මෙම සිද්ධියත් සමග බද්දේගම ප‍්‍රාදේශීය සභා බල ප‍්‍රදේශයේ පිහිටි සියලු පෙර පාසල් ද මේවන විට තාවකාලිකව වසා දමා තිබේ. මෙම සිද්ධිය ගැන සෞඛ්‍ය අමාත්‍යංශය ද විශේෂ පරීක්ෂණයක් ආරම්භ කර ඇත.. මෙම වාතාවරණය යටතේ වතුර උණුකර නිවා පානය කරන ලෙසත්, පිරිසිදු කෑම ආහාරයට ගන්නා ලෙසත් හැකි සැමවිටම ‍යහපත් සෞඛ්‍ය පුරුදු අනුගමනය කරන ලෙසත් සෞඛ්‍ය බලධාරීන් ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=44601", "Category": null, "Parent URL": null}