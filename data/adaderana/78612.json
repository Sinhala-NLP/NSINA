{"Source": "Adaderana", "Timestamp": "October 11, 2017 04:37 pm", "Headline": "බැසිල්ට අභියෝගයක් ", "News Content": "හැකියාවක් තිබේ නම් ශ්‍රී ලංකා නිදහස් පක්ෂයේ සංවිධායකවරුන් හෝ පත්කර පෙන්වන ලෙස බස්නාහිර පළාත් අමාත්‍ය ගාමිණි තිලකසිරි මහතා බැසිල් රාජපක්ෂ මහතාට අභියෝග කරයි. අද(11) පැවති මාධ්‍ය හමුවකට එක්වෙමින් අමාත්‍යවරයා මෙම අදහස් පළ කළේය. පසුගිය ආණ්ඩුව පැරදෙන්න ප්‍රධානතම හේතුව බැසිල් රාජපක්ෂ මහතාගේ ක්‍රියාකලාපය බවත්, සහෝදරයා පැරදුන විගස රට හැරදමා ගිය බව ද පැවසු තිලකසිරි මහතා ජනතාව ඔහුට පිළිතුරු ලබා දීමට වෙලාව පැමිණෙන තුරු බලා සිටින බවද කියා සිටියේය. එමෙන්ම යහපාලන ආණ්ඩුව එක්තරා ආකාරයකින් ජනතාව අතර අප්‍රසාදයට පත්වීමට ශ්‍රී ලංකා නිදහස් පක්ෂයේ නොව එක්සත් ජාතික පක්ෂයේ ඇතැම් අයගේ ක්‍රියාකලාපයන් හේතු වු බව ද පැවසු අමාත්‍යවරයා වැරදි ක්‍රියාවන් සිදු කළ පිරිසට වත්මන් යහපාලන ආණ්ඩුව පෙරළා දැමීමේ අවශ්‍යතාවයක් පවතින බවද කියා සිටියේය. කෙසේ වෙතත් සමහර පක්ෂ විවිධ කරුණු මතුකරමින් ආණ්ඩුව පෙරළිමට උත්සහ ගත්ත ද 2020 වන තෙක් ආණ්ඩුව පවතින බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=78612", "Category": null, "Parent URL": null}