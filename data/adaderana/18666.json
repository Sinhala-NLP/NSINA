{"Source": "Adaderana", "Timestamp": "September 12, 2011 12:36 pm", "Headline": "ටී. එන්. ඒ හා රොබට් ඕ බ්ලේක් අතර සාකච්ඡාවක් ", "News Content": "අද(12) පෙරවරුවේ දෙමළ ජාතික සන්ධානය ශ්‍රී ලංකාවට පැමිණ සිටින දකුණු සහ මධ්‍යම ආසියානු කටයුතු පිළිබඳ එක්සත් ජනපදයේ සහකාර රාජ්‍ය ලේකම් රොබට් ඕ බ්ලේක් මහතා සමග සාකච්ඡාවක් පැවැත්වූ බව එම පක්ෂයේ පාර්ලිමේන්තු මන්ත්‍රී එම්. ඒ. සුමන්දිරන් මහතා පැවසුවේය. දෙමළ ජාතික සන්ධාන පාර්ලිමේන්තු කණ්ඩායම් නායක ආර්. සම්බන්ධන් මහතා සහ තමන් එම සාකච්ඡාව සඳහා සහභාගි වූ බව ද අද දෙරණ වෙත අදහස් දක්වමින් ඒ මහතා ප්‍රකාශ කළේය. දේශපාලන විසඳුමක් ලබාගැනීම ඇතුළු ද්‍රවිඩ ජාතික සන්ධානයේ ස්ථාවරයන් පිළිබඳව මෙහිදී රොබට් ඕ බ්ලේක් මහතා සමග දීර්ඝ වශයෙන් සාකච්ඡාවට ලක්වූ බව ද ඔහු කියා සිටියේය. මෙම සාකච්ඡාව සඳහා රොබට් ඕ මහතා සමග අමෙරිකා එක්සත් ජනපද තානාපතිනී පැට්‍රිෂියා බියුටෙනිස් මහත්මිය ද සහභාගි වූ බව සුමන්දිරන් මහතා ප්‍රකාශ කළේය.", "URL": "https://sinhala.adaderana.lk/news.php?nid=18666", "Category": null, "Parent URL": null}