{"Source": "Adaderana", "Timestamp": "November 7, 2017 07:13 am", "Headline": "ප‍්‍රමාණවත් තරම් තවමත් තෙල් නෑ-ජනතාව දැඩි අසීරුතාවයක", "News Content": "අද(07) දිනයේ ද ගත වු දින කිහිපයේ දී වෙළෙදපලට නිකුත් කෙරුණු පෙට‍්‍රල් ප‍්‍රමාණය ජනතාව වෙත නිකුත් කිරීමට හැකි වු බව වාර්තා වෙයි. එළඹෙන 9 වැනිදා ඉන්ධන රැගත් නෞකාව දිවයිනට පැමිණෙනතෙක් පවතින ඉන්ධන තොග ප‍්‍රමාණය කළමනාකරණය කිරීමට සිදුව ඇති බව සදහන් වෙයි. දෛනික ඉන්ධන පරිභෝජන ප‍්‍රමාණයෙන් දැනට නිකුත් කළ හැකි වන්නේ සියයට 80ක පමණ ප‍්‍රමාණයක් බව පැවසෙයි. කෙසේ වෙතත් ජනතාව වැඩි භාවිතයට පෙළඹීම හේතුවෙන් සාමාන්‍ය දෛනික ඉන්ධන අවශ්‍යතාවට වඩා ඉහළ ඉන්ධන අවශ්‍යතාවක් පවතින බව ලංකා ඛනිජ තෙල් නිදහස් සේවක සංගමයේ ලේකම් ජයන්ත පරෙයිගම මහතා පවසයි. ඊයේ(06) දිනය තුළ ද දිවයින පුරා ඉන්ධන පිරවුම්හල් අසල දිගු පෝලීම් දක්නට ලැබුණි. මේ හේතුවෙන් ජනතාව දැඩි දුෂ්කරතාවට පත්ව සිටියේය. ජනතාව පවසන්නේ ආණ්ඩුවේ අදූරදර්ශි ක‍්‍රියාකලාපය හේතුවෙන් තමන් දුෂ්කරතාවට පත්ව ඇති බවයි. මෙවැනි වාතාවරණයක් යළි ඇති නොවීම සදහා ආණ්ඩුව වගබලා ගත යුතු බව ඛනිජ තෙල් වෘත්තීය සමිති එකමුතුවේ කැදවුම්කරු ඩි.ජේ.රාජකරුණා මහතා පෙන්වා දෙයි. ලංකා ඉන්දියන් ඔයිල් සමාගම සතුව මුළු ඉන්ධන හල් ප‍්‍රමාණයෙන් සියයට 20ක පමණ ප‍්‍රමාණයක් එනම් ඉන්ධනහල් 261ක ප‍්‍රමාණයක් තබාගෙන මෙරට ඉන්ධන අලෙවිය පාලනය කිරීමට එම සමාගම උත්සාහ දරමින් සිටින බව ඔහු පවසයි. ත‍්‍රීකුණාමල ඉන්ධන ටැංකි ප‍්‍රමාණය ඉන්දියාවට ලබාදුනහොත් දැඩි විපාකවලට මුහුණදීමට සිදුවනු ඇති බව ඩි.ජේ.රාජකරුණා මහතා පෙන්වා දෙයි.", "URL": "https://sinhala.adaderana.lk/news.php?nid=79585", "Category": null, "Parent URL": null}