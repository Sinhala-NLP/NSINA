{"Source": "Adaderana", "Timestamp": "April 24, 2019 02:27 pm", "Headline": "ඝාතන තැතක් සම්බන්ධයෙන් කළුවා රිමාන්ඩ්", "News Content": "රණවකගේ ධම්මික නුවන් රණවක හෙවත් කළුවා අද(24 ) මොරවක මහේස්ත්‍රාත් අධිකරණයට ඉදිරිපත් කිරීමෙන් අනතුරු එළඹෙන මැයි මස 07 දින දක්වා රක්ෂිත බන්ධනාගාර ගත කිරීමට මොරවක මහේස්ත්‍රාත්වරිය නියෝග කර තිබේ. ඔහු එලෙස රක්ෂිත බන්ධනාගාරගත කළේ 2018 වසරේ ඔක්තෝම්බර් 27 දින මාතර රොටුඹ ප්‍රදේශයේ දී නාලක පුෂ්ප කුමාර යන ව්‍යාපාරිකයා සහ ජාසිංකන්දගේ නිලංග සඳරුවන් යන ඔහුගේ සහායකයා රොටුඹ ප්‍රදේශය වෙළඳසල තුළදී ටී-56 ගිනි අවියකින් වෙඩිතබා ඝාතනය කිරීමට තැත් කිරීමේ අපරාධය සඳහා වෙඩික්කරු සපයාදීමට කටයුතු තොරතුරු සහ විමර්ශන වලදී අනාවරණය වි තිබීම හේතුවෙනි. මාකඳුරේ මධුෂ් සමඟ ඩුබායිහි පැවති සාදයක දී අත්අඩංගුවට පත්ව එරටින් ඊයේ(23) පිටුවහල් කිරීමෙන් අනතුරුව රහස් පොලීසියේ කටුනායක ගුවන් තොටුපල ඒකකය විසින් ඊයේ අත්අඩංගුවට ගනු ලැබීමෙන් අනතුරුව අද (24) මොරවක මහේස්ත්‍රාත් අධිකරණයට ඉදිරිපත් කිරීමට රොටුඹ පොලීසිය කටයුතු කළ බව අප වර්තාකරු පවසයි. ඩුබායි රටට පැමිණීම සඳහා සියලු වියදම් සහ වීසා ලබාදීම රොටුඹ අමිල විසින් ඩුබායි සිට සපයා ඇති බව රොටුඹ පොලීසිය සිදු කළ පරීක්ෂණ වලදී අනාවරණය වී ඇති බව රොටුඹ පොලිස් ස්ථානාධිපති පොලිස් පරීක්ෂක සනත් කුමාර මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=108604", "Category": null, "Parent URL": null}