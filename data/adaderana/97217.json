{"Source": "Adaderana", "Timestamp": "October 5, 2018 11:42 am", "Headline": "ජීවන වියදමට සරිලන වැටුපක් ඉල්ලා මස්කෙළිය වටලයි", "News Content": "මස්කෙළිය, මෝකා තේවතුයායේ කාර්යාලය ඉදිරිපිටදී එම වතුයායේ හා ගාඩ්මෝර් පෞද්ගලික වතුයායේ කම්කරුවන් විශාල පිරිසක් උද්ඝෝෂණයක නිරත වූ බව අද දෙරණ වාර්තාකරු පවසයි. අද(05) පෙරවරු 09.00 ට පමණ මෙම උද්ඝෝෂණයක පැවති බව වාර්තා වෙයි. ජාතික කම්කරු සංගමය මඟින් සංවිධානය කර තිබූ මෙම උද්ඝෝෂණයට එක්ව සිටි කම්කරුවන් කියා සිටියේ, තම දෛනික වැටුප ජීවන වියදමට සරිලන ලෙස අවම වශයෙන් රුපියල් 1000 දක්වා ඉහළ දමන ලෙසත්, සාධාරණ වැටුප් වැඩි කිරීමක් නොකළහොත් අඛණ්ඩ උස්ඝෝෂණයක් ඉදිරියට දියත් කරන බවත්ය. මෙම අවස්ථාවට මස්කෙළිය වැවිලි සමාගමට අයත් මෝකා තේ වතුයායේ කම්කරුවන් හා ගාඩ්මෝර් පෞද්ගලික තේ වතුයායේ කම්කරුවන් 500 කට ආසන්න පිරිසක් සහභාගී වූ අතර ඔවුන් පැයක පමණ කාලයක් උද්ඝෝෂණය කිරීමෙන් අනතුරුව තම දෛනික සේවා කටයුතු සඳහා පිටව ගිය බව අප වාර්තාකරු වැඩිදුරටත් පැවසීය. (ඡායාරූප-චන්දන ජයවීර)", "URL": "https://sinhala.adaderana.lk/news.php?nid=97217", "Category": null, "Parent URL": null}