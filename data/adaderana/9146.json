{"Source": "Adaderana", "Timestamp": "June 22, 2010 08:08 am", "Headline": "ආදායමෙන් 35%ක් මත්පැනට", "News Content": "මෙරට අඩු ආදායම් ලබන පවුල්වල ආදායමෙන් 35% ක මුදලක් මධ්‍යසාර පානය සඳහා වැය කරන බව සෞඛ්‍ය අමාත්‍යාංශය පවසයි. සෞඛ්‍ය අමාත්‍යාංශය සිදුකළ සමීක්ෂණයකට අනුව මේ බව අනාවරණය වී ඇති බව සඳහන්ය. පසුගිය වස‍රේ සිදුකළ මෙම සමීක්ෂණයේ දී අවුරුදු 15 සිට 64 දක්වා වයස් කාණ්ඩවල පිරිමි පුද්ගලයින් අතරින් 26% ක්ම මධ්‍යසාර භාවිතයට හුරු වී ඇති බව හෙළි වී තිබේ. ස්ත්‍රී පාර්ශවයෙන් 1 .2%ක් මධ්‍යසාර භාවිතයට හුරු වී ඇති බව එම වාර්තාව පෙන්වාදෙයි. මෙය පසුගිය වසරවලට සාපේක්ෂව වැඩිවීමක් බව සෞඛ්‍ය අමාත්‍යාංශය පවසයි. මේ හේතුවෙන් සෞඛ්‍ය ගැටලු පමණක් නොව සමාජ හා ආර්ථික ගැටලු රැසක් උද්ගත වී ඇති බව එම අමාත්‍යාංශය පවසයි. මෙම තත්ත්වය පාලනය කිරීම සඳහා\"ජාතික මානසික සෞඛ්‍ය සංසදය\"අද සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් කොළඹදී රැස්වීමට නියමිතය. මෙවර මෙහි තේමාව වනුයේ\"මධ්‍යසාර භාවිතය මර්දනය කරමු\" යන්නය.", "URL": "https://sinhala.adaderana.lk/news.php?nid=9146", "Category": null, "Parent URL": null}