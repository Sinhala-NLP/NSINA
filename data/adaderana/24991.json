{"Source": "Adaderana", "Timestamp": "June 13, 2012 10:31 am", "Headline": "හොරෙන් ඔස්ට්‍රේලියාවට යන්න හැදූ 53 ක් නාවික හමුදා දැලේ", "News Content": "ඔස්ට්‍රේලියාව බලා ගමන් කරමින් සිටි බවට සැකකෙරෙන ඉන්දීය ජාතිකයන් දෙදෙනෙකු ඇතුළු පුද්ගලයින් 53 දෙනෙකු නාවික හමුදාව විසින් අත්අඩංගුවට ගෙන තිබේ. නැගෙනහිර වෙරළේ සිට නාවික සැතපුම් 60 ක දුරක දී නාවික හමුදාව විසින් බෝට්ටුවක් පරීක්ෂාකර ඇති අතර ‍එහි දී මෙම පුද්ගලයින් අත්අඩංගුවට ගෙන ඇති බව සඳහන්ය. මෙහිදී ශ්‍රී ලාංකික ද්‍රවිඩ ජාතිකයන් 47 දෙනෙකු, ඉන්දීය ජාතිකයන් දෙදෙනෙකු සහ තවත් පුද්ගලයින් ‍ සිව් දෙනෙකු සිටි බව නාවික හමුදාව සඳහන් කරයි. සැකකරුවන් උඩප්පුව, හලාවත සහ ත්‍රිකුණාමලය යන ප්‍රදේශවල පදිංචිකරුවන් බව නාවික හමුදාව ප්‍රකාශ කර ඇත. සැකකරුවන් ඊයේ (12) පස්වරුවේ හම්බන්තොට මහේස්ත්‍රාත් අධිකරණයට ඉදිරිපත් කර ඇති අතර එහි දී මෙම පිරිස ලබන 20 වැනි දින දක්වා රක්ෂිත බන්ධනාගාර ගත කොට ඇත. අපරාධ පරීක්ෂණ දෙපාර්තමේන්තුව මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=24991", "Category": null, "Parent URL": null}