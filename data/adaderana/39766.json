{"Source": "Adaderana", "Timestamp": "December 22, 2013 08:12 am", "Headline": "රැකියා සඳහා සුඩානයට යන්නේ බලාගෙනයි", "News Content": "රැකියා සඳහා සුඩානයට යාම පිළිබඳ සැලකිළිමත් වන ලෙස විදේශ සේවා නියුක්ති කාර්යාංශය මෙරට ශ්‍රමිකයින්ගෙන් ඉල්ලීමක් කරයි. එම කාර්යාංශය පවසන්නේ සූඩානයේ පවතින ගැටුම් හේතුවෙන් ශ්‍රී ලාංකික ශ්‍රමිකයන්ට ද බලපෑම් එල්ල විය හැකි බවයි. එබැවින් සූඩානයේ රැකියා සඳහා පිටත්වීමට අපේක්ෂා කරන්නන් විදේශ සේවා නියුක්ති කාර්යාංශයේ උපදෙස් ලබාගත යුතුය. දකුණු සූඩානයේ ශ්‍රී ලාංකිකයින් 75 දෙනෙකු පමණ සේවයේ නිරතව සිටින අතර අවශ්‍ය වුවහොත් ඔවුන් ගෙන්වා ගැනීම කෙරෙහිද අවධානය යොමුකර ඇති බව විදේශ සේවා නියුක්ති කාර්යාංශය ප්‍රකාශ කළේය. සූඩාන ජනාධිපතිවරයා බලයෙන් පහකිරීම සඳහා කැරලිකරුවන් විසින් ප්‍රහාරයක් ආරම්භ කර ඇති අතර පසුගිය දින කිහිපය තුළ ප්‍රහාර වලින් පුද්ගලයින් 500 දෙනෙකුට වැඩි පිරිසක් මියගොස් තිබේ.", "URL": "https://sinhala.adaderana.lk/news.php?nid=39766", "Category": null, "Parent URL": null}