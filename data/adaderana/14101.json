{"Source": "Adaderana", "Timestamp": "February 9, 2011 12:14 pm", "Headline": "රුපියල් ලක්ෂ 10,000 ක් හොර පාරෙන් පන්නලා", "News Content": "රේගු පනත උල්ලංඝණය කරමින් ශ්‍රී ලංකාවේ විශාලතම මූල්‍ය වංචාවක් සිදුකළ බවට අත්අඩංගුවට ගෙන අද(09) මහාධිකරණයට ඉදිරිපත් කරනු ලැබූ සැකකරුවෙකුට ඇප ලබාදීම පිළිබඳ හෙට දිනයේ තීන්දුවක් ප්‍රකාශයට පත් කරන බව මහාධිකරණය විසින් දැනුම් දී තිබේ. අද(09) නඩුව කැඳවූ අවස්ථාවේදී මහාධිකරණ විනිසුරු ඩබ්ලිව්.එම්.පී.බී වරාවැව මහතා නියෝග කර සිටියේ ඇපදීම හෙට දිනයේ සලකා බලන බවයි. එහිදී ඇප ඉල්ලීම පිළිබඳ නීතිපතිවරයාගේ අදහසද හෙට දිනයේ අධිකරණයට දැනුම් දෙන ලෙස විනිසුරුවරයා විසින් රජයේ නීතිඥවරයාට නියෝග කළේය. මෙහිදී රජයේ නීතිඥවරයා අධිකරණයට කරුණු දක්වමින් කියා සිටියේ මෙම සැකකරු පෞද්ගලික බැංකුවක කළමනාකරුවෙකු ලෙස සේවය කරන බවත්,රුපියල් ලක්ෂ 10,000 ට අධික මුදලක් මොහු විසින් රේගු පනත උල්ලංඝණය කරමින් නීති විරෝධී ලෙස රටින් පිට කර ඇති බවට තහවුරු වී ඇති බවත්ය. එබැවින් යම් හෙයකින් මෙම සැකකරුට ඇප ලබා දෙන්නේනම් දැඩි කොන්දේසි සහිතව ඇප ලබාදිය යුතු බවද රජයේ නීතිඥවරයා අධිකරණය හමුවේ සඳහන් කර තිබේ. කෙසේ වුවද මෙම ඇප ඉල්ලීම පිළිබඳ හෙට දිනයේ සලකා බලන බව මහාධිකරණය විසින් තීරණය කරන ලදී.", "URL": "https://sinhala.adaderana.lk/news.php?nid=14101", "Category": null, "Parent URL": null}