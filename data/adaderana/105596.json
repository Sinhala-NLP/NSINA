{"Source": "Adaderana", "Timestamp": "March 6, 2019 05:08 pm", "Headline": "ශ්‍රී ලංකාවේ ලිංගික හා ප්‍රජනන සෞඛ්‍ය පිළිබඳ තොරතුරු වැඩි දියුණුවට ජපානයෙන් පරිත්‍යාගයක්", "News Content": "ශ්‍රී ලංකාවේ ලිංගික හා ප්‍රජනන සෞඛ්‍ය පිළිබඳ තොරතුරු සහ සේවාවන් වෙත ප්‍රවේශය වැඩිදියුණු කිරීම සඳහා ඩොලර් මිලියන 1.4ක් පරිත්‍යාග කර තිබේ. මේ සඳහා අද(06) දින එක්සත් ජාතීන්ගේ ජනගහන අරමුදල සමඟගිවිසුමකට එළඹ තිබේ. ස්ත්‍රී පුරුෂ සමාජභාවය මත පදනම් වූ ප්‍රචණ්ඩත්වයෙන් බේරුණු කාන්තාවන් වෙනුවෙන් සේවාවන් වෙත ප්‍රවේශය ලබාදීම ද ඒ සඳහා අදාළ තුන් අවුරුදු වැඩසටහනට අයත් වෙයි. කාන්තාවන්ට සහ ගැහැණු ළමයින්ට ලිංගික ප්‍රජනන සෞඛ්‍ය සහ හිමිකම් පූර්ණව අවබෝධ කරගැනීමට හා භාවිතා කිරීමට එය අත්‍යවශ්‍ය වන බව ද එක්සත් ජාතීන්ගේ ජනගහන අරමුදල නිවේදනයක් නිකුත් කරමින් පවසයි. මෙම අවස්ථාව අමතමින් ශ්‍රී ලංකාවේ ජපන් තානාපති අකිරා සුගියාමා මෙසේ පැවසී ය. “ස්ත්‍රී පුරුෂ සමාජභාවී සමානාත්මතාව සම්බන්ධ සාධනීය වෙනස්කම් ඇති කිරීමත්, කාන්තාවන් සහ ගැහැණු ළමයින් බලසතු කිරීමත්, ඔවුන්ගේ මානව හිමිකම්වලට ගරු කිරීමත් ඔස්සේ සාමය තිරසර කිරීමේ ක්‍රියාවලිය වේගවත් කිරීම පිණිස ජපාන රජය යෙන් මිලියන 163ක් හෙවත් දළ වශයෙන් එක්සත් ජනපද ඩොලර් මිලියන 1.47ක මිදලක් එක්සත් ජාතීන්ගේ ජනගහන අරමුදලට ලබාදීමට තීරණය කර ඇත. G7 රාජ්‍ය එකමුතුවේ කාන්තාව, සාමෙය සහ ආරක්ෂාව සහයෝගිතා මුලපිරුම යටතේ, එම මුලපිරුමේ හවුල්කාර රට වන ශ්‍රී ලංකාවේ උත්සාහයන්ට ජපානය මෙසේ සහයෝගය දක්වයි. ” එක්සත් ජාතීන්ගේ ජනගහන අරමුදලේ ශ්‍රී ලංකා නියෝජිත රිට්සු නකේන් මහත්මිය මෙසේ පැවසීය. “පවුල් සැලසුම වැනි ලිංගික හා ප්‍රජනන සෞඛ්‍ය සේවා සහ තොරතුරු වෙත විශ්වීය ප්‍රවේශය තහවුරු කිරීම එක්සත් ජාතීන්ගේ ජනගහන අරමුදලේ දූත මෙහෙවරෙහි හදවත බඳු ය. ලිංගික හා ප්‍ පජනන සෞඛ්‍යය පිළිබඳ නිවැරදි දැනුම හේතුවෙන් ජනතාව බලසතු වෙනවා පමණක් නොව, එයින් මිත්‍යාවන් ද දුරලනු ලැබේ. ප්‍රජාවන් අතර ආතතීන් නිර්මාණය කිරීම සඳහා භාවිතා කරනු ලබන්නේ එවැනි මිත්‍යාවන් ය. මෙම කාලීන මුලපිරුම සඳහා ජපාන රජය ලබාදෙන අනගි සහාය අපි මහත් සේ අගය කරන්නෙමු. ශ්‍රී ලංකාවේ කාන්තාවන් සහ ගැහැණු ළමයින් බලසතු කිරීම සඳහා අපගේ ක්‍රියා ඉදිරියට ගෙන යාමට එය මහත් ධෛර්යයකි.” සෞඛ්‍යය, පෝෂණ සහ දේශීය වෛද්‍ය අමාත්‍යාංශය, අධ්‍යාපන අමාත්‍යාංශය සහ කාන්තා හා ළමා කටයුතු සහ වියළි කලාප සංවර්ධන අමාත්‍යාංශය යන අමාත්‍යාංශවලට මෙම වැඩසටහනින් සහාය ලැබේ.", "URL": "https://sinhala.adaderana.lk/news.php?nid=105596", "Category": null, "Parent URL": null}