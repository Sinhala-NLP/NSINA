{"Source": "Adaderana", "Timestamp": "July 7, 2019 10:54 am", "Headline": "නායකයින් පත් කිරීමේදී හොදින් සිතා බලා තීන්දු තීරණ ගත යුතුයි", "News Content": "නායකයින් පත් කිරීමේදී හොදින් සිතා බලා තීන්දු තීරණ ගත යුතු බවත්,එසේ නොවන්නේ නම් ජනතාවට සිදු වන්නේ තවත් අවුරුදු 05 ක් පසුතැවිලි වෙමින් සිටීම පමණක් බව රාජ්‍ය ව්‍යාවසායක,නැවත පදිංචි කිරීමේ රාජ්‍ය අමාත්‍ය නිරෝෂන් පෙරේරා මහතා පැවසීය. මහවැව ප්‍රාදේශීය ලේකම් කොට්ඨාසයේ නවක සමෘද්ධි ලාභීනට හිමිකම් පත් බෙදා දීමේ උත්සවයකදී අමාත්‍යවරයා මේ බව කියා සිටියේය. මහවැව ප්‍රජා ශාලාවේ පැවති මෙම උත්සවයේදී තව දුරටත් අදහස් දැක්වු රාජ්‍ය අමාත්‍ය නිරෝෂන් පෙරේරා මහතා, \"මේ රටේ කුඩු කාරයින්ට මරණ දණ්ඩනය ලබා දිය යුතුයි කියලා ජනාධිපතිතුමා ප්‍රකාශ කරලා තියනවා.ඒ අතර අගමැති තුමා කියා තිබෙනවා මරණ දණ්ඩනය ලබා දීම එක්සත් ජාතික පක්ෂයේ ප්‍රතිපත්තිය නෙමෙයි කියලා. ඒ සම්බන්ධයෙන් මේ වන විට ලංකාව තුල විශාල කථිකාවක් යනවා.ඒ කථිකාව යන විට යුරෝපා සංගම් වැනි අය ඇවිත් කියනවා අපේ රටේ නීතිය කෙසේද ක්‍රියාත්මක කරන්නේ කියා. ඒ අය කියා සිටිනවා ජී.එස්.පී ඇතුළු අනෙකුත් සහන පිළිබදව යම් යම් තීන්දු තීරණ වෙනස් වෙන්න පුළුවන් කියලා.ඇත්තටම ඒකද අද අපේ රටේ නිදහස කියලා භුක්ති විදින්නේ.විවිධ රටවල් එක එක කොන්දේසි පැනවීම මත අපි නිදහස් නිවහල් ජාතියක්ද කියලා හිතන්න වෙනවා. මොකද අපි ආර්ථික වශයෙන්,රටක් වශයෙන් නිදහස් කියලයි අපි හිතා ගෙන ඉන්නේ. කාලෙන් කාලෙට අපි රජයවල් පත් කර ගන්නවා.නායකයින් පත් කර ගන්නවා.ඒ තුළින් අපිට තීන්දු තීරණ ගන්න පුළුවන් කියලා හිතනවා ඇති. යුරෝපා සංගමය එහෙම කිව්වට බලගතු ඇමරිකාව තුළ මරණ දණ්ඩනය ක්‍රියාත්මක වෙනවා.මම කියන්නේ නෑ මරණ දණ්ඩනය අවශ්‍යයි කියලා.නමුත් විදෙස් බලපෑම් සම්බන්ධයෙන් රටක් වශයෙන් හිතන්න කාලය ඇවිත් තියන බව පමණක් මතක තියා ගත යුතුයි.මානව හිමිකම් සම්බන්ධයෙන් යුරෝපා සංගමය කථා කලාට ඒ රටකට ගිහිං බලන්න ලංකාවේ මිනිස්සුන්ට ඒ අය කොහොමද සලකන්නේ කියලා. ඒ නිසා රටක් ලෙස අපි මීට වඩා ශක්තිමත් විය යුතුයි කියලයි මම නම් හිතන්නේ. මේ වන විට රට තුළ ඇතිවී තිබෙන දේශපාලන අස්ථාවර භාවය නැති කරන්න අපි කටයුතු කළ යුතුයි.ඒ ප්‍රශ්ණ විසදීම සදහා පාර්ලිමේන්තුවට යවන 225 දෙනා සම්බන්ධයෙන්ද හොදට හිතලා බලන්න කියලා මම කාරුණික ආයාචනයක් කරන්න කැමතියි. පර්ලිමේන්තුවේ ඉන්න 225 දෙනාම එපා.ඒ අය සියළුම දෙනා එළවා හැරිය යුතුයි කියලා තමයි දැන් තර්කය තියෙන්නේ.නමුත් ඔබ මතක තබා ගත යුතු වන්නේ මේ 225 දෙනාම පාර්ලිමේන්තුවට යැව්වේ ඔබේ ඡන්දයෙන්. පසුගිය මැතිවරණ වලදී කිසිම කෙනෙකුට බලපෑම් ආවේ නැහැ.ඔබමයි රහසිගතව ඒ 225 දෙනා තෝරා ගත්තේ.තව ටික කාලෙකින් ජනාධිපතිවරණයක් සහ මහා මැතිවරණයක් එනවා. එතකොට නැවතත් අපි කියන්නේ මේ සින්දුවමද?නැවතත් අපි අවුරුදු 05 ක් ආපස්සට ගිහිං බැන බැන ඉන්නවාද? කියලා හිතා බලන්න ඕනේ. ඒ නිසා අපි කළ යුතු වන්නේ රටට ආදාරය කරන,තමන් ගැන හිතන්තේ නැති පාර්ලිමේන්තු වරප්‍රසාද වලින් තම ව්‍යාපාර වැඩි කර ගන්නේ කෙසේද කියා නොසිතනරට ගැන හිතන නායකයින් පත් කිරීම බව කියන්න ඕනේ. පාස්කු ඉරිදා සිදුවූ ප්‍රහාරය සම්බන්ධයෙන් සිදු කරන පරීක්ෂණ සම්බන්ධයෙන් මම නම් කිසිම අවස්ථාවක සෑහීමකට පත් වන්නේ නෑ. දිගින් දිගටම සිදු වන්නේ යම් පුද්ගලයින් නිදහස් කිරීම සහ ඒ අයව සෝදා දැමීම පමණක් බවයි මට නම් හිතෙන්නේ.නැවතත් අපේ ජනතාව මැරුම් කාපු දවසට තමයි අපේ අවධානය ඒ සම්බන්ධයෙන් යොමු වන්නේ. එදා මැරුම් කාපු ජීවිත වලට වටිනාකමක් දෙන්නේ නැත්නම්,තුවාල ලැබූවන්ට සාධාරණයක් ඉටු නොකරන්නේ නම් එය අසාධාරණයක්. තමව පාසලකට දරුවන්ට නිදහසේ යන්න බැහැ.මහ පාරේ අනාරක්ෂිත බවක් හිතෙනවා.පන්සල් - පල්ලි වලට යන්න බැහැ.ආරක්ෂාව සම්බන්ධ ප්‍රශ්ණයක් තියනවා. නැවතත් මේ ත්‍රස්ත කල්ලිය ප්‍රහාරයක් එල්ල කරයිද?නැද්ද කියලා තවම කිසිම කෙනෙකුට හරියට කියන්න බැහැ. මොකද මේ ත්‍රස්ත ජාලයට කව්ද දේශපාලන රැකවරන දුන්නේකියලා හදුනා ගන්නේ නැතිව මේ වැඩේ කළේ සහරාන් ඇතුළු කණ්ඩායමක් කියලා අත හෝදා ගන්න ගියොත් නැවතත් ලොකු විනාශයකට මේ රට පත් වන බව පැවසිය යුතුයි.\"", "URL": "https://sinhala.adaderana.lk/news.php?nid=113556", "Category": null, "Parent URL": null}