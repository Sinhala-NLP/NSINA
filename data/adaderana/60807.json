{"Source": "Adaderana", "Timestamp": "June 5, 2016 02:49 pm", "Headline": " මගේ පහත් දේශපාලනයක් නෑ ", "News Content": "ඉකුත් පාලන සමයේ ‍පැවති පහත් ක්‍රියාවන් මෙන් තමන් පහත් දේශපාලනයක් නොකරන බව ස්වදේශ කටයුතු අමාත්‍ය වජිර අබේවර්ධන මහතා පවසයි. අමාත්‍යවරයා මේ බව පැවසුවේ රුපියල් මිලියන 145 ක් වැය කරමින් අංග සම්පූර්ණ අන්දමින් ඉදි කළ කළුතර දොඩංගොඩ ප්‍රාදේශිය ලේකම් කාර්යාලයේ නව ශ්‍රවණාගාරය ජනතා අයිතියට පත් කිරීමේ උත්සව සභාවට එක් වෙමිනි. එහිදී වැඩිදුරටත් අදහස් දැක්වූ වජිර අබේවර්ධන අමාත්‍යවරයා, එදා රනිල් වික්‍රමසිංහ මහතාගේ ආණ්ඩුව යටතේ දක්ෂිණ අධිවේගී මාර්ගය තැනීම සඳහා සියලු ඉඩම් අත්පත් කර ගැනීමේ කටයුතු අවසන් කර තිබූ බවත්, තමන් තැබූ මුල ගල ඉකුත් පාලනය එය විවෘත කරන විට ගලවා විසිකර දැමුවත්, අප එවැනි කටයුතු සිදු කිරීමට තරම් පහත් දේශපාලනයක් නොකරන බව ස්වදේශ කටයුතු අමාත්‍ය වජිර අබේවර්ධන මහතා පැවැසීය. \"කවුරු මේ ගොඩනැගිලි සඳහා මුල් ගල් තැබුවත් මෙම මුදල් පෞද්ගලික මුදල් නොවෙයි. මහජනතාවගේ බදු මුදල්වලින් තමයි ගොඩනැගිලි හදන්නෙ. අපි යමෙක් හොඳ දෙයක් කරනවා නම් හොදයි කියන්න ඕන. ඇයි අපි ඒ සඳහා පැකිලෙන්නේ? දක්ෂිණ අධිවේගී මාර්ගය විවෘත කරන විට අපි තබපු මුල් ගල් සියල්ලම ඉවත් කරලා අලුත්ම චිත්‍රයක් තමයි ජනතාවට පෙන්නුම් කළේ. නමුත් කිසිදා ඉතිහාසය වෙනස් කරන්න බැහැ. මෙම ශ්‍රවණාගාරය ආරම්භ කරන විට තබපු මුල් ගල තවම එසේම තිබෙනවා. අපිට බලය තිබුණා කියලා එය කඩල විසි කළේ නැහැ. එහෙම කරනවා නම් වැරදියි. 2004 අපේ පාලනය අවසන් වන විට දක්ෂිණ අධිවේගී මාර්ගයේ වැඩ කටයුතු බොහෝ දුරට අවසන් වෙලා තිබුණේ. ඉකුත් පාලනයට එය විවෘත කිරීමට තවත් බොහෝ කාලයක් ගත වුණා. මේ සමාජ මතය සැබෑ ලෙස නිවැරදි විය යුතු නිසයි මම මේ කරුණු අවධාරණය කළේ. මේ ශ්‍රවණාගාරය කුමාර වෙල්ගම මහතාගේ සංකල්පයකට අනුව ආරම්භ කිරීම හොඳ දෙයක්. ලංකාවේ සියලුම ප්‍රාදේශිය ලේකම් කාර්යාලවල අඩුපාඩු සොයමින් එය නිවැරදි කිරීමට ස්වදේශ කටයුතු ඇමතිවරයා ලෙස මම මේ දිනවල පියවර ගනිමින් සිටිනවා. මෙවැනි ශාලා ඉදි කළා වගේම නඩත්තු කිරීමේ අභියෝගයත් තියනවා. මෙහි ආදායම් උත්පාදන මාර්ගයක් ඇති කර ගත යුතුයි.අපි අධිවේගී මාර්ගය සැලසුම් කළේ විශාල සංවර්ධන යෝජනා ක්‍රම සමඟයි. මේ ප්‍රදේශවල කර්මාන්ත කලාප ඇති කිරීම එක් යෝජනාවක්. මම දැන ගන්න කැමතියි කළුතර දිස්ත්‍රික්කයේ කර්මාන්ත කලාප කීයක් ඉකුත් පාලන සමයේදී ඇති කළාද කියලා. සාර්ථක කිසිම කර්මාන්ත කලාපයක් නැහැ. අධිවේගී මාර්ගය සැලසුම් කළේ කර්මාන්තවල නිෂ්පාදන කොළඹ වරායට හා ගාල්ල වරායට ඉක්මනින් රැගෙන යන්නයි. ලෝකයේ රටවල් එහෙමයි. මගේ ගාල්ල දිස්ත්‍රික්කයේ පසුගිය පාලන සමයේදී ආරම්භ කළ කර්මාන්ත කලාපයක නමක් දැන ගන්න කැමතියි. රනිල් වික්‍රමසිංහ මහතා එදා කර්මාන්ත ඇමති ලෙස කොග්ගල නිදහස් වෙළඳ කලාපය ආරම්භ කළා. ගාල්ලට, කළුතරට අලුත් කර්මාන්ත කලාප ඇති කිරීමට අප රජයක් ලෙස කටයුතු මේ දිනවල සොයා බලනවා. එහෙම වුණොත් තමයි රට සංවර්ධනය වෙන්නෙ. රැකියා අවස්ථා ලැබෙන්නේ. මෙවැනි ශාලා හදනවා වගේම මේවා නඩත්තු කිරීම පිළිබඳව අපි සොයා බැලිය යුතුයි. එසේ ආදායමක් ලැබීමට නම් දොඩංගොඩ පිවිසුමෙන් පිට තවත් බොහෝ දේවල් සිදු විය යුතුයි. එසේ වුවහොත් මේ ශාලාවේ නිසි ප්‍රයෝජනය ගත හැකියි. මම හම්බන්තොට දිස්ත්‍රික්කයේ රාජ්‍ය නිලධාරින් හමුවෙලා සංවර්ධනය, දියුණුව ගැන කතා කළේ නැහැ. මම හම්බන්තොටදී කිව්වේ දැන් මහින්ද චින්තනය ඉවරයි කියලා. දැන් අලුත් ප්‍රතිපත්තියක් තියෙන්නේ. ඒ තුළ අපට ඉදිරියට යන්න තියනවා.\" යැයි කීය.", "URL": "https://sinhala.adaderana.lk/news.php?nid=60807", "Category": null, "Parent URL": null}