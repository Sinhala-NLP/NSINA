{"Source": "Adaderana", "Timestamp": "April 22, 2014 02:15 pm", "Headline": "වීඩියෝ:- වටරැක විජිත හිමිට විරෝධයක් - මහියංගණය ප්‍රා.සභාව ඉදිරිපිට උණුසුම්  ", "News Content": "ජාතික බල සේනා සංවිධානයේ පූජ්‍ය වටරැක විජිත හිමිට එරෙහිව මහියංගණය ප්‍රදේශවාසීන් සහ ස්වාමීන් වහන්සේ පිරිසක් විරෝධතාවයක නිරත වී තිබේ. අද(22) පෙරවරුවේ මහියංගනය ප්‍රාදේශීය සභාව ඉදිරිපිට මෙම විරෝධතාව පැවති බව අද දෙරණ වාර්තාකරු සඳහන් කළේය. වටරැක විජිත හිමියන් අන්‍යාගමිකයන් සමඟ එක් වී බෞද්ධාගම විනාශ කිරීමට කටයුතු කරන බව පවසමින් ඔවුන් මෙම විරෝධතාවයේ නිරත වී තිබේ. මහියංගනය ප්‍රාදේශීය සභාවේ මන්ත්‍රී හිමිනමක වන වටරැක විජිත හිමියන් අද දිනයේ සභාවාරය සඳහා සහභාගී වීමට පැමිණි අවස්ථාවේ දී එය වළකාලමින් ප්‍රදේශවාසීන් සහ ස්වමීන් වහන්සේ පිරිසක් මෙලෙස විරෝධතාවේ නිරත වු බව අද දෙරණ වාර්තාකරු සඳහන් කළේය. එහිදි පොලිස් ආරක්ෂාව යටතේ විජිත හිමියන් සභා පරිශ්‍රයට පැමිණිය ද විරෝධතාකරුවන් දිගින් දිගටම උන්වහන්සේගේ පැමිණීමට බාධා සිදුරන ලදී. කෙසේ වෙතත් පොලීසිය මැදිහත් වී උන්වහන්සේ පළාත් සභාවේ පිටුපස දොරටුවෙන් සභාවට රැගෙන යාමට කටයුතු කර ඇති බව සඳහන් වෙයි. සභා වාරයට සහභාගීවීමෙන් අනතුරුව වටරැක විජිත හිමි පොලිස් ආරක්ෂාව යටතේ සභා පරිශ්‍රයෙන් රැගෙන යාමට කටයුතු කර ඇති අතර විරෝධතාකරුවන් ඒ වන විටත් විරෝධතාවයේ නිරතව සිටි බව අද දෙරණ වාර්තාකරු සඳහන් කළේය. වටරැක විජිත හිමිට සභාවාරය සඳහා සහභාගී වීමට අවස්ථාව ලබාදීම සම්බන්ධයෙන් විරෝධතාකරුවන් මහියංගනය ප්‍රාදේශීය සභාවේ සභාපතිවරයා ඇතුළු මන්ත්‍රීවරුන්ට ද චෝදනා එල්ල කර ඇති බව සඳහන් වෙයි.", "URL": "https://sinhala.adaderana.lk/news.php?nid=42712", "Category": null, "Parent URL": null}