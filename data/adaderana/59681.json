{"Source": "Adaderana", "Timestamp": "May 1, 2016 08:34 am", "Headline": " අද විශේෂ රථවාහන සැළැස්මක්", "News Content": "මැයි දිනය වෙනුවෙන් මැයි පෙළපාලි පැවැත්වෙන ප්‍රදේශ ආශ්‍රිතව විශේෂ රථවාහන සැළැස්මක් ක්‍රියාත්මක වන බව පොලීසිය පවසයි.අද(01) පෙරවරු 9.00 සිට පස්වරු 5.00 දක්වා කාලය තුළ මෙය ක්‍රියාත්මක වන බව සඳහන්ය.මාලිගාවත්ත, ප්‍රදීපා මාවත, ජුම්මා මස්ජිත් සන්ධියේ සිට සංඝරාජ වටරවුම දක්වා ප්‍රදේශයේ අදාළ කාලය තුළ වාහන ගමනාගමනයට වසා තැබෙනු ඇත.එමෙන්ම පස්වරු 1.00 සිට පස්වරු 6.00 දක්වා බේස්ලයින් මාර්ගයේ දෙමටගොඩ හන්දියේ සිට බොරැල්ල හන්දිය දක්වාත්, නාරාහේන්පිට හන්දියේ සිට හයිලෙවල් පාර දක්වාත් වසා තැබෙන බව පෙලීසිය පවසයි.පස්වරු 2.00 සිට පස්වරු 6.00 දක්වා කාලය තුළ හයිලෙවල් මාර්ගයේ හැව්ලොක් මාර්ගය, ඩික්මන් මාර්ගය ආශ්‍රිත ප්‍රදේශයද වසා තැබීමට නියමිතය.මැයි දිනය පැවැත්වෙන අද දින පස්වරු 1.00 සිට පස්වරු 4.00 දක්වා සරණංකර මාර්ගයත්, පස්වරු 12.30 සිට පස්වරු 3.00 දක්වාත් සරණංකර මාර්ග හන්දියේ සිට පරණ පාර ඇන්ඩර්සන් නිවාස හන්දිය දක්වාත් වසා තැබෙනු ඇත.ඊට අමතරව තවත් මාර්ග බොහොමයක වාහන ගමනාගමනය සීමා කෙරෙන බව පොලීසිය පවසයි.ඊයේ රාත්‍රියේ සිට මාර්ග කිහිපයක වාහන නවතා තැබීමට ඉඩ නොතබන බවද පොලීසිය පවසයි.සංඝරාජ මාවත, ජයන්ති වීරසේකර මාවත, ආමර්වීදිය, බේස්ලයින් මාර්ගය, හයිලෙවල් මාර්ගයේ නුගේගොඩ ගුවන් පාලමේ සිට ඩික්මන් මාර්ග හන්දිය දක්වා කිරුල පාර, පාර්ක් පාර මෙලෙස වාහන නවතා තැබීම තහනම් කර තිබේ. ඊට අමතරව මාර්ග අංක 138, මාර්ග අංක 120, 125, මාර්ග අංක 154, මාර්ග අංක 170, 190 යන මගී බස් රථද විකල්ප මාර්ග ඔස්සේ ධාවනය කරවීමට ක්‍රියා කරන බව පොලීසිය පවසයි.", "URL": "https://sinhala.adaderana.lk/news.php?nid=59681", "Category": null, "Parent URL": null}