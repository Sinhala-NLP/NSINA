{"Source": "Adaderana", "Timestamp": "April 9, 2011 01:52 pm", "Headline": "මසක් තුළ විසඳුම් නැත්නම් වෘත්තීය ක්‍රියාමාර්ගයකට යනවා", "News Content": "විශ්ව විද්‍යාල ආචාර්යවරුන්ගේ වැටුප් සංශෝධන සම්බන්ධයෙන් මසක් ඇතුළත විසඳුම් ලබා නොදුනහොත් වෘත්තීය ක්‍රියා මාර්ගයකට එළඹීමට සිදුවන බව ශ්‍රි ලංකා විශ්ව විද්‍යාල ආචාර්යවරුන්ගේ සංගමය පවසයි. මේ සම්බන්ධයෙන් රජයට කරුණු ඉදිරිපත් කර තිබුණ ද ඒ සඳහා නිසි ප්‍රතිචාරයක් නොලැබුණු බව එම සංගමයේ මාධ්‍ය ප්‍රකාශක ආචාර්ය මහීන් මෙන්ඩිස් මහතා ප්‍රකාශ කළේය. රජය සමග පසුගිය කාලයේදී කරන ලද සාකච්ඡා වලින් පැහැදිලි විකල්ප විසඳුමක් නොලැබුණු නිසා නැවත වරක් මූලික ඉල්ලීම් පිළිබඳව සිය ස්ථාවරය රජයට පැහැදිලි කිරීමට තීරණය කළ බව ආචා‍ර්ය මහීන් මෙන්ඩිස් මහතා කියා සිටියේය. ඒ අනුව විහ්ව විද්‍යාලයීය ආචාර්යවරුන්ගේ වැටුප් පිළිබඳ ගැටලුවට විසඳුමක් නොලැබුණහොත් මැයි මස 09 වන දින වනවිට විශ්ව විද්‍යාල අංශාධිපතිවරුන් සහ අනෙක් ස්වේච්ඡා තනතුරු දරන පිරිස් සිය තනතුරු වලින් ඉවත් වීමට කටයුතු කරන බව ඔහු පෙන්වාදුන්නේය. එමෙන්ම රජයෙන් ධනාත්මක ස්ථාවරයක් ඉදිරිපත් නොවන්නේ නම් අ. පො. ස උසස් පෙළ ඇගයීම් කටයුතු වලින් ඉවත්වීමට ද තීරණය කර ති‍බෙන බව හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=15373", "Category": null, "Parent URL": null}