{"Source": "Adaderana", "Timestamp": "May 21, 2014 01:22 pm", "Headline": "අමෙරිකාව මට්ටු කරන්න චීනය ලංකාවත් ඈදාගනියි", "News Content": "අමෙරිකාව ඇතුළත් නොවන ඉරානය, ශ්‍රී ලංකාව මෙන්ම රුසියාවද ඇතුළත් ආසියානු සහයෝගිතා ආරක්ෂක ව්‍යුහයක් ස්ථාපිත කළ යුතුව ඇති බව චීන ජනාධිපති ෂි ජින්පින් පවසයි. ඊයේ දිනයේ ෂැංහයිහිදී පැවති \"ආසියාවේ අන්තර් ක්‍රියාකාරිත්වය හා විශ්වාසය ගොඩනැගීමේ ක්‍රියාමාර්ග“ පිළිබඳ 4 වන සමුළුව අමතමින් ජනාධිපතිවරයා මේ බව සඳහන් කළේය. අමෙරිකා එක්සත් ජනපදයේ ක්‍රියාකාරිත්වය සීමා කිරීමට බෙයිජිං පාලනාධිකාරිය තම උපාය මාර්ග භාවිතා කිරීමට සූදානම් බවද ඔහු එහිදී පෙන්වා දුන්නේය. චීනයේ ආරක්ෂාව තහවුරු කර ගැනීම සේම කලාපයේ ආරක්ෂාව තහවුරු කර ගැනීමට වැඩදායක බවත්, ඒ වෙනුවෙන් ක්‍රියාත්මක විය යුතුව ඇති බවත් චීන ජනාධිපතිවරයා කියා සිටියේය. අමෙරිකාවෙන් එල්ලවන බලපෑම් මෙන්ම කලාපයේ වර්ධනය වෙමින් පවතින අන්තවාදී ඉස්ලාම් සංවිධාන, විවිධ දේශපාලන ව්‍යාපාරවල බලපෑම් හේතුවෙන් 2001 වසරේදී රුසියාව ඇතුළු මධ්‍යම ආසියානු රටවල් 4ක් ඒකාබද්ධ කර ගනිමින් ‘ෂැංහයි සහයෝගිතා සංවිධානය‘ පිහිටුවා ගත් බවද ඔහු සිහිපත් කළේය. ත්‍රස්තවාදයට,බෙදුම්වාදයට,අන්තවාදයට හිස එසවීම සඳහා කිසිදු ඉඩකඩක් ලබා නොදිය යුතු බවත්, ඒ සඳහා අන්තර්ජාතික සහයෝගිතාවයෙන් ශක්තිමත් විය යුතුව ඇති බවත් චීන ජනාධිපතිවරයා එහිදී වැඩිදුරටත් සඳහන් කළේය. AP-පුවත් සේවය ඇසුරිණි.", "URL": "https://sinhala.adaderana.lk/news.php?nid=43360", "Category": null, "Parent URL": null}