{"Source": "Adaderana", "Timestamp": "August 11, 2016 05:11 pm", "Headline": "දිවිනැඟුම ගොඩනැගිල්ලට නැග්ග පහ අත්අඩංගුවට", "News Content": "අරණායක දිවිනැඟුම දෙපාර්තමේන්තුවට අයත් ගොඩනැගිල්ලක වහලය මත නැගී විරෝධතාවයේ නිරත වූ පුද්ගලයින් පස්දෙනෙකු අරණායක පොලීසිය මගින් අත්අඩංගුවට ගෙන තිබේ.නායයෑම හේතුවෙන් අවදානම් කලාප ලෙස නම් කළ ස්ථානවල ජනතාව යළි පදිංචි කිරීමට ගෙන ඇති තීරණයකට එරෙහිව විරෝධය පළ කරමින් පසුගියදා අරණායක ප්‍රාදේශීය ලේකම් කාර්යාලය ඉදිරිපිට ප්‍රදේශවාසීන් පිරිසක් විරෝධතාවයක නිරත වුණි.එම අවස්ථාවේ ප්‍රාදේශීය ලේකම් කාර්යාලය අසල පිහිටි දිවිනැගුම බැංකු සංවර්ධන ගොඩනැගිල්ලේ වහලය මත නැග විරෝධතාවයේ නිරත වූ පුද්ගලයින් පස් දෙනෙකු මෙලෙස අරණායක පොලීසිය විසින් අත්අඩංගුවට ගෙන ඇති බව සඳහන්ය.රජයේ ආයතනයකට අයුතු ලෙස ඇතුළුවීම, එහි රාජකාරී කටයුතුවලට බාධා කිරීම සහ රාජ්‍ය දේපළවලට හානි සිදුකිරීම යන චෝදනාව මත මොවුන් අත්අඩංගුවට ගත් බව අරණායක පොලීසිය පැවසුවේය.අත්අඩංගුවට ගත් සැකකරුවන් පස්දෙනා මාවනැල්ල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රුපියල් ලක්ෂය බැගින් වූ ශරීර ඇප මත මුදාහැර ඇත.", "URL": "https://sinhala.adaderana.lk/news.php?nid=62979", "Category": null, "Parent URL": null}