{"Source": "Adaderana", "Timestamp": "April 30, 2017 10:00 pm", "Headline": "ආසියා පැසිෆික් කලාපයේ සංවර්ධනය සඳහා වූ  වාර්තාව බාරදීමට නියමිතයි", "News Content": "ආසියා පැසිෆික් කලාපයේ සංවර්ධනය සඳහා වූ වාර්තාව ශ්‍රී ලංකාවේ ප්‍රධානත්වයෙන් එක්සත් ජාතීන්ගේ සංවිධානය වෙත බාරදීමට නියමිත ය. තායිලන්තයේ දී පසුගිය දා අවසන් වූ ආසියා පැසිෆික් රටවල සංවර්ධනය සඳහා මූල්‍ය සම්පාදනය පිළිබඳ සමුළුවේ වාර්තාව මෙසේ එක්සත් ජාතීන්ගේ සංවිධානය වෙත ඉදිරිපත් කෙරේ. මුදල් අමාත්‍ය රවී කරුණානායක මහතා මෙවර සැසිවාරයේ සභාපති ධුරයට පත් වූ අතර අදාළ වාර්තාව සකස් කෙරුණේ ඔහුගේ ප්‍රධානත්වයෙනි. සමුළුව පසුගිය 28 සහ 29 දෙදින බැංකොක් නුවර දී පැවැත් විණි. සමුළුවේ ප්‍රධාන දේශනය පවත්වනු ලැබුවේ ද මුදල් අමාත්‍ය රවී කරුණානායක මහතා විසිනි. මෙහි දී කලාපීය රටවල් සමඟ පැවැති සාකච්ඡා වට ගණනාවකින් පසු අවසන් දිනයේ දී සමස්ත වාර්තාව සකස් කෙරිණි. කලාපීය රටවල් සංවර්ධන කරා යන ගමනේ දී මුහුණ පා ඇති අභියෝග සහ ඒවට විසඳුම් ලබා දෙන ආකාරය සම්බන්ධයෙන් කරුණු රැසක් මෙම වාර්තාවට ඇතුළත් ය. වාර්තාව ලබන මැයි මාසයේ දී බාර දීමට නියමිතය. සමුළුවේ දී ශ්‍රී ලංකාවට සුවිශේෂි ස්ථානයක් හිමි වී ඇති අතර සංවර්ධනය සඳහා ශ්‍රී ලංකාව දක්වන කැපවීම, මූල්‍ය විනය සහ විනිවිදභාවය සමුළුවේ දී පැසසුමට ලක් වී තිබේ.", "URL": "https://sinhala.adaderana.lk/news.php?nid=72664", "Category": null, "Parent URL": null}