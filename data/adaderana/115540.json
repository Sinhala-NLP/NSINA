{"Source": "Adaderana", "Timestamp": "August 1, 2019 09:05 pm", "Headline": "ආණ්ඩුවට රටේ අනාගතය ගොඩනැගිය හැකියි-රනිල්", "News Content": "ආර්ථිකය ශක්තිමත් කළ හැකි බව ක්‍රියාවෙන් ඔප්පු කර තිබෙන වත්මන් ආණ්ඩුවට රටේ අනාගතය ගොඩනැගිය හැකි බව අග්‍රාමාත්‍ය රනිල් වික්‍රමසිංහ මහතා පැවසීය. අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේ ඉන්දියානු ආධාර යටතේ කොළඹ, කොම්පඤ්ඤ වීදිය ප්‍රදේශයේ ඉදිකරන ලද “මෙට්‍රෝ හෝම්ස්” මහල් නිවාස සංකීර්ණය විවෘත කිරීමේ උත්සවයට අද (01) දින සහභාගි වෙමිනි. පාස්කු ප්‍රහාරයෙන් පසු නිසි ක්‍රියාමාර්ග ගනිමින් ශක්තිමත්ව ඉදිරියට පැමිණි නිසා කෙටි කාලයක් තුළ රට යථා තත්ත්වයට පත් කර ගැනීමට හැකි වූ බව පෙන්වා දුන් වික්‍රමසිංහ මහතා වත්මන් ආණ්ඩුව කෙරෙහි ජාත්‍යන්තරය දැඩි විශ්වාසයක් තබා තිබෙන බවත්, එහි ප්‍රතිඵලයක් ලෙස පාස්කු ප්‍රහාරයෙන් පසු ගත වූ කෙටි කාලය තුළ පමණක් ජාත්‍යන්තර වෙළෙඳපොලෙන් ඩොලර් මිලියන 1000 කට අධික ණය ආධාර ප්‍රමාණයක් ලබාගැනීමට හැකි වූ බවත් වික්‍රමසිංහ මහතා පෙන්වා දුන්නේය. එමෙන්ම, ජපානයේ බැඳුම්කර වෙළෙඳපොලට ගොස් ඩොලර් මිලියන 500 ක සමුරායි බැඳුම්කර ලබා ගැනීමට මේ වන විට පියවර ගනිමින් සිටින බව ද වික්‍රමසිංහ මහතා වැඩිදුරටත් පැවසීය. රුපියල් මිලියන 7000 ක වියදමින් ඉදිකරන ලද මෙම මහල් නිවාස සංකීර්ණය නිවාස ඒකක 626 කින් හා වෙළෙඳසැල් 120 කින් සමන්විත වේ. “මෙට්‍රෝ හෝම්ස්” මහල් නිවාස සංකීර්ණය විවෘත කිරීමෙන් අනතුරුව පැවැති උත්සවය අමතමින් අග්‍රාමාත්‍ය රනිල් වික්‍රමසිංහ මහතා වැඩිදුරටත් මෙසේද කීය. “කොළඹ නගරය දියුණු කිරීම වෙනුවෙන් නාගරික සංවර්ධන අධිකාරිය 2010 වසරේ සිට 2014 දක්වා කාලය තුළ වියදම් කළ සම්පූර්ණ මුදල් ප්‍රමාණය වඩා වැඩි මුදලක් වත්මන් ආණ්ඩුව එක් වසරකදී ජනතාවගේ නිවාස අයිතිය වෙනුවෙන් වැය කරමින් කරමින් පුළුල් සංවර්ධනයක් සිදු කර තිබෙනවා. පාස්කු ඉරිදා බෝම්බ ප්‍රහාරය නිසා රට කඩා වැටෙනු ඇතැයි ඇතැම් පාර්ශ්ව මත පළ කළා. නමුත් අපි ගනු ලැබූ නිසි පියවර නිසා කෙටි කලකින් රට යථා තත්ත්වයට පත් කර ගැනීමට හැකි වුණා. බෝම්බ ප්‍රහාරයෙන් පසු ජාත්‍යන්තර වෙළෙඳපොලෙන් ඩොලර් මිලියන 1000 කට වඩා වැඩි ණය ආධාර ප්‍රමාණයක් ලබා ගැනීමට හැකි වුණා. ඒ වගේම මේ වන විට ජපානයේ බැඳුම්කර වෙළෙඳපොලට ගොස් ඩොලර් මිලියන 500 ක සමුරායි බැඳුම්කර ලබා ගැනීමට පියවර ගනිමින් සිටිනවා.”", "URL": "https://sinhala.adaderana.lk/news.php?nid=115540", "Category": null, "Parent URL": null}