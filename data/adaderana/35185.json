{"Source": "Adaderana", "Timestamp": "June 23, 2013 10:47 pm", "Headline": "සියාම්ගේ ජංගම දුරකථනය කුණු ඇළකින් සොයාගනියි", "News Content": "ඝාතනයට ලක්වූ බම්බලපිටියේ කෝටිපති ව්‍යාපාරික මොහොමඩ් සියාම්ගේ ජංගම දුරකථනය මාළිගාවත්තේ කුණු ඇළකින් අද (23) පෙරවරුවේ සොයාගෙන තිබේ. මාළිගාවත්ත ඛෙත්තාරාම විහාරස්ථාන අසලින් ගලා බසින කුණු ඇළක තිබී එය සොයා ගත් බව පොලීසිය පැවසීය. මෙම ඝාතන සිද්ධිය සම්බන්ධයෙන් රැඳවුම් නියෝග මත තබාගෙන ප්‍රශ්න කෙරෙන සැකකරුවන් විසින් හෙළි කළ තොරතුරු අනුව නාවික හමුදාවේ කිමිදුම්කරුවන් කණ්ඩායමක් යොදා එම ජංගම දුරකථනය සොයාගෙන තිබේ. සපත්තු ව්‍යාපාරික සියාම්ගේ ඝාතනය සම්බන්ධයෙන් කොළඹ උතුර ප්‍රදේශය භාරව සිටි නියෝජ්‍ය පොලිස්පති වාස් ගුණවර්ධන ඇතුළු සැකකරුවන් කිහිප දෙනෙකු අපරාධ පරීක්ෂණ දෙපාර්තමේන්තුව විසින් පසුගියදා අත්අඩංගුවට ගත් අතර වාස් ගුණවර්ධන මහතා පසුව මේ මස 25 දක්වා රිමාන්ඩ් කෙරිණ. මේ අතර බස්නාහිර උතුර භාර නියෝජ්‍ය පොලිස්පතිවරයා ලෙස එල්.ජී. කුලරත්න මහතා පත්කර තිබේ. වැඩ තහනමට ලක්ව සිටින හිටපු නියෝජ්‍ය පොලිස්පති වාස් ගුණවර්ධන මහතාගෙන් පුරප්පාඩු වූ තනතුර සඳහා ඒ මහතා පත්කර ඇති අතර නියෝජ්‍ය පොලිස්පති එල්. ජී. කුලරත්න මහතා ත‍්‍රිකුණාමල දිසත‍්‍රීක්කය භාරව කටයුතු කරමින් සිටියේය. ඒ අනුව ත්‍රිකුණාමලය දිස්ත්‍රික්කය සඳහා අම්පාර දිස්ත්‍රික්කය භාරව කටයුතු කළ නියෝජ්‍ය පොලිස්පති කපිල ජයසේකර මහතා පත්කර තිබේ. මඩකළපුව දිස්ත්‍රික්කය භාර නියෝජ්‍ය පොලිස්පතිවරයා අම්පාර දිස්ත්‍රික්කයේ සේවා ආවරණය සඳහා යෙදවා ඇත.", "URL": "https://sinhala.adaderana.lk/news.php?nid=35185", "Category": null, "Parent URL": null}