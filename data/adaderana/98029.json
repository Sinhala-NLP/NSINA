{"Source": "Adaderana", "Timestamp": "October 22, 2018 09:13 am", "Headline": " මරණයක් බලලා එද්දි තවත් මරණයක් ", "News Content": "මළ ගෙදරක ගොස් නැවත පැමිණෙන අවස්ථාවේ වෑන් රථය තාප්පයක ගැටී පිටුපස අසුනේ සිටි 63හැවිරිදි පුද්ගලයෙකු මියගොස් තිබේ. මෙසේ මියගොස් ඇත්තේ විතානගේ දොන් පියදාස නැමැති 63හැවිරිදි ගරාජයක ටින්කරින් වැඩකරන පුද්ගලයෙකි. ඊයේ(21) සවස රත්නපුර තිබු මළ ගෙදරක ගොස් නැවත මතුගම බලා පිටත්ව ඇත්තේ මධ්‍යම රාත්‍රියේ දීය. ඒ අවස්ථවේ අඟලවත්ත දාපිළි‍ගොඩ ප්‍රාථමික විදුහල අසල දී මාර්ගයේ දකුණු පස තිබූ තාප්පයේ ගැටී ඇත. ඒ වන විට වෑන් රථයේ හතර දෙනෙකු සිටි ඇති අතර අනතුරින් තුවාල ලැබු රියදුරු ඇතුළු පිරිස වහා වැත්තෑව දිස්ත්‍රික් රෝහලට ඇතුළත් කර ඇත. පිටුපස අසුනේ සිටි මෙම පුද්ගලයා බරපතළ තුවාල ලැබීමෙන් එහිදී මිය ගොස් තිබේ. වෑන් රථයේ රියදුරු මේ වන විට වැත්තෑව දිස්ත්‍රික් රෝහලේ ප්‍රතිකාර ලබන අතර අනෙක් තුවාල කරුවන් දෙදෙනා අසාධ්‍ය තත්ත්වයෙන් සිටි බැවින් රෝහල් කාර්යය මණ්ඩලය ඔවුන් වහා නාගොඩ මහා රෝහල වෙත වැඩිදුර ප්‍රතිකාර සදහා යවා තිබේ. අනතුර පිළිබඳ වැඩිදුර පරික්ෂණ අඟලවත්ත පොලීසියේ වැඩබලන ස්ථානාධිපති උ.පො.ප. බණ්ඩාර මහතාගේ මෙහෙය වීමෙන් රථවාහන අංශයේ ස්ථානාධිපති පො.සැ. 10212 ධර්මවර්ධන, පො.කො.48056 නන්ද කුමාර යන නිලධාරින් විසින් පවත්වනු ලබයි.", "URL": "https://sinhala.adaderana.lk/news.php?nid=98029", "Category": null, "Parent URL": null}