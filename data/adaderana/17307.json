{"Source": "Adaderana", "Timestamp": "July 10, 2011 12:14 pm", "Headline": "800 ක් වැලිකඩින් මාරු", "News Content": "වැලිකඩ බන්ධනාගාරය තුළ සිටි රැඳවියන් 800 දෙනෙකු පමණ මේ වන විට වෙනත් බන්ධනාගාර වලට මාරුකර හැර ඇති බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය පවසයි. වැලිකඩ බන්ධනාගාරය තුළ ඇති තදබදය අවම කිරීමේ අරමුණින් ක්‍රියාත්මක කර ඇති නව වැඩපිළිවෙළට අනුව මෙම රැඳවියන් වෙනත් බන්ධනාගාර වෙත මාරු කර ඇති බව සඳහන්වේ. අමාත්‍යාංශ ලේකම් ඒ.දිසානායක මහතා ප්‍රකාශ කර සිටියේ නව ප්‍රතිසංස්කරණ යෝජනාවලිය යටතේ මෙම වැඩපිලිවෙළ ක්‍රියාත්මක කර ඇති බවයි. තවත් වැලිකඩ බන්ධනාගාරයේ සිටින රැඳවියන් 700 දෙනෙකු පමණ වෙනත් බන්ධනාගාර වෙත මාරු කර යැවීමට ඉදිරියේ දී කටයුතු කරන බව ලේකම්වරයා ප්‍රකාශ කළේය. වැලිකඩ බන්ධනාගාර‍ය තුළ සිටින අභියාචනා ඉදිරිපත් කර නොමැති සියලුම රැඳවියන් මෙලෙස වෙනත් බන්ධනාගාර වෙත මාරු කර හැරීමට කටයුතු කර තිබේ. වීරවිල , පල්ලකැලේ , මහර , වටරැක සහ කළුතර යන බන්ධනාගාර වලට මෙම රැඳවියන් යොමු කර ඇති බවද පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශ ලේකම් එස්.දිසානායක මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=17307", "Category": null, "Parent URL": null}