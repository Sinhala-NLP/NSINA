{"Source": "Adaderana", "Timestamp": "September 25, 2018 08:20 pm", "Headline": "මැතිව්ස් එංගලන්ත තරගාවලියෙනුත් විසිවෙයි ද?", "News Content": "ශ්‍රී ලංකා ක්‍රිකට් තේරීම් කමිටුව කුමන හෝ වැරදි තීරණයක් ගැනීමට කටයුතු කළහොත් එම තේරීම් කමිටුව ඉවත් කිරීමට තමා සූදානම් බව ක්‍රීඩා අමාත්‍ය ෆයිසර් මුස්තාපා මහතා පවසයි. ඔහු මේ බව සඳහන් කළේ ඇන්ජලෝ මැතිව්ස් එංගලන්ත සංචාරයෙන් ඉවත් කර ඇති බවට පැතිර යන වාර්තා පිළිබඳ මාධ්‍යෙව්දීන් නැගූ ප්‍රශ්ණයකට පිළිතුරු ලබා දෙමිනි. ආසියානු කුසලාන ක්‍රිකට් තරගාවලි පරාජයෙන් පසු ශ්‍රී ලංකා ක්‍රිකට් තේරීම් කමිටුව සහ ප්‍රධාන පුහුණුකරු කළ ඉල්ලීමක් මත ඇන්ජලෝ මැතිව්ස් එක්දින නායකත්වයෙන් ඉවත් වූ අතර ඊයේ ඔහු ක්‍රිකට් බලධාරීන් වෙත ආන්දෝලනාත්මක ලිපියක්ද යවා තිබුණි. ඒ පසුගිය පරාජයන් වෙනුවෙන් තමන්ව බිල්ලට දී ඇති බවත් , තමාව පාවාදුන්නා සේ හැඟීමක් ඇති වන බවත් සඳහන් කරමින්. එවන් පසුබිමක අද වාර්තා වූයේ ඇන්ජලෝ මැතිව්ස්ට එළැඹෙන එංගලන්ත තරගාවලියේද කණ්ඩායමේ ස්ථානය අහිමි අහිමිවීමේ අවදානමක් පවතින බවයි. ඔහුගේ ශාරීරික යෝග්‍යතාව පිළිබඳ ගැටළුවක් පවතින බව පවසමින් මෙලෙස ඔහුව තරගාවලියෙන් ඉවත් කෙරෙන බව ඇතැම් වෙබ් අඩවිද වාර්තා කර තිබූණා. කෙසේ වෙතත් ආසියානු කුසලානයේදී කිසිදු ආබාධයක් නොමැතිව ක්‍රීඩා කළ බැවින් තමන්ට ශාරීරික යෝග්‍යතා පරීක්ෂණයක් ලබා දෙන මෙන් මැතිව්ස් තේරීම් කමිටුවෙන් ඉල්ලීමක් කර ඇති බවයි වාර්තා වන්නේ. මේ පිළිබඳව අද දෙරණ ක්‍රිකට් තේරීම් කමිටු ප්‍රධානී ග්‍රැහැම් ලැබ්රෝයි මහතාගෙන් විමසූ විට ඔහු පැවසුවේ එංගලන්ත තරගාවලියෙන් මැතිව්ස් ඉවත් කිරීමේ තීරණයක් ගෙන නොමැති බවයි. මේ අතර මතුව ඇති මෙම තත්ත්වය පිළිබඳව අද ක්‍රීඩා අමාත්‍යවරයාගෙන් මාධ්‍යෙව්දීන් විමසා සිටියා.", "URL": "https://sinhala.adaderana.lk/news.php?nid=96702", "Category": null, "Parent URL": null}