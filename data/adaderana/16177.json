{"Source": "Adaderana", "Timestamp": "May 18, 2011 09:46 pm", "Headline": "උසස් අධ්‍යාපන ඇමතිගේ තනි තීරණයට විරුද්ධයි", "News Content": "මෙවර විශ්ව විද්‍යාලයට ඇතුළත්වීමට සුදුසුකම් ලැබූ සිසු සිසුවියන්ට\"නායකත්ව පුහුණු\"වැඩසටහනකට සහභාගීවීම අනිවාර්ය කිරීම පිළිබඳ වූ තීරණයට තම සංගමය බලවත් විරෝධය පළකරන බව ලංකා ගුරු සංගමය පවසයි. මෙම පුහුණු වැඩසටහන මේ මස 23 වන දින ආරම්භ කරන බවත්,ඒ සඳහා සහභාගීවීම මෙන්ම පුහුණුව අවසානයේ ලබාදෙන සහතික පත්‍රය විශ්ව විද්‍යාලයට ඇතුළත්වීමේදී අනිවාර්ය සුදුසුකමක් සේ සලකන බව දැන්වූ ලිපි මේවන විටත් සිසුන්ට එවා ඇති බවත් ලංකා ගුරු සංගමයේ ලේකම් ජෝශප් ස්ටාලින් මහතා පවසයි. මේ ආකාරයෙන් සමස්ත අධ්‍යාපනයටම බල පවත්නා තීරණයක් ගැනීමේදී ඒ සඳහා විධිමත් ක්‍රියා පටිපාටියක් ඇතත් උසස් අධ්‍යාපන අමාත්‍යවරයාගේ හිතුමනාපෙට පමණක් එවැනි තීරණයක් ගැනීම හෙලාදකින බව ස්ටාලින් මහතා අද දෙරණට කියා සිටියේය. යම් ආකාරයකට එවැනි පුහුණු වැඩසටහනක් අනිවාර්ය කරන්නේනම් පාර්ලිමේන්තු පනතක් මගින්,කැබිනට් පනතක් මගින්,හෝ සම්මත කොට ගැසට් නිවේදනයක් මගින් හෝ ඒ බව ප්‍රසිද්ධියේ ප්‍රකාශයට පත්කිරීම සම්මත ක්‍රියාදාමය වුවත් මේවන තෙක් එවැන්නක් සිදුනොවුණු බව හෙතෙම පෙන්වාදෙයි. ඇතැම්විට ඒ ආකාරයෙන් ක්‍රියාවට නංවන්නට උත්සාහ කළේනම් මෙමගින් බලවත් අසාධාරණයක් සිදුවන බැවින් ඊට එරෙහිව ජනමතයක් ගොඩනැගීම අනිවාර්ය බවද ඔහු කියා සිටියේය. රජය විසින් මේවන විට පෞද්ගලික විශ්ව විද්‍යාල ආරම්භ කොට ඒ සඳහා සිසුන් දිරිගන්වන වැඩපිළිවෙළක් වක්‍රාකාරයෙන් ක්‍රියාවට නංවමින් සිටින බැවින් මෙම පුහුණුව අනිවාර්ය කොට එයට සහභාගී නොවන හෝ පුහුණුව විධිමත් ලෙස අවසන් නොකරන සිසුන්ට පෞද්ගලික විශ්ව විද්‍යාලවලට ඇතුළුවීම හැර වෙනත් විකල්පයක් නොමැති තත්ත්වයට පත්කරන්නට සූදානම් වන බවට සැකයක් උපදින බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16177", "Category": null, "Parent URL": null}