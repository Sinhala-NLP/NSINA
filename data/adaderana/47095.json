{"Source": "Adaderana", "Timestamp": "October 31, 2014 05:10 pm", "Headline": "දිනිදු යශේන් පැහැරගැනීමේ නඩුව - ප්‍රධාන සැකකරු ඇතුළු 3ට ඇප!", "News Content": "ගල්ගමුව, මීගලෑව ප්‍රදේශයේ දිනිදු යශේන් දරුවා පැහැර ගැනීමේ සිද්ධියේ ප්‍රධාන සැකකරු සහ තවත් සැකකරුවන් දෙදෙනෙකු ඇප මත මුදාහැර තිබේ. ගල්ගමුව මහේස්ත්‍රාත් අධිකරණය විසින් එක් සැකකරුවෙකු රුපියල් 20,000ක් සහ අනෙක් සැකකරුවන් දෙදෙනා රුපියල් හත් ලක්ෂ 50,000 බැගින් වු ශරීර ඇප 02 ක් මත මුදාහැරි බව අද දෙරණ වාර්තාකරු සඳහන් කළේය. කෙසේවෙතත් සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි තවත් සැකකරුවන් දෙදෙනෙකු තවදුරටත් රක්ෂිත බන්ධනාගාර ගතකර ඇත. ඇප ලබා දීමට අදාළ ලේඛන සම්පූර්ණ කිරීමට නොහැකි වීම හේතුවෙන් ඔවුන් මෙලෙස රක්ෂිත බන්ධනාගාර ගතකර ඇති බව සඳහන්ය. කප්පම් ලබා ගැනීමේ අරමුණින් ගල්ගමුව, මීගලෑව ප්‍රදේශයේ සිව් හැවිරිදි දිනිදු යශේන් දරුවා පසුගිය ජූලි මස 28 වැනිදා පැහැර ගත් අතර ඉන් දින කිහිපයකට පසුව එම දරුවා සොයා ගැනිණ.", "URL": "https://sinhala.adaderana.lk/news.php?nid=47095", "Category": null, "Parent URL": null}