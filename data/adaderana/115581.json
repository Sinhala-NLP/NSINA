{"Source": "Adaderana", "Timestamp": "August 2, 2019 02:27 pm", "Headline": "වෛද්‍ය ෂාෆිව මාධ්‍ය හරහා නිදොස් කිරීමේ උත්සාහයක් ගැන රමේෂ්ගෙන් හෙළිදරව්වක්", "News Content": "වත්මන් රජය යටතේ බෝඩ්ලෑල්ලට පමනක් සීමා වී ඇති ස්වාධීන කොමිෂන් සභා ඉදිරියේදී පිහිටුවීමට නියමිත රජයක් යටතේ සැබෑවටම ස්වාධීන ලෙස සක්‍රිය තත්ත්වයෙන් පවත්වාගෙන යාමට සියලූ නීතිමය පියවර ගන්නා බව ශ්‍රී ලංකා පොදුජන පෙරමුණ අවධාරණය කරයි. බලයට පත්වන අවස්ථාවේදී වත්මන් ආණ්ඩුව ස්වාධීන කොමිෂන් සභා සම්බන්ධයෙන් විශාල මතයක් ගොඩනැගීමට උත්සාහ කළ ද එය මේ වන විට සම්පූර්ණයෙන්ම පුස්සක් බවට පත් වී ඇතැයි කොළඹ බත්තරමුල්ල නෙළුම් මාවතේ පිහිටි පොදුජන පෙරමුණ ප්‍රධාන කාර්යාලයේ පැවති මාධ්‍ය හමුවකදී පාර්ලිමේන්තු මන්ත්‍රී ඉන්දික අනුරුද්ධ මහතා සඳහන් කළේය. පාස්කු ප්‍රහාරයේ වින්දිතයන්ට සාධාරණය ඉටු නොකර, එම ප්‍රහාරය සම්බන්ධයෙන් සත්‍යය අනාවරණය කර නොගෙන තමා හමුවට නොපැමිණෙන්නැයි ජනාධිපති අපේක්ෂකයන්ට කාදිනල් හිමියන් විසින් සිදු කළ ප්‍රකාශය තමන් ද පිළිගන්නා බවත් එම පරීක්ෂණ වත්මන් ආණ්ඩුවේ ප්‍රමුඛ වගකීමක් බවත් ඉන්දික අනුරුද්ධ මහතා මෙහිදී වැඩිදුරටත්අවධාරණය කළේය. මෙම මාධ්‍ය හමුවට සහභාගි වූ පාර්ලිමේන්තු මන්ත්‍රී මන්ත්‍රී වෛද්‍ය රමේෂ් පතිරණ මහතා සඳහන් කළේ ආන්දෝලනයට ලක් වූ කුරුණෑගල රෝහලේ සාෆි සහාබ්දීන් වෛද්‍යවරයාට ඇප ලබාදීම සම්බන්ධයෙන් මූලික වූයේ අපරාධ පරීක්ෂණ දෙපාර්තමේන්තුව සහ නීතිපති දෙපාර්තමේන්තුව නිසියාකාරව කටයුතු නොකල හේතුවෙන් බවයි. එම වෛද්‍යවරයා නිදොස් කොට නිදහස් කිරීම සඳහා වත්මන් පාර්ලිමේන්තුව නියෝජනය කරන වෛද්‍යවරයෙක් සහ පෞද්ගලික මාධ්‍ය ආයතනයක් එක්ව වැඩසටහනක් සකස් කිරීමට නියමිත බවට තොරතුරු හෙළිව ඇතැයි ඒ මහතා මෙහිදී අනාවරණය කළේය. රුපියලමිලියන 60ක මුදලක් ලබා දෙමින් මෙම වැඩසටහන ක්‍රියාත්මක කරන අතර එමගින් වෛද්‍යවරයා නිදොස් කොට නිදහස් කිරීමට අදාළ ක්‍රියාමාර්ග ගනිමින් සිටින බවත් එසේ සිදු කළහොත් ඊට එරෙහිව විපක්ෂය වශයෙන් දැඩිපියවර ගන්නා බවත් පාර්ලිමේන්තු මන්ත්‍රී රමේෂ් පතිරණ මහතා මෙහිදී අවධාරණය කළේය.", "URL": "https://sinhala.adaderana.lk/news.php?nid=115581", "Category": null, "Parent URL": null}