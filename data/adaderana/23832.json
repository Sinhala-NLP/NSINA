{"Source": "Adaderana", "Timestamp": "April 26, 2012 09:24 pm", "Headline": "ඒකීය ශ්‍රී ලංකාව තුළ සාධාරණ දේශපාලන විසඳුමකට සූදානම්", "News Content": "ඒකීය ශ්‍රී ලංකාව තුළ පිළිගත හැකි සාධාරණ දේශපාලන විසඳුමක් සඳහා ආණ්ඩුව සමග සාකච්ඡා කිරීමට ද්‍රවිඩ ජාතික සන්ධානය සෑම අවස්ථාවකම සූදානම් බව එම සන්ධානයේ පාර්ලිමේන්තු කණ්ඩායම් නායක ආර්. සම්බන්ධන් මහතා පවසයි. ‍ රටේ ස්වෛරීභාවයට හානියක් නොවන අන්දමින් බලය බෙදාහැරෙන දේශපාලන විසඳුමක් පිළිබඳව සාකච්ඡා කිරීමට සූදානම් බව ද ඒ මහතා සඳහන් කරයි. ‍ අද(26) කොළඹ පැවති උත්සව අවස්ථාවක දී අදහස් දක්වමින් ආර්. සම්බන්ධන් මහතා මේ බව ප්‍රකාශ කළේය. ‍ දේශපාලන විසඳුමක් සහ 13 වන සංශෝධනය ක්‍රියාත්මක කිරීම සඳහා හිටපු ජනාධිපති ආර්. ප්‍රේමදාස රජය, හිටපු ජනාධිපතිනී චන්ද්‍රිකා බණ්ඩාරනායක රජය මෙන්ම වත්මන් මහින්ද රාජපක්ෂ රජය ද සාකච්ඡා පැවැත්වූ බව ඔහු එහිදී පෙන්වාදුන්නේය. ‍ නමුත් සාකච්ඡා මට්ටමේ පමණක් පැවති එම කරුණු ක්‍රියාත්මක නොවූ බව ද ආර්. සම්බන්ධන් මහතා සඳහන් කළේය. ‍ දේශපාලන විසඳුමක් පිළිබඳ සර්ව පාක්ෂික කමිටු නිර්දේශ මෙන්ම උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ නිර්දේශ ද වත්මන් රජය මේ දක්වා ක්‍රියාත්මක කර නොමැති බව ද හෙතෙම පෙන්වාදුන්නේය. ‍ එමෙන්ම 13 වන සංශෝධනය ක්‍රියාත්මක කරන බවට වත්මන් රජය ජාත්‍යන්තරය හමුවේ ලබාදුන් පොරොන්දු පවා කඩකර ඇති බවට මෙහිදී සම්බන්ධන් මහතා චෝදනා කර සිටියේය. ‍ ශ්‍රී ලංකාවේ ගැටලුව ජාත්‍යන්තරය වෙත ගෙනයාම සම්බන්ධව ද්‍රවිඩ ජාතික සන්ධානය වගකිව යුතු නොමැති බවත්, ඒ සඳහා වගකිවයුත්තේ ද රජය බවත් ඔහු පෙන්වාදුන්නේය. ‍ ජාත්‍යන්තරය හමුවෙහි ලබාදුන් පොරොන්දු ඉටුනොකිරීම නිසා රටේ ප්‍රශ්න ජාත්‍යන්තරය වෙත යොමුවූ බව ද හෙතෙම කියා සිටියේය. ‍ ගැටලු සඳහා විසඳුම් ලබාදීම තවදුරටත් කල්නොදමා ඉක්මන් විසඳුමක් ලබාදිය යුතුව ඇති බවත්, ඒ සඳහා සාකච්ඡාවට ද්‍රවිඩ ජාතික සන්ධානය සූදානම් බවත් සම්බන්ධන් මහතා අවධාරණය කර සිටියේය. ‍ අදාළ කරුණු පිළිබඳව රජය සමග සාකච්ඡා වට කිහිපයක්ම පැවැත්වුව ද එම සාකච්ඡා කඩාකප්පල්කරනු ලැබුවේ ද රජය විසින්ම බව ඒ මහතා වැඩිදුරටත් අදහස් දක්වමින් සඳහන් කළේය.", "URL": "https://sinhala.adaderana.lk/news.php?nid=23832", "Category": null, "Parent URL": null}