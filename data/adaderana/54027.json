{"Source": "Adaderana", "Timestamp": "September 23, 2015 12:05 pm", "Headline": "වංචා දූෂණ පරීක්ෂණ ප්‍රමාද ඇයි?", "News Content": "වත්මන් පාලනය ද රාජපක්ෂ පවුල් පාලනය හා සමාන වන ලකුණු පෙනෙන්නට ඇතැයි දූෂණ විරෝධී හඬ සංවිධානය කියයි.එම සංවිධානයේ කැඳවුම්කරු වසන්ත සමරසිංහ මහතා අද පැවැති මාධ්‍ය හමුවකදී කියා සිටියේ ඉකුත් රජයේ දූෂණ වංචා සම්බන්ධයෙන් වත්මන් රජය ගෙන යන පරීක්ෂණ අකර්මන්‍ය වී ඇති බවයි.ඉන් පැහැදිලි වන්නේ මෙගාඩීල් සංස්කෘතියක් නැවත ඇතිවීම යැයිද දූෂණ චෝදනාලත් හිටපු ඇමතිවරුන්ට යළි තනතුරු ලැබීම එහි ප්‍රතිඵලයක් බවත්, හෙතෙම කීවේය.එය ජනවාරී 8 වැනිදා ජනතාව ලබාදුන් ජනවරමට පිටුපෑමක් බවත්, පරීක්ෂණ යටනොගැසිය යුතු බවත්, දිවිනැඟුම, සිල් රෙදි බෙදීම වැනි පරීක්ෂණ කල්මැරීම නොකළ යුතු බවත්, නිලධාරීන් නියෝග ලැබෙන තුරු බලා සිටින බවත්, ඒ මහතා පෙන්වාදුන්නේය.රාජපක්ෂ පාලන සමයේ සිදුවූ වංචා දූෂණ ගැන රහස් පොලීසියට, පොලිස් මූල්‍ය අපරාධ කොට්ඨාසයට පැමිණිලි ගණනාවක් කර ඇති නමුත් එම පැමිණිවලට සාධාරණයක් නොවන්නේ නම් සාක්ෂි සමග ජනතාව අතරට ඒවා ගෙනයන බවද ඒ මහතා පැවසීය.", "URL": "https://sinhala.adaderana.lk/news.php?nid=54027", "Category": null, "Parent URL": null}