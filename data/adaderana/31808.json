{"Source": "Adaderana", "Timestamp": "February 21, 2013 07:58 am", "Headline": " මානව හිමිකම් සැසිය ගැන රාජ්‍ය තාන්ත්‍රිකයින් දැනුවත් කිරීමක්", "News Content": "මෙවර ජගත් මානව හිමිකම් සැසිවාරයේදී ශ්‍රී ලංකාව කටයුතු කරන ආකාරය සම්බන්ධයෙන් විදෙස් රාජ්‍ය තාන්ත්‍රිකයින් දැනුවත් කිරීමට විදේශ කටයුතු අමාත්‍යංශ්‍ය තීරණය කර තිබේ. මේ සඳහා කොළඹ සිටින විදේශ තානාපතිවරුන් සහ මහ කොමසාරිස්වරුන් දැනුවත් කිරීමට නියමිත බව විදේශ කටයුතු අමාත්‍යංශ්‍ය සඳහන් කරයි. විදේශ කටයුතු අමාත්‍ය මහාචාර්යය ජී.එල් පීරිස් මහතාගේ ප්‍රධානත්වයෙන් අද දිනයේ විදේශ කටයුතු අමාත්‍යංශයේදී මෙම සාකච්ඡාව පැවැත්වීමට නියමිතය. උගත් පාඩම් හා ප්‍රතිසන්ධාන කොමිසන් වාර්තාවේ නිර්දේශ ක්‍රියාත්මක කිරීම සඳහා රජය ගෙන තිබෙන ක්‍රියාමාර්ග පිළිබඳව රාජ්‍ය ත්‍රාන්තිකයින් දැනුවත් කිරීම මෙම සාකච්ඡාවේ මූලික අරමුණ බව විදේශ කටයුතු අමාත්‍යංශය සඳහන් කරයි. මේ අතර මෙවර එක්සත් ජාතීන්ගේ මානව හිමිකම් සැසිවාරය සඳහා ශ්‍රී ලංකාවේ නියෝජිත කණ්ඩායම අද දිනයේ ප්‍රකාශයට පත් කරන බව විදේශ කටයුතු අමාත්‍යංශය පවසයි. විදේශ කටයුතු අමාත්‍යංශ්‍ය, නීතිපති දෙපාර්තමේන්තුව , සහ ආරක්ෂක අමාත්‍යංශය නියෝජනය කරමින් අදාළ සැසිවාරය සඳහා සහභාගී වන කණ්ඩායම නම් කර ඇති බව විදේශ කටයුතු අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=31808", "Category": null, "Parent URL": null}