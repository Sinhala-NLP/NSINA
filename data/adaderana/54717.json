{"Source": "Adaderana", "Timestamp": "October 28, 2015 08:57 am", "Headline": "සීමා නිර්ණය ගැටළු සෙවීමට පත්කළ කමිටුව පළමුවරට රැස්වෙයි", "News Content": "පළාත් පාලන කොට්ඨාස සීමා නිර්ණය ගැටළු සම්බන්ධයෙන් සොයාබැලීම සඳහා පත් කළ කමිටුව අද පළමුවරට රැස්වෙයි.පළාත් සභා හා පළාත් පාලන අමාත්‍යංශයේදී අද පස්වරු 2.00ට එම කමිටුව රැස් වන බව එම අමාත්‍යංශයේ ප්‍රකාශකයෙකු සඳහන් කළේය.අමාත්‍ය ෆයිසර් මුස්තාපා මහතා විසින් ඉඩම් අමාත්‍යංශයේ හිටපු ලේකම් අශෝක පීරිස් මහතාගේ සභාපතීත්වයෙන් සෑම පක්ෂයක්ම නියෝජනය වන පරිදි පංච පුද්ගල කමිටුවක් පසුගියදා පත්කරන ලදී.එක්සත් ජාතික පක්ෂයේ නියෝජිතයා ලෙස ඒ.එස්.එම් මිස්බාර් මහතා පත් කළ අතර එක්සත් ජනතා නිදහස් සන්ධානයේ නියෝජිතයා ලෙස පත්කරනු ලැබුවේ නීතීඥ කේ.සාලිය මැතිව්ස් මහතායි.ජනතා විමුක්ති පෙරමුණේ නියෝජිතයා ලෙස උපුල් කුමාරප්පෙරුම මහතා සහ දෙමළ ජාතික සන්ධානයේ නියෝජිතයා ලෙස මහාචාර්ය පී. බාලසුන්දරම් මහතා පත් කරනු ලැබුවේය.දැනට ගැසට් කර ඇති පළාත් පාලන කොට්ඨාස සීමා නිර්ණය සම්බන්ධයෙන් වන ගැටළු සහ එය සංශෝධනය විය යුතුද යන්න සම්බන්ධයෙන් මාස තුනක් ඇතුළත අදාළ කමිටුව පළාත් සභා හා පළාත් පාලන අමාත්‍යංශය වෙත වාර්තාවක් ලබා දිය යුතුය.", "URL": "https://sinhala.adaderana.lk/news.php?nid=54717", "Category": null, "Parent URL": null}