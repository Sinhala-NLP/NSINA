{"Source": "Adaderana", "Timestamp": "August 10, 2010 08:22 am", "Headline": "රජයේ ඉඩම් බලෙන් අල්ලාගෙන සිටින්නන්ට එරෙහිව නීතිය ", "News Content": "රජයේ ඉඩම් බලහත්කාරයෙන් අත්පත්කර ගෙන සිටින පුද්ගලයින්ට එරෙහිව නීත්‍යානුකූලව කටයුතු කිරීමට පියවර ගන්නා ලෙස ජනාධිපති මහින්ද රාජපක්ෂ මහතා බලධාරීන්ට දැනුම් දී තිබේ. රජය ක්‍රියාත්මක කර ඇති නිවාස වැඩපිළිවෙලේ දී නීත්‍යානුකූල ඉල්ලුම්කරුවන්ට ප්‍රමුඛත්වය ලබා දෙන ලෙස ද ජනාධිපතිවරයා මෙහි දී බලධාරීන්ට උපදෙස් ලබා දී ඇති බව ජනාධිපති මාධ්‍ය අංශය පවසයි. ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍යාංශයේ ප්‍රගති සමාලෝචන රැස්වීමේ දී ‍ජනාධිපතිවරයා මෙම උපදෙස් ලබා දී තිබේ. ඉදිරි වසර 6 තුළ දී නිවාස අහිමි හා අඩු පහසුකම් සහිත නිවාස හිමි ජනතාව වෙනුවෙන් ජන සෙවණ නිවාස වැඩපිළිවෙල යටතේ නිවාස දස ලක්ෂයක් ඉදි කිරීමට කටයුතු කරන බව ද මෙහි දී අනාවරණය විය. එමෙන්ම ඉදිකිරීම් ක්ෂේත්‍රයේ නියුතු කාර්මිකයන් නවීන දැනුමෙන් යුත් තාක්ෂණික ශිල්පීන් ලෙස ඉදිකිරීම් කේෂ්ත්‍රයට දායක කර ගැනීමටත් ඔවුන්ගේ වෘත්තීමය තත්ත්වය උසස් අයුරින් පවත්වාගෙන යාමට විශේෂ වැඩපිළිවෙලක් සකස් ‍කරන ලෙසත් ජනාධිපතිවරයා මෙහි දී උපදෙස් ලබා දී තිබේ.", "URL": "https://sinhala.adaderana.lk/news.php?nid=10128", "Category": null, "Parent URL": null}