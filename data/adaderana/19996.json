{"Source": "Adaderana", "Timestamp": "November 14, 2011 11:15 am", "Headline": "අලෙවිකරණ ආයතනයෙන් ඖෂධ අලෙවිකිරීමේ සහතිකපත්‍ර පාඨමාලාවක්", "News Content": "ශ්‍රී ලංකා අලෙවිකරණ ආයතනය Certificate in Pharmaceutical Marketing යනුවෙන් හැඳින්වෙන නව පාඨමාලාවක් ආරම්භ කර ඇත. මෙම පාඨමාලාව සකස්කර ඇත්තේ දැනට සේවයේ යෙදී සිටින ඖෂධ අලෙවිකරුවන් සහ එම වෘත්තියේ යෙදීමට බලාපොරොත්තුවන යොවුන් තරුණයින් වෙනුවෙනි. ඖෂධ අලෙවිය පිළිබඳව ඔවුන්ගේ දැනුම වැඩිදියුණු කිරීමත් වෘත්තීයක් ලෙස ඖෂධ කර්මාන්තයේ ඉදිරියටයෑමට අත්වැලක් සැපයීමත් මෙම පාඨමාලාවේ අරමුණ වී ඇත. මෙම පාඨමාලාව සකස්කර ඇත්තේ ඖෂධ අලෙවිකිරීමේ යෙදී සිටින්නවුන් මෙන්ම ඖෂධ කර්මාන්තයේ ශ්‍රී ලංකා මණ්ඩලය සහ ශ්‍රී ලංකා අලෙවිකරණ ආයතනය ද එක්ව සාකච්ඡා කිරීමෙන් අනතුරුවය. ඖෂධ අලෙවිකරුවන් මුහුණපෑ විශාල අඩුවක් මෙයින් මගහැරී යනු ඇතැයි විශ්වාස කෙරේ. නවීන ක‍්‍රම යොදාගනිමින් නිපුණතා වැඩිදියුණු කිරීම සඳහා සකස් කෙරුණු පාඩම් මාලාවක් ලෙස ශ්‍රී ලංකා අලෙවිකරණ ආයතනය මෙය හඳුන්වයි. විෂය මාලා හයකින් සමන්විත මෙම පාඨමාලාව සඳහා ගතවන මුළු කාලය පැය 72 කි. ව්‍යුහවිද්‍යාව, කායිකවිද්‍යාව, ඖෂධ විද්‍යාව, අලෙවිකරණය, වෙළඳාම සහ කළමනාකාරණය විෂය මාලාවලට අයත්වෙන විෂයයන් වේ. ඖෂධ අලෙවිකරුවකුගේ මූලික ආකල්ප, අයිතිවාසිකම් සහ වගකීම් පිළිබඳව දැනුමක් ලබාදීම, වෛද්‍යවරුන් සහ වෙනත් වෛද්‍ය වෘත්තීකයින් මුණගැසීමේදී තමන් තුළ තිබිය යුතු වෛද්‍ය දැනුම පුළුල් කිරීම, වෙළඳාම සහ අලෙවිය පිළිබඳ ආකල්ප සහ ක‍්‍රියාදාමයන් ගැන දැනුමක් ලබාදීම, ආචාරධර්ම නිරන්තරයෙන්ම අනුගමනය කිරීමේ වැදගත්කම කියාදීම, සිසුන්ගේ පෞරුෂය සහ ආත්ම විශ්වාසය ගොඩනැගීම මුල්කරගෙන පාඩම් මාලාව පැවැත්වීමට ශ‍්‍රී ලංකා අලෙවිකරණ ආයතනය බලාපොරොත්තුවෙයි. පාඩම් මාලාව හැදෑරීමට බලාපොරොත්තු වන සිසුන් අධ්‍යාපන පොදු සහතික පත‍්‍ර සාමාන්‍ය පෙළ විභාගය සමත්ව අවම වශයෙන් මාස හයක් ඖෂධ අලෙවිකරුවකු ලෙස සේවය කර තිබිය යුතුය. එසේ නැත්නම් පොදු සහතික පත‍්‍ර උසස් පෙළ විභාගයෙන් විෂයයන් දෙකකින් සමත්ව සිටිය යුතුය. ජීව විද්‍යාව හදාරා ඇත්නම් වැඩි සැලකිල්ලක් දක්වනු ලබන අතර මනා ඉංග‍්‍රීසි දැනුමක් ද අවශ්‍යවේ. පාඨමාලාව හය මාසයක් මුළුල්ලේ පැවැත්වේ. එය මුළු කාලය යොදවා හැදෑරිය යුතු පාඨමාලාවක් නොවේ.", "URL": "https://sinhala.adaderana.lk/news.php?nid=19996", "Category": null, "Parent URL": null}