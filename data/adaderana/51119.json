{"Source": "Adaderana", "Timestamp": "May 5, 2015 04:29 pm", "Headline": "කොරියානු භාෂා විභාගය ජුනි 13 සහ 14දා ", "News Content": "මෙවර කොරියානු රැකියා භාෂා ප්‍රවීණතා විභාගයට අයඳුම්කරුවන් 13,083 දෙනෙකු ඉල්ලුම්පත් බාරදී තිබේ.විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී මංගල රන්දෙණිය මහතා සඳහන් කළේ ලබන ජුනි මස 13 සහ 14 යන දිනයන්හි කොරියානු භාෂා ප්‍රවීණතා විභාගය පවත්වන බවයි. ඊට අදාළ අයදුම්පත් බාර ගැනීම පසුගිය අප්‍රේල් මස 27 වනදා සිට 30 වනදා දක්වා මධ්‍යස්ථාන 16 කදී සිදුකෙරුණි.විභාගය පැවැත්වෙන ස්ථාන සහ වේලාවන් දැනුම්දීම ජුනි මස පස් වැනිදා සිදුකරන අතර එය www.slbfe.lk යන වෙබ් අඩවියෙන් ලබාගත හැකි බව රන්දෙණිය මහතා සඳහන් කළේය.මෙවර විභාගය කියවීම සහ සවන්දීම යටතේ පවත්වනු ලබන අතර ඒ එක් එක් ප්‍රශ්න පත්‍ර ප්‍රශ්න 25 බැගින් ප්‍රශ්න 50කින් සමන්විතය.කොරියානු රැකියා සඳහා සුදුසුකම් ලැබිමට ඉන් අවම වශයෙන් ලකුණු 80ක් හෝ ඊට වැඩි ප්‍රමාණයක් ලබාගත යුතු බව නියෝජ්‍ය සාමාන්‍යාධිකාරිවරයා පවසයි.රැකියා වලට තෝරා ගනු ලබන්නේ කොරියාවේ නිෂ්පාදන අංශයේ පවත්නා පුරප්පාඩු මත බවත්, ඒ සඳහා ශ්‍රී ලංකා රජයට කිසිදු බලපෑමක් කළ නොහැකි බවත් මංගල රන්දෙණිය මහතා ප්‍රකාශ කරයි.", "URL": "https://sinhala.adaderana.lk/news.php?nid=51119", "Category": null, "Parent URL": null}