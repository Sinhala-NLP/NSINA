{"Source": "Adaderana", "Timestamp": "January 15, 2012 10:08 am", "Headline": "ඉඩම් අක්‍රමිකතාවක්ද.?-1933 අමතන්න", "News Content": "ඉඩම් වල අයිතිය හිමි කර ගැනීමේ දී සිදුවන අක්‍රමිකතා පිළිබඳව සොයා බැලීමට අපරාධ පරීක්ෂණ දෙපාර්තමේන්තුව විශේෂ ඒකකයක් පිහිටුවා තිබේ. ඒ පිළිබඳව දැනුම් දීමට විශේෂ දුරකථන අංකයක් ද හඳුන්වා දී ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ කරයි. ඒ අනුව 19 33 අංකයට ඇමතීමෙන් පැය 24 පුරා අදාළ දැනුම් දීම් සිදු කළ හැකි බව හෙතෙම අද දෙරණට කියා සිටියේය. ඉඩම් බලයෙන් ලබා ගැනීම , වංචනිකව ලබා ගැනීම , බලහත්කාරයෙන් ඉඩම් වල අයිතිය ලබා ගැනීමට උත්සහ කිරීම ආදී කරුණු පිළිබඳව මෙම ඒකකය වෙත පැමිණිලි කිරීමට හැකි බව අජිත් රෝහණ මහතා ප්‍රකාශ කළේය. කෙසේ වෙතත් ඉඩම් වල මායිම් සම්බන්ධයෙන් පවතින ආරවුල් පිළිබඳව මෙම ඒකකයට පැමිණිලි කිරීමෙන් වළකින ලෙස පොලිසිය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=21393", "Category": null, "Parent URL": null}