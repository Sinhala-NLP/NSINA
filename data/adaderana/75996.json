{"Source": "Adaderana", "Timestamp": "August 5, 2017 04:08 pm", "Headline": "අලි ගැටළුවෙන් ගම්මාන 6ක ජනතාව පීඩාවට", "News Content": "රාත්‍රී කාලයේදී ජලය සොයා ගම් වදින වන අලි හේතුවෙන් අනුරාධපුර දිස්ත්‍රික්කයට අයත් පලාගල ප්‍රාදේශීය ලේකම් කොට්ඨාසයේ ගම්මාන 06ක ජනතාව දැඩි පීඩාවට පත්ව තිබේ.පලාගල, මිරිහම්පිටිය, කිරිදිවත්ත, ගල්කිරියාගම, දෙන්නැව සහ උදුරුව යන ගම්මාන 06ක ජනතාව එලෙස පීඩාවට පත්ව ඇති බව අද දෙරණ වාර්තාකරු සඳහන් කළේය.වියළි කාලගුණික තත්ත්වය හේතුවෙන් මෙම ප්‍රදේශවලට සීමිත කාලයක් තුළ දී පමණක් ජලය ලබාදීමේ තත්ත්වය තුළ වන අලින් ජලය සොයා ගම්වැදීමෙන් තමන් දැඩි දුෂ්කරතාවට පත්ව ඇති බව ප්‍රදේශවාසීන් පවසයි.වනජීවී නිලධාරීන් වනඅලි පලවාහැරීමට කටයුතු කළ ද රාත්‍රී කාලයේදී ජලය සොයා යළි වන අලි ගම්වදින බව ඔවුන් පෙන්වා දෙයි.වන අලි ගැටළුවට කඩිනමින් විසඳුම් ලබා දෙන ලෙස ප්‍රදේශවාසීන් බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=75996", "Category": null, "Parent URL": null}