{"Source": "Adaderana", "Timestamp": "December 23, 2010 12:41 pm", "Headline": "ඉන්දියාව හිටියාම ඇති කීවත් ඉන්දියාවත් අහක බලනවා", "News Content": "ජනාධිපති මහින්ද රාජපක්ෂ මහතා එක් අවස්ථාවක අපට ඉන්දියාව හිටියාම ඇති බව කීවද මේ වන විට ඉන්දියාව පවා අහක බලන තත්ත්වයක් උද්ගත වී ඇති බව එ.ජා.ප පළාත් සභා මන්ත්‍රී,දිවුලපිටිය ආසන සංවිධායක කිත්සිරි මංචනායක මහතා පවසයි. ඉන්දියාව විතරක් අපගේ සහයට හිටියාම ප්‍රමාණවත් බව කියන විට ලෝකයේ සෙසු රටවල් ශ්‍රී ලංකාව දෙස වපරැහින් බලන බවද හෙතෙම කියා සිටියේ අද කොළඹ පැවති මාධ්‍ය හමුවකට එක්වෙමිනි. ඉන්දියාවේ අනාගතය බාර ගන්නා ඉන්දීය කොංග්‍රසයේ රාහුල් ගාන්ධි මහතා ශ්‍රී ලංකා රජය ද්‍රවිඩ ජනයා කෙරෙහි දක්වන සැලකිල්ල ප්‍රමාණවත් නොවන බව පවසා ඇති බවද මන්ත්‍රීවරයා සිහිපත් කළේය. හෙට අනිද්දා වන විට විමල් වීරවංශ අමාත්‍යවරයා ඉන්දීය මහ කොමසාරිස් කාර්යාලය ඉදිරිපිට විරෝධතා ව්‍යාපාරයක් පැවැත්වුවහොත් තමා පුදුම නොවන බවද ඔහු පෙන්වාදුන්නේය. ඉන්දීය කොංග්‍රසයේ රාහුල් ගාන්ධි මහතා ඉන්දීය මාධ්‍ය හමුවේ කර තිබුණු ප්‍රකාශය ඊයේ දිනයේ ප්‍රථමයෙන් වාර්තා කර තිබුණේ අද දෙරණ වෙබ් අඩවියයි. කෙසේ වෙතත් අද පැවති මෙම මාධ්‍ය හමුවට බස්නාහිර පළාත් සභා විපක්ෂ නායක මංජු ශ්‍රී අරංගල මහතා ද එක්ව සිටි අතර ශ්‍රී ලංකාව ආසියාවේ ආශ්චර්යය බවට පත්වනු ඇත්තේ ආසියාවේ බඩුමිල ඉහළම යන රට හැටියට බව හෙතෙම කියා සිටියේය.", "URL": "https://sinhala.adaderana.lk/news.php?nid=13042", "Category": null, "Parent URL": null}