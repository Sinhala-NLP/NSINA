{"Source": "Adaderana", "Timestamp": "February 19, 2013 08:54 am", "Headline": "වෛද්‍ය පීඨවල ඉගැන්වීම් වි‍ශේෂඥ වෛද්‍යවරුන්ට භාරයි", "News Content": "වෛද්‍ය පීඨවල ඉගැන්වීම් කටයුතු සඳහා විශේෂඥ වෛද්‍යවරුන් සහ වෛද්‍යවරුන් ලබාදීමට සෞඛ්‍ය අමාත්‍යාංශය තීරණය කර තිබේ. සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතාගේ ප්‍රධානත්වයෙන් උසස් අධ්‍යාපන අමාත්‍යාංශ ලේකම්වරයා සහ වෛද්‍ය පීඨවල පීඨාධිපතිවරුන්ගේ සහභාගීත්වයෙන් විශේෂ සාකච්ඡාවක් පවත්වන ලදී. එහිදි ප්‍රමුඛතාවය මත රජයේ රෝහල්වල සිටින විශේෂඥ වෛද්‍යවරුන් සහ වෛද්‍යවරුන් ඉගැන්වීම් කටයුතු සඳහා නිදහස් කිරීමට එකඟතාව පළ වී තිබේ. එම වැඩපිළිවෙළ ක්‍රියාත්මක කිරීම සඳහා යාන්ත්‍රණයක් සකස් කිරීමට ද පියවර ගෙන ඇති බව සෞඛ්‍ය අමාත්‍යාංශය සඳහන් කළේය. මීට අමතරව සියලුම ශික්ෂණ රෝහල්වල මහාචාර්ය ඒකක සඳහා ලබාදෙන පහසුකම් වැඩිදියුණු කිරීමට ද තීරණය වී තිබේ. ඒ සඳහා සෞඛ්‍ය අමාත්‍යාංශය සහ උසස් අධ්‍යාපන අමාත්‍යාංශය ඒකාබද්ධව වැඩපිළිවෙලක් සකස් කිරීමට නියමිතය.", "URL": "https://sinhala.adaderana.lk/news.php?nid=31752", "Category": null, "Parent URL": null}