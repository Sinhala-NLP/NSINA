{"Source": "Adaderana", "Timestamp": "February 26, 2014 08:36 am", "Headline": "කර්සායි ළඟදීම ලංකාවට පැමිණෙනවා", "News Content": "ඇෆ්ගනිස්ථාන ජනාධිපති හමීඩ් කර්සායි මහතා ඉතා නුදුරේදීම ශ්‍රී ලංකාවේ සංචාරය කරන බව ඇෆ්ගනිස්ථාන විදේශ අමාත්‍යංශය පවසයි. කෙසේ වෙතත් ඔහුගේ ශ්‍රී ලංකා සංචාරයට අදාළ දිනවකවානු මෙතෙක් තීරණය කර නොමැති බව ද එම අමාත්‍යංශ ප්‍රකාශකවරයා පවසා ඇති බව සඳහන් වෙයි. ඇෆ්ගනිස්ථාන ජනාධිපතිවරයා ශ්‍රී ලංකා සංචාරය ආරම්භ කිරීමට නියමිතව තිබුණේ පසුගිය 23 වැනිදායි. එහෙත් එය හදිසියේ අවලංගු කෙරුණි. එරට ගාසිඅබාඩ්හි එල්ලවු ත්‍රස්ත ප්‍රහාරයකින් සෙබළුන් 20 දෙනෙකු ඝාතනයට ලක්වීම හේතුවෙන් ශ්‍රී ලංකා සංචාරය අවලංගු කළ බව එරට විදේශ අමාත්‍යංශ ප්‍රකාශක හකීබ් මුෂ්ටාග්නි පවසයි.", "URL": "https://sinhala.adaderana.lk/news.php?nid=41388", "Category": null, "Parent URL": null}