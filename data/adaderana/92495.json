{"Source": "Adaderana", "Timestamp": "July 13, 2018 01:58 pm", "Headline": "රජයේ ආයතන දහස් ගණනකට ඔප්පු නැහැ", "News Content": "පාසැල් ඇතුලූ රජයට අයත් විවිධ ආයතන වල පිහිටි භූමි වල අයිතිය කියා පෑමට ඔප්පුවක් නොමැති ආයතන 12000 ක් පමණ මේ වන විට තම අයිතිය තහවුරු කර ගැනීම සඳහා ඔප්පු ලබා දෙන ලෙසට ඉල්ලූම්පත් ඉදිරිපත් කර ඇති බව ඉඩම් හා පාර්ලිමේන්තු ප‍්‍රතිසංස්කරණ අමාත්‍ය ගයන්ත කරුණාතිලක මහතා පැවසීය. ඒ මහතා මේ බව පැවසුවේ පැල්මඩුල්ල ගන්කන්ද විද්‍යාලයේ පැවති ඉඩම් ප‍්‍රතිසංස්කරණ කොමිෂන් සභාවට අයත් ඉඩම් සදහා ඔප්පු ලබාදීම වෙනුවෙන් දැනුවත් කිරීමේ වැඩසටහනකදීය.. රත්නපුර දිස්ත‍්‍රික්කයේ පැල්මඩුල්ල මැතිවරණ කොට්ඨාශය තුළ ඉඩම් ප‍්‍රතිසංස්කරණ කොමිෂන් සභාවට අයත් ඉඩම් ජනතා අයිතියට පත්කිරීම පිලිබදව දැනුවත් කිරීමේ වැඩසටහන් මාලවක් පසුගිය දෙදිනතුළ පැවති අතර ඊට සමගාමිව රජයේ ඉඩම් පිළිබද රත්නපුර ප‍්‍රාදේශිය ලේකම් කාර්යාලයේ හා කලූතර දිස්ත‍්‍රික් ලේකම් කාර්යාලයේදී ප්‍රාදේශිය ලේකම්වරු සහ රජයේ නිළධාරින් දැනුවත් කිරීමේ වැඩසටහන් කිහිපයක්ම පැවැත්විණ. ඉඩම් ප‍්‍රතිසංස්කරණ කොමිෂන් සභාව සතු ඉඩම් කිසිදු හේතුවක් මත නොමිලේ ලබා දිමට නීතිමය ප‍්‍රතිපාදන නොමැති හෙයින් ඉඩම්ලාභින් තෝරා ගැනීමේ දි අඩු ආදායම් සීමාව රුපියල් පන්දහසේ සිට විසිපන්දහස දක්වා ඉහළ දමමින් වැඩි පිරිසකට ඉතා අඩු මුදලකට ඉඩම් කැබැල්ලක් ලබා දීමට අපි කටයුතු කරනවා. එපමණක් නොව රජයේ විශ‍්‍රාමිකයින් සහ ආබාධිත රණ විරුවන් ද,මුලීක වැටුප රුපියල් විසිපන්දහසට අඩු රජයේ සේවකයින් ද අඩු ආදායම්ලාභින් ලෙසට ගැනෙන හෙයින් මෙරට ඉඩම් කැබැල්ලක් අහිමි ලක්ෂ ගණනකට සෙත සැලසෙනවා යනුවෙන්ද අමාත්‍යවරයා වැඩි දුරටත් පවසන ලදී. මෙම වැඩසටහන රජයේ ඉඩම් ඔප්පු දසලක්ෂයක් ලබා දීමේ සංකල්පයට සමගාමීව ක‍්‍රියාත්මක වන්නකි. ජනතාවට විශාල ප‍්‍රයෝජනයක් අත්වන මෙම වැඩසටහන පිළිබ`දව ජනතාව දැනුවත් කිරීම පිණිස මුද්‍රිත හා විද්‍යුත් මාධ්‍ය වල දායකත්වය අඩු බැවින් සංවර්ධනාත්මක ප‍්‍රවෘත්ති ස`දහා වැඩි ඉඩ කඩක් ලබා දෙන ලෙසද අමාත්‍යවරයා විසින් මාධ්‍ය වලින් ඉල්ලීමක් ද කළේය. මෙම දැනුවත් කිරීමේ වැඩසටහන සදහා ඉඩම් හා පාර්ලිමේන්තු ප‍්‍රතිසංස්කරණ නියෝජ්‍ය අමාත්‍ය දුනේෂ් ගන්කන්ද මහතා,අධිකරණ හා බන්ධනාගාර ප‍්‍රතිසංස්කරණ අමාත්‍ය තලතා අතුකෝරළ මහත්මිය ඇතුළු මැති ඇමතිවරුන් හා ඉඩම් අමාත්‍යාංශ ලේකම් ඩබ්ලිව් එච් කරුණාරත්න රත්නපුර දිස්ත‍්‍රික් ලේකම් තුමා ඇතුළු රාජ්‍ය නිළධාරින්,ඉඩම් කොමසාරිස් ජනරාල් චන්ද්‍රා හේරත් මහත්මිය,ඉඩම් ප‍්‍රතිසංස්කරණ කොමිසමේ නිළධාරින් ඇතුළු පිරිසක් සහභාගි වූහ.", "URL": "https://sinhala.adaderana.lk/news.php?nid=92495", "Category": null, "Parent URL": null}