{"Source": "Adaderana", "Timestamp": "April 19, 2013 04:25 pm", "Headline": "කොත්මලේ උමං මාර්ගයේ ජලය ඉවත් කළේ දෝෂයකින් ‍‍නොවෙයි", "News Content": "ඉහළ කොත්මලේ විදුලි බලාගාරයේ ප්‍රධාන උමං මාර්ගයේ ජලය ඉවත් කරනු ලැබුවේ එහි දෝෂයක් හේතුවෙන් නොවන බව ලංකා විදුලිබල මණ්ඩලය පවසයි. උමං මාර්ගයේ රොන් මඩ තැන්පත් වීමෙන් බලාගාරය අක්‍රීය වීම නිසා එහි ජලය ඉවත් කළ බවට පැතිර ගිය ප්‍රචාරයන් හි කිසිදු සත්‍යතාවක් නොමැති බව එම මණ්ඩලය කියයි. ඉහළ කොත්මලේ විදුලි බලාගාරයේ ඉදිකිරීම් සිදු කළ සමාගමේ වසරක වගකීම් කාලය ඉකුත් වීමට නියමිත බැවින් බලාගාරයේ ඉදිකිරීම් සහ යන්ත්‍රවල දෝෂ හඳුනාගැනීම සඳහා එම සමාගමට සහයවීමක් වශයෙන් උමං මාර්ගයේ ජලය ඉවත් කළ බව ලංකා විදුලිබල මණ්ඩලය පවසයි. අදාළ නඩත්තු කටයුතු අවසන් කළ පසුගිය පළමු වැනිදා උමං මාර්ගයට ජලය පිරවීම ආරම්භ කළ අතර පසුගිය සිව්වන දා සිට ඉහළ කොත්මලේ බලාගාරයේ විදුලි උත්පාදනය යථා පරිදි සිදු වන බව ලංකා විදුලිබල මණ්ඩලය පවසයි.", "URL": "https://sinhala.adaderana.lk/news.php?nid=33401", "Category": null, "Parent URL": null}