{"Source": "Adaderana", "Timestamp": "April 27, 2011 09:25 am", "Headline": "අධිකරණයට අපහාස කළැයි මාධ්‍යවේදියා 28 තෙක් රිමාන්ඩ්", "News Content": "අධිකරණයට අපහාස කිරීමේ චෝදනා මත අත්අඩංගුවට ගන්නා ලද ලංකා ඊ නිව්ස් වෙබ් අඩවියේ මාධ්‍යවේදී ශාන්ත විජේසුරීය මහතා රිමාන්ඩ් භාරයේ තැබීමට පූගොඩ මහේස්ත්‍රාත් අධිකරණය නියෝග කර තිබේ. පසුගිය 10 වැනිදා අදාළ වෙබ් අඩවියේ පළ කළ ප්‍රවෘත්තියකින් අධිකරණයට අපහාසයක් සිදු වී ඇති බව පවසමින් පූගොඩ මහේස්ත්‍රාත් අධිකරණයේ නීතීඥ සංගමය කළ පැමිණිල්ලකට අනුව කිරිඳිවැල පොලිසිය විසින් මෙම පරීක්ෂණය ආරම්භ කර ඇති බව සඳහන්වේ. කිරිඳිවැල පොලිසිය අධිකරණයට වාර්තාවක් ඉදිරිපත් කරමින් පැවසුවේ අදාළ වෙබ් අඩවිය මීට පෙර ද අධිකරණයට අපහාසාත්මකවන ප්‍රවෘත්ති පළ කර තිබේ දැයි පරික්ෂණ සිදු කරන බැවින් මෙම සැකකරු රිමාන්ඩ් භාරයේ තබන ලෙසයි. සැකකරු ඇප මත මුදා හැරියහොත් ඉදිරි පරීක්ෂණ වලට අගතියක් සිදු විය හැකි බව පැමිණිලිකාර නීතීඥ සංගමය ද අධිකරණයට දන්වා තිබේ. විත්ති පාර්ශවයේ නීතීඥවරුන් කියා සිටියේ ගැටලු සහගත ප්‍රවෘත්තිය පිළිබඳ දැනටමත් කනගාටුව පළ කිරීමක් සිදු කර ඇති හෙයින් සැකකරු ඇප මත මුදා හරින ලෙසයි. එසේ වුවද අදාළ නිවැරදිකිරීම් පිළිබඳ සෑහිමකට පත් විය නොහැකි බව ප්‍රකාශ කළ පූගොඩ දිසා විනිසුරු කුමාරි ‍අබේරත්න මහත්මිය සැකකරු ලබන 28 වැනිදා දක්වා රිමාන්ඩ් භාරයේ තැබීමට නියෝග කළාය.", "URL": "https://sinhala.adaderana.lk/news.php?nid=15728", "Category": null, "Parent URL": null}