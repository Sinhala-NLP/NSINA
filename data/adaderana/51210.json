{"Source": "Adaderana", "Timestamp": "May 9, 2015 03:17 pm", "Headline": "කටාර්හී ශ්‍රී ලාංකිකයින් රැඳී සිටි නිවාස සංකීර්ණයක ගින්නක් ", "News Content": "කටාර් රාජ්‍යයේ ශ්‍රී ලාංකිකයින් ඇතුළු පිරිසක් රැඳී සිටි නිවාස සංකීර්ණයක ගින්නක් හටගෙන තිබේ.අද උදෑසන මෙම ගින්න හටගෙන ඇති බව වාර්තා වෙයි.ගින්නෙන් ශ්‍රී ලාංකිකයින් කිසිවෙකුටත් හානියක් සිදුව නොමැති බව විදේශ සේවා නියුක්ති කාර්යංශයේ නියෝජ්‍ය සාමාන්‍යාධිකාරි මංගල රන්දෙණිය මහතා ප්‍රකාශ කළේය.කටාර් රාජ්‍යයේ පිරිසිදු කිරිමේ ආයතනයක සේවකයන් පිරිසක් අදාළ නිවාස සංකීර්ණයේ රැඳී සිට ඇතැයි සඳහන්ය.කෙසේවෙතත් ශ්‍රී ලාංකිකයින් සීයයකට වැඩි පිරිසක් ගින්න හේතුවෙන් අවතැන් වී ඇති බව මංගල රන්දෙණිය මහතා සඳහන් කර සිටියේය.ඔවුන් මේ වනවිට එරට අංක 48 නැමති කඳවුරේ තාවකාලිකව රඳවා තැබීමට පියවර ගෙන තිබේ.අවතැන් වූ ශ්‍රී ලාංකිකයින් පිළිබඳව සොයා බැලීම සඳහා එරට ශ්‍රී ලංකා තානාපති කාර්යාලයේ නිලධාරීන් පිරිසක් යොමුකර ඇති බවද ශ්‍රී ලංකා විදේශ සේවා නියුක්ති කාර්යාංශය සඳහන් කළේය.මේ අතර විදේශ අමාත්‍ය මංගල සමරවීර මහතා කියා සිටියේ එම ගින්නට මැදිව සිටි බව කියන ශ්‍රී ලාංකිකයින් 250 දෙනෙකු නිරුපද්‍රිතව එම ස්ථානයෙන් ඉවත් කිරීමට අදාළ අංශ පියවර ගෙන ඇති බවයි.", "URL": "https://sinhala.adaderana.lk/news.php?nid=51210", "Category": null, "Parent URL": null}