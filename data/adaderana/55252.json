{"Source": "Adaderana", "Timestamp": "November 22, 2015 05:02 pm", "Headline": "සැමැන්තා විග්නේෂ්වරන් හමුවෙයි ", "News Content": "දිවයිනට පැමිණ සිටින එක්සත් ජාතීන්ගේ සංවිධානයේ අමෙරිකානු තානාපතිනි සමන්තා පවර් මහත්මිය උතුරු පළාතේ සංචාරයක නිරත වී තිබේ.අද පෙරවරුවේ උතුරු පළාත් ආණ්ඩුකාර කාර්යාලයට ගිය සමන්තා පවර් මහත්මිය ආණ්ඩුකාර එච්.එම්.ජි.එස්.පලිහක්කාර මහතා හමුවී සාකච්ඡා පවත්වා ඇති බව සඳහන්ය.උතුරු පළාතේ සංවර්ධන කටයුතු, නැවත පදිංචි කළ ජනතාවගේ වත්මන් තත්ත්වය, වැන්දඹු පවුල් සංවර්ධනය ආදී කරුණු ගණනාවක් පිළිබඳව එම සාකච්ඡාවේ දී අවධානය යොමුව තිබේ.ඉන් අනතුරුව සමන්තා පවර් මහත්මිය උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා හමුවී සාකච්ඡා පැවැත්වු බව අද දෙරණ වාර්තාකරු සඳහන් කළේය.පැයකට ආසන්න කාලයක් පැවති අදාළ සාකච්ඡාවේ දී උතුරු පළාතේ වත්මන් දේශපාලන තත්ත්වය, පළාත් සභාව සහ මධ්‍යම රජය අතර පවතින සම්බන්ධතාවය පුනරුත්තාපන සාමාජිකයින්ගේ පවුල් නගාසිටුවීම ඇතුළු කරුණු කිහිපයක් සම්බන්ධයෙන් සාකච්ඡා වී තිබේ.අමෙරිකානු නියෝජිතවරියගේ මෙම සංචාරය සඳහා මෙරට අමෙරිකානු තානාපති අතුල් කේෂප් මහතා ඇතුළු තානාපති කාර්යාල නිලධාරීන් පිරිසක් එක්ව සිටි බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=55252", "Category": null, "Parent URL": null}