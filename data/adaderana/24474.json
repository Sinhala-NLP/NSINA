{"Source": "Adaderana", "Timestamp": "May 23, 2012 07:44 pm", "Headline": "සූදු පිටියට අවසර දෙන්න රු.3000 ක් ඉල්ලූ පොලිස් සැරයන් මාට්ටු", "News Content": "සූදු පිටියක් පවත්වාගෙන යාමට කරදර නොකර සිටීමට රු.3000 ක අල්ලස් මුදලක් ලබාගත් බව කියන වෙන්නප්පුව පොලීසියේ සැරයන්වරයෙකු අල්ලස් හෝ දූෂණ වංචා විමර්ශන කොමිසමේ නිලධාරීන් විසින් අත්අඩංගුවට ගෙන තිබේ. අද(23)දින සවස වෙන්නප්පුව ප්‍රදේශයේදී සැකකාර පොලිස් සැරයන්වරයා අදාළ මුදල ලබාගන්නා අවස්ථාවේදී ඔහු අත්අඩංගුවට ගත් බව සඳහන් වේ. වෙන්නප්පුව-කම්මල ප්‍රදේශයේ පවත්වාගෙන ගිය සූදු පොළක් වෙන්නප්පුව පොලීසිය විසින් වටලා එහිදී අත්අඩංගුවට ගත් සැකකරුවන්ට එරෙහිව මෙම පොලිස් සැරයන්වරයා විසින් මාරවිල දිසා අධිකරණය හමුවේ නඩු පවරා ඇති බව අද දෙරණ වාර්තාකරු කියා සිටියි. එහෙත් තවදුරටත් බාධාවකින් තොරව මෙම සූදු පොළ පවත්වාගෙන යාමට නම් තමන්ට රු.3000 ක බැගින් ගෙවිය යුතු බවට සැකකාර පොලිස් නිළධාරියා සූදු පොළ පවත්වාගෙන ගිය අයට දැනුම් දී තිබේ. ඒ අනුව සිදුකරන ලද පැමිණිල්ලක් අනුව අදාළ වැටලීම සිදුකර ඇති අතර අත්අඩංගුවට ගත් සැකකාර පොලිස් නිළධාරියා මාරවිල දිසා අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=24474", "Category": null, "Parent URL": null}