{"Source": "Adaderana", "Timestamp": "May 5, 2013 09:38 am", "Headline": "ආසාවට යතුරු පැදියක් හොරකම් කරලා", "News Content": "සංගීත සංදර්ශණයක් නැරඹීමට ගිය තරුණයෙකුගේ රුපියල් 3,50,000 ක් වටිනා යතුරු පැදියක් සොරා ගෙන ගිය බව කියන 17 වියේ පසුවන තරුණයින් දෙදෙනෙකු අත්අඩංගුවට ගෙන ඇති බව මාරවිල පොලීසිය පවසයි. ඉකුත් 03 වැනි දින රාත්‍රීයේ නාත්තන්ඩිය, වතුගහමුල්ල ප්‍රදේශයේදී මෙම සොරකම සිදුවී ඇති බව අප වාර්තාකරු පවසයි. තම ගමෙ පැවති සංගීත සංදර්ශණයක් නැරඹීමට ගොස් තමන්ට අයත් යතුරු පැදිය සංගීත ප්‍රසංගය පැවැත්වෙන ස්ථානයට යාබද නිවසක් අසල ගාල් කර ප්‍රසංගය නරඹා ආපසු පැමිණ බලන විට යතුරු පැදිය අතුරුදහන්වී තිබුණේ යැයි නාත්තන්ඩිය, වතුගහමුල්ල පදිංචි වල්පිට උනම්බුවගේ දිනුෂ සම්පත් කුමාර (20) යන අය මාරවිල පොලීසියට පැමිණිලි කරමින් පවසා ඇත. ඒ අනුව සිදු කරන ලද විමර්ශණයකින් අනතුරුව සොරා ගන්නා ලද යතුරු පැදිය සැකකරුවන් දෙදෙනෙකුද සමගින් පොලීසිය විසින් අත්අඩංගුවට ගෙන තිබේ. සැකකරුවන්ද වතුගහමුල්ල ප්‍රදේශයේ පදිංචිකරුවෝ වෙති. යතුරු පැදියේ හිමිකරු එය ගාල් කර එහි යතුර මල් පෝච්චියක් යට සඟවනවා තමන් දුටු බවත්, යතුරු පැදියට ඇති ආශාව නිසා මෙම සොරකම සිදු කළ බවත් සැකකරුවන් පොලීසියට පවසා ඇත. සැකකරුවන් දෙදෙනා මාරවිල දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=33819", "Category": null, "Parent URL": null}