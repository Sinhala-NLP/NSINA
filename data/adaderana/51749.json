{"Source": "Adaderana", "Timestamp": "June 3, 2015 11:44 am", "Headline": "මහේන්ද්‍රන්ගේ පුරවැසිභාවය ප්‍රශ්න කිරීම සාධාරණ නෑ-ලසන්ත වික්‍රමතුංගට වුණදේම වෙන්න තිබුණා", "News Content": "මහබැංකු අධිපති අර්ජුන් මහේන්ද්‍රන් මහතාගේ පුරවැසිභාවය පිළිබඳ ප්‍රශ්න කිරීම සාධාරණ නොවන බව අග්‍රාමාත්‍ය රනිල් වික්‍රමසිංහ මහතා පවසයි.අර්ජුන් මහේන්ද්‍රන් මහතාට රටින්පිටව යාමට සිදුවූයේ රාජපක්ෂ රෙජිමයේ අමනෝඥ ක්‍රියා පිළිවෙත නිසා බව අග්‍රාමාත්‍යවරයා කියා සිටියේ අද(03) පාර්ලිමේන්තුවේදී පාර්ලිමේන්තු මන්ත්‍රී දිනේශ් ගුණවර්ධන මහතා විසින් මහබැංකු අධිපතිවරයාගේ පුරවැසිභාවය අදාළව නඟන ලද ප්‍රශ්නයක් නිසාය.මෙහිදී අග්‍රාමාත්‍යවරයා ප්‍රතිචාර දැක්වීමට යාමේදී විපක්ෂයේ මන්ත්‍රීවරුන් විසින් දෝෂාරෝපණ එල්ලවීම නිසා සභා ගැබ තරමක් උණුසුම් වූ බව අප වාර්තාකරු කියා සිටියි.කෙසේ වෙතත් මෙහිදී වැඩිදුරටත් අදහස් දක්වමින් රනිල් වික්‍රමසිංහ මහතා පවසා ඇත්තේ අර්ජුන් මහේන්ද්‍රන් මහතා එලෙස රටින් පිටනොවූයේ නම් ලසන්ත වික්‍රමතුංග වැන්නන්ට සිදුවූ දේ ඔහුටද වන්නට ඉඩතිබුණු බවයි.පැවති රජයේ ආරක්ෂක ලේකම් ධූරය වැනි ඉහළපෙළ තනතුරු පවා අමෙරිකානු පුරවැසියන් විසින් උසුළන ලද තත්ත්වයක් තුළ මෙවැනි ප්‍රශ්න නැඟීම සාධාරණ නොවන බව වික්‍රමසිංහ මහතා එහිදී අවධාරණය කළේය.එසේම සේවය කරන පිරිස් රටින් යවන ප්‍රතිපත්තියක් නොව රටට සේවය කරන පිරිස් ‍ගෙන්වා ගැනීමේ යුගයක් උදාකරන බව අග්‍රාමාත්‍යවරයා පෙන්වා දුන්නේය.දිනේශ් ගුණවර්ධන වැනි මන්ත්‍රීවරුන්ට අද දවසේ නිදහසේ කතා කිරීමට පවා අවස්ථාව උදාවීම පිළිබඳව සතුටුවිය යුතුව ඇති බවත්, රාජපක්ෂ යුගයේ කතා කරන අයට නිහඬව සිටීමට සිදුවූ බව සිහිපත් කළ යුතුව ඇති බවත් අග්‍රාමාත්‍ය රනිල් වික්‍රමසිංහ මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51749", "Category": null, "Parent URL": null}