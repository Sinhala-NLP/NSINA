{"Source": "Adaderana", "Timestamp": "June 15, 2015 04:38 pm", "Headline": "ජනතා සේවයේදී සියලු පක්ෂවල එකඟතාවයක් අවශ්‍යයි", "News Content": "ජනතා සේවාවන් ඉටුකිරීමේ දී සියලූම පක්ෂ එකඟතාවයකින් යුතුව කටයුතු කිරීම අත්‍යවශ්‍ය බව ජනාධිපති මෛත්‍රීපාල සිරිසේන මහතා පවසයි.පළාත් සහ ජාතික මට්ටමේ මනා සම්බන්ධීකරණයකින් යුතුව සංවර්ධන ක්‍රියාවලිය වැඩිදියුණු කිරීම පිළිබඳ දැනුවත් කිරීමේ සමුළුවට එක්වෙමින් ජනාධිපතිවරයා එම අදහස් පළ කළ බව ජනාධිපති මාධ්‍ය අංශය සඳහන් කළේය.දේශපාලන පක්ෂය හෝ දර්ශනය කුමක් වුවත් ජනතා නියෝජිතයන්ගේ අරමුණ විය යුත්තේ පොදු පුරවැසියන්ගේ යහපත වෙනුවෙන් සේවය කිරීම බව එහිදී ජනාධිපති මෛත්‍රීපාල සිරිසේන මහතා ප්‍රකාශ කර ඇත.පළාත් මට්ටමින් පරිපාලනය සහ සංවර්ධනය ශක්තිමත් කිරීම වෙනුවෙන් ස්ථාපිත කළ, වසර 28ක් පුරා ක්‍රියාත්මක පළාත් සභා ක්‍රමයේ ගුණාත්මකභාවය පිළිබඳ සලකා බැලිය යුතු අවධියකට අද වන විට එළැඹ ඇති බව ජනාධිපතිවරයා පවසයි.මේ අතර එම අවස්ථාවට එක්වූ අග්‍රාමාත්‍ය රනිල් වික්‍රමසිංහ මහතා කියා සිටියේ ඉතිහාසයේ පළමුවරට මෙවැනි සමුළුවක් පැවැත්වීම සම්බන්ධයෙන් ජනාධිපතිවරයාට ස්තූතිය පළ කරන බවයි.පළාත්සභා මඟින් සංවර්ධන ක්‍රියාවලියට අවශ්‍ය දායකත්වය පුළුල් මට්ටමින් යොදාගැනීමේ අවශ්‍යතාව පිළිබඳ එහිදී අග්‍රාමාත්‍යවරයා පෙන්වා දී ඇත.", "URL": "https://sinhala.adaderana.lk/news.php?nid=52014", "Category": null, "Parent URL": null}