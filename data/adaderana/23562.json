{"Source": "Adaderana", "Timestamp": "April 17, 2012 08:32 am", "Headline": "සරසවි සිසු නායකත්ව පුහුණුව මැයි 20 ඇරඹෙයි  ", "News Content": "මෙවර විශ්ව විද්‍යාලවලට සුදුසුකම් ලැබූ සිසුන් සඳහා නායකත්ව පුහුණු වැඩසටහන මැයි මස 20 වැනි දින ආරම්භ කරන බව උසස් අධ්‍යාපන අමාත්‍යාංශය පවසයි. අදියර දෙකක් යටතේ මෙම නායකත්ව පුහුණු වැඩසටහන ක්‍රියාත්මක කරන බව උසස් අධ්‍යාපන අමාත්‍යාංශ ලේකම් ආචාර්ය සුනිල් ජයන්ත නවරත්න මහතා ප්‍රකාශ කළේය. දිවයිනේ මධ්‍යස්ථාන 30 ක මෙම වැඩසටහන ක්‍රියාත්මක කරන බව අද දෙරණ වෙත අදහස් දක්වමින් ඒ මහතා සඳහන් කළේය. පසුගිය වාරයේ මෙම පුහුණුවට සහභාගි වූ සිසු සිසුවියන්ගේ නව යෝජනා සැලකිල්ලට ගෙන, යම් යම් අඩුපාඩු ද සකසාගනිමින් මෙවර නායකත්ව පුහුණු වැඩසටහන සාර්ථකව ක්‍රියාත්මක කිරීමට අපේක්ෂා කරන බව සුනිල් ජයන්ත නවරත්න පෙන්වාදුන්නේය. අදාළ පුහුණුව සඳහා පළමු සහ දෙවන කණ්ඩායම් සඳහා සිසු සිසුවියන් 10, 000 බැගින් සහභාගිකරවා ගැනීමට ඉලක්ක කර ඇති බව ද අමාත්‍යාංශ ලේකම්වරයා කියා සිටියේය.", "URL": "https://sinhala.adaderana.lk/news.php?nid=23562", "Category": null, "Parent URL": null}