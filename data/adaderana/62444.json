{"Source": "Adaderana", "Timestamp": "July 26, 2016 11:11 am", "Headline": "අල්ලස හා දූෂණය පාසල් විෂය මාලාවට - ගුරුවරුන්ටත් පුහුණුවක්", "News Content": "පාසල් විෂය පද්ධතියට අල්ලස හා දූෂණ විෂය එක් කිරීම සම්බන්ධයෙන් ගුරුවරුන් පුහුණු කිරීමේ වැඩසටහනක් ක්‍රියාත්මක කිරීමට අල්ලස් හෝ දූෂණ විමර්ශන කොමිෂන් සභාව තීරණය කර තිබේ.අදාළ විෂය ඇතුළත් කිරීම සම්බන්ධයෙන් මූලික වැඩකටයුතු මේ වන විට සිදුකරමින් පවතින බව එම කොමිසම සඳහන් කළේය.අල්ලස හා දූෂණ සම්බන්ධයෙන් 06 වන ශ්‍රේණීයේ සිට පාසල් විෂය මාලාවට ඇතුළත් කිරීමට මේ වන විට සැලසුම් කර ඇත.මේ සම්බන්ධයෙන් අධ්‍යාපන අමාත්‍යවරයා සිය කැමැත්ත පළ කර ඇති අතර මේ වන විටත් මේ පිළිබඳ පුළුල් සංවාද මතුව ඇති බව එම කොමිසම සඳහන් කර සිටියේය.විශේෂයෙන් මෙම විෂය පාසල් සිසුන්ට ඉගැන්වීම් කටයුතු සිදුකරන ආකාරය පිළිබඳව ගුරුවරුන් පුහුණු කිරීමට නියමිත බව අල්ලස් හෝ දූෂණ විමර්ශන කොමිසම සඳහන් කළේය.මේ සඳහා අධ්‍යාපන ක්ෂේත්‍රයේ ප්‍රවීණයන් සම්බන්ධ කර ගැනීමට නියමිත බව ද එම කොමිසම පැවසුවේය.මේ අතර මෙම විෂය මෙම වසරේ සිට විෂය මාලාවට ඇතුළත් කිරීමට ද සැලසුම් කර තිබේ.", "URL": "https://sinhala.adaderana.lk/news.php?nid=62444", "Category": null, "Parent URL": null}