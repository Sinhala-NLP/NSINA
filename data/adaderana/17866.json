{"Source": "Adaderana", "Timestamp": "August 5, 2011 12:35 pm", "Headline": "ඇමති වැදගත් කරුණු ගැන තා‍නාපතිවරුන් දැනුවත් කරයි", "News Content": "ශ්‍රී ලංකාව සම්බන්ධයෙන් වැදගත් වන කරුණු රැසක් පිළිබඳව ශ්‍රී ලංකාව නියෝජනය කරමින් විදේශයන්හි සේවය කරන තා‍නාපතිවරුන්ව විදේශ කටයුතු අමාත්‍යවරයා විසින් දැනුවත් කර තිබේ. දරුස්මාන් වාර්තාව, චැනල් ෆෝ වීඩියෝ පටය, නීතිවිරෝධී සංක්‍රමණික ගැටලු සහ තවත් කරුණු රැසක් පිළිබඳව විදේශ කටයුතු අමාත්‍යවරයා මෙහිදී පැහැදිලි කළ බව විදේශ කටයුතු අමාත්‍යාංශය සඳහන් කරයි. පසුගිය දා නිමාවට පත්වූ පළාත් පාලන ආයතන සඳහා වූ ඡන්ද විමසීම හා එහි ප්‍රතිඵල පිළිබඳව ද විදේශයන්හි සිටින ශ්‍රී ලාංකික රාජ්‍ය තාන්ත්‍රික නිලධාරීන් මෙහිදී දැනුවත් කර ඇත. මෙම සාකච්ඡාව සඳහා ආරක්ෂක අමාත්‍යාංශයේ ලේකම් ගෝඨාභය රාජපක්ෂ, නීතිපති මොහාන් පීරිස් යන මහත්වරුන් සහ අමාත්‍යාංශ කිහිපයක ලේකම්වරුන් සහභාගී වූ බව විදේශ කටයුතු අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=17866", "Category": null, "Parent URL": null}