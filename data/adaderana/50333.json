{"Source": "Adaderana", "Timestamp": "March 31, 2015 08:36 am", "Headline": "නව මැතිවරණ ක්‍රමය ගැන සාකච්ඡා විසඳුමක් නැතිවම නිමවෙයි  ", "News Content": "නව මැතිවරණ ක්‍රමයක් හඳුන්වාදීම සම්බන්ධයෙන් පැවති සාකච්ඡා විසඳුමකින් තොරව අවසන් වී තිබේ. මැතිවරණ කොමසාරිස් මහින්ද දේශප්‍රිය මහතාගේ ප්‍රධානත්වයෙන් නව මැතිවරණ ක්‍රමය පිළිබඳව සාකච්ඡාවක් ඊයේ(30) පස්වරුවේ අරලියගහ මන්දිරයේ දී පවත්වනු ලැබුණි.අග්‍රාමාත්‍ය රනිල් වික්‍රමසිංහ මහතා ඇතුළු දේශපාලන පක්ෂවල නායකයින් මෙම සාකච්ඡාව සඳහා සහභාගී වී සිට ඇති බව වාර්තා වෙයි.නව මැතිවරණ ක්‍රමයක් හඳුන්වාදීමට අදාළ ක්‍රමවේදය සකස් කිරීම පිළිබඳ මෙහිදි දීර්ඝ වශයෙන් සාකච්ඡා වී තිබේ. කෙසේවෙතත් කඩිනමින් නව මැතිවරණ ක්‍රමයක් හඳුන්වාදීමට නොහැකි බව මැතිවරණ කොමසාරිස් මහින්ද දේශප්‍රිය මහතා මෙහිදි දේශපාලන පක්ෂවල නායකයින් වෙත දැනුම් දී ඇති බව වාර්තා වෙයි.ඒ අනුව දේශපාලන පක්ෂ කිහිපයක් ඉදිරි පාර්ලිමේන්තු මැතිවරණය පැරණි ක්‍රමයට පත්වන ලෙසට යෝජනාවක් ඉදිරිපත් කර තිබේ.නමුත් එම යෝජනාවට ශ්‍රී ලංකා නිදහස් පක්ෂය ප්‍රමුඛ පක්ෂ කිහිපයක් විරෝධය පළ කර ඇති බව සඳහන්ය.ඒ අනුව නව මැතිවරණ ක්‍රමය සම්බන්ධයෙන් තවදුරටත් සාකච්ඡා කිරීමට තීරණය වු බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා සඳහන් කළේය.", "URL": "https://sinhala.adaderana.lk/news.php?nid=50333", "Category": null, "Parent URL": null}