{"Source": "Adaderana", "Timestamp": "September 30, 2018 10:12 pm", "Headline": "පොළොන්නරුව මහ රෝහලේ හෙද හෙදියන් අසනීප වෙයි", "News Content": "හෙද සේවාව තුල කාලයක් තිස්සේ නොවිසදී ඇති ගැටළු ගනනාවක් නිරාකරනය කිරීමට ආණ්ඩුව හා බලධාරීන් පියවර නොගැනීම නිසා සමස්ත ලංකා හෙද සංගමය විසින් පසුගිය කාලය තුලදී විවිධ වෘත්තීය ක‍්‍රියාමාර්ග ගත්තද ඒ සම්බන්ධයෙන් නිසි ප්‍රතිචාර නොලැබුණ බව එම සංගමය පවසයි. නමුත් එකී ගැටළු විසදීමට අදාල පාර්ශව අසමත්ව ඇත. 01. 2016-2017 වසර සදහා හිග අතිකාල ලබා නොදීම‍ෙ 02. ශ්‍රේණිගත උසස්වීම් සදහා ගෙවිය යුතු හිග වැටුප් නොගෙවීම. 03. හෙද හෙදියන්ට විදෙස් ගතවීමට ලබාදුන් විශේෂ නිවාඩු වසර 10 ක සේවා කාලයක් සදහා අත්හිටුවීම. යන ප‍්‍රධාන ගැටළු නිරාකරනය කර දෙන ලෙස බලකරමින් ඔක්තෝබර් 02 දින පොළොන්නරුව මහ රෝහලේ සියළුම හෙද කාර්ය මණ්ඩලය අසනීප නිවාඩු වාර්තා කිරීමේ වෘත්තීය ක‍්‍රියාමාර්ගයකට අවතීර්ණ කිරීමට සමස්ත ලංකා හෙද සංගමය කටයුතු සංවිධානය කර ඇත. වයඹ පලාත් සභාව හැර අනෙකුත් සියළුම පලාත් සභා සහ ඇතැම් මධ්‍යම රජයේ රෝහල්වල අදාල දීමනා ගෙවා ඇතත්, පොළොන්නරුව, අනුරාධපුර, කොළඹ ශ‍්‍රි ලංකා ජාතික රෝහල ආදී බොහොමයක් රෝහල්වල අදාල කිසිදු ගෙවීමක් සිදුකර නොමැති බව ඔවුන් පවසයි. එසේම ඇතැම් රෝහල්වල මාස 03 ක අදාල දීමනා ගෙවීමේ ප්‍රෝඩාකාරී වැඩ පිළිවෙලකට ආණ්ඩුව යොමුවී ඇති අතර එයට විරෝධය පලකිරීමද මෙහි අරමුණ බව ඔවුන් නිකුත් කළ නිවේදනයේ සඳහන් වේ. එසේම හෙද ව්‍යවස්ථාව සංශෝධනය නොකිරීම, වැටුප් විෂමතා නිවැරදි නොකිරීම, දින 05 සතිය ලබානොදීම, ආදී හෙද සේවාවට සංවේදී අනෙකුත් ගැටළු කෙරෙහි ආණ්ඩුවේ අවධානය යොමු කිරීමද මෙම විරෝධතාවයේ අරමුණ බව ඔවුන් පවසයි.", "URL": "https://sinhala.adaderana.lk/news.php?nid=96968", "Category": null, "Parent URL": null}