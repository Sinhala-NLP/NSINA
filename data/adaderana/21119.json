{"Source": "Adaderana", "Timestamp": "January 3, 2012 09:08 am", "Headline": "වධ හිංසනයට ලක්වූ දරුවන් දෙදෙනෙකු බේරාගැනෙයි", "News Content": "මහනුවර, ගලගෙදර, බෝගල ප්‍රදේශයේ නිවසක් තුළ වධ හිංසනයට ලක්වූ දරුවන් දෙදෙනෙකු බේරාගැනීමට ගලගෙදර පොලිසියේ නිලධාරීන් කණ්ඩායමක් සමත්ව තිබේ. වයස අවුරුදු 6 ක ගැහුණු ළමයෙකු හා වයස අවුරුදු 4ක පිරිමි ළමයෙකු මෙහිදි සොයා ගැනීමට හැකිවූ බව පොලිසිය සඳහන් කරයි. මෙම දරුවන් සොයා ගන්නා අවස්ථාවේ ඔවුන්ගේ ශරීරවල පිළිස්සුම් තුවාල ඇතුළු කැළැල් රැසක් තිබී ඇති බව සඳහන්ය. දැඩි වේදනාවකින් හා කුසගින්නකින් එම දරුවන් දෙදෙනා සිට ඇති අතර වැඩිදුර වෛද්‍ය ප්‍රතිකාර සඳහා ඔවුන් ගලගෙදර රෝහලට ඇතුළත් කර තිබේ. දරුවන්ට හිංසා කිරීමේ චෝදනා මත එම නිවසේ පදිංචි කාන්තාවක් සැකපිට අත්අඩංගුවට ගෙන ඇති බව ගලගෙදර පොලිසිය සඳහන් කරයි. මෙම දරුවන්ගේ පියා මීට වසර කිහිපයකට පෙර රිය අනතුරකින් මියගොස් ඇති අතර මව විදේශගතව සිටියි. අත්අඩංගුවට ගත් සැකකාරිය භාරයේ දරුවන් රඳවා මව විදේශගතව ඇති අතර සිද්ධියට සම්බන්ධ සැකකාරියගේ ස්වමියා ද විදේශ ගතව සිටින බව සඳහන්ය.", "URL": "https://sinhala.adaderana.lk/news.php?nid=21119", "Category": null, "Parent URL": null}