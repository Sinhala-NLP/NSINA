{"Source": "Adaderana", "Timestamp": "October 31, 2013 07:41 am", "Headline": " මානව හිමිකම් ගැන බලන්න සමුළුවට ඇවිත් පුළුවන්", "News Content": "ශ්‍රී ලංකාවේ පැවැත්වීමට නියමිත රාජ්‍ය නායක සමුළුව වර්ජනය කළහොත් එය පොදු රාජ්‍ය මණ්ඩලයට එල්ල කරන බරපතළ පහරක් විය හැකි බව බ්‍රිතාන්‍යය පවසයි. බ්‍රිතාන්‍ය විදේශ ලේකම් විලියම් හේග් පාර්ලිමේන්තුව අමතමින් මේ බව පවසා ඇති බව විදෙස් මාධ්‍යය පෙන්වා දෙයි. ශ්‍රී ලංකාවේ මානව හිමිකම් වාතාවරණය පිළිබඳව සිය අවධානය යොමු කිරීමට සමුළුවට සහභාගිවීමෙන් හැකි වන බව ඔහු පවසයි. මෙවර පොදු රාජ්‍ය මණ්ඩලයීය රාජ්‍ය නායක සමුළුව වර්ජනය කළ යුතු බවට විපක්ෂය කළ යෝජනාවකට පිළිතුරු දෙමින් විලියම් හේග් විදේශ අමාත්‍යවරයා මෙම අදහස් පළ කර තිබේ. මේ අතර පොදු රාජ්‍ය මණ්ඩලයීය රාජ්‍ය නායක සමුළුවට සහභාගිවීම සම්බන්ධයෙන් ඉන්දීය කොංග්‍රස් මණ්ඩලයේ නායකයින් ඊයේ විශේෂ සාකච්ඡාවක් පවත්වා ඇති බව ඉන්දිය මාධ්‍ය වාර්තා කරයි. ඉන්දිය අග්‍රාමාත්‍ය මන්මොහන් සිං මහතා සහ කොන්ග්‍රස් පක්ෂයේ සභාපතිනි සොනියා ගාන්ධි ඇතුළු නායකයින් පිරිසක් මෙම සාකච්ඡාව සඳහා සහභාගි වී තිබේ.", "URL": "https://sinhala.adaderana.lk/news.php?nid=38497", "Category": null, "Parent URL": null}