{"Source": "Adaderana", "Timestamp": "June 21, 2011 02:22 pm", "Headline": "මැ. කො පුංචි ඡන්දයට අදාළව විශේෂ රැස්වීමක් කැඳවයි", "News Content": "පළාත් පාලන මැතිවරණයේ දෙවන අදියරට අදාළව විශේෂ රැස්වීමක් මැතිවරණ කොමසාරිස්වරයා විසින් කැඳවා තිබේ. එම විශේෂ රැස්වීම මෙවර මැතිවරණය සඳහා ඉදිරිපත්ව සිටින දේශපාලන පක්ෂවල ලේකම්වරුන් සමග පැවැත්වෙන බව මැතිවරණ මහලේකම් කාර්යාලය සඳහන් කරනු ලැබීය. ජූලි මස පළමුවැනිදා පැවැත්වීමට‍ නියමිත මෙම විශේෂ රැස්වීමේ දී මැතිවරණයට අදාළව දේශපාලන පක්ෂ අනුගමනය කළ යුතු සහ නොකළ යුතු කරුණු සම්බන්ධයෙන් මැතිවරණ කොමසාරිස්වරයා විසින් දැනුවත් කරනු ඇත. ඊට අමතරව දේශපාලන පක්ෂවලට මේ වන විට මතුව තිබෙන මැතිවරණය පිළිබඳ ගැටලු මැතිවරණ කොමසාරිස්වරයා වෙත ඉදිරිපත් කිරීම සඳහා ද අවස්ථාව හිමිවන බව මැතිවරණ ‍මහලේකම් කාර්යාලය පවසයි. මේ අතර මේ මස 23 වැනිදා සහකාර මැතිවරණ කොමසාරිස්වරුන් සමග විශේෂ සාකච්ඡාවක් පැවැත්වීමට ද මැතිවරණ කොමසාරිස්වරයා තීරණය කර ඇති බව වාර්තා වේ.", "URL": "https://sinhala.adaderana.lk/news.php?nid=16910", "Category": null, "Parent URL": null}