{"Source": "Adaderana", "Timestamp": "March 3, 2014 07:59 am", "Headline": "මානව හිමිකම් සමුළුව අදයි ", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලයේ 25 වන සැසිවාරය අද(03) ජිනිවාහිදී ආරම්භ වීමට නියමිතව තිබේ. මෙම සමුළුව ලබන 28 වන දින දක්වා පැවැත්වීමට නියමිතය. මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය අමෙරිකාව, බ්‍රිතාන්‍ය හා කැනඩාව යන රටවල් වල නියෝජිතයන් ආරම්භක සැසිවාරයේ දී කරුණු දැක්වීමට නියමිතව තිබේ. බ්‍රිතාන්‍යයේ විදේශ ලේකම් විලියම් හේග් වෙනුවට එරට රාජ්‍ය අමාත්‍ය හියුගෝ ස්වියර්, කැනේඩියානු විදේශ අමාත්‍ය ජෝන් බර්ඩ් වෙනුවට එරට රාජ්‍ය අමාත්‍ය ලින් යෙලිච් සැසිවාරය සඳහා සහභාගි වෙයි. අමෙරිකාව වෙනුවෙන් සමන්තා පවර් මහත්මිය සමුළුවට සහභාගි වනු ඇති බව වාර්තා වෙයි. මේ අතර මෙම සැසිවාරයේ දි ශ්‍රි ලංකාව සම්බන්ධයෙන් යෝජනාවක් ඉදිරිපත් කිරිමට නියමිත අතර මානව හිමිකම් පිළිබඳ මහකොමසාරිස්වරියගේ කරුණු දැක්විමේ දි ශ්‍රි ලංකාව පිළිබඳ වි‍ශේෂ ප්‍රකාශයක් සිදු කිරිමට නියමිත බවද සඳහන් වෙයි. ප්‍රධාන සැසිවාරයට සමගාමීව ශ්‍රි ලංකාව සම්බන්ධයෙන් අතුරු සැසිවාර කිහිපයක් ද පැවැත්වෙයි. සැසිවාරය සඳහා සහභාගී වන ශ්‍රී ලංකා නියෝජිත පිරිස මේ වන විටත් ජිනිවා බලා පිටත්ව ගොස් තිබේ. ශ්‍රි ලංකාවෙන් සහභාගි වන නියෝජිත පිරිසේ නායකත්වය විදේශ අමාත්‍ය මහාචාර්ය ජි.එල්.පීරිස් මහතාට හිමිව ඇති අතර පසුගිය වසරේ දි ශ්‍රි ලංකා ජනාධිපතිවරයාගේ විශේෂ මානව හිමිකම් නියෝජිතයා ලෙස කටයුතු කළ අමාත්‍ය මහින්ද සමරසිංහ මහතා ද මෙයට එක්ව සිටියි. මේ අතර විදේශ අමාත්‍ය මහාචාර්ය ජී.එල්.පිරිස් මහතා ලබන බදාදා එක්සත් ජාතීන්ගේ සංවිධානයේ මානව හිමිකම් කවුන්සිලයේ 25 වන සැසිවාරය ඇමතීමට නියමිතය. ජනාධිපති ප්‍රකාශක මොහාන් සමරනායක මහතා සදහන් කළේ මානව හිමිකම් සමුළුවේ දි ශ්‍රි ලංකාව සම්බන්ධයෙන් ඉදිරිපත් වන ඕනෑම අභියෝගයකට මුහුණ දීමට රජය සූදානම් බවයි. විශේෂයෙන්ම යුද්ධයෙන් අනතුරුව ශ්‍රි ලංකාවේ සිදුකළ සංවර්ධනය පිළිබඳවත් මානව අයිතීන් ආරක්ෂා කිරිමට ශ්‍රි ලංකා රජය ගෙන ඇති පියවර පිළිබඳවත් ජාත්‍යන්තර ප්‍රජාව ඉතා හොඳ අවබෝධයකින් පසුවන බව ද ඔහු සඳහන් කරයි.", "URL": "https://sinhala.adaderana.lk/news.php?nid=41494", "Category": null, "Parent URL": null}