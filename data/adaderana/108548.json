{"Source": "Adaderana", "Timestamp": "April 23, 2019 05:46 pm", "Headline": "කිලිනොච්චියෙන් ‍මෝටාර් උණ්ඩ 16ක් හමුවෙයි", "News Content": "මිලිමීටර 60 වර්ගයේ මෝටාර් උණ්ඩ 16ක් අද(23) කිලිනොච්චිය, පුලියංපොක්කනෙයි ප්‍රදේශයේදී සොයාගත් බව කිලිනොච්චිය පොලීසිය පවසයි. පොලීසිය පැවසුවේ පසුගිය යුද සමයේ එල්.ටී.ටී.ඊ සංවිධානයේ කාන්තා පුහුණු කඳවුරක් පිහිටි ස්ථානයේ තිබී අදාළ මෝටාර් උණ්ඩ තොගය සොයාගත් බවයි. කිලිනොච්චිය පොලිස් නිලධාරීන් වෙත ලද තොරතුරක් මත අදාළ ස්ථානය පරීක්ෂා කිරීමේදී මෝටාර් උණ්ඩ තොගය හමුවු බවද පොලීසිය පැවසීය. පොලීසිය පැවසුවේ දිරාපත්ව ගිය මෝටාර් උණ්ඩ තොගයක් එලෙස සොයාගත් බවත්, යුධ සමයේ අවසන් කාලයේදී පලාගිය එල්.ටී.ටී.ඊ සංවිධානය අදාළ බෝම්බ දමා යන්නට ඇති බවට සැක පළ කරන බවයි. සොයාගත් මෝටාර් උණ්ඩ පිළිබඳ කිලිනොච්චිය මහේස්ත‍්‍රාත් අධිකරණ නියෝග යටතේ නිශ්ක්‍රීය කිරීම සඳහා පොලිස් විශේෂ කාර්ය බලකාය වෙත භාරදීමට නියමිතය. කිලිනොච්චිය පොලීසිය සිද්ධිය සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=108548", "Category": null, "Parent URL": null}