{"Source": "Adaderana", "Timestamp": "February 15, 2012 02:51 pm", "Headline": " විදුලි බිල්පතට විදුලි සැර වදියි", "News Content": "අද මධ්‍යම රාත්‍රීයේ සිට ක්‍රියාත්මකවන පරිදි ගෘහස්ථ විදුලි බිල්පත්වලට අදාළව නව ගැලපුම් ගාස්තුවක් පනවා ඇති බව මහජන උපයෝගිතා කොමිසම පවසයි. ඒ අනුව විදුලි ඒකකයක 0-30 දක්වා 25%න්ද,31-60 දක්වා 35% න්ද,ඒකක 60 ට වැඩි නම් 40% න්ද මෙම ගැලපුම් ගාස්තුව ගෘහස්ත පාරි‍භෝගික කාණ්ඩ යටතේ අයකෙරෙන බව මහජන උපයෝගිතා කොමිසම පවසයි. එසේම ඉදිරිකාලයේදී යළිත් ඉන්ධන මිලෙහි ඉහළයාමක් සිදුවුවහොත් ඊට සාපේක්ෂව මෙම ගාස්තු ඉහළයාහැකි බව අද කොළඹ පැවති මාධ්‍ය හමුවකට එක්වෙමින් මහජන උපයෝගිතා කොමිසමේ සභාපති ආචාර්ය ජයතිස්ස ද ‍කොස්තා මහතා තවදුරටත් පෙන්වා දුන්නේ ය. වත්මන් ඉන්ධන මිල සංශෝධනයෙහි බලපෑම හේතුවෙන් විදුලි උත්පාදන පිරිවැය රුපියල් බිලියන 29න් ඉහළ යනු ඇති බව හෙතෙම සඳහන් ක‍ළේය. ගෘහස්ත පාරිභෝගික කාණ්ඩයට අමතරව අනෙකුත් කාණ්ඩ හා පාරිභෝගික කාණ්ඩය යටතේ කාර්මාන්ත 15%න් ද,හොටල් 15%න් ද,පොදු කාර්ය 25%න් ද,රජයේ විශ්ව විද්‍යාල හා රජයේ වෘත්තීය පුහුණු ආයතන සඳහා 25% න් ද මෙම ගැලපුම් ගාස්තුව අය කෙරෙනු ඇති බව සඳහන් ය.", "URL": "https://sinhala.adaderana.lk/news.php?nid=22135", "Category": null, "Parent URL": null}