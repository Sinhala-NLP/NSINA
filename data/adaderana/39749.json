{"Source": "Adaderana", "Timestamp": "December 21, 2013 08:25 am", "Headline": "ඉන්දු - ලංකා ධීවර ගැටළුව සුහදශීලිව විසඳාගන්නවා", "News Content": "ඉන්දු ශ්‍රී ලංකා ධීවර ගැටළුව සුහදශීලීව විසඳා ගැනීමට පියවර ගෙන ඇති බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි. ඔහු පවසන්නේ මේ පිළිබඳ සාකච්ජා කිරීමට පැමිණෙන්නැයි ඉන්දීය මධ්‍යම රජයේ ධීවර අමාත්‍ය ශාරාඩ් පාවර් මහතා තමාට ආරාධනා කර ඇති බවයි. ඒ අනුව නුදුරු දිනක තමා මෙම ගැටළුවට සාකච්ජා මාර්ගයෙන් විසඳුම් ලබා ගැනීමට අපේක්ෂා කරන බව රාජිත සේනාරත්න අමාත්‍යවරයා පවසයි. ඊට අවශ්‍ය මුලික කටයුතු දෙරටේ තානාපති කාර්යාල මගින් සංවිධානය කිරීමෙන් අනතුරුව ඉන්දියාවේ සංචාරය කරන බව හෙතෙම කියයි. මේ වන විට ශ්‍රී ලාංකික ධීවරයින් 213 දෙනෙකු සහ යාත්‍රා 40 ක් ඉන්දීය අත්අඩංගුවේ පසුවන අතර ඉන් යාත්‍රා 32 ක් සහ ධීවර කාර්මිකයින් 170 දෙනෙකුම තමිල්නාඩුව භාරයේ පසුවන බව රාජිත සේනාරත්න අමාත්‍යවරයා පෙන්වාදෙයි.", "URL": "https://sinhala.adaderana.lk/news.php?nid=39749", "Category": null, "Parent URL": null}