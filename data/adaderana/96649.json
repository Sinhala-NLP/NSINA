{"Source": "Adaderana", "Timestamp": "September 24, 2018 06:54 pm", "Headline": "රෝහලෙන් අවසන් වු වන්දනා ගමන", "News Content": "දුන්හිඳ දිය ඇල්ල නැරඹීම සඳහා එහි ගිය සංචාරකයින් 30 කට ආසන්න පිරිසකට දුන්හිඳ දිය ඇල්ල පිවිසුම් මාර්ගයේදී අද (24) සවස බඹර ප්‍රහාරයක් එල්ල වී ඇත. බඹර ප්‍රහාරයට ලක්ව බරපතළ තුවාල පුද්ගලයින් හය දෙනෙකු මීගහකිවුල හා බදුල්ල රෝහල් වෙත ඇතුලත් කර ඇති බව අද දෙරණ වාර්තාකරු පැවසීය. මෙලෙස බඹර ප්‍රහාරයට ලක්ව ඇත්තේ කොළඹ, මතුගම කෑගල්ල ආදී ප්‍රදේශවල සිට මුතියංගණය හා මහියංගණය වැද පුදාගනීම සඳහා පැමිණී පිරිසකි. දුන්හිඳ දිය ඇල්ල පිවිසුම් මාර්ගයේ දුන්හිද ඇල්ල දෙසට ගමන් ගනිමින් සිටි පිරිසට එක් වරම මෙම බඹර රංචුව පන්න පන්නා පහර දී ඇති අතර ඔවුහු එහෙ මෙහෙ දුවමින් බඹර ප්‍රහාරයෙන් දිවි බේරාගෙන ඇත. දුන්හිඳ ඇල්ල රක්ෂිතයේ තිබු බඹර කූඩුවකට උකුස්සෙක් පහර දීමෙන් මෙම බඹර රංචුව ඇවිස්සී ඇතැයි ප්‍රදේශවාසීහු පැවැසූහ. බඹර ප්‍රහාරයට ලක් වූවන් කීප දෙනෙකුට අධික ලෙස වමනය යෑමට පටන් ගෙන ඇති අතර ප්‍රදේශවාසීන් හා ඔවුන් සමඟ ගිය සෙසු පිරිස බඹර ප්‍රහාරයට ලක්වූ අය රෝහල් ගත කිරීමට පියවර ගෙන ඇත. දුන්හිඳ දියඇල්ලට පිවිසෙන මාර්ගයේ මෙවැනි අනාරක්ෂිත බඹර කූඩු කීපයක්ම තිබුණ ද මෙවැනි ප්‍රහාරයක් එල්ල වූයේ බොහෝ කලාතුරකින් බව ප්‍රදේශවාසීහු පවසති.", "URL": "https://sinhala.adaderana.lk/news.php?nid=96649", "Category": null, "Parent URL": null}