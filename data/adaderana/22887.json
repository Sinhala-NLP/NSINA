{"Source": "Adaderana", "Timestamp": "March 19, 2012 09:11 am", "Headline": "සභාපතිට පහරදීමේ සිද්ධිය ගැන පරීක්ෂණ ඇරඹෙයි", "News Content": "හඟුරන්කෙත ප්‍රාදේශීය සභාවේ සභාපති රණසිංහ දිසානායක මහතාට පහර දී ඇති බවට ලැබුණු පැමිණිල්ලකට අනුව හඟුරන්කෙත පොලිසිය පරීක්ෂණ ආරම්භ කර තිබේ. ඊයේ(18) පස්වරුවේ මෙම පැමිණිල්ල ලැබී ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය. මෙම පහරදීම පිටුපස මධ්‍යම පළාත් සභාවේ සභාපති සාලිය බණ්ඩාර දිසානායක මහතා සිටින බව පහරකෑමට ලක් වූ හඟුරන්කෙත ප්‍රාදේශීය සභාවේ සභාපති රණසිංහ දිසානායක මහතා පවසයි. ප්‍රාදේශීය සභා ගොඩනැගිල්ලෙහි සූදානම් කර තිබූ සාකච්ඡාවක් අතරතුර එම ස්ථානයට කඩා වැදුණු සාලිය බණ්ඩාර මහතා ඇතුළු පිරිසක් එම ස්ථානයේ රැඳී සිටි පිරිසට පහරදුන් බව ඒ සම්බන්ධයෙන් අද දෙරණට අදහස් දැක් වූ රණසිංහ දිසානායක මහතා ප්‍රකාශ කළේය. එමෙන්ම තමන් සභාපති ධුරයට පත්වූ දා සිටම මෙවැනි තර්ජන තමන් වෙත එල්ල වන බව ඒ මහතා වැඩිදුරටත් අවධාරණය කළේය. මෙම චෝදනාව සම්බන්ධයෙන් මධ්‍යම පළාත් සභාවේ සභාපති සාලිය බණ්ඩාර දිසානායක මහතා සම්බන්ධ කර ගැනීමට අප දැරූ උත්සහය ව්‍යර්ථ විය.", "URL": "https://sinhala.adaderana.lk/news.php?nid=22887", "Category": null, "Parent URL": null}