{"Source": "Adaderana", "Timestamp": "February 9, 2013 08:54 pm", "Headline": "බදුල්ල -බිබිල මාර්ගයේදී වාහනයක් පෙරළී 3ක් මරුට", "News Content": "බදුල්ල බිබිල මාර්ගයේ 32 කිලෝමීටර් කණුව අසළදී වෑන් රථයක් ප්‍රපාතයකට පෙරළීමෙන් සිදුවු අනතුරකින් පුද්ගලයින් තිදෙනෙකු මියගොස් තවත් 9 දෙනෙකු තුවාල ලබා තිබේ. අද (09) රාත්‍රී 7.00ට පමණ එම අනතුර සිදුව ඇතැයි පොලීසිය පවසයි. මහියංගනය ප්‍රදේශයේ පදිංචිකරුවන් පිරිසක් ලුනුගල ප්‍රදේශයේ පැවැති අවමගුල් උත්සවයකට සහභාගි වී නැවත ආපසු එමින් සිටියදී මෙලෙස අනතුරට ලක්ව ඇතැයි සඳහන්ය. වෑන් රථයේ සිටි 12 දෙනාගෙන් තිදෙනෙකු බිබිල රෝහලට ඇතුළත් කිරීමෙන් පසු මියගොස් ඇති අතර සෙසු 9 දෙනා එම රෝහලේ ප්‍රතිකාර ලබන බව පොලීසිය පවසයි.", "URL": "https://sinhala.adaderana.lk/news.php?nid=31488", "Category": null, "Parent URL": null}