{"Source": "Adaderana", "Timestamp": "February 8, 2019 12:36 pm", "Headline": "2018 වර්ෂයේ ඩෙංගු රෝගීන්ගේ වාර්තාගත අඩු වීමක්", "News Content": "2017 වර්ෂයට සාපේක්ෂයව 2018 වර්ෂයේ දී ඩෙංගු රෝගීන් වර්තා වීම 70%කින් සහ ඩෙංගු රෝගයෙන් මරණයට පත් වන සංඛ්‍යාව 90% කින් අඩු කර ගැනීමට හැකි වූ බව ජාතික ඩෙංගු මර්දන ඒකකය පවසයි. ඩෙංගු රෝගීන් සඳහා ඉතා ගුණාත්මක සේවාවක් පවත්වාගෙන යාම හා ඊට අදාල තාක්ෂණික ක්‍රමවේදයන් භාවිතා කර ගනිමින් මදුරුවන් බෝ වීම වළක්වා ගැනීමට සෞඛ්‍ය අමාත්‍යංශය විසින් පුළුල් වැඩපිළිවෙලක් ආරම්භ කර තිබේ. දිවයින පුරා මූලික රෝහල්වල සේවය කරනු ලබන සියළුම විශේෂඥ වෛද්‍යවරුන් ඇතුළු රෝහල් කාර්ය මණ්ඩලය සඳහා ඩෙංගු රෝගීන්ට ප්‍රතිකාර කිරීම පිලිබඳව විශේෂ පුහුණු වීම් හා නිපුනතා ලබා දී තිබේ. මීට සමගාමීව දිවයින පුරා නිවාස ඇතුළු පරිශ්‍ර මිලියන 1.5 කට ආසන්න සංඛ්‍යාවක් විශේෂ මදුරු මර්දන වැඩසටහන් හරහා පරීක්ෂාවට ලක්කර තිබේ. ‍ මෙහිදී මදුරුවන් බෝ වී ඇති ස්ථාන විනාශ කිරීම හා ජලය එකතු වන ස්ථාන හඳුනා ගෙන ඒ පිලිබඳව ජනතාව දැනුවත් කිරීමේ වැඩසටහනක් ද ක්‍රියාත්මක කර ඇත. දිවයින පුරා මදුරු මර්දන සහායකයින් 1200කට වැඩි සංඛ්‍යාවක් යොදවා ක්ෂේත්‍ර පරීක්ෂාව, ධූමායන කටයුතු, කීට විද්‍යා සමීක්ෂණ ආදිය තාක්ෂණික අධීක්ෂණයන් යටතේ සිදු කරනු ලැබේ. මදුරුවන් බෝ වීම වැළැක්වීම සඳහා අත්‍යවශ්‍ය තාක්ෂණික උපකරණ දිවයිනේ සියළුම වෛද්‍ය නිලධාරී කොට්ඨාස වෙත ලබා දී තිබෙන බවත් ජාතික ඩෙංගු මර්දන ඒකකය පවසයි. මෙමගින් මදුරු වසංගත තත්ත්වයන් ඉක්මණින් පාලනය කිරීමට අවශ්‍ය කරන පහසුකම් වැඩිදියුණු කර තිබේ. දිවයිනේ ඩෙංගු රෝගීන්ගෙන් 30%ක් පාසල් වයසේ දරුවන් වන බව මෙතෙක් කරන ලද සමීක්ෂණයන්ගෙන් හෙලි වී ඇති බැවින් අධ්‍යාපන අමාත්‍යංශය සමඟ ඒකාබද්ධව විශේෂ වැඩපිළිවෙලක් ක්‍රියාත්මක කරමින් පවතියි. මීට සමගාමීව අන්තර්ජාලය හරහා තම දරුවාගේ ඩෙංගු රෝගී තත්ත්වය දෙමාපියන්ට දැන ගැනීමේ පරිගණක මෘදුකාංගයක් 2018 වර්ෂයේ හඳුන්වා දෙන ලදී. විශේෂයෙන් බස්නාහිර පළාත වැනි ඉදිකිරීම් ස්ථාන බහුලව ඇති ප්‍රදේශයන් වල ඩෙංගු වසංගතය පැතිරීමේ අවධානමක් හඳුනාගෙන ඇති අතර මේ සඳහා තිරසාර වැඩපිළිවෙලක් නිවාස හා ඉදිකිරීම් අමාත්‍යංශයත්, මහ නගර හා බස්නාහිර සංවර්ධන අමාත්‍යංශයත් ඒකාබද්ධව වැඩපිලිවෙලක් ක්‍රියාත්මක වේ. 2019 වසරේ පවතින වැසි සහිත කාලගුණ තත්වය තුල දී ඩෙංගු මර්දනය පිලිබදව විශේෂ අවධානයක් ලබා දියයුතු අතර මේ සඳහා සෑම සතියකම පහසු වේලාවක විනාඩි 30 ක පමණ කාලයක් මදුරුවන් බෝ වන ස්ථාන ඇත්දැයි පරීක්ෂා කොට ඒවා ඉවත් කිරීම මගින් ඩෙංගු රෝගය වළක්වා ගත හැකි බව ජාතික ඩෙංගු මර්ධන ඒකකය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=103903", "Category": null, "Parent URL": null}