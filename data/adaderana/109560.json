{"Source": "Adaderana", "Timestamp": "May 8, 2019 07:35 pm", "Headline": "සිසුන්ගේ පැමිණිමේ ප්‍රතිශතය", "News Content": "දිවයිනපුරා පාසල් වෙත සිසුන්ගේ පැමිණීමේ යම් වර්ධනයක් අද (08) දක්නට ලැබුණු බව විදුහල්පතිවරුන් පවසයි. පාසල් සහ ඒ අවට ප්‍රදේශවල තවදුරටත් ආරක්ෂක විධි විධාන තර කර ඇති ආකාරයද දක්නට ලැබුණි. පාස්කු ඉරුදින ප්‍රහාරයෙන් පසු රජයේ පාසල් පැවැත්වුනු තුන්වැනි දිනය අදයි. අදත් සියලුම පාසල් සහ ඒ අවට මාර්ගවල දැඩි ආරක්ෂාවක් යොදවා තිබුණි. ඒ සඳහා පොලිසිය, ත්‍රිවිධ හමුදාව සමඟ මව්පියන්ද එක්ව සිටියේය. කොළඹ දිස්ත්‍රික්කයේ බොහෝ පාසල් වල ඊයේ (07) දිනට සාපේක්ෂව අද සිසුන්ගේ පැමිණීමේ වර්ධනයක් දක්නට ලැබුණත් එය ඉතා අඩු ප්‍රතිශතයක් විය. පාසල ඊයේ පැමිණීම අද පැමිණීම කොළඹ රාජකීය විද්‍යාලය 369 506 කොළඹ ආනන්ද විද්‍යාලය 72 52 කොළඹ නාලන්ද විද්‍යාලය 43 52 කොළඹ විශාඛා විද්‍යාලය 43 50 දේවි බාලිකා විද්‍යාලය 42 38 අද දිනයේ බස්නාහිර පළාතේ පාසල්වල සිසුන්ගේ පැමිණීම 13% ක් , මධ්‍යම පළාතේ 33.54% ක් , වයඹ පළාතේ 20.46 % ක් , සබරගමුවේ 30.83 % ක් , දකුණු පළාතේ 34.36 % ක් , ඌව පළාතේ 46.46 % ක් , උතුරුමැද පළාතේ 42.92 % ක් , උතුරු පළාතේ 60 % ක් සහ නැගෙනහිර පළාතේ 42.53 % ක් වශයෙන් සටහන්ව තිබූ බව අධ්‍යාපන අමාත්‍යංශය සඳහන් කළේය. මේ සෑම පළාතකම සිසුන්ගේ පැමිණීම ඊයේ දිනට සාපේක්ෂව වර්ධනයක් දක්නට ලැබේ. මේ අතර බලපිටිය සිද්ධාර්ථ මධ්‍ය මහා විද්‍යාලයට ලබා දී ඇති ආරක්ෂාව ප්‍රමාණවත් නොවන බව පවසමින් එම පාසලේ සිසුන්ගේ මව්පියන් අද පාසල ඉදිරිපිට නිහඩ විරෝධතාවක නිරත වුණා.", "URL": "https://sinhala.adaderana.lk/news.php?nid=109560", "Category": null, "Parent URL": null}