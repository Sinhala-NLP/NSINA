{"Source": "Adaderana", "Timestamp": "September 4, 2011 09:45 pm", "Headline": "ජී.එස්.පී ගැන අපේ කතාවක් නෑ", "News Content": "අන්තර් ජාතික වෙළඳාම තුළ අමෙරිකාව හා කළ වෙළඳ ගනුදෙනුවලදී ශ්‍රී ලංකාවට ලබාදෙනු ලැබූ ජී.එස්.පී සහනය යළි ක්‍රියාවට නැංවීමට අමෙරිකානු රජය මෙතෙක් තීරණයක් ගෙන නොමැති බව අමෙරිකාව පවසයි. ජී.එස්.පී සහනය දීර්ඝ කළ බවට නොයෙකුත් මාධ්‍ය මගින් පළ වන තොරතුරු දෝෂ සහිත බව පෙන්වාදෙමින් කොළඹ පිහිටි අමෙරිකානු තානාපති කාර්යාලය විසින් නිකුත් කළ නිවේදනයක මේ බව සඳහන් වේ. ශ්‍රී ලංකාව ඇතුළු රටවල් ගණනාවකට ලබාදුන් ජී.එස්.පී සහනය යළිත් ලබාදීම හෝ නොදීම පිළිබඳ අමෙරිකානු කොංග්‍රසය තුළ ඡන්ද විමසීමක් සිදුනොවුණු බව එකී නිවේදනයේ දැක්වේ. 1974 දී අමෙරිකාව හා අත්සන් කරන ලද වෙළඳ ගිවිසුමකට අනුව යමින් 1976 ජනවාරි මාසයේ සිට ශ්‍රී ලංකාවට ජී.එස්.පී සහනය ලැබුණු අතර එය 2010 වසරේ දෙසැම්බර් 31 න් අවසන් විය.", "URL": "https://sinhala.adaderana.lk/news.php?nid=18515", "Category": null, "Parent URL": null}