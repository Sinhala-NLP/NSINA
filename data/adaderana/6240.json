{"Source": "Adaderana", "Timestamp": "January 25, 2010 05:53 pm", "Headline": "ඡන්ද පොළ නියෝජිතයන්ට ත් පැමිණිලි පොත්", "News Content": "මෙවර ජනාධිපතිවරණයේ දී ඡන්ද පොළ නියෝජිතයින් වෙත ද පැමිණිලි පොතක් ලබාදීමට මැතිවරණ කොමසාරිස්වරයා පියවර ගෙන තිබේ. ඒ ඒ ඡන්ද මධ්‍යස්ථානවල සිදුවීම් වාර්තා කිරීම සඳහා දේශපාලන පක්ෂ නියෝජිතයින් වෙත මෙම පැමිණිලි පොත ලබාදෙන බව වාර්තා වේ. ඒ අනුව යම් ඡන්ද මධ්‍යස්ථානයක වාර්තා වන සිදුවීමක් දේශපාලන පක්ෂ නියෝජිතයින්ගේ පැමිණිලි පොතේ සටහන් වී ඒ පිළිබඳව ඡන්ද ස්ථානාධිපතිවරයාගේ ජර්නලයේ සටහන් නොවේ නම් එවැනි ඡන්ද ස්ථානාධිපතිවරුන් පිළිබඳව ක්‍රියාමාර්ග ගැනීමට ද මැතිවරණ කොමසාරිස්වරයා තීරණය කර තිබේ. මැතිවරණ කොමසාරිස්වරයා වැඩිදුරටත් දැනුම් දී ඇත්තේ ඡන්ද මධ්‍යස්ථානයක සිදුවන ඕනෑම ආකාරයක සිදුවීමක් වහාම තේරීම්භාර නිලධාරියා වෙත දැනුම් දිය යුතු බවයි.", "URL": "https://sinhala.adaderana.lk/news.php?nid=6240", "Category": null, "Parent URL": null}