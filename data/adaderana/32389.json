{"Source": "Adaderana", "Timestamp": "March 13, 2013 03:36 pm", "Headline": "උගත් පාඩම් ගැන ආණ්ඩුව එක්ක ගිවිසුමකට එන්න සූදානම්", "News Content": "උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභාවේ නිර්දේශ ක්‍රියාත්මක කිරීම සඳහා ආණ්ඩුව සමග අවබෝධතා ගිවිසුමකට එළඹීමට සූදානම් බව විපක්ෂ නායක රනිල් වික්‍රමසිංහ මහතා පවසයි. ඒ සඳහා උපරිම සහය ලබාදීමට ක්‍රියාකරන බව හෙතෙම කියා සිටියේ අද (13) කොළඹ පැවති මාධ්‍ය හමුවකදීය. වත්මන් රෙජිමය බේරාගැනීමට රට බිලි නොදිය යුතු බව විපක්ෂ නායකවරයා එහිදී සඳහන් කළේය. ශ්‍රී ලංකාව සම්බන්ධයෙන් ජිනීවාහි මානව හිමිකම් සමුළුවේ මෙවර සැසිවාරයට ඉදිරිපත් කිරීමට නියමිත යෝජනාව සම්මත වුවද එය එක විට ක්‍රියාත්මක නොවන බව වික්‍රමසිංහ මහතා පෙන්වාදුන්නේය. ඒ අනුව උගත් පාඩම් කොමිසමේ නිර්දේශ ක්‍රියාත්මක කිරීම තුළින් එල්ලවිය හැකි බලපෑමෙන් නිදහස් විය හැකි බවත්, එම යෝජනා ක්‍රියාත්මකවීමෙන් රටට යහපතක් මිස අයහපතක් සිදුනොවන බවත් ඔහු කියා සිටියේය. උතුරේ ද්‍රවිඩ ජනතාව තරම් දුක් විඳපු ජනතාවක් අග්නිදිග ආසියාවේ වෙනත් කිසිදු තැනක හෝ නොසිටින බවත්, ඒ අයට සාධාරණය ඉටු කළ යුතු බවත් වික්‍රමසිංහ මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=32389", "Category": null, "Parent URL": null}