{"Source": "Adaderana", "Timestamp": "February 22, 2019 06:17 pm", "Headline": "CCTV දර්ශනවලින් හොරකම හෙළිවෙයි", "News Content": "මාතර, පිටිබැද්දර නගරයේ වෙළඳ සැලක බිඳ භාණඩ සහ එම වෙළඳ සැලේ මුදල් යන්ත්‍රය සොරකම් කළ සැකකරුවන් දෙදෙනෙකු අත්අඩංගුවට ගෙන ඇති බව අද දෙරණ වාර්තාකරු පවසයි. අදාළ සැකකරුවන් අද (22) අත්අඩංගුවට ගත් බව පිටබැද්දර පොලීසිය පවසයි. පසුගිය 19 දා වෙළඳ සැලෙහි පිටුපස දොරෙහි ඉබි යතුරු කඩා අතුළු වන මෙම සැකකරුවන් වෙළඳ සැලේ මුදල් සෙවූවද හමු නොවූ නිසා අගුලූ දමා තිබූ මුදල් යන්ත්‍රය හා භාණඩ රැගෙන ගොස් ඇති බව පොලීසිය පවසයි. පසුව අදාළ සැකකරුවන් කදුරුවාන බුලූවන කොටසේ රබර් ඉඩමකට මුදල් යන්ත්‍රය රැගෙන ගොස් කඩා බැලුවද එහි මුදල් නොමැති හෙයින් එය කඳුරුවාන පාලමින් නිල්වලා ගඟට දමා ගොස් ඇති අනාවරණය වී තිබේ. පසුව වෙළඳ සැල් හිමිකරු විසින් පිටබැද්දර පොලීසියට කරන ලද පැමිණිල්ලකට අනුව වහාම ක්‍රියාත්මක වූ පිටබැද්දර පොලීසිය ආරක‍්ෂිත කැමරා දර්ශණ උපයෝගී කරගනිමින් සැකකරුවන් හඳුනාගෙන තිබේ. මෙම සැකකරුවන් දෙදෙනාම මත් ද්‍රව්‍ය වලට ඇබ්බැහිවූවන් බවට ද පොලීසිය තොරතුරු අණාවරණය කරගෙන ඇත. අත්අඩංගුවට පත් සැකකරුවන් අද(22) දින මොරවක මහේස්ත්‍රාත් අධිකරණයට ඉදිරිපත් කිරීමෙන් අනතුරුව එළඹෙණ 25 දින දක්වා රක‍ෂිත බණ්ධනාගාර ගත කිරීමට අධිකරණය විසින් නියෝග කර ඇති බව අප වාර්තාකරු පැවසීය.", "URL": "https://sinhala.adaderana.lk/news.php?nid=104847", "Category": null, "Parent URL": null}