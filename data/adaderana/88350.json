{"Source": "Adaderana", "Timestamp": "May 1, 2018 05:27 pm", "Headline": " විද්‍යාත්මක ක්‍රමයට අමාත්‍යවරු පත් කරන්න කලින් කරන්න ඕන දේ මෙන්න", "News Content": "ඇමතිවරුන්ට විෂයන් වෙන් කළ යුත්තේ විද්‍යාත්මක ක්‍රමයකට නොව තාර්කික ක්‍රමයකට බව පාර්ලිමේන්තු මන්ත්‍රී උදය ගම්මන්පිල මහතා පවසයි. අද(01) කොළඹ පැවති පිවිතුරු හෙළ උරුමයේ මාධ්‍ය හමුවකට එක්වෙමින් ඔහු මෙම අදහස් පළ කළේය. පරීක්ෂණයක් සිදු කර දකින නිරීක්ෂණයක් තුළින් නිගමනයකට එළඹීම විද්‍යාත්මක ක්‍රමයක් ලෙස හඳුන්වන නමුත් ජනාධිපතිවරයාත් අගමැතිවරයාත් එක්ව අද දවසේ විද්‍යාත්මක ක්‍රමයට ඇමති මණ්ඩලයක් පත් කිරීම එහි තේරුම පවා නොදැන කරන ලද්දක් බව ද ගම්මන්පිල මහතා පැවසීය. මෙහිදී වැඩි දුරටත් අදහස් දැක්වු ගම්මන්පිල මහතා මෙසේ ද කියා සිටියේය. “මුලින්ම ඔය පොරොන්දුව දුන්නේ පසුගිය ජනපතිවරණයේ දී. 2015 ජනවාරි මාසයේ ඇමති මණ්ඩලය පත් කිරීමේ දී තමයි මහ බැංකුව මුදල් අමාත්‍යාංශයෙන් ඉවත් කරලා අගමැතිට දුන්නේ. 2015 සැප්තැම්බර් මාසයේ ඇමති මණ්ඩලය පත් කිරීමේ දී තමයි උසස් අධ්‍යාපන සහ මහ මාර්ග කියලා අපූරු අමාත්‍යාංශයක් ඇති කළේ. ඒක බිහිකල දා ඉදලා උසස් අධ්‍යාපන සිසුන් මහා මාර්ගයේ තමයි. 2017 මැයි මාසයේ ඇමති මණ්ඩල සංශෝධනයේ දී තමයි ලොතරැයි මණ්ඩලය විදේශ අමාත්‍යාංශයට පැවරුවේ. එමඟින් ලොව ලොතරැයි විකුණන එකම විදේශ ඇමති බවට ශ්‍රී ලංකාවේ විදේශ ඇමතිවරයා පත්වුනා. 2018 මාර්තු මාසයේ ඇමති මණ්ඩල සංශෝධනයේ දී තමයි තරුණ කටයුතු රාජ්‍ය ඇමති ලෙස හැට පැන්න තරුණයෙකු පත් කළේය. මේ ජනපතියි අගමැතියි එකතු වෙලා ඇමති මණ්ඩල පත් කිරීමේ දී විද්‍යාත්මක ක්‍රමයක්වත් තාර්කික ක්‍රමයක්වත් බලාපොරොත්තු වෙන්න බෑ. ඒ නිසා මුලින්ම කළ යුත්තේ තාර්කික ක්‍රමවේදයකට හිතන්න පුළුවන් ජනපති කෙනෙක් සහ අගමැති කෙනෙක් පත් කර ගැනීමයි. මේ වාරයේ වත් පොරොන්දු වුණු පරිදි තිස් දෙනෙකුගේ ඇමති මණ්ඩලයක් පත් කිරීමට ජනපති සහ අගමැතිට චේතනාව පහළ වේවා කියා අපි ප්‍රාර්ථනා කරනවා.“", "URL": "https://sinhala.adaderana.lk/news.php?nid=88350", "Category": null, "Parent URL": null}