{"Source": "Adaderana", "Timestamp": "March 23, 2018 12:10 pm", "Headline": "කුළුබඩු අපනයනය කරන කර්මාන්ත ශාලාවක විෂ වායුවක් ආඝ්‍රාණය වී දෙදෙනෙක් මරුට", "News Content": "දඹුල්ල පන්නම්පිටිය ප්‍රදේශයේ පිහිටි විදේශීය රටවලට කුළුබඩු අපනයනය කරන කර්මාන්ත ශාලාවක විෂ වායුවක් ආඝ්‍රාහණය වීමෙන් ඊයේ (22) රාත්‍රියේදී එහි සේවය කරමින් සිටි සේවිකාවක හා සේවකයකු මියගොස් ඇතිබව දඹුල්ල පොලීසිය පවසයි. මෙසේ මියගොස් ඇත්තේ දඹුල්ල පන්නම්පිටිය ප්‍රදේශයේ පදිංචි මධුෂාන් ජයවර්ධන 19 තරුණයෙකු සහ දඹුල්ල ඇඹුල්අඹේ ප්‍රදේශයේ පදිංචි එච්. එම්. ජී. නිරෝෂා දිල්රුක්ෂි 30 එක්දරු මවක්ය. මෙම කර්මාන්තශාලාවේ දේශීය කුළු බඩු ඇඹරුම් කොට විදේශීය රටවලට ආපනයනය කිරීමේ ක්‍රියාවලිය සිදුවෙමින් පවතින බවත් දිවා කාලයේ මෙන්ම රාත්‍රී කාලයේද යන්ත්‍රානුසාරයෙන් කුළුබඩු ඇඹරුම් කිරීම් පැකට් කිරීම ආදී සිදුවෙන බව පොලීසිය පවසයි. ඊයේ දින රාත්‍රියේ 9.30 ට පමණ ආහාර රසකාරකයක් වන සේර නැමැති අල වර්ගයක් පිටි කරමින් සිටියදී එකවරම මෙම සේවිකාව සහ සේවකයා කලාන්තයේ වී ඇද වැටී ඇති බවත් පසුව ඔවුන් රාත්‍රියේම දඹුල්ල රෝහලට රැගෙනවිත් තිබේ. රෝහලට රැගෙන එන විටත් මෙම පුද්ගලයින් දෙදෙනා මියගොස් තිබූ බව රෝහල් ප්‍රකාශකයෙකු සඳහන්කළේය. එම දෙදෙනාගේ මෘත ශරීර දඹුල්ල රෝහලේ බාහිර රෝගී අංශයේ තබා තාබා ඇති බව පොලීසිය පවසයි. කර්මාන්තශාලාව ඇතුළත අනතුර සිදු වූ ස්ථානයට පොලිසිය මඟින් මුද්‍රා තබා ඇති බවත් එම කර්මාන්තශාලාවට විශේෂ පොලිස් ආරක්ෂාවක් එම ස්ථාන යොදවා ඇති බවත් අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=86196", "Category": null, "Parent URL": null}