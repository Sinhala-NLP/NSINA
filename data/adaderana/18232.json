{"Source": "Adaderana", "Timestamp": "August 22, 2011 12:34 pm", "Headline": "පෝස්ටර් ඇලවූ උදුල් ඇතුළු සැකකරුවන් මුදාහැරෙයි", "News Content": "2009 වසරේ රාජ්‍ය විරෝධී පෝස්ටර් ඇලවීමේ චෝදනාව මත අත්අඩංගුවට ගෙන නඩු පවරා තිබූ අන්තර් විශ්ව විද්‍යාලයීය ශිෂ්‍ය බල මණ්ඩලයේ හිටපු කැඳවුම්කරු උදුල් ප්‍රේමරත්න ඇතුළු සැකකරුවන් දෙදෙනෙකු මුදාහැරීමට කොළඹ මහේස්ත්‍රාත් අධිකරණය අද(22) නියෝග කර ඇත. 2009 වසරේ කුරුඳුවත්ත පොලිස් වසම තුළ අධ්‍යාපන ප්‍රතිසංස්කරණවලට එරෙහිව රාජ්‍ය විරෝධී පෝස්ටර් ඇලවීමේ චෝදනාව මත මෙම සැකකරුවන් දෙදෙනා අත්අඩංගුවට ගෙන කුරුඳුවත්ත පොලිසිය මගින් අධිකරණයට ඉදිරිපත් කර තිබිණි. එහෙත් මෙම සැකකරුවන් දෙදෙනාට එරෙහිව නඩු පැවරීම සඳහා ප්‍රමාණවත් කරුණු නොමැති බවට නීතිපතිවරයා නිර්දේශ කර ඇති බව අද කුරුඳුවත්ත පොලිසිය අධිකරණයට වාර්තාවක් ඉදිරිපත් කරමින් සඳහන් කර ඇත. ඒ අනුව මෙම සැකකරුවන් දෙදෙනා මුදාහරින ලෙස පොලිසිය අධිකරණයෙන් ඉල්ලීමක් කර තිබේ. එම ඉල්ලීම පිළිගත් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා උදුල් ප්‍රේමරත්න ඇතුළු සැකකරුවන් දෙදෙනා මුදාහැරීමට නියෝග කළේය.", "URL": "https://sinhala.adaderana.lk/news.php?nid=18232", "Category": null, "Parent URL": null}