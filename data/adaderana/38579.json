{"Source": "Adaderana", "Timestamp": "November 3, 2013 02:19 pm", "Headline": "සෞදි පොදු සමාව අවසන්", "News Content": "නීති විරෝධී ලෙස සෞදි අරාබියාවේ රැඳී සිටින පුද්ගලයින් සඳහා එරටින් පිටවීමට ලබාදී තිබු පොදු සමා කාලය අදින් අවසන් වේ. විදේශ සේවා නියුක්ති කාර්යාංශය සඳහන් කළේ අදාළ පොදු සමාව යටතේ පුද්ගලයින් දස දහසක් පමණ මේ වන විට දිවයිනට පැමිණ ඇති බවයි. එරට නීති විරෝධීව රැඳී සිටින ශ්‍රී ලාංකිකයින් 16,000ක් පමණ මෙම කාලය තුළ තානාපති කාර්යාලයේ ලියාපදිංචි වී ඇත. එම පිරිසෙන් 4000ක් පමණ සෞදි රජය ලබාදුන් පොදු සමාව යටතේ ශ්‍රී ලංකාවට ගෙන්වා ගැනීමට නොහැකි වී ඇති බව විදේශ සේවා නියුක්ති කාර්යාංශය සඳහන් කළේය. සෞදි රජය විසින් ලබාදී ඇති නිර්ණායකවලට පටහැනි බැවින් මොවුන්ට පොදු සමා කාලය තුළ එරටින් පිටවීමට නොහැකි වී ඇති බව වාර්තා වේ. සෞදි රජය සමග සාකච්ඡා කර එම පිරිස ද ශ්‍රී ලංකාවට ගෙන්වා ගැනීමට අවශ්‍ය පියවර ගන්නා බව විදේශ සේවා නියුක්ති කාර්යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=38579", "Category": null, "Parent URL": null}