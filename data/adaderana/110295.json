{"Source": "Adaderana", "Timestamp": "May 20, 2019 12:20 pm", "Headline": "ස්විට්සර්ලන්තයේ ගෙවල්වලින් සියයට 48ක ගිනි අවි-නීති දැඩි කරන්න රජයේ අවධානය", "News Content": "ගිනි අවි සම්බන්ධයෙන් පවතින නීති දැඩි කිරීමට ස්විට්සර්ලන්තය අවධානය යොමු කර තිබේ. කෙසේ වෙතත් බලධාරීන්ගේ එම තීරණය ඇතැම් පාර්ශවයන්ගේ දැඩි දෝෂ දර්ශනයට ලක්ව ඇති බව සඳහන් වෙයි. ගිනි අවි පිළිබඳව පවතින නීති දැඩි කිරීම සඳහා ජනතාවගේ මතය විමසීමට ස්විස්ටර්ලන්තයේ පසුගියදා ජනමත විචාරණයක් පැවැත් විය. ඊට පක්ෂව එරට බහුතරයක් ජනතාව සිය ඡන්දය ප්‍රකාශ කර ඇති බව විදෙස් වාර්තා සඳහන් කරයි. ඒ අනුව යුරෝපා සංගමයේ රෙගුලාසිවලට අනුකූලව ඔවුන් ගිනි අවි පිළිබඳ පවතින නීති සංශෝධනය කිරීමට නුදුරේදී පියවර ගනු ඇති. පැවති ජනමත විමසුමේදී රට තුළ අර්ධ ස්වයංක්‍රීය සහ ස්වයංක්‍රීය ගිනිඅවි තහනම් කිරීමට පක්ෂව සියයට හැට හතරක ප්‍රතිශතයක් සිය ඡන්දය ප්‍රකාශ කළේය. කෙසේ වෙතත් ස්විස්ටර්ලන්තය යුරෝපා සංගමයේ සාමාජික රටක් වන්නේ නැහැ. එහෙත් පොදු දේශසීමා වලදී, ගමන් බලපත් සහ ආගමන විගමන පාලනයන් අවලංගු කළ, යුරෝපානු රටවල් 26 ක කණ්ඩායමක එකතුවෙන් පිහිටුවා ගත් ෂෙන්ගන් ප්‍රදේශයේ ඔවුන් සාමාජිකයෙක්. ඒ හේතුවෙන් පැවති ජනමත පරාජය පත්වූයේ නම් ඔවුන්ට එම ප්‍රදේශයෙන් ඉවත් වීමට සිදුවීමේ අවදානමක් මතුව පැවතියේය. ස්විස්ටර්ලන්තයේ නිවාස සියයට 48කට ආසන්න ප්‍රමාණයක් සතුව ගිනි අවියක් පවතින බව විදෙස් වාර්තාවල සඳහන් වෙයි. එය යුරෝපයේ ඉහළම අගයක් ලෙසයි සටහන්ව ඇත්තේ. 2015 වර්ෂයේදී පැරිස් නගරයේ එල්ල වූ ත්‍රස්ත ප්‍රහාර මාලාවෙන් පසු යුරෝපයේ සෙසු රටවල් ගත් පියවර අනුගමනය කරමින් ගිනි අවි සම්බන්ධයෙන් පවතින නීති දැඩි කරන ලෙස යුරෝපා සංගමය ස්විස්ටර්ලන්තයෙන් ඉල්ලීමක් කර තිබුණා. කෙසේ වෙතත් යුරෝපා සංගමයේ එම ඉල්ලීම එරට තුළ විවේචනයට ලක්ව තිබෙනවා. එරට විශ්‍රාමික සොල්දාදුවන් සම්ප්‍රදායක් ලෙස ප්‍රහාරක රයිෆල් සිය සන්තකයේ තබාගැනීම ඊට බලපෑ එක් හේතුවක්. මේ අතර පවතින නීති සංශෝධනය කිරීමේදී ජනතාවට සහන ලබාදීම කෙරෙහි බලධාරීන්ගේ අවධානය යොමුව තිබේ. එහෙත් ඉන් පුරවැසි අයිතිවාසිකම්වලට බලපෑම් එල්ල වන බව ඊට එරෙහිව පෙනී සිටින ක්‍රියාකාරීන් පෙන්වා දෙයි.", "URL": "https://sinhala.adaderana.lk/news.php?nid=110295", "Category": null, "Parent URL": null}