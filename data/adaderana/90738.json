{"Source": "Adaderana", "Timestamp": "June 11, 2018 08:17 pm", "Headline": "උඩුදුම්බරදී රුපියල් මිලියන 5 ක මුදල් මංකොල්ලයක්", "News Content": "මහියංගනය ප්‍රදේශයේ පෞද්ගලික ආයතන 2ක මුදල් රැගෙත් වෑන් රථයක් මහනුවර දෙසට ගමන් කරන අවස්ථාවේ දී උඩුදුම්බර ප්‍රදේශයේ දී මුදල් කොල්ලකෑමට ලක්ව ඇත. උඩුදුම්බර පොලිස් වසමේ ගලේකැලේ ප්‍රදේශයේ දී මෙය සිදුව තිබේ. මේ පිළිබඳ උඩුදුම්බර පොලිස්ථානය වෙත අද දින පස්වරු 4.35 ට පමණ වාර්තා වීමෙන් අනතුරුව විමර්ශන ආරම්භ කර ඇත. මෙම මුදල් පෞද්ගලික ආරක්ෂක අංශයක් විසින් වෑන් රථයකින් රැගෙන යමින් සිටියදී මෙලෙස කොල්ලකෑමට ලක්ව ඇත. සැකකරුවන් 5 දෙනෙකු පමණ වෑන් රථයකින් පැමිණ පිස්තෝලයක් පෙන්වා මුදල් කොල්ලකෑම සිදු කර තිබේ. මුදලේ වටිනාකම ලක්ෂ 50කට අධික බව පොලීසිය පවසයි. එහෙත් එම ගණන මෙතෙක් නිශ්චිත ලෙසම පැවසිය නොහැකි බව ද පොලීසිය සඳහන් කරයි. සැකකරුවන් පැමිණි වෑන් රථය පල්ලේකැලේ පොලිස් වසමේ ‍දමා ගොස් තිබිය දී පොලීසියට හමු වී ඇති බව ද පොලිසිය පවසයි.", "URL": "https://sinhala.adaderana.lk/news.php?nid=90738", "Category": null, "Parent URL": null}