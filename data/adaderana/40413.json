{"Source": "Adaderana", "Timestamp": "January 17, 2014 12:14 pm", "Headline": "රාධිකාගේ ප්‍රකාශ පිළිගත නොහැකියි ", "News Content": "කැනේඩියානු විපක්ෂ පාර්ලිමේන්තු මන්ත්‍රීවරියකවන රාධිකා සිට්සබේසන්ගේ ශ්‍රී ලංකා සංචාරය අතර තුර සිදුවු බව කියන සිද්ධීන් පිළිගත නොහැකි කාරණා බව කැනඩාවේ ශ්‍රී ලංකා මහකොමසාරිස් කාර්යාලය පවසයි. කැනඩාවේ ශ්‍රී ලංකා මහකොමසාරිස් චිත්‍රාංගනි වාගීෂ්වර විදෙශ මාධ්‍ය වෙත අදහස් දක්වමින් මේ බව පවසා තිබේ. කැනේඩියානු විපක්ෂ පාර්ලිමේන්තු මන්ත්‍රීනි රාධිකා සිට්සබේසන් පසුගිය දෙසැම්බර් මාසයේ මෙරට සංචාරයක නිරත වුණා. මෙම සංචාරය අතර තුර තමන්ට විවිධ කරදර වලට මුහුණපෑමට සිදුවු බවත් රාධිකා සිට්සබේසන් කැනඩාවේ දී ප්‍රකාශ කර ඇත. ශ්‍රී ලංකා සංචාරයේ දී තමන් උතුරේ සංචාරය කරන අතර තුර කිසියම් පිරිසක් විසින් යතුරුපැදිවලින් තමන්ව ලුහුබැඳ ඔත්තු බැලූ බව ඇය පවසා ඇති බව විදේශ මාධ්‍ය වාර්තා කරයි. මේ සම්බන්ධයෙන් අදහස් දක්වන ශ්‍රි ලංකා මහකොමසාරිස්වරිය පවසා ඇත්තේ මන්ත්‍රීවරිය එසේ ප්‍රකාශ කළ ද එය සනාථ කිරීමට තරම් සාක්ෂි නොමැති බවයි. රාධිකා සිට්සබේසන් මන්ත්‍රීවරිගේ ශ්‍රී ලංකාවේ සංචාරය පිළිබඳ මහකොමසාරිස් කාර්යාලය කිසිදු කරුණක් නොදැන සිටි බවත්, දැනුම්දීමකින් පසුව ඇය ශ්‍රී ලංකාවේ සංචාරය සිදුකළේ නම් ඊට අදාළ ආරක්ෂාව සැපයීමට තිබු බවත් ශ්‍රී ලංකා මහකොමසාරිස්වරිය පවසා තිබේ. කෙසේ වෙතත් රාධිකා සිට්සබේසන් මන්ත්‍රීවරියගේ ශ්‍රී ලංකා සංචාරය සම්බන්ධයෙන් ආගමන හා විගමන නිලධාරීන් තොරතුරු විමසා ඇයට අදාළ උපදෙස් ලබාදීම පමණක් සිදුකර ඇති බව ද කැනඩාවේ ශ්‍රී ලංකා මහකොමසාරිස් චිත්‍රාංගනි වාගීෂ්වර මහත්මිය විදෙස් මාධ්‍ය වෙත වැඩිදුරටත් පවසා ඇත.", "URL": "https://sinhala.adaderana.lk/news.php?nid=40413", "Category": null, "Parent URL": null}