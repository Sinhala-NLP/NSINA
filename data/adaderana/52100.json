{"Source": "Adaderana", "Timestamp": "June 19, 2015 10:07 am", "Headline": "ජාලිය ඕපාත රිමාන්ඩ්", "News Content": "රජයට අයත් ඉඩමකින් අනවසරයෙන් බොරළු කැපීමේ චෝදනාව යටතේ සැකපිට අත්අඩංගුවට ගත් දඹුල්ල හිටපු නගරාධිපති ජාලිය ඕපාත මහතා ලබන මස 02 වනදා දක්වා රිමාන්ඩ් කර තිබේ. දඹුල්ල මහේස්ත්‍රාත් සංජීව රම්‍ය කුමාර මහතාගේ නියෝගයකට අනුව ඔහු රිමාන්ඩ් කෙරුණු බව අප වාර්තාකරු පැවසීය. මහනුවර පොලිස් විශේෂ විමර්ශන ඒකකය මගින් අත්අඩංගුවට ගත් සැකකරු දඹුල්ල පොලීසියට රැගෙනවිත් ප්‍රකාශයක් සටහන් කර ගැනීමෙන් පසු ඊයේ (18) රාත්‍රී මහේස්ත්‍රාත්වරයා හමුවට ඉදිරිපත් කරන ලදී.මේ අතර ජාලිය ඕපාත මහතාගේ ආධාරකරුවන් පිරිසක්ද දඹුල්ල පොලීසිය සහ අධිකරණය ආසන්නයේ රැස්ව සිටි බව අප වාර්තාකරු කීවේය.", "URL": "https://sinhala.adaderana.lk/news.php?nid=52100", "Category": null, "Parent URL": null}