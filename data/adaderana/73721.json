{"Source": "Adaderana", "Timestamp": "May 29, 2017 07:41 pm", "Headline": "අඛණ්ඩව ඉන්ධන දෙන්න ආපදා කළමනාකරණ ඒකකයක්", "News Content": "කාලගුණය හේතුවෙන් ආපදාවට පත් ප්‍රදේශවලට අඛණ්ඩව ඉන්ධන බෙදා හැරීම සඳහා ආපදා කළමනාකරණ ඒකකයක් පිහිටුවීමට ඛනිජ තෙල් සම්පත් සංවර්ධන අමාත්‍යාංශය පියවර ගත් බව අමාත්‍ය අර්ජුන රණතුංග මහතා පවසයි.ඉන්ධන බෙදා හැරීමට බලපාන අවහිරතා හඳුනා ගනිමින් ඒවාට විසඳුම් ලබා දීමත්, අඛණ්ඩව ඉන්ධන බෙදා හැරීම සඳහා සියලු ආයතන සම්බන්ධීකරණය කිරීමත් මෙම ආපදා කළමනාකරණ ඒකකයේ මූලික අරමුණ බැව් හෙතෙම සඳහන් කළේය. ඒ සම්බන්ධයෙන් අද (29) පැවැති සාකච්ඡාවේදී ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහතා පැවසුවේ අඛණ්ඩ ඉන්ධන සේවා සැපයුම සඳහා අමාත්‍යාංශය යටතේ ඇති සියලුම ආයතන එකට එක්ව කටයුතු කළ යුතු බවයි.එහිදී ඔහු මෙසේද කියා සිටියේය. “හදිසි අවස්ථාවකදී සිත සිතා ඉන්න එපා. ගතයුතු පියවර ඉක්මනින්ම ගන්න. ඒවගේම ඉදිරියේදී ඇති විය හැකි නරකම තත්ත්වය හඳුනාගෙන ඊට මුහුණ දීමට අපි දැන්ම සූදානම් විය යුතුයි. එවැනි සූදානමක් නොමැති වුවහොත් අපේ ඉන්ධන බෙදා හැරීම අසාර්ථක වෙන්න පුළුවන්. මේ වන විටත් ඇතැම් ඉන්ධන පිරුවුම් හල්වලට ප්‍රවේශ වීමේ හැකියාව තවමත් ලැබී නැහැ. තවමත් ඉන්ධන පිරුම්හල් කිහිපයක් ජලයෙන් යට වී තිබෙනවා. කෙසේනමුත් විකල්ප මාර්ග සහ විකල්ප ක්‍ර‍ම යොදා ගනිමින් ආපදාවට පත් ප්‍රදේශවලට අඛණ්ඩව ඉන්ධන සැපයීමට මේ වන විට කටයුතු යොදා තිබෙනවා. එමෙන්ම ආපදාව නිසා අප අමාත්‍යාංශයේ සහ අනුබද්ධ ආයතනවල සේවකයින් හඳුනාගෙන ආයතනික මට්ටමින් ඔවුන්ට සහන සැලසීමටත් අපි කටයුතු කරනවා...“", "URL": "https://sinhala.adaderana.lk/news.php?nid=73721", "Category": null, "Parent URL": null}