{"Source": "Adaderana", "Timestamp": "February 21, 2014 10:58 am", "Headline": "ශ්‍රී දළදා මාළිගාවේ ඓතිහාසික වටිනාකම මොබිටෙල් Wi-Fi සේවාව ඔස්සේ", "News Content": "ජාතික ජංගම දුරකථන ජාලය වන මොබිටෙල් ආයතනය තවත් සුවිශේෂී මෙහෙවරක නියැළෙමින් ශ‍්‍රී දළදා මාළිගාවට Wi-Fi සේවා සැපයීමට පියවර ගෙන තිබේ. ඒ අනුව එහි පැමිණෙන සංචාරකයන් හට පූර්ණ විස්තර සහිත මගපෙන්වීමක් අන්තර්ජාලය ඔස්සේ ලබාගත හැකිවනු ඇත. මෙම නව Wi-Fi සේවාව මගින් ශ‍්‍රී දළදා මාළිගාවට පැමිණෙන විදේශීය සංචාරකයන්ට අන්තර්ජාලයට පිවිසීමේ හැකියාව ලැබෙන අතර එහිදී හඬ භාවිතයෙන් කෙරෙන මඟ පෙන්වීමක් (Interactive Voice Guide) තාක්ෂණය ඔස්සේ මාළිගාවේ සෑම අංශයක් පිළිබඳවම දැනුවත් වීමේ අවස්ථාව ඔවුන්ට හිමිවේ. පිටරටවලින් පැමිණෙන විවිධ ජාතීන්ට අයත් සංචාරකයන්ගේ පහසුව සඳහා මෙම මඟපෙන්වීම භාෂාවන් කිහිපයකින්ම සැපයීමට පියවර ගෙන තිබේ. මෙම සේවාවට පූජනීය දළදා මාළිගාව පිළිබඳ වැදගත් තොරතුරු මෙන්ම ඡායාරූපද ඇතුළත් කර තිබේ.Wi-Fi හරහා හඬ භාවිතාවෙන් සිදුකෙරෙන මෙම මාර්ගෝපදේශන සේවාව ඉදිරියේදී සිය දහස් ගණනක් සංචාරකයන් දළදා මාළිගාව නැරඹීමට පැමිණීම සඳහා මහඟු දිරිගැන්වීමක් වනු ඇතැයි අපේක්ෂා කෙරේ. “අපේ මූලික අරමුණ වන්නේ දළදා මාළිගාවේ ඉතිහාසය සහ එහි ආගමික වටිනාකම පිළිබඳව නරඹන්නන් මැනවින් දැනුවත් කරමින් ඒ තොරතුරු ලොව පුරා ප‍්‍රචලිත කිරීමයි. මෙරට බුදුදහමේ කේන්ද්‍රස්ථානය වන දළදා මාළිගාවේ වැදගත්කම පිළිබඳව වාර්ෂිකව මෙහි පැමිණෙන සිය දහස් ගණනක් සංචාරකයන් දැනුවත් කිරීම ඉතාමත් වැදගත්.“ Wi-Fi සේවාව දියත් කරන අවස්ථාවේදී අදහස් දැක්වූ ශ‍්‍රී දළදා මාළිගාවේ දියවඩන නිළමේ තැන්පත් ප‍්‍රදීප් නිලංග දෑල මහතා පැවසී ය. මොබිටෙල් හි වැඩබලන ප‍්‍රධාන විධායක නිලධාරී කපිල චන්ද්‍රසේන මහතාද මෙහිදී සිය අදහස් පළකරමින් “මේ සේවාව දියත් කිරීමේදී මොබිටෙල් සමාගමේ මූලික අරමුණු වූයේ දළදා මාළිගාව පිළිබඳ තොරතුරු ලොව පුරා ප‍්‍රචලිත කිරීම සහ සංචාරකයන් වැඩි වශයෙන් දළදා මාළිගාව වෙත ආකර්ෂණය කර ගැනීමයි. ජාතික ජංගම දුරකථන සේවා සැපයුම්කරු ලෙස මෙබඳු කර්තව්‍යයන් ඉටුකිරීම අපගේ වගකීමක් ලෙස සලකන අතර අනාගතයේදී රටේ අනෙකුත් ඓතිහාසික සහ සංස්කෘතික වැදගත්කමක් සහිත ස්ථානයන්ටත් මෙවැනි සේවාවන් ලබාදීමේ හැකියාව පිළිබඳව අපි සොයා බලමින් සිටිනවා.“ ශ‍්‍රී දළදා මාළිගාව නැරඹීම සඳහා ටිකට්පතක් මිලදීගන්නා මොහොතේ සිට නරඹන්නන් හට මෙම Wi-Fi සේවාව හිමිවන අතර මාළිගාවෙන් නික්ම යන මොහොත දක්වාම එය භාවිතා කළ හැකි වේ. මෙම සේවාව සංචාරකයන්ට ඉමහත් පහසුවක් මෙන්ම ශ්‍රී දළදා මාළිගාව පිළිබඳ නිවැරදි ඓතිහාසික තොරතුරු ලබාගැනීමට මහඟු පිටිවහලක් වන බව නොඅනුමානය.", "URL": "https://sinhala.adaderana.lk/news.php?nid=41267", "Category": null, "Parent URL": null}