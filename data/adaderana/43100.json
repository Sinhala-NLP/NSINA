{"Source": "Adaderana", "Timestamp": "May 9, 2014 04:38 pm", "Headline": "ත්‍රීකුණාමලය සමුද්‍ර හා නාවික කෞතුකාගාරය විවෘතයි", "News Content": "ත්‍රීකුණාමලය,ඉපැරණි ඕලන්ද නාවික කොමසාරිස් නිල නිවසේ ඉදිකර ඇති සමුද්‍ර හා නාවික කෞතුකාගාරය කතානායක චමල් රාජපක්ෂ මහතා විසින් අද පෙරවරුවේ මහජන ප්‍රදර්ශනය සඳහා විවෘත කර තිබේ. සංචාරක කර්මාන්තයේ දියණුව සහ දේශීය හා විදේශීය ජනතාවගේ නාවික අධ්‍යාපනය වෙනුවෙන් ඉදිකරන ලද මෙම කෞතුකාගාරය මෙරට නාවික කටයුතු ඉතිහාසය පිළිබඳවත්, මුහුදේ පුරා වස්තු පිළිබඳවත් තොරතුරු ඇතුළත් ප්‍රදර්ශන කුටි රැසකින් සමන්විතය. මෙම ගොඩනැගිල්ල සංරක්ෂණය සඳහා රුපියල් මිලියන 77 මුදලක් වැය කර ඇති අතර,නෙදර්ලන්ත හා ශ්‍රී ලංකා රජය ඊට දායකවී ඇත. මෙම කෞතුකාගාර පරිශ්‍රය තුළ ආසන සියයකින් සමන්විත නවීන ශ්‍රවණාගාරයක් හා නාවික හමුදාව විසින් පවත්වාගෙන යනු ලබන ආපන ශාලාවක්ද ස්ථාපිත කොට තිබේ. ජාතික උරුමයන් පිළිබඳ අමාත්‍යාංශයේ අධික්ෂණය යටතේ පුරා විද්‍යා දෙපාර්තමේන්තුව,කෞතුකාගාර දෙපාර්තමේන්තුව විසින් මෙම කෞතුකාගාරයේ ඉදි කීරීම් සිදු කොට ඇති අතර,ශ්‍රී ලංකා නාවික හමුදාවේ ශ්‍රමදායකත්වය ඊට ලැබී තිබේ. මෙම අවස්ථාවට ජාතික උරුමයන් පිළිබඳ අමාත්‍ය ආචාර්ය ජගත් බාලසුරිය,නැගෙනහිර පළාත් ආණ්ඩුකාර රියල් අද්මිරාල් මොහාන් විජේවික්‍රම,නැගෙනහිර පළාත් ප්‍රාධාන අමාත්‍ය නජීබ් ඒ මජීඩ්,පළාත් සභාවේ සභාපතිනි ආරියවති ගලප්පත්ති,පුරා විද්‍යා අධ්‍යක්ෂ ජනරාල් ආචාර්ය සෙනරත් දිසානායක යන මහත්ම මහත්මින් එක්ව සිටියහ. ඡායා රූ - මංගලනාත් ලියනආරච්චි.", "URL": "https://sinhala.adaderana.lk/news.php?nid=43100", "Category": null, "Parent URL": null}