{"Source": "Adaderana", "Timestamp": "January 7, 2010 02:02 pm", "Headline": "ගැටුමක් නූ‍‍‍ලෙන් වළකියි", "News Content": ".. ජනාධිපති ධුර අපේක්ෂක සරත් ෆොන්සේකා මහතාගේ ආධාරකරුවන් සහ එක්සත් ජනතා නිදහස් සන්ධාන ආධාරකරුවන් පිරිසක් අතර ඇතිවීමට ගිය ගැටුමක් පාලනය කිරීමට පොලිසිය පියවර ගෙන ති‍‍බේ. ඊයේ රාත්‍රී හලාවත නගර මධ්‍යයේ සැරසිලි කරමින් සිටි පාර්ලිමේන්තු මන්ත්‍රී පාලිත රංගේ බණ්ඩාර මහතා ඇතුළු පිරිසකට එක්සත් ජනතා නිදහස් සන්ධාන ආධාරකරුවන් පිරිසකගෙන් දැඩි බලපෑමක් එල්ල වූ බව අද දෙරණ වාර්තාකරු සඳහන් කරයි. අද පැවැත්වීමට නියමිත සරත් ‍ෙෆාන්සේකා මහතාගේ රැළියේ ප්‍රචාරක කටයුතු සඳහා මෙම සැරසිලි සිදුකළ බව රංගේ බණ්ඩාර මන්ත්‍රීවරයා කියා සිටි‍‍යේය. එහිදී ජනාධිපති මහින්ද රාජපක්ෂ මහතාගේ ප්‍රචාරක පුවරු ඉවත් කිරීමට උත්සහ දැරීමේ දී එක්සත් ජනතා නිදහස් සන්ධාන ආධාරකරුවන්ගෙන් දැඩි විරෝධයක් එල්ල වී ති‍බේ.. දෙපාර්ශවය අතර ඇතිවීමට ගිය ගැටුම්කාරී තත්ත්වය පාලනය කිරීම සඳහා කැරලි මර්දන ඒකකය මෙන්ම පොලිස් විශේෂ කාර්ය බලකාය ද කැඳවූ බව හලාවත කොට්ඨාශ භාර පොලිස් අධිකාරීවරයා සඳහන් කළේය.", "URL": "https://sinhala.adaderana.lk/news.php?nid=5982", "Category": null, "Parent URL": null}