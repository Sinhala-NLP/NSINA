{"Source": "Adaderana", "Timestamp": "November 19, 2016 04:18 pm", "Headline": "  ගම්වදින අලි අරන් යන ලොරි අබලන් වෙලා", "News Content": "ගම්වදින වන අලින් වනෝද්‍යාන වෙත රැගෙන යාමේ දී ගැටළු සහගත තත්ත්වයක් මතුව ඇති බව වනජීවී දෙපාර්තමේන්තුව පවසයි.ගම්වදින වන අලින් අල්ලා ගත් පසු ඔවුන් ප්‍රවාහනය කිරීම සඳහා භාවිත කරන ලොරි රථ අබලන් තත්ත්වයට පත්වීම හේතුවෙන් මෙම අර්බුදය හටගෙන ඇති බව එම දෙපාර්තමේන්තුව පෙන්වා දෙනු ලබයි.වන අලි ප්‍රවාහනය සඳහා සකස් කළ ලොරි රථ දෙකක් දැනට වනජීවී දෙපාර්තමේන්තුව සතුව පවතින අතර ඉන් එක් ලොරියක් සම්පූර්ණයෙන්ම අබලන් වී ඇති බව වනජීවී නිලධාරීන් සඳහන් කළේය.අනෙක් ලොරිය ද නිරන්තරයෙන් කාර්මික දෝෂවලට ලක්වන බව ඔවුන් පෙන්වා දෙනු ලබයි.මේ අතර මෙම තත්ත්වය හේතුවෙන් පසුගිය දිනවල දී අනුරාධපුරයේ ගම්මාන රැසකට කඩා වැදුණු වන අලින් අල්ලා ගනු ලැබුව ද ඔවුන් අලි රැඳවුම් මධ්‍යස්ථාන වෙත රැගෙන යාම අපහසු වී තිබේ.නිර්වින්දනය කර අල්ලා ගනු ලබන අලි ඇතුන් නියමිත කාලයකදී අලි රැඳවුම් මධ්‍යස්ථාන වෙත රඳවාගෙන රැගෙන යා යුතු වුව ද ලොරි රථ අබලන් වීම හේතුවෙන් අලීන්ගේ ජීවිතවලට ද හානි සිදුවීමට ඉඩ ඇති බව වනජීවී නිලධාරීන් පෙන්වා දෙනු ලබයි.", "URL": "https://sinhala.adaderana.lk/news.php?nid=66189", "Category": null, "Parent URL": null}