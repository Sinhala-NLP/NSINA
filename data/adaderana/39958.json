{"Source": "Adaderana", "Timestamp": "December 30, 2013 12:43 pm", "Headline": "එංජිම ගියාට සන්ටින් රියදුරායි සහයකයායි වගකිව යුතුයි - කමිටුව කියයි", "News Content": "රියදුරු නොමැතිව දුම්රිය එංජිමක් ධාවනය වීම සම්බන්ධයෙන් ධාවනාගාරයේ එදින සේවය කළ සන්ටින් රියදුරු සහ සහයකයා වගකිව යුතු බවට ඒ සම්බන්ධයෙන් පත්කළ ත්‍රිපුද්ගල කමිටුව තීරණය කර තිබේ. ත්‍රිපුද්ගල කමිටු වාර්තාව අද (30) ප්‍රවාහන අමාත්‍ය කුමාර වෙල්ගම මහතා වෙත භාරදී ඇත. ඒ සම්බන්ධයෙන් ගත යුතු ක්‍රියාමාර්ග පිළිබඳ නිර්දේශ 11ක් ද ඉදිරිපත් කර ඇති බව අද දෙරණ වාර්තාකරු පැවසු‍ෙව්ය. අද දහවල් පැවැති මාධ්‍ය හමුවකදී එම කමිට‍ුවේ සමාජිකයින් මාධ්‍ය වෙත මේ බව අනාවරණය කළේය. දෙමටගොඩ දුම්රිය අංගනයේ සිට රියදුරෙකු රහිතව දුම්රිය එංජිමක් හදිසියේ ධාවනය වීමට හේතුව ආරක්ෂක ග්‍රාහක පනිට්ටුවක් නොමැති වීම බවද පසුව කියැවිණ. පාලනයකින් තොරව පැමිණෙන දුම්රියක ගමන් මග ඇහිරීම සඳහා ග්‍රාහක පනිට්ටු භාවිත කරන බව වාර්තා වේ. පසුගිය 05දා අලුයම දෙමටගොඩ දුම්රිය ස්ථානයේ සිට රත්මලාන දක්වා දුම්රිය එංජිමක් රියදුරෙකු නැතිව ධාවනය වී තිබුණි. මෙම සිද්ධිය සම්බන්ධයෙන් පරීක්ෂණයක් ද ආරම්භ වූ අතර දුම්රිය සේවකයින් දෙදෙනෙකුගේ ද වැඩ තහනම් කෙරිණ.", "URL": "https://sinhala.adaderana.lk/news.php?nid=39958", "Category": null, "Parent URL": null}