{"Source": "Adaderana", "Timestamp": "August 24, 2010 08:52 am", "Headline": "පකිස්ථානය බරපතල අර්බුදයක", "News Content": "ජල ගැලීම් වලින් පසුව පකිස්ථානය බරපතල මානව අර්බුදයකට මුහුණ පා ඇති බව එක්සත් ජාතීන්ගේ සංවිධානය පෙන්වාදෙයි. පකිස්ථානයට බලපා ඇති ගංවතුර තත්ත්වය දකුණු දිග පකිස්ථානය දක්වා ව්‍යාප්ත වීමත් සමග උන් හිටි තැන් අහිමි වූ පිරිස දස දහස් ගණනින් වැඩි වී තිබේ. මේ වන විට මූලික පහසුකම් අවශ්‍ය පිරිස ලක්ෂ 20 සිට 60 දක්වා වර්ධනය වී ඇති බවත් එක්සත් ජාතීන්ගේ සංවිධානය පවසයි. ජල ගැලීම් හේතුවෙන් අවතැන්ව සිටින ජනතාවට අවශ්‍ය සහන සේවා සැපයීමට ආධාර ලැබී තිබුණ ද එම කටයුතු මෙතෙක් සාර්ථක කර ගැනීමට නොහැකි වී ඇති බව ද එක්සත් ජාතින්ගේ සංවිධානය පෙන්වා දෙයි. පසුගිය කාලය තුළ පකිස්ථානයට බල පෑ මෙම ජල ගැලීම් තත්ත්වය හේතුවෙන් පුද්ගලයින් 1600 දෙනෙකු ජීවිතක්ෂයට පත් විය. පකිස්ථානයේ පළාත් 4 ට මෙම ගංවතුර තත්ත්වය බලපානු ලැබීය.", "URL": "https://sinhala.adaderana.lk/news.php?nid=10411", "Category": null, "Parent URL": null}