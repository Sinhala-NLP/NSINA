{"Source": "Adaderana", "Timestamp": "June 22, 2019 07:01 am", "Headline": "පාස්කු ප්‍රහාරය සම්බන්ධයෙන් පොලිස් නිළධාරින් 9ක් ගැන විමර්ශන", "News Content": "පාස්කු ඉරුදින ප්‍රහාරය සම්බන්ධයෙන් නීතිපති උපදෙස් මත පොලිස් නිළධාරින් 09 දෙනෙකු සම්බන්ධයෙන් විමර්ශන අරම්භ කර තිබේ. වැඩබලන පොලිස්පතිවරයා විසින් අදාල පොලිස් නිළධාරින් සම්බන්ධයෙන් විමර්ශන සිදු කරන ලෙස අපරාධ පරික්ෂණ දෙපාර්තමේන්තුවට උපදෙස් ලබාදුන් බව පොලිස් මූලස්ථානය සදහන් කළේය. මීට අමතරව ඊට අදාල මූලික විමර්ශන සිදු කරන ලෙස පොලිස් මූලස්ථානයේ විශේෂ විමර්ශන ඒකකය වෙතද උපදෙස් දී තිබේ. පාස්කු ඉරුදින ප්‍රහාර මාලාව වලක්වා ගැනිම හෝ අවමකර ගැනිමට කටයුතු නොකිරිම සම්බන්ධයෙන් නියෝජ්‍ය පොලිස්පතිවරුන් තිදෙනෙකු ඇතුලු පොලිස් නිළධාරින් 09 දෙනෙකුට එරෙහිව අපරාධ පරික්ෂණයක් සිදු කරන ලෙස නීතිපතිවරයා වැඩබලන පොලිස්පතිවරයා වෙත ඊයේ (21) උපදෙස් දී තිබුණි. පාස්කු ඉරුදින ප්‍රහාරය සම්බන්ධයෙන් සොයා බැලීමට ජනාධිපතිවරයා විසින් පත් කෙරුණු විශේෂ කමිටු නිර්දේශ මත මෙම උපදෙස් ලබාදුන් බව නීතිපති දෙපාර්තමේන්තුව පැවසුවේය. කොළඹ ප්‍රදේශය භාර, බස්නාහිර උතුර ප්‍රදේශය භාර සහ විශේෂ දිසාව භාර නියෝජ්‍ය පොලිස්පතිවරුන් තිදෙනා සහ කටාන සහ ජම්පටා පොලිස් ස්ථාන භාරව කටයුතු කළ පොලිස් නිළධාරින්ට එරෙහිව අපරාධ පරික්ෂණයක් සිදු කරන ලෙසයි නීතිපතිවරයා උපදෙස් ලබාදී තිබුණේ.", "URL": "https://sinhala.adaderana.lk/news.php?nid=112512", "Category": null, "Parent URL": null}