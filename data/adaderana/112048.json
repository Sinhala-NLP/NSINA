{"Source": "Adaderana", "Timestamp": "June 15, 2019 07:26 pm", "Headline": "ප්‍රමුඛතාවය දිය යුත්තේ වන විනාශය නැවැත්වීමට-විමල්", "News Content": "විල්පත්තු රක්ෂිතය හා ඒ අවට පරිවාර ප්‍රදේශ ආශ්‍රිතව වන විනාශය සිදුකළ පුද්ගලයින්ට චෝදනා එල්ල කිරීමට වඩා ප්‍රමුඛතාවය දිය යුත්තේ එම විනාශය නැවැත්වීම සඳහා කටයුතු කිරීමට බව ජාතික නිදහස් පෙරමුණේ නායක විමල් වීරවංශ මහතා පවසයි. විල්පත්තු රක්ෂිතයේ සහ කල්ලාරු ප්‍රදේශයේ සිදුකෙරෙන වන විනාශය පිළිබඳව අද දෙරණ උකුස්සා සිදුකළ අනාවරණය අනූව එහි නිරීක්ෂණ චාරිකාවකට අද (15) එක් වෙමින් ඔහු මේ බව සඳහන් කළේය. වරින් වර විල්පත්තු වන රක්ෂිතයේ සිදුවන අනවසර කැලෑ එළිකිරීම් සමඟ රක්ෂිතය මායිමේ පිහිටි කල්ලාරු ප්‍රදේශය එළිපෙහෙලි කර නිවාස ගොඩනැගීම සඳහා කිසියම් පිරිසක් උත්සහ දරා ඇති ආකාරය අද දෙරණ උකුස්සා පසුගිය මැයි මස 26 වැනිදා අනාවරණය කළේය. මැයි 23 සහ 24 දෙදින රාත්‍රි කාලයේදී විශාල පස්කපන යන්ත්‍ර යොදා කල්ලාරු වන රක්ෂිතයේ අක්කර දෙකක පමණ භූමි ප්‍රමාණයක් මෙලෙස එළිකර තිබුණි. නිවාස 25 කට අධික ප්‍රමාණ්‍යක් ගොඩ නැඟීමට කටයුතු කර ඇති ආකාරය අද දෙරණ උකුස්සා හෙලි කිරීමත් සමඟ ජාතික නිදහස් පෙරමුණේ සාමාජිකයින් අද එම ප්‍රෙද්ශයේ නිරීක්ෂණ චාරිකාවක නිරත විය. මේ සඳහා පක්ෂ නායක විමල් වීරවංශ, ප්‍රචාරක ලේකම් මොහොමඩ් මුසම්මිල් ඇතුළු පිරිසක් එක්ව සිටියේය. අනතුරුව පිරිස කටාර් හි ජාසිම් පදනමේ මූල්‍ය ආධාර යටතේ එහි ඉදිකර ඇති ජාසිම් සිටි නිවාස ව්‍යාපෘතියද නිරීක්ෂණය කළේය. පසුව එම ප්‍රදේශයේ පස් කැනීම් සිදුකරන ස්ථාන කිහිපයක්ද විමල් වීරවංශ මන්ත්‍රීවරයා ඇතුළු පිරිසගේ නිරීක්ෂණයට ලක් විය. එහිදී අනාවරණ වූයේ භූ විද්‍යා හා පතල් කැනීම් කාර්යාංශ්‍ය නිකුත් කර ඇති බලපත්‍ර නීති උල්ලංඝනය කරමින් පස් කැනීම් සහ ප්‍රවාහනය කිරීම සිදුකරන බවයි.", "URL": "https://sinhala.adaderana.lk/news.php?nid=112048", "Category": null, "Parent URL": null}