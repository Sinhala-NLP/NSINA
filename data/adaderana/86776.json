{"Source": "Adaderana", "Timestamp": "April 2, 2018 06:00 pm", "Headline": "  පී.රවීහරන් මුලතිව් ගිහින් යකා නටයි", "News Content": "උතුරු පළාත් සභාවේ දෙමළ ජාතික සන්ධානයේ මන්ත්‍රී පී.රවීහරන් මහතා මුලතිව් පළාතට ගොස් දෙමළ ධීවරයින්ට බැණ වදිමින් එම ප්‍රදේශයේ හැසිරී තිබේ. රවීහරන් මන්ත්‍රීවරයා බැණ වැදී ඇත්තේ සිංහල වැසියන් ඔවුන්ගේ ගම්මාන වල පදිංචි වන තුරු දෙමළ වැසියන් නිහඩව සිටියේ යැයි චෝදනා කරමිනි. මුලතිව් ගම්මානවල වැසියන් මන්ත්‍රීවරයාට පවසා ඇත්තේ සිංහල වැසියන් පදිංචි කරවීම රජයෙන් සිදුවන නිසා ඔවුන්ට ඊට එරෙහිව යාමට නොහැකි බවයි. එසේ කළහොත් පොලීසියෙන් පැමිණ ඔවුන්ව අත් අඩංගුවට ගැනීමට හැකි බැවින් ඔවුන්ට බැණ නොවදින මෙන් මුලතිව් ජනතාව රවිහරන් මන්ත්‍රීවරයාගෙන් ඉල්ලා ඇත. සිංහල වැසියන් මුලතිව් දිස්ත්‍රික්කයේ පදිංචි කරවීමට එරෙහිව තමන් විශාල උද්ඝෝෂණයක් මුලතිව් නගරයේ සංවිධානය කරණ බවත් ඊට සහය දීමට මුලතිව් පළාතේ සියලුම දෙමළ වැසියන් සූදානමින් සිටින ලෙසත් මන්ත්‍රීවරයා ඔවුන්ට පවසා පිටව ගොස් තිබේ. රවීහරන් මන්ත්‍රීවරයා මුලතිව් දිස්ත්‍රික්කයේ නායාරූ හා කෝකිලායි යන පාරම්පරික සංක්‍රමණික ධීවර ගම්මාන වල වැසියන්ට නිවාස ඉදිකොට දීමේ වැඩ පිළිවෙළටද විරෝධතාවය දක්වා තිබේ. ඔහු පවසන්නේ මෙතරම් විශාල ධීවර පවුල් සංඛ්‍යාවක් අතීතයේදී එම පළාත්වල නොසිටි බවයි. නායාරූ හා කෝකිලායි සිංහල ධීවරයින් කියා සිටින්නේ යුදසමයේදී පවා ඔවුන් එම පළාත්වල ධීවර කටයුතු වල නිරත වූ බවත්, ඔවුන්ගේ පවුල්වලට එකතු වූ නව සාමාජිකයින් නිසා ඔවුන්ගේ පවුල්වල සාමාජිකයින් සංඛ්‍යාව ගත වූ වසර 38 තුළ වැඩි වී ඇති බවයි. මුලතිව් පළාතේ සිංහල වැසියන් යළි පදිංචි කරවීමට එරෙහිව රවීහරන් මන්ත්‍රීවරයා විසින් උතුරු පළාත් සභාවට යෝජනාවක් ඉදිරිපත් කරමින් වහාම එය නවතා දමන ලෙස ඉල්ලීමක්ද කොට තිබේ.", "URL": "https://sinhala.adaderana.lk/news.php?nid=86776", "Category": null, "Parent URL": null}