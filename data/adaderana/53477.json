{"Source": "Adaderana", "Timestamp": "August 26, 2015 04:41 pm", "Headline": "වෙරළ සංරක්ෂණයේ ප්‍රගතිය ජනපති  විමසයි", "News Content": "වෙරළ සංරක්ෂණය සහ ආරක්ෂාව වෙනුවෙන් ඉදිරියේදී විශේෂ වැඩපිළිවෙළක් ක්‍රියාවට නංවන බව ජනාධිපති මෛත්‍රීපාල සිරිසේන මහතා පවසයි. සියලු පාර්ශවයන්ගේ සහය ලබා ගනිමින් එම වැඩපිළිවෙළ ක්‍රියාවට නංවන බව ජනාධිපතිවරයා සඳහන් කරයි. අද පස්වරුවේ, වෙරළ සංරක්ෂණ දෙපාර්තමේන්තුවේ හදිසි නිරීක්ෂණ චාරිකාවක නිරත වු මෛත්‍රීපාල සිරිසේන මහතා එම දෙපර්තමේන්තුවේ නිලධාරීන් අමතමින් මේ බව ප්‍රකාශ කර ඇත. වෙරළ සංරක්ෂණය සහ ආරක්ෂණ කටයුතු වෙනුවෙන් මෙතෙක් දෙපාර්තමේන්තුව ක්‍රියාත්මක කර ඇති වැඩසටහන්වල ප්‍රගතිය විමසා බැලූ ජනාධිපතිවරයා එහිදී පැන නැගී ඇති ගැටලු පිළිබඳව ද අවධානය යොමුකර තිබේ. වැලිපෝෂක ව්‍යාපෘතිය කෙරෙහි වැඩි අවධානයක් යොමුකිරීමේ වැදගත්කම පෙන්වා දුන් මෛත්‍රීපාල සිරිසේන මහතා ඊට බලපාන අනවසර ඉදිකිරීම් පොලීසියේ සහය ඇතිව වහාම ඉවත් කරන ලෙස අදාළ නිලධාරීන්ට උපදෙස් දී ඇති බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=53477", "Category": null, "Parent URL": null}