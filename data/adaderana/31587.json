{"Source": "Adaderana", "Timestamp": "February 13, 2013 09:04 am", "Headline": "වාහල්කඩ සහ ජැටිය ජනපති අතින් විවෘත කෙරෙයි", "News Content": "නාගදීප පුරාණ රජමහා විහාරස්ථානයේ අභිනවයෙන් ඉදිකළ වාහල්කඩ සහ විහාරස්ථානයට පිවිසෙන ජැටිය ජනාධිපති මහින්ද රාජපක්ෂ මහතාගේ ප‍්‍රධානත්වයෙන් විවෘත කර තිබේ. ඊයේ (12) පස්වරුවේ විවෘත කෙරුණු මෙම ජැටිය රාජකීය පණ්ඩිත අතිපූජ්‍ය බ‍්‍රහ්මණවත්තේ ධම්ම කිත්ති තිස්ස නායක ස්වාමින්වහන්සේ නමින් නම් කරනු ලැබීය. අඩි 700 ක දිගින් සහ පළල අඩි 22 න් යුත් මෙම ජැටිය ඉදිකිරීම සඳහා රුපියල් මිලියන 34 ක මුදලක් වැය කර තිබේ. උතුරු පළාතේ ප‍්‍රධාන සංඝනායක නාගදීප පුරාණ රජමහා විහාරස්ථානයේ විහාරාධිපති ධර්ම කීර්ති ශ‍්‍රී පූජ්‍ය නවදගල පදුම කිත්ති තිස්ස ස්වාමින්වහන්සේගේ ආරාධනයෙන් ඊයේ පස්වරුවේ විහාරස්ථනයට ගිය ජනාධිපතිවරයා ආගමික වතාවත්වල ද නිරත වූ බව ජනාධිපති මාධ්‍ය අංශ සඳහන් කළේය. අනතුරුව නාග පූසාලි අමිමාන් කෝවිලට ද ගිය ජනාධිපතිවරයා එහි පැවති ආගමික වතාවත් සඳහා ද එක්විණි. මේ අතර නාගදීප විහාරස්ථානයට පැමිණ සිටි පාසල් දරුවන් සමග සුහද කතාබහක නිරත වූ ජනාධිපති මහින්ද රාජපක්ෂ මහතා පාසල්වල පවතින අඩුපාඩු පිළිබඳව සිසුන්ගෙන් විමසීමක් කර තිබේ. නාගදීප නයනතිව් මහා විද්‍යාලය, නාගදීප නයනතිව් ශ‍්‍රී ගනේෂ් කණිෂ්ඨ විද්‍යාලය සහ නාගදීප නයනතිව් නාගභූෂණ මහා විද්‍යාලයේ දරුවන් මෙම අවස්ථාවට එක්ව සිටි බව ජනාධිපති මාධ්‍ය අංශ සඳහන් කළේය. මේ අතර යාපනයේ සංචාරයක නිරතවන ජනාධිපති මහින්ද රාජපක්ෂ මහතා අද දිනයේ යාපනය රෝහලේ ඉදිකළ නව ගොඩනැගිලි සංකීර්ණය විවෘත කිරීමට ද නියමිතය.", "URL": "https://sinhala.adaderana.lk/news.php?nid=31587", "Category": null, "Parent URL": null}