{"Source": "Adaderana", "Timestamp": "April 8, 2017 08:51 am", "Headline": "උත්සව සමයේ විශේෂ රථ වාහන වැඩපිළිවෙළක් ", "News Content": "එළඹෙන උත්සව සමය වෙනුවෙන් අධිවේගී මාර්ග වල රථ වාහන ගමනාගමනය සඳහා විශේෂ වැඩපිළිවෙළක් සකස් කර ඇති බව දක්ෂිණ අධිවේගී මාර්ගයේ නඩත්තු හා මෙහෙයුම් අංශය පවසයි. අධිවේගී මාර්ගය භාවිත කරන රියදුරන් විසින් අදාළ දොරටුවලදී ප්‍රවේශ පත් ලබාගැනීම් හා මුදල් ගෙවීම් කටයුතු කඩිනමින් සිදුකරමින් තදබදය අවම කරගැනීම සඳහා සහය වන ලෙස එහි අධ්‍යක්ෂ එස්. ඕපනායක මහතා ඉල්ලා සිටියි. මේ අතර උත්සව සමය වෙනුවෙන් ජනතාවගේ ගමන් පහසුව සඳහා අතිරේක බස් රථ විශාල ප්‍රමාණයක් යොදවා ඇති බවද ලංකා ගමනාගමන මණ්ඩලයේ සභාපති රමල් සිරිවර්ධන මහතා පැවසුවේය. මේ අතර එළඹෙන සිංහල අලුත් අවුරුද්ද වෙනුවෙන් ගම්බිම් බලා යන ජනතාව ප්‍රවාහන පහසුකම් සලසා ගැනීමේදී දැඩි අපහසුතාවයට පත්ව ඇති බව පාරිභෝගික අයිතීන් සුරැකීමේ ජාතික ව්‍යාපාරය පවසයි. එහි සභාපති රංජිත් විතානගේ මහතා පවසන්නේ බස් රථවල නියමිත මුදලට වඩා වැඩි මුදල් අය කිරීම් මේ දිනවල සිදු වන බවයි.", "URL": "https://sinhala.adaderana.lk/news.php?nid=71858", "Category": null, "Parent URL": null}