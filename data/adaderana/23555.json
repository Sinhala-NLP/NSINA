{"Source": "Adaderana", "Timestamp": "April 16, 2012 05:06 pm", "Headline": "නිදහස් පලස්තීනයක් උදෙසා පෙනීසිටින බව ඇමති ජී.එල් කියයි", "News Content": "පලස්තීන ජනතාවගේ අයිතිවාසිකම් වෙනුවෙන් අඛණ්ඩව පෙනීසිටින බව ශ්‍රී ලංකා විදේශ අමාත්‍ය මහාචාර්ය ජී.එල් පීරීස් මහතා පවසයි. පලස්තීන විදේශ අමාත්‍ය ආචාර්ය රෙයිඩ් එන්.ඒ මල්කි මහතා සහ ජී.එල් පීරීස් අමාත්‍යවරයා අද(16) පස්වරුවේ විදේශ අමාත්‍යාංශයේ දී ඒකාබද්ධ ප්‍රවෘත්ති සාකච්ඡාවකට එක්විය. ශ්‍රී ලංකාවේ විදේශ ප්‍රතිපත්තිය අනුව නිදහස් පලස්තීනයක් වෙනුවෙන් පෙනීසිටින බව එහි දී ජී.එල් පීරීස් අමාත්‍යවරයා කියා සිටියේය. එක්සත් ජාතීන්ගේ සංවිධානය තුළ දී ද ශ්‍රී ලංකා ජනාධිපති මහින්ද රාජපක්ෂ මහතා ඒ වෙනුවෙන් පෙනී සිටි බව අමාත්‍යවරයා සඳහන් කළේය. පලස්තීන නායක මොහොමඩ් අබ්බාස් මහතා සහ ජනාධිපති මහින්ද රාජපක්ෂ මහතා අතර පැවති ද්විපාර්ශවික සාකච්ඡාවල දී ප්‍රධාන ‍ක්ෂේත්‍ර 4ක් පිළිබඳ අවධානය යොමු කළ බව ද ජී.එල් පීරීස් අමාත්‍යවරයා ප්‍රකාශ කළේය. ආර්ථික,‍ දේශපාලන, සංචාරක සහ උසස් අධ්‍යාපන යන ක්ෂේත්‍ර කෙරෙහි වැඩි අවධානය යොමුවූ බව අමාත්‍යවරයා එම ප්‍රවෘත්ති සාකච්ඡාවේ දී කියා සිටියේය.", "URL": "https://sinhala.adaderana.lk/news.php?nid=23555", "Category": null, "Parent URL": null}