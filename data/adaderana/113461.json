{"Source": "Adaderana", "Timestamp": "July 5, 2019 08:40 pm", "Headline": "ජනතාවාදී ජාතික සංවර්ධන වැඩසටහන් නිර්මාණය කළ යුතුයි", "News Content": "ජනතාවගේ දුක, කඳුල, අවබෝධ කර ගනිමින් පහලින් ඉහළට ගලා එන තොරතුරු මත ජනතාවාදී ජාතික සංවර්ධන වැඩසටහන් නිර්මාණය කළ යුතු බවත් නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. සජිත් ප්‍රේමදාස අමාත්‍යවරයා මෙම අදහස් පළ කළේ ‘සැමට සහන’ වැඩසටහන යටතේ හම්බන්තොට දිස්ත්‍රික්කයේ, කටුවන මධ්‍ය මහා විද්‍යාලයට රුපියල් ලක්ෂ 38 ක් වටිනා නවීන බස් රථයක් ප්‍රදානය කිරීමේ අවස්ථාවට අද (05) දින සහභාගී වෙමිණි. එමෙන්ම අගනුවර වායුසමනය කළ කාමරවල සිට ඉහළින් පහළට ගලා එන අදහස් අනුව සංවර්ධන වැඩසටහන් ක්‍රියාත්මක කර රට ගොඩනැගිය නොහැකි බව අමාත්‍යවරයා පෙන්වා දුන්නේය. තමන්ගේ ප්‍රතිපත්තිය, දර්ශනය හා ජාතික න්‍යාය පත්‍රය සකස් කරන්නේ පොඩි මිනිසාගේ සිට ඉහළට ගලා එන අදහස් තුළින් බවත්, ඉදිරියේදී එළඹෙන්නේ වැඩවසම් යුගයක් නොව පොදු ජන යුගයක් බවත්, එම පොදු ජන යුගය බිහිකර ජනතා පැතුම් ඉටු කරන්නට තමන් සුදානම් බවත් අමාත්‍යවරයා ප්‍රකාශ කළේය. දරු දැරියන්ට උසස් අධ්‍යාපනයක් ලබා ගැනීමට පහසුකම් නොමැතිව දුෂ්කර ජීවිත ගත කරන විට එම ගැටළුවලට විසදුම් ලබා නොදී වරාය, ගුවන්තොටුපළ හා ක්‍රීඩාංගන ඉදිකිරීම නිවැරදි දැයි පෙන්වා දුන් අමාත්‍යවරයා, එවැනි අසාර්ථක ව්‍යාපෘති ආරම්භ කිරීමට පෙර ප්‍රමුඛත්වය ලබා දිය යුතුව තිබුණේ මෙරට ලක්ෂ 44 ක් පමණ වන පාසල් දූ දරුවන්ගේ අවශ්‍යතා ඉටු කිරීමට බවත් මෙහිදි වැඩිදුරටත් සඳහන් කළේය. සජිත් ප්‍රේමදාස අමාත්‍යවරයාගේ මූල්‍ය දායකත්වයෙන් හා එතුමාගේ ඉල්ලීම මත පෞද්ගලික දානපතීන්ගේද මූල්‍ය පරිත්‍යාගයෙන් මෙම නවීන බස්රථය විද්‍යාලයට පරිත්‍යාග කෙරිණි. පාසලේ ඉගෙනුම ලබන දරු දැරියන් 1,500 කට පමණ මෙමඟින් ප්‍රතිලාභ හිමිවේ. සජිත් ප්‍රේමදාස අමාත්‍යවරයා විසින් හම්බන්තොට දිස්ත්‍රික්කයේ පාසල් සඳහා නොමිලේ ලබා දුන් 17 වන බස් රථය මෙය වේ.", "URL": "https://sinhala.adaderana.lk/news.php?nid=113461", "Category": null, "Parent URL": null}