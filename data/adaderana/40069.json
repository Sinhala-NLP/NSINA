{"Source": "Adaderana", "Timestamp": "January 3, 2014 09:04 pm", "Headline": "පත්වීම් වංචා සහගත ලෙස වෙනස් කරලා", "News Content": "ඡායා රූ - මංගලනාත් ලියනාරච්චි නැගෙනහිර පළාත සඳහා පත් කළ නව හෙද පත්වීම් 38 ක් වංචා සහගත ලෙස වෙනස් කොට ඔවුන් කොළඹට ආසන්න ප්‍රදේශ වල රෝහල් වලට අනුයුක්ත කිරීමත්, උතුරු නැගෙනහිර හා උතුරු මැද පළාත් සභා රෝහල් වලට හෙද නිලධාරීන් ප්‍රමාණවත් ලෙස අනුයුක්ත නොකිරීමටත් එරෙහිව ත්‍රීකුණාමලය මහ රෝහලේ රජයේ හෙද නිලධාරීන්ගේ සංගමයේ සාමාජිකයින් අද වැඩ වර්ජනයක හා විරෝධතා ව්‍යාපාරයක නිරතව තිබේ. රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් විසින් මෙම හෙද පත්වීම් 38 වංචා සහගත ලෙස වෙනස් කර ඇති බවට උද්ඝෝෂකයින් චෝදනා කළ බව අප වාර්තාකරු පැවසීය. අද පෙරවරු 07.00 පැයේ සිට දහවල් 12.00 පැය දක්වා සේවයෙන් ඉවත්ව සිටි රජයේ හෙද නිලධාරීන්ගේ සංගමයේ සාමාජිකයන් දහවල් 12.00 සිට පස්වරු 13.00පැය දක්වා ත්‍රීකුණාමලය මහ රෝහල ඉදිරිපිට විරෝධතාවකද නිරත විය. මෙම අයථා පත් කිරීම 2014.01.03 දිනට පෙර අවලංගු නොකලහොත්, හෙට දින පෙරවරු 07.00 සිට උතුරු නැගෙනහිර පළාත් රෝහල්වල හෙද නිලධාරීන් සේවාවෙන් ඉවත්වීමේ වෘත්තිය සමිති ක්‍රියා මාර්ගයක් ආරම්භ කිරීමට තීරණය කර ඇති බව එම සංගමයේ ත්‍රීකුණාමලය ශාඛාවේ සභාපති ඉෂංකා පුංචි හේවා මහත්මිය පැවසූ බව අප වාර්තාකරු කීවේය. මෙම පත්වීම් අයථා ලෙස වෙනස් කිරීම හේතුවෙන් නැගෙනහිර පළාතේ වසර තුනකට වඩා වැඩි කාලයක් සේවය කොට ස්ථාන මාරුවීම් බලාපොරොත්තුව සිටින බොහෝ පිරිසක් මහත් අසීරුතාවයට ලක්ව සිටින අතර,ප්‍රමාණවත් හෙද කාර්යය මණ්ඩලයක් නොමැතිකමින් පළාතේ රෝහල් වල කටයුතුද අඩාලවී ඇති බව ඇය පැවසුවේ යැයිද හෙතෙම සඳහන් කළේය.", "URL": "https://sinhala.adaderana.lk/news.php?nid=40069", "Category": null, "Parent URL": null}