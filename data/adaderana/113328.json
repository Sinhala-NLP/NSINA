{"Source": "Adaderana", "Timestamp": "July 4, 2019 08:38 am", "Headline": "ටිපර්-ලොරි අනතුරකින් දෙදෙනෙක් මරුට", "News Content": "කිලිනොච්චිය, පච්චිලිපලෙයි ඉත්තාවිල් ප්‍රදේශයේදී සිදුවු රිය අනතුරකින් දෙදෙනෙකු ජිවිතක්ෂයට පත්ව ඇති බව කිලිනොච්චිය පලෙයි පොලීසිය පවසයි. අද(04) අළුයම මෙම අනතුර සිදුව ඇති බව වාර්තා වෙයි. පොලිසිය පැවසූවේ ටිපර් රථයක් හා ලොරි රථයක් මුහුණට මුහුණ ගැටීමෙන් අනතුර සිදුව ඇති අතර, අනතුරින් ලොරි රථයේ හා ටිපර් රථයේ රියදුරන් ජිවිතක්ෂයට පත්ව ඇති බවයි. ටිපර් රථයේ රියදුරු වු වයස අවුරුදු 32 ක පුද්ගලයෙකු හා ලොරි රථයේ රියදුරු වු වයස අවුරුදු 40 ක පුද්ගලයෙකු එලෙස ජිවිතක්ෂයට පත්ව ඇති බවද පොලීසිය සඳහන් කළේය. අධික වේගය අනතුරට හේතුවි ඇති බව පොලීසිය පවසන අතර, මියගිය පුද්ගලයින්ගේ මළ සිරුරු කිලිනොච්චිය රෝහලට ඇතුළත් කොට ඇති බවද පොලීසිය පැවසීය. සිද්ධිය සම්බන්ධයෙන් පලෙයි පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=113328", "Category": null, "Parent URL": null}