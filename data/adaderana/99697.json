{"Source": "Adaderana", "Timestamp": "November 24, 2018 08:44 am", "Headline": "වාන් දොරටු කිහිපයක් විවෘත කරයි", "News Content": "පවතින අයහපත් කාලගුණික තත්ත්වය හේතුවෙන් රාජංගනය, දැදුරුඔය සහ තබ්බෝව ජලාශ වල වාන් දොරටු විවෘත කර ඇති බව පුත්තලම ආපදා කළමණාකරන ඒකකය සඳහන් කරයි. අද(24) පෙරවරුව වන විට දැදුරුඔය ජලාශයේ වාන් දොරටු 08 ක් විවෘත කර ඇති අතර එසේ විවෘත කර ඇත්තේ වාන් දොරටු 04 ක් අඩි 04 බැගින් සහ වාන් දොරටු 04 ක් අඩි 02 බැගිනි. මෙම තත්ත්වය හේතුවෙන් කලාඔයේ ජල මට්ටම තවමත් ඉහළ මට්ටමක පවතින බව වාරි මාර්ග දෙපාර්තමේන්තුව පැවසීය. තබ්බෝව ජලාශයේ වාන් දොරටු 02 ක් අඩි 02 යි අඟල් 06 බැගින් විවෘත කර තිබෙන අතර එම ජලය මී ඔයට මුදා හැරෙයි. දැදුරුඔය ජලාශයේ වාන් දොරටු 04 ක් අඩි 02 බැඟින් විවෘත කර ඇති බැවින් දැදුරුඔයේ පහල ප්‍රදේශ වල පදිංචිකරුවන් අවදානයෙන් පසුගිය යුතු බවද වාරි මාර්ග දෙපාර්තමේන්තුව පැවසීය. මේ අතර කලාඔයේ ජල මට්ටම ඉහල යාම හේතුවෙන් පුත්තලම - මන්නාරම මාර්ගයේ ගමනා ගමන කටයුතු වලට බාධා එල්ලවී ඇති බවද අද දෙරණ වාර්ථාකරු පැවසීය. එළුවන්කුලම සපත්තු පාලම මතින් අඟල් 08 ක ජලයක් ගලා යන බැවින් එම මාර්ගය වෙනුවට විකල්ප මාර්ග භාවිතා කරන ලෙසද ආපදා කළමණාකරන ඒකකය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=99697", "Category": null, "Parent URL": null}