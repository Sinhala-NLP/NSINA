{"Source": "Adaderana", "Timestamp": "April 11, 2014 09:37 am", "Headline": "කුඩු ජාවාරම්කරුවෙක් බේරාගන්න බ්‍රිතාන්‍ය මැදිහත්වෙලා?", "News Content": "හෙරොයින් මත්කුඩු කිලෝග්‍රෑම් 35ක් මෙරටට ගෙන්වීම සම්බන්ධයෙන් අත්අඩංගුවට ගෙන සිටින පුද්ගලයෙකු වෙනුවෙන් ශ්‍රී ලංකාවේ බ්‍රිතාන්‍ය මහකොමසාරිස් කාර්යාලය මැදිහත්වී සිටින බවට ඉන්දියාවේ පළ වන ‘‘ද හින්දු” පුවත්පත තොරතුරු අනාවරණය කර තිබේ. ශ්‍රී ලංකාවේ බ්‍රිතාන්‍ය නියෝජ්‍ය මහකොමසාරිස් පසුගිය දා පොලිස්පති එන්.කේ ඉලංගකෝන් මහතා හමුවී මේ සම්බන්ධයෙන් කරුණු දක්වා ඇති බව අදාළ පුවත්පත වාර්තා කර ඇත. පසුගිය මාර්තු මාසයේ දී හෙරොයින් කිලෝග්‍රෑම් 35ක් ඔරුගොඩවත්ත ප්‍රදේශයේ කන්ටේනරයක තිබි රේගු නිලධාරින් විසින් සොයාගන්නා ලදී. ඒ අනුව පරීක්ෂණ මෙහෙයවන මත්ද්‍රව්‍යනාශක කාර්යංශය සැකකරුවන් තිදෙනෙකු අත්අඩංගුවට ගෙන ඇත. පාකිස්ථාන ජාතිකයෙකු, ශ්‍රි ලාංකික සම්භවයක් සහිත කැනේඩියානු ජාතිකයෙකු සහ ශ්‍රි ලාංකිකයෙකු ඒ අතර වේ. අත්අඩංගුවට පත්වුණු එක් අයෙකු ඉන්දියාවේ බ්‍රිතාන්‍ය නිලධාරින්ගේ ඔත්තුකරුවෙකු වන බව අදාළ නිලධාරියා විසින් දැනුම් දි ඇති බව හින්දු පුවත්පතේ වාර්තාකර ඇත. කෙසේ වුවද බ්‍රිතාන්‍ය මහකොමසාරිස් කාර්යාලයේ මැදිහත්වීම සිදුකර ඇත්තේ කවර සැකකරු සම්බන්ධයෙන් ද යන්න එම වාර්තාවෙන් පැහැදිලි කර නැත. පරීක්ෂණ අවසන් වන තෙක් ඒ පිළිබඳ සාකච්ඡා කළ නොහැකි බවත් සැකකරුවන් අත්අඩංගුවට ගෙන ඇත්තේ පැහැදිලි සාක්ෂි මත බවත් පොලිස්පතිවරයා විසින් අදාළ තානාපති නිලධාරියාට දැනුම් දී ඇති බව ද හින්දු පුවත්පත පවසයි. මේ සම්බන්ධයෙන් බ්‍රිතාන්‍ය මහකොමසාරිස් කාර්යාලයෙන් එම පුවත්පත විමසීමක් කර ඇති අතර නිලධාරින් ඊට ප්‍රතිචාර දක්වා නැත. මේ සම්බන්ධයෙන් අද දෙරණ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතාගෙන් විමසීමක් කළේය. එහිදී ඔහු සඳහන් කළේ පොලිස්පතිවරයා සහ අදාළ නිලධාරියා අතර එවැනි සාකච්ඡාවක් සිදුවු බවට තොරතුරු අනාවරණය වී නොමැති බවයි.", "URL": "https://sinhala.adaderana.lk/news.php?nid=42454", "Category": null, "Parent URL": null}