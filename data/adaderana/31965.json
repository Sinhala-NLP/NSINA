{"Source": "Adaderana", "Timestamp": "February 27, 2013 02:40 pm", "Headline": "හලාල් ගැටලුව හොයන්න එ.ජා.ප.යෙන් කමිටුවක්", "News Content": "හලාල් සහතිකය සම්බන්ධයෙන් පැන නැගී ඇති ගැටලුව පිළිබඳ සොයාබැලීමට එක්සත් ජාතික පක්ෂය විසින් කමිටුවක් පත්කර තිබේ. කබීර් හෂීම් මහතාගේ මෙහෙයවීම යටතේ අසාද් සාලි, අබ්දුල් හලීම්, ෆයිරුක් ෆාජියා, එම්.එන්.නසීඩ් සහ මුජිබර් රහුමාන් යන අය මෙම කමිටුවේ සාමාජිකයින් වේ. සාමාජිකයින් 6 දෙනෙකුගෙන් සමන්විත එම කමිටුව හලාල් ගැටලුව පැන නැගීමට හේතුව මෙන්ම එහිදී බොදුබල සේනාව සහ රජය විසින් කටයුතු කළ අන්දම පිළිබඳව ද අවධානය යොමු කරනු ඇති බව එ.ජා.ප. නායක රනිල් වික්‍රමසිංහ මහතා පවසයි. මෙහිදී රජය විසින් යම් කිසි ක්‍රියාමාර්ගයක් ගෙන ඇති නමුත් එය 100% ක් සාර්ථක නොවන බව වික්‍රමසිංහ මහතා සඳහන් කරයි. සිරිකොත පක්ෂ මූලස්ථානයේ පැවැති මාධ්‍ය හමුවකදී ඔහු මේ බව පැවසීය. මේ අතර හලාල් යනු යම් ආහාරයක පිරිසිදු බව සහතික කරනු ලබන තත්ත්ව සහතිකයක් පමණක් බව එම මාධ්‍ය හමුවේ දී ‍කොළඹ නගර සභාවේ හිටපු මන්ත්‍රී අසාද් සාලි මහතා සඳහන් කළේය.", "URL": "https://sinhala.adaderana.lk/news.php?nid=31965", "Category": null, "Parent URL": null}