{"Source": "Adaderana", "Timestamp": "December 21, 2010 04:56 pm", "Headline": "අවදානම් සහිත පුද්ගලයින් ඉන්ෆ්ලුවෙන්සා AH1N1 සඳහා එන්නත් ලබාගන්න", "News Content": "සියලුම ගර්භණී මව්වරුන් ඇතුළු අවදානම් සහිත පුද්ගලයින් නව ඉන්ෆ්ලුවෙන්සා AH1N1 රෝගය සඳහා අදාළ එන්නත් ලබාගන්නා ලෙස සෞඛ්‍ය අමාත්‍යාංශය දැනුම් දෙයි. රෝගය වැළඳීමේ අවදානමක් ඇති පුද්ගලයින් ලෙස ගැබිණි මව්වරුන්, සෞඛ්‍ය කාර්යය මණ්ඩල, ගුවන් තොටුපල හා වරාය සේවකයින්, ත්‍රිවිධ හමුදා සහ පොලිස් නිලධාරීන් මෙන්ම දීර්ඝ කාලීන රෝගවලින් පෙළෙන පුද්ගලයින් ද හැඳින්විය හැකි බව සෞඛ්‍ය අමාත්‍යාංශය පෙන්වාදෙයි. ඉන්ෆ්ලුවෙන්සා AH1N1 රෝගය වැළඳුනු පුද්ගලයින් 300 ක පමණ ප්‍රමාණයක් මේ වන විට වාර්තා වී ඇති අතර ඉන් 18 දෙනෙකු මියගොස් ඇති බව ද සෞඛ්‍ය අමාත්‍යාංශය සඳහන් කරයි. දීර්ඝ කාලයක් පුරා උණ, කැස්ස, උගුරේ ආසාදනය, හිසරදය හා ඇගපත වේදනාව පැවතීම ඉන්ෆ්ලුවෙන්සා AH1N1 රෝගයේ රෝග ලක්ෂණ ලෙස හැඳින්විය හැකි බවයි සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=13009", "Category": null, "Parent URL": null}