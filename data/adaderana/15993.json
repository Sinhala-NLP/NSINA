{"Source": "Adaderana", "Timestamp": "May 9, 2011 08:40 pm", "Headline": " බන්ධනාගාර කොමසාරිස් අධිකරණයෙන් සමාව ඉල්ලයි", "News Content": "සිරදඬුවම් විඳින සරත් ෆොන්සේකා මහතා නිසි වේලාවට නඩු විභාගය සඳහා අධිකරණයට ඉදිරිපත් කිරීමට නොහැකි වීම සම්බන්ධයෙන් බන්ධනාගාර කොමසාරිස් ජනරාල්වරයා අද අභියාචනාධිකරණය හමුවේ සමාව අයැද තිබේ. සිය පාර්ලිමේන්තු මන්ත්‍රීධුරය අහිමි කිරීමට එරෙහිව සරත්‍ ෆොන්සේකා මහතා ගොනු කළ පෙත්සමක් පසුගිය 4 වැනිදා විභාගයට ගත් අවස්ථාවේ දී බන්ධනාගාර නිලධාරීන් විසින් ෆොන්සේකා මහතා අධිකරණයට ඉදිරිපත් කර නොතිබිණි. ඒ අනුව අධිකරණය මඟින් නිකුත් කළ නියෝගයන් උල්ලංඝණය කිරීම සම්බන්ධයෙන් කරුණු පැහැදිලි කිරීම සඳහා අධීකරණය හමුවේ පෙනී සිටින මෙන් බන්ධනාගාර කොමසාරිස් ජනරාල්වරයා වෙත නොතීසී නිකුත්‍ කෙරුණි. ඒ අනුව අද(09) අධිකරණයට ඉදිරිපත්ව සිට බන්ධනාගාර කොමසාරිස් ජනරාල් වී.ආර් ද සිල්වා මහතා කියා සිටියේ මාර්ගයේ පැවති තදබදය හේතුවෙන් ෆොන්සේකා මහතා අධිකරණය වෙත රැගෙන ඒමේ ප්‍රමාදයක් ඇති වූ බවයි. මෙවන් තත්ත්වයන් ඉදිරියේ දී ඇති වීම වළක්වා ගන්නා‍ ලෙස නියෝග කළ අභියාචානාධීකරණ විනිසුරුවරු අනතුරුව ඔහු මුදා හැරීමට නියෝග කර තිබේ. ඒ අනුව නඩුවේ වැඩි දුර විභාගය ජුනි මස 7 වැනිදාට කල් තැබූ බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=15993", "Category": null, "Parent URL": null}