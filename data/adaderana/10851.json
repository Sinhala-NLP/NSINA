{"Source": "Adaderana", "Timestamp": "September 14, 2010 01:08 pm", "Headline": "පෙත්සම් විභාගය දකිනු පිණිස ෆොන්සේකා ශ්‍රේෂ්ඨාධිකරණයට ඇවිත්", "News Content": "ජනාධිපතිවරණ ඡන්ද පෙත්සමේ විභාග කටයුතු දැක බලා ගැනීම සඳහා ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා අද ශ්‍රේෂ්ඨාධිකරණය වෙත පැමිණ සිටියේය. සරත් ‍ෆොන්සේකා මහතා වෙනුවෙන් පෙනී සිටි නීතීඥවරුන්ගේ ඉල්ලීමකට අනුව අදාළ නඩු විභාගයට සහභාගී වීමට අවස්ථාව සලසා දෙන ලෙස අගවිනිසුරුවරයා යුද හමුදාවට ඊයේ නියෝග කර තිබිණි. ඒ අනුව සරත් ‍‍ෆොන්සේකා මහතා ඡන්ද පෙත්සමේ විභාග කටයුතු දැක බලා ගැනීම සඳහා යුද හමුදාව විසින් ශ්‍රේෂ්ඨාධිකරණය වෙත රැ‍ගෙනවිත් තිබේ.. කෙසේවෙතත් රජයේ නීතීඥවරුන් ශ්‍රේෂ්ඨාධිකරණය හමුවේ ඊයේ කියා සිටියේ සරත් ෆොන්සේකා මහතාට එරෙහිව යුදාධිකරණයේ නඩු විභාග පැවැත්වෙන හෙයින් ඔහු ශ්‍රේෂ්ඨාධිකරණය වෙත ගෙනඒම ප්‍රායෝගික නොවන බවයි. යුදාධිකරණ කටයුතු පස්වරු 2.30 න් පසු පවත්වා සරත් ෆොන්සේකා මහතා ශ්‍රේෂ්ඨාධිකරණය වෙත ගෙනඒමට කටයුතු කරන ලෙස අගවිනිසුරුවරයා එහිදී නියෝග කරන ලදී.", "URL": "https://sinhala.adaderana.lk/news.php?nid=10851", "Category": null, "Parent URL": null}