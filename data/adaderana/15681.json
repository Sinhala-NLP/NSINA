{"Source": "Adaderana", "Timestamp": "April 25, 2011 08:25 am", "Headline": "එක්සත් ජාතීන්ට සාමාන්‍ය වැසියන් ඝාතනයට ලක්වීම අවම කිරීමට හැකියාව තිබුණා", "News Content": "මානූෂීය මෙහෙයුම පැවති කාලයේ දී සාමාන්‍ය වැසියන් ඝාතනයට ලක්වීම අවම කිරීමට එක්සත් ජාතීන්ගේ සංවිධානයට හැකියාවක් තිබූ බව එම සංවිධානයේ ශ්‍රී ලංකාවේ හිටපු ප්‍රකාශක ගෝර්ඩන් වයිස් පවසයි. මෙහෙයුම් පවතින කාලය තුළ සාමාන්‍ය වැසියන් ඝාතනය වීම පිළිබඳ සංඛ්‍යාලේඛන එක්සත් ජාතීන් සතුව පැවති බව ඔහු පෙන්වා දෙයි. එහෙත් ‍ඒවා ප්‍රයෝජනයට නොගත් බව ගෝර්ඩන් වයිස් ප්‍රකාශ කරයි. මානූෂීය මෙහෙයුම් සමයේ දී රටවල් රැසකින් ශ්‍රී ලංකා රජයට සෘජු හා වක්‍ර හමුදා ආධාර හිමි වූ බව බී.බී.‍සී. ලෝක සේවය සමඟ සාකච්ඡාවකට එක්වෙමින් වැඩිදුරටත් අදහස් දැක් වූ වයිස් සඳහන් කළේය. ඒ අතර චීනය, රුසියාව, චෙක් ජන රජය මෙන්ම බ්‍රිතාන්‍ය සහ අමෙරිකාව ද සිටින බව ඔහු පෙන්වා දෙයි. අදාළ කාලය තුළ ශ්‍රී ලංකා රජයට ඔත්තු සැපයීමේ දී ඉන්දියාව විශේෂ කාර්යය භාරයක් ඉටු කර තිබේ. සාමාන්‍ය වැසියන් මියගිය බව ඉන්දියානුවන් දැන සිටි බව එක්සත් ජාතීන්ගේ ශ්‍රී ලංකාවේ හිටපු ප්‍රකාශකයා සඳහන් කරයි. එල්.ටී.ටී.ඊ නායකයින් කිහිපදෙනෙකු ශ්‍රී ලංකා රජයට බාරවීම සඳහා එක්සත් ජාතීන්ගේ සංවිධානය ද මැදිහත් වූ බව ඔහු අනාවරණය කරයි. ඒ සඳහා එක්සත් ජාතීන්ගේ මහලේකම්වරයාගේ කාර්යය මණ්ඩල ප්‍රධානී විජය නම්බියාර් කටයුතු කළ බව ගෝර්ඩන් වයිස් ප්‍රකාශ කළේය. බැන්කීමූන් මහතා විසින් පත් කළ කමිටු වාර්තා හරහා පෙන්වා දී ඇති පරිදි අදාළ කරුණු සම්බන්ධයෙන් පරීක්ෂණයක් සිදු කළ යුතු බව ද ගෝර්ඩන් වයිස් අවධාරණය කරයි.", "URL": "https://sinhala.adaderana.lk/news.php?nid=15681", "Category": null, "Parent URL": null}