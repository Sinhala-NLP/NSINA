{"Source": "Adaderana", "Timestamp": "May 21, 2014 05:39 pm", "Headline": "විශ්වාසභංගය භංගවෙයි = වැඩි ඡන්ද 94න් ආණ්ඩුව දිනුම්", "News Content": "රට තුළ මත්ද්‍රව්‍ය ව්‍යාප්තිය සම්බන්ධයෙන් එක්සත් ජාතික පක්ෂය විසින් ආණ්ඩුවට එරෙහිව ගෙන එන ලද විශ්වාස භංග යෝජනාව අද (21) පාර්ලිමේන්තුවේදී වැඩි ඡන්ද 94න් පරාජයට පත්විය. ඒ අනුව යෝජනාවට පක්ෂව ඡන්ද 57 ක්ද, විපක්ෂව ඡන්ද 151 ක් ද ලැබුණු බව අද දෙරණ වාර්තාකරු පවසයි. එම යෝජනාවට විරුද්ධව ආණ්ඩු පක්ෂයේ මැති ඇමතිවරුන් ඡන්දය භාවිතා කරන ලදී. මත්ද්‍රව්‍ය ව්‍යාප්තියට එරෙහිව ගෙන ආ මෙම වි‍ශ්වාස භංග යෝජනාවට පක්ෂව එක්සත් ජාතික පක්ෂය, ජනතා විමුක්ති පෙරමුණ, ද්‍රවිඩ ජාතික සන්ධානය ඡන්දය භාවිතා කරන ලදී. කෙසේ වෙතත් ආණ්ඩුවේ හවුල්කාර පක්ෂ වන ජාතික නිදහස් පෙරමුණත්, ජාතික හෙළ උරුමයත් එම යෝජනාවට පක්ෂව හෝ විපක්ෂව ඡන්දය ප්‍රකාශ කිරීමෙන් වැළකී සිටින ලදී. එකී යෝජනාව ගෙන එන ලද්දේ ආණ්ඩුව පෙරළීමේ අදහසින්ද එසේත් නැතිනම් මත්ද්‍රව්‍යට එරෙහි සද්භාවයෙන්ද යන ප්‍රශ්නය මත පක්ෂව හෝ විපක්ෂව ඡන්දය නොදීමට තීරණය කළ බව එම පක්ෂවල නි‍යෝජිතයින් විසින් අනාවරණය කර තිබිණ. මෙම යෝජනාව ඊයේත් අදත් පාර්ලිමේන්තුවේදී විවාදයට ගැනිණ.", "URL": "https://sinhala.adaderana.lk/news.php?nid=43373", "Category": null, "Parent URL": null}