{"Source": "Adaderana", "Timestamp": "May 19, 2011 05:06 pm", "Headline": "ටී.එම්.වී.පී ක්‍රියාකාරීන් අත්අඩංගුවට ගැනීම ගැන ඉක්මන් විසඳුමක්", "News Content": "ටී. එම්. වී. පී පක්ෂයේ ක්‍රියාකාරීන් කිහිපදෙනෙකු අත්අඩංගුවට ගැනීමේ සිද්ධිය සම්බන්ධව පරීක්ෂණයක් සිදුකර සතියක කාලයක් තුළ විසඳුමක් ලබාදීමට කටයුතු කරන බව නැගෙනහිර පළාත් මහ ඇමති සිවනේෂ්තුරෙයි චන්ද්‍රකාන්තන් මහතා වෙත ජනාධිපති මහින්ද රාජපක්ෂ මහතා දැනුම් දී තිබේ. නැගෙනහිර පළාතේ පසුගියදා සිදුවූ ඝාතන සම්බන්ධයෙන් ටී.එම්.වී.පී පක්‍ෂයේ ප‍්‍රබල සාමාජිකයකු වන නැගෙනහිර පළාත් සභා මන්ත්‍රීවරයෙකු ඇතුළු ආධාර කිහිපදෙනෙකු අත්අඩංගුවට ගැණුනි. නැගෙනහිර පළාත් මහ ඇමති සිවනේෂ්තුරෙයි චන්ද්‍රකාන්තන් ඇතුළු ටී.එම්.වී.පී පක්‍ෂයේ නියෝජිතයින් පිරිසක් ජනාධිපති මහින්ද රාජපක්‍ෂ මහතා හමුවූ අවස්ථාවේ මේ බව සඳහන් කළ බව ටී.එම්.වී.පී මාධ්‍ය ප්‍රකාශක අසාද් මවුලානා මහතා පැවසීය. අදාළ සිද්ධිය සම්බන්ධව ජනාධිපතිවරයා සිය කණගාටුව පළකළ බව ද අසාද් මව්ලානා මහතා සඳහන් කළේය. මෙම අත්අඩංගුවට ගැනීම සම්බන්ධව පොලිස් වාර්තාවක් කැඳවා ඇති බවත් ඒ අනුව සතියක කාලයක් තුළ අදාළ ගැටලුව සඳහා විසඳුමක් ලබාදීමට කටයුතු කරන බව ජනාධිපතිවරයා චන්ද්‍රකාන්තන් මහතා වෙත දැනුම් දුන් බව ඔහු වැඩිදුරටත් කියා සිටියේය. මෙම අවස්ථාවට සුසිල් ප්‍රේ‍්‍රමජයන්ත අමාත්‍යවරයා ප‍්‍රමුඛ මැති ඇමතිවරුන් කිහිපදෙනෙක්ද සහභාගි වී ඇත.", "URL": "https://sinhala.adaderana.lk/news.php?nid=16201", "Category": null, "Parent URL": null}