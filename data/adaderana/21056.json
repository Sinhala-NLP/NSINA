{"Source": "Adaderana", "Timestamp": "December 30, 2011 10:10 pm", "Headline": "උසස් පෙළ අවුල ගැන සොයන කමිටුව නම් කරයි", "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල සම්බන්ධයෙන් ඇතිවූයේ යැයි පැවසෙන ගැටලුව පිළිබඳ සොයාබැලීම සඳහා පත්කරනු ලබන කමිටුව නම් කර ඇති බව ජනාධිපති මාධ්‍ය අංශය පවසයි. ‍ ජනාධිපති මහින්ද රාජපක්ෂ මහතා විසින් අදාළ පත්කිරීම් අද(30) සිදුකළ බව එම අංශය සඳහන් කරයි. ‍ ඒ අනුව අදාළ කමිටුවේ සභාපතිවරිය ලෙස තාක්ෂණික හා පර්යේෂණ අමාත්‍යාංශ ලේකම් ධාරා විජේතිලක මහත්මිය පත්කර තිබේ. ‍ කොළඹ විශ්ව විද්‍යාලයේ උප කුලපතිනී මහාචාර්ය ක්ෂණිකා හිරිඹුරේගම, මොරටුව විශ්ව විද්‍යාලයේ උප කුලපති මහාචාර්ය ආනන්ද ජයවර්ධන, ඌව විශ්ව විද්‍යාලයේ උප කුලපති මහාචාර්ය රංජිත් ප්‍රේමලාල් ද සිල්වා සහ කොළඹ, රාජකීය විද්‍යාලයේ විදුහල්පති උපාලි ගුණසේකර යන මහත්ම මහත්මීන් කමිටුවේ සෙසු සාමාජික පිරිසට අයත්ය. ‍ 2011 අධ්‍යාපන පොදු සහතික පත්‍ර උසස් පෙළ විභාගයේ දිස්ත්‍රික් කුසලතා ආශ්‍රිතව ඇතිවූ ගැටලු සම්බන්ධව පුළුල් විමර්ශනයක් පවත්වා සති 02 ක් තුළ ඊට අදාළ නිර්දේශයන් ඉදිරිපත් කරන ලෙස ජනාධිපතිවරයා කමිටුව වෙත දැනුම් දී ඇති බව ජනාධිපති මාධ්‍ය අංශය පැවසීය.", "URL": "https://sinhala.adaderana.lk/news.php?nid=21056", "Category": null, "Parent URL": null}