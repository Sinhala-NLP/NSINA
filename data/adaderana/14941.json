{"Source": "Adaderana", "Timestamp": "March 19, 2011 12:57 pm", "Headline": "පශ්චාත් මැතිවරණ ප්‍රචණ්ඩ ක්‍රියා සම්බන්ධව 06 දෙනෙක් අත්අඩංගුවට", "News Content": "පළාත් පාලන මැතිවරණයට අදාළ පශ්චාත් මැතිවරණ ප්‍රචණ්ඩ ක්‍රියා වලට සම්බන්ධ පුද්ගලයින් 6 දෙනෙකු අත්අඩංගුවට ගෙන ඇති බව පොලිසිය පවසයි. ඒ අනුව මැතිවරණ නීති උල්ලංඝණය කිරීම සම්බන්ධ පැමිණිලි 6 ක් මේ වන විට පොලිසියට ලැබී ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා පැවසුවේය. මේ අතර පශ්චාත් මැතිවරණය සමය තුළ සුළු සිද්ධීන් කිහිපයක් සම්බන්ධයෙන් පැමිණිලි ලැබී ඇති බව කැෆේ සංවිධානය පවසයි. නමුත් බොහෝ ප්‍රදේශ වල ජයග්‍රාහී අපේක්ෂකයින් නීති විරෝධී ලෙස, මැතිවරණ නීති උල්ලංඝණය කරමින් රථ වාහන පෙළපාලි පවත්වන තත්ත්වයක් දක්නට ලැබෙන බව එම සංවිධානයේ විධායක අධ්‍යක්ෂ ‍කීර්ති තෙන්නකෝන් මහතා සඳහන් කළේය. ඒ අනුව මාතර, මහනුවර, ගාල්ල, හම්බන්තොට, බදුල්ල වැනි දිස්ත්‍රික්ක වල විවිධ ප්‍රදේශ වැඩි වශයෙන් බලපෑමට ලක්ව තිබෙන බව ඔහු කියා සිටියේය. පශ්චාත් මැතිවරණ ප්‍රචණ්ඩ ක්‍රියා සම්බන්ධයෙන් පැමිණිලි 9 ක් මේ වන විට ලැබී ඇති බව මැතිවරණ නිරීක්ෂණ මධ්‍යස්ථානයේ ජාතික සම්බන්ධීකාරක රසාංග හරිස්චන්ද්‍ර මහතා පවසයි. ඒ හැරුණු විට දිවයින පුරා සාමකාමී තත්ත්වයක් පවතින බව සඳහන් කළ හැකි බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=14941", "Category": null, "Parent URL": null}