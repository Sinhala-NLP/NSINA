{"Source": "Adaderana", "Timestamp": "December 31, 2017 08:49 am", "Headline": " බොරු ලිපි ලේඛනවලට වාහන විකුණූ මුදලාලිලාට වෙච්ච දේ", "News Content": "ව්‍යාජ ලිපි ලේඛන සකසා කුලී පදනම මත ලබාගත් වාහන අලෙවි කිරීමේ ජාවාරමක නිරත වූ පුද්ගලයින් තිදෙනෙකු බස්නාහිර පළාත් බුද්ධි කොට්ඨාසය මඟින් අත්අඩංගුවට ගෙන තිබේ. එම කොට්ඨාසයේ නිලධාරීන්ට අදාළ ජාවාරම සම්බන්ධයෙන් ලද තොරතුරක් මත ඊයේ(30) පස්වරුවේ එම සැකකරුවන් තිදෙනා අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේය. සැකකරුවන්ගෙන් සිදුකළ ප්‍රශ්න කිරීම්වල දී අනාවරණය වී ඇත්තේ මෝටර් රථ 7ක් සහ වෑන් රථ 4ක් මෙලෙස කුලී පදනම මත ලබාගෙන ව්‍යාජ ලිපිලේඛන සකසා අලෙවි කර ඇති බවයි. අවුරුදු 26, 40 සහ 42 යන වයස්වල පසුවන එම සැකකරුවන් අලුත්ගම දර්ගා නගරයේ පදිංචිකරුවන් බව පොලිස් මාධ්‍ය ප්‍රකාශක කාර්යාලය සඳහන් කරයි. ඔවුන් අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත අතර බොරැල්ල පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=82276", "Category": null, "Parent URL": null}