{"Source": "Adaderana", "Timestamp": "September 14, 2011 04:02 pm", "Headline": "කොළඹ මහ නගර සභා ඡන්දය අත්හිටුවන්නැයි ඉල්ලූ පෙත්සම කුණු කූඩයට", "News Content": "කොළඹ මහ නගර සභාව සඳහා පැවැත්වීමට නියමිත ඡන්ද විමසීම අත්හිටුවීමේ අතුරු නියෝගයක් නිකුත් කරන්නැයි ඉල්ලා ස්වාධීන කණ්ඩායමක් විසින් ඉදිරිපත් කර ඇති පෙත්සමක් ප්‍රතික‍්ෂේප කිරීමට අභියාචනාධිකරණය අද තීන්දු කර තිබේ. කොළඹ දිස්ත්‍රික්කය සඳහා නාමයෝජනා ඉදිරිපත් කර ප්‍රතික්ෂේප වූ ස්වාධීන කණ්ඩායමක් විසින් මෙම පෙත්සම ඉදිරිපත් කර තිබුණි. පෙත්සමෙන් සඳහන් කර තිබුණේ තම නාමයෝජනා පත්‍රය ප්‍රතික්ෂේප වීම හේතුවෙන් තමන්ට මෙවර මැතිවරණයට ඉදිරිපත් වීමට තිබූ ඉඩකඩ අහිමි වී ඇති බවයි. එමනිසා ප්‍රතික්ෂේප කරන ලද නාමයෝජනා පත්‍රය නැවත භාරගැනී‍මේ නියෝගයක් නිකුත් කරන ලෙස එම ස්වාධීන කණ්ඩායම අධිකරණයෙන් ඉල්ලා තිබිණි. කෙසේ වෙතත් ඉල්ලීම පිළිබඳ දීර්ඝ විභාගයක් පැවැත්වූ අභියාචනාධිකරණය එම පෙත්සම විභාග කිරීම සඳහා අවසර ලබා නොදීමට තීන්දු කරන ලදී. ඒ අනුව පෙත්සම විභාග කිරීම සඳහා නොතීසි නිකුත් නොකොට ප්‍රතික්ෂේප කිරීමට රංජිත් සිල්වා සහ නලින් පෙරේරා යන විනිසුරු මඩුල්ල තීරණය කළහ.", "URL": "https://sinhala.adaderana.lk/news.php?nid=18720", "Category": null, "Parent URL": null}