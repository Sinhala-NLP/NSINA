{"Source": "Adaderana", "Timestamp": "March 23, 2017 12:12 pm", "Headline": "දේපළ පවරාගන්න බෑ-බැසිල්ගේ දේපළ ගැන විනිසුරුවරිය කියයි", "News Content": "හිටපු අමාත්‍ය බැසිල් රාජපක්ෂ මහතාට අයත් බවට පැවසෙන මල්වාන ප්‍රදේශයේ පිහිටි නිවස සහ ඉඩම සම්බන්ධයෙන් තීන්දුව ලබාදීම අධිකරණය කල්දමා තිබේ. අදාළ නඩුව අද(23) කැඳවු අවස්ථාවේ පූගොඩ මහේස්ත්‍රාත් අධිකරණය මෙම නියෝගය ලබාදී ඇති බව වාර්තා වෙයි. මීට පෙරාතුව මෙම දේපළ ප්‍රසිද්ධ වෙන්දේසියේ විකුණන ලෙස ඉල්ලා සිටිනු ලැබුවද, පසුව නීතිපතිවරයා වෙනුවෙන් පෙනී සිටි නීතිපතිදෙපාර්තමේන්තුවේ නියෝජ්‍ය සොලිස්ටර් ජනරාල්වරයා අධිකරණය හමුවේ මෝසමක් ගොනුකරමින් දැනුම්දුන්නේ අදාළ දේපල රජයට පවරාගෙන මහජන සුබසිද්ධිය සඳහා යොදවන බවයි. ඊට අදාළ නියෝගයක් නිකුත් කරන ලෙස හෙතෙම පැමිණිලිකාර පාර්ශවය වෙනුවෙන් අධිකරණයෙන් ඉල්ලීමක් කර තිබුණි. නඩුව අද කැඳවු අවස්ථාවේ පූගොඩ මහේස්ත්‍රාත් නිලුපුලී ලංකාපුර මහත්මිය දැනුම් දුන්නේ කරුණු කිහිපයක් මත දේපල රජයට පවරාගැනීමට අදාළ නියෝගයක් අද දින නිකුත් කළ නොහැකි බවයි. අපරාධ නඩු විධාන සංග්‍රහය අනුව යම් දේපළක් රාජ සන්තක කිරීමට හෝ බැහැරකිරීමට නඩු කටයුතු අවසන්ව තිබිය යුතු බවත්, මීට වෙනස්ව ඒ සඳහා වෙනත් ප්‍රතිපාදන ඇත්නම් ඒ සම්බන්ධයෙන් නීතිපති දෙපාර්තමේන්තුව මගින් අධිකරණයට ඉදිරිපත් කළ යුතු බවත් මහේස්ත්‍රාත්වරිය පෙන්වා දී තිබේ.ඒ අනුව එවන් ප්‍රතිපාදන ඇත්නම් ඒ බව සති දෙකක් ඇතුළත අධිකරණය දැනුවත් කරන ලෙස නීතිපතිවරයාට දැනුම් දුන් මහේස්ත්‍රාත්වරිය, මෙම නඩුවේ වැඩිදුර විභාගය අප්‍රේල් මස 06 දිනට කල් තබන ලදී.", "URL": "https://sinhala.adaderana.lk/news.php?nid=71250", "Category": null, "Parent URL": null}