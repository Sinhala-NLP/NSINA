{"Source": "Adaderana", "Timestamp": "July 25, 2010 08:03 am", "Headline": "ඩෙංගු මරණ වේගයෙන් ඉහළට ", "News Content": "ඩෙංගු රෝගය වැළඳීමෙන් මිය යන පුදගලයින් සංඛ්‍යාව මෙම මාසය තුළ ශීඝ්‍රයෙන් ඉහළ ගොස් ඇති බව සෞඛ්‍ය අමාත්‍යාංශය පවසයි. මෙම මාසය තුළ මේ දක්වා පුද්ගලයින් 26 දෙනෙකු ජීවිතක්ෂයට පත්ව ඇති බව සෞඛ්‍ය අමාත්‍යාංශ්‍ය පෙන්වා දෙයි. ඒ අනුව මේ වසරේ ගත වූ කාලය තුළ ඩෙංගු ‍රෝගය වැළඳීමෙන් පුද්ගලයින් 164 දෙනෙකු ජීවිතක්ෂයට පත්ව ඇති අතර 22159 දෙනෙකු‍ට ඩෙංගු රෝගය වැළඳී තිබේ. ඩෙංගු රෝගය වැළඳීමෙන් වැඩිම පිරිසක් මිය ගොස් ඇත්තේ කොළඹ දිස්ත්‍රික්‍කයෙන් වන අතර පුද්ගලයින් 45 දෙනෙකු කොළඹ දිස්ත්‍රික්කය තුළ මිය ගොස් ඇති බව සදහන්ය. ගම්පහ දිස්ත්‍රික්කයෙන් පුද්ගලයින් 21 දෙනෙකු මිය ගොස් ඇති අතර යාපනය දිස්ත්‍රික්කයෙන් පුද්ගලයින් 16 දෙනෙකු මේ වසරේ ගත වූ කාලය තුළ ඩෙංගු රෝගය වැළඳීමෙන් මිය ගොස් ඇත. මෙම වසරේ වැඩි ඩෙංගු රෝගීන් සංඛ්‍යාවක් මිය ගොස් ඇත්තේ ජනවාරී මාසයේ වන අතර එහි දී පුද්ගලයින් 50 දෙනෙකු මිය ගොස් ඇති බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=9816", "Category": null, "Parent URL": null}