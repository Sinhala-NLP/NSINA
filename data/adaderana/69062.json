{"Source": "Adaderana", "Timestamp": "February 3, 2017 12:51 pm", "Headline": "වරාය සේවකයින් 50 ක් අස්කරලා - ඇමති නිහඬයි", "News Content": "හම්බන්තොට වරාය චීන සමාගමක් වෙත විකිණීමට යන අවස්ථාවේ දී ඒ වෙනුවෙන් විරෝධය පළ කරන ලද කොළඹ වරායේ පුහුණු වීම් සඳහා ගන්නා ලද සේවකයින් 50 ක් අද වන විට අස් කර ඇති බව පාර්ලිමේන්තු මන්ත‍්‍රී ගාමිණි ලොකුගේ මහතා පවසයි. කම්කරු අමාත්‍යවරයා වෙත දැනුම් දී තිබුණ ද අද වන විටත් කිසිදු ක‍්‍රියාමාර්ගයක් මේ සම්බන්ධයෙන් ගෙන නොමැති බව අද පැවති මාධ්‍ය හමුවකට සම්බන්ධ වෙමින් මන්ත‍්‍රීවරයා කියා සිටියේ ය. මෙම සේවකයින් වසර දෙකක පුහුණු කාලයකින් පසුව සේවය ස්ථීර කිරීමට නියමිතව තිබී ඇත. අද වන විට පවතින ආණ්ඩුව තම හිත මිතුරන්ට රටේ දේපළ විකිණීම ආරම්භ කර ඇති බවත් එයාර් ලංකා සමාංගමට අත්ව ඇති ඉරණම ද මෙය බව ද මන්ත‍්‍රීවරයා ප‍්‍රකාශ කළේ ය. රජයේ මෙම ක‍්‍රියාවන්ට විරෝධය දක්වමින් ඒ පිළිබඳ දැනුවත් කරමින් ලක්‍ෂ 52 ක පෙත්සමක් සකස් කරමින් පවතින බව ද මන්ත‍්‍රීවරයා පැවසීය. මේ අතර පසුගිය දා රංජන් රාමනායක මහතා විසින් දිවුලපිටිය ප‍්‍රාදේශිය ලේකම්වරියට බැණ වැදීමේ සිද්ධියට අදාළව සමාව ගැනීම හෝ යම් පියවරක් සිදු කිරීම සඳහා රංජන් රාමනායක මහතාට ලබා දී ඇති අවසන් දිනය අද බව ඒකාබද්ධ වෘත්තීය සමිති සම්මේලනයේ කැඳවුම්කරු ඩබ්.එච්.පියදාස මහතා කියා සිටියේ ය. එසේ නොමැති වුවහොත් ඒ සම්බන්ධයෙන් වෘත්තිය සමිති ක‍්‍රියාමාර්ගයක් ගන්නා බව ද මොහු ප‍්‍රකාශ කළේ ය. මේ අතර ශ්‍රී ලංකන් ගුවන් සමාගම මිලට ගැනීමට කටයුතු කරමින් සිටින ගාමිණී වෙත්තසිංහ මහතා ශ්‍රී ලංකා ගමනා ගමන මණ්ඩලය මිලට ගෙන සේවකයින් රැසකට රැකියා අහිමි කළ පුද්ගලයෙක් බව පාර්ලිමේන්තු මන්ත්‍රී ගාමිණී ලොකුගේ මහතා පවසි.ඔහු පෙන්වා දෙන්නේ ගාමිණි වෙත්තසිංහ මහතාට සේවක අර්ධ සාධක මුදල් නොගෙවිමේ චෝදනා යටතේ නඩු 25ක් පමණ පවරා ඇති බවයි.එහිදී අදහස් දැක්වූ වෘත්තීය සමිති ඒකාබද්ධ බල මණ්ඩලයේ කැඳවුම්කරු ඩබ්ලිව්.එච් පියදාස මහතා සඳහන් කළේ රාජ්‍ය දේපල විකිණීමට එරෙහිව ඉදිරියේදී දැවැන්ත වෘත්තීය සමිති ක්‍රියාමාර්ගයක් ආරම්භ කරන බවයි.", "URL": "https://sinhala.adaderana.lk/news.php?nid=69062", "Category": null, "Parent URL": null}