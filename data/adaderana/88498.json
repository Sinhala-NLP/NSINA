{"Source": "Adaderana", "Timestamp": "May 4, 2018 11:13 am", "Headline": "LTTE සංවිධානය සඟවා තිබූ පුපුරණ ද්‍රව්‍ය තොගයක් ඉලන්ගෝපුරම් ප්‍රදේශයෙන් මතුවෙයි", "News Content": "එල්. ටී. ටී.ඊ සංවිධානය සඟවා තිබූ පුපුරණ ද්‍රව්‍ය තොගයක් මුලතිව් විශ්වමඩු,ඉලන්ගෝපුරම් ප්‍රදේශයේ තිබි සොයාගත් බව පුදුකුඩිඉරිප්පු පොලිසිය පවසයි. පොලිසිය පැවසූවේ ඊයේ (03) දින ලද තොරතුරක් මත සිදුකළ පරීක්ෂා කිරීමකදී පොලිස් විශේෂ කාර්ය බළකා නිලධාරීන් සමඟ සිදුකළ මෙහෙයුමකදී අදාළ අවි තොගය සොයාගත් බවයි. මුලතිව් මහේස්ත්‍රාත් අධිකරණයේ නියෝග අනුව අදාළ පුපුරණ ද්‍රව්‍ය සොයා ගැනීම සිදුකළ බවද පොලිස් නිළධාරීන් පැවසීය. මිලිමීටර 60 වර්ගයේ මෝටාර් උණ්ඩ 736 ක්, එම්.75 වර්ගයේ අත්බෝම්බ 06 ක්, ටි 82 වර්ගයේ අත්බෝම්බ 01 ක්, ආර්.පි.ජි.ගිනි අවි දෙකක්, ටි 56 ගිනි අවි කොටස් කිහිපයක්, ගුවන් යානා නාශක උණ්ඩ 80 ක්, ටැමිල් ගුණ්ඩු අත්බෝම්බ 01 ක් අදාළ ස්ථානයේ තිබි හමුවු බවද පොලීසිය පැවසූහ. පුදුකුඩිඉරිප්පු පොලිස් නිලධාරීන් පැවසූවේ මෑත කාලයේදී මුලතිව් පුදුකුඩිඉරිප්පු ප්‍රදේශයෙන් හමුවූ විශාලතම පුපුරණ ද්‍රව්‍යතොගය මෙය වන බවයි . මෙය පසුගිය යුද සමයේ එල්.ටි.ටි.ඊ සංවිධානයේ ආයුධ ගබඩාවක් විය හැකි බවත්ය. මුලතිව් මහේස්ත්‍රාත් අධිකරණ නියෝග යටතේ අදාළ අවි තොගය පොලිස් විශේෂ කාර්ය බළකා නිලධාරීන් නිශ්ක්‍රීය කිරීමට නියමිත අතර, සිද්ධිය සම්බන්ධයෙන් පුදුකුඩිඉරිප්පු පොලිස් නිළධාරීන් හා පොලිස් විශේෂ කාර්ය බළකා නිළධාරීන් වැඩිදුර පරීක්ෂණ මෙහෙවයි.", "URL": "https://sinhala.adaderana.lk/news.php?nid=88498", "Category": null, "Parent URL": null}