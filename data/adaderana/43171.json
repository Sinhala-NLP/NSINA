{"Source": "Adaderana", "Timestamp": "May 13, 2014 08:25 am", "Headline": "ඉන්දු ලංකා ධීවර සාකච්ඡා  කොට උඩ", "News Content": "ඉන්දු - ශ්‍රි ලංකා ධීවර නියෝජිතයින් සමඟ පැවති සාකච්ඡා එකඟතාවකින් තොරව අවසන් වී තිබේ. ඉන්දු - ලංකා ධීවර ගැටලුව සම්බන්ධයෙන් සාකච්ඡා කිරීම සඳහා ඉන්දියාවේ තමිල්නාඩු ප්‍රාන්තයේ ධීවර නියෝජිතයින් හා මෙරට ධීවර නියෝජිතයින් අතර දෙවන වටයේ සාකච්ඡා ඊයේ(12) කොළඹ දී පැවැත්වුණි. මෙම සාකච්ඡාව සඳහා ඉන්දියාව නියෝජනය කරමින් නියෝජිතයින් 18 දෙනෙකු සහභාගී වු අතර ශ්‍රී ලංකාව නියෝජනය කරමින් නියෝජිතයින් විසි දෙනෙකු සහභාගී වී සිටින ලදී. සාකච්ඡාව ඊයේ රාත්‍රී වනතුරුම පැවති බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය. මෙරට මුහුදු සීමාවට ඇතුළු වී මසුන් ඇල්ලීමට සතියට දින කිහිපයක් ලබාදෙන ලෙස ඉන්දීය ධීවර නියෝජිතයින් දිගින් දිගටම ඉල්ලීම් කර තිබේ. එහෙත් මෙරට ධීවර සංගම් නියෝජිතයින් ඊට එකඟ නොවීම හේතුවෙන් සාකච්ඡා විසඳුමකින් තොරව අවසන් වු බව ධීවර හා ජලජ සම්පත් සංවර්ධන අමාත්‍යාංශයේ මාධ්‍ය ලේකම් නරේන්ද්‍ර රාජපක්ෂ මහතා සඳහන් කළේය.", "URL": "https://sinhala.adaderana.lk/news.php?nid=43171", "Category": null, "Parent URL": null}