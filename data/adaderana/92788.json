{"Source": "Adaderana", "Timestamp": "July 18, 2018 04:17 pm", "Headline": "ආබාධිත රණවිරුවන්ගේ සංගමයේ මූලික අයිතිවාසිකම් පෙත්සම සලකා බැලීමට දින නියම වෙයි", "News Content": "තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන මෙන් ඉල්ලා ආබාධිත රණවිරුවන්ගේ සංගමය සාමාජිකයින් 11 දෙනෙකු ඉදිරිපත් කළ මූලික අයිතිවාසිකම් පෙත්සම ලබන 31 වැනිදා සලකා බැලීම සඳහා කැඳවන ලෙස ශ්‍රේෂ්ඨාධිකරණය නියම කළේය. පොලිස් ආබාධිත රණවිරුවන්ගේ සංගමයේ ඩබ්ලිව්. ඒ.එම්. ඒකනායක ඇතුළු සාමාජිකයින් එකළොස් දෙනෙකු විසින් ඉදිරිපත් කළ පෙත්සම සිසිර ද ආබෲ, ප්‍රසන්න ජයවර්ධන සහ එල්ටඊ.ටී.බී. දෙහිදෙණිය යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබීය. පෙත්සම්කරුවන් අධිකරණය හමුවේ කියා සිටින්නේ ආබාධිත පොලිස් රණවිරුවන්ට විශ්‍රාම වැටුප් හිමිකම ලබා දෙනමෙන් ඉල්ලා බල කරමින් ඉකුත් 2017 වසරේ තමන් විශ්‍රාම වැටුප් දෙපාර්තමේන්තුව ඉදිරිපිට උද්ඝෝෂණයක් කළ බවයි. එහිදී විශ්‍රාම වැටුප් දෙපාර්තමේන්තුවට අයුතු ලෙස ඇතුළු වූ බවට සහ පොලිස් නිලධාරින්ගේ රාජකාරියට බාධා කර යයි චෝදනා කරමින් තමන්ව අත්අඩංගුවට ගැනීමට මාලිගාවත්ත පොලිසිය සූදානම් වන බව සඳහන් කරන පෙත්සම්කරුවන් එය යුක්ති සහගත නොවන බව කියා සිටියේය. එම නිසා මෙම සිද්ධිය සම්බන්ධයෙන් තමන් සහ තම සංගමයේ සාමාජිකයින් අත්අඩංගුවට ගැනීම වැළැක්වීමේ නියෝගයක් නිකුත් කරන මෙන් ද පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ. පෙත්සම අද කැඳවූ අවස්ථාවේ දී රජයේ නීතිඥවරයා අධිකරණයට දන්වා සිටියේ මේ සම්බන්ධයෙන් උපදෙස් ලබා ගැනීම සඳහා කල් අවශ්‍ය බවයි. ඒ අනුව පෙත්සම සලකා බැලීම ලබන 31 වනදා දක්වා කල් තැබීමට ශ්‍රේෂ්ඨාධිකරණය නියම කළේය. මෙම පෙත්සමේ වගඋත්තරකරුවන් ලෙස පොලිස්පතිවරයා, මාලිගාවත්ත පොලිසියේ ස්ථානාධිපතිවරයා සහ නීතිපතිවරයා නම් කර තිබේ.", "URL": "https://sinhala.adaderana.lk/news.php?nid=92788", "Category": null, "Parent URL": null}