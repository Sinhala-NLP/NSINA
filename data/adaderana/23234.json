{"Source": "Adaderana", "Timestamp": "April 2, 2012 02:52 pm", "Headline": "නැවත පදිංචි කිරීම් අවසන් කරන්න තවත් මාස 06 ක් ඕනෑ", "News Content": "ශ්‍රී ලංකාවේ උතුරු පළාතේ යුද්ධයෙන් අවතැන් වූ ජනතාව නැවත පදිංචි කිරීමේ කටයුතු අවසන් කිරීම සඳහා තවත් මාස 06 ක කාලයක් අවශ්‍ය බව රජය සඳහන් කර ඇති බව විදෙස් මාධ්‍ය වාර්තා කරයි. වව්නියාවේ අවතැන් කඳවුරක රැඳීසිටින පවුල් 1700 ක් පමණ වෙනුවෙන් ස්ථිර නිවාස ඉදිකිරීමේ කටයුතු මේ වනවිටත් ආරම්භ කර ඇති බව නැවත පදිංචි කිරීමේ අමාත්‍ය ගුණරත්න වීරකෝන් මහතා ෂින්හුවා පුවත් සේවය වෙත අදහස් දක්වමින් ප්‍රකාශ කර තිබේ. කෙසේවෙතත් නැවත පදිංචි කිරීමේ ක්‍රියාවලිය සම්පූර්ණයෙන්ම අවසන් කිරීම සඳහා අවම වශයෙන් තවත් මාස 06 ක පමණ කාලයක් අවශ්‍ය වන බව අමාත්‍යවරයා සඳහන් කර ඇත. පසුගිය මාසයේ දී නිවාස 206 ක ඉදිකිරීම් අවසන් කළ බවත්, තවත් නිවාස 200 ක ඉදිකිරීම් කටයුතු අවසන් කළ බවත්, එම නිවාසවල ඉදිකිරීම් මාස 03 ක කාලයක් තුළ අවසන් කෙරෙන බවත් ඒ මහතා පැවසූ බව ෂින්හුවා පුවත් සේවය වාර්තා කරයි. ඊයේ(01) වව්නියාවේ මැණික් ෆාම් අවතැන් කඳවුර පැවති ප්‍රදේශයට බලපෑ සුළි කුණාටු තත්ත්වයක් නිසා එම කඳවුරෙහි වූ ලී සහ සෙවිලි තහඩුවලින් තනා තිබූ තාවකාලික නිවාසවලට හානි සිදුවී තිබිණි. රජයේ අමාත්‍යවරයෙකු ඊයේ එම කඳවුරෙහි සංචාරයක නිරත වූ අවස්ථාවේ කඳවුරු වැසියන් ඔහු වෙත සිය කෝපය පළකරමින් හැසිරී ඇති අතර තවත් සුළි කුණාටුවකට මුහුණදීමට සිදුවුවහොත් සිය දරුවන්ගේ ජීවිත අවදානම්කාරී තත්ත්වයක් පවතින නිසා ඉක්මනින් ඔවුන් ස්ථිර නිවාසවල පදිංචි කිරීමට කටයුතු කරන ලෙස ඉල්ලා ඇති බව ද ෂින්හුවා පුවත් සේවය වාර්තා කරයි. හානියට පත් තාවකාලික නිවාස නැවත ඉදිකිරීමේ කටයුතු ආරම්භ කර ඇති බවත්, එහි වෙසෙන පවුල් වෙත වියළි ආහාර ලබාදීමට කටයුතු කර ඇති බවත් ගුණරත්න මහතා සඳහන් කර තිබේ. බිම් බෝම්බ ඉවත්කිරීම් අවසන් කර ඇති උතුරු පළාතේ අවතැන් වූ ජනතාව වෙනුවෙන් ස්ථිර නිවාස ඉදිකිරීමේ කටයුතු සඳහා ශ්‍රී ලංකා රජය වෙත යුද හමුදාවේ සහයෝගය හිමිවන බව ද අමාත්‍යවරයා පෙන්වා දී ඇත.", "URL": "https://sinhala.adaderana.lk/news.php?nid=23234", "Category": null, "Parent URL": null}