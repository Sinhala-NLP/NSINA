{"Source": "Adaderana", "Timestamp": "November 1, 2012 01:11 pm", "Headline": " පාසල් ළමුන් රැක ගන්න - අධ්‍යාපන අමාත්‍යංශය", "News Content": "පවතින අයහපත් කාලගුණික තත්ත්වයත් සමග පාසල් සිසුන්ගේ ආරක්ෂාව පිළිබඳව සැලකිලිමත් වන ලෙස අධ්‍යාපන අමාත්‍යංශය සියලූම විදුහල්පතිවරුන්ට දැනුම් දී තිබේ. ඒ අනුව දැනට නායයාමේ අවදානම් සහිත ප්‍රදේශවල පිහිටි පාසල් පිළිබඳව දැඩි අවධානයකින් යුතුව කටයුතු කරන ලෙස අධ්‍යාපන අමාත්‍යංශය දැනුම් දී ඇත. මීට අමතරව දිවයිනේ ප්‍රදේශ රැසකට අයහපත් කාලගුණික තත්ත්වයක් බලපා ඇති බැවින් ළමුන්ගේ අධ්‍යාපන කටයුතු පිළිබඳව සොයා බලන ලෙස අධ්‍යාපන අමාත්‍යංශ ලේකම් ගෝඨාභය ජයරත්න මහතා විදුහල්පතිවරුන් වෙත දැනුම් දී තිබේ. පාසල් ආශ්‍රිතව කිසියම් ආපදා තත්ත්වයක් ඇති වුවහොත් ඒ පිළිබඳව වහාම අධ්‍යාපන අමාත්‍යංශයට දන්වන ලෙසත් ගෝඨාභය ජයරත්න මහතා සියලු විදුහල්පතිවරුන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=28801", "Category": null, "Parent URL": null}