{"Source": "Adaderana", "Timestamp": "May 18, 2016 01:53 pm", "Headline": "රජයේ සේවකයින්‍ට නිවාඩු නෑ", "News Content": "අයහපත් කාලගුණික තත්ත්වය හමුවේ පීඩාවට පත්වූ ජනතාවට සහන සැලසීම සඳහා අවශ්‍ය කටයුතු සම්පාදනය කළ යුතු බැවින් රාජ්‍ය සේවකයින්ගේ නිවාඩු අවලංගු කර ඇති බව ස්වදේශ කටයුතු අමාත්‍ය වජිර අබේවර්ධන මහතා පවසයි.ආපදා තත්ත්වය නිසා හටගෙන ඇති පවත්නා වාතාවරණය අවසන් වනතුරු පමණක් එය බලපැවැත්වෙන බව හෙතෙම කියයි.සිය අමාත්‍යංශයේදී අද මාධ්‍ය හමුවක් පවත්වමින් හෙතෙම මේ බව කියා සිටියේය.සහන සේවා කටයුතුවලදී ස්වදේශ අමාත්‍යංශයෙන් නිසි පරිදි සේවා ඉටු නොවන්නේ නම් ඒ ගැන 1905 අංකයට දැනුම්දෙන ලෙසද අමාත්‍යවරයා එහිදී ජනතාවගෙන් ඉල්ලීමක් කළේය.ජනපති හා අගමැති උපදෙස් පරිදි සහනසේවා කටයුතු සිදුකිරීමට රජය පියවර ගෙන ඇති බවද ඒ මහතා වැඩිදුරටත් කීවේය.", "URL": "https://sinhala.adaderana.lk/news.php?nid=60256", "Category": null, "Parent URL": null}