{"Source": "Adaderana", "Timestamp": "March 25, 2018 04:07 pm", "Headline": "වැලි - කසිප්පු ජාවාරමක් පොලිස් දැලේ", "News Content": "වැල්ලවාය පොලිස් බල ප්‍රදේශයේ නුගයාය වෙහෙරයාය කොටසේ වැල්ලවාය පොලීසිය විසින් සිදු කළ වැටලීමකදී නීති විරෝධීව කිරිදි ඔය රක්ෂිතයෙන් වැලි පටවා ට්‍රැක්ටර් රථයකින් ප්‍රවාහනය කරමින් සිටි සැකකරුවකු අත්අඩංගුවට ගෙන ඇත. සැකකරු කලක සිට මෙම ජාවාරම සිදු කරගෙන ගොස් ඇති බව පොලීසිය පවසන අතර අත්අඩංගුවට ගත් සැකකරු එම ප්‍රදේශයේම පදිංචි වයස අවුරුදු විසි හතරක අයෙක් බව පොලීසිය කියයි. ඊට අමතරව වැල්ලවාය අංජලිගම ප්‍රදේශයේ දී සිදු කළ වැටලීමකදී නීති විරෝධී මත්පැන් සමඟ එක් සැකකරුවකු අත්අඩංගුවට ගෙන ඇති අතර ඔහු සතුව තිබී නීති විරෝධී මත්පැන් මිලිලීටර් පනස් දහසක්ද පොලිස් බාරයට ගෙන ඇත. එම සැකකරු හදපානාගල වැල්ලවා ලිපනයේ පදිංචි පනස් එක් හැවිරිදි අයෙක් වන අතර ඔහු සතුව තිබී උපකරණ තොගයක් ද පොලිස් බාරයට ගෙන තිබේ. අත්අඩංගුවට ගත් සැකකරුවන් වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර වැල්ලවාය පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=86310", "Category": null, "Parent URL": null}