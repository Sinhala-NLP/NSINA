{"Source": "Adaderana", "Timestamp": "June 5, 2016 10:30 pm", "Headline": "UPDATE: රාජ්‍ය ආයතන-පාසල් හෙට නිවාඩුයි! රෝහල් සූදානමින්-ගින්නේ සැර බාල වෙයි", "News Content": "කොස්ගම යුද හමුදා කඳවුරේ ඇති වූ ගින්න හේතුවෙන් හෙට(06) සඳුදා දිනයේ අවිස්සාවේල්ල ප්‍රදේශයේ පාසල් සහ රජයේ ආයතන වසා දමන බව රජය පවසයි.දොම්පේ, සීතාවක සහ පාදුක්ක කොට්ඨාසවල පාසල් ද වසා හෙට දිනයේ වසා තබන බව වාර්තා වෙයි. ජනාධිපතිවරයාගේ උපදෙස් පරිදි මෙම තීරණය ගත් බව වාර්තා වෙයි.එමෙන්ම මේ වන විට ගින්න තරමක් දුරට මැඩ පැවැත් වී ඇති බවද ආරංචි මාර්ග සඳහන් කරයි.කලුඅග්ගල නගරයේ සියලු ජනතාව ඉවත් කර ඇති බවත්, හංවැල්ල ප්‍රදේශයේ ජනතාව මේවන විට ඉවත් කරමින් පවතින බවත් ආරංචි මාර්ග සඳහන් කරයි.පූගොඩ නගරයේ ජනතාවද මේ වන විට ආරක්ෂක ස්ථාන වෙත යොමු කර ඇති බව වාර්තා වෙයි. එමෙන්ම ඒ අතර සාමාන්‍ය ජනතාව තම අත්දැකීම් විවිධ ආකාරයෙන් බෙදා ගත් ආකාරයද මාධ්‍ය මගින් දැකිය හැකි විය.මෙම පිපිරීම දෙල්ගොඩ ප්‍රදේශයට හා මීගොඩ යන ප්‍රදේශයන්වලට දැනී ඇති බවත් ගින්න එම ප්‍රදේශවලටත් දිස්වන බවත් වාර්තා වෙයි.එමෙන්ම මෙම පිපිරීමත් සමඟ මීටර් ගණනක් උඩට රතු එළි ගමන් කළ බවත් එම එළි සමඟ ගිනියම් වූ කැබලි කිලෝ මීටර ගණනක් දුරට වැටී ඇති බවත් පැවසෙයි. හංවැල්ල නගරයට එවැනි කැබලි වැටී ඇති බව වාර්තා වෙයි.ගින්න හේතුවෙන් කොළඹින් පිටත් කර යැවූ ත්‍රිවිද හමුදාවේ විශේෂ කණ්ඩායම් කොස්ගමට ලංවීමට උත්සහ ගන්නා බවත්, වාහන තදබදය නිසා එය ඉතා අසීරු බවත් ආරක්ෂක ආරංචි මාර්ග පවසයි. ගුවන් හමුදාව විසින් ගුවන් ගත කළ බී 200 වර්ගයේ විශේෂ නිරීක්ෂණ යානාව මගින් කඳවුර අවට මේ වන විට නිරීක්ෂණය කරන බවත් ගුවන් හමුදාව ප්‍රකාශ කර සිටියි.එමෙන්ම යුද හමුදා කඳවුරේ ඇති වූ ගින්න සම්බන්ධයෙන් කට කතා පතුරුවන්නේ නැතිව වගකීමෙන් කටයුතු කරන ලෙස ජනමාධ්‍ය නියෝජ්‍ය ඇමැති කරු පරණවිතාන මහතා ටිව්ටිර් පණිවිඩයක් සටහන් කරමින් ඉල්ලා තිබේ.ගින්නට හේතුව කුමක්දැයි ආරක්ෂක අංශ පැහැදිලි කරනු ඇති බවත් ඒ මහතා වැඩිදුරටත් සඳහන් කර තිබේ. එමෙන්ම ගින්නෙන් තුවාල ලැබූවන් කිසිවෙක් මේ වන විටත් කොළඹ ජාතික රෝහලට ඇතුළත් කර නොමැති බවත්, අවිස්සාවේල්ල රෝහලට පුද්ගයන් 3ක් හා හෝමාලම රෝහලට එක් අයෙක් ඇතුළත් කර ඇති බව වාර්තා වෙයි.හදිසි අවස්ථාවකට මුහුණ දීමට කොළඹ ජාතික රෝහල ඇතුළු අවට රෝහල් සූදානමින් සිටින බවත් ආරංචි මාර්ග සඳහන් කරයි.එමෙන්ම කඳවුරේ ගින්නෙන් ආපදාවට ලක්වූවන් ඇතොත් හදිසි අවස්ථාවක් සේ සළකා කටයුතු කරන ලෙස සෞඛ්‍ය ඇමැති රාජිත සේනාරත්න මහතා සෞඛ්‍ය සේවා අධ්‍යක්ෂ ජනරාල් පාලිත මහීපාල මහතාට උපදෙස් දී ඇති බවද වාර්තා වෙයි.සෞඛ්‍ය සේවා අධ්‍යක්ෂ ජනරාල් පාලිත මහීපාල මහතාගේ නියෝග පරිදි මේ වන විට ගිලන් රථ 20ක් අවිස්සාවෙල්ල රෝහල වෙත යවා ඇති බවද වාර්තා වෙයි.රත්නපුර, කොළඹ, කරවනැල්ල, පාදුක්ක, වතුපිටිවල, ගම්පහ, රාගම ඇතුළු රෝහල් රැසකට සූදානමින් සිටින ලෙස ද උපදෙස් දී ඇති බවද පැවසෙයි.‍", "URL": "https://sinhala.adaderana.lk/news.php?nid=60817", "Category": null, "Parent URL": null}