{"Source": "Adaderana", "Timestamp": "October 19, 2016 11:58 am", "Headline": "බැසිල් ඇතුළු පිරිසට අධිචෝදනා කියවයි-ඔවුන් නිවරදි යයි කියයි", "News Content": "දිවිනැඟුම අරමුදලේ මුදල් සාවද්‍ය ලෙස පරිහරණය කළ බවට චෝදනා එල්ලවී ඇති හිටපු ආර්ථික සංවර්ධන අමාත්‍ය බැසිල් රාජපක්ෂ ඇතුළු විත්තිකරුවන් 4 දෙනෙකුට එරෙහිව අධිචෝදනා පත්‍ර කියවීම අද (19)කොළඹ මහාධිකරණයේදී සිදුවී තිබේ.කොළඹ මහාධිකරණ විනිසුරු එන්.යූ කරුණාතිලක මහතා ඉදිරියේ මෙම අධිචෝදනා කියවීම සිදුවූ බව අද දෙරණ අධිකරණ වාර්තාකරු පවසයි.අධිචෝදනා කියවීමෙන් පසු එම සියලු චෝදනාවන්ට තමන් නිවරදි බව හිටපු අමාත්‍යවරයා ඇතුළු සිව්දෙනාම අධිකරණය හමුවේ පවසා තිබේ.ඒ අනුව මෙම නඩුවේ විභාග කටයුතු ලබන වසරේ මාර්තු 15වන දිනට කල්තැබූ අතර මෙම සිද්ධියට අදාළව දැනට රිමාන්ඩ් බාරයට පමුණුවා ඇති දිවි නැඟුම දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක මහතාද අද දිනයේ අධිකරණයට ඉදිරිපත් කර ඇත.ඉකුත් පාලන සමයේදී දිවිනැඟුම අරමුදලේ මුදලින් දිවිනැඟුම සහනලාභීන්ට සෙවිලි තහඩු ලබාදීමේදී රු.මිලියන 33ට වැඩි මුදලක් සාවද්‍ය පරිහණය කළ බවට මෙම පිරිසට එරෙහිව නීතිපතිවරයා විසින් මෙම නඩුව ගොනුකර තිබේ.", "URL": "https://sinhala.adaderana.lk/news.php?nid=65175", "Category": null, "Parent URL": null}