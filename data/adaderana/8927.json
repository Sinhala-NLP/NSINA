{"Source": "Adaderana", "Timestamp": "June 10, 2010 10:26 am", "Headline": "මුදල් වංචා කළ පකිස්ථාන ජාතිකයෙක් අල්ලයි ", "News Content": "කටුනායක ගුවන්තොටුපළේ පිහිටි රජයේ බැංකුවකින් මුදල් වංචා කළ පකිස්ථාන ජාතිකයෙකු ගුවන්තොටුපළ පොලිසිය විසින් අත්අඩංගුවට ගෙන තිබේ. මෙම පුද්ගලයා පසුගිය 4 වැනිදා එම බැංකුවෙන් ඩොලර් 1,600 ක මුදලක් වංචා කළ බවට එම බැංකුවේ සේවිකාවක් කටුනායක ගුවන්තොටුපළ පොලිසියට පැමිණිලි කර තිබුණි. ගුවන්තොටුපළේ ආ‍රක්ෂිත කැමරාවල සටහන් වූ රූප විස්තර අනුව ඊයේ පස්වරුවේ මෙම පකිස්ථානු ජාතිකයා කටුනායක ගුවන්තොටුපළේ දී අත්අඩංගුවට ගැනීමට පොලිසියට හැකිවී ඇත. අත්අඩංගුවට ගත් සැකකරු අද මීගමුව මහේස්ත්‍රාත් අධිකරණයට ඉදිරිපත් කිරීමට නියමිත අතර කටුනායක ගුවන්තොටුපළ පොලිසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=8927", "Category": null, "Parent URL": null}