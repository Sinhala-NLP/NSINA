{"Source": "Adaderana", "Timestamp": "July 10, 2012 04:02 pm", "Headline": "ස්ත්‍රී දූෂණවලට ආණ්ඩුවට බැන වැදීම අසාධාරණයි.", "News Content": "ස්ත්‍රී දූෂණ සම්බන්ධයෙන් රජයට ඇඟිල්ල දිගු ක‍ළ යුතු වන්නේ රජය ඊට එරෙහිව ක්‍රියාමාර්ගයක් නොගතහොත් පමණක් යැයි ඉදිකිරිම් ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශ මහතා පවසයි. රටට පිළිලයක් වු යුද්ධය අවසන් කරන විට රජයට ඇඟිල්ල දිගු කළ ඇතැම් පිරිස් අද වන විට ස්ත්‍රී දූෂණ සම්බන්ධයෙන් ද රජයට චෝදනා එල්ල කිරිම කිසිසේත් අනුමත කළ නොහැකි බව අමාත්‍යවරයා කියා සිටියේය. රාජ්‍ය සේවකයින් සඳහා අඩු පොලි අනුපාතයක් යටතේ නිවාස ණය ලබාදීමේ වැඩසටහනක් අද (10) මහරගම ප්‍රාදේශීය ලේකම් කාර්යාලයේදි පැවැති අතර ඊට සහභාගි වෙමින් ඔහු මේ බව පැවසුවේය. ළමා අපචාරවලට සම්බන්ධ වු සන්ධාන රජයේ ප්‍රාදේශීය දේශපාලනඥයින්ට පවා පසුගියදා තරාතිරම නොබලා නීතිය ක්‍රියාත්මක කළ බව පැවසු විමල් වීරවංශ අමාත්‍යවරයා ආරක්ෂක ලේකම්වරයා ඒ සඳහා සියලුම පොලිස් ස්ථානවලට බලය ලබාදි ඇතැයි ද ප්‍රකාශ කළේය. එවැනි සිද්ධීන් හමුවේ නීතිය ක්‍රියාත්මක නොකර සිටියේ නම් රජයට ඇඟිල්ල දිගු කළ හැකි බව අමාත්‍යවරයා පෙන්වා‍ දෙයි. මේ වන විට ඇතැම් ආණ්ඩු විරෝධි දේශපාලනඥයින් මැදපෙරදිග රාජ්‍යය පෙරළීමට එම රටවල ජනතාව වීදි බැසි ආකාරයට ආයුධ අතට ගෙන මෙරට වැසියන් ද වීදි බැසිය යුතු කාලය එළඹ ඇතැයි පවසමින් ජනතාව මුලා කරන බවට ද අමාත්‍යවරයා චෝදනා කරයි.", "URL": "https://sinhala.adaderana.lk/news.php?nid=25661", "Category": null, "Parent URL": null}