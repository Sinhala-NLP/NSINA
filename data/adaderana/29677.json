{"Source": "Adaderana", "Timestamp": "December 3, 2012 01:07 pm", "Headline": "දෝෂාභියෝගයට එරෙහි පෙත්සමක් විභාගයට ගැනීමට අවසරයි!", "News Content": "අගවිනිසුරුවරියට එරෙහිව ඉදිරිපත් කර ඇති දෝෂාභියෝගයට විරුද්ධව ශ්‍රී ලංකා නීතිඥ සංගමය විසින් ඉදිරිපත් කර තිබු මූලික අයිතිවාසිකම් පෙත්සම විභාගයට ගැනීමට ශ්‍රේෂ්ඨාධිකරණය තීරණය කර තිබේ. ඒ අනූව ශ්‍රේෂ්ඨාධිකරණ විනිසුරු නිමල් ගාමිණි අමරතුංග ඇතුළු විනිසුරු මඩුල්ලක් හමුවේ එම පෙත්සම සලකා බැලුණු බව අප වාර්තාකරු පවසයි. එහිදී නීතිඥ සංගමය වෙනුවෙන් පෙනී සිටි ජනාධිපති නීතිඥවරයා ‍පෙන්වාදුන්නේ එකී පෙත්සම ඉදිරිපත් කිරීමට නීතිඥ සංගමයට අයිතියක් ඇති බවයි. එම සංගමය එකී පෙත්සම ඉදිරිපත් කළේ අධිකරණයේ ස්වාධීනත්වය ආරක්ෂා කිරීමට බවත් අධිකරණයේ ස්වාධීනත්වය නොමැති විට නීතිඥ වෘත්තියේ නිරතවීමට නොහැකි බවත් යන්න ඔහු පෙන්වාදෙන ලදී. ඒ අනුව පැයක පමණ විවාදයකින් පසු අධිකරණය එම පෙත්සම විභාගයට ගැනීමට තීරණය කළ බව අප වාර්තාකරු කියයි. එකී පෙත්සම ඒ අනුව ජනවාරි 21 දින විභාගයට ගැනීමටත් ඊට‍ පෙර වගඋත්තරකරුවන්ට විරෝධතා ඉදිරිපත් කරන ලෙසත් එසේම විරෝධතා ඉදිරිපත් කර සති දෙකකින් නැවතත් පෙත්සම්කාර පාර්ශවයට ප්‍රතිවිරෝධතා ඉදිරිපත් කිරීමටත් අධිකරණය නියම කරන ලදී.", "URL": "https://sinhala.adaderana.lk/news.php?nid=29677", "Category": null, "Parent URL": null}