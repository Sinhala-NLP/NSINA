{"Source": "Adaderana", "Timestamp": "August 12, 2013 12:21 pm", "Headline": "කිරිපිටි තහනම ගැන සාකච්ඡාවට නවසීලන්ත විදේශ ඇමති එයි", "News Content": "කිරිපිටි සම්බන්ධයෙන් මතුව ඇති ගැටලුව පිළිබඳ සාකච්ඡා කිරීමට නවසීලන්ත විදේශ කටයුතු අමාත්‍ය මරේ මක්කලී මහතා මෙරටට පැමිණීමට නියමිතව තිබේ. කිරිපිටිවල ඩී.සී.ඩී. නැමැති විස රසායනික අඩංගු බවට මතුව ඇති ගැටලුව හේතුවෙන් ෆොන්ටේරා සමාගම විසින් ගෙන එනු ලබන නවසීලන්ත කිරිපිටි ‍වරායෙන් රට තුළට ගෙන ඒම තාවකාලිකව මේවන විට අත්හිටුවා ඇත. එසේම ශ්‍රී ලංකා කාර්මික තාක්ෂණ ආයතනය විසින් නවසීලන්ත කිරිපිටිවල අදාළ රසායනික ද්‍රව්‍ය අඩංගු බව පසුගිය කාලයේදී කළ පරීක්ෂණයේදී අනාවරණය වූ බව ද කියා සිටියේය. කෙසේ වෙතත් නවසීලන්ත බලධාරීන් පවසන්නේ අදාළ පරීක්ෂණ විධිමත්ව කිරීමට මෙරට තාක්ෂණික සම්පත් නැති බවයි. එසේම නවසීලන්ත ගොවීන් එම රසායන ද්‍රව්‍ය භාවිතය පසුගිය වසරේ සිට නවතා ඇති බවද එරට බලධාරීන් කියයි. ඒ අනුව තාවකාලිකව නතර කර ඇති කිරිපිටි ආනයනය සම්බන්ධයෙන් නවසීලන්ත විදේශ කටයුතු අමාත්‍යවරයා ශ්‍රී ලංකා බලධාරීන් සමග සාකච්ඡා කරනු ඇති බව එරට අගමැති ජෝන් කී මහතා පවසා තිබේ. ආනයනික කිරිපිටි සම්බන්ධ වෙළඳ දැන්වීම් ප්‍රචාරණයද මේවන විට අධිකරණ නියමයෙන් ශ්‍රී ලංකාව තුළ අත්හිටුවා ඇත.", "URL": "https://sinhala.adaderana.lk/news.php?nid=36568", "Category": null, "Parent URL": null}