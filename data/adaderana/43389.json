{"Source": "Adaderana", "Timestamp": "May 22, 2014 12:32 pm", "Headline": "චීනයේ සංවර්ධන සහයෝගිතාව ප්‍රතිපත්තීන්ට එකඟයි", "News Content": "චීනයෙන් ශ‍්‍රී ලංකාවට ලබා දෙන සංවර්ධන සහයෝගීතාව රටේ වර්ධනය සඳහා වන ප‍්‍රතිපත්තීන්ට අනුකූල වීම සතුටක් බවත්, එකී සහයෝගය ඉතා අගය කරන බවත් ජනාධිපති මහින්ද රාජපක්‍ෂ මහතා පවසයි. අද (22) උදෑසන ෂැංහයි හිදී චීන ජනාධිපතිවරයා සමග ද්විපාර්ශ්වික සාකච්ඡා පැවැත්වූ ජනාධිපතිවරයා දැනට දෙරට අතර පවතින සහයෝගීතාවයේ ප‍්‍රගතිය මෙන්ම සහයෝගීතාව වර්ධනය කර ගත හැකි නව ක්ෂේත්‍ර පිළිබඳව ද අදහස් හුවමාරු කර ගත් බව ජනාධිපති ප්‍රකාශක හා ජාත්‍යන්තර මාධ්‍ය ඒකකය නිවේදනය කරයි. මෙහිදී ශ‍්‍රී ලංකාව වැදගත් හවුල්කරුවෙකු බව පෙන්වා දුන් ජනාධිපති ජින්පින්ග් මහතා පවසා ඇත්තේ 2013 මැයි මාසයේ රාජපක්‍ෂ මැතිතුමාගේ චීන සංචාරයේ දී දෙරට අතර සබඳතා මූලෝපායික සහයෝගීතාවක් ලෙසට වර්ධනය වනු දැකීම තමාට සතුටක් වූ බවයි. ශ‍්‍රී ලංකාව සමග පවතින අන්‍යෝන්‍ය වශයෙන් ඵලදායී සබඳතා තවදුරටත් වර්ධනය කර ගැනීමට චීනය බලාපොරොත්තු වන බව ද එතුමා මෙහිදී සඳහන් කර ඇත. එසේම එක්සත් ජාතීන්ගේ මානව හිමිකම් කවුන්සිලයේ දී ලබාදුන් සහයෝගය වෙනුවෙන් චීනයට ස්තුති කළ ජනාධිපති රාජපක්‍ෂ මහතා අපගේ විදේශ ප‍්‍රතිපත්තියේ නොවෙනස් අංගයක් වූ ”එක් චීනයක්” ප‍්‍රතිපත්තිය අඛණ්ඩව පවත්වා ගෙන යන බවටද සහතික විය. චීනය ශක්‍යතාවක් සහිත සංචාරක වෙළෙඳපොළක් ලෙස ශ‍්‍රී ලංකාව හඳුනාගෙන ඇති බව කියා සිටි ජනාධිපතිවරයා ,2016 වන විට චීන සංචාරකයන් 275,000 ක් ශ‍්‍රී ලංකාවට පැමිණෙනු දැකීම තම අපේක්‍ෂාව බව ද මෙහිදී සඳහන් කළේය. සයිබර් ආරක්‍ෂාව පිළිබඳ අදහස් දක්වමින්, රටවල්වල නොසන්සුන්තා ඇති කරමින් සයිබර් අපරාධ පැතිර යන තත්ත්වයක් තුළ එවන් ක‍්‍රියාවන්ට එරෙහිව පූර්වෝපායන් ගැනීමට ශ‍්‍රී ලංකාව බලාපොරොත්තු වන බවද ජනාධිපතිවරයා එහිදී කියා සිටියේ ය. විදේශ අමාත්‍ය මහාචාර්ය ජී.එල්. පීරිස්, ජනාධිපති කාර්ය මණ්ඩල ප‍්‍රධානී ගාමිණී සෙනරත් යන මහත්වරු, විදේශ අමාත්‍යාංශ ලේකම් ෂෙනුකා සෙනෙවිරත්න මහත්මිය සහ චීනයේ ශ‍්‍රී ලංකා තානාපති රංජිත් උයන්ගොඩ මහතා ද දෙරටේ නායකයින් හමුවූ මෙම සාකච්ඡාවට එක්ව සිටියහ.", "URL": "https://sinhala.adaderana.lk/news.php?nid=43389", "Category": null, "Parent URL": null}