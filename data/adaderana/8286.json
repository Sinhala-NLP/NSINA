{"Source": "Adaderana", "Timestamp": "May 10, 2010 08:02 am", "Headline": "ඖෂධ ප්‍රතිපත්තිය නීතිගත කිරීමට පියවර", "News Content": "ජාතික ඖෂධ ප්‍රතිපත්තිය නීතිගත කිරීමේ මූලික කටයුතු සම්පාදනය කර තිබේ. නීතිපතිවරයා විසින් මේ බව ශ්‍රේෂ්ඨාධිකරණයට දැනුම් දී ඇති බව සඳහන්ය. සෞඛ්‍ය අමාත්‍යාංශය සම්පාදනය කර ඇති අදාළ කෙටුම්පත නව පාර්ලිමේන්තුවේ සෞඛ්‍ය අමාත්‍යාංශ කාරක සභාව වෙත ඉදිරිපත් කිරීමට නියමිත බව නිතීපතිවරයා වෙනුවෙන් රජයේ නිතීඥවරයා විසින් ශ්‍රේෂ්ඨාධිකරණයට දන්වා ඇත. ජනතාවට යහපත් සෞඛ්‍ය සේවාවක් සහ සාධාරණ මිල ගණන් යටතේ නිසි ප්‍රමිතියකින් යුත් ඖෂධ මිලදී ගැනීමට පහසුකම් සැලසීමට සහ ජාතික සෞඛ්‍ය ප්‍රතිපත්තියක් ක්‍රියාත්මක කරන ලෙස ඉල්ලා ස්වෙච්ඡා සංවිධාන දෙකක් ගොනු ‍කළ පෙත්සම් සළකා බැලු අවස්ථාවේදී මෙම කරුණු අනාවරණය විය.", "URL": "https://sinhala.adaderana.lk/news.php?nid=8286", "Category": null, "Parent URL": null}