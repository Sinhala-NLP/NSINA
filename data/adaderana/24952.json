{"Source": "Adaderana", "Timestamp": "June 12, 2012 08:10 am", "Headline": "කල් ඉකුත් වූ බඩු විකුණන වෙළෙඳසැල් වැටලීමට වැඩපිළිවෙළක්", "News Content": "කල් ඉකුත් වූ භාණ්ඩ අලෙවිකරන වෙළෙඳසැල් වැටලීමේ විශේෂ වැඩපිළිවෙළක් ක්‍රියාත්මක කරන බව පාරිභෝගික අධිකාරිය පවසයි. අදාළ වැටලීම් දිවයින පුරා සිදුකිරීමට පාරිභෝගික අධිකාරීයේ නිලධාරීන්ට දැනුම් දී ඇති බව පාරිභෝගික අධිකාරීයේ සභාපති රූමි මර්ෂුක් මහතා සඳහන් කළේය. විශේෂයෙන් සුපිරි වෙළෙඳසැල්වල කල්ඉකුත් වූ භාණ්ඩ අලෙවිකරන බවට පාරිභෝගික අධිකාරීයට තොරතුරු ලැබී ඇති බව රූමි මර්ෂුක් මහතා පවසයි. මේ අතර පසුගිය මාස පහ තුළ පමණක් පාරිභෝගික අධිකාරිය දිවයින පුරා වැටලීම් 45,000 ක් පමණ සිදුකර තිබේ. ඉන් දඩ මුදල් වශයෙන් රුපියල් මිලියන පනහක පමණ මුදලක් අයකර ගැනීමට හැකි වී ඇති බව පාරිභෝගික අධිකාරියේ සභාපති රූමි මර්ෂුක් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24952", "Category": null, "Parent URL": null}