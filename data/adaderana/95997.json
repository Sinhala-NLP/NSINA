{"Source": "Adaderana", "Timestamp": "September 12, 2018 05:03 pm", "Headline": "ජොන්ස්ටන්ගේ පෙත්සම් විභාගය අවසන්-තීරණය 17 වන දා", "News Content": "හිටපු අමාත්‍ය ජොන්ස්ටන් ප්‍රනාන්දු මහතාව නඩුව අවසන් වනතුරු රිමාන්ඩ් භාරයට පත් කිරීමට කුරුණෑගල මහාධිකරණ විනිසුරුවරිය ගත් තීරණය නීති විරෝධී යැයි ප්‍රකාශ කරන මෙන් ඉල්ලා ඔහු විසින් ගොනුකළ පෙත්සමෙ විභාගය අවසන් කළ අභියාචනාධිකරණය එහි තීරණය ලබන 17 වනදා ලබා දෙන බව නියම කළේය. ජනක් ද සිල්වා සහ අචල වෙංගප්පුලි යන විනිසුරු මඩුල්ල හමුවේ විභාගය පැවැත් විය. ජොන්ස්ටන් ප්‍රනාන්දු මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා කරුණු ඉදිරිපත් කරමින් සතොස ආයතනයේ මූල්‍ය අක්‍රමිකතාවක් සම්බන්ධයෙන් තම සේවාදායකයාට කුරුණෑගල මහාධිකරණය මඟින් මීට පෙර ඇප ලබාදී තිබූ බව කියා සිටියේය. එසේ තිබියදී එම චෝදනාව සම්බන්ධයෙන් ම නැවත රිමාන්ඩ් භාරයට පත් කිරීමට මහාධිකරණ විනිසුරුවරිය ගත් තීරණය මුළුමනින්ම නීතියට පටහැනි බව ජනාධිපති නීතිඥවරයා කියා සිටියේය. ඇප අවලංගු කර තම සේවාදායකයා රිමාන්ඩ් භාරයට පත් කිරීම සඳහා ඔහු විසින් මීට පෙර කිසිදු ආකාරයක ඇප කොන්දේසි කඩ කිරීමක් සිදුකර නොමැති බවත් මෙම නියෝගය තුළින් ඔහුගේ මූලික අයිතීන් කඩ වීමක් සිදුවන බවද ජනාධිපති නීතිඥවරයා අධිකරණය හමුවේ පෙන්වා දුන්නේය. රජයේ පාර්ශ්වයෙන් ද කරුණු ඉදිරිපත් කිරීම සිදු කෙරුණි. දෙපාර්ශවයේ කරුණු විභාගය අවසන් කළ අභියාචනාධිකරණය පෙත්සම පිළිබඳ තීන්දුව ලබන 17 වනදා ලබා දෙන බවයි නියම කළේය. නඩුව අවසන් වන තුරු තමාව රිමාන්ඩ් භාරයට පත් කිරීමට කුරුණෑගල මහාධිකරණ විනිසුරුවරිය ගත් තීරණය නීති විරෝධී බවට තීන්දුවක් ලබාදෙන ලෙසත් මෙම පෙත්සම විභාග කොට අවසන් තීන්දුවක් ලබාදෙන තෙක් තමන්ව ඇපමත මුදා හරිමින් නියෝගයක් නිකුත් කරන ලෙස ඉල්ලමින් ජොන්ස්ටන් ප්‍රනාන්දු මහතා අභියාචනාධිකරණය හමුවේ අදාළ පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=95997", "Category": null, "Parent URL": null}