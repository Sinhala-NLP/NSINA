{"Source": "Adaderana", "Timestamp": "July 14, 2011 08:33 am", "Headline": "මුම්බායි ප්‍රහාරය ජනපති හෙළාදකියි", "News Content": "ඉන්දියාවේ මුම්බායි නගරයට බෝම්බ ප්‍රහාර එල්ල වීම ශ්‍රී ලංකා රජය විසින් හෙළා දැක තිබේ. ජනාධිපති මහින්ද රාජපක්ෂ මහතා ප්‍රහාරයෙන් මියගිය සහ තුවාල ලැබූවන් වෙනුවෙන් ශ්‍රී ලංකා රජයේ සහ සමස්ත ජනතාවගේ කනගාටුව පළකර ඇති බව ජනාධිපති මාධ්‍ය අංශය සඳහන් කරයි. ජනාධිපතිවරයා විශේෂ පණිවිඩයක් යොමුකරමින් මේ පිළිබඳ දැනුම් දුන් බව ජනාධිපති මාධ්‍ය ඒකකයේ අධ්‍යක්ෂ ජනරාල් බන්දුල ජයසේකර මහතා කියා සිටියි. ඊයේ පස්වරුවේ ඉන්දියාවේ වාණිජ අගනගරය වන මුම්බායි නගරයට එල්ල වු බෝම්බ ප්‍රහාර ත්‍රිත්වයකින් පුද්ගලයන් 21 දෙනෙකු මියගොස් තවත් 113 දෙනෙකු පමණ තුවාල ලබා තිබේ.", "URL": "https://sinhala.adaderana.lk/news.php?nid=17386", "Category": null, "Parent URL": null}