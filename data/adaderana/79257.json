{"Source": "Adaderana", "Timestamp": "October 29, 2017 12:22 pm", "Headline": "ශ්‍රී ලංකා පකිස්ථාන තරඟයට සියල්ල සූදානම් - ලාහෝරයට දැඩි ආරක්ෂාවක්", "News Content": "2009 වර්ෂයෙන් පසුව පකිස්ථානයේ පැවැත්වෙන පළමු ජාත්‍යන්තර ක්‍රිකට් තරඟය ලෙස ශ්‍රී ලංකා කණ්ඩායම සහ පකිස්ථාන කණ්ඩායම අතර තෙවන 20/20 තරගය පැවැත්වීමට සියලු කටයුතු සූදානම් කර ඇත. තරඟය ලාහෝර් ගඩාෆි ක්‍රීඩාංගණයේ දී පැවැත්වීමට නියමිතය. 2009 මාර්තු මාසයේ දී පකිස්ථානයේ සංචාරය කළ ශ්‍රී ලංකා ක්‍රිකට් කණ්ඩායම ඉලක්ක කර ත්‍රස්ත ප්‍රහාරයක් එල්ල වූ අතර එහිදී ක්‍රීඩකයින් කිහිපදෙනෙකු තුවාල ලැබීය. එම ප්‍රහාරයෙන් අනතුරුව මෙතෙක් පකිස්ථානය තුළ කිසිඳු ජාත්‍යන්තර ක්‍රිකට් තරඟයක් පවත්වා නොතිබීම ද විශේෂත්වයකි. අද තරගය සඳහා සහභාගී වන ශ්‍රී ලංකා කණ්ඩායම ඊයේ දිනයේ පකිස්ථානය වෙත ළඟා වූ අතර ඔවුන් ඉතා උණුසුම් අයුරින් පිළිගෙන තිබේ. ශ්‍රී ලංකාව සහ පකිස්ථානය අතර පැවැත්වෙන ක්‍රිකට් තරඟය හේතුවෙන් ලාහෝර් නුවර විශේෂ ආරක්ෂක වැඩපිළිවෙළක් ද ක්‍රියාත්මක කර ඇති බව වාර්තා වේ. අද තරඟයට දෙවන 20/20 තරගය සඳහා සහභාගී වූ ශ්‍රී ලංකා කණ්ඩායමම බොහෝ දුරට සහභාගී වනු ඇති බව සඳහන්ය. දෙරට අතර පැවැත්වෙන 20/20 තරඟාවලියේ පළමු තරඟ දෙකම ජය ගැනීමට පකිස්ථාන කණ්ඩායම සමත් විය.", "URL": "https://sinhala.adaderana.lk/news.php?nid=79257", "Category": null, "Parent URL": null}