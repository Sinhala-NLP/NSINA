{"Source": "Adaderana", "Timestamp": "October 24, 2011 09:20 am", "Headline": "උතුරු නැගෙනහිර ඉඩම් ලියාපදිංචියට එරෙහිව මූලික අයිතිවාසිකම් පෙත්සමක්", "News Content": "උතුරු නැගෙනහිර ඉඩම් ලියාපදිංචි කිරීමට විරෝධය පළ කරමින් ද්‍රවිඩ සන්ධානයේ මන්ත්‍රීවරුන් අධිකරණ ක්‍රියාමාර්ගයකට අවතීර්ණ වීමට පියවර ගෙන තිබේ. ඒ අනුව ශ්‍රේෂ්ඨාධිකරණයේ අද(24) මූලික අයිතිවාසිකම් පෙත්සමක් ගොනු කිරීමට එම මන්ත්‍රීවරුන් කටයුතු යොදා ඇති බවට වාර්තා වේ. උතුරු නැගෙනහිර ප්‍රදේශවල ඉඩම් ලියාපදිංචි කිරීම ඇතුළු ගැටලු 3ක් මුල්කර ගනිමින් ද්‍රවිඩ ජාතික සන්ධානයේ මන්ත්‍රීවරුන් පසුගිය දා උපවාසයක ද නිරත විය. කෙසේවෙතත් උතුරු නැගෙනහිර ද්‍රවිඩ ජනතාවට ක්‍රමානුකූලව ඔප්පු ලබාදී අයිතිවාසිකම් තහවුරු කිරීමට කටයුතු කරන බව එම ප්‍රදේශවල ඉඩම් ලියාපදිංචිය සම්බන්ධයෙන් පසුගිය දා පැවති මාධ්‍ය හමුවක දී අදහස් දක්වමින් ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන් මහතා ප්‍රකාශ කළේය. යුද්ධයෙන් බැට කෑ එම ද්‍රවිඩ ජනතාවගේ ප්‍රශ්න විසඳීම සඳහා අවංක වෑයමක් ගනු ලබන අවස්ථාවක ද්‍රවිඩ මන්ත්‍රීවරුන් මෙවැනි ක්‍රියාවක නිරතවීම පිළීබඳව කණගාටු වන බව ද හෙතෙම සඳහන් කළේය.", "URL": "https://sinhala.adaderana.lk/news.php?nid=19549", "Category": null, "Parent URL": null}