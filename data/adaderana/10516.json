{"Source": "Adaderana", "Timestamp": "August 30, 2010 08:54 am", "Headline": "නිධන් හොරු පස් දෙනෙකුට පොලිස් දැල", "News Content": "පොතුවිල් රදැල්ල කීනරගල රජයේ රක්ෂිතයේ නිධන් හාරමින් සිටි සැකකරුවන් පස් දෙනෙකු අත් අඩංගුවට ගෙන තිබේ. ශාස්ත්‍රවෙල පොලිස් විශේෂ කාර්ය බලකා කඳවුරේ නිලධාරීන් කණ්ඩායමක් ඊයේ රාත්‍රී සිදුකළ වැටලීමකදී ඔවුන් අත් අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කළේය. පුරා විද්‍යා වටිනාකමක් සහිත මැටි බඳුන් 8ක්,චෛත්‍යයක හැඩයකින් යුත් කරඬුවක් සහ නිධන් හෑරීම සඳහා යොදා ගන්නා උපකරණ ද පොලිස් භාරයට ගෙන තිබේ. සැකකරුවන් වැලිමඩ, ලාහුගල, ඇඹිලිපිටිය,කඩුවෙල සහ පොළොන්නරුව යන ප්‍රදේශවල පදිංචිකරුවන් වේ. ඔවුන් අද පොතුවිල් මහේස්ත්‍රාත් අධිකරණයට ඉදිරිපත් කිරීමට නියමිත අතර පොතුවිල් පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=10516", "Category": null, "Parent URL": null}