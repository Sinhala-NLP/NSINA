{"Source": "Adaderana", "Timestamp": "September 5, 2019 08:46 am", "Headline": "ගිනිකෙලි කර්මාන්ත ශාලාවක පිපිරීමක්", "News Content": "උතුරු ඉන්දියාවේ ගිනිකෙලි කර්මාන්තශාලාවක සිදුවූ පිපිරීමකින් පුද්ගලයන් 23දෙනෙක් ජීවිතක්ෂයට පත්ව තිබේ. සිදුවීමෙන් තවත් 24දෙනෙකු පමණ තුවාල ලබා ඇති බව සඳහන්ය. උතුරු ඉන්දියාවේ පන්ජාබ් ප්‍රාන්තයේ නගරයක පිහිටා තිබූ ගිනිකෙලි කර්මාන්තශාලාවක විශාල පිපිරීමක් සිදුව තිබේ. පිපිරීමත් සමග කර්මාන්තශාලා ගොඩනැගිල්ල ගිනිගෙන ඇති අතර පසුව එය කඩාවැටී ඇති බවත් සඳහන්ය. කඩාවැටුණු ගොඩනැගිල්ලේ සුන්බුන් තුළ තිබී පුද්ගල මළ සිරුරු රැසක් සොයාගෙන තිබුණි. සිදුවීමෙන් තුවාල ලැබූ පිරිස ප්‍රතිකාර සඳහා රෝහල්ගත කර ඇති බව විදෙස් වාර්තා සඳහන් කළේය. පිපිරීමෙන් මෝටර් රථයක් හා යතුරුපැදියක්ද විනාශ වී තිබේ. පිපිරීමේ ප්‍රබලත්වය කෙතරම් වීද යත් අසල පිහිටි ගොඩනැගිලි තුනකටද ඉන් හානි සිදුව තිබේ. කෙසේ නමුත් පිපිරීමට හේතුව මෙතෙක් අනාවරණ වී නොමැති බව වාර්ත වෙයි. උත්සවය සමයේදී ඉන්දියාවේ ගිනිකෙලි සඳහා විශාල ඉල්ලුමක් පවතින බැවින් අනවසර ගිනිකෙලි කර්මාන්තශාලා බහුලවී ඇති බවයි විදෙස් වාර්තා පවසයි. ඒවායින් බොහොමයක් නිසි ප්‍රමිතියෙන් තොරවීම නිසා මෙවැනි අනතුරු සිදුවන බවද එම වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=118315", "Category": null, "Parent URL": null}