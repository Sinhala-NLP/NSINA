{"Source": "Adaderana", "Timestamp": "March 17, 2019 08:26 pm", "Headline": "මෙවර අයවැය කඩා වැටුණු ආර්ථිකයක අයවැයක්", "News Content": "මෙවර අයවැය සහන අයවැයක් ලෙස ආණ්ඩුව හැදින්වුවද එහි දක්නට ඇත්තේ කඩා වැටුණු ආර්ථිකයක අයවැයක් පමණක් බව ජනතා විමුක්ති පෙරමුණ පවසයි. කළුතර- මතුගම ප්‍රදේශයේ පැවති ජනහමුවක් අමතමින් එම පක්ෂයේ පාර්ලිමේන්තු මන්ත්‍රී සුනිල් හදුන්නෙත්ති මහතා මේ බව පැවසීය. මෙවර අයවැය විශාල බොරුවක් බවත්, අයවැය ඉදිරිපත් කළ අවස්ථාවේ දි සඳහන් කළ රාජ්‍ය මුල්‍ය කළමනාකරණ වාර්තාවේ තොරතුරු අනුව බන්ඩාගාරයේ පවතින මුදල් තත්ත්වය පිලිබඳව කරුණු ඉදිරිපත් කළ බවත් ඒ අනුව 2018 ජනවාරි පළමුවනදා වන විටඑහි ඇත්තේ සෘණ කෝට් 18,600ක් බවත් මන්ත්‍රීවරයා ප්‍රකාශ කළේය. එසේම එම අගය මාස 11ක් ගත වු පසු 2018 නොවැම්බර් මස 30 වනදාට සෘණ කෝටි 22,500ක් දක්වා තව තවත් පහළට ගොස් ඇති බවත් ඒ අනුව මාස 11ක් වැනි කාලය තුල වත්මන් ආණ්ඩුව රුපියල් කෝටි 3900කින් බන්ඩාගාරයේ මුදල් සෘණ අගයකට ගෙනවිත් ඇති බවද මන්ත්‍රීවරයා පැහැදිලි කළේය. එහිදි එම පක්ෂයේ පාර්ලිමේන්තු මන්ත්‍රී නලින්ද ජයතිස්ස මහතාද අදහස් දැක්වීය.", "URL": "https://sinhala.adaderana.lk/news.php?nid=106237", "Category": null, "Parent URL": null}