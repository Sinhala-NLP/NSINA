{"Source": "Adaderana", "Timestamp": "November 29, 2017 01:44 pm", "Headline": "බර්ටිට ලියපු  ඉඩම පේෂල බලෙන් අල්ලගත්තැයි දඹුල්ලේ මන්ත්‍රී මරාගනි- මධ්‍යම පළාත් මන්ත්‍රීත් සහයට එයි", "News Content": "සීගිරිය ඉලුක්ව ප්‍රදේශයේ වටිනා ඉඩම් අත්පත් කර ගැනීමට යන බව පවසා උතුරු මැද හිටපු මහ ඇමැති පේෂල ජයරත්න මහතා සමග දඹුල්ල ප්‍රාදේශීය සභාවේ හිටපු මන්ත්‍රීවරයකු ගැටුමක් ඇතිකරගෙන ඇත.උතුරු මැද හිටපු මහ ඇමැති පේෂල ජයරත්න මහතා කණ්ඩායමක් සමග පැමිණ සීගිරිය ප්‍රදේශයේ ඉඩමක බලහත්කාරයෙන් ගොඩනැගිලි ඉදිකරන බවට ලද තොරතුරක් අනුව මධ්‍යම පළාත් සභාවේ එක්සත් ජාතික පක්ෂ මන්ත්‍රී තිස්ස බණ්ඩාර හේරත් මහතා ඊයේ (28) පස්වරුවේ එම ස්ථානයට ගියේය.ඒ යන විටත් ධාරානිපාත වර්ෂා නොතකා කණ්ඩායමක් තාවකාලික ගොඩනැගිල්ලක් ඉදි කරමින් සිටින අයුරු දැක ගැනීමට හැකියාව ලැබිණි. එම අවස්ථාවේම දඹුල්ල ප්‍රාදේශීය සභාවේ හිටපු මන්ත්‍රීවරයකු වන හැලබආරච්ච් මහතා එම ස්ථානයට පැමිණ ඉදිකිරීම් කරමින් සිටි පිරිස සමඟ දැඩි උණුසුම් වචන හුවමාරුවක් ඇති කර ගත්තේය.පරුෂ වචන වලින් සිගිරිය දෙදුරුම් කෑවේය .අවි ආයුධ පෙන්වමින් මැර කණ්ඩායම් ගෙන උතුරු මැද පළාත් සභාවේ හිටපු මහ ඇමැති පේෂල ජයරත්න මහතා මෙම ඉඩම් කොල්ලය සිදුකළ බවත් තමන් මේ පිළිබඳව පොලිස් හදිසි ඇමතුම් අංශයට පැමිණිලි පහළවක් ඉදිරිපත්කොට තිබෙන බවත් එහෙත් එකම පැමිණිල්ලක්වත් විභාගයක් සිදු කර නැති බවත් හැලබආරච්ච් මහතා මෙහිදී පැවැසීය.මෙම ස්ථානයට පැමිණි පළාත් සභා මන්ත්‍රී තිස්ස බණ්ඩාර හේරත් මහතා සහ ඉදිකිරීම් කරමින් සිටි පුද්ගලයන් අතර ද උණුසුම් වචන හුවමාරුවක් ඇති විය. තිස්ස බණ්ඩාර හේරත් මහතා කියා සිටියේ මහ ඇමති නොව ජනාධිපති ආවත් තම බල ප්‍රදේශයේ ඉඩම් මංකොල්ල කෑමට කිසිවෙකුට තමන් ඉඩ ලබා නොදෙන බවය. ඉඩම් පිළිබඳ ප්‍රශ්නයක් ඇත්නම් අධිකරණයට ගොස් විසඳා ගන්නා ලෙසත් එසේ නොමැතිව බලහත්කාරයෙන් දේශපාලන බලය යොදාගෙන මෙවැනි ඉඩම් අත්පත් කර ගැනීමට තමන් කිසිදු ආකාරයකින් ඉඩක් ලබා නොදෙන බවත් සඳහන් කළේය. මෙම ඉඩමේ අයිතිකරු බව කියන හැලබආරච්ච් මහතා කියා සිටියේ පේෂල ජයරත්න හිටපු මහ ඇමතිවරයා සහ ඔහුගේ මිතුරන් පිරිස අල්ලාගෙන ඇති ඉඩම උතුරු මැද පළාතේ හිටපු මහ ඇමැති බර්ටි ප්‍රේමලාල් දිසානායක මහතාගේ නමට තමන් විසින් ලියූ ඉඩමක් බවය.මේ සම්බන්ධයෙන් සීගිරිය පොලිසියේ සුළු පැමිණිලි අංශයේ ස්ථානාධිපති පොලිස් පරීක්ෂක ඒ .සි . එල් .එච් .සොයිසා මහතාගෙන් විමසීමේදී කියා සිටියේ උතුරු මැද හිටපු මහ ඇමැති පේෂල ජයරත්න මහතාට විරුද්ධව පැමිණිලි කිහිපයක් ලැබී තිබෙන බවත් එම පැමිණිලි විභාග කිරීම සඳහා පේෂල ජයරත්න මහතාට සීගිරිය පොලිසියේ පෙනී සිටින ලෙස දැනුම් දුන්නද මෙතෙක් ඔහු නොපැමිණි බව ය. කෙසේ වෙතත් මෙම පැමිණිලි විභාග කිරීමට නොහැකි වන නිසා මෙම සිද්ධිය පිළිබඳව අධිකරණයට කරුණු ඉදිරිපත් කරන බවද හෙතෙම සඳහන් කෙළේය.මේ පිළිබඳව උතුරු මැද පළාත් හිටපු මහ ඇමැති පේෂල ජයරත්න මහතාගෙන් විමසීමේදී ඔහු පැවැසුවේ තමන්ට පොලිසියේ පැමිණිලි ඇති බවට කැදවීමක් සිදු කර නොමැති බවයි.තමන් ගේ නෑදෑයන් පිරිසකට උදව්වක් කිරීමට සීගිරියට ගිය අවස්ථාවේ පුද්ගලයකු පැමිණ තමන්ට බැන තර්ජනය කළ බවද ඔහු පැවැසීය .", "URL": "https://sinhala.adaderana.lk/news.php?nid=80755", "Category": null, "Parent URL": null}