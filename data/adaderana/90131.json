{"Source": "Adaderana", "Timestamp": "May 31, 2018 02:17 pm", "Headline": "අවුරුදු 45 ට අඩු සියලුම රැකියා විරහිත උපාධිධාරීන් සම්මුඛ පරීක්ෂණවලට කැඳවයි", "News Content": "රැකියා සඳහා ඉල්ලුම් කරන ලද වයස අවුරුදු 45ට අඩු සියලුම රැකියා විරහිත උපාධිධාරීන් සම්මුඛ පරීක්ෂණ සඳහා කැඳවීමට රජය තීරණය කර තිබේ. ඊට අදාළව රැකියා විරහිත උපාධිධාරීන් පුහුණු කිරීමේ වැඩසටහන ක්‍රියාත්මක කිරීමට සහ පුහුණුව සම්පූර්ණ කරන ලබන උපාධිධාරීන් සංවර්ධන නිලධාරී පුරප්පාඩු සඳහා බඳවා ගැනීමට ජාතික ප්‍රතිපත්ති හා ආර්ථික කටයුතු අමාත්‍යවරයා ලෙස අග්‍රාමාත්‍ය රනිල් වික්‍රමසිංහ මහතා සිදුකළ යෝජනාවට ඊයේ (30) රැස්වූ අමාත්‍ය මණ්ඩලය අනුමැතිය ලබාදී ඇති බව සඳහන්ය. ඒ අනුව අදියර කිහිපයක් යටතේ ක්‍රියාත්මක මෙම වැඩසටහන යටතේ ලබන ජූලි මාසයේ දී උපාධිධාරීන් 5,000ක් සහ සැප්තැම්බර් මාසයේ දී උපාධිධාරීන් 15,000ක් සම්මුඛ පරීක්ෂණ සඳහා කැඳවීමට නියමිතය. පුහුණු කාල සීමාව තුළ දී ඔවුන්ට මසකට රුපියල් 20,000ක දීමනාවක් ලබාදීමට නියමිත අතර සෙසු උපාධිධාරීන් 2019 වර්ෂයේ දී අදියර වශයෙන් බඳවා ගැනීමට රජය සැලසුම් කර තිබේ.", "URL": "https://sinhala.adaderana.lk/news.php?nid=90131", "Category": null, "Parent URL": null}