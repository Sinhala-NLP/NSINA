{"Source": "Adaderana", "Timestamp": "April 18, 2017 12:56 pm", "Headline": " රට ඉදන් එද්දී සැළකිලිමත් වෙන්න  ", "News Content": "මැදපෙරදිග සේවයේ නිරතව සිට යළි මෙරටට පැමිණෙන කාන්තාවන් වෙනත් පුද්ගලයින් විසින් ලබාදෙන භාණ්ඩ රැගෙන ඒමේදී සැළකිලිමත් විය යුතු බව නියෝජ්‍ය රේගු අධ්‍යක්ෂ පරාක්‍රම බස්නායක මහතා පවසයි.මේ සම්බන්ධයෙන් මැදපෙරදිග සේවයට යන කාන්තාවන් දැනුවත් කිරීමට විදේශ සේවා නියුක්ති කාර්යංශය පියවර ගත යුතු බව ඔහු පෙන්වා දෙයි.රුපියල් ලක්ෂ 10ක පමණ වටිනාකමකින් යුතු දුම්වැටි තොගයක් සමඟ කුවේට්හි ගෘහ සේවයේ නිරතව සිට දිවයිනට පැමිණි ශ්‍රී ලාංකික කාන්තාවක ඊයේ(18) රේගු නිලධාරීන් විසින් ගුවන්තොටුපොළේදී අත්අඩංගුවට ගනු ලැබීය.කෑගල්ල ප්‍රදේශයේ පදිංචිකාරියක වන අදාළ කාන්තාව තමන් සතුව තිබූ දුම්වැටි තොගය පිළිබඳව දැනුවත්ව සිට නොමැති අතර ඇයගේ කුවේට්හි සිටින ඒජන්තවරයා විසින් අසත්‍ය තොරතුරු ලබාදී එම ඇසුරුම් ඇයට ලබාදී ඇති බවට අනාවරණය වී ඇති බව නියෝජ්‍ය රේගු අධ්‍යක්ෂවරයා පැවසුවේය.මේ හේතුවෙන් විදෙස්ගතව සිට යළි දිවයිනට පැමිණීමේදී විවිධ පුද්ගලයින් විසින් ලබාදෙන පාර්සල බාරගැනීමේදී සැළකිලිමත් වන ලෙස නියෝජ්‍ය රේගු අධ්‍යක්ෂ පරාක්‍රම බස්නායක මහතා ඉල්ලීමක් කරයි.", "URL": "https://sinhala.adaderana.lk/news.php?nid=72189", "Category": null, "Parent URL": null}