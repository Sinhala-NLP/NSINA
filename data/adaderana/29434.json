{"Source": "Adaderana", "Timestamp": "November 23, 2012 04:14 pm", "Headline": "තෙල් පිරිපහදු අනතුරින් ජීවිතක්ෂයට පත්වූවන් වෙනුවෙන් වන්දි", "News Content": "සපුගස්කන්ද තෙල් පිරිපහදුවේ සිදුවු හදිසි අනතුරකින් ජීවිතක්ෂයට පත් වු සේවකයින් දෙදෙනා වෙනුවෙන් වන්දි ගෙවීමට හා එම පවුල්වල සාමාජිකයින් වෙත රැකියා අවස්ථා 2 ක් ලබාදීමට තීරණය කර තිබේ. ලංකා ඛනිජ තෙල් නීතිගත සංස්ථාවේ අධ්‍යක්ෂ මණ්ඩලය විසින් මෙම තීරණය ගෙන ඇති බව සඳහන්ය. ජීවිතක්ෂයට පත්වු සේවකයින් දෙදෙනාගේ තනතුර උසස් කොට ඊට අනුකූලව වසර 5 ක වැටුප් හෝ ඔවුන්ගේ විශ්‍රාම කාලය තෙක් ඉදිරි සේවා කාලයට අදාළ වැටුප් වන්දි ලෙස ඔවුන්ගේ පවුල්වලට ලබාදීමට තීරණය කර ඇත. එමෙන්ම ඔවුන්ගේ පවුල්වල දරුවෙකුට හෝ භාර්යාවට සපුගස්කන්ද තෙල් පිරිපහදුවේ රැකියා අවස්ථා 2 ක් ලබාදීමට අධ්‍යක්ෂ මණ්ඩලය තීරණය කර ඇති බව ඛනිජ තෙල් කර්මාන්ත අමාත්‍යාංශය සඳහන් කළේය. මීට අමතරව හදිසි අනතුරින් තුවාල ලබා දැනට නේවාසිකව ප්‍රතිකාර ලබන සේවකයින් සඳහා ඛනිජ තෙල් නීතිගත සංස්ථාවේ වියදමින් සියලු වෛද්‍ය පහසුකම් සැලසීමට ද පියවර ගන්නා බව සඳහන්ය. අනතුර සිදුවන අවස්ථාවේ එම ස්ථානයේ සිටි සියලුම සේවකයින් වෛද්‍ය පරීක්ෂණයට ලක් කිරීමටත් අනතුරට ලක්වූවන් බේරාගැනීමට ඉදිරිපත් වු සේවකයින් හට තිළිණ ප්‍රදානයක් සිදුකිරීමටත් ඛනිජ තෙල් නීතිගත සංස්ථා අධ්‍යක්ෂ මණ්ඩලය තීරණය කර ඇත.", "URL": "https://sinhala.adaderana.lk/news.php?nid=29434", "Category": null, "Parent URL": null}