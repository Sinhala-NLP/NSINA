{"Source": "Adaderana", "Timestamp": "August 9, 2011 09:43 am", "Headline": "සිමෙන්ති තොගය නිදහස් කරන්න ප්‍රමිති සහතිකය දෙන්න බෑ", "News Content": "ආනයනය කරන ලද සිමෙන්ති බෑග් තොගය වරායෙන් නිදහස් කිරීම සඳහා අවශ්‍ය ප්‍රමිති සහතිකය ලබාදිය නොහැකි බව ශ්‍රී ලංකා ප්‍රමිති ආයතනය පවසයි. අදාළ සිමෙන්ති තොගය ආනයනය කර ඇත්තේ ශ්‍රී ලංකා ප්‍රමිති ආයතනය විසින් එස්.එල්.එස් ලාංඡනය තාවකාලිකව අත්හිටුවා ඇති වෙළෙඳ ලකුණ දරණ ආයතනයකින් බව එම ආයතනයේ අධ්‍යක්ෂ ජනරාල් ආචාර්ය එල්.එන්.සේනවීර මහතා සඳහන් කරයි. කිලෝග්‍රෑම් 50 බැගින් වූ සිමෙන්ති බෑග් ලක්ෂයක් වන මෙම සිමෙන්ති තොගය ශ්‍රී ලංකා සමූපකාර මණ්ඩලය විසින් ආනයනය කර තිබේ. අදාළ ආයතනය දිනකට මෙට්‍රික් ටොන් 14, 000 ක් සිමෙන්ති නිෂ්පාදනය කරන බවත්, රටවල් 20 ට සිමෙන්ති අපනයනය කරන ආයතනයක් බවත් මෙම උද්ගතව ඇති අර්බුදකාරී තත්ත්වය සම්බන්ධයෙන් අද දෙරණ ශ්‍රී ලංකා සමූපකාර මණ්ඩලයෙන් සහ ශ්‍රී ලංකා ප්‍රමිති ආයතනයෙන් කළ විමසීමකදී ඒ පිළිබඳව අද දෙරණට අදහස් දැක්වූ ශ්‍රී ලංකා සමූපකාර මණ්ඩලයේ සභාපති බන්දු රණවක මහතා සඳහන් කළේය. එවැනි ආයතනයක ප්‍රමිතිය නොමැති නම් ලෝක‍යේ රටවල් සිමෙන්ති මිලදී නොගන්නා බවත්, හැකිනම් සමූපකාර මණ්ඩලය ඉදිරියේ ප්‍රමිතිය පිළිබඳව පරීක්ෂා කර ප්‍රමිතියට නොගැළපෙන බව පෙන්නුම් කරන ලෙසට අභියෝග කරන බවත් ඒ මහතා අවධාරණය කළේය. සමුපකාර සංවිධානයක් ලෙස ප්‍රමිතියෙන් අඩු සිමෙන්ති වෙළඳපොළට නිකුත්කිරීමේ කිසිදු අවශ්‍යතාවයක් නොමැති බවත්, සිමෙන්ති හිඟයක් මවාපෑමේ අරමුණින් මෙම ක්‍රියාව සිදුවන බවත් එහු වැඩිදුරටත් පෙන්වා දුන්නේය. එහෙත් වලංගු බලපත්‍රයක් ලබාදුන්නද තත්ත්වය පිළිබඳව අඛණ්ඩව පරීක්ෂා කිරීමේදී අදාළ ප්‍රමිතිය නොමැති නිසා බලපත්‍රය තාවකාලිකව අත්හිටුවා ඇති බවත්, ඒ සම්බන්ධව අවශ්‍ය පියවර ගන්නා ලෙස අදාළ සමාගමට දැනුම් දුන් බවත් ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් ආචාර්ය එල්.එන්.සේනවීර මහතා පවසයි. නමුත් එම ආයතනයේ අවලංගුතාවය පැවතියදී මෙම සිමෙන්ති තොගය ගෙන්වීම නිසා මෙම ගැටලු පැනනැගී ඇති බව ඒ මහතා පෙන්වා දුන්නේය. සිමෙන්ති හිඟයක් පැවතියද වගකීමකින් තොරව භාණ්ඩ නිදහස් කළ නොහැකි බව ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=17942", "Category": null, "Parent URL": null}