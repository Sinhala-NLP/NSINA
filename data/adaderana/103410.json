{"Source": "Adaderana", "Timestamp": "January 31, 2019 08:31 am", "Headline": "කුෂ් තොගයක් සමඟ ඉරාන ජාතික කතක් අල්ලයි", "News Content": "කුෂ් (Kush) නැමැති වඩාත් වැඩි දියුණු කරන ලද ව්දේශීය නිෂ්පාදිත හයිබ්‍රීඩ් ගංජා තොගයක් රැගෙන ශ්‍රී ලංකාවට පැමිණි ඉරාන ජාතික කාන්තාවක් කටුනායක ගුවන් තොටුපළේ දී පොලිස් මත්ද්‍රව්‍ය නාශක අංශයේ නිලධාරීන් පිරිසක් විසින් අත්අඩංගුවට ගෙන තිබේ. අදාළ කාන්තාව 24 හැවිරිදි ඉරාන ජාතික ගෘහ නිර්මාණ ශිල්පිනියකි. උතුරු පාකිස්තානය සහ ඇෆ්ගනිස්තානය අතර පිහිටි හින්දුකූෂ් කදුවැටිය ආශ්‍රිතව වැවෙන මෙම ගංජා විශේෂය 1970 දශකයේ දී සොයා ගැනීමෙන් අනතුරුව ඒවාට මෙසේ කුෂ් යන නාමය යොදා ඇති බව පොලිස් මත්ද්‍රව්‍ය නාශක අංශයේ උසස් නිලධාරීවරයෙකු පැවසීය. මෙම කාන්තාව ඉරානයේ සිට කටාර් රාජ්‍යයේ දෝහා වෙත පැමිණ, එතැන් සිට ශ්‍රී ලන්කන් ගුවන් සේවයේ යූ.එල්.- 668 දරන ගුවන් යානයෙන් අද(31) අළුයම 1.07 ට කටුනායක ගුවන් තොටුපළ වෙත පැමිණ තිබුණ. ඇය විසින් රැගෙන එනු ලැබූ ගමන් මල්ලේ ව්‍යාජ පතුලක රුපියල් ලක්ෂ පහක් පමණ වටිනා ග්‍රෑම් 400 ක් බර මෙම ගංජා තොගය සගවා ගෙන සිටියදී පොලිස් මත්ද්‍රව්‍ය නාශක අංශයේ නිලධාරීන් ඒවා සොයාගෙන අත් අඩංගුවට ගෙන තිබේ . මෙම ගංජා ඉරානයේ ගෘහ ආශ්‍රිතව වගා කෙරෙන්නක් වන අතර, ඒවා ශ්‍රී ලංකාවේ මෙතෙක් අලෙවි කරන ගංජා වලට වඩා රසයෙන්, සුවදින් සහ මත් වීමේ ගුණාත්මකභාවයෙන් වැඩි දියුණු කර ඇති බව පොලිස් මත්ද්‍රව්‍ය නාශක අංශයේ ප්‍රකාශකවරයෙකු පැවසීය. මෙම කාන්තාව මෙසේ ශ්‍රී ලංකාවට පැමිණි මුල් අවස්ථාව මෙය වන අතර, මේ වර්ගයේ ගංජා තොගයක් ශ්‍රී ලංකාවේ දී අත්අඩංගුවට ගත් ප්‍රථම අවස්ථාව ද මෙය බවත්, මෙම වර්ගයේ ගංජා සඳහා ශ්‍රී ලාංකිකයන් ඇබ්බැහි වුවහොත් ඔවුන් එවායින් මුදවා ගැනීම මහත් අසීරු කාර්යයක් විය හැකි බවද එම ප්‍රකාශකවරයා වැඩිදුරටත් සදහන් කළේය. මෙම කාන්තාව අද දින මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, පොලිස් මත්ද්‍රව්‍ය නාශක අංශයේ නිලධාරීන් මේ පිළිබඳව වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=103410", "Category": null, "Parent URL": null}