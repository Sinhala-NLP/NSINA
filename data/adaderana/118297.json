{"Source": "Adaderana", "Timestamp": "September 4, 2019 08:59 pm", "Headline": "රටට ආදරය කරන පිරිස නිවැරදි තීන්දුවකට එළැඹිය යුතුයි-ජනපති", "News Content": "රටට ආදරය කරන දේශපාලනඥයන්, විද්වතුන් මෙන්ම ආගමික නායකයන් ප්‍රමුඛ සමස්ථ ජනතාව රට වෙනුවෙන් නිවැරදි තීන්දුවක් ගනිමින් රටත්, ජනතාවත් බෙරාගැනීමට කඩිනමින් ඒකරාශී වියයුතු බව ජනාධිපතිවරයා පවසයි. වර්තමානයේ රට මුහුණදී ඇති දේශපාලන, ආර්ථීක සහ සමාජ අභියෝග දෙස බැලීමේදී ඉතා කෙටි කලකින් අපේක්ෂා නොකළ මහා අගාධයකට රට ඇදවැටෙනු ඇති බව සඳහන් කළ ජනාධිපතිවරයා එම අභියෝගයෙන් රට බේරාගත හැක්කේ රටට ආදරය කරන පිරිසකගේ එකතුවකින් බව ද කියා සිටියේය. ජනාධිපති මෛ‍ත්‍රීපාල සිරිසේන මහතා මේ බව ප්‍රකාශ කළේ අද (04) පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති ජනාධිපති නීතිඥ ආචාර්ය විජයදාස රාජපක්ෂ මහතාගේ ''පන්හිඳක විප්ලවය”උත්සවයට එක්වෙමිනි. ජනාධිපති නීතිඥ ආචාර්ය විජයදාස රාජපක්ෂ මහතා විසින් රචනාකරන ලද \"රාජ්‍ය පාලනයේ විකාශනය සහ ශ්‍රී ලංකාවේ අනාගතය” \"අවනඩුව සහ \" අතුරුදන් අපේක්ෂකයාගේ අභිරහස” ග්‍රන්ථ ත්‍රිත්වය සහ \"පෙම්පවුර” සහ '' සියුමැලි මල” සංයුක්ත තැටි ද්විත්වය එළිදැක්වීම වෙනුවෙන් මෙම උත්සවය පැවැත්විණි. නීතිඥවරයෙකු, දේශපාලනඥයෙකු ලෙස ඉටුකරන භූමිකාවට අමතරව කලා ක්ෂේත්‍රය වෙනුවෙන් ද විජයදාස රාජපක්ෂ මහතා ඉටු කරන මෙහෙවර මෙහිදී ජනාධිපතිතුමාගේ පැසසුමට ලක් විය. ග්‍රන්ථ ත්‍රිත්වයේ සහ සංයුක්ත තැටි ද්විත්වයේ මුල්පිටපත් වියජදාස රාජපක්ෂ මහතා විසින් ජනාධිපතිවරයා වෙත පිළිගැන්විය. මල්වතු, අස්ගිරි අනුනායක හිමිවරුන් ප්‍රමුඛමහා සංඝරත්නය ද විපක්ෂ නායක මහින්ද රාජපක්ෂ මහතා ඇතුථ මැතිඇමතිවරු සහ නීති ක්ෂේත්‍රයේ මෙන්ම කලා ක්ෂේත්‍රයේ ආරාධිතයන් රැසක් මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=118297", "Category": null, "Parent URL": null}