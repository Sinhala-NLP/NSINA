{"Source": "Adaderana", "Timestamp": "October 24, 2016 04:21 pm", "Headline": "  පෙත්සම සලකා බැලීම කල් යයි", "News Content": "මෑත කාලයේ උතුරු පළාතේ බෞද්ධ විහාරස්ථානවලට ප්‍රහාර එල්ල කිරීම වැලැක්වීමට කටයුතු නොකිරීම හේතුවෙන් සිය මූලික අයිතිවාසිකම් කඩවන බවට ප්‍රකාශයක් කරන ලෙස ඉල්ලා ගොණු කළ පෙත්සමක් සලකා බැලීම ශ්‍රේෂ්ඨාධිකරණය ලබන වසර දක්වා කල්දමා තිබේ.නීතිඥවරයෙකු විසින් ගොණු කර තිබූ අදාළ පෙත්සමෙන් නීතිපතිවරයා උතුරු පළාත් ප්‍රධාන අමාත්‍යවරයා සහ නීතිය හා සාමය පිළිබඳ අමාත්‍යවරයා වගඋත්තරකරුවන් ලෙස නම් කර තිබේ.පෙත්සම්කරු පෙන්වා දෙන්නේ උතුරු පළාතේ බුදු පිළිම සහ බෞද්ධ විහාරස්ථානවලට ප්‍රහාර එල්ල වුවද රජය ඒවා වැලැක්වීමට නිසි පියවර ගෙන නොමැති බවයි.පෙත්සම අද(24) කැඳවූ අවස්ථාවේ උතුරු පළාතේ ප්‍රධාන අමාත්‍යවරයා වෙනුවෙන් පෙනී සිටි නීතිඥවරුන් ප්‍රකාශ කළේ වගඋත්තරකරු වෙනුවෙන් පෙනී සිටින නීතිඥවරයා විදෙස් ගතව ඇති බැවින් පෙත්සම සලකා බැලීම කල් දමන ලෙසයි.ඒ අනුව ලබන ජනවාරි 24 වනදා අදාළ පෙත්සම සලකා බැලීමට ශ්‍රේෂ්ඨාධිකරණය තීරණය කර තිබේ.", "URL": "https://sinhala.adaderana.lk/news.php?nid=65367", "Category": null, "Parent URL": null}