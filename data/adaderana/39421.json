{"Source": "Adaderana", "Timestamp": "December 8, 2013 01:47 pm", "Headline": "ජිනීවා මානව හිමිකම් සමුළුවට පෙර අපේ පනත සංශෝධනය කරනවා", "News Content": "ලබන වසරේ ජීනීවා මානව හිමිකම් සමුළුවට පෙර ශ්‍රී ලංකා මානව හිමිකම් කොමිෂන් සභා පනත සංශෝධනය කිරීමට පියවර ගන්නා බව එහි කොමසාරිස් ආචාර්ය ප්‍රතිභා මහානාමහේවා මහතා පවසයි. ඔහු සඳහන් කළේ අදාළ නව සංශෝධන මේ වන විට ජනාධිපතිවරයාට සහ අධිකරණ අමාත්‍යවරයාට භාර දී ඇති බවයි. 1996 වසරේ සම්මත කරන ලද ශ්‍රී ලංකා මානව හිමිකම් කොමිෂන් සභා පනත මේ වන විට යාවත්කාලීන කළ යුතු බව ප්‍රතිභා මහානාමහේවා මහතා පවසයි. දැනට පවතින පනත මඟින් සිදු කළ හැක්කේ නිර්දේශ ඉදිරිපත් කිරීම පමණක් බැවින් සෘජු බලපෑම් එල්ල කිරීමට හැකි පරිදි පනත සංශෝධනය කිරීමට නියමිතය. මෙම සංශෝධන සම්මත කිරීම තුළින් ශ්‍රී ලංකාවට එරෙහිව එල්ල වන මානව හිමිකම් චෝදනා වලට පිළිතුරු ලබා දිය හැකි බව ප්‍රතිභා මහානාමහේවා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=39421", "Category": null, "Parent URL": null}