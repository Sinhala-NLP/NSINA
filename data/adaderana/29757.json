{"Source": "Adaderana", "Timestamp": "December 6, 2012 04:07 pm", "Headline": "විපක්ෂයේ තේරීම් කාරක සභා වර්ජන කතාව බොරු", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝශාභි‍යෝගය විභාග කරන පාර්ලිමේන්තු තේරීම්කාරක සභාව මේ වන විට රැස්ව තිබේ. අද (06) පස්වරු 2.00 ට පමණ තේරීම් කාරක සභාව හමුවේ පෙනී සිටීම සඳහා අගවිනිසුරුවරිය පාර්ලිමේන්තු සංකිර්ණය වෙත පැමිණි බව අද දෙරණ වාර්තාකරු සඳහන් කළේය. ශ්‍රේෂ්ඨාධිකරණයේ සිට ඇය පාර්ලිමේන්තු සංකිර්ණයට පැමිණ තිබේ. දෝශාභියෝගය විභාග කිරීම සඳහා තේරීම් කාරක සභාව රැස්වන තෙවන අවස්ථාව මෙයයි. මේ අතර විපක්ෂයේ සාමාජිකයින් තේරීම් කාරක සභාවෙන් ඉවත් වන බවට පළවූ වාර්තා අසත්‍ය සහ පදනම් විරහිත බව කමිටු සාමාජික එක්සත් ජාතික පක්ෂ පාර්ලිමේන්තු මන්ත්‍රී ජෝන් අමරතුංග මහතා පවසයි. පාර්ලිමේන්තු තේරීම් කාරක සභාවෙන් විපක්ෂයේ සාමාජිකයින් කිසි ලෙසකින් හෝ ඉවත් නොවන බව හෙතෙම සඳහන් කළේය. තේරීම් කාරක සභාවෙන් විපක්ෂ සාමාජිකයින් ඉවත් වුවහොත් එහි දැනට පවතින ස්වාධීනත්වයත් ගිලිහී යා හැකි බව ඔහු පෙන්වාදෙයි. තේරීම් කාරක සභාව තුළ සිටිමින් එහි කටයුතු ඉදිරියට පවත්වාගෙන යාම සඳහා සහය ලබා දෙන අතර කමිටුවේ තීන්දුව සාධාරණ හා නිවැරදිව ලබාදීමට හැකි වාතාවරණය සකස් කරන ලෙස ආණ්ඩුවෙන් ඉල්ලා සිටින බව මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29757", "Category": null, "Parent URL": null}