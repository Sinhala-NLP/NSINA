{"Source": "Adaderana", "Timestamp": "August 8, 2019 08:36 pm", "Headline": "අවුරුදු 100ක් පරණ සංචාරක බංගලාවක ගින්නක්", "News Content": "හැටන්, නොර්වුඩ්, ග්ලැන්කන් ප්‍රදේශයේ පිහිටි රාජ්‍ය බැංකුවක් සතු සංචාරක බංගලාවක් අද(08) පස්වරු 6.30ට පමණ ගින්නක් හටගෙන විනාශ වි ඇති බව නොර්වුඩ් පොලීසිය පැවසීය. දික්ඔය මුලික රෝහල අසල සහ කාසල්රි ජලාශයට ඉහළින් පිහිටි මෙම සංචාරක බංගලාවේ උඩු මහලින් ගින්න හටගෙන පසු පහල මහල දක්වා පැතිර ආ බව පොලීසිය සඳහන් කළේය. සංචාරක බංගලාව ගිනි ගන්නා අවස්තාවේ එහි කිසිදු අයෙකු නොසිටි බවත්, ගින්න සිඝ්‍රයෙන් පැතිර ගිය බව පොලිසිය පැවසුවේ. පැතිර යමින් පැවති ගින්න පාලනය කිරිම සදහා හැටන් දික්ඔය නගර සභාවේ ගිනි නිවන ඒකකය, නොර්වුඩ් පොලීසිය සහ ප්‍රදේශවාසින් දැඩි උත්සහයක නිරත වි ගින්න පාලනය කිරීමට සමත් විය. සුදු අධිරාජ්‍යයවාදින් විසින් එවකට ඉදි කරන ලද මෙම සංචාරක බංගලාව වසර 100 කට වඩා ඉපැරණි අතර එම සංචාරක බංගලාව වර්තමානයේ රාජ්‍ය බැංකුවක් සතු දේපලක් බව පැවසෙන්නේ. ගින්නට හේතුව මෙතෙක් අනාවරණය වි නොමැති අතර ගින්නෙන් සිදුවු අලාභය ද මෙතෙක් තක්සේරු කර නොමැත. ගින්න පිළිබඳව නොර්වුඩ් පොලීසිය පරික්ෂණ පවත්වයි.", "URL": "https://sinhala.adaderana.lk/news.php?nid=116113", "Category": null, "Parent URL": null}