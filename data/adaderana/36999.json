{"Source": "Adaderana", "Timestamp": "August 29, 2013 08:31 pm", "Headline": "අල්ලසෙන් අධ්‍යාපනය පළමු තැනට - අධ්‍යාපන ඇමති ලැජ්ජා විය යුතුයි", "News Content": "අල්ලස් කොමිසමට ලැබී ඇති පැමිණිලිවලින් අධ්‍යාපන ක්ෂේත්‍රය පළමු තැනට පැමිණීම ගැන අධ්‍යාපන ඇමතිවරයා ලැජ්ජා විය යුතු බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා පවසයි. ඔහු විසින් නිකුත් කළ මාධ්‍ය නිවේදනයක දැක්වෙන්නේ පොලීසියට එරෙහිව ලැබී ඇති පැමිණිලි සංඛ්‍යාවද අභිබවා අධ්‍යාපන ක්ෂේත්‍රයට අදාළ පැමිණිලි සංඛ්‍යාව ඉහළ ගොස් ඇති බවයි. එකී නිවේදනය වැඩිදුරටත් පහත පරිදිය. අල්ලස් හා දූෂණ කොමිසමට ලැබී ඇති පැමිණිලිවලින් අධ්‍යාපන ක්ෂේත‍්‍රය පළමු තැන ගැනීම පිළිබඳව අධ්‍යාපන ඇමතිවරයා ලැජ්ජා විය යුතුය මේ වන විට අල්ලස් හා දූෂණ කොමිසමට ලැබී ඇති පැමිණිලි 1545 න් වැඩිම පැමිණිලි ප‍්‍රමාණයක් ලැබී ඇත්තේ අධ්‍යාපන ක්ෂේත‍්‍රය සම්බන්ධයෙනි. එනම් පැමිණිලි 263 ක් අධ්‍යාපන ක්ෂේත‍්‍රයට අදාළව ලැබී ඇති අතර පොලීසියට අදාළව ලැබී ඇත්තේ පැමිණිලි 184 කි. ඒ අනුව වැඩිම පැමිණිලි ලැබූ ආයතනය බවට අධ්‍යාපන අමාත්‍යාංශය පත්වී ඇත. අධ්‍යාපන ක්ෂේත‍්‍රයේ පවතින මෙම දූෂිත තත්වය වැළැක්වීමට නිසි වැඩපිළිවෙළක් අධ්‍යාපන අමාත්‍යවරයා විසින් නොයෙදීම මෙම තත්වයට හේතු වී ඇත. විශේෂයෙන් අධ්‍යාපන ක්ෂේත‍්‍රයේ විවිධ කටයුතු සඳහා නීත්‍යානුකූල ලෙස මුදල් එකතු කිරීමේදී ඒ සම්බන්ධයෙන් විධිමත් කි‍්‍රයාමාර්ගයන් අනුගමනය නොකිරීම මෙම තත්ත්වයට හේතු වී ඇත. පාසල්වලට ළමුන් ඇතුළත් කිරීමේදී විවිධාකාරයෙන් මුදල් එකතු කළ අවස්ථාවලදී සිදු කරන පැමිණිලි සම්බන්ධයෙන් අධ්‍යාපන අමාත්‍යාංශය කිසිදු කි‍්‍රයාමාර්ගයක් නොගත්තා පමණක් නොව එවැනි කටයුතු දිරි ගැන්වෙන ආකාරයට කටයුතු ද කර තිබුණි. විශේෂයෙන් මෙවර උසස් පෙළ පන්තිවලට සිසුන් ඇතුළත් කිරීමේදී විවිධාකාරයෙන් මුදල් එකතු කිරීම් සිදු කළ අතර එම මුදල් එකතු කිරීම උසස් පෙළට සිසුන් ඇතුළත් කිරීම සම්බන්ධයෙන් නිකුත් කර ඇති 2008/17 චක‍්‍රලේඛය අමු අමුවේ උල්ලංඝණයක් කිරීමක් බවට පැමිණිලි කර තිබියදීත් ඒ සම්බන්ධයෙන් කිසිදු කි‍්‍රයාමාර්ගයක් නොගැනුණි. එසේම අධ්‍යාපන අමාත්‍යාංශය තුළ විගණන ඒකකයක්, විමර්ශන ඒකකයක්, විශේෂ විමර්ශන ඒකකයක් තිබියදී එම ඒකකවල නිර්දේශ කි‍්‍රයාවට නොනැඟීම හා සමහර පරීක්ෂණ සම්බන්ධයෙන් දක්වන උදාසීන භාවයද මෙම තත්වයට හේතු වී ඇත. ප‍්‍රධාන පෙළේ පාසල් සම්බන්ධයෙන් සිදු කරන පැමිණිලිවලදී නිසි පරීක්ෂණවලින් තොරව පැමිණිලි කරුවන් දඩයම් කරන අධ්‍යාපන අමාත්‍යාංශයේ පිළිවෙත නිසා දූෂිත තත්ත්වයන් පිළිබඳව පැමිණිලි නොකෙරන තත්ත්වයක් ඇති කිරීම ද මෙයට හේතුවකි. අධ්‍යාපන ක්ෂේත‍්‍රය අල්ලස් හා දූෂණ කොමිසමට ලැබෙන පැමිණිලි අතින් මුල් තැනට පැමිණීම පිළිබඳව අධ්‍යාපන ඇමතිවරයා ලැජ්ජා විය යුතු අතර ඒ හරහා අධ්‍යාපන අමාත්‍යාංශයේ කඩා වැටීම ද මනාව දිස්වෙන බැවින් මේ තත්ත්වයන්ට එරෙහිව රජය වහා පියවර ගත යුතු බව අප අවධාරණය කරමු. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=36999", "Category": null, "Parent URL": null}