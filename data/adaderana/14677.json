{"Source": "Adaderana", "Timestamp": "March 7, 2011 01:27 pm", "Headline": "ඩීසල් මිල වැඩිවුණොත් බස් ගාස්තු වැඩිකරන්න වෙනවා", "News Content": "බස් ගාස්තු ජාතික ප්‍රතිපත්තියට අනුව මේ වසරේ ජූනි පළමුවැනිදාට සිට අනිවාර්ය බස් ගාස්තු සංශෝධනයක් සිදුවිය යුතු බව සමස්ත ලංකා පෞද්ගලික බස් සමාගම් සම්මේලනය පවසයි. කෙසේ වුවත් එම කාල සීමාව අතර තුර යම් හෙයකින් ඩීසල් මිල යළි වැඩිවුවහොත් ජූනි පළමුවැනිදාට පෙර බස් ගාස්තු වැඩිවීමක් සිදුවිය යුතු බව එහි සභාපති ස්ටැන්ලි ප්‍රනාන්දු මහතා සදහන් කළේය. සංස්ථාවේ තෙල් භාවිතය තුළින් පවත්නා ගාස්තු මට්ටම පවත්වාගෙන යාමට එකඟ බව මේ සම්බන්ධයෙන් වැඩිදුරටත් පැහැදිලි කරන ස්ටැන්ලි ප්‍රනාන්දු මහතා කියා සිටියේය. මීට පෙර ඉන්දීය තෙල් සමාගම මගින් තෙල් මිල ඉහළ නැංවුවද ලංකා ඛනිජ තෙල් සංස්ථාව පවතින නිසා බස් ගාස්තු ඉහළ නැංවීමට අවශ්‍ය නොවූ බව ඔහු පෙන්වාදුන්නේය නමුත් ඩීසල් මිලෙහි ඉහළ යාමක් සිදුවුවහොත් එහි වෙනසක් සිදුවන බව හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14677", "Category": null, "Parent URL": null}