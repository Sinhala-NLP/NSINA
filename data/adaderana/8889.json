{"Source": "Adaderana", "Timestamp": "June 8, 2010 01:42 pm", "Headline": "වැඩියෙන් වවන්න-අඩුවෙන් කන්න", "News Content": "වැඩියෙන් වවා අඩුවෙන් ආහාරයට ගන්නා ලෙස සෞඛ්‍ය අමාත්‍ය මෛත්‍රීපාල සිරිසේන මහතා ජනතාවගෙන් ඉල්ලා සිටියි. තමන් කෘෂිකර්ම අමාත්‍යවරයාව සිටියදී වැඩියෙන් වවා වැඩියෙන් ආහාරයට ගන්නා ලෙස කියා සිටියදී දැන් සෞඛ්‍ය අමාත්‍යවරයා ලෙස සෞඛ්‍යයට හිතකර ලෙස එකී තේමා පාඨය වෙනස් විය යුතු බවද කියා සිටියේය. අද පදනම් ආයතනයේ පැවති\"ශ්‍රී ලංකාවේ ජාතික පෝෂණ ප්‍රතිපත්තිය\"එළිදැක්වීමේ අවස්ථාවට එක්වෙමින් ඇමතිවරයා මේ බව සඳහන් කළේය. මෙම පෝෂණ ප්‍රතිපත්තිය සකස් කිරීමට මුලපිරූ හිටපු සෞඛ්‍ය අමාත්‍ය අමාත්‍ය නිමල් සිරිපාලද සිල්වා මහතාට තමන් ස්තූතිවන්ත වන බවද ඔහු පැවසීය. මෙරට යෞවන යෞවනියන්ගේ සහ කාන්තාවන්ගේ පෝෂණ තත්ත්වය සතුටුදායක නොවන බවත් දිස්ත්‍රික් 9 ක සිදුකළ සමීක්ෂණයකදී මේ තත්ත්වය අනාවරණය වී ඇති බව ත් අමාත්‍යවරයා කියා සිටියේය. ප්‍රතිපත්ති හා ප්‍රකාශන කෙතරම් එළිදැක්වුව ද ප්‍රායෝගිකව ක්‍රියාත්මක නොවන්නේ නම් ඉන් කිසිදු ඵලක් නොවන බව ද සෞඛ්‍ය ඇමතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8889", "Category": null, "Parent URL": null}