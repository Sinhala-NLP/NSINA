{"Source": "Adaderana", "Timestamp": "July 27, 2012 02:29 pm", "Headline": "සරත් ෆොන්සේකා මහතාට එරෙහි නඩුවක් කල්යයි", "News Content": "2010 ජනාධිපතිවරණ සමයේදි හමුදාවෙන් පළා ගිය සෙබළුන් 10 දෙනෙකුට වැටුප් හා නවාතැන් ලබාදී රාජපාක්ෂික භා‍වයෙන් ඉවත් කිරීමට කටයුතු කිරීම සම්බන්ධයෙන් හිටපු හමුදාපති සරත් ෆොන්සේකා මහතාට හා ඔහුගේ ලේකම් සේනක සිල්වා මහතාට එරෙහිව නීතිපතිවරයා විසින් පවරා තිබු නඩුව කැඳවීම අගෝස්තු මස 24 වැනිදා දක්වා කල් තැබීමට කොළඹ මහාධිකරණය අද (27) තිරණය කර තිබේ. මෙම සිද්ධියට අදාළ නඩුව කැඳවු අවස්ථාවේදි දැනට ඇප මත මුදා හැර සිටින විත්තිකරුවන් වන සරත් ෆොන්සේකා මහතා සහ සේනක ‍සිල්වා මහතා අධිකරණය හමුවේ පෙනී සිටින ලදි. මෙම නඩුව අද කැඳවනු ලැබුවේ කොළඹ මහාධිකරණ විනිසුරු බන්දුල අතපත්තු මහතා ඉදිරියේදිය. මෙම නඩුව විභාග කරන පුර්වගාමී විනිසුරුවරයා වන කොළඹ ප්‍රධාන මහාධිකරණ විනිසුරු සුනිල් රාජපක්ෂ මහතා නිවාඩු මත අද දින අධිකරණය හමුවේ පෙනි නොසිටි බැවින් අදාළ නඩු විභාගය කල් තැබීමටයි මහාධිකරණ විනිසුරු බන්දුල අතපත්තු මහතා තීරණය කරන ලදි. එමෙන්ම නඩුව යලි කැඳවන අගොස්තු මස 24 වැනිදා එම නඩුවේ පැමිණිල්ලේ සාක්ෂිකාරයින්ට ද අධිකරණය හමුවේ පෙනි සිටින ලෙස මහාධිකරණය නියෝග කරනු ලැබීය.", "URL": "https://sinhala.adaderana.lk/news.php?nid=26112", "Category": null, "Parent URL": null}