{"Source": "Adaderana", "Timestamp": "August 2, 2018 12:56 pm", "Headline": "විපක්ෂයේ ආධාරකරුවන් උද්ඝෝෂණයක", "News Content": "සිම්බාබ්වේ හරාරේ අගනුවරදී එරට විපක්ෂයේ ආධාරකරුවන් උද්ඝෝෂණයක නිරතවී තිබේ. එහිදී සිදුවූ වෙඩිතැබීම්වලින් පුද්ගලයින් තිදෙනෙකු ජීවිතක්ෂයට පත්ව ඇති බවද සඳහන් වෙයි. සිම්බාබ්වේ වත්මන් පාලක පක්ෂය වන සානු පී එෆ් පක්ෂය මැතිවරණ වංචාවක් සිදු කර ඇති බවට චෝදනා කරමින් එරට විපක්ෂය උද්ඝෝෂණයක නිරත විය. එය මුගාබේ පාලනය යටතේ පැවති අඳුරු සමය සිහිගන්වන බව විපක්ෂයේ පිරිසක් එහිදී ප්‍රකාශ කළේය. හරාරේ අගනුවර පැවැති උද්ඝෝෂණය ඉතා ප්‍රචණ්ඩකාරී වූ අතර උද්ඝෝෂකයින් විසින් ස්ථාන කිහිපයක ගිනි තැබීම්ද සිදු කර තිබුණා. මේ හේතුවෙන් නගරයේ මාර්ග රැසක්ද අවහිරවී තිබූ බව සඳහන් වෙයි. කලහකාරී ලෙස හැසිරුණු පිරිසක් විසුරුවා හැරීම සඳහා පොලිසිය විසින් ජල හා කඳුළු ගෑස් ප්‍රහාර එල්ල කර තිබේ. මේ අතර උද්ඝෝෂකයින් විසුරුවා හැරීම සඳහා හමුදා සාමාජිකයින් යෙදවීමත් සමග වෙඩි තැබීම් කිහිපයක්ද සිදුව ඇති බව වාර්තා වෙයි. ඉන් පුද්ගලයින් තිදෙනෙකු පමණ මියගොස් ඇති බවද විදෙස් වාර්තා සඳහන් කළේය. මේ අතර ට්විටර් සටහනක් තබමින් එරට වත්මන් ජනාධිපති එමර්සන් ම්නන්ගග්වා පවසන්නේ මෙය පළමුවෙන් ජනතාවගේ ආරක්ෂාව ගැන සිතා ඉවසීමෙන් කටයුතු කල යුතු අවස්ථාවක් බවයි. එමෙන්ම සාමකාමීව කටයුතු කරන ලෙසද ඔහු උද්ඝෝෂකයින්ගෙන් ඉල්ලා තිබේ.", "URL": "https://sinhala.adaderana.lk/news.php?nid=93672", "Category": null, "Parent URL": null}