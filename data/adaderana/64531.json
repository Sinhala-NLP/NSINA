{"Source": "Adaderana", "Timestamp": "September 29, 2016 11:27 am", "Headline": "  බම්බලපිටි ව්‍යාපාරිකයාගේ ඝාතනය-සැකකරුවන් යළි රිමාන්ඩ්", "News Content": "බම්බලපිටිය ප්‍රදේශයේ ව්‍යාපාරිකයෙකු පැහැරගෙන ගොස් ඝාතනය කිරීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි සැකකරුවන් ලබන 13 වෙනිදා දක්වා යළි රක්ෂිත බන්ධනාගාර ගත කර තිබේ.අද දෙරණ අධිකරණ වාර්තාකරු පැවසුවේ සැකකරුවන් 09 දෙනෙකු අද(29) අධිකරණයට ඉදිරිපත් කිරීමෙන් අනතුරුව යළි රක්ෂිත බන්ධනාගාර ගත කළ බවයි.කොළඹ අතිරේක මහේස්ත්‍රාත් නිශාන්ත පීරිස් මහතා විසින් එම නියෝගය ලබාදී තිබේ.මොහොමඩ් සුලෙයිමාන් නැමැති මෙම ව්‍යාපාරිකයා පසුගිය අගෝස්තු 22 වනදා රාත්‍රී සිය නිවස අසළදී කිසියම් පිරිසක් විසින් පැහැරගෙන ගොස් තිබූ අතර ඉන් දින කිහිපයකට පසු ඔහුගේ මළ සිරුර මාවනැල්ල ප්‍රදේශයේ ලඳු කැලෑවක තිබී සොයාගැණුනි.එහිදී කොළඹ අපරාධ කොට්ඨාසය ඝාතනය සම්බන්ධයෙන් සිදුකළ පරීක්ෂණවල ප්‍රතිඵලයක් ලෙස සිද්ධියට අදාළ සැකකරුවන් 09 දෙනෙකු අත්අඩංගුවට ගැණුනි.මෙම ඝාතනයේ ප්‍රධාන සැකකරු ලෙස හඳුනාගැණුනේ අදාළ ව්‍යාපාරිකයාගේ ගිණුම් සහායකයා ලෙස කටයුතු කළ පුද්ගලයායි.ඝාතනයට සහාය දැක්වූ කොළඹ ප්‍රදේශයේ කම්කරුවන් කිහිපදෙනෙකු සහ ප්‍රධාන සැකකරුගේ මිතුරන් කිහිපදෙනෙකු සෙසු සැකකරුවන් ලෙස පොලීසිය විසින් අත්අඩංගුවට ගැණුනි.", "URL": "https://sinhala.adaderana.lk/news.php?nid=64531", "Category": null, "Parent URL": null}