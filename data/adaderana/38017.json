{"Source": "Adaderana", "Timestamp": "October 9, 2013 11:29 am", "Headline": " අක්‍රමිකතාවක් නෑ - ඡන්ද පත්‍රිකා යළි සහකාර මැ.කොට දෙයි", "News Content": "පුත්තලම ශාන්ත ඇන්ඩෘ මධ්‍ය මහා විද්‍යාලයේ තිබී හමුවු ඡන්ද පත්‍රිකා තොගය පුත්තලම සහකාර මැතිවරණ කොමසාරිස්වරයාට ලබාදෙන ලෙස අධිකරණය විසින් නියෝග කර තිබේ. ‍ පසුගිය මස 21 වැනි දින වයඹ පළාත් සභා මැතිවරණය පැවැත්වුණු අතර එයින් දින තුනකට (24 දා) පසුව ශාන්ත ඇන්ඩෘ මධ්යි මහා විද්‍යාලයේ ශාලාවක් තුළ තිබී සලකුණු කරණ ලද ඡන්ද පත්‍රිකා තොගයක් හමු විය. ‍ මුලින්ම ශාන්ත ඇන්ඩෘ විද්‍යාලයේ පාසල් දරුවන්ට මෙම ඡන්ද පත්‍රිකා තොගය හමුවී තිබු අතර පසුව මව්පියන් විසින් මේ බව දැන ගෙන තිබුණි. ‍ එම ස්ථානයට පැමිණි මැතිවරණයට ඉදිරිපත්වු අපේක්ෂකයින් සහ මැතිවරණ කොමසාරිස්වරයා අතර පැවති සාකච්ඡාවකින් පසුව හමුවු ඡන්ද පත්‍රිකා තොගය පෙට්ටියක බහා මුද්‍ර තබා පොලීසිය වෙත බාර දෙන ලදී. ‍ පසුව පුත්තලම කොට්ඨාශ බාර පොලිස් අධිකාරීවරයා විසින් 25 වැනි දින මෙම එම ඡන්ද පෙට්ටිය පුත්තලම අධිකරණය බාරයට පත් කරන ලදී. ‍ එම අවස්ථාවේදී පුත්තලම දිසා විනිසුරුවරයා පොලීසියට සහ මැතිවරණ කොමසාරිස්වරයාට නියෝග කරමින් කියා සිටියේ මේ සම්බන්දයෙන් වු වාර්තාවක් ඔක්තොම්බර් මස 09 වැනි දින අධිකරණය වෙත ඉදිරිපත් කරණ ලෙසය. ‍ මේ අතර මෙම සිද්ධිය සම්බන්ධයෙන් පරීක්ෂණ පැවැත්වීම පොලිස්පතිවරයා විසින් රහස් පොලීසිය වෙත බර දෙන ලද අතර .රහස් පොලීසිය විසින් කරන ලද විමර්ශන වලදී තවත් ඡන්ද පත්‍රිකා තොගයක් හමුවී එයද අධිකරණ වෙත බාර දී තිබුණි. ‍ මෙසේ අධිකරණය වෙත බාර දී තිබු ඡන්ද පත්‍රිකා සියල්ල දිසා විනිසුරු රංග දිසානායක මහතා ඉදිරියේ පසුගිය 04 වැනි දින පුත්තලම දිසා අදිකරණයේදී ගණන් කරන ලදී. ‍ එම ඡන්ද පෙට්ටි 02 තුළ සලකුණු කරණ ලද ඡන්ද පත්‍රිකා 6464 ක් තිබුණු අතර ඉන් 78 ක් අවලංගුවු ඡන්ද පත්‍රිකාය. ‍ මේ සම්බන්ධයෙන් වු නඩුව අද (09) පුත්තලම දිසා අධිකරණයේදී යළි කැදවන ලදී. ‍ එහිදී පැමිණිල්ල වෙනුවෙන් කරුණු දැක්වු රහස් පොලීසියේ උප පොලිස් පරීක්ෂක රණවීර මහතා කියා සිටියේ තම නිලධාරීන් විසින් සිදු කරන ලද මුලික විමර්ශන අනුව මෙම ඡන්ද පත්‍රිකා හමුවීම තුළින් කිසිදු අගතියක් හෝ අක්‍රමිකතාවක් සිදුවී නොමැති බවත්, ඡන්ද ගණන් කිරීමේ මධ්‍යස්ථානයේ සිටි නිලධාරීන්ගේ නොසැලකිල්ල හේතුවෙන් මෙම ඡන්ද පත්‍රිකා අමතක වී ගොස් ඇති බව හෙළිවී ඇති බවත්ය. ‍ එම නිසා මෙම නඩුව තව දුරටත් ඉදිරියට ගෙන යාම අවශ්‍ය නොවන බව අපරාධ පරීක්ෂණ දෙපාර්තමේන්තුවේ අදහස බව හෙතෙම කියා සිටියේය. ‍ අධිකරණ හමුවේ කරුණු දැක්වු අගතියට පත් පාර්ශයව වෙනුවෙන් පෙනී සිටි නීතිඥ ජේ.ජේ.යෝගරාජා මහතා පැවසුයේ මැතිවරණයක් අවසානයේදී මෙසේ කිසියම් ස්ථානයක තිබී සලකුණු කරණ ලද ඡන්ද පත්‍රිකා හමුවීම ගැටළුවට කරුණක් වන බවයි. ‍ කෙසේ වෙතත් දෙපාර්ශවයේ කරුණු සැලකිල්ලට ගත් දිසා විනිසුරු රංග දිසානායක මහතා තව දුරටත් මෙම නඩුව පවත්වා ගෙන යාමේ අවශ්‍යතාවයක් නොමැති බව පෙනී යන හෙයින් නඩු විභාගය අවසන් කරන බවත්, දැනට අධිකරණ බාරයේ ඇති ඡන්ද පත්‍රිකා සියල්ල පුත්තලම සහකාර මැතිවරණ කොමසාරිවරයා වෙත බාර දෙන ලෙසටද නියෝග කළේය. ‍ ඡන්ද පත්‍රිකා අමතක වී යාම සම්බන්ධයෙන් අදාළ වගකිව යුතු නිලධාරීන්ට එරෙහිව පියවර ගැනීම එම ආයතන වල ප්‍රධානීන්ගේ වගකීමක් බවත් දිසා විනිසුරුවරයා වැඩිදුරටත් කියා සිටියේය. ‍ පසුගිය වයඹ පළාත් සභා මැතිවරණයට ඉදිරිපත්වු අපේක්ෂකයින් කීප දෙනෙකුද, පුත්තලම අතිරේක දිසා ලේකම් ජේ.එම්.ජේ.සී.බණ්ඩාර මහතා ද මැතිවරණ කොමසාරිස් දෙපාර්තමේන්තුවේ නිලධාරීන්ද අධිකරණය හමුවේ පෙනී සිටියහ.", "URL": "https://sinhala.adaderana.lk/news.php?nid=38017", "Category": null, "Parent URL": null}