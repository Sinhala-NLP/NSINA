{"Source": "Adaderana", "Timestamp": "June 28, 2019 04:34 pm", "Headline": "ජර්මන් ජනපති හමුවේ සලිත වු ඇන්ජලා මර්කෙල්", "News Content": "ලොව ප්‍රබලතම කාන්තා චරිතයක් ලෙස සැළකෙන ජර්මානු චාන්සලර් ඇන්ජලා මර්කෙල්ගේ සෞඛ්‍ය තත්ත්වය පිළිබඳව අවධානයට ලක් වූ සිදුවීමක් පිළිබඳව විදෙස් මාධ්‍ය වාර්තා කරයි. ජර්මන් ජනාධිපති ෆ්‍රෑන්ක් වෝල්ටර් හමු වූ අවස්ථාවක චාන්සලර් ඇන්ජලා මර්කෙල් වේගයෙන් සලිත වූ ආකාරය කැමරාවේ සටහන් වී තිබුණි. විදෙස් මාධ්‍ය වාර්තා කළේ සති 2ක් වැනි කෙටි කාලයක් තුළ ඇය මෙම තත්ත්වයට මුහුණ පෑ දෙවන අවස්ථාව මෙය බවයි. කෙසේ වෙතත් ඇය යහපත් සෞඛ්‍ය තත්ත්වයේ පසුවන බව ඇයගේ ප්‍රකාශකයෙක් සඳහන් කර තිබුණි. යුරෝපා පාර්ලිමේන්තුවේ නීති සම්පාදිකාවක් ලෙස තේරී පත් වූ එරට අධිකරණ ඇමතිනී කැතරිනා බාර්ලි (Katharina Barley),හට සමුදීම වෙනුවෙන් මේ උත්සවය සංවිධානය කර තිබූ එහිදී 64 හැවිරිදි වියේ පසුවන මර්කෙල් මුහුණ දුන් තත්ත්වය පිළිබඳව ලෝ පුරා ජන මාධ්‍ය තුළද දැඩි කතාබහට ලක්වුණි. පසුගිය ජූනි 18 වැනිදා යුක්‍රේන ජනාධිපති වොලොඩිමීර් සිලෙන්ස්කි හමු වූ අවස්ථාවේදී චාන්සලර්වරිය වේගයෙන් සලිත වන අයුරු කැමරාවේ සටහන්ව තිබුණි. කෙසේ වෙතත් ජලය පානය කිරීමෙන් පසුව තමාට සුවපහසුවක් දැනුන බව ඇය පසුව පවසා තිබුණි. මේ අතර මෙවර ලෝක ආර්ථික බලවතුන්ගේ සහභාගීත්වයෙන් පැවැත්වෙන ජී 20 සමුළුව සඳහා සහභාගී වීමට ඇයට ඉන් කිසිදු බාධාවක් එල්ල වුණේ නැත. 2017 සැප්තැම්බර් 24 දින ජර්මනියේ පැවැත්වුණු මහ මැතිවරණයෙන් චාන්සලර් ඇන්ජෙලා මර්කල් සිව්වැනි වරටත් ජර්මනියේ පාලන බලය හිමිකර ගත් අතර, ෆෝබ්ස් සඟරාවට අනුව ලොව ප්‍රබලතම කාන්තා චරිතය වූයේද ඇයයි.", "URL": "https://sinhala.adaderana.lk/news.php?nid=112951", "Category": null, "Parent URL": null}