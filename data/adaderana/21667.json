{"Source": "Adaderana", "Timestamp": "January 26, 2012 02:41 pm", "Headline": "නීතිවිරෝධීව ඕස්ට්‍රේලියාවට යාමට තැත්කළ පිරිසකට දඬුවම්", "News Content": "නීතිවිරෝධී ලෙස බහුදින ධීවර යාත්‍රාවකින් විදේශගතවීමට සූදානම්ව සිටීමේ චෝදනාවකට වරද පිළිගත් පුද්ගලයින් හතළිස් දෙදෙනෙකුට කොළඹ මහේස්ත්‍රාත් අධිකරණය අත්හිටවූ සිර දඬුවම් හා දඩ නියම කර තිබේ. කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් මෙම දඬුවම පනවනු ලැබුවේය. ඒ අනුව මෙම විත්තිකරුවන්ට කොළඹ මහේස්ත්‍රාත් අධිකරණය මගින් වසර 05 ට අත්හිටවූ බරපතල වැඩ සහිත වසර 02 ක සිර දඬුවම් නියම කර තිබේ. ඊට අමතරව රුපියල් 5000 ක දඩයක් ද අධිකරණය විසින් නියම කරනු ලැබීය. පසුගිය වසරේ ජනවාරි සහ මාර්තු අතර කාල සීමාව තුළ බහුදින ධීවර යාත්‍රාවලින් ඕස්ට්‍රේලියාව වෙත පිටත්ව යාම සඳහා කොළඹ සහ මීගමුව ප්‍රදේශවල රැඳීසිටියේ යැයි චෝදනා කරමින් රහස් පොලිසිය මගින් මෙම පිරිස අත්අඩංගුවට ගෙන තිබිණි. පසුව රහස් පොලිසිය මගින් චෝදනා ඉදිරිපත් කිරීමෙන් පසුව ඔවුන් අද(26) අධිකරණය හමුවෙහි වරද පිළිගෙන තිබේ.", "URL": "https://sinhala.adaderana.lk/news.php?nid=21667", "Category": null, "Parent URL": null}