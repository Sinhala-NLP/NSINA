{"Source": "Adaderana", "Timestamp": "January 24, 2019 09:30 am", "Headline": "සිම්බාබ්වේ ආරක්ෂක අංශ වෙත මානව හිමිකම් කඩවීමේ චෝදනා", "News Content": "විරෝධතා පාලනය කිරීම සඳහා සිම්බාබ්වේ ආරක්ෂක අංශ විරෝධතාකරුවන්ට ක්‍රමානුකූලව වදහිංසා පමුණුවන බවට මානව හිමිකම් සංවිධාන චෝදනා කරයි. හරාරේ අගනුවර ස්ථාන කිහිපයකින්ම විරෝධතාකරුවන්ට පහරදීම් වාර්තාවූ බව ඔවුන් පවසයි. ඉන්ධන මිල අධික ලෙස ඉහළ යෑමට එරෙහිව සිම්බාබ්වේ වැසියන් සතියක පමණ කාලයක සිට විරෝධතාවල නිරත වෙයි. සියයට එකසිය පනහක පමණ ප්‍රතිශතයකින් ඉහළ දැමූ තෙල් මිල තමන්ට කිසිසේත් දරාගත නොහැකි බව විරෝධතාකරුවන් පවසා සිටියි. එම විරෝධතා පාලනය කිරීම සඳහා ආරක්ෂක අංශ විරෝධතාකරුවන්ට වදහිංසා පමුණුවමින් සිටින බව මානව හිමිකම් කණ්ඩායම් සංවිධාන සඳහන් කරයි. හරාරේ අගනුවර පැවති විරෝධතා අතරතුර කිහිපවරක්ම හමුදා විසින් විරෝධතාකරුවන්ට පහරදී ඇති බව ඔවුන් සඳහන් කළේය. විරෝධතා පාලනය කිරීම සඳහා හමුදා යෙදවීම, සිම්බාබ්වේ මානව හිමිකම් කොමිසමද දැඩිව විවේචනය කර තිබුණි. මේ අතර මේ සම්බන්ධයෙන් අදහස් දක්වමින් එරට රජයේ ප්‍රකාශයෙක් පවසා තිබුණේ ඇතැම් ක්‍රියාකලාපයන් පාලනයෙන් ගිලිහී යන විට රජය දැඩි පිළිවෙතක් අනුගමනය කිරීම අවශ්‍ය වන බවය.", "URL": "https://sinhala.adaderana.lk/news.php?nid=102958", "Category": null, "Parent URL": null}