{"Source": "Adaderana", "Timestamp": "March 17, 2012 09:06 pm", "Headline": "කිලිනොච්චියේ පිපිරීමකින් ළමුන් පස්දෙනෙකුට තුවාලයි", "News Content": "අද(17) පස්වරුවේ කිලිනොච්චිය, සෙල්වනගර් ප්‍රදේශයේ ළමුන් පිරිසක් ක්‍රීඩා කරමින් සිටියදී හඳුනානොගත් කිසියම් උපකරණයක් පුපුරා ගොස් ඇති බව යුද හමුදා මාධ්‍ය ප්‍රකාශක බ්‍රිගේඩියර් පී. ආර්. වනිගසූරිය මහතා පවසයි. ‍ එම පිපිරීමෙන් ක්‍රීඩා කරමින් සිටි ළමුන් පස්දෙනෙකු තුවාල ලබා ඇති බව ද යුද හමුදා මාධ්‍ය ප්‍රකාශකවරයා සඳහන් කරයි. ‍ තුවාල ලැබූ ළමුන් මේ වනවිට කිලිනොච්චිය මහ රෝහලේ ප්‍රතිකාර ලබන බව සඳහන්ය. ‍ ප්‍රතිකාර ලබන ළමුන්ගේ තත්ත්වය ස්ථාවර බව වෛද්‍යවරුන් ප්‍රකාශ කළ බව ද බ්‍රිගේඩියර් පී. ආර්. වනිගසූරිය මහතා ප්‍රකාශ කරයි. ‍ ත්‍රස්තවාදීන් විසින් අතහැර දමන ලද හඳුනානොගත්, පුපුරා නොගිය යුද උපකරණයක් මෙසේ පිපිරීමට ලක්ව ඇති බව මූලික පරීක්ෂණවලදී හෙළිදරව් වී තිබේ. ‍ යුද හමුදාවේ සහය ඇතිව පොලිසිය විසින් මෙම සිද්ධිය සම්බන්ධව වැඩිදුර විමර්ශන කටයුතු මෙහෙයවන බව ද යුද හමුදා මාධ්‍ය ප්‍රකාශකවරයා පවසයි.", "URL": "https://sinhala.adaderana.lk/news.php?nid=22868", "Category": null, "Parent URL": null}