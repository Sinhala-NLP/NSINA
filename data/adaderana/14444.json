{"Source": "Adaderana", "Timestamp": "February 24, 2011 12:48 pm", "Headline": "ඉහළ ප්‍රමිතියෙන් යුත් දේශීය ඖෂධ සැකසීමට විශේෂ වැඩසටහන්", "News Content": "දේශීය වෛද්‍ය ක්‍රමය ජාත්‍යන්තරයට ගෙනයාම හා කාලීන අවශ්‍යතාවයන්ට අනුකූලව දේශීය ඖෂධ සකස් කිරීමේ අරමුණින් විශේෂ වැඩසටහන් කිහිපයක් ක්‍රියාත්මක කිරීමට දේශීය වෛද්‍ය අමාත්‍යාංශය පියවර ගෙන තිබේ. දේශීය වෛද්‍ය ක්‍රමය ජාත්‍යන්තරයට ගෙනයාමේ දී ඉහළ ප්‍රමිතිය සැලකිල්ලට ගනිමින් ඖෂධවල ප්‍රමිතිය ඉහළ නැංවීමට පියවර ගෙන ඇති බව දේශීය වෛද්‍ය අමාත්‍යාංශය පවසයි. ඒ සඳහා ගතයුතු ක්‍රියාමාර්ග වශයෙන් නිෂ්පාදකයින් දැනුවත් කිරීම, දේශීය වෛද්‍ය අමාත්‍ය සාලින්ද දිසානායක මහතාගේ ප්‍රධානත්වයෙන් පසුගියදා සිදුකෙරුණි. මෙම වැඩසටහන සඳහා ශ්‍රී ලංකා වාණිජ මණ්ඩලයේ සහයෝගය ද හිමිවී තිබේ. ප්‍රමිතියෙන් තොර ඖෂධ නිෂ්පාදනය, දේශීය වෙදකම ඉහළ නැංවීමට ප්‍රධාන බාධාවක් වී ඇති බව දේශීය වෛද්‍ය අමාත්‍ය සාලින්ද දිසානායක මහතා ප්‍රකාශ කළේය. ජපානය, එංගලන්තය වැනි රටවලින් ශ්‍රී ලංකා‍වේ දේශීය ඖෂධ සඳහා ඉහළ ඉල්ලුමක් ඇති බව සඳහන්ය.", "URL": "https://sinhala.adaderana.lk/news.php?nid=14444", "Category": null, "Parent URL": null}