{"Source": "Adaderana", "Timestamp": "July 4, 2011 12:25 pm", "Headline": "පළමු රාජකාරිය පොලීසිය පුහුණු කිරීමයි", "News Content": "පසුගිය කාලයේ ‍පොලීසියට පොලීසියේ නියමිත රාජකාරී ඉටුකිරීම පසෙකලා ගිනි අවි අතට ගෙන යුද්ධය වෙනුවෙන් කටයුතු කරන්නට සිදුව තිබූ බව පොලිස්පති එන්.කේ ඉලංගකෝන් මහතා පවසයි. එබැවින් අපරාධ මැඩලීම්,විමර්ශන කටයුතු මෙන්ම අධිකරණ කටයුතුද මන්දගාමී වූ අවස්ථා දක්නට ලැබුණු බව පොලිස්පතිවරයා කියා සිටියේ අද (04) කොළඹ පොලිස් මූලස්ථානයේදී ශ්‍රී ලංකා පොලිස් ඉතිහාසයේ 33 වන පොලිස්පතිවරයා ලෙස වැඩ බාරගැනීමෙන් අනතුරුව මාධ්‍යවේදීන් අමතමිනි. කෙසේ වෙතත් මේවන විට යුද්ධය නිමාවී ඇති බැවින් නීතිය හා සාමය ආරක්ෂා කිරිමේ රාජකාරිය නිසි ලෙස කරගෙන යා යුතු කාලය එළඹ ඇති බව හෙතෙම පෙන්වාදුන්නේය. එහිදී තමාගේ ප්‍රථම රාජකාරිය වන්නේ නීතිමය රාජකාරි පිළිබඳ හා මහජන සබඳතා නිසිලෙස පවත්වාගෙනයාම පිළිබඳ පොලිස් නිලධාරීන්ට විධිමත් පුහුණුවක් ලබාදීම බව ඉලංගකෝන් මහතා අවධාරණය කළේය. නවක පොලිස් නිලධාරීන්ට මෙන්ම යුද්ධය සමග යුදමය රාජකාරි කළද සාමන්‍ය පොලිස් රාජකාරී කටයුතු පිළිබඳ විධිමත් පුහුණුවක් ලැබීමට අවස්ථාව නොලත් පොලිස් ස්ථානාධිපතිවරුන් ගේ සිට ඉහළ නිලධාරීන් දක්වාම මෙම පුහුණුව ලබාදීමට කටයුතු කරන බව පොලිස්පතිවරයා කියා සිටියේය. පොලිස් මහජන සබඳතා පිළිබඳ පාඨමාලා දැනටමත් ආරම්භ කර ඇති බව පෙන්වාදුන් පොලිස්පතිවරයා එකී පාඨමාලා විධිමත් ලෙස හා වඩා ඵලදායි ලෙස ඉදිරියට ගෙනයන බව පැවසීය. ඇතැම් විට ඉතා සුළු පොලිස් නිලධාරීන් කිහිපදෙනෙකු නිසා පොලීසියේ නම කැතවී තිබුණද වගකීමෙන් යුතුව රාජකාරිය නිසි ලෙස ඉටුකරන පොලිස් නිලධාරීන් තාමත් පොලීසියේ සිටින වග ඉලංගකෝන් මහතා කියා සිටියේය. ඒ නිසාම ප්‍රවෘත්ති වාර්තාකරණයේදී පොලීසියේ අනිසි කටයුතු වාර්තා කරන්නාසේම රාජකාරිය නිසි ලෙස ඉටුකරන අවස්ථාවලදී පොලීසියේ ගෞරවය ආරක්ෂාවන පරිදි ප්‍රවෘත්ති වාර්තාකරණයේ නියැලෙන ලෙසත්,සාධාරණ විවේචන තුළින් පොලීසියේ අඩුපාඩු පෙන්වාදීම අගය කරන බවත් පොලිස්පතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17181", "Category": null, "Parent URL": null}