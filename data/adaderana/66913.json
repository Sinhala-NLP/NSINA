{"Source": "Adaderana", "Timestamp": "December 10, 2016 05:34 pm", "Headline": "  වරාය චීනෙට දෙන්න එපා කියලා මහින්ද අද වෙනකම් කියලා නෑ", "News Content": "හම්බන්තොට වරායේ ගිවිසුම ගැන අද (10) පාර්ලිමේන්තුවට ඇවිත් කියන්නැයි තමන් මහින්ද රාජපක්ෂ මහතා‍ගෙන් ඉල්ලන බවත්, එසේ වුවද ඔහු එම ගිවිසුම වහාම නතර කර චීන සමාගම් එකකටවත් දෙන්න එපා යැයි නොකියන බවත්, වරාය හා නාවික ඇමති අර්ජුන රණතුංග මහතා අවධාරණය කරයි.ඔහු මේ බව කියා සිටියේ අද වරාය සහ නාවික අමාත්‍යාංශ ශ‍්‍රවණාගාරයේ පැවැති මාධ්‍ය හමුවකට එක්වෙමිනි.තෙල් ටැංකි සහ නැව් වරායේ ඇති බැවින් යම් අවස්ථාවක එම නැවකට හානි සිදුවුවහොත් එහි වගකීම භාරගත යුත්තේ කවුරුන්දැයි අමාත්‍ය අර්ජුන රණතුංග මහතා විමසීය.එක් එක් පුද්ගලයින්ගේ අවශ්‍යතා මත විදේශ නෞකා හිරකර ගෙන සිටිය නොහැකි බවත්, එවැනි කලහකාරී තත්ත්වයකට මේ රට ගෙනයෑමට ඉඩ දිය නොහැකි බවත්, ඒ මහතා පැවසීය.එහිදී වැඩිදුරටත් අදහස් දැක්වූ අමාත්‍යවරයා මෙසේද කියා සිටියේය.“මහින්ද රාජපක්ෂ මහත්තයගේ කාලේ මේ දරුවන් මාගම්පුර වරායට බඳවා ගෙන තියෙන්නේ පුහුණුවක් සඳහා. මාගම්පුර රුහුණුපුර මහින්ද රාජපක්ෂ වරායේ සේවාස්ථ පුහුණු වැඩසටහන නමින් තමයි කැඳවීම් කරලා තියෙන්නේ. එහිදී කිසිම දවසක කියලා නැහැ මේ කිසිවෙක් ශ‍්‍රී ලංකා වරාය අධිකාරියට බඳවා ගන්නවා කියලා. ඉන්පසුව 2014 වර්ෂයේදී ඒ කියන්නේ මහින්ද රාජපක්ෂ මහත්තයගේ කාලෙම මේ දරුවන් මාගම්පුර වරාය කළමනාකරණ සමාගම හෙවත් MPMC කියන පෞද්ගලික සමාගමක් ඇති කරලා එයට බඳවා ගෙන තිබෙනවා. එම පත්වීම් දී තිබෙන්නේ වසර තුනක පරිවාස කාලයකට යටත්ව. එම පත්වීම්වල කිසිම තැනක මේ දරුවන් ශ‍්‍රී ලංකා වරාය අධිකාරියට බඳවා ගන්නවා කියලා නැහැ. ඒ වගේම සමාගමට බඳවා ගැනීමේදී පත්වීම් ලිපියේ තියෙන්නේ, පරිවාස කාලසීමාව තුළදී ඔබගේ හැසිරීම සහ සේවක කාර්ය සාධනය ඇගයීමට ලක් කිරීමෙන් අනතුරුව තනතුරේ ස්ථීර කිරීමට සලකා බලනු ලැබේ කියලා. මේ මාගම්පුර වරායේ මහින්ද රාජපක්ෂ මහත්තයගේ කාලේ දුන්න පත්වීම්වල තියෙන හැටි. ඒ නිසා මහින්ද රාජක්ෂ මහත්තයා දැන් කියලා වැඩක් නැහැ මේ දරුවන් වරාය අධිකාරියට ගන්න කියලා. එතුමාට තිබුණා පත්වීම් දෙනකොටම මේ මේ පිරිස ශ‍්‍රී ලංකා වරාය අධිකාරියට ගන්න.ඉතා පැහැදිලිවම මේ සියළු දෙනාම සියයට අනූවක් දේශපාලනය කරපු ළමයි. ඒ අය තමයි පෝස්ටර් ගැහුවේ, ලියුම් බෙදන්න ගියේ සහ මහින්ද රාජපක්ෂ මහත්තයලාගේ සියළුම වැඩ කළේ මේ කට්ටිය. අලුත් ආණ්ඩුවේදී අපිට අවස්ථාව තිබුණා මේ අය ඉවත් කරන්න. නමුත් අපි එහෙම කළේ නැහැ. අපි තමයි මේ දරුවන්ට ස්ථීර පත්වීමක් දුන්නේ. අපි හම්බන්තොට වරාය චීන සමාගමට පැවරීමේදී මූලික අවධානය යොමු කළේ මේ දරුවන්ගේ රැකියා සුරක්ෂිත කරන්න. නමුත් ඒ පිරිස අපි කියන දේ තේරුම් ගන්නේ නැහැ. වරායේ කටයුතුවලට බාධා වන ලෙසට හැසිරෙනවා.මහින්ද රාජපක්ෂ මහත්තයා කියලා තිබුණා, ඒ ගොල්ලන්ගේ ආණ්ඩුවක් ආවොත් හම්බන්තොට වරාය නැවත වරක් ලබා ගන්නවා කියලා. එතුමා රාජ්‍ය තාන්ත‍්‍රිකයෙක්. නමුත් එතුමා රාජතාන්ත‍්‍රික ගිවිසුම් ගැන දන්නේ නැහැ. අදටත් අපි හිරවෙලා ඉන්නේ එතුමාගේ කාලේ අත්සන් කළ ගිවිසුම් නිසා. අපිට රාජත‍්‍රාන්ත‍්‍රික ගිවිසුම් නතර කරන්න බැහැ. ඒ නිසා මම දන්නේ නැහැ රාජපක්ෂ මහත්තයා හම්බන්තොට වරාය නැවත ගන්නේ කොහොමද කියලා. සමහර වෙලාවට චීන සමාගම තමන්ට හිමි සියයට 80ක කොටස් මහින්ද රාජපක්ෂ මහත්තයගේ සමාගමට දෙයිද දන්නේ නැහැ. මොකද අපි දැක්කනේ එතුමාත් ගියා චීනෙට. අපි මෙහේ සාකච්ඡා කරන කොට එතුමා චීනෙට ගිහින් මේ සමාගම සමඟ සාකච්ඡා කළා. අද වෙනතුරු මහින්ද රාජපක්ෂ මහත්තයා කියලා තියෙනවද මේ වරාය චීනෙට දෙන්න එපා කියලා. නෑ. කියලා නැහැ. අද පාර්ලිමේන්තුවට ඇවිල්ල කියන්න කියන්න මහින්ද රාජපක්ෂ මහත්තයට මේ ගිවිසුම වහාම නතර කරන්න, චීන සමාගම් එකකටවත් දෙන්න එපා කියලා. මම කියනවා එතුමා එහෙම කියන්නේ නැහැ.මං ගියා මේ දරුවෝ එක්ක කථා කරන්න. දැන් මෙතැන ඉන්නේ දරුවෝ නෙමෙයි. වෙනම කට්ටියක්. වරායේ තෙල් ටැංකි තියෙනවා. නැව් තියෙනවා. හදිස්සියේ ඔය නැවකට මොනවා හරි වුණොත් ඒකේ වගකීම කවුද ගන්නේ ? එක එක්කෙනාට ඕන පරිදි විදේශ නෞකා හිර කර ගෙන ඉන්න බැහැ. ඒ වගේ කලහකාරී තත්ත්වයකට මේ රට ගෙනියන්න ඉඩ දෙන්න බැහැ. අපිට රටක් විදියට අපේ ව්‍යාපාර අහිමි කර ගන්න බැහැ.“", "URL": "https://sinhala.adaderana.lk/news.php?nid=66913", "Category": null, "Parent URL": null}