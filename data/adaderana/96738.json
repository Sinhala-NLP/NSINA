{"Source": "Adaderana", "Timestamp": "September 26, 2018 12:16 pm", "Headline": "වෘත්තිය සමිති නියෝජිතයින් ප්‍රවාහන ඇමතිගේ නිවසට යයි", "News Content": "සිය වෘත්තියට බලපා ඇති ගැටළුවලට විසඳුම් ලබාදෙන ලෙස ඉල්ලීමක් සිදුකිරීම සඳහා ත්‍රී රෝද රථ සංගම් ඇතුළු වෘත්තිය සමිති කිහිපයක නියෝජිතයින් ප්‍රවාහන අමාත්‍ය නිමල් සිරිපාල ද සිල්වා මහතාගේ නිවස වෙත ගොස් තිබේ. මෙම අවස්ථාවට ලංකා ස්වයං රැකියා වෘත්තිකයින්ගේ ජාතික ත්‍රීරෝද රථ සංගමය, කුලී රථ රියදුරන්ගේ ජාතික එකමුතුව, යතුරුපැදි හිමිකරුවන්ගේ සංගමය ඇතුළු සංගම් රැසක නියෝජිතයින් එක්ව සිටි බව සඳහන්ය. කෙසේවෙතත් එම අවස්ථාවේ අමාත්‍යවරයා නිවසේ නොමැති බවට ආරක්ෂක නිලධාරීන් විසින් දැනුම් දී ඇති අතර මේ හේතුවෙන් අමාත්‍යවරයා හමුවීමට තිබූ අවස්ථාව අහිමි වූ බව එම වෘත්තිය සමිති නියෝජිතයින් සඳහන් කළේය. ප්‍රවාහන අමාත්‍යවරයා සිය ඉල්ලීම් සිතාමතා මග හරිමින් සිටින බවට ද ඔවුන් චෝදනා කළේය.", "URL": "https://sinhala.adaderana.lk/news.php?nid=96738", "Category": null, "Parent URL": null}