{"Source": "Adaderana", "Timestamp": "March 15, 2013 12:37 pm", "Headline": " ඇපල්වත්තේ ජනයා පන්නා දමන්නේ නෑ", "News Content": "කොළඹ,කොම්පඤ්ඤවීදිය - ඇපල්වත්ත ප්‍රදේශයේ ජනයා පන්නා දමන බවට එල්ල කරන චෝදනා ප්‍රතික්ෂේප කරන බව නාගරික සංවර්ධන අධිකාරියේ සභාපති නිමල් පෙරේරා මහතා පවසයි. ඇපල්වත්ත ප්‍රදේශයේ පැල්පත්වාසී ජනයාට මහල් නිවාස ඉදිකරදීම සඳහා තාවකාලිකව ඔවුන්ගේ කැමැත්ත මත සුළු කලකට ඉවත්කිරීමක් පමණක් සිදුව ඇති බව ඔහු කියා සිටියි. රථ ගාල්වලට මුවාවී කොළඹ ජනයා පන්නා දමන බවට විපක්ෂ නායක, රනිල් වික්‍රමසිංහ මහතා පසුගියදා ප්‍රකාශයක් කර තිබුණු බව නාගරික සංවර්ධන අධිකාරියේ සභාපතිවරයා සිහිපත් කළේය. ඇපල්වත්තේ පැල්පත් නිවාස 568 ක් පවතින බවත්, ඒ සියලුම දෙනා නිවාස ඉදිකොට එහිම පදිංචි කරන බවත් පෙරේරා මහතා කියා සිටියේ අද (15) කොළඹ පැවති මාධ්‍ය හමුවකදීය. විපක්ෂ නායකවරයා අසත්‍ය ප්‍රකාශ සිදුකරමින් සිටින්නේ මෙම පැල්පත්වාසී ජනයාට නිවාස ලබාදීමෙන් පසු තමන්ගේ ඡන්ද පදනම නැතිවී යාවි යයි බියෙන් බව ඔහු පෙන්වා දුන්නේය. ‍මෙම ජනයා කොළඹින් පන්නා දමන බවට විපක්ෂ නායකවරයා එල්ල කරන චෝදනා මුළුමනින්ම අසත්‍ය බවත්, කිසිසේත්ම එවැන්නක් සිදුනොවන බවත් නාගරික සංවර්ධන අධිකාරියේ සභාපති නිමල් පෙරේරා මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32434", "Category": null, "Parent URL": null}