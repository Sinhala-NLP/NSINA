{"Source": "Adaderana", "Timestamp": "August 6, 2017 03:39 pm", "Headline": "චීන රෝහල් නෞකාවක් කොළඹ වරායට එයි", "News Content": "චීන නාවික හමුදාවේ රෝහල් නෞකාවක් සුහද සංචාරයක් සඳහා කොළඹ වරායට පැමිණ තිබේ.“හෙපින්ග් ෆැන්ග්ෂු“ නම් මෙම නෞකාව ලොව පුරා ඇති වන හදිසි ආපදා තත්ත්වයන්ට ක්ෂණිකව මානුෂීය සහන ලබාදීමේ අරමුණින් යුතුව චීනය විසින් නිර්මාණය කර ඇති බව සඳහන්ය. කොළඹ වරායට සේන්දු වූ නෞකාව සහ කාර්යය මණ්ඩලය ශ්‍රී ලංකා නාවික හමුදාව විසින් නාවික සම්ප්‍රදානුකූලව පිළිගෙන තිබේ.දිගින් මීටර් 178ක් වන නෞකාවේ 381 දෙනෙකුගෙන් සමන්විත කාර්යය මණ්ඩලයක් සේවයේ නිරතව සිටින අතර ලොවපුරා සංචාරය කරමින් එක් ලක්ෂ 20,000කට වැඩි පිරිසකට මෙම නෞකාව මඟින් වෛද්‍ය පහසුකම් ලබාදීමට පියවර ගෙන ඇති බව නාවික හමුදාව සඳහන් කළේය.නවීන පහසුකම්වලින් යුත් ශල්‍යාගාර, දැඩි සත්කාර ඒකක, විශේෂඥ වෛද්‍ය සේවා, නේවාසික ප්‍රතිකාර ඒකක ඇතුළු සියලු වෛද්‍ය පහසුකම් සහිත මෙම නෞකාවේ හදිසි අවස්ථාවකදී රෝගීන් ප්‍රවාහනය කිරීම සඳහා හෙලිකොප්ටර් යානයක් ද පවතින බව සඳහන්ය. සිව් දින නිල සංචාරයක් සඳහා පැමිණි චීන රෝහල් නෞකාවේ කාර්යය මණ්ඩලය සහ ශ්‍රී ලංකා නාවික හමුදා වෛද්‍ය අංශයේ නාවිකයින් එක්ව විශේෂ වෛද්‍ය සායන කිහිපයක් පැවැත්වීමට කටයුතු යොදා ඇති බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=76024", "Category": null, "Parent URL": null}