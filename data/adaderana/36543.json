{"Source": "Adaderana", "Timestamp": "August 11, 2013 02:19 pm", "Headline": "පොලීසියේදී ප්‍රහාරයට ලක්වූ තරුණයෙක් රෝහලට", "News Content": "ලග්ගල පොලීසියේදී හිංසනයට ලක් වූ බව කියන තරු‍ණයෙකු ලග්ගල හත්තොට අමුණ රෝහලට ඇතුළත් කිරීමෙන් පසු මාතලේ මහ රෝහලට මාරු කර යවා තිබේ. මෙලෙස පහරකෑමට ලක්ව ඇත්තේ ලග්ගල කළුගඟ හත්තොට අමුණ ප්‍රදේශයේ පදිංචි 25 හැවිරිදි තරුණයෙකු බව අද දෙරණ වාර්තාකරු පවසයි. පසුගිය දිනෙක වැලි පැටවු ටිපර් රථයකට යටවී මවක හා දරුවෙකු මිය ගිය අතර ඊට විරෝධය පළකර ප්‍රදේශවාසී ජනතාවගේ සහභාගිත්වයෙන් උද්ඝෝෂණයක්ද පැවැත්විණ. මෙම උද්ඝෝෂණය සංවිධානය කළ බව පවසමින් අදාළ තරුණයා පොලීසිය විසින් අත්අඩංගුවට ගෙන තිබූ බව අප වාර්තාකරු පැවසීය. කෙසේ වෙතත්‍ පොලීසියේදී තමාව නිරුවත් කර ඇඳකට දමා පහරදුන් බවත්, පොලිස් ස්ථානයට පිටුපසින් ඇති කළුඟ‍ඟේ හිස ඔබමින් ද පහරදුන් බවත් හිංසනයට ලක්වූ තරුණයා පැවසූවේ යැයි වාර්තාකරු කීවේය. එසේම ගං ඉවුරේ ගසක අත්තක් පහත් කර තමාගේ අත්දෙක ගැට ගසා පොලීසිය එම අත්ත අතහැරිය බවත් එහිදී තමාව ගඟට වැටුණු බවද එම තරුණයා පැවසූවේ යැයි අප වාර්තාකරු පැවසීය. පසුව අධිකරණයට ඉදිරිපත් කර ඇති මෙම තරුණයා ඇප මත නිදහස් කර ඇති අතර පොලීසියේදී සිදුවු පහරදීම්වල ප්‍රතිඵලයක් ලෙස මේවන විට රෝහල්ගතව තිබේ. මේ ගැන මාතලේ අංක 2 කොටස භාර සහකාර පොලිස් අධිකාරී තිළිණ හේවාපතිරණ මහතාගෙන් කළ විමසීමේදී එවැනි ආකාරයේ අමානුෂික ලෙස පහරදීමක් සිදුනොවූ බව හෙතෙම කීවේ යැයිද අප වාර්තාකරු පැවසීය. වැලි පැටවූ ලොරිවල කිසියම් භාණ්ඩ වගයක් අතුරුදහන් වී ඇති බවත් මේ ගැන එම තරුණයාගෙන් ප්‍රශ්න කළ බවත් සහකාර පොලිස් අධිකාරීවරයා කීවේ යැයිද අප වාර්තාකරු කීවේය.", "URL": "https://sinhala.adaderana.lk/news.php?nid=36543", "Category": null, "Parent URL": null}