{"Source": "Adaderana", "Timestamp": "August 31, 2018 11:07 am", "Headline": "පස් ප්‍රවාහනයට පර්මිට් දෙන්න නව ක්‍රමවේදයක්", "News Content": "පුද්ගලික කටයුතු සඳහා පස් කැපීමේදී බලපත්‍රයක් නිකුත් කිරිමේ ක්‍රමවේදයක් සකස් කරන බව නව පරිසර නියෝජ්‍ය අමාත්‍ය අජිත් මාන්නප්පෙරුම මහතා පවසයි. ගම්පහ ප්‍රදේශයේදී මාධ්‍යයට අදහස් දක්වමින් නියෝජ්‍ය අමාත්‍යවරයා මේ බව ප්‍රකාශ කළේය. ගොඩනැගිලි ඉදි කිරීමක් සිදු කිරීමේදී පස් ප්‍රවාහනය සඳහා බලපත්‍රයක් නොමැතිව පෞද්ගලික කටයුත්තක් සඳහා මෙම පස් භාවිතා කරන බවට ග්‍රාම නිලධාරීවරයා සහතික කරන්නේ නම් එම පස් ප්‍රවාහනනය සඳහා අවස්ථාව ලබාදීමට ඉදිරියේදී කටයුතු කරන බව ඒ මහතා ප්‍රකාශ කළේය. පාරවල් සෑදිමේදී සහ ගොඩනැගිලි ඉදි කිරීමේදී ඉතිරිවන පස් ග්‍රාම නිලධාරීවරයාගේ සහතිකය මත ප්‍රාදේශීය ලේකම්වරයා හරහා කියුබ් 50 දක්වා බලපත්‍ර නිකුත් කිරීමට කටයුතු කරන බවද ඒ මහතා ප්‍රකාශ කළේය. වානිජ කැනීමක් හෝ කියුබ් 210 ක පස් ප්‍රවාහනය සඳහා කොළඹට නොපැමිණ අදාළ දිස්ත්‍රික්කයේ භූ විද්‍යා හා පතල් කැනීම් කාර්යංශයෙන් බලපත්‍ර ලබා ගැනීමට අවස්ථාව ලබාදෙන බවත් කියුබ් 210 ට වැඩි පස් ප්‍රවාහනය සඳහා කොළඹට පැමිණ බලපත්‍රය ලබාගත යුතු බවද ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=95288", "Category": null, "Parent URL": null}