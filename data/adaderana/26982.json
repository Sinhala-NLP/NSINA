{"Source": "Adaderana", "Timestamp": "August 29, 2012 02:58 pm", "Headline": " මේ ඡන්දය ගෙනාවේ මහ පාරේ සටන යටපත් කරන්නයි", "News Content": "ජනතාවගේ මහ පාරේ සටන යටපත් කිරීම සඳහා ආණ්ඩුව විසින් මෙම මැතිවරණය කැඳවා ඇති බව ජනතා විමුක්ති පෙරමුණේ ප‍්‍රධාන ලේකම් ටිල්වින් සිල්වා මහතා පවසයි. අද(29) රත්නපුර නගරයේ පැවති ජන රැළියක් අමතමින් හෙතෙම මේ බව කියා සිටියේය. එහිදී ඔහු මෙසේද සඳහන් කළේය. \"මහින්ද රාජපක්ෂ මහතා පළාත් සභා විසුරුවලා රත්නපුර දිස්ත‍්‍රික්කය වෙනුවෙන් ඡන්දයක් දෙන්න සැප්තැම්බර් 08වැනිදා මැතිවරණයක් ගෙනත් තියෙනවා. දැන් ඡන්දපොළට ගිහින් ඡන්දයක් දෙන්න කලින් සිතා බැලිය යුතු කරුණු රැසක් තිබෙනවා. පළමුවැන්න මේ සබරගමුවට ඡන්දයක් කඩා වැටුණේ ඇයි කියන එක. මේක ස්වභාවික ඡන්දයක් නෙමෙයි. මේ ඡන්දෙ ගෙනත් තියෙන්නෙ අපිට වැඩක් කරන්න නෙමෙයි. තිබුණු පළාත් සභාව ගැන කතා කරන්න ලැජ්ජයි කියලා කියලා රත්නපුර දිස්ත‍්‍රික් කණ්ඩායම් නායක ජෝන් සෙනෙවිරත්න ඇමතිතුමාම කියලා තියෙනවා. ඒනිසා පැහැදිලියි, ආණ්ඩුව පරණ කට්ටියම දාගෙන ඡන්දෙ ඉල්ලන්නෙ ජනතාවට වැඩක් කරන්න නෙමෙයි කියන එක. ඒ නිසා අපි තීන්දුවක් ගත යුතුයි, මේ කතා කරන්න ලැජ්ජා පළාත් සභාවේ සන්ධාන පාලනය අවසන් කරන්න. ඒ බුලත් කොළය වෙනුවට අලියට ජන්දෙ දීමෙන් නෙමෙයි.මේ දූෂිත පාලනයට විරෝධය පළ කිරීම සඳහා සැබෑ ලෙසම ආණ්ඩුවට විරුද්ධ දේශපාලනයක නිරත ජනතා විමුක්ති පෙරමුණේ සීනුවට ඡන්දය දීමෙනුයි. ආණ්ඩුව මේ ඡන්දය ගෙනාවේ තමන් මුහුණපාපු බරපතළ අර්බුදයකට උත්තර හොයාගන්න. මේ වෙලාව රාජපක්ෂ ආණ්ඩුවේ පීඩාවන්වලට එරෙහිව ජනතාව අරගල කරමින් හිටපු අවස්ථාවක්. ගොවියො, ශිෂ්‍යයෝ, කම්කරුවො, කාන්තාවො, වෘත්තිකයො සටන් වදිමින් හිටපු වෙලාවක්. මේ අරගලවල විශේෂත්වයක් තිබුණා. ඒ, හැම අරගලයකටම පක්ෂ භේදයෙන් තොරව ජනතාව ඒකරාශිවී සිටීම. ගොවි ජනතාව ගොවිතැනට ජලය ඉල්ලලා, අස්වැන්නට සාධාරණ මිලක් ඉල්ලලා, විශ‍්‍රාම වැටුප ඉල්ලලා අරගල කළා. ඒ අරගලවලින් ආණ්ඩුව පරාජයට පත්වෙමින් හිටියේ. පහුගිය අවුරුද්දේ තමන්ගෙ විශ‍්‍රාම වැටුප කොල්ලකන එකට විරුද්ධව කම්කරුවො දේශපාලන භේදයෙන් තොරව පාරට බැස්සා. ආණ්ඩුව කඳුළු ගෑස් ගැහුවා. වෙඩි තිබ්බා. එත් පස්සට ගියේ නැහැ. දිවි පූජා කළා. අවසානයේ සටන දිනුවා. ඒ පක්ෂ භේදයෙන් තොරව පීඩාවට පත්වුණු මුළු පංතියම ඒ සටන වටා සමගියෙන් එකතු වෙමින් හිටපු නිසා. ගොවියොත් පාරට බැස්සෙ සමගියෙන් නිසා ආණ්ඩුවට ඒ සටනට මුහුණ දෙන එක අසීරු වෙලා තිබුණෙ. ආණ්ඩුව දැනගත්තා තමන්ට පරාජය කියලා. ආචාර්යවරු මේ වන කොට සටනක් ගෙනියනවා, දරුවන්ගේ අධ්‍යාපනය වෙනුවෙන් වැඩිපුර මුදල් වැය කළ යුතු බවට බලකරමින්. ඒකෙත් දේශපාලන භේදයක් නැහැ. මේ විදිහට ජනතාව සමගිවෙලා සටන් වදින එකේ අනතුර ආණ්ඩුව දැක්කා. ඔවුන් හිතුවා, මේ සමගිය බෙදන්නෙ කොහොමද? සටන් යටපත් කරන්නේ කොහොමද? කියලා. ඒනිසා ජනතාවගේ මහපාරේ සටන යටපත් කරන්න ආණ්ඩුව තෝරාගත් පළාත් සභා 3ක මැතිවරණ කැඳෙව්වා. ජනතාවගේ සාධාරණ සටන් යටපත් කරන්න, ඒවා දේශපාලනික බෙදා වෙන් කරන්න හිතාගෙන ආණ්ඩුව ඡන්ද සටනක් ගෙනාවා. ආණ්ඩුව හිතුවෙ පරණ විදිහට සටන් කරමින් හිටපු ගොවියො, කම්කරුවො, වෘත්තිකයො සටන් අතඇරලා ඡන්ද සටනට බහියි කියලා. ඒත් මහින්ද රාජපක්ෂ මහත්තයාගේ ගණන් බැලීම වැරදුණා. අනුරාධපුරේට, පොළොන්නරුවට ඡන්දෙ ආපුවහම ගොවියා ඡන්දෙ කරන අතරේ පක්ෂ භේදයෙන් තොරව වන්දි ඉල්ලලා මහපාරේ සටන් වදිනවා. ඒ සාධාරණ සටන් ජයග‍්‍රහණයෙන් කෙළවර කිරීම තමයි ප‍්‍රගතිශීලී මිනිසුන් ලෙස අපේ වගකීම. මේ ඡන්දය අපි පාවිච්චි කළ යුත්තේ, ඒ අරමුණ වෙනුවෙන්. ආණ්ඩුව ජනතා සටන් පරාජය කිරීම සඳහා ගෙනා මැතිවරණය ඒවා ජයග‍්‍රහණය කරවීම සඳහා ශක්තියක් වන ලෙස මැතිවරණ සටනින් ආණ්ඩුව පරාජය කළ යුතුයි. ජනතා විමුක්ති පෙරමුණ තමන්ගේ මැතිවරණ තේමාව විදිහට \"ජනසටනට නව ජවයක්\" තෝරා ගත්තේ මේ අදහසින්. ඔබ විශ්වාස කරනවානම් ඔබේ සහෝදර ගොවි ජනතාව කරන අරගලය සාධාරණයි කියලා, රාජ්‍ය අංශයේ, පෞද්ගලික අංශයේ සේවක සේවිකාවන් තමන්ගේ අයිතීන් වෙනුවෙන් ගෙනියන සටන සාධාරණයි කියලා, ඔබේ දරුවන්ගේ අධ්‍යාපනය වෙනුවෙන් වැඩිපුර මුදල් වෙන්කළ යුතුයි කියලා විශ්වවිද්‍යාල ආචාර්යවරුන් ගෙනියන අරගලය සාධාරණයි කියලා, උසස්පෙළ සමත් වුණු ඔබේ දුවා දරුවන් - නංගි මල්ලි කරන අරගලය සාධාරණයි කියලා ඒ සටන් ශක්තිමත් කරවිය යුතුයි.ජයග‍්‍රහණය කරවිය යුතුයි. ඒක ආණ්ඩුවට-බුලත්කොළයට ඡන්දය ප‍්‍රකාශ කිරීමෙන් ඔබට එය කළ නොහැකියි. එසේ කළොත් ඒ සටන්වලට අපි එරෙහි වුණා වෙනවා. ආණ්ඩුවේ ප‍්‍රතිපත්තිම තියෙන අලියට ඡන්දය දුන්නත් ප‍්‍රතිඵලය ඒකමයි. ඡන්දය නොදී හිටියත් වැඩක් නැහැ. ගන්න ඡන්දවලින් දිනලා ආණ්ඩුව කියාවි අපි දිනුම් කියලා. ඒ නිසා අපි කළ යුත්තේ ජනතාවගේ සටනේ ඉදිරියෙන්ම ඉන්න, ඒ සටන්වලට ශක්තියක් වෙන සීනුව ඉදිරියෙන් කතිරයක් සලකුණු කරලා ඒ සටන්වලට අපේ සහයෝගය පළ කරමු. මේ ඡන්දය ඒ අරමුණ වෙනුවෙන් යොදවමු. නැතුව පවිත‍්‍රා නෝනගෙ මහත්තයා දිනෙව්වත් ජොන් මහත්තයගෙ බෑන දිනෙව්වත් මේ මැතිවරණයෙන් ඔබට ලැබෙන දෙයක් නැහැ. රාජපක්ෂ ජනාධිපතිවරයා මේ මැතිවරණයෙන් තවත් දෙයක් බලාපොරොත්තු වෙනවා. ඒ ආණ්ඩුවේ ප‍්‍රජාතන්ත‍්‍රවිරෝධී, ජනතාවිරෝධී ක‍්‍රියාමාර්ගවලට ජනතාවගේ අනුමැතිය ලැබීමක් විදිහට මේ මැතිවරණ ප‍්‍රතිඵලය පාවිච්චි කරන්න. ජනතාවගේ ලයිෂන් එක ගහගන්න ඔහු බලාපොරොත්තු වෙනවා. විවිධ හේතු නිසා ප‍්‍රතිපත්ති ගැන හිතන්නෙ නැතුව, දුරදිග නොබලා ජනතාව ආණ්ඩුවට ඡන්දය දුන්නොත් ආණ්ඩුව පහුවදාට කියන්නේ තමන්ගේ ප‍්‍රතිපත්ති ජනතාව විසින් අනුමත කර ඇති බවයි. ඒක ජනතාවට කිසිසේත්ම හිතකර වන්නේ නැහැ. ආණ්ඩුව අපි ලවා අනුමත කරවා ගන්න හදන්නේ මොන ප‍්‍රතිපත්තිද? එවා ජනතාව මත බර පටවන, ජනතාවට බදු ගහන, දඩ ගහන ප‍්‍රතිපත්ති. අපේ ජීවිත මත බර පටවලා තියෙන්නේ මේවායින්. පාරට බැස්සොත් දඩ - කඬේට ගියොත් බදු! අනෙත් එක අනාගතේ උකස් කරලා ගන්න ණය. මේවයින් එකතු කර ගන්න මුදල ආණ්ඩුව නාස්තිකාරී විදිහට වියදම් කරමින් ඉන්නවා. ආණ්ඩුව හදන්නේ මේ ප‍්‍රතිපත්ති අපි ලවා අනුමත කරගන්න. අපේ දරුවගේ පාසල වහන එක, අත්‍යාවශ්‍ය භාණ්ඩ මත බදු ගහන එක, සමෘද්ධිය - ගොවි විශ‍්‍රාම වැටුප එකතුව 1000ට සීමා කරන එක, සහනාධාර කපන එක, සංදර්ශන තියන්න මහජන මුදල් නාස්ති කරන්න, අර්ථසාධක අරමුදල කොල්ලකන එක, මිහින් එයාර් වැනි නාස්තිකාරී වියදම් කරන එක වගේ ඒවා. ජනතාව මේ වගේ රැවටිලිවලට අහුවෙයි කියලා ආණ්ඩුව හිතනවා. මොකද එහෙම රැවටුණු ඉතිහාසයක් තිබුණා. ඒ ඉතිහාසය අපි වෙනස් කළ යුතුයි. මේ ජනතාද්‍රෝහී ප‍්‍රතිපත්තිවලට අපේ කිසිම අනුමැතියක් නැති බව පෙන්විය යුතුයි. ආණ්ඩුවේ ජනතාවිරෝධී ගමනට අපේ විරෝධය පෙන්වා දිය යුතුයි. වැරදිලාවත් මේවට අනුමැතිය ලැබුණා කියලා ආණ්ඩුව හිතුවොත් මීට වඩා අමාරු කාලයක් එනවා. දේශපාලන පක්ෂ අනුව නොබලා පුරවැසියන් ලෙස මේ රට දෙස බලන්න. මෙසේ රටට ඉදිරියට යා හැකිදැයි බලන්න. ආණ්ඩුවේ හිතුවක්කාරකම්වලට එරෙහිව අපේ විරෝධය පළ නොකළහොත් රටට අත්වන විනාශය පිළිබඳව සිතන්න. ආණ්ඩුව වෙනස් කරන ඡන්දයක් නොවන නිසාම තවමත් ආණ්ඩුව විශ්වාස කරන කෙනෙකුට මේ ඡන්දයේදී තමන්ගේ විරෝධය පළ කළ හැකියි.\"", "URL": "https://sinhala.adaderana.lk/news.php?nid=26982", "Category": null, "Parent URL": null}