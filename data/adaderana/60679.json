{"Source": "Adaderana", "Timestamp": "June 1, 2016 02:21 pm", "Headline": "විමල්ගේ පෙත්සමත් විභාගයට තීන්දුයි", "News Content": "වැට් බදු ප්‍රතිශතය වැඩි කිරීමට රජය විසින් ගත් තීන්දුව නීති විරෝධී යැයි ප්‍රකාශ කරන මෙන් ඉල්ලා ගොනුකර ඇති පෙත්සම් ලබන 22 වැනිදා සලකා බැලීමට ශ්‍රේෂ්ඨාධිකරණය තීරණය කර තිබේ.පාර්ලිමේන්තු මන්ත්‍රී විමල් වීරවංශ මහතා ඇතුළු පාර්ශවකරුවන් තිදෙනෙකු විසින් අදාළ පෙත්සම් ඉදිරිපත් කර ඇති බව සඳහන්ය. වැට් බදු ප්‍රතිශතය සහ ජාතිය ගොඩනැගීමේ බද්ද වැඩි කිරීමට රජය ගත් තීරණය නීතියට පටහැණි බව පෙත්සම්කරුවන් පවසයි. එම බදු ප්‍රතිශත වැඩිකළ හැක්කේ පාර්ලිමේන්තුවේ සිදුකෙරෙන පනත් සංශෝධනයකින් පමණක් බව සඳහන් කරන පෙත්සම්කරුවන් එවැනි ක්‍රියාවකින් තොරව සෘජු ලෙස බදු වැඩිකිරීම ආණ්ඩුක්‍රම ව්‍යවස්ථාවට පටහැණි බව කියයි.එබැවින් අදාළ බදු වැඩිකිරීම අත්හිටුවීමේ නියෝගයක් නිකුත් කරන ලෙස ඔවුන් ශ්‍රේෂ්ඨාධිකරණයෙන් ඉල්ලා ඇති බව සඳහන්ය.", "URL": "https://sinhala.adaderana.lk/news.php?nid=60679", "Category": null, "Parent URL": null}