{"Source": "Adaderana", "Timestamp": "March 21, 2018 12:25 pm", "Headline": " රෝහල පෙනි පෙනී රෝහල් සේවිකාව ත්‍රීරෝද රථයක ගැටී මරුට (ඡායාරූප සහිතයි)", "News Content": "බදුල්ල මහරෝහලේ එක් වාට්ටුවක සිට තවත් වාට්ටුවකට මාරු විම සඳහා දයා ගුණසේකර මාවත හරහා ගමන් කරමින් සිටියදි ත්‍රීරෝද ගැටී බරපතළ තුවාල ලබා බදුල්ල මහරෝහලේ දැඩි සත්කාර ඒකකයේ ප්‍රතිකාර ලබමින් සිටි රෝහල් සේවිකාව අද (21) උදෑසන මියගොස් ගොස් ඇතැයි බදුල්ල පොලිසිය පවසයි. මෙසේ මරණයට පත්ව ඇත්තේ බදුල්ල මහ රෝහලේ උපස්ථායිකාවක වන හාලිඇල අන්තුඩුවාවල පදිංචිව සිටි දිසානායක වර්ණසූරිය මුදියන්සේලාගේ ගුණසීලී කුමාරිහාමි නැමති දෙදරු මවකි. මෙම සේවිකාව ඉකුත් 12 වනදා සවස 3.00 ටපමණ බදුල්ල මහ රෝහලේ එක් පරිශ්‍රයක පිහිටි සේවක විවේකාගාර වෙත ගොස් දිවා ආහාරය රැගෙන අනෙක් රෝහල් පරිශ්‍රයට දයා ගුණසේකර මාවත හරහා ගමන් කරමින් සිටියදි මෙම අනතුරට ලක් වි තිබේ. අධික වේගයෙන් පැමිණ ත්‍රීරෝද රථය මෙම උපස්ථායිකාව හා රෝහලේ සනීපාරක්ෂක කටයුතු කරන පුද්ගලික ආයතනයක කම්කරුවෙක් ද අනතුරට පත්කර එම ස්ථානයේ නතර කර තිබු යතුරු පැදියකද ගැටී ඇතැයි පොලිසිය සඳහන් කරයි. සුළු තුවාල සිදුවු සනීපාරක්ෂක කම්කරුවා සුවය ලබා ඇතැයි රෝහල් ප්‍රකාශකයෙක් පැවසීය. අනතුර සිදුකල ත්‍රීරෝද රථය පැදවු පුද්ගලයා බදුල්ල පොලිසිය විසින් අත්අඩංගුවට ගෙන බදුල්ල මහේස්ත්‍රාත් අධිකරණයට ඉදිරිපත් කිරීමෙන් පසු ඇප මත මුදාහැර තිබිණි. බදුල්ල පොලිස් අධිකාරි ධම්මික වීරසේකර හා බදුල්ල මුලස්ථාන ප්‍රධාන පොලිස් පරීක්ෂක විපුල තෙන්නකෝන් යන මහත්වරුන්ගේ උපදෙස් මත බදුල්ල පොලිසිය පරික්ෂණ පවත්වයි.", "URL": "https://sinhala.adaderana.lk/news.php?nid=86055", "Category": null, "Parent URL": null}