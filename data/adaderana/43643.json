{"Source": "Adaderana", "Timestamp": "June 1, 2014 01:24 pm", "Headline": "අනුරාධපුරයේ උපකාරක පංති තහනම් ", "News Content": "අනුරාධපුර දිස්ත්‍රික්කය තුළ ඉරිදා සහ පොහොය දිනවල උපකාරක පංති තහනම් කිරිමට දිස්ත්‍රික් ශාසනාරක්ෂක බලමණ්ඩලය තීරණය කර තිබේ. අනුරාධපුර ශාසනාරක්ෂක බල මණ්ඩලය, එහි සභාපති උතුරු සහ උතුරු මැද පළාත් දෙකේ ප්‍රධාන සංඝනායක පූජ්‍ය නුගේතැන්නේ පඤ්ඤානන්ද හිමිපාණන්ගේ ප්‍රධානත්වයෙන් ඊයේ(31) රැස්වු අවස්ථාවේ මෙම තීරණය ගෙන ඇති බව සඳහන් වෙයි. ඒ අනුව ඉදිරියේ දී අනුරාධපුර දිස්ත්‍රික්කය තුළ ඉරිදා සහ පොහොය දිනවල පෙරවරු 7.00 සිට පස්වරු 2.00 දක්වා උපකාරක පංති තහනම් කෙරෙනු ඇත. අදාළ තීරණයට උතුරු මැද පළාත් සභාවේ පූර්ණ අනුමැතිය හිමිව ඇති බව ද සඳහන් වෙයි. දරුවන් දහම් අධ්‍යාපනයට යොමුකරවීම සහ විවිධ විෂමාචාර ක්‍රියාවලට දරුවන් යොමුවීම වැළැක්වීමේ අරමුණින් මෙම තීරණය ගෙන තිබේ.", "URL": "https://sinhala.adaderana.lk/news.php?nid=43643", "Category": null, "Parent URL": null}