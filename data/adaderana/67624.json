{"Source": "Adaderana", "Timestamp": "January 2, 2017 01:51 pm", "Headline": "මේ වසරේදී විදුලියනය සියයට සියයක් කරනවා ", "News Content": "පසුගිය වසරේදී තම අමාත්‍යාංශය විසින් දෙලක්ෂ හැටපන්දහසකට විදුලිය ලබා දුන් බවත්, මෙම මස තුළ ගාල්ල ප්‍රදේශයේ ලංකාගමට විදුලිය ලබා දීම ඔස්සේ ලංකාවේම විදුලියනය 100% ක් බවට පත් කරන බවත් අමාත්‍ය රංජිත් සියඹලාපිටිය මහතා පවසයි.2017 නව වසරේ රාජකාරි වැඩකටයුතු ඇරඹීමේ අවස්ථාවට එක්වෙමින් විදුලිබල හා පුනර්ජනනීය බලශක්ති අමාත්‍ය සියඹලාපිටිය මහතා මේ බව පැවසීය. එහිදී වැඩිදුරටත් අදහස් දැක්වූ ඒ මහතා,”විදුලිබල අමාත්‍යාංශය කියන්නේ මේ රටට නැතිවම බැරි, ලංකා විදුලිබල මණ්ඩලය ඇතුළු ආයතන රාශියක් සමගින් රටට සුවිශාල සේවාවක් කරන, බලගතු ආයතනයක්. ජනාධිපතිතුමාගේ මේ වසරේ තේමාව තමයි දිළිඳුකම පිටුදැකීම. ඒ සඳහා අපි පසුගිය වසරේත් සුවිශාල සේවයක් ඉටුකළා. ගෙවල් ළඟ විදුලි කණුව තිබුණත්, නිවසට විදුලිය නොමැතිව හූල්ල හූල්ල සිටිය ජනතාව වැනි විශාල සංඛ්‍යාවකට අපි විදුලිය දුන්නා. අපි බලාපොරොත්තු වෙනවා මේ මස තුළදී අතිගරු ජනාධිපතිතුමාගේ මේ වසරේ පදවි ප‍්‍රාප්තියට සමගාමීව, ගාල්ලේ ලංකාගමට විදුලිය දීලා, සමස්ත ලංකාවේම විදුලියනය 100% ක් බව සනිටුහන් කරන්න. අපි 2016 වසරේත් අභියෝග රැසකට මුහුණ දුන්නා. ඒ වගේම 2017 වසරටත් අභියෝග රාශියක් එනවා. මම විශ්වාස කරනවා අපි තුළ තිබෙන විශේෂ සම්මුතිය, සාකච්ඡාව සහ සමගිය තුළින් අපේ අමාත්‍යාංශය පිරිලා. ඒ නිසා අපිට ජයගත නොහැකි අභියෝග කිසිවක් නැහැ. ඒ විශ්වාසය අපට තිබෙනවා. අභියෝග නැති තැන පැවත්මක්, ජීවිතයක් නැහැ. ඒ නිසා විදුලිබල අමාත්‍යාංශය අභියෝග වලට බය නැහැ.දිළිදුකම පිටුදැකීමේ ප‍්‍රධාන අංගයක් තමයි නිවසට විදුලි බලය ලබාදීම. ලෝකේ බොහෝ රටවල් ක්ෂණිකව සංවර්ධනය කරා යන්න මේ අංගය යොදා ගත්තා. 2017 වර්ෂය තුළත් ඒ සඳහාවූ සුවිශේෂී ව්‍යාපාති ගණනාවක් දියත් කරන්න සූදානම්. ගොවි ජනතාව යැපුම් මට්ටමෙන් වාණිජ මට්ටම කරා ගෙනයන්නට විශේෂ විදුලි අය ක‍්‍රමයක් හඳුන්වලා දුන්නා. ඒ වගේම නිවාස දසලක්ෂයක පියසි සූර්ය බලාගාර බවට පත් කිරීමේ දැවැන්ත ව්‍යාපෘතිය අපි ආරම්භ කළා. ඒ තුළින් අඩු ආදායම්ලාභී විදුලි පාරිභෝගිකයා වෙත අපේ විශේෂ අවධානය යොමුවෙලා තිබෙනවා. ඒ නිසා අපි විශ්වාස කරනවා අපි යුතුකම් ඉටුකරපු, ඒ වගේම ඉටුකරන අමාත්‍යාංශයක් කියලා.රාජ්‍ය සේවකයන් වශයෙන් අපිට විශාල වගකිමක් පැවරෙනවා. දෙකෝටියක් පමණ වූ සමස්ත ජනතාව සමඟ සසඳා බලනකල රාජ්‍ය සේවකයන් යම්කිසි වරප‍්‍රසාදයක් භුක්ති විඳින කොටසක්. ඒ නිසා සමස්ත ජනතාවත් සමඟ රට සංවර්ධනය කරන්න අපිට විශාල වගකීමක් පැවරෙනවා. ඒ සඳහා අපි 2017 වසරේත් කැපවිය යුතුයි. මෙතෙක් කුප්පි ලාම්පුවෙන් පාඩම් කළ දරුවන් ලක්ෂ 5 කට පමණ විදුලිය ලබාදීමේ පුණ්‍යකර්මයේ කොටස්කරුවන් වීමට මෙම අමාත්‍යාංශයේ අප සැමදෙනාටම හැකිවෙලා තිබෙනවා.”", "URL": "https://sinhala.adaderana.lk/news.php?nid=67624", "Category": null, "Parent URL": null}