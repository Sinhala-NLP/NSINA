{"Source": "Adaderana", "Timestamp": "May 14, 2013 12:10 pm", "Headline": "මාතලේ සමූහ මිනී වළ ගැන මියගිය ඥාතීන්ගේ ප්‍රකාශ ගනියි", "News Content": "මාතලේ සමූහ මිනී වළ සම්බන්ධයෙන් දිවුරුම් පෙත්සම් ඉදිරිපත් කළ ඥාතීන්ගෙන් ප්‍රකාශ සටහන් කිරීමේ කටයුතු අද (14) ආරම්භ කර තිබේ. මාතලේ සමූහ මිනී වළ සම්බන්ධයෙන් මියගිය පුද්ගලයින්ගේ ඥාතීන් 13 දෙනෙකු පසුගියදා දිවුරුම් පෙත්සම් ඉදිරිපත් කළේය. අදාළ දිවුරුම් පෙත්සම් සලකා බැලීම මාතලේ මහේස්ත්‍රාත් අධිකරණයේදී පසුගියදා කැඳවූ අතර එහිදී මහේස්ත්‍රාත්වරිය සඳහන් කළේ අදාළ පුද්ගලයින්ගෙන් ප්‍රකාශ සටහන් කර ගන්නා ලෙසයි. අපරාධ පරීක්ෂණ දෙපාර්තමේන්තුවට අදාළ නියෝගය සිදුකළ මහේස්ත්‍රාත් අධිකරණය මාතලේ ප්‍රදේශයේදීම ප්‍රකාශ සටහන් කර ගන්නා ලෙසත් නියෝග කළේය. එමෙන්ම මේ මස 30 වැනිදා වන විට මෙම ප්‍රකාශ සටහන් කර ගැනීමේ කටයුතු අවසන් කරන ලෙසද අධිකරණය රහස් පොලිසියට නියෝග කර තිබේ. ඒ අනුව අද දිනයේදී මාතලේ පොලිස් ස්ථානයේදී මෙම ප්‍රකාශ සටහන් කර ගැනීම සිදු කෙරෙන බව සඳහන්ය.", "URL": "https://sinhala.adaderana.lk/news.php?nid=34081", "Category": null, "Parent URL": null}