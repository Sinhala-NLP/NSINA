{"Source": "Adaderana", "Timestamp": "August 15, 2018 12:19 pm", "Headline": "තද සුළං තත්ත්වයක් නිසා කුරුණෑගල නිවාස 80 කට හානි", "News Content": "තද සුළං තත්ත්වයක් හේතුවෙන් කුරුණෑගල, වීරඹුගෙදර ප්‍රදේශයේ නිවාස 80 කට අධික සංඛ්‍යාවකට හානි සිදුව තිබේ. එහිදී පුද්ගලයින් දෙදෙනෙකු ද තුවාල ලබා ප්‍රතිකාර සඳහා කුරුණෑගල රෝහලට ඇතුලත් කර ඇති බව පොලිසිය පැවසීය. අද (15) උදෑසන තද සුළං තත්ත්වය හටගෙන ඇති අතර මේ හේතුවෙන් වීරඹුගෙදර, උඩුගම, කඳුරුවැල්ල, අල්ගම, සැවැන්දන යන ප්‍රදේශවල නිවාසවලට මෙලෙස හානි සිදුව තිබේ. ගස් කඩා වැටීම් හේතුවෙන් මාර්ග අවහිර වී ඇති අතර විදුලි සැපයුම ද ඇණ හිට ඇති බව සඳහන්ය. මේ අතර පවතින වැසි සහිත කාලගුණික තත්ත්වය හේතුවෙන් මධ්‍ය කඳුකරයේ ප්‍රධාන ජලාශ කිහිපයක වාන් දොරටු විවෘත කර තිබේ. ලක්ෂපාන, කැනියොන්, නෝර්ට්න් බ්‍ර්ජ්, මාවුස්සාකැලේ සහ ඉහළ කොත්මලේ යන ජලාශවල වාන් දොරටු විවෘත කර ඇති බව ආපදා කලමනාකරණ මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=94441", "Category": null, "Parent URL": null}