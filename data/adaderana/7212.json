{"Source": "Adaderana", "Timestamp": "March 12, 2010 08:50 am", "Headline": "වී මිලදී ගැනීමට අලෙවි මණ්ඩලය ඉදිරිපත් වේ", "News Content": "2010 මාස් කන්නයට අදාළ වී මිල දී ගැනීමට වී අලෙවි මණ්ඩලය ඉදිරිපත්ව සිටියි. ඒ සඳහා වී අලෙවි කරන දිස්ත්‍රික්ක පුරා ගබඩා පහසුකම් සලසා ඇති බව කෘෂිකර්ම සංවර්ධන හා ගොවිජන සේවා අමාත්‍යාංශය පවසයි. නියමිත ප්‍රමිතියෙන් යුත් නාඩු කිලෝවක් රුපියල් 28 කටත්, සම්බා කිලෝවක් රුපියල් 30 කටත්, වී අලෙවි මණ්ඩලය විසින් මිල දී ගැනීමට නියමිතය. මෙම කන්නයේ දී වී මෙට්‍රික් ටොන් එක් ලක්ෂ හතළිස් දහසක් පමණ මිලදී ගැනීමට අපේක්ෂා කරන බව අමාත්‍යාංශය සඳහන් කරයි. මේ සඳහා වෙන් කර ඇති මුදල රුපියල් මිලියන හාර දහසක් පමණ වේ. වී අලෙවි මණ්ඩලයේ ගබඩා වල දී, විවිධ සේවා සමූපකාර සමිති වල දී මෙන්ම ගොවි සංවිධාන හා බලයලත් නියෝජිතයන් මගින් වී මිල දී ගැනීම සිදු කෙරෙන බව සඳහන්ය. එබැවින් අඩු මිලට වී අලෙවි නොකරන ලෙස එම මණ්ඩලය ගොවීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=7212", "Category": null, "Parent URL": null}