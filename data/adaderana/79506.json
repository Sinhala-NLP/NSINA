{"Source": "Adaderana", "Timestamp": "November 4, 2017 01:16 pm", "Headline": " ඡන්ද කොට්ඨාස පිහිටුවීමට අදාළව මහජන අදහස් මේ වන විට ලැබෙනවා ", "News Content": "පළාත් සභා සඳහා පරිපාලන දිස්ත්‍රික්ක යටතේ තෝරා ගැනීමට නියමිත මන්ත්‍රීවරුන් සංඛ්‍යාවක් වෙනුවෙන් මැතිවරණ කොට්ඨාස පිහිටුවීමට අදාළව මහජන අදහස් 30ක් පමණ මේ වන විට ලැබී ඇති බව සීමා නිර්ණය කොමිසන් සභාව පවසයි. එහි දිස්ත්‍රික්ක මට්ටමින් මහජන අදහස් ලබා ගැනීමේ කටයුතු ලබන 09 වනදා සිට ආරම්භ කිරීමට කටයුතු යොදා ඇති බව සීමානීර්ණ කමිටුවේ ලේකම් සමන් ශ්‍රී රත්නායක මහතා සඳහන් කළේය. පළාත් සභා ඡන්ද විමසීම් පනත සංශෝධනය කර ඉදිරියේදී පවත්වනු ලබන පළාත් සභා ඡන්ද විමසීම සමානුපාතික හා කොට්ඨාස ක්‍රමයට පැවැත්වීමට රජය තීරණය කළ අතර මැතිවරණ කොට්ඨාස බෙදා වෙන්කිරීම සඳහා ජනාධිපති මෛත්‍රීපාල සිරිසේන මහතා විසින් සීමානීර්ණ කමිටුව පත් කරනු ලැබීය. ඒ අනුව ඔවුන් අදාළ රාජකාරි කටයුතු ඔක්තෝබර් මස 13 වනදා ආරම්භ කළ අතර මහජනතාවට අදහස් සහ යෝජනා ඉදිරිපත් කිරීම සඳහා පසුගිය 02 දා දක්වා අවස්ථාව ලබාදී තිබුණි. එහි තවත් අදියරක් වශයෙන් දේශපාලන පක්ෂ, මහජන සංවිධාන සහ පොදු මහජනතාවට අදහස් ඉදිරිපත් කිරීම සඳහා දිස්ත්‍රික් ලේකම් කාර්යාල හරහා මහජන අදහස් ලබා ගැනීමට තීරණය කළ බව සමන් ශ්‍රී රත්නායක මහතා සඳහන් කළේය. මහජන අදහස් ලබා ගැනීමෙන් අනතුරුව සකස් කරන ලද අවසන් වාර්තාව ලබන වසරේ ජනවාරි 31 වන දිනට පෙර පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා වෙත බාරදීමට නියමිතව තිබේ.", "URL": "https://sinhala.adaderana.lk/news.php?nid=79506", "Category": null, "Parent URL": null}