{"Source": "Adaderana", "Timestamp": "May 29, 2013 11:09 pm", "Headline": " හැමදේම දේශපාලනයට යටවෙලා", "News Content": "ජනතා පරමාධිපත්‍යය යළි ජනතාවට ලබාදීමේ කතිකාවක් ආරම්භ කළ බව විපක්ෂ නායක රනිල් වික්‍රමසිංහ මහතා පවසයි. ජනතා පරමාධිපත්‍යය පළමු වරට 78 ව්‍යවස්ථාව තුළින් එවක එජාප රජය විසින් තහවුරු කළ බවත්, එහිදී තමාද ඊට දායක වූ බවත් වික්‍රමසිංහ මහතා කියා සිටියි. එසේ වුවද පසුගිය දශකය තුළ දෙනු ලැබූ විවිධ අධිකරණ තීන්දු නිසාත්, 18 වන ව්‍යවස්ථා සංශෝධනය නිසාත් වර්තමානයේදී එකී ජනතා පරමාධිපත්‍යය හෑල්ලුවට ලක්ව ඇති බව හෙතෙම කියා සිටියේ නව ව්‍යවස්ථාවක් සඳහා සාරාංශ කෙටුම්පතක් අද (29) එළිදැක්වීමේ අවස්ථාවේ මාධ්‍ය අමතමිනි. 78 න් හඳුන්වා දුන් විධායක ජනාධිපතිකම, ජනතා අධිපතිකම බවට පත්වී අද වන විට එය ඒකාධිපතිකමක් දක්වා ගමන් කරමින් ඇති බව ඔහු අවධාරණය කළේය. අද වන විට නීතියේ ආධිපත්‍යය බිඳ වැටී ඇති බවත්, දූෂණය වංචාව රජවී ඇති බවත්, හැමදේම දේශපාලනය විසින් ගිලගෙන ඇති බවත් විපක්ෂ නායකවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=34476", "Category": null, "Parent URL": null}