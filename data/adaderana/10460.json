{"Source": "Adaderana", "Timestamp": "August 26, 2010 06:39 pm", "Headline": "යාපනයේ ඡන්ද ලියාපදිංචිය ග්‍රාම සේවා වසම් 30 ක පමණයි", "News Content": "2010 ව‍සරේ ඡන්ද හිමියන් ලියාපදිංචි කිරීම සඳහා යාපනය දිස්ත්‍රික‍්කයේ සිදුකෙ‍රෙන බිම් මටටමේ සමීක්ෂණ කටයුතු අවසන් කර ඇත්තේ ග්‍රාම සේවා වසම් 30 ක පමණක් බව කැ‍ෆේ සංවිධානය පවසයි. යාපනය දිස්ත්‍රික්කයේ ග්‍රාම සේවා වසම් 488 ක් පවතින බව එම සංවිධානය පෙන්වා දෙයි. එමෙන්ම කන්කසන්තුරේ, මනිපායි, කෝපායි, චාවකච්චේරි, මැතිවරණ කොට්ඨාශයන්හි කිසිදු ග්‍රාම නිලධාරී කොට්ඨාශයක ඡන්ද හිමියන් ලියාපදිංචි කිරීම අවසන් කර නොමැති බව කැෆේ සංවිධානය සඳහන් කරයි. උතුරු පළාතේ ඡන්ද හිමි නාමලේඛන ප්‍රති‍ශෝධන ක්‍රියාවලිය සාර්ථක කරගැනීම සඳහා අතිරේක නිලධාරීන් යොදවන ලෙස දැනටමත් මැතිවරණ කොමසාරිස් දෙපාර්තමේන්තුවෙන් ඉල්ලීමක් කර ඇති බව ද එම සංවිධානය පවසයි.", "URL": "https://sinhala.adaderana.lk/news.php?nid=10460", "Category": null, "Parent URL": null}