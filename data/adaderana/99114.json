{"Source": "Adaderana", "Timestamp": "November 13, 2018 06:10 am", "Headline": "ආගන්තුකයෙක් නිසා නැවතත් අසරණ වුණ ජීවිත", "News Content": "විදේශීය ලොකුළූණු වෙළඳපොළට විශාල වශයෙන් ලැබීමත් සමඟ දේශීය ලොකුලූනු අලෙවි කර ගැනීමට නොහැකිව දඹුල්ලේ ගොවීහු මැසිවිලි නඟති. දඹුල්ල ආර්ථික මධ්‍යස්ථානයේ මේ දිනවල ඉන්දියාවෙන් ගෙන්වන ලද ලොකුළූණු විශාල වශයෙන් අලෙවි කිරීම හේතුවෙන් දඹුල්ල ගලේවෙල සීගිරිය ආදී බලප්‍රදේශවල ගොවීන්ට තම අස්වැන්න අලෙවි කරගැනීමට නොහැකිව ගොවිපලවල ගබඩාවල නරක් වී ඉවත් කිරීමට සිදුව ඇතැයි ගොවීහු පෙන්වා දෙති. මේ දිනවල විදේශීය ලොකුළූණු කිලෝවක් රුපියල් 80ක් 85ක් අතර මිලකට අලෙවි කරන බවත් දේශීය ලොකුළූණු කිලෝවක් රුපියල් 60ත් 65 ත් අතර මිලක් පැවතියද දේශීය ලොකුළූණු මිලදී ගැනීමක් ව්‍යාපාරිකයන් සිදු නොකිරීම හේතුවෙන් මේ තත්ත්වය උදා වී තිබෙන බව ගලේවෙල පට්ටිවෙල ප්‍රදේශයේ මහ පරිමාණ ලොකුළූණු ගොවියෙකු වන එස්.ඒ.රත්නපාල මහතා පැවසීය. ලොකු ළූණු වගාකරුවකු රතනපාල මහතා කියා සිටියේ තමන් ළූණු අක්කර 30ක වගා කළ බවය. මේ වන විට ළූණු කිලෝ හැත්තෑපන්දහසකට අධික ප්‍රමාණයක් අලෙවි කර ගැනීමට නොහැකිව ඉවත් කළ බවත් තවමත් තමන්ගේ ගබඩාවල විශාල වශයෙන් දේශීය ලොකුළූණු ගොඩගසා දිනපතාම ඒවා නරක් වෙන ඒවා ඉවත් කරමින් විශාල මුදලක් වියදම් කරමින් සිටින බව ය. තමන් පුද්ගලයන් හැටකට පමණ රැකියා සපයමින් විශාල වශයෙන් වගා කරන ගොවියකු බවත් එහෙත් මේ වන විට සිදුව ඇති හානියක් සමඟ ඉදිරියේදී වගාවෙන් ඉවත් වන බව ද හෙතෙම කීවේය. ඒසේ වූ විට ප්‍රදේශයේ පුද්ගලයන් 60කට පමණ රැකියා අහිමිවන බව ද රත්නපාල මහතා වැඩිදුරටත් සඳහන් කළේය. දේශීය ලොකුළූණු අලෙවි කර ගැනීම සඳහා රජය මැදිහත්වී කුමන හෝ වැඩපිළිවෙළක් ක්‍රියාත්මක කරන්නැයි ද දඹුල්ල සිගිරිය ගලේවෙල ගොවීහූ රජයෙන් ඉල්ලීමක් කර සිටිති. විදේශ රටවලින් ගෙන්වන ලොකුළූණු සඳහා රුපියල් 40ක විශේෂ බද්දක් රජය පැනවුව ද එම බදු මුදල් ගෙවා දඹුල්ල වෙළෙඳ පොළේ ඉන්දියාවෙන් ගෙන්වන ලද ලොකු ළූණු අඩු මුදලට අලෙවිකිරීම මෙම ගැටළුවට හේතුවී ඇතැයි ගොවීහු වැඩිදුරටත් පවසති.", "URL": "https://sinhala.adaderana.lk/news.php?nid=99114", "Category": null, "Parent URL": null}