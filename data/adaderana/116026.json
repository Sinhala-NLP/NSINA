{"Source": "Adaderana", "Timestamp": "August 8, 2019 06:44 am", "Headline": "ජනපති කොමිසමේ සාක්ෂි දුන් අධ්‍යාපන අධ්‍යක්ෂකගේ ස්ථාන මාරුව අවලංගු කෙරේ", "News Content": "රාජ්‍ය ආයතනවල දූෂණ වංචා සොයා බලන ජනාධිපති කොමිෂම හමුවේ සාක්ෂි ලබාදුන් අධ්‍යාපන අමාත්‍යාංශයේ සැපයුම් අංශයේ අධ්‍යක්ෂ අයි.එම්.කේ.බි ඉලංගසිංහ මහතාගේ ස්ථාන මාරුව අවලංගු කර ඇත. අයි.එම්.කේ.බී ඉලංගසිංහ මහතාව යලි පෙර සේවය කළ සැපයුම අධ්‍යක්ෂක තනතුරේම කොමිෂන් සභාවේ නියෝග පරිදි පිහිටුවා ඇති බව අධ්‍යාපන අමාත්‍යාංශයේ ලේකම් නිහාල් රණසිංහ මහතා තහවුරු කළ බව ජනාධිපති පරික්ෂණ කොමිෂන් සභාව සඳහන් කළේය. පාසල්වල පෙළ පොත්වලට අධ්‍යාපන අමාත්‍යවරයාගේ ඡායාරූපයක් පල කිරීම සම්බන්ධයෙන් පසුගිය ජුනි මස 24 වන දින ජනාධිපති කොමිෂම හමුවේ සාක්ෂි ලබාදීම හේතුවෙන් තමාට ස්ථාන මාරුවිමක් ලබාදුන් බවට අයි.එම්.කේ.බී ඉලංගසිංහ මහතා ජනාධිපති කොමිෂමට පැමිණිල්ලක් ඉදිරිපත් කර තිබුණි. අදාල පැමිණිල්ල සම්බන්ධයෙන් ජනාධිපති විමර්ශන කොමිසම් සභාව විසින් අධ්‍යාපන අමාත්‍යාංශයේ ලේකම් නිහාල් රණසිංහ මහතාගෙන් විමසා සිටි අතර අධ්‍යාපන අමාත්‍ය අකිල විරිජ් කාරියවසම් මහතාගේ උපදෙස් මත එම ස්ථාන මාරුවීම ලබාදුන් බවට එහිදී අමාත්‍යාංශ ලේකම්වරයා විසින් පිළිගෙන ඇත. අදාල ස්ථාන මාරුවීම ලබා දීමට සාධාරණ හේතුවක් නොමැති බැවින් එය අවලංගු කරන ලෙස ජනාධිපති කොමිසම අධ්‍යාපන අමාත්‍යාංශ ලේකම්වරයාට කළ දැනුම්දීමකට අනුව ස්ථාන මාරුව අවලංගු කර ඇති බව වාර්තා වෙයි. කෙසේවෙතත් අදාල සිද්ධිය සම්බන්ධයෙන් අධ්‍යාපන අමාත්‍ය අකිල විරාජ් කාරියවසම් මහතා නැවත වරක් කොමිෂන් සභාව ඉදිරියට කැඳවිය යුතු බවට කොමිෂන් සභාවේ සභාපතිවරයා විසින් පැමිණිල්ල මෙහෙය වන රජයේ නීතිඥ අංශය දැනුවත් කර ඇත.", "URL": "https://sinhala.adaderana.lk/news.php?nid=116026", "Category": null, "Parent URL": null}