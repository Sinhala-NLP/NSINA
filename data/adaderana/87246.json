{"Source": "Adaderana", "Timestamp": "April 10, 2018 04:03 pm", "Headline": "කටු මැටි නිවසින් ජීවිතය ජයගත් දිරිය දියණියකට පිළිසරණක් වූ හැටි(ඡායාරූප සහිතයි)", "News Content": "අභියෝග මැද ශිෂ්‍යත්ව කඩයිම ජය ගත්තත් අධ්‍යාපන කටයුතු ඉදිරියට ගෙන යාමේ අසීරුතාවට මුහුණ දී සිටින දැරියක් පිළිබඳව අනුවේදනීය පුවතක් පසුගිය ඔක්තොම්බර් මාසයේදී අද දෙරණෙන් අප රටට අනාවරණ කළේය. එම පුවත වාර්තා කිරීමත් සමඟ ඇයට නිවහසක් තනා දීමට ගම්පහ ප්‍රදේශයේ පරිත්‍යාගශීලී පුද්ගලයෙකු ඉදිරිපත්වූ අතර ඇය වෙනුවෙන් තැනූ නිවස භාරදීම පසුගියදා සිදු කෙරුණි. නිකවැරටිය කැරගස්වැව කණිෂ්ඨ විද්‍යාලයේ මේ වනවිට 6 වැනි ශ්‍රේණියේ ඉගෙනුම ලබන අශානි ඉදුනිකා පසුගිය වසරේ තිබූ ශිෂ්‍යත්ව කඩඉම් විභාගයෙන් ලකුණු 169 ක් ලබා ගනිමින් විශිෂ්ඨ ජයග්‍රහණයක් අත් කරගත්තේ සිය පාසලටද කීර්තියක් අත්කර දෙමිනි. අධ්‍යාපනය ජය ගැනීමට මූලික අඩිතාලම දැමූ පුංචි අශානි දිවි ගෙව්වේ කටු මැටි ගසා අටවාගත් මේ නිවස තුළයි. හරිහැටි හිසට සෙවනක් නොමැතිව පස් දෙනෙකුගෙන් යුත් පවුලක් අසීරුවෙන් දිවි ගෙවන මේ පරිසරය තුළ හැදී වැඩෙන අශානි සම්බන්ධ පුවත රටට අනාවරණ කිරීමත් සමඟ ගම්පහ ප්‍රදේශයේ පදිංචි සුදේශ් බණ්ඩාර නායකමහතා ඇයට නිවසක් තනාදීමට පොරොන්දු වූණා. පුංචි අශානිගේ බලාපොරොත්තු මල්ඵල ගන්වමින් සුදේශ් බණ්ඩාරනායක මහතා ලබා දුන් පොරොන්දුව මේ වනවිට ඉටුකර අවසන්. මාස 5ක් වැනි කෙටි කාලයක් තුළ අශානි වෙනුවෙන් ඉදිකළ නිවස සම්පුර්ණ කරමින් ඇය වෙත භාරදීම පසුගිය ඉරිදා සිදු කෙරුණා.", "URL": "https://sinhala.adaderana.lk/news.php?nid=87246", "Category": null, "Parent URL": null}