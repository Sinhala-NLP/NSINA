{"Source": "Adaderana", "Timestamp": "August 21, 2011 12:32 pm", "Headline": "පොරොන්දු වූ නිවාස 50,000 න් 50 ක්වත් ලංකාවට නෑ-බී.ජේ.පීයෙන් මැසිවිල්ලක්", "News Content": "ශ්‍රී ලංකාවේ ද්‍රවිඩ ජනයාට සහන සලසන ලෙස ඉන්දීය මධ්‍යම රජයෙන් ඉල්ලා සිටීම ඵලරහිත බව භාරතීය ජනතා පක්ෂය පවසයි. 2009 දී යුද්ධය නිමාවීමෙන් පසු අවතැන් වූ ශ්‍රී ලංකාවේ ද්‍රවිඩ ජනයාට නිවාස 50,000 ක් සාදාදෙන බව ඉන්දීය මධ්‍යම රජය විසින් පවසා සිටියද මේවන තුරු නිවාස 50 ක් වත් සාදාදී නොමැති බව භාරතීය ජනතා පක්ෂයේ තමිල්නාඩු ප්‍රාන්ත නායක පී. රාධාක්‍රිෂ්ණන් මහතා සඳහන් කරයි. ශ්‍රී ලංකාවේ ද්‍රවිඩ ජනයාට ලබාදීම සඳහා තමිල්නාඩුවේ නාගරකෝවිල් හි මනි මඩෙයි ප්‍රදේශයේ කඩසාප්පු වලින් මුදල් එක්රැස් කරමින් සිටියදී මාධ්‍යයට අදහස් දක්වමින් හෙතෙම මේ බව කියා සිටි බව ඉන්දීය මාධ්‍ය උපුටා දක්වයි. මවක් සිය දරුවා කුස තුළ ගබ්සා කළ පරිද්දෙන් ශ්‍රී ලංකාවේ ද්‍රවිඩ ජනයා ශ්‍රී ලංකාව තුළම විනාශ කිරීම සඳහා ශ්‍රී ලංකා රජය කටයුතු කළ බවත්,එකී විනාශකාරී කටයුත්තට ඉන්දියාව සහය දැක් වූ බවත් පී. රාධාක්‍රිෂ්ණන් මහතා පෙන්වා දී තිබේ. එහෙව් ඉන්දීය මධ්‍යම රජයකින් යුද්ධය නිසා අවතැන් වූ ජනයාට සහන සැලසීම සඳහා සහයක් බලාපොරොත්තු විය නොහැකි බවත්,ඒ නිසාම ලොව වටා සිටින සාමාන්‍ය ද්‍රවිඩ ජනයාගෙන් මුදල් එක්රැස් කිරීමට තීරණය කෙරෙණු බවත් හෙතෙම පැවසූ බව නක්කීරන් වෙබ් අඩවිය උපුටා දක්වයි. ශ්‍රී ලංකාවේ සිදු වූ යුද්ධයෙන් දහස් ගණනක් ද්‍රවිඩ වැසියන් ඝාතනය වූ බවත්,දහස් ගණනක් ස්ත්‍රීන් දූෂණයට ලක් වූ බවත්,දහස් ගණනක් පිරිස් කඳවුරුවලට ගාල‍් කෙරුණු බවත් සිහිපත් කළ ඔහු ශ්‍රී ලංකාවේ ද්‍රවිඩ ජනයාට නැගී සිටින්නට වෙරදීම සඳහා තමිල්නාඩුවේ සියලුම පක්ෂ එක්විය යුතු බව අවධාරණය කර තිබේ.", "URL": "https://sinhala.adaderana.lk/news.php?nid=18212", "Category": null, "Parent URL": null}