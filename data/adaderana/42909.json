{"Source": "Adaderana", "Timestamp": "May 1, 2014 12:34 pm", "Headline": "වින්නඹු පුහුණු අර්බුදය දුරයයි - රෝහල් කිහිපයක හෙද සේවකයින් වර්ජනයේ!", "News Content": "වින්නඹුව ‍පුහුණුව සම්බන්ධයෙන් මතුව ඇති ගැටලුකාරී තත්ත්වය හමුවේ රජයේ හෙද නිලධාරින්ගේ සංගමය කොළඹ ජාතික රෝහල ඇතුළු දිවයින පුරා ප්‍රධාන රෝහල් කිහිපයක මේ වන විට වැඩ වර්ජනයක් ආරම්භ කර තිබේ. හෙද නිලධාරින්ට ලබාදෙන සූතිකා පුහුණුව සම්බන්ධයෙන් සෞඛ්‍ය බලධාරීන් නිසි විසඳුමක් ලබා නොදීමට විරෝධය පළකර මෙම වර්ජනය ක්‍රියාත්මක කරන බව රජයේ හෙද නිලධාරින්ගේ සංගමයේ සභාපති සමන් රත්නප්‍රිය මහතා සඳහන් කළේය. මේ අතර හෙද වර්ජනය ක්‍රියාත්මක වන අතරතුර කුරුණෑගල ශික්ෂණ රෝහලේ පවුල් සෞඛ්‍ය සේවා නිලධාරිනියක් එම රෝහලේ හෙද නිලධාරින් පිරිසකගේ පහරකෑමට ලක්ව ඇති බව වාර්තා වේ. දරු ප්‍රසූතියක් සිදුකිරීම සඳහා සූතිකාගාරයට ගිය පවුල් සෞඛ්‍ය සේවා නිලධාරිනියක් මෙලෙස පහරකෑමට ලක්ව ඇති බව රජයේ පවුල් සෞඛ්‍ය සේවා සංගමය සඳහන් කළේය. කුරුණෑගල ශික්ෂණ රෝහලේ හෙද වර්ජනය අතරතුර මාධ්‍යවේදීන්ට ද ප්‍රහාරයක් එල්ල වී ඇති බව එම සංගමයේ සභාපතිනි දේවිකා කොඩිතුවක්කු මහත්මිය පැවසුවාය. හෙද නිලධාරින්ගේ මෙබඳු හැසිරීම් නතර කිරීමට බලධාරීන් පියවර ගත යුතු බවද ඇය කියා සිටියාය. මේ සම්බන්ධයෙන් අද දෙරණ කුරුණෑගල ශික්ෂණ රෝහලේ අධ්‍යක්ෂ වෛද්‍ය පාලිත යාපා මහතාගෙන් විමසීමක් කළ විට ඔහු සඳහන් කළේ මෙම පහරදීම ගැන තමාට වාර්තා වී ඇති බවයි. වර්ජනයක් ක්‍රියාත්මක වන බැවින් මේ සම්බන්ධයෙන් වැඩිදුර තොරතුරු ලබාදිය නොහැකි බවද හෙතෙම පැවසුවේය.", "URL": "https://sinhala.adaderana.lk/news.php?nid=42909", "Category": null, "Parent URL": null}