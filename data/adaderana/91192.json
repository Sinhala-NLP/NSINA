{"Source": "Adaderana", "Timestamp": "June 20, 2018 01:20 pm", "Headline": "ඥානසාර හිමි නිදහස් කර ගැනීමේ අධිෂ්ඨාන පා ගමනේ තුන්වන දිනය අදයි ", "News Content": "මාස 6ක සිර දඬුවම් නියම වූ පූජ්‍ය ගලගොඩඅත්තේ ඥානසාර හිමියන් වහා නිදහස් කරන ලෙස ඉල්ලා ගාල්ල සිට කොළඹ දක්වා භික්ෂූන් වහන්සේ ආරම්භ කළ පාගමන අද(20) පෙරවරුවේ කොස්ගොඩින් යළි ගමන් ආරම්භ කළේය. මේ අතර ඥානසාර හිමියන් නිදහස් කරන ලෙස ඉල්ලමින් ඊයේදිනයේදී ප්‍රදේශ කිහිපයක විවිධ වැඩසටහන් සංවිධාන කර තිබුණි. තංගල්ල නගරයට මාර්ග කිහිපයක් ඔස්සේ වැඩම කළ භික්ෂූන් වහන්සේ පැය භාගයක පමණ කාලයක් සත්‍යග්‍රහයක නිරත වු බව අද දෙරණ වාර්තාකරු පැවසීය. මේ අතර ඥානසාර හිමියන්ගේ චීවරය ඉවත් කිරීමට විරෝධය පළ කරමින් ඊයේ පස්වරුවේ මග්ගොන ප්‍රෙද්ශයේදීද විරෝධතාවක් පැවැත්වුණි. මේ අතර ඥානසාර හිමියන්ගේ චීවරය ඉවත් කිරීම සම්බන්ධයෙන් ශ්‍යාමෝපාලි වංශික මහානිකායේ කෝට්ටේ ශ්‍රී කල්‍යාණී සාමග්‍රී ධර්ම මහා සංඝ සභාව පසුගියදා අධිකරණ අමාත්‍යවරිය වෙත යවන ලද ලිපියට අමාත්‍යවරිය අද පිළිතුරු ලබාදී තිබේ. ඒ අනුව පිළිතුරු ලිපියක් යවමින් අමාත්‍යවරිය සඳහන් කර ඇත්තේ බන්ධනාගාර පනතේ 106 වන වගන්තියට අනුව අධිකරණය මඟින් සිර දඬුවම් නියම වන ඕනෑම කෙනෙකුට බන්ධනාගාර සිරකරු නිලඇඳුම ලබාදීමට නියම කෙරෙන බවයි. බෞද්ධ ශාසනයේ චිරස්ථිතිය ප්‍රාර්ථනා කරන අතරම එහි පැවැත්මට හෝ බලපෑමක් කිරීමට හෝ මොනම ආකාරයකින්වත් කටයුතු නොකරන බව වගකීමෙන් යුතුව ප්‍රකාශ කරන බව ද එහි සඳහන්ය.", "URL": "https://sinhala.adaderana.lk/news.php?nid=91192", "Category": null, "Parent URL": null}