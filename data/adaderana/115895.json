{"Source": "Adaderana", "Timestamp": "August 6, 2019 03:53 pm", "Headline": "සුවිශේෂී පාසලක්", "News Content": "සංක්‍රමණික දරුවන් වෙනුවෙන් පවත්වාගෙන යන සුවිශේෂී පාසැලක් පිළිබඳව මෙක්සිකෝවෙන් වාර්තා වෙයි. එම පාසැල පවත්වාගෙන යනු ලබන්නේ බස් රථයක් තුළයි. අමෙරිකා එක්සත් ජනපදයට සංක්‍රමණය වීමේ අරමුණ ඇතිව මධ්‍යම අමෙරිකානු රටවල සිට පැමිණි බොහෝ පිරිසක් මේ වන විට මෙක්සිකෝ දේශ සීමාවේ රැඳී සිටියි. අමෙරිකාවට ඇතුල් වී එරට සරණාගතභාවය සමඟ වඩාත් හොඳ ජීවන තත්ත්වයක් ලබා ගැනීම ඔවුන්ගේ එකම බලාපොරොත්තුවයි. එහෙත් සරණාගතයන් භාරගැනීම අමෙරිකානු ජනාධිපතිවරයා දිගින් දිගටම ප්‍රතික්ෂේප කරයි. සංක්‍රමණික ජනතාව අතර සිටින දරුවන්ට සිය අධ්‍යාපන කටයුතු ඉදිරියට කරගෙන යෑම දුරස්ථ සිහිනයක්ව තිබුණි. එහෙත් එම සිහිනය යම්තාක් දුරකට ඉටු කර ගැනීමට ඔවුන්ට මේ වන විට අවස්ථාව උදාවී තිබේ. ඒ අමෙරිකානු කාන්තාවක් විසින් බස් රථයක් තුළ ඉදිකරන ලද පාසැලක් මඟින්. මෙම පාසැල ඉදිකිරීමට මුල්වූ ඉස්ටෙෆානියා රෙබෙලන් කොලොම්බියාවේ සිට අමෙරිකාවට සංක්‍රමණය වී තිබෙන්නේ දස හැවිරිදි වියේදීයි. ඇය මේ වන විට ලොස් ඇන්ජලීස් හි වාසය කරන අතර රංගන ශිල්පිනියක් ලෙසින්ද කටයුතු කරයි. සංක්‍රමණික දරුවන්ගේ හැඟීම් තමාට හොඳින් වැටහෙන බව පවසන ඉස්ටෙෆානියා සංක්‍රමණික දරුවෙක් වීම හේතුවෙන් තමාටද කලකට ඉහතදී බොහෝ දුක් ගැහැටවලට මුහුණපෑමට සිදුවූ බව පවසා සිටියේය. ජූලි මස මැදභාගයේදී අරඹන ලද ඉස්ටෙෆානියාගේ අපූරු පාසැලේ සිසුන් අසූ දෙනෙකුට අධ්‍යාපනය ලැබීමට හැකිවන පරිඳි ආසන පනවා තිබේ. මේ වන විට එහි සිසුන් 37දෙනෙකු අධ්‍යාපනය ලබන අතර ඉදිරියේදී තවත් විසිදෙනෙකු පමණ බඳවාගැනීමට කටයුතු සූදානම් කර ඇති බව සඳහන් වෙයි.", "URL": "https://sinhala.adaderana.lk/news.php?nid=115895", "Category": null, "Parent URL": null}