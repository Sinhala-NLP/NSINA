{"Source": "Adaderana", "Timestamp": "June 28, 2013 05:20 pm", "Headline": "ජනපති මහින්දට ටැන්සානියානු  ජනපතිගේ ප්‍රසාදය", "News Content": "ජනාධිපති මහින්ද රාජපක්ෂ මහතාගේ ටැන්සානියානු සංචාරය, ශ්‍රී ලංකාව හා අප්‍රිකානු මහද්වීපය අතර සහයෝගීතාව වර්ධනය කිරීමට සවිමත් පදනමක් වන බව ටැන්සානියානු ජනාධිපති ජකයා රිෂෝ කික්වෙතේ මහතා පවසයි. අප්‍රිකානු කලාපය සමඟ සබඳතා වර්ධනයට ජනාධිපති මහින්ද රාජපක්ෂ මහතා දක්වන කැපවීම පිළිබඳ තමා ප්‍රසාදය පල කරන බව ටැන්සානියානු ජනාධිපතිවරයා ප්‍රකාශ කරයි. ජනාධිපති මහින්ද රාජපක්ෂ මහතා සමඟ එරට රාජ්‍ය නායක නිල නිවසේ පැවති සාකච්ඡාවේදී ටැන්සානියානු ජනාධිපතිවරයා මේ බව සඳහන් කර තිබේ. එහිදී අදහස් දැක්වූ ජනාධිපති මහින්ද රාජපක්ෂ මහතා සඳහන් කළේ ටැන්සානියාව හා ශ්‍රී ලංකාව අතර ආර්ථික සහයෝගීතාව වර්ධනය කර ගැනීමට කාලය එළඹ ඇති බවය. ශ්‍රී ලංකාව අප්‍රිකානු සංගමයේ නීරික්ෂක තත්ත්වය ලබා ගැනීමට අපේක්ෂාවෙන් පසුවන බවත් ඒ සදහා ටැන්සානියාවේ සහයෝගය බලාපොරොත්තු වන බවත් ජනාධිපති මහින්ද රාජපක්ෂ මහතා පවසා තිබේ. මේ අතර ලබන නොවැම්බර් මාසයේ ශ්‍රී ලංකාවේ දී පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව පිළිබඳව ද රාජ්‍ය නායකයින් දෙපල සාකච්ඡා පැවැත්වී බව ජනාධිපති මාධ්‍ය අංශය සඳහන් කරයි. මෙහිදී සමුළුවට පූර්ණ සහය පලකරන බව සඳහන් කර ඇති ටැන්සානියානු ජනාධිපතිවරයා කලාපයේ සෙසු සාමාජික රටවල් ද පොදු රාජ්‍ය මණ්ඩලයීය සමුළුවට සහභාගී කරවීමට කටයුතු කරන බව ද ප්‍රකාශ කර තිබේ.", "URL": "https://sinhala.adaderana.lk/news.php?nid=35321", "Category": null, "Parent URL": null}