{"Source": "Adaderana", "Timestamp": "November 15, 2012 09:04 am", "Headline": "කොටකෙතන විශේෂ සෝදිසි මෙහෙයුමක්", "News Content": "කහවත්ත, කොටකෙතන ප්‍රදේශයේ විශේෂ සෝදිසි මෙහෙයුමක් ක්‍රියාත්මක කර තිබේ. ඊයේ (14) පස්වරුවේ මෙම මෙහෙයුම ක්‍රියාත්මක වූ බව සඳහන්ය. තියුණු ආයුධයක් සමග සැකකටයුතු පුද්ගලයෙක් ප්‍රදේශයේ සැරිසරන බවට ලැබුණු තොරතුරකට අනුව මෙම මෙහෙයුම ක්‍රියාත්මක කර ඇත. ඒ සඳහා යුද හමුදාවේ ද සහය ලබාදුන් බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කළේය. ඊට අමතරව ඒ සඳහා පොලිස් විශේෂ කාර්යය බලකායේ සහයෝගය ද ලැබී තිබූ බව වාර්තා වේ. එම මෙහෙයුමේ දී ‍කිසිවෙකු අත්අඩංගුවට ගැනීමට නොහැකි වූ බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා පැවසුවේය. පසුගිය කාලයේ රත්නපුර, කහවත්ත ප්‍රදේශයේ සිදුවූ සිද්ධින් 14 දී කාන්තාවෝ 16 දෙනෙක් ඝාතනයට ලක්විණි. සිද්ධීන් දෙකක හැර සෙසු සියලු සිදූවීම්වලට අදාළ සැකකරුවන් අත්අඩංගුවට ගෙන ඇති බව පොලීසිය පවසයි.", "URL": "https://sinhala.adaderana.lk/news.php?nid=29197", "Category": null, "Parent URL": null}