{"Source": "Adaderana", "Timestamp": "April 15, 2012 09:32 am", "Headline": "වැසි සහිත කාලගුණය තවදුරටත්", "News Content": "දිවයින අවට පහළ වායු ගෝලයේ පැවති කැළඹිලි සහිත තත්ත්වය පහව ගිය ද වැසි සහිත කාලගුණය තවදුරටත් පවතින බව කාලගුණ විද්‍යා දෙපාර්තමේන්තුව පවසයි. අකුණු අනතුරු වළක්වා ගැනීම සඳහා ජනතාවගේ අවධානය යොමුවී ඇති බව කාර්යයේ නියුතු කාලගුණ විද්‍යාඥ අනූෂා වර්ණසූරිය මහත්මිය සඳහන් කළාය. දිවයිනේ උතුරු මැද, ඌව, නැගෙනහිර සහ දකුණු පළාත්වල උදෑසන කාලය තුළ තැනින් තැන වැසි බලාපොරොත්තු විය හැකි බව ද ඇය පෙන්වාදුන්නාය. දිවයිනට නැගෙනහිර, ගිනිකොන, දකුණ, නිරිත දෙසින් වන මුහුදු ප්‍රදේශවලට කඩින් කඩ වැසි බලාපොරොත්තු වන බව අනූෂා වර්ණසූරිය මහත්මිය ප්‍රකාශ කළාය. මේ අතර ඊයේ පැවති අධික වර්ෂාව හේතුවෙන් කොළඹ ප්‍රදේශයේ මාර්ග කිහිපයක් ජලයෙන් යටවී තිබු අතර ගස් කඩා වැටීම හේතුවෙන් කොළඹ රාජකීය මාවත සහ බම්බලපිටිය ප්‍රදේශයේ රථවාහන ගමනාගමනයට ද ඊයේ රාත්‍රී බාධා එල්ල වී තිබුණි. එසේම රාජගිරිය වැලිකඩ පොලිස් ස්ථානයේ ද වැසි ජලය පිරී තිබූ බව වාර්තා විය.", "URL": "https://sinhala.adaderana.lk/news.php?nid=23514", "Category": null, "Parent URL": null}