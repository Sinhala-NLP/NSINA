{"Source": "Adaderana", "Timestamp": "April 11, 2013 05:22 pm", "Headline": "පළිබෝධ නාශක විද්වත් කමිටුවේ නිර්දේශ කැබිනට් අනුමැතියට", "News Content": "පළිබෝධ නාශක පිළිබද විද්වත් කමිටුවේ නිර්දේශ කැබිනට් අනුමැතිය සඳහා යොමු කර ඇති බව කෘෂිකර්ම අමාත්‍යංශය පවසයි. අදාළ විද්වත් කමිටුවේ නිර්දේශ අනුමත කර ගැනීම සදහා කෘෂිකර්ම අමාත්‍ය මහින්දයාපා අබේවර්ධන මහතාගේ ප්‍රධානත්වයෙන් පාර්ලිමේන්තු තේරීම් කාරකසභාව රැස්වූ බව එම අමාත්‍යංශය කියා සිටියි. එහි නිර්දේශ පදනම් කරගනිමින් ආනයනික විෂ රසායනික සහිත පළිබෝධනාශක වර්ග 04ක් ආනයනය කිරීම නවතා දැමීමට කෘෂිකර්ම අමාත්‍යංශය තීරණය කළ බව සඳහන්ය. වකුගඩු රෝගය පැතිරයාම සදහා පළිබෝධනාශක හේතුවන්නේ ද යන්න සොයාබැලිම සදහා කෘෂිකර්ම අමාත්‍යංශය විසින් මෙම විද්වත් කමිටුව පිහිටුවා තිබේ. එම කමිටුව විසින් නිර්දේශ 15ක් ඉදිරිපත් කර ඇති බව සඳහන්ය. රසායනික සහ පළිබෝධ නාශක භාවිතය හැකිතාක් අවමකර පරිසර හිතකාමි කෘෂිකර්මය ප්‍රවර්ධනය කිරීම සදහා අධිකාරියේ බලය සහිත ව්‍යවස්ථාපිත තාක්ෂණික සභාවක් ස්ථාපිත කිරීම, පළිබෝධ නාශක සහ කෘෂිරසායනික ද්‍රව්‍ය සදහා නව ප්‍රමිතින් සකස් කිරීම, අවිධිමත් ලෙස පළිබෝධ නාශක භාවිත කරන්නන්ට එරෙහිව නීතිමය ක්‍රියාමාර්ග ගැනීම සදහා අදාළ අංශ වෙත බලතල ලබා දිය හැකි නීතිමය රාමුවක් සකස් කිරීම ආදිය එම කමිටුවේ නිර්දේශ අතර වේ.", "URL": "https://sinhala.adaderana.lk/news.php?nid=33200", "Category": null, "Parent URL": null}