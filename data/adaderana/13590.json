{"Source": "Adaderana", "Timestamp": "January 19, 2011 09:01 am", "Headline": "කෝටි හතේ කොල්ලකරුවෝ යළිත් රිමාන්ඩ්", "News Content": "පුද්ගලික බැංකුවකට අයත් රුපියල් කෝටි 7 ක මුදලක් රැගෙන යමින් සිටියදී කැලණිය වනවාසල ප්‍රදේශයේ දී මංකොල්ලකෑමේ සිද්ධිය සම්බන්ධ‍යෙන් අත්අඩංගුවට ගත් සැකකරුවන් රිමාන්ඩ් භාරයට පත්කිරිමට අධිකරණය නියෝග කර තිබේ. ත්‍රස්ත මර්දන කාර්යාංශය මගින් සැකකරුවන් අත්අඩංගුවට ගෙන රැඳවුම් නියෝග මත ප්‍රශ්න කර ඇති බව සඳහන් වේ. සැකකරුවන් අධිකරණයට ඉදිරිපත් කළ අවස්ථාවේ ත්‍රස්ත මර්දන කාර්යාංශය කළ ඉල්ලීමක් පිළිගත් කොළඹ මහේස්ත්‍රාත් අධිකරණය මෙම නියෝගය ලබා දී තිබේ. එම කාර්යාංශය අධිකරණයට වාර්තාවක් ඉදිරිපත් කරමින් දැනුම් දී ඇත්තේ මෙම සිද්ධියට අදාළව තවදුරටත් පරීක්ෂණ සිදුකරන බවයි. සිද්ධිය සම්බන්ධයෙන් තවත් සැකකරුවන් පිරිසක් අත්අඩංගුවට ගැනීමට නියමිත බව ද පොලිසිය අධිකරණයට දැනුම් දෙන ලදී.", "URL": "https://sinhala.adaderana.lk/news.php?nid=13590", "Category": null, "Parent URL": null}