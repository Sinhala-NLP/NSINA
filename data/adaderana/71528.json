{"Source": "Adaderana", "Timestamp": "March 30, 2017 10:16 am", "Headline": "බාලවයස්කාර දැරියක් දූෂණය කළ පුද්ගලයෙකුට වසර 15 සිර දඬුවමක්", "News Content": "බාලවයස්කාර දැරියක දූෂණය කිරීමේ චෝදනාවකට වරදකරු වූ පුද්ගලයෙකුට අනුරාධපුර විශේෂ මහාධිකරණය විසින් වසර 15ක බරපතළ වැඩ සහිත සිර දඬුවමක් නියම කර තිබේ. මහාධිකරණ විනිසුරු ආදිත්‍ය පටබැදිගේ මහතා විසින් මෙම නියෝගය ලබාදුන් බව අද දෙරණ අධිකරණ වාර්තාකරු සඳහන් කරයි. මීට අමතරව එම දැරියට රුපියල් 25,000ක වන්දියක් ගෙවන ලෙස විත්තිකරුට නියෝග කල විනිසුරුවරිය එම වන්දි මුදල ගෙවීම පැහැරහරින්නේ නම් තවත් වසරක සිර දඬුවමක් නියම කර තිබේ. මෙලෙස දඬුවම් නියම වී ඇත්තේ රාජාංගණය ප්‍රදේශයේ පදිංචිකරුවෙකුට බව සඳහන් වෙයි. 2008 වසරේ අගෝස්තු මස පළමු වන දින සහ අගොස්තු මස 22 වන දින අතර කාලය තුළ වයස අවුරුදු 16කට අඩු පාසල් දැරියක් නිත්‍යානූකූල භාරකාරත්වයෙන් අපහරණය කර දූෂණය කල බවට විත්තිකරුට එරෙහිව මෙම නඩුව අනුරාධපුර මහාධිකරණය හමුවේ ගොනු කර තිබුණි.", "URL": "https://sinhala.adaderana.lk/news.php?nid=71528", "Category": null, "Parent URL": null}