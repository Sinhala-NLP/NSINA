{"Source": "Adaderana", "Timestamp": "December 31, 2010 08:32 am", "Headline": "මහ වැසි නිසා පවුල් 81,000 ක් පීඩාවට පත්වෙයි   ", "News Content": "දිවයිනට බලපා ඇති වැසි සහිත කාලගුණ තත්ත්වය හේතුවෙන් පවුල් 81,000 ට පමණ අයත් පුද්ගලයින් තුන් ලක්ෂ 8,000 ක් පමණ පීඩාවට පත්ව තිබේ. ඉන් වැඩි පිරිසක් මඩකළපුව දිස්ත්‍රික්කයෙන් වාර්තා වී ඇති බව ආපදා කළමනාකරණ මධ්‍යස්ථානය පවසයි. එම දිස්ත්‍රික්කයේ එරාවුර්පත්තු, කෝරළේ පත්තු, නවගිරියාව, කොණ්ඩුවටවාන ඇතුළු ප්‍රදේශ කිහිපයකට වැඩි බලපෑම් එල්ල වී ඇති බව මඩකළපු දිස්ත්‍රික් ලේකම් සුනිල් කන්නන්ගර මහතා සඳහන් කළේය. මීට අමතරව කිලිනොච්චි, මුලතිවු, අම්පාර, යන දිස්ත්‍රික්කවලට ද බලපෑම් එල්ල වී ඇති බව ආපදා කළමනාකරණ මධ්‍යස්ථානය පවසයි. පසුගිය දින කිහිපය තුළ පැවති ව‍ර්ෂාව හේතුවෙන් පුද්ගලයෙකු මියගොස් තවත් තිදෙනෙකු තුවාල ලබා තිබේ. මීට අමතරව නිවාස 1,083 ක් සම්පූර්ණයෙන් විනාශ වී ඇති බව ආපදා කළමනාකරණ මධ්‍යස්ථානය සඳහන් කරනු ලැබීය. අවතැන් කඳවුරු 23 ක පුද්ගලයින් 3,600 දෙනෙකු පමණ රැදී සිටින බව එම මධ්‍යස්ථානය වැඩිදුරටත් පෙන්වාදෙනු ලැබීය. මේ අතර පවතින වැසි සහිත කාලගුණ තත්ත්වය තවදුරටත් පැවතිය හැකි බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=13167", "Category": null, "Parent URL": null}