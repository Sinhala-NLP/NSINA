{"Source": "Adaderana", "Timestamp": "October 25, 2018 08:04 am", "Headline": "බෝම්බ පාර්සල් ගැන විශේෂ  පරීක්ෂණයක් අරඹයි", "News Content": "අමෙරිකාවේ ස්ථාන කිහිපයකින් හමුවූ බෝම්බ පාර්සල් සම්බන්ධයෙන් විශේෂ පරීක්ෂණයක් ආරම්භ කිරීමට අමෙරිකානු රහස් තොරතුරු ඒකකය පියවර ගෙන තිබේ. මීට දින කිහිපයකට පෙර අමෙරිකාවේ ධන කුවේරයෙකු ලෙස සැලකෙන ජෝර්ජ් සරෝස්ගේ නිවසට පුපුරණ ද්‍රව්‍ය අඩංගු පාර්සලයක් ලැබී තිබූ අතර ඉන් අනතුරුව හිටපු ජනාධිපතිවරයෙකු වන බිල් ක්ලින්ටන් සහ හිලරි ක්ලින්ටන් යුවලගේ නිවසට ද එවැනිම පුපුරණ ද්‍රව්‍ය අඩංගු පාර්සලයක් ලැබි තිබුණි. පසුව වොෂින්ටන් හි පිහිටි හිටපු ජනාධිපති බැරැක් ඔබාමාගේ නිවසට ද පුපුරණ ද්‍රව්‍ය අඩංගු පාර්සලයක් ලැබී තිබූ බව විදෙස් මාධ්‍ය වාර්තා කළේය. ඊයේ(24) දිනයේදී අමෙරිකාවේ නිව්යෝර්ක් හි පිහිටි සී.එන්.එන් කාර්යාලයට ද පුපරණ ද්‍රව්‍ය අඩංගු පාර්සලයක් ලැබී තිබේ. ඒ අනුව එම කාර්යාලයේ නිලධාරීන් ඉවත් කර කාර්යාලය විශේෂ පරීක්ෂාවකට ලක් කර ඇති බව වාර්තා වෙයි. තැපෑලෙන් ලැබී ඇති මෙම පුපුරණ ද්‍රව්‍ය අඩංගු පාර්සල් සම්බන්ධයෙන් කිසිදු තොරතුරක් මෙතෙක් වාර්තා වී නොමැති බව සඳහන් වෙයි.", "URL": "https://sinhala.adaderana.lk/news.php?nid=98185", "Category": null, "Parent URL": null}