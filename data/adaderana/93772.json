{"Source": "Adaderana", "Timestamp": "August 4, 2018 06:29 am", "Headline": "හලාවතදී අමෙරිකානු කතක් මිය යයි-මරණය සැක සහිත බවට පොලීසියට ඇමතුමක්", "News Content": "හලාවත රිදීවැල්ල ප්‍රදේශයේ තාවකාලික පදිංචිව සිටි අමේරිකාණු ජාතික කාන්තාවක් හදිසියේ රෝගී තත්ත්වයට පත්ව ප්‍රතිකාර සඳහා හලාවත මහා රෝහලට ඇතුළත් කිරීමෙන් අනතුරුව මිය ගොස් තිබේ. ඊයේ (03) සවස මෙම මරණය සිදුවී ඇති බව අද දෙරණ වාර්තාකරු පැවසීය. මිය ගොස් ඇත්තේ අවුරුදු 68 වු කාන්තාවකි. ඇය මීට සති 1 ½ කට පෙර වයස අවුරුදු 12 ක් පමණ වන පිරිමි දරුවෙකු සමඟ හලාවත රිදීවැල්ල ප්‍රදේශයට පැමිණ නිවසක් කුළියට ගෙන පදිංචි වී ඇත. වසර කීපයකට පෙර ඇය මෙරටට පැමිණ ඇති බවත්,මිය ගොස් ඇති කාන්තාව සමඟ සිටි පිරිමි දරුවාව ඇය දරු කමට හදා ගෙන ඇති බවත් මූලික විමර්ශණ වලදී හෙලිවී ඇත. එම දරුවා ශ්‍රී ලංකිකයෙකි. මිය ගොස් ඇති කාන්තාවගේ එක් පාදයක් ඉවත් කර තිබී ඇති බවත්,ඇය අධික දියවැඩියා රෝගයෙන් පෙළී ඇති බවත් හෙලිවී ඇති බව පොලීසිය සදහන් කළේය. මේ අතර,03 වැනිදා රාත්‍රීයේ කොළඹ සංචාරක පොලීසියට දුරකතන ඇමතුමක් ලබා දී ඇති කිසියම් අයෙකු පවසා ඇත්තේ මෙම මරණය සැක සහිත එකක් බවය. මිය ගොස් ඇති කාන්තාව විශාල බූදලයකට හිමිකම් කියන තැනැත්තියන් බවද දුරකතන ඇමතුම ලබා දුන් අය පවසා තිබේ. ඒ අනුව මෙම මරණය සම්බන්ධයෙන් පශ්චාත් මරණ පරීක්ෂණයක් පැවැත්වීමට අවශ්‍ය කටයුතු යොදන බව හලාවත පොලීසිය සඳහන් කළේය. හලාවත පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=93772", "Category": null, "Parent URL": null}