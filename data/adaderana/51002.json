{"Source": "Adaderana", "Timestamp": "April 30, 2015 08:13 am", "Headline": "19 ‍ලෝකයටම ආදර්ශයක් - 20ත් සම්මත කිරීම කදිමයි ", "News Content": "19 වන සංශෝධනය සම්මත කළාක් මෙන්ම 20 වන සංශෝධනයත් සම්මත කොට යහපාලනය ශක්තිමත් කරන ලෙස මල්වතු මහා විහාර පාර්ශවයේ මහානායක අති පූජ්‍ය තිබ්බටුවාවේ ශ්‍රී සුමංගල හිමියන් පවසයි. නිවේදනයක් නිකුත් කරමින් උන්වහන්සේ පෙන්වාදෙන්නේ ජනාධිපති මෛත්‍රීපාල සිරිසේන මහතා ජනාධිපති ධූරයට අයත් අසීමිත බලතල අත්හැරීමට හා වෙනස් කිරීමට ස්ව කැමැත්තෙන්ම ඉදිරිපත් වී, 19 වන සංශෝධනය සම්මත කරගැනීමට සිදු කළ කැපවීම මුළු ලෝකයටම ලබා දුන් බලවත් ආදර්ශයක් බවයි. මෑත ඉතිහාසයේ කිසිම රාජ්‍ය පාලකයෙකු මෙසේ ලද බලතල අත්හැරීමට කෙසේවත් ක්‍රියාකොට නොමැති බැවින් මෙය ඉතිහාසයේ සුවිශේෂී සංසිද්ධියක් වන බව පූජ්‍ය තිබ්බටුවාවේ ශ්‍රී සුමංගල හිමියන් පවසයි. වර්තමාන ජනාධිපති මෛත්‍රීපාල සිරිසේන මහතා ජනතාවට දුන් පොරොන්දුව කිසිලෙසකින්වත් කඩ නොකොට දීර්ඝකාලීනව පැවති පොදුජන අපේක්ෂාවක් ඉටුකර දීමට ක්‍රියාකිරීම බලවත් පැසසුමට හේතුවන බව උන්වහන්සේ වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=51002", "Category": null, "Parent URL": null}