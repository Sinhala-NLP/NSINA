{"Source": "Adaderana", "Timestamp": "December 13, 2017 10:40 am", "Headline": " මිනිස් පරිභෝජනයට නුසුදුසු සහල් තොගයක් උකුසු ඇසට ", "News Content": "හෙට්ටිපොළ ප්‍රදේශයේ සහල් මෝලක් තුළ කල් ඉකුත් වූ සහල් තොගයක් වෙළඳපලට යැවීම සඳහා පිරිසිදු කරමින් සිටින බවට අද දෙරණ උකුස්සාට තොරතුරු අනාවරණ විය. ඒ අනූව ක්‍රියාත්මක වූ අද දෙරණ උකුස්සා අදාළ සහල් මෝල සොයා රහසිගත මෙහෙයුමක් දියත් කළේය. හෙට්ටිපොළ, තුත්තිරිපිටිගම, වඩුගම ප්‍රදේශයේ පිහිටි අදාළ සහල් මෝල වෙත පැමිණි විට දැකගත හැකි වුණේ, ඉන්දියාවෙන් ආනයනය කළ සහල් විශාල ප්‍රමාණයක් යන්ත්‍ර මඟින් පිරිසිදු කර ඇසුරුම් කරන ආකාරයයි. කෙසේ වෙතත් එම ස්ථානයේ සේවයේ නියුතු පුද්ගලයෙකු අද දෙරණ උකුස්සාට පැවසුවේ, මෙම සහල් තොගය කොබෙයිගනේ සමූපකාර සමිතියට අයත් බවයි. අනතුරුව අද දෙරණ උකුස්සා විසින් මේ පිළිබඳව හෙට්ටිපොළ පොලිස් ස්ථානයේ නිලධාරීන් හා පඬුවස්නුවර සෞඛ්‍ය වෛද්‍ය නිලධාරී කාර්යාලයේ මහජන සෞඛ්‍ය පරීක්ෂකවරුන්ව දැනුවත් කරනු ලැබීය. පසුව ඔවුන් සමඟ අද දෙරණ උකුස්සා යළි එහි යන විට සහල් මෝල සහ ගබඩා වසා දමා එහි සේවකයින් පලාගොස් තිබුණි. කෙසේ වෙතත් පොලිසිය උපායමාර්ගිකව එහි හිමිකරුවන් යළි එම ස්ථානයට ගෙන්වා ගැනීමට සමත් විය. අනතුරුව ගබඩා විවෘත කර පරීක්ෂා කිරීමේදී මිනිස් පරිභෝජනයට නුසුදුසු සහල් තොගයක් අපද්‍රව්‍ය ඉවත්කර යන්ත්‍ර මඟින් පිරිසිදු කර නැවත අලුත් මලුවල අසුරණ බව දැකගත හැකි විය. කෙසේ වෙතත් සහල් මෝලේ හිමිකරුවන් සඳහන් කළේ එම සහල් මෝල වෙනත් පාර්ශ්වයක් විසින් පවත්වාගෙන යන බවයි. අවසානයේදී පොලිස් නිලධාරීන් කළ ප්‍රශ්න කිරීම් හමුවේ එම සහල් මෝල හා ගබඩා පවත්වාගෙනු ලබන්නේ අදාල පිරිසම බව තහවුරු විය. ඒ අනුව මහජන සෞඛ්‍ය පරීක්ෂක වරුන් විසින් සහල් ගබඩා දෙකට මුද්‍රා තබනු ලැබූ අතර, එහි හිමිකරු අත්ඩංගුවට ගෙන අධිකරණයට ඉදිරිපත් කෙරුණි. මෙවන් නීතිවිරෝධී කටයුතුවලට එරෙහිව අද දෙරණ උකුස්සා ඉදිරියටත් අවධියෙන්.", "URL": "https://sinhala.adaderana.lk/news.php?nid=81445", "Category": null, "Parent URL": null}