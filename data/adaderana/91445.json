{"Source": "Adaderana", "Timestamp": "June 25, 2018 06:22 am", "Headline": "දිවියා ඝාතනය කළ තවත් සැකකරුවන් 4ක් අත්අඩංගුවට", "News Content": "පසුගිය ජූනි මස 21 වන දින කිලිනොච්චි ‍ප්‍රදේශයේ අම්බාල්කුලම් ගම්මානයට කඩා වැඳුණු ‍දිවියෙකු එම ගම්මානයේ ජනතාව විසින් පහර දී මරා දැමීම සම්බන්ධයෙන් ‍තවත් සැකකරුවන් 4 දෙනෙකු අත්අඩංගුවට ගෙන තිබේ. ඊයේ(24) රාත්‍රී 9.05 ට පමණ මෙලෙස මෙම සැකකරුවන් අත්අඩංගුවට පත් වු බව ‍පොලීසිය පවසයි. අත්අඩංගුවට පත් සැකකරුවන් අතර වයස අවුරුදු 23 ක් වු තුරෙයි රාසා ප්‍රතාප් යන ක්‍රිෂ්නපුරම් හි පදිංචි තරුණයෙක්, තම්බිරාසා තවරාසා නැමති වයස අවුරුදු 26 ක් වු පිරමන්දනාරු, ධර්මපුරම් පදිංචි තරුණයෙක්, ත්‍යාගරාසා සූපන් නැමති වයස අවුරුදු 22 ක් වු ක්‍රිෂ්නපුරම් පදිංචි තරුණයෙක් හා සින්නරාසා පිරින්දන් නැමති වයස අවුරුදු 24 ක් වු ක්‍රිෂ්නපුරම් හි පදිංචි තරුණයෙකු වෙන බව ද පොලීසිය සඳහන් කරයි. අත්අඩංගුවට පත් සැකකරුවන් අද(25) දින කිලිනොච්චිය මහේස්ත්‍රාත් අධිකරණය වෙත ඉදිරිපත් කිරීමට නියමිතයි. මේ වන විට ‍අත්අඩංගුවට ගෙන ඇති මුළු සැකකරුවන් ගණන 6 කි. කිලිනොච්චි පොලීසිය වැඩිදුර විමර්ශන සිදුකරනු ඇත.", "URL": "https://sinhala.adaderana.lk/news.php?nid=91445", "Category": null, "Parent URL": null}