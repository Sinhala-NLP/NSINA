{"Source": "Adaderana", "Timestamp": "June 27, 2014 03:27 pm", "Headline": "මංගල අත්අඩංගුවට ගන්න - ක‍ඩ පොළේ වගේ කියවන්න එපා!", "News Content": "රාජ්‍ය රහස් හෙළි කර වරදක් කර ඇති නම් මංගල සමරවීර මන්ත්‍රීවරයා වහාම අත්අඩංගුවට ගන්නැයි එක්සත් ජාතික පක්ෂ පාර්ලිමේන්තු මන්ත්‍රී අජිත් පී. පෙ‍රේරා මහතා පවසයි. මංගල සමරවීර මහතා \"වරදක් කළ බව-බව කියමින්\" ක‍ඩ පොළේ මෙන් තැන් තැන්වල නොකියා ඔහු අත්අඩංගුවට ගන්නැයි මන්ත්‍රීවරයා අද (27) කොළඹදී පැවැති මාධ්‍ය හමුවකදී කියා සිටියේය. මංගල සමරවීර මන්ත්‍රීවරයා පාර්ලිමේන්තුවෙන් පිටතදී කළ ප්‍රකාශයකට පාර්ලිමේන්තු වරප්‍රසාද අදාළ නොවන බව ඔහු පෙන්වාදුන්නේය. එසේම ඔහු කර ඇති එම ප්‍රකාශය ගැන නීති විශාරදයින්ගේ ද සහය ඇතිව එය අධ්‍යයනය කර මේ සම්බන්ධයෙන් ක්‍රියාමාර්ගයක් ගත හැකි බව අජිත් ‍පී. පෙරේරා මහතා කියා සිටියේය. හෙතෙම මේ අදහස් පළ කළේ ඉකුත් දා පැවැති මාධ්‍ය හමුවකදී මංගල සමරවීර මන්ත්‍රීවරයා විසින් රාජ්‍ය බුද්ධි අංශ ප්‍රධානීන් තිදෙනෙකුගේ නම් හෙළි කළ බව කියමින් පොලිස් මාධ්‍ය ප්‍රකාශකවරයා කර ඇති ප්‍රකාශයකට පිළිතුරු වශයෙනි. පොලිස් මාධ්‍ය ප්‍රකාශකවරයා මේ සම්බන්ධයෙන් අදහස් පළ කිරීමට පෙර හමුදා මාධ්‍ය ප්‍රකාශකවරයා මාධ්‍ය හමුවක් පවත්වමින් කියා සිටියේ මිලෙනියම් සිටි පාවාදීම හා සමාන පාවාදීමක් ගැන තොරතුරු ආරංචි වී ඇති බවයි. පාර්ලිමේන්තු වරප්‍රසාදවලට මුවාවී අදාළ ප්‍රකාශය පාර්ලිමේන්තු‍ව තුළ ප්‍රකාශ කිරීමට සුදානමක් ඇතැයි හමුදා මාධ්‍ය ප්‍රකාශකවරයා මාධ්‍ය හමුවේදී පැවසූ දිනම පස්වරුවේ මංගල සමරවීර මන්ත්‍රීවරයා රාජ්‍ය බුද්ධි අංශ ප්‍රධානීන් තිදෙනෙකු ගැන මාධ්‍ය සාකච්ඡාවකදී අනාවරණය කළේය. ඒ අලුත්ගම හා බේරුවල සිද්ධි වලට එම නිලධාරීන් සම්බන්ධයක් ඇති බව කියමිනි. මෙම හෙළිදරව්ව නිසා මංගල සමරවීර මන්ත්‍රීවරයා බුද්ධි අංශ ගැන සිදු කර ඇත්තේ බලවත් වරදක් යැයි පොලිස් හා හමුදා මාධ්‍ය ප්‍රකාශකවරුන් විසින් විවිධ දෑ ප්‍රකාශ කරන බවට එක්සත් ජාතික පක්ෂය ඊයේ මාධ්‍ය නිවේදනයක් නිකුත් කරමින් පෙන්වාදෙන ලදී‍.", "URL": "https://sinhala.adaderana.lk/news.php?nid=44265", "Category": null, "Parent URL": null}