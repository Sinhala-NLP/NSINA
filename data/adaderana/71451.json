{"Source": "Adaderana", "Timestamp": "March 28, 2017 10:33 am", "Headline": "රාමනාදන් කන්නන්ගේ පත්වීම - තීරණාත්මක රැස්වීමක්?", "News Content": "මඩකළපුව නීතිඥ සංගමයේ සාමාජිකයෙකු වන රාමනාදන් කන්නන් මහතා මහාධිකරණ විනිසුරුවරයෙකු ලෙස පත්කිරීමට ලබාදී තිබුණු නිර්දේශය අධිකරණ සේවා කොමිෂන් සභාව විසින් බල සහිත නිර්දේශයක් නොවන බවට ජනාධිපතිවරයාට දන්වා ඇතැයි ආරංචි මාර්ග පවසයි.එසේ තිබියදී රාමනාදන් කන්නන් මහතාගේ පත්වීම අවලංගු කිරීමට පියවර නොගැනීම සම්බන්ධයෙන් අධිකරණ සේවා සංගමයේ අවධානය යොමුවී ඇති අතර ඒ සම්බන්ධයෙන් එළඹෙන අප්‍රේල් මස 1වන දින කොළඹ දිසා අධිකරණයේදී මහා සභා රැස්වීමක් කැඳවා තීරණයක් ගැනීමට අධිකරණ සේවා සංගමයේ විධායක සභාව තීරණය කර තිබේ.රාමනාදන් කන්නන් මහතා මහාධිකරණ විනිශ්චයකාරවරයෙකු ලෙස ඍජුව පත් කිරීම සම්බන්ධයෙන් එම පත්වීම සිදු කිරීමේ දී අනුගමනය කරනු ලැබූ වැරදි ක්‍රමවේදය, නීතිඥ සංගමයේ නිල නාමය පුද්ගලයින් කිහිප දෙනෙකුගේ අවශ්‍යතාවයන් සඳහා ව්‍යාජ ලෙස යොදා ගැනීම, කිසිදු නිශ්චිත ක්‍රමවේදයකින් තොරව කරනු ලැබූ එම පත්වීම හේතුකොට ගෙන දේශපාලන හිතවත්කම් මත හෝ වෙනත් අවශ්‍යතාවයන් මත විනිශ්චයකාරවරුන් පත් කිරීම සඳහා දොරගුළු විවෘත වීම යන කරුණු අධිකරණ සේවා සංගමය විසින් පෙන්වා දී තිබුණි.එයින් පසුව අධිකරණ සේවා කොමිෂන් සභාව විසින් රාමනාදන් කන්නන් මහතා මහාධිකරණ විනිශ්චයකාරවරයෙකු ලෙස පත් කිරීම පිණිස ලබා දී තිබු නිර්දේශය තවදුරටත් නීතිය හමුවේ වලංගු සහ බලසහිත නිර්දේශයක් නොවන බවට 2013.02.23 වන දින රැස්වු අධිකරණ සේවා කොමිෂන් සභාව තීරණය කර ඇතැයි සඳහන්ය. එසේම එම තීරණය එදිනම ජනාධිපති මෛත්‍රීපාල සිරිසේන මහතා වෙත දන්වා යවා ඇතැයි කියැවෙයි.ඒ අනුව රාමනාදන් කන්නන් මහතාගේ පත්වීම නීතිය හමුවේ මුල සිටම බලරහිත සහ අවලංගු පත් වීමක් ලෙස අධිකරණ සේවා කොමිෂන් සභාව විසින් නිර්දේශ කර තිබිය දී සහ එම නිර්දේශය ජනාධිපතිවරයාට දන්වා තිබිය දී තවදුරටත්, රාමනාදන් කන්නන් මහතා මහාධිකරණ විනිශ්චයකාරවරයෙකු ලෙස සේවය කිරීම නීත්‍යානුකූල නොවන බවත්, ඒ අනුව ජනාධිපතිවරයා විසින් සිදු කළ යුතුව ඇත්තේ, එම පත්වීම මුල සිටම නීත්‍යානුකූල නොවන සහ බලරහිත පත්වීමක් ලෙස සලකා රාමනාදන් කන්නන් මහතා පත් කිරීම සඳහා ජනාධිපතිවරයා විසින් අත්සන් තැබූ අධිකාරී පත්‍රය ආපසු කැඳවා එම මහාධිකරණ විනිශ්චයකාරවරයා ධූරයෙන් ඉවත් කිරීම බවත් අධිකරණ සේවා සංගමය විසින් ජනාධිපතිවරයාට කරුණු දක්වමින් පවසා තිබේ.එසේ තිබිය දී ජනාධිපතිවරයා විසින් රාමනාදන් කන්නන් මහතා ධූරයෙන් ඉවත් නොකොට තවදුරටත්, මහාධිකරණ විනිශ්චයකාරවරයෙකු ලෙස සේවය කිරීමට අවස්ථාව ලබාදීම නීත්‍යානූකූල නොවන බවත්, ආණ්ඩුක්‍රම ව්‍යවස්ථාවට පටහැනි බවත් අධිකරණ සේවා සංගමයේ මතය වන බැවින් සහ එය අධිකරණයේ ස්වාධීනත්වයට දැඩි බලපෑමක් ඇති කරවන බැවින්, මේ සම්බන්ධයෙන් ඉදිරියේ දී ගත යුතු ක්‍රියාමාර්ගයන් පිළිබඳව තීරණය කිරීම සඳහා දිවයිනේ සියලූම පහල අධිකරණ විනිශ්චයකාරවරුන් රැස්කර අධිකරණ සේවා සංගමයේ විශේෂ මහා සභා රැස්වීමක් පැවැත්වීමට 2017.03.23 වන දින රැස්වු අධිකරණ සේවා සංගමයේ විධායක සභාව තීරණය කර ඇත.", "URL": "https://sinhala.adaderana.lk/news.php?nid=71451", "Category": null, "Parent URL": null}