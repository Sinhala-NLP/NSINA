{"Source": "Adaderana", "Timestamp": "April 17, 2019 09:16 pm", "Headline": "අනවසරයෙන් ගැලවූ කොමාරිකා පැළ තොගයක් සමඟ පුද්ගලයෙක් මාට්ටු", "News Content": "නාවික හමුදා පුද්ගලයින් පිරිසක් සහ පොලිස් විශේෂ කාර්ය බලකා නිලධාරින් එක්ව අනවසරයෙන් කොමාරිකා පැළ ගලවා ප්‍රවාහනය කළ පුද්ගලයෙකු අත්අඩංගුවට ගෙන ඇත. ඒ අනුව උතුරු මැද නාවික විධානයට අනුයුක්ත නාවිකයින් පිරිසක් සහ මන්නාරම, පොලිස් විශේෂ කාර්ය බලකායට අනුයුක්ත නිලධාරින් එක්ව මන්නාරම, ඊරුක්කලම්පීඩ්ඩී ප්‍රදේශයේ සිදු කල වැටලිමකදී ඊයේ(16) මෙම අත්අඩංගුවට ගැනීම සිදු කර තිබේ. රක්‍ෂිතයකට අයත් කොමාරිකා පැළ අනවසරයෙන් ගැලවූ පුද්ගලයෙකු සමඟ කොමාරිකා පැළ 6500 ක් පමණ හමුවී ඇත. ඒවා උර 15 ක් තුළ බහා ලොරි රථයක් මඟින් ප්‍රවාහනය කරමින් සිටියදි මෙලෙස අත්අඩංගුවට පත්ව ඇත. අත්අඩංගුවට ගත් පුද්ගලයා වයස අවුරුදු 49 ක් වන කල්පිටිය ප්‍රදේශයේ පදිංචිකරුවෙකු බව හඳුනාගෙන තිබේ. අත්අඩංගුවට ගන්නා ලද පුද්ගලයා, කොමාරිකා ‍පැළ තොගය සහ ලොරි රථය ඉදිරි පරීක්ෂණ කටයුතු සඳහා මඩු, වන සංරක්‍ෂණ කාර්යාලය වෙත භාර දීමට කටයුතු කර ඇත.", "URL": "https://sinhala.adaderana.lk/news.php?nid=108127", "Category": null, "Parent URL": null}