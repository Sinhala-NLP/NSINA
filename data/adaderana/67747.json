{"Source": "Adaderana", "Timestamp": "January 5, 2017 02:32 pm", "Headline": " ගල් අඟුරු මාෆියාවේ පාඩුව විමර්ශනය කරන්න  ", "News Content": "ගල් අඟුරු මිලදී ගැනීමේ දී සිදුවූ බව පැවසෙන ගල් අඟුරු මාෆියාව සම්බන්ධයෙන් දූෂණ විරෝධී පෙරමුණ විසින් ඊයේ (04) මාධ්‍ය හමුවක් පවත්වමින් කරුණු පැහැදිලි කර සිටියේය. එහිදී ගල් අඟුරු මිලදී ගැනීම විධිමත් ආකාරයෙන් සිදුවූ බවට අමාත්‍යංශයේ ලේකම්වරයා විසින් සිදු කරන ලද ප්‍රකාශය සම්බන්ධයෙන් අදහස් දක්වමින් කීර්ති තෙන්නකෝන් මහතා අදාළ සිදුවීම සම්බන්ධයෙන් විගණකාධිපති වාර්තාව පදනම් කර ගනිමින් අදහස් ඉදිරිපත් කරන ලදී.ඒ අනුව ගල් අගුරු මිල දී ගැනීම සම්බන්ධයෙන් වන ගනුදෙනුව පිළිබඳ සවිස්තරාත්මක විගණන වාර්තාව 2016 දෙසැම්බර් 30 දින පාර්ලිමේන්තුව වෙත යොමු කළ බවත් එහි දැක්වෙන පරිදි අවම වශයෙන් රුපියල් මිලියන 4,145 ක පාඩුවක් මෙම ගනුදෙනුව නිසා රටට අහිමි වි ඇති බවත් ඒ මහතා පෙන්වා දුනි. එහෙත් මෙම සතිය අවසානයේ හෝ ඉදිරි සතියේ දී නැවත වරක් රටට රුපියල් මිලියන 4000 ක් හෝ එයට ආසන්න ප්‍රමාණයක පාඩුවක් සිදුවන අයුරින් මෙම දූෂිත ගිවිසුම යටතේ ගල් අගුරු මිලදී ගැනීමට විදුලිබල හා බලශක්ති අමාත්‍යාංශය සුදානම් වන බව එතුමා පැවසීය.මේ සම්බන්ධයෙන් විගණකාධිපතිවරයා විසින් නිකුත් කර ඇති විගණන වාර්තාවේ සඳහන් නිර්දේශ අතර අංක 12 යටතේ “ගල් අඟුරු සම්බන්ධයෙන් වෙළෙඳපළෙහි වන මිල උච්ඡාවචනයින්හි වාසිය රජයට ලැබෙන පරිදි ඒ පිළිබඳව අවධානය යොමු කරමින් ලංසු කැඳවීම සහ ප්‍රසම්පාදන තීරණය කිරීම සිදුකළ යුතුය.“ යනුවෙන් සඳහන් වේ. එමෙන්ම එහි අංක 16 යටතේ “තාක්ෂණික වශයෙන් සුදුසුකම් ඇති සැපයුම්කරුවන් වාර්ෂිකව ලියාපදිංචි කර එම සැපයුම්කරුවන් මඟින් තරඟකාරී මිලගණන් කැඳවා අවශ්‍ය අවස්ථාවලදී එම ලංසු මත ක්ෂණික මිලදී ගැනීම් සිදුකිරීම සම්බන්ධයෙන් සලකා බැලිය යුතුය.“ යනුවෙන් දැක්වේ.තවද එම වාර්තාවේ අංක 21 යටතේ සඳහන් වන්නේ “ලංසු ලේඛණවල ඇතුළත් තොරතුරු ප්‍රමාණවත් නොවීම හේතුවෙන් සංශෝධන ගණනාවක් ඉදිරිපත් කර තිබීම, ලංසුකරුවන් වෙත සංශෝධන ප්‍රමාණවත් කාලයක් ඇතිව ලබා නොදීම, තාක්ෂණික ඇගයීමේදී යොදාගන්නා නිර්ණායකයන් වල අඩුපාඩු, ලංසු තීරණවල අඩුපාඩු, ප්‍රසම්පාදන ක්‍රියාවලිය සඳහා අසාමාන්‍ය කාලයක් ගත කිරීම, ලංසු ලේඛණ වල විනිවිද භාවය වැඩිදියුණු කර ගැනීම වැනි අඩුපාඩු මඟහරවා ගැනීම සඳහා ප්‍රසම්පාදන ක්‍රියාවලියෙහි පැවතිය යුතු තරඟකාරීත්වය ඉහළ නංවා ගැනීමට කටයුතු කළ යුතුය.“ යනුවෙනිවිගණාකාධිපතිවරයා විසින් නිකුත් කර ඇති වාර්තාවේ මෙම ගල් අඟුරු මිලදී ගැනීම සම්බන්ධයෙන් වන නිගමන කිහිපයක්ද සඳහන් කර තිබේ. ඒවා අතර (ආ) යන්න යටතේ සඳහන් වන්නේ “මෙම වාර්තාව මඟින් අනාවරණය කර ඇති රුපියල් මිලියන 4,145.45 ක ඇස්තමේන්තුගත අලාභය, අමතර වියදම හා ආදායම අහිමිවීම සඳහා වගකිවයුතු නිලධාරීන් හඳුනාගත යුතු අතර ඉදිරියේදී එවැනි අලාභ, අමතර පිරිවැය, ආදායම් අහිමිවීම ඇති නොවන පරිදි ප්‍රසම්පාදන ක්‍රියාවලිය විධිමත් කළ යුතු බව නිගමනය කරනු ලැබේ “ යනුවෙනි. එමෙන්ම එහි (ඇ) යන්න යටතේ සඳහන් වන්නේ “මෙම වාර්තාවෙන් අණාවරණය වූ කරුණු අනුව මෙම ප්‍රසම්පාදන කටයුතුවලදී එවකට පැවති විදුලිබල හා බලශක්ති අමාත්‍යංශය , විදුලිබල හා පුනර්ජනනීය බලශක්ති අමාත්‍යංශය, සීමා සහිත ලංකා ගල් අඟුරු සමාගම, ලංකා විදුලිබල මණ්ඩලය සහ ලංකා නැව් සංස්ථාව යන ආයතන ද මෙම මිලදී ගැනීම සඳහා පත් කරන ලද තාක්ෂණික ඇගයීම් කමිටුව සහ අමාත්‍ය මණ්ඩලය මඟින් පත්කෙරෙන ස්ථාවර ප්‍රසම්පාදන කමිටු විසින් සිය කටයුතු ඉටු කිරීමේදී නිසි වෘත්තීය පරීක්ෂාවකින් (Professional due care)කටයුතු කර ඇති බවට තහවුරු නොවූ බව නිගමනය කරනු ලැබේ “යනුවෙනි.මෙලෙස විගණකාධිපති වාර්තාව නොසලකා හරිමින් ලබන සතියේදී නැවතත් මෙම ක්‍රියාවලිය ඔස්සේම මිලදී ගැනීම සඳහා කටයුතු කිරීම පිළිබඳ කැෆේ සංවිධානය ජනාධිපති මෛත්‍රීපාල සිරිසේන මැතිතුමා වෙත ලිපියක් යොමු කර තිබේ. විගණකාධිපති වාර්තාවේ නිර්දේශ නොතකා තවදුරටත් ගල් අගුරු මිලදී ගැනීම සිදුවන්නේ නම් එය රජයේ මූල්‍ය විනිවිද භාවය සම්බන්ධයෙන් දැවැන්ත බිඳවැටීමක් බවට පත්වන බවත් එමෙන්ම රටට රුපියල් බිලියන 4 ක පාඩුවක් සිදුකළ නිලධාරීන් සම්බන්ධයෙන් වහා විමර්ශන ඇරඹිය යුතු බවත් එමඟින් කැෆේ සංවිධානය අවධාරණය කර තිබේ.කෙසේ නමුත් කැෆේ සංවිධානය මෙම විගණකාධිපති වාර්තාව ජනාධිපතිවරයාගේ අවධානයට යොමු කොට ලිපියක් යැවූ බව මාධ්‍ය ඔස්සේ ප්‍රචාරය වීමත් සමඟ විදුලි බල හා බලශක්ති අමාත්‍යංශ ලේකම් ආචාර්ය බි.එම්.එස්.බටගොඩ විසින් විසින් ගල් අඟුරු මිලදී ගැනීමේ ටෙන්ඩර් පටිපාටිය මේ වන විට විධිමත් කර ඇති බව සඳහන් කරමින් මාධ්‍ය නිවේදනයක් නිකුත් කර තිබේ. එහෙත් කැෆේ සංවිධානය නැවත වරක් අවධාරණය කරන්නේ අමාත්‍යංශ ලේකම්වරයා විසින් සිදුකර ඇති මෙම ප්‍රකාශය සත්‍යය නොවන බවයි.", "URL": "https://sinhala.adaderana.lk/news.php?nid=67747", "Category": null, "Parent URL": null}