{"Source": "Adaderana", "Timestamp": "January 23, 2018 07:25 pm", "Headline": "ඇලස්කා ප්‍රාන්තයේ භූ කම්පනයක්- ප්‍රදේශ රැසක සුනාමි අනතුරු ඇඟවයි", "News Content": "අමෙරිකාවේ ඇලස්කා ප්‍රාන්ත මුහුදු ප්‍රදේශය ආශ්‍රිතව හටගත් රිච්ටර් මාපකයේ ඒකක 7 යි දශම 9 ක ප්‍රබලත්වයෙන් යුත් භූ කම්පනය හේතුවෙන් ඒ ආශ්‍රිත ප්‍රදේශ රැසකට සුනාමි අනතුරු ඇඟවීම් නිකුත් කර තිබේ. ඇලස්කා වෙරළ තීරයේ සිට කිලෝමීටර් 256 ක් දුරින් සහ කිලෝමීටර් 10ක ගැඹුරින් වූ මුහුදු ප්‍රදේශය භූ කම්පනයේ කේන්ද්‍රය සටහන්ව ඇති බව අමෙරිකානු භූ විද්‍යා සමීක්ෂණ ආයතනය පවසයි. භූ කම්පනයත් සමඟ ඇලස්කා ප්‍රාන්තයට, අමෙරිකාවේ සහ කැනඩාවේ බටහිර ප්‍රදේශය, හවායි දූපත් ඇතුළු ප්‍රදේශ රැසකට බල පැවැත්වෙන පරිදි සුනාමි අනතුරු ඇඟවීම් නිකුත් කර තිබේ. වොෂිංටන්, කැලිෆෝනියා යන ප්‍රදේශවලටද මෙම අනතුරු ඇඟවීම් බල පැවැත්වෙන බව විදෙස් මාධ්‍ය වාර්තා කළේය. ඒ අනුව ඉදිරි කාලය අවදානයෙන් සිටින ලෙස ජනතාව දැනුවත් කිරීමට එම රටවල බලධාරීන් පියවර ගෙන ඇති අතර අවදානම් පහත් බිම්වල සිටින ජනතාවට උස් ප්‍රදේශ වෙත ගමන් කරන ලෙස ද උපදෙස් ලබා දී ඇති බව වාර්තා වෙයි.", "URL": "https://sinhala.adaderana.lk/news.php?nid=83413", "Category": null, "Parent URL": null}