{"Source": "Adaderana", "Timestamp": "March 27, 2019 10:53 am", "Headline": "චෙන්නයි සුපර් කිංග්ස්ටන් පිලට තවත් ජයක්", "News Content": "ඉන්දියන් ප්‍රිමියර් ලීග් ක්‍රිකට් තරගාවලියේ පළමු වටයේ පස්වන තරගය චෙන්නායි සුපර් කිංග්ස් කණ්ඩායම සහ දිල්ලි කැපිටල්ස් කණ්ඩායම අතර ඊයේ(26) පැවැත්විය. එම තරගය ජයගත්තේ චෙන්නායි සුපර් කිංග්ස් කණ්ඩායමයි. තරගයේ කාසිය වාසිය දිනූ දිල්ලි කණ්ඩායම ප්‍රථමයෙන් පන්දුවට පහරදීමට තීරණය කළේය. ඒ අනුව පිටියට පිවිසි දිල්ලි කණ්ඩායම නියමිත පන්දුවාර 20 අවසානයේ කඩුළු 6ක් දැවී රැස් කරගත් ලකුණු සංඛ්‍යාව 147ක්. දිල්ලි කණ්ඩායම වෙනුවෙන් ශිකර් ධවාන් පන්දු 47කදී ලකුණු 51ක් රැස් කළේය. රිෂාබ් පාන්ට් ලකුණු 25යි. පන්දු යැවීමේදී ඩ්වේන් බ්‍රාවෝ ලකුණු 33කට කඩුළු 3ක් දවා ගත්තේය. ලකුණු 148ක ජයග්‍රාහි ඉලක්කයක් හඹා ගිය චෙන්නායි කණ්ඩායම පන්දුවාර 19යි පන්දු 4කදී කඩුළු 4ක් දැවී එම ඉලක්කය පසුකර ගියේය. එහිදී ෂේන් වොට්සන් පන්දු 26කදී හයේ පහර 3ක් සහ හතරේ පහර 4ක් සමගින් රැස් කරගත් ලකුණු සංඛ්‍යාව 44ක්. නායක මහේන්ද්‍ර සිං දෝනි නොදැවී ලකුණු 32යි. එම ජයත් සමඟ චෙන්නායි කණ්ඩායම ඉන්දියන් ප්‍රිමියර් ලීග් තරගාවලියේ ප්‍රසාද ලකුණු සටහනේ පෙරමුණ ගෙන සිටියි.", "URL": "https://sinhala.adaderana.lk/news.php?nid=106814", "Category": null, "Parent URL": null}