{"Source": "Adaderana", "Timestamp": "March 1, 2019 01:30 pm", "Headline": "ශාන්තුවරයින්ගේ සටන ඇරඹෙයි", "News Content": "මරදාන ශාන්ත ජෝසප් විද්‍යාලය සහ බම්බලපිටිය ශාන්ත පීතර විද්‍යාලය අතර 85වන ශාන්තුවරයින්ගේ සටන මහා ක්‍රිකට් තරගය අද (01) ආරම්භ වුණි. තරගයේ ප්‍රථමයෙන් පන්දුවට පහරදෙන ශාන්ත පීතර විද්‍යාලය දිවා ආහාරය සඳහා තරගය නතර කරන විට කඩුළු 3ක් දැවී ලකුණු 128ක් රැස් කරගෙන සිටියේය. කොළඹ පී.සරා ඕවල් ක්‍රීඩාංගණයේ පැවැත්වෙන තරගයේ කාසියේ වාසිය දිනූ ශාන්ත ජෝසප් විද්‍යාලය ප්‍රථමයෙන් පන්දුවට පහරදීමට ශාන්ත පීතර විද්‍යාලයට ආරාධනා කළේය. ඒ අනුව පිටියට පිවිසි ශාන්ත පීතර විද්‍යාලයේ පළමු කඩුල්ල ලකුණු 21දී දැවී ගියේය. ශාන්ත පීතර ඉනිමේ දෙවන කඩුල්ල ලකුණු 80දී දැවී ගිය අතර තුන්වන කඩුල්ල දැවී ගියේ ලකුණු 110දීය. පන්දුවට පහරදීමේදී ශාන්ත පීතර විද්‍යාලය වෙනුවෙන් දිනිත් අංජුල ලකුණු 41ක් රැස් කළේය. දිවා ආහාරය සඳහා තරගය නතර කරන විට සන්තුෂ් ගුණතිලක නොදැවී ලකුණු 51ක් රැස් කරගෙන සිටියේය. පන්දු යැවීමේදී ශාන්ත ජෝසප් විද්‍යාලය වෙනුවෙන් අශාන් ද සිල්වා, සාලින්ද සෙනෙවිරත්න සහ දුනිත් වෙල්ලාලගේ එක් කඩුල්ල බැගින් දවා ගත්තේය.", "URL": "https://sinhala.adaderana.lk/news.php?nid=105276", "Category": null, "Parent URL": null}