{"Source": "Adaderana", "Timestamp": "September 23, 2015 04:09 pm", "Headline": "සන්ධානයේ විපක්ෂ පිරිසක් පාර්ලිමේන්තුවෙන් පිටවෙති", "News Content": "පාර්ලිමේන්තුවට ඉදිරිපත් කරන ලද මුදල් රෙගුලාසි සම්බන්ධයෙන් සිය විරෝධය පෑ එජනිස විපක්ෂයේ මන්ත්‍රීවරුන් පිරිසක් පාර්ලිමේන්තු සභා ගර්භයෙන් පිටත්ව ගොස් තිබේ.අදාළ යෝජනා සම්බන්ධයෙන් විවාද කිරීම සඳහා තමාට ප්‍රමාණවත් කාලයක් ලබා නොදීමට එරෙහිව විරෝධය පා මෙලෙස පිටත්ව ගොස් ඇති බව අද දෙරණ පාර්ලිමේන්තු වාර්තාකරු කියයි.2014 මහින්ද රාජපක්ෂ පාලන සමයේ ඉදිරිපත් කරන ලද අයවැයකට අදාළව පැවති වැය ශීර්ෂයන්හි පරිපූරක ඇස්තමේන්තු කිහිපයක් පාර්ලිමේන්තුවට ඉදිරිපත් කොට අනුමැතිය ලබාගත යුතුව පවතින බැවින් එය යෝජනාවක් ලෙස අද පාර්ලිමේන්තුවට ඉදිරිපත් කළ බව අප වාර්තාකරු සඳහන් කරයි.ගෙවී ගිය මැයි මාසයට ප්‍රථම එය සම්ප්‍රදායානුකූලව සම්මත කරගත යුතුව පැවති නමුත් පැවති කෙටිකාලීන එජාප ආණ්ඩුවට එය ඉටුකර ගැනීමට හැකියාවක් නොවීමෙන් අද දවසේ එය පාර්ලි‍මේන්තුවට ඉදිරිපත් කර ඇත.කෙසේ වෙතත් මෙම මුදල් රෙගුලාසි ඉදිරි අයවැයට හෝ පවත්නා ආණ්ඩුවට කිසිදු බලපෑමක් ඇති කරන්නක් නොව පැවති ආණ්ඩුව විසින් ඉටුකළ යුතුව පැවති 2013 අංක 36 දරණ විසර්ජන පනත් කෙටුම්පත් සම්බන්ධයෙන් පවත්නා නියමයන් සම්ප්‍රදායුනුකූලව ඉටුකිරීමට ගත් උත්සාහයක් පමණක් බව අප වාර්තාකරු පෙන්වාදෙයි.", "URL": "https://sinhala.adaderana.lk/news.php?nid=54033", "Category": null, "Parent URL": null}