{"Source": "Adaderana", "Timestamp": "August 6, 2019 11:54 am", "Headline": "ෂැංහයි සත්වෝද්‍යානය දැන් රෑටත් ඇරලා", "News Content": "චීනයේ ෂැංහයි සත්වෝද්‍යානය රාත්‍රී කාලයේදීත් ජනතාව සඳහා විවෘතව තැබීමට එහි බලධාරීන් තීරණය කර තිබේ. එය සංචාරකයන්ට වඩාත් ආකර්ෂනීය අත්දැකීමක් වනු ඇති බව සත්වෝද්‍යාන බලධාරීන්ගේ අදහසයි. නරඹන්නන්ට නවමු අත්දැකීමක් ලබාදෙමින් ෂැංහයි සත්වෝද්‍යානය එළඹෙන බ්‍රහස්පතින්දා සිට රාත්‍රී කාලයෙදීත් විවෘත කර තැබෙනු ඇති. ඒ අනුව සත්වෝද්‍යානයේ පහසුකම් ඉහළ දැමීමටත් බලධාරීන් පියවර ගෙන තිබේ. විශේෂ 100කට පමණ අයත් සත්ත්වයන් පන්දහසකට අධික ප්‍රමාණයක් එහි වෙසෙන බවද විදෙස් වාර්තාවල සඳහන් වෙයි. රාත්‍රී කාලයේදී සත්ත්වයින්ගේ හැසිරීම් රටා දැකගැනීමට හැකිවීම නරඹන්නන්ට වෙනස්ම ආකාරයේ අත්දැකීමක් ලබාදෙනු ඇති බවටයි සත්වෝද්‍යාන බලධාරීන් විශ්වාස කරයි. මීට සමගාමිව ෂැංහයි සත්වෝද්‍යානයේ විශේෂ ආලෝකකරණ ව්‍යාපෘතියක්ද ක්‍රියාත්මක කර තිබේ. සත්ත්වයින්ට ස්වාභාවික සඳ එළිය පවතින විටදී මෙන්ම අපහසුවකින් තොරව සිය ක්‍රියාකාරකම්වල නිරත වීමට හැකි වන පරිඳි එම ආලෝකකරණ කටයුතු සිදුකර තිබීමත් විශේෂත්වයක්. සත්වෝද්‍යානය ජනතාවට රාත්‍රී කාලයේදී විවර කිරීමට පෙර සිදු කරන පරීක්ෂණයක් වශයෙන් එය ඉකුත් සෙනසුරාදා රාත්‍රීයේදී විවෘත කර තිබුණි. එදින අමුත්තන් බොහෝ පිරිසක් එහි පැමිණ ඇති බවයි විදෙස් වාර්තාවල දැක්වෙයි. මෙම ව්‍යාපෘතිය පිළිබඳව එලෙස පැමිණි අමුතත්තන් ධනාත්මක ලෙස අදහස් දක්වා ඇති බවද එම වාර්තාවල දැක්වෙයි.", "URL": "https://sinhala.adaderana.lk/news.php?nid=115866", "Category": null, "Parent URL": null}