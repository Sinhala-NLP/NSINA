{"Source": "Adaderana", "Timestamp": "September 3, 2017 12:53 pm", "Headline": "  බස්-වෑන් අනතුරින් 12ට තුවාල-1ක් මරුට", "News Content": "දඹුල්ල -මාතලේ ප්‍රධාන මාර්ගයේ -පන්නම්පිටිය ප්‍රදේශයේදී (3) දින පෙරවරු 11ට පමණ වැන් රථයක් සහ බස් රථයක් මුහුණට මුහුණ ගැටීමෙන් පුද්ගලයන් දොළොස් දෙනෙකු තුවාල ලබා එක් අයෙකු මියගොස් ඇතැයි දඹුල්ල පොලීසිය පවසයි.තුවාලකරුවන් සියලු දෙනාම දඹුල්ල මූලික රෝහලට ඇතුළත් කර තිබේ.ඔවුන්ගෙන් හය දෙනෙකුගේ තත්ත්වය බරපතළ බව රෝහල් ප්‍රකාශකයකු පැවසීය.මහනුවර සිට අනුරාධපුර බලා ධාවනය වෙමින් තිබූ පෞද්ගලික බස් රථයක් හා ත්‍රීකුණාමලය සිට මහනුවර බලා ධාවනය වෙමින් තිබූ වෑන් රථයක් මුහුණට මුහුණ ගැටීමෙන් මෙම අනතුර සිදුවී තිබේ.අනතුරින් තුවාල ලබා ඇත්තේ වෑන් රථයේ ගමන් කරමින් සිටී එකම පවුලේ පිරිසක් බව පොලීසිය කියයි. එමෙන්ම බස් රථයේ රියදුරුද මෙහිදී තුවාල ලබා සිටින බව පොලීසිය පවසයි.මෙම අනතුරින් මියගොස් ඇත්තේ ත්‍රීකුණාමලය - තක්ක නගර් ප්‍රදේශයේ පදිංචි ජස්මින් පාහිර් ( 38) හැවිරිදි කාන්තාවක බව පොලීසිය පවසයි.තුවාලකරුවන් අතර පුංචි දරුවන් වැඩි වශයෙන් සිටීම විශේෂත්වයකි. අනතුර ඇසින් දුටුවකු කියා සිටියේ මාර්ගයේ ගමන් කරමින් තිබූ යතුරු පැදියක් එකවරම මාර්ගයෙන් හරවා ගරාජයක් වෙතට යෑමට සූදානම් කරද්දී යතුරුපැදිය බේරීම සඳහා වේගයෙන් පැමිණි බස් රථය මාර්ගයෙන් ඉවතට ගනිද්දි විරුද්ද දෙසින් පැමිණි වෑන් රථයේ හැපී විශාල ශබ්දයක් සමඟ පෙරළුණු බවයි.පසුව ප්‍රදේශවාසීන් සිරවී සිටි තුවාලකරුවන් වහා දඹුල්ල රෝහලට රැගෙන යෑමට කටයුතු කළ බව සඳහන්ය.බස් රථයේ පැමිණි මඟීන්ගෙන් කිහිපදෙනෙකු පවසා සිටියේ බස් රථය සාමාන්‍ය වේගයෙන් පැමිණි බවකි. තවත් පිරිසක් ප්‍රකාශ කර සිටියේ බස් රථයේ රියදුරු අධික වේගයකින් බස් රථය පැදවූ බවයි.බස් රථයේ රියදුරු කියා සිටියේ යතුරු පැදියක් මාර්ගය හරහා එකවරම දැමීම නිසා තමන් බස් රථය මාර්ගයෙන් ඉවත් කරනවාට සමඟ වෑන් රථයේ ගැටුණු බවත්, අනතුරින් පසු පිරිසක් තමන්ට පහර දුන් බවයි.දඹුල්ල පොලීසිය සඳහන් කළේ බස් රථයේ රියදුරු අත්අඩංගුවට ගෙන ඇති අතර අනතුරින් වෑන් රථයට දැඩි අලාභහානී සිදුව ඇති බවයි.වෑන් රථයේ පැමිණි තුවාල ලැබූ අයෙකු කියා සිටියේ ත්‍රීකුණාමලය මහනුවර බලා තම ඥාතීන් සමඟ අවමඟුල් උත්සවයකට ගමන් කරමින් සිටියදී මෙම අනතුර සිදුවූ බවත්, එකම පවුලේ කණ්ඩායමක් මෙම වෑන් රථය ගමන් ගත් බවය.අනතුර සම්බන්ධයෙන් දඹුල්ල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=77061", "Category": null, "Parent URL": null}