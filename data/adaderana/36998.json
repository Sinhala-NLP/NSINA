{"Source": "Adaderana", "Timestamp": "August 29, 2013 07:34 pm", "Headline": "ප්‍රතිරූපය රැක ගැනීමේ වැදගත්කම ගැන ජනපතිගෙන් මාධ්‍ය ලේකම්වරුන්ට උපදෙස්", "News Content": "රජයේත් අමාත්‍යවරුන්ගේත් ප්‍රතිරූපය ආරක්ෂා කරමින් රජයේ වැඩපිළිවෙළ පිළිබඳව ජනතාවට සැබෑ අවබෝධයක් ලබාදීමට කැපවන ලෙස අමාත්‍යාංශ මාධ්‍ය ලේකම්වරුන්ට ජනාධිපති මහින්ද රාජපක්ෂ මහතා උපදෙස් ලබා දී තිබේ. අද පෙරවරුවේ අරලියගහ මන්දිරයේ දී අමාත්‍යාංශ මාධ්‍ය ලේකම්වරුන් සමඟ පැවති හමුවකදී ජනාධිපතිවරයා මේ බව පැවසූ බව ජනාධිපති මාධ්‍ය අංශය සඳහන් කළේය. අනාගතය වෙනුවෙන් ක්‍රියාත්මක රජයේ සංවර්ධන වැඩපිළිවෙළ පිළිබඳ ජනතාවට සැබෑ අවබෝධයක් ලබාදීමේ වැදගත්කම ජනාධිපතිවරයා එහිදි පැහැදිලි කර ඇත. අමාත්‍යාංශ මට්ටමින් ක්‍රියාත්මක සියලු සංවර්ධන වැඩසටහන් පිළිබඳ ජනතාව දැනුවත් කිරීමට පියවර ගන්නා ලෙස ජනාධිපති මහින්ද රාජපක්ෂ මහතා මාධ්‍ය ලේකම්වරුන් වෙත උපදෙස් ලබාදී තිබේ. ඇතැම් වෙබ් අඩවි ඔස්සේ අසත්‍ය ප්‍රචාර ගෙන යමින් රජය මෙන්ම රජයේ ඇමතිවරුන් අපහසුතාවට පත් කිරීමට ඇතැම් පිරිස් උත්සාහ දරන බව සඳහන් කළ ජනාධිපතිවරයා ඒවා පිළිබඳ අවබෝධයෙන් යුතුව කටයුතු කරන ලෙස ද ඔවුන්ට උපදෙස් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=36998", "Category": null, "Parent URL": null}