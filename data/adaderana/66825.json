{"Source": "Adaderana", "Timestamp": "December 7, 2016 05:48 pm", "Headline": " සින්නක්කර හිමිකම් ඔප්පු දෙන්න යයි ", "News Content": "වතුකරයේ නීත්‍යානුකූල පදිංචිකරුවන් වෙත සින්නක්කර හිමිකම් ඔප්පු ලබාදීම සඳහා එම ඉඩම් ප්‍රාදේශීය වැවිලි සමාගම් සහ සෙසු රාජ්‍ය ආයතන වෙතින් නිදහස් කිරීමට රජය තීරණය කර තිබේ.ඒ සඳහා වන යෝජනාවකට අමාත්‍ය මණ්ඩල අනුමැතිය ලැබී ඇති බව සඳහන්ය.ප්‍රාදේශීය වැවිලි සමාගම්වලට අයත් වතුවල මේ වන විට පවුල් දෙලක්ෂ 56,533 දෙනෙකු ජීවත් වන අතර රජයට අයත් වතු ඉඩම්වල පවුල් 9,025 දෙනෙකු ජීවත් වෙයි.එම වතුකරයේ ජනතාව සඳහා මේ වන විට නිවාස 33,000ක් ඉදිකර ඇති අතර සෙසු පවුල් පේළි නිවාසවල සහ තාවකාලික වාසස්ථානවල ජීවත් වන බව රජය පවසයි.ඉඩම් හිමිකාරීත්වය ජනතාව වෙත ලබාදීමේ රජයේ ප්‍රතිපත්ති අනුව යමින් වතුකරයේ ජීවත්වන නීත්‍යානුකූල පදිංචිකරුවන් වෙත පර්චස් 7ක බිම් ප්‍රමාණයක් සඳහා පැවරිය හැකි සහ බැංකුවේ ඇපය ද තැබිය හැකි සින්නක්කර හිමිකම් ඔප්පු ලබාදීමට මෙලෙස අදාළ ඉඩම් නිදහස් කිරීමට තීරණය කර ඇති බව සඳහන්ය.ඒ අනුව නායයෑම් අවදානම් රහිත බවට හඳුනාගන්නා ලද ඉඩම් ප්‍රාදේශීය වැවිලි සමාගම් සහ සෙසු රාජ්‍ය ආයතන වෙතින් නිදහස් කිරීමට නියමිතය.", "URL": "https://sinhala.adaderana.lk/news.php?nid=66825", "Category": null, "Parent URL": null}