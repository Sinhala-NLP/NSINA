{"Source": "Adaderana", "Timestamp": "October 29, 2010 08:05 am", "Headline": "කොරියානු භාෂා විභාග දින වල පොලිසියේ 700ක් රාජකාරියේ ", "News Content": "කොරියානු භාෂා ප්‍රවීණතා විභාගය හෙට සහ අනිද්දා කොළඹ නගරයේ මධ්‍යස්ථාන 13 කදී පැවැත්වේ. අයදුම්කරුවන් 29,000 ට අධික පිරිසක් මේ සඳහා පෙනී සිටින බව ශ්‍රී ලංකා විදේශ සේවා නියුක්ති කාර්යාංශයේ සභාපති කිංස්ලි රණවක මහතා පැවසුවේය. මෙවර විභාගය ශ්‍රී ලංකා විභාග දෙපාර්තමේන්තුව විසින් පවත්වයි. මේ අතර සංවිධානාත්මක විභාග වංචා සඳහා සැලසුම් පවතින බවට දිවයිනේ විවිධ පළාත්වලින් තොරතුරු අනාවරණය වී ඇතැයි කිංස්ලි රණවක මහතා සඳහන් කළේය. ඒ අනුව එවැනි වංචා වැළැක්වීම සඳහා අපරාධ පරීක්ෂණ දෙපාර්තමේන්තුවේ සහය ලබාගැනීමට තීරණය කර තිබේ. අදාළ විභාගය පැවැත්වෙන‍ දෙදින තුළ පොලිස් නිලධාරීන් 700 ක පමණ පිරිසක් රාජකාරිය සඳහා‍ යෙදවීමට තීරණය කර ඇති බව කිංස්ලි රණවක මහතා ප්‍රකාශ කළේය. එවැනි වංචා සිදුකරන පුද්ගලයන් නීතිය හමුවට පමුණුවන බව ද ඔහු පැවසීය. විභාග අක්‍රමිකතාවන් පිළිබඳ තොරතුරු අපරාධ පරීක්ෂණ දෙපාර්තමේන්තුවේ අධ්‍යක්ෂවරයා වෙත දුරකතන අංක 0112 422176 වෙත දැනුම් ‍දිය හැකිය. ඊට අමතරව විදේශ සේවා නියුක්ති කාර්යාංශයේ විශේෂ විමර්ශන අංශයේ දුරකතන අංක 0112 864118 වෙත ද දැනුම් දිය හැකි බව කිංස්ලි රණවක මහතා සඳහන් කළේය.", "URL": "https://sinhala.adaderana.lk/news.php?nid=11797", "Category": null, "Parent URL": null}