{"Source": "Adaderana", "Timestamp": "November 10, 2013 04:01 pm", "Headline": "තමාට ඒමට නොහැකි බව ලියමින් ඉන්දීය අගමැති ජනපතිට කනගාටුව පළකරයි", "News Content": "තමාට පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වීමට නොහැකි බව සඳහන් ලිපියක් ජනාධිපති මහින්ද රාජපක්ෂ මහතා වෙත යොමුකරමින් ඉන්දීය අගමැති ආචාර්ය මන්මෝහන් සිං මහතා ඒ පිළිබඳව කනගාටුව පළ කර තිබේ. පොදුරද සමුළුවට සහභාගි නොවන බව පැය 24ක් තුළ ශ්‍රී ලංකා රජයට දැනුම්දීමට නියමිත බව ඉන්දීය රජයේ ආරංචි මාර්ග උපුටා දක්වමින් ඉන්දීය මාධ්‍ය වාර්තා අනාවරණය කර තිබුණි. ඒ අනූව ඉන්දීය අගමැතිවරයා විසින් ඒ පිළිබඳව කනගාටුව පළ කර අදාළ ලිපිය එවා තිබේ. ඉන්දීය මහ කොමසාරිස් කාර්යාලය ඔස්සේ අදාළ ලිපිය ශ්‍රී ලංකා රජයට එවා ඇතැයි සඳහන්ය. කෙසේ වුවද තමා වෙනුවෙන් විදේශ කටයුතු ඇමති සල්මන් කුර්ෂිඩ් සමුළුවට සහභාගි වන බව හෙතෙම එම ලිපියෙන් වැඩිදුරටත් දන්වා තිබේ. එහෙත් ලිපියේ සඳහන් වන්නේ කුමක්දැයි අනාවරණය වී නැතැයි ඉන්දීය මාධ්‍ය වාර්තා කර ඇත. තමිල්නාඩු‍ දේශපාලන පක්ෂවලින් එල්ල වන බලපෑම් හමුවේ පොදුරද සමුළුවට මන්මෝහන් සිං මහතා සහභාගිවීම අවිනිශ්චිත බව ඉන්දීය මාධ්‍ය වාර්තා පසුගිය දින කිහිපයේදී දිගින් දිගටම වාර්තා කරන ලදී. සමුළුවට සහභාගී වනවාද නැද්ද යන්න සම්බන්ධයෙන් අවසන් තීරණයක් ගැනීම සඳහා ඉන්දීය කොංග්‍රස් පක්ෂ නායිකා සෝනියා ගාන්ධි ඇතුළු ජ්‍යෙෂ්ඨයින් සමගද මන්මෝහන් සිං මහතා පෙරේදා තීරණාත්මක සාකච්ඡාවක් පවත්වා තිබුණි. කෙසේ වුවද එම සාකච්ඡාවලදී නිල තීරණයක් ප්‍රකාශයට පත් නොකෙරුණු අතර ඉන්දීය මාධ්‍ය වාර්තා කළේ තමිල්නාඩු දේශපාලන පක්ෂවලින් එල්ල වන බලපෑම් හමුවේ ඉන්දීය අගමැතිවරයා ශ්‍රී ලංකාවේ පැවැත්වෙන පොදුරද සමුළුවට සහභාගි නොවනු ඇති බවකි. ඉන්දීය අගමැතිවරයා වෙනුවට විදේශ කටයුතු අමාත්‍ය සල්මන් කුර්ෂිඩ් මහතා පොදුරද සමුළුව නියෝජනය කරන බව එම වාර්තාවල දැක්විණ. ඉන්දීය මධ්‍යම රජයේ ඉහළම පෙළේ ආරංචි මාර්ග උපුටා දක්වමින් එන්.ඩී.ටී.වී. රූපවාහිනි සේවාව අනාවරණය කර තිබුණේ දකුණු ඉන්දීයාවෙන් පමණක් නොව, ඉන්දීය මධ්‍යම රජයේ ප්‍රබල ඇමැතිවරුන් කිහිප දෙනෙක් ද ශ්‍රි ලංකාවේ සමුළුවට නොයන ලෙසට අගමැති මන්මෝහන්සිං මහතාට බලපෑම් කර ඇති බවකි. ඉන්දීය නාවික කටයුතු ඇමැති ජී.කේ.වසන්, මුදල් ඇමැති පී. චිතම්බරම් සහ මධ්‍යම රජයේ ඇමැතිවරියක වන ජයන්ති නටරාජන් යන අය එලෙස ඉන්දීය අගමැතිවරයා පොදුරද සමුළුවට සහභාගී වීම සම්බන්ධයෙන් දැඩි විරෝධය පළකර ඇතැයිද ඉන්දීය මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=38737", "Category": null, "Parent URL": null}