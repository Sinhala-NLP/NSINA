{"Source": "Adaderana", "Timestamp": "November 2, 2010 02:05 pm", "Headline": "අන්තරේ තානාපති කාර්යාල වලින් වෙලාවක් ඉල්ලයි", "News Content": "මෙරට පිහිටි තානාපති කාර්යාල කිහිපයක් වෙත අන්තර් විශ්ව විද්‍යාලයීය ශිෂ්‍ය බල මණ්ඩලය ලිපියක් යොමු කර තිබේ. එම ලිපි මගින් ඉල්ලා ඇත්තේ මෙරට විශ්ව විද්‍යාලවල මතුව ඇති තත්ත්වය පිළිබඳ සාකච්ඡා කිරීම සඳහා අවස්ථාවක් ලබාදෙන ලෙසයි. කියුබානු, චීන, රුසියානු තානාපතිවරුන් සහ ඉන්දීය මහකොමසාරිස්වරයා වෙත යොමු කර ඇති මෙම ලිපිය මගින් අන්තර් විශ්ව විද්‍යාලයීය ශිෂ්‍ය බල මණ්ඩලය පවසන්නේ විශ්ව විද්‍යාල සිසුන් 203 දෙනෙකුගේ පමණ ශිෂ්‍යභාවයන් මේ වන විට අත්හිටුවා ඇති බවයි. තවත් 27 දෙනෙකු රක්ෂිත බන්ධනාගාර ගතකර ඇති බව ද අන්තර් විශ්ව විද්‍යාලයීය ශිෂ්‍ය බල මණ්ඩලය පවසයි. ඒ අනුව විශ්ව විද්‍යාලවල දැන‍ට මතුව ඇති තත්ත්වය පිළිබඳ දැනුවත් කිරීම සඳහා වේලාවක් ලබාදෙන ලෙස අන්තර් විශ්ව විද්‍යාලයීය ශිෂ්‍ය බල මණ්ඩලයේ වැඩබලන කැඳවුම්කරු සංජීව බණ්ඩාර අදාළ තානාපතිවරුන්ගෙන් ඉල්ලා ඇත.", "URL": "https://sinhala.adaderana.lk/news.php?nid=11890", "Category": null, "Parent URL": null}