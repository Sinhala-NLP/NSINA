{"Source": "Adaderana", "Timestamp": "July 31, 2017 09:26 pm", "Headline": " ඩෙංගු මඩින්න ආරක්ෂක අංශ සහාය තවදුරටත්", "News Content": "මේ වනවිට දිවයිනට වසංගත තත්ත්වයක් මට්ටමට වර්ධනය වී ඇති ඩෙංගු රෝගය වැළැක්වීම වෙනුවෙන් ආරම්භ කර තිබෙන වැඩසටහන්වලට සමගාමීව ආරක්ෂක අමාත්‍යාංශය සහ අධ්‍යාපන අමාත්‍යාංශය එක්ව පසුගියදා විශේෂ ඩෙංගු මර්දන වැඩසටහනක් ක්‍රියාත්මක කළේය. ඒ අනුව පාසල් සිසුන්, ගුරුවරුන්, කාර්යමණ්ඩල, දෙමාපියන් ඇතුළු විශාල පිරිසක් සහභාග වූ අතර ඒ වෙනුවෙන් යුද හමුදා සාමාජිකයින් 791 දෙනක් සහභාගී වී ඇති අතර මේ මඟින් විශේෂයෙන් පාසල්, පොදු ස්ථාන මෙන්ම ඩෙංගු මදුරුවන් බෝවීමේ හැකියාව මෙන්ම අවදානම පවතින ස්ථාන හඳුනා ගැනීම සහ පිරිසිදු කිරීම සිදුකොට ඇති බව ආරක්ෂක අමාත්‍යාංශය සඳහන් කරයි. එම වැඩසටහනට සමගාමිව ශ්‍රී ලංකා නාවික හමුදාව ද මෙම ජාතික වැඩපිළිවෙළට ක්‍රියාකාරීව සහභාගී වී උතුරු නැගෙනහිරද ඇතුළුව ඩෙංගු අවදානම පවතින පාසල් 40ක් පිරිසිදු කිරීමට දායකත්වය දක්වා ඇත. මේ වෙනුවෙන් 633ක නාවික භටපිරිසක් සහභාගී වී ඇති බව සඳහන්ය. ගුවන් හමුදාවද මෙම තෙදින ඩෙංගු මර්දන වැඩසටහනට සක්‍රීය දායකත්වය ලබාදී ඇති අතර ගුවන් හමුදා කඳවුරු අවට ඩෙංගු අවදානම සහිත පාසල් පිරිසිදු කිරීමේ කටයුතු සඳහා සහයෝගය ලබාදී ඇත. ඒ සඳහා 715 කට අධික ගුවන් හමුදා භට පිරිසක් සහභාග වී ඇත. සිවිල් ආරක්‍ෂක දෙපාර්තමේන්තුව ද මෙම වැඩසටහනට එක්වෙමින් කෙළඹ කොළොන්නාව, ගම්පහ දිස්ත්‍රික්කයේ කටාන හා මීගමුව යන ඩෙංගු අවදානම් ප්‍රදේශවල ඩෙංගු මර්දනය කටයුතු සිදු කර තිබේ. ඒ සඳහා 150 කට අධික සිවිල් ආරක්‍ෂක භට පිරිසක් සහභාගි වී සිටි බව එම අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=75832", "Category": null, "Parent URL": null}