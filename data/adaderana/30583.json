{"Source": "Adaderana", "Timestamp": "January 8, 2013 10:25 am", "Headline": "ආබාධිත පුද්ගලයින් ඉහළට", "News Content": "මෙරට ආබාධිතතාවයට පත් වන පුද්ගලයින්ගේ සංඛ්‍යාව ඉහළ යමින් පවතින බව සෞඛ්‍ය අමාත්‍යාංශය පවසයි. මාර්ග අනතුරු ඉහළ යාම, වයස්ගත වූවන් වැඩිවීම සහ බෝනොවන රෝගවලට ගොදුරු වන පුද්ගලයින් සංඛ්‍යාව ඉහළ යාම මීට හේතුව බව එම අමාත්‍යාංශය පෙන්වාදෙයි. මෙරට ජනගහනයෙන් 7% ක් මේ වන විට ආබාධිත තත්ත්වයට පත්ව ඇති බව වාර්තා වේ. මෙම තත්ත්වය ඉදිරියේ දී දෙගුණ විය හැකි බව සෞඛ්‍ය අමාත්‍යාංශය සඳහන් කළේය. එම නිසා පුද්ගලයින් ආබාධිත තත්ත්වය පත්වීම පිළිබඳ සිදුකරන පර්යේෂණවලට ප්‍රමුඛත්වය ලබාදීමට සෞඛ්‍ය අමාත්‍යාංශය පියවර ගෙන තිබේ. ආබාධිත වූවන්ට අවශ්‍ය රෝගී සත්කාර සේවා ආරම්භ කිරීමට එම පර්යේෂණ කටයුතු වැදගත් බව සෞඛ්‍ය අමාත්‍යාංශය පෙන්වාදෙයි. ඒ සඳහා රාගම වෛද්‍ය විද්‍යාලය සහ ඕක්ලන්ඩ් විශ්ව විද්‍යාලය විසින් දැනටමත් පර්යේෂණ කටයුතු ආරම්භ කර ඇති අතර ඊට පූර්ණදායකත්වය ලබාදෙන බව සෞඛ්‍ය අමාත්‍යාංශයේ අධ්‍යක්ෂ ජනරාල් වෛද්‍ය පාලිත මහීපාල මහතා ප්‍රකාශ කළේය.", "URL": "https://sinhala.adaderana.lk/news.php?nid=30583", "Category": null, "Parent URL": null}