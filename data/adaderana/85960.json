{"Source": "Adaderana", "Timestamp": "March 19, 2018 11:03 pm", "Headline": " මතුගම බස් වර්ජනය බස්නාහිර පළාත් ප්‍රවාහන ඇමැතිගේ අවධානයට - මඟී අයිතිය සුරැකීමට පියවර", "News Content": "මතුගම පෞද්ගලික බස් රථ රියදුරෙකුට හා කොන්දොස්තරවරයකුට පහරදීමේ සිද්ධියට අදාළ සැකකරුවන් දොඩම්ගොඩ පොලීසිය විසින් අද (19) අත්අඩංගුවට ගෙන ඇති බැවින් මතුගම ආරම්භ කර ඇති පෞද්ගලික සුඛෝපභෝගී බස් රථ වර්ජනය නතර කර ලෙස වර්ජකයින්ට දන්වා ඇතැයි බස්නාහිර පළාත් මාර්ගස්ථ මඟී ප්‍රවාහන අධිකාරියේ සභාපති නුවන් තුසිත කුලරත්න මහතා පවසයි. එසේම වර්ජනයට හේතු වු කරුණු මොනවාදැයි මඟී ප්‍රවාහන අධිකාරිය සොයාබැලීමට කටයුතු කර ඇති අතර ඒ පිළිබඳව වාර්තාවක් ලැබුණු පසු පරීක්ෂණයක් පැවැත්වීමට කටයුතු කරන බවත් ඉදිරියේ දී මෙවැනි වර්ජන ඇති නොවන පරිදි ක්‍රියාමර්ග ගන්නා බව මාර්ගස්ථ මඟී ප්‍රවාහන අධිකාරියේ සභාපතිවරය පවසයි. මේ සම්බන්ධයෙන් බස්නාහිර පළාත් සභාවේ ප්‍රවාහන අමාත්‍ය ලලිත් වනිගරත්න මහතා ප්‍රකාශ කළේ, තමන් ඉදිරි දින දෙක තුළ බස් සංගම් කැඳවා මේ අන්දමින් මඟී ජනතාවට හිරිහැර වන වර්ජන නතර කිරීම සඳහා සාකච්ඡාවක් පැවැත්වීමට කටයුතු කරන බවයි. මෙවැනි බස් වර්ජනවලට එරෙහිව පියවර ගැනීමට වර්තමාන මඟී ප්‍රවාහන ප්‍රඥ්ප්තියේ විධිවිධාන නොමැති බවත් බැවින් ඉදිරියේ දී එම ප්‍රඥ්ප්තිය සංශෝධනය කළ යුතු බවත් බස්නාහිර පළාත් ප්‍රවාහන අමාත්‍යවරයා පැවසීය.", "URL": "https://sinhala.adaderana.lk/news.php?nid=85960", "Category": null, "Parent URL": null}