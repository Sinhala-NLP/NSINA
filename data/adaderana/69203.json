{"Source": "Adaderana", "Timestamp": "February 6, 2017 12:36 pm", "Headline": "දෙදෙනෙකුට පහර දී වෙළෙඳසැලකට ගිනි තැබූ 4ක් මාට්ටු", "News Content": "යාපනය නල්ලූර් ප්‍රදේශයේදී පුද්ගලයින් දෙදෙනෙකුට පහරදී තුවාල සිදුකර වෙළෙඳසැලකට ගිනි තැබීමේ සිද්ධියට සම්බන්ධ ප්‍රධාන සැකකරුවන් සිව්දෙනෙකු අත්අඩංගුවට ගෙන තිබේ.පසුගිය 30 වනදා රාත්‍රී යතුරුපැදි කිහිපයකින් පැමිණි ආයුධ සන්නද්ධ කණ්ඩායමක් වෙළඳසැලක් අසල සිටි පුද්ගලයින් දෙදෙනෙකුට කඩු වලින් පහරදී වෙලඳසැලට ගිනි තබා පළා යන ආකාරය සී සී ටී වී දර්ශන පෙළක සටහන් වී තිබේ.මේ සම්බන්ධයෙන් සිදුකළ විමර්ශන වලදී අනාවරණය වූ තොරතුරු මත සිද්ධියට අදාළ සැකකරුවන් හඳුනාගත් බව පෙලීසිය සඳහන් කළේය.සිද්ධියෙන් අනතුරුව සැකකරුවන් ප්‍රදේශයෙන් පළාගොස් තිබූ අතර ඔවුන් අත්අඩංගුවට ගැනීම සඳහා යාපනය භාර නියෝජ්‍ය පොලිස්පති සංජිව ධර්මරත්න මහතාගේ උපදෙස් මත යාපනය පොලීසිය විමර්ශන ආරම්භ කර තිබේ.ඒ අනුව පොලීසියට ලද තොරතුරු අනුව සිදු කළ සෝදිසි මෙහෙයුමකදී සැකකරුවන් යාපනය ප්‍රදේශයේම සැගවී සිටියදී ඊයේ(5) අත්අඩංගුවට ගෙන තිබේ.අවුරුදු 18 ත් 22ත් අතර වයසේ පසුවන සැකකරුවන් යාපනය ප්‍රදේශයේ පදිංචිකරුවන් බව පොලීසිය පවසයි.ඔවුන් අද(6) යාපනය මහේස්ත්‍රාත් අධිකරණය වෙත ඉදිරිපත් කිරීමට නියමිත අතර යාපනය පොලීසිය සිද්ධියට සම්බන්ධ සෙසු සැකකරුවන් අත්අඩංගුවට ගැනීම සඳහා වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=69203", "Category": null, "Parent URL": null}