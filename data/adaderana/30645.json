{"Source": "Adaderana", "Timestamp": "January 10, 2013 01:36 pm", "Headline": "උදයන් බෙදාහරින්නන්ට මැර ප්‍රහාර", "News Content": "උදයන් පුවත්පත ‍යාපනය නගරාශ්‍රිතව බෙදාහැරීම කටයුතු කළ ප්‍රදීපන් නැමැති අය අද (10) උදෑසන මැර ප්‍රහාරයකට ලක්ව තිබේ. උදෑසන 5.00 ට පමණ නාඳුනන පුද්ගලයින් සිව්දෙනෙකු විසින් බෙදාහැරීමට ගෙන ආ පුවත්පත් මෙන්ම යතුරුපැදියට ද ගිනි තබා බෙදාහැරීම් සිදුකළ තැනැත්තාට ද පහර දී ඇතැයි සඳහන්ය. ප්‍රහාරයෙන් තුවාල ලැබූ ප්‍රදීපන් නැමැත්තා මේ වනවිට යාපනය මූලික රෝහලේ ප්‍රතිකාර ලබමින් පසුවෙයි. මේ අතර වැල්වෙට්ටිතුරෙයි ප්‍රදේශයේ උදයන් පුවත්පත බෙදාහැරීම් සිදුකළ පුද්ගලයාට ද නාඳුනන පිරිසක් පහරදීමට තැත් කර ඇතැයි වාර්තා වේ. එහිදී අදාළ පුද්ගලයා වැල්වෙට්ටිතුරෙයි පොලීසිය වෙත දිව යෑම නිසාවෙන් මැර ප්‍රහාරයෙන් බේරීමට හැකිවී තිබේ.", "URL": "https://sinhala.adaderana.lk/news.php?nid=30645", "Category": null, "Parent URL": null}