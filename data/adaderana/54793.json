{"Source": "Adaderana", "Timestamp": "November 1, 2015 09:26 am", "Headline": " අසැබි වෙබ් අවහිර කරන ලෙස ඉල්ලයි", "News Content": "අසභ්‍ය වෙබ් අඩවි තහනම් කොට ඊට පිවිසීමේ අන්තර්ජාල මාර්ග අවහිර කරන ලෙස ඉල්ලා මහජන පෙත්සමක් අත්සන් කිරීමේ වැඩසටහනක් දියත් කර ඇති බව උපදේශනය හා සංහිඳියා සභාව (ARC)පවසයි.ළමා අපචාර සිදුවීම් වර්ධනයට හා අපරාධ රැල්ල නැඟ ඒමට එයද හේතුවක් බැව් උපදේශනය හා සංහිඳියා සභාවේ ලේකම්, හිටපු ජ්‍යෙෂ්ඨ පොලිස් අධිකාරී මහීල් ඩෝල් මහතා පවසයි.ඒ අනුව මෙම පෙත්සමට මහජන අත්සන් ලබාගැනීම නොවැම්බර් මස 04 වන දින පෙ.ව 9.00 සිට සවස 6.00 දක්වා කොටුව දුම්රිය ස්ථානය ඉදිරිපිටින් ආරම්භ කරන බවත්,ඉක්බිතිව මෙම අසභ්‍ය වෙබ් අඩවි තහනම් කරන ලෙස ඉල්ලූ මහජන පෙත්සම ජනාධිපති මෛත්‍රීපාල සිරිසේන මහතාට යොමුකරන බවත් හෙතෙම අද දෙරණට සඳහන් කළේය.ළමා අපචාර,ස්ත්‍රී දූෂණ ආදී බොහෝ අපරාධ සඳහා මෙම අසභ්‍ය වෙබ් අඩවි තුළින් දරුවන්ගේ මනස විකෘතිවීමද යම් බලපෑමක් කරන බැව් තමන් විශ්වාස කරන බවත්, ඒ පිළිබඳ වහාම ජනතාවගේද පාලකයින්ගේද අවධානය යොමුවිය යුතුව ඇති බවත් ඔහු වැඩිදුරටත් කියා සිටියේය.ඉකුත් රජය සමයේ බේරුවල-අලුත්ගම ඇතිවූ ගැටුම්කාරී තත්ත්වයෙන් පසු සිංහල-ද්‍රවිඩ-මුස්ලිම් ආදී ජන කොටස් අතර සංහිඳියාව ගොඩනඟනු පිණිස ඇති කරන ලද උපදේශනය හා සංහිඳියා සභාවේ සභාපති ලෙස අස්ලාම් ඔත්මාන් මහතාද, නීති උපදේශක ලෙස හිජාබ් හිස්බුල්ලා මහතාද කටයුතු කරති.", "URL": "https://sinhala.adaderana.lk/news.php?nid=54793", "Category": null, "Parent URL": null}