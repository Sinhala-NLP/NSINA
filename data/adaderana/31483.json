{"Source": "Adaderana", "Timestamp": "February 9, 2013 04:12 pm", "Headline": "පුද්ගලනාශක බෝම්බ තොගයක් හමුවෙයි", "News Content": "එසේ සොයාගත් බෝම්බ තොගය (ඡායා රූ - මංලනාත් ලියනාරච්චි) එල්.ටී.ටි.ඊ. ත්‍රස්තවාදීන් විසින් නැගෙනහිර පළාතෙන් පලා යන අවස්ථාවේදී කැලයේ සඟවා තැබු බවට සැකකෙරෙන පුද්ගලනාශක බෝම්බ 249 හා ඒ සඳහා යොදා ගන්නා පරිපථ 600ක් සොයා ගැනීමට ත්‍රීකුණාමලය උප්පුවේලි පොලීසිය සමත්වී තිබේ. මොරවැව පොලිස් වසමට අයත් කොට්ටකුලම් නැමැති ප්‍රදේශයේ මෙම පුද්ගල නාශක බෝම්බ තොගය සඟවා තිබී සොයාගෙන ඇතැයි අප වාර්තාකරු පවසයි. උප්පුවේලි පොලීසියේ ස්ථානාධිපති ප්‍රධාන පොලිස් පරීක්ෂක ප්‍රගති ලක්මිණි අබේරත්න මහතාට ලැබුණු තොරතුරක් මත උප පොලිස් පරීක්ෂක නිලන්ත සෙනෙවිරත්න මහතා ඇතුළු උප්පුවේලි පොලීසියේ නිලධාරීන් පිරිසක් මෙම බෝම්බ තොගය සොයාගෙන තිබේ. පසු කාලයකදී භාවිතයට ගැනීමේ අදහසින් මෙම පුද්ගලනාශක බෝම්බ තොගය මෙසේ සඟවා තබන්නට ඇති බව පොලීසිය සැක කරන්නේ යැයිද අප වාර්තාකරු කියයි.", "URL": "https://sinhala.adaderana.lk/news.php?nid=31483", "Category": null, "Parent URL": null}