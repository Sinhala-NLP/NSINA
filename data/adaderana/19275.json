{"Source": "Adaderana", "Timestamp": "October 11, 2011 08:08 am", "Headline": "වෛද්‍යවරුන් නැතිව රෝහල් 47 ක් වසාදමලා-10,000 ක් විදෙස් සේවයේ", "News Content": "මෙරට වෛද්‍යවරුන් දස දහසක් පමණ විදේශ රටවල සේවය කරන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. විවිධ හේතුන් මත විදේශ ගත වන වෛද්‍යවරුන් මෙලෙස විදේශ රටවල රැකියා සඳහා යොමුව ඇති බව අමාත්‍යවරයා පෙන්වා දෙයි. ඕස්ට්‍රේලියාවේ වෛද්‍යවරුන් 3500ක් පමණ සේවය කරන අතර මහ බ්‍රිතාන්‍යයයේ 2500ක් පමණ ද අමෙරිකාව තුළ 1500ක් පමණ ද මෙරට වෛද්‍යවරුන් සේවය කරන බව සෞඛ්‍ය අමාත්‍යාංශය සඳහන් කරයි. මෙරට දැනට සේවය කරන සමස්ත වෛද්‍යවරුන් ප්‍රමාණවත් නොවන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. වෛද්‍යවරුන් නොමැති වීම හේතුවෙන් මේ වන විටත් රෝහල් 47ක් වසා දැමීමට සිදුව ඇති බව සෞඛ්‍ය අමාත්‍යවරයා ප්‍රකාශ කරයි. එම නිසා විදේශගතව රැකියා සිදුකරන වෛද්‍යවරුන්ට නැවත මෙරටට පැමිණ මෙරට ජනතා‍ව වෙනුවෙන් සේවය කිරීමට ඉදිරිපත් වන ලෙස සෞඛ්‍ය අමාත්‍ය මෛත්‍රීපාල සිරිසේන මහතා ඉල්ලීමක් කර තිබේ. කොළඹ ජාතික රෝහලේ විශ්‍රාම ලබන වෛද්‍යවරුන් පිරිසකට උපහාර පිදීමේ උත්සවයකට එක්වෙමින් මෛත්‍රීපාල සිරිසේන අමාත්‍යවරයා මෙම ඉල්ලීම කරන ලදී.", "URL": "https://sinhala.adaderana.lk/news.php?nid=19275", "Category": null, "Parent URL": null}