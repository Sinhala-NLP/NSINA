{"Source": "Adaderana", "Timestamp": "July 5, 2018 03:47 pm", "Headline": "බන්ධනාගාර වාට්ටුවේන් දුරකථන 3ක් හා සිම් 5ක් හමුවෙයි-ඇලෝෂියස්ගේ කොට්ටෙ යටත් දුරකථනයක්", "News Content": "අර්ජුන ඇලෝෂියස් සහ කසුන් පලිසේන ඇතුළු සැකකරුවන් රඳවා සිටින වැලිකඩ බන්ධනාගාරයේ එච් වාට්ටුව පරීක්ෂා කිරීමේදී එහි සඟවා තිබූ ජංගම දුරකථන 03ක් හා සිම්කාඩ්පත් 05ක් බන්ධනාගාර නිලධාරීන්ට හමුවී ඇති බව නීතිපති දෙපාර්තමේන්තුව අද(05) කොටුව මහේස්ත්‍රාත් අධිකරණයට දන්වා සිටියේය. මේ අතර පර්පචුවල් ට්‍රෙෂරීස් සමාගමට අයත් ඩබ්ලිව්.එම්.මෙන්ඩිස් සමාගමෙන් 2017 වසරේදී හිටපු මුදල් අමාත්‍ය රවී කරුණානායක මහතාට අයත් ග්ලෝබල් ට්‍රාන්ස්පෝටර්ස් සමාගමේ මූල්‍ය නිලධාරීයාට රුපියල් මිලියන 05ක චෙක්පතක් මාරුකර මුදල් ලබාදී ඇති බවද නීතිපති දෙපාර්තමේන්තුව අධිකරණයට දැනුම් දුන්නේය. කොටුව මහේස්ත්‍රාත් අධිකරණයේදී අද මෙම නඩුව කැඳවූ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ අතිරේක සොලිසිටර් ජෙනරාල් යසන්ත කෝදාගොඩ මහතා කරුණු දක්වමින් අධිකරණයට පෙන්වා දුන්නේ බන්ධනාගාර නිලධාරීන් විසින් පසුගිය මස 29 වැනිදා පස්වරු දෙකට පමණ බන්ධනාගාරයේ අර්ජුන ඇලෝෂියස් සහා කසුන් පලිසේන ඇතුළු සැකකරුවන් රඳවා සිටින එච්. වාට්ටුව පරීක්ෂා කිරීමේදී එහි සඟවා තිබූ ජංගම දුරකථන 03ක් හා සිම්කාඩ්පත් 05ක් හමුවී ඇති බවයි. එම ජංගම දුරකථන අතරින් එක් ජංගම දුරකථනයක් අර්ජුන ඇලෝෂියස් නිදාගන්නා කොට්ටය සහ මෙට්ටය අතර සඟවා තිබූ බවද අතිරේක සොලිසිටර් ජෙනරාල්වරයා අධිකරණයට දැනුම් දුන්නේය. මෙහිදී පර්පචුවල් ට්‍රෙෂරීස් සමාගමේ සභාපති ජෙෆ්රි ජෝශප් ඇලෝෂියස්ට හා එම සමාගමේ අධ්‍යක්ෂවරුන් 06 දෙනෙකුට අධිකරණයේ අවසරයකින් තොරව විදේශගත වීම වලක්වාලමින් අධිකරණය වාරණ නියෝගයක් නිකුත් කළේය. එමෙන්ම 2015 වසරේ දෙවැනි මස 06 වැනිදා සහා 2016 වසරේ සැප්තැම්බර් මස 30 වැනිදා අතර කාලය තුළදී පර්පචුවල් ට්‍රෙෂරීස් සමාගම විසින් ඩබ්ලිව්.එම්.මෙන්ඩිස් සමාගමට රුපියල් මිලියන 173.08ක ප්‍රමාණයක් ප්‍රේශනය කර ඇති බවත් එහිදී පෙන්වා දුන් ජ්‍යෙෂ්ඨ අතිරේක සොලිසිටර් ජෙනරාල්වරයා 2015 ජනවාරී 30 වැනිදා සහා 2016 සැපිතැම්බර් මස 30 වැනිදා දක්වා කාලය තුළ ඩබ්ලිව්.එම්.මෙන්ඩිස් සමාගම විසින් රුපියල් මිලියන 1137ක් වටිනා මුදල් චෙක්පත් 2487ක් නිකුත් කර ඇති බවද පෙන්වා දුන්නේය. එම චෙක්පත් අතරින් බහුතරයක් නිතුක් කිරීමට අදාල වව්චර්පත් අස්ථානගත වී ඇති බව මෙන්ඩිස් සමාගම දැනුම් දී ඇති බැවින් එම චෙක්පත් කාහට බෙදා දුන්නේදැයි යන්න ස්ථීරවම මේ දක්වා සොයාගැනීමට නොහැකි බවත් ඒවා අනාවරණය කර ගැනීමට පරීක්ෂණ සිදුකරන බවත් එහිදී ජ්‍යෙෂ්ඨ අතිරේක සොලිසිටර් ජනරාල් යසන්ත කෝදාගොඩ මහතා අධිකරණයට දැනුම් දුන්නේය. පර්පචුවල් ට්‍රෙෂරීස් සමාගමේ ප්‍රධාන කාර්යාලය පිහිටි පරිඝණක පද්ධතියයේ සර්වර් යන්ත්‍රයට යම්කිසිවකු විසින් බාහිර බලපෑමක් සිදුකර ඇති බව අනාවරණය වී ඇතැයි කෝදාගොඩ මහතා ප්‍රකාශ කීරීමෙන් පසුව මහසේත්‍රාත්වරිය ඒ සම්බන්ධයෙන් පරීක්ෂණයක් කර අධිකරණයට වාර්තාවක් ඉදිරිපත්කරන ලෙස ඩී.එන්.එස් ඉංජිනේරු සමාගමේ විධායක අධ්‍යක්ෂවරයාට නියෝග කළේය. මේ අතර පර්පචුවල් ට්‍රෙෂරීස් සමාගමට අයත් ඩබ්ලිව් එම් මෙන්ඩිස් සමාගමෙන් 2017 වසරේදී එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතාට අයත් ග්ලෝබල් ට්‍රාන්ස්පෝටර්ස් සමාගමේ මූල්‍ය නිලධාරී බ්‍රයන් සින්නයියාට රුපියල් මිලියන 05ක චෙක්පතක් මාරුකර මුදල් ලබාදී ඇති බව නීතිපති දෙපාර්තමේන්තුව අද අධිකරණයට දැනුම් දි තිබේ. ඒ අනුව මහබැංකු බැඳුම්කර වංචා සිද්ධිය සම්බන්ධයෙන් අත්අඩංගුවට ගෙන සිටින පර්පචුවල් ට්‍රෙෂරීස් සමාගමේ හිමිකරුවන අර්ජුන් ඇලෝෂියස් සහා එම සමාගමේ ප්‍රධාන විධායක නිලධාරී කසුන් පලිසේන එළඹෙන 19වනදා දක්වා රක්ෂිත බන්ධනාගාරගත කිරීමට කොටුව මහේස්ත්‍රාත් ලංකා ජයරත්න මෙනවිය අද නියෝග කළේය.", "URL": "https://sinhala.adaderana.lk/news.php?nid=92047", "Category": null, "Parent URL": null}