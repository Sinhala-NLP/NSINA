{"Source": "Adaderana", "Timestamp": "April 8, 2014 12:38 pm", "Headline": "අවුරුද්දට සිරකරුවන්ටත් අවුරුදු!", "News Content": "සිංහල හා දෙමළ අලුත් අවුරුද්ද වෙනුවෙන් අප්‍රේල් මස 13 සහ 14 යන දෙදින තුළ බන්ධනාගාර රැඳවියන් හමුවීමට ඔවුන්ගේ ඥාතීන් සඳහා අවස්ථාව ලබාදී තිබේ. බන්ධනාගාර කොමසාරිස් ජනරාල් චන්ද්‍රරත්න පල්ලේගම මහතා සඳහන් කළේ සියලුම බන්ධනාගාරවල සිටින රැඳවියන් එම දින දෙක තුළ උදෑසන නවයේ සිට සවස 4 දක්වා ඥාතීන්ට හමුවිය හැකි බවයි. එහිදී රැඳවියන් සඳහා ආහාර පාන ගෙන ඒමට ද ඥාතීන්ට අවස්ථාව ලබාදී ඇත. බන්ධනාගාරවල සිටින රැඳවියන් බැලීම සඳහා ඥාතීන්ට අවස්ථාව හිමිවන්නේ මසකට එක්වරක් පමණක් බැවින් සිංහල හා දෙමළ අලුත් අවුරුද්ද නිමිත්තෙන් මෙම පියවර ගත් බව චන්ද්‍රරත්න පල්ලේගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=42387", "Category": null, "Parent URL": null}