{"Source": "Adaderana", "Timestamp": "April 19, 2011 08:32 am", "Headline": "මූන්ගේ කමිටුවේ වාර්තාව මෙම සතියේ ප්‍රසිද්ධියට පත්කෙරෙයි", "News Content": "ශ්‍රී ලංකාව සම්බන්ධයෙන් ‍උපදෙස් ලබාගැනීම සඳහා පත්කළ ත්‍රිපුද්ගල කමිටු වාර්තාව මෙම සතිය තුළ ප්‍රසිද්ධියට පත්කරන බව එක්සත් ජාතීන්ගේ සංවිධානය පවසයි. ජගත් මහලේකම්වරයාගේ වැඩබලන නියෝජ්‍ය මාධ්‍ය ප්‍රකාශක ෆර්හාන් හක් ඊයේ(18) පැවති දෛනික මාධ්‍ය හමුවේ දි මේ බව පවසා තිබේ. මෙම වාර්තාවේ කරුණු මෙරට පුවත්පතක පළ වීම සම්බන්ධයෙන් ද මාධ්‍යවේදියෙකු නැගූ පැනයකට පිළිතුරු ලබාදෙමින් එම සිදුවීම සම්බන්ධයෙන් තම සංවිධානය කණගාටුවට පත්වන බව ෆර්හාන් හක් පවසා ඇත. මෙම වාර්තාවේ ඉතා සුළු පිටපත් සංඛ්‍යාවක් පමණක් තිබෙන අතර එක්සත් ජාතීන්ගේ සංවිධානයෙන් කිසිදු ලෙසකින් වත් එහි තොරතුරු වෙනත් කෙනෙකුට ලබාදී නොමැති බව ඔහු පවසා තිබේ. අදාළ කමිටු වාර්තාව සම්බන්ධයෙන් ශ්‍රී ලංකාවට රජයට ප්‍රතිචාර දැක්විම සඳහා ලබාදී ඇති කාලසීමාව ප්‍රමාණවත් අතර නිල වශයෙන් ප්‍රතිචාර නොලැබුණ ද අදාළ වාර්තාව මෙම සතිය තුළ ප්‍රසිද්ධියට පත්කරන බව ෆර්හාන් හක් ප්‍රකාශ කර ඇත. කෙසේවෙතත් බැන්කි මූන් මහතා විසින් ඉදිරිපත් කර ඇති මෙම වාර්තාව ප්‍රතික්ෂේප කරන බව පසුගියදා ශ්‍රී ලංකා රජය ප්‍රකාශ කරනු ලැබීය.", "URL": "https://sinhala.adaderana.lk/news.php?nid=15555", "Category": null, "Parent URL": null}