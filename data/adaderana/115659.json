{"Source": "Adaderana", "Timestamp": "August 3, 2019 07:05 pm", "Headline": "ජනාධිපතිවරණය වෙනුවෙන් පොහොට්ටුව රට පුරා ඊ කැන්වසින් අරඹයි", "News Content": "ඉදිරි ජනාධිපතිවරණය ඉලක්ක කර ගනිමින් ශ්‍රී ලංකා පොදුජන පෙරමුණ සිය පූර්ව මැතිවරණ ප්‍රචාරක කටයුතු අද (03) උදෑසන එකම වේලාවකදී දිවයින පුරා ආරම්භ කරනු ලැබුවේය. මෙරට ප්‍රථම වතාවට ඊ තාක්ෂණය භාවිත කරමින් දිවයිනම ආවරණය වන පරිදි මෙම පූර්ව මැතිවරණ ප්‍රචාරණ කටයුතු අද සහ හෙට දෙදින තුළ සිදුකෙරෙයි. ජනාධිපතිවරණය ඉලක්ක කර ගනිමින් ශ්‍රී ලංකා පොදුජන පෙරමුණ පූර්ව මැතිවරණ ප්‍රචාරක කටයුතු අද උදෑසන 7.54ට යෙදුණු සුබ නැතකින් ආරම්භ කරනු ලැබුවේය. මෙහි විශේෂත්වය වන්නේ ඊ තාක්ෂණය ඔස්සේ \"වි කැන්\" නම් ජංගම දුරකථන යෙදවුම යොදා ගනිමින් මෙම ප්‍රචාරක කටයුත්ත සිදු කිරීමයි. දිවයිනේ සෑම නිවසක්ම ආවරණය වන පරිදි අද සහ හෙට යන දෙදින තුළ ගෙයින් ගෙට ගොස් දේශපාලන දත්ත ලබාගැනීම සිදු වෙයි. අද ශ්‍රී ලංකා පොදුජන පෙරමුණේ ජාතික සංවිධායක බැසිල් රාජපක්ෂ මහතා ද ගෙයින් ගෙට ගොස් දේශපාලන තොරතුරු එක් රැස් කිරීමේ කාර්යයයේ නිරත වුණි. මේ අතර දිවයිනේ සෑම ප්‍රදේශයකම ශ්‍රී ලංකා පොදුජන පෙරමුණට සම්බන්ධ පාර්ලිමේන්තු මන්ත්‍රීවරු සිය ජනාධිපතිවරණය ඉලක්ක කරගෙන ඊ කැන්වසින් ව්‍යාපාරයෙහි අද නිරත වුණි. දිවයින පුරා ක්‍රියාත්මක ගෙයින් ගෙට යෑමේ මෙම වැඩසටහන ශ්‍රී ලංකා පොදුජන පෙරමුණේ කොළඹ පිහිටි ප්‍රධාන කාර්යාලයේ සිට බැසිල් රාජපක්ෂ මහතා අන්තර්ජාලය ඔස්සේ නිරීක්ෂණය කරනු ලැබුවේය. මේ පිළිබඳ අදහස් දක්වමින් බැසිල් රාජපක්ෂ මහතා ප්‍රකාශ කළේ පළමු මෙහොතේදීම අදාළ යෙඳවුමට හැත්තෑ අටදාස් පන්සිය ගණනක් ඇතුළු වී සිටි බවයි. උතුරු පළාතේ පවා මෙම ප්‍රචාරක කටයුත්ත ඉතා හොඳින් සිදු වෙමින් පවතින බවත් ඒ පිළිබඳ ඉතා හොඳ ප්‍රතිචාරයක් දැක ගැනීමට හැකි බවත් ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=115659", "Category": null, "Parent URL": null}