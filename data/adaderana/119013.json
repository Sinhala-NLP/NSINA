{"Source": "Adaderana", "Timestamp": "September 13, 2019 12:54 pm", "Headline": "ශ්‍රි ලංකාව ලබා ඇති ජයග්‍රහණවලට පිළිගැනීමක් දිය යුතුයි", "News Content": "පාස්කු ඉරුදින ප්‍රහාරය ඇතුළු අභියෝග රැසක් මධ්‍යයේ ශ්‍රි ලංකාව ලබා ඇති ජයග්‍රහණවලට නිසි පිළිගැනීමක් ලබාදිය යුතු බව ජිනීවා නුවර එක්සත් ජාතීන්ගේ සංවිධානයේ ශ්‍රි ලංකා නියෝජ්‍ය නිත්‍ය නියෝජිත දයානි මෙන්ඩිස් මහත්මිය පවසයි. මානව හිමිකම් කවුන්සිලයේ 42 වන සැසිවාරය අමතමින් ඇය මේබව සඳහන් කළ බව විදේශ කටයුතු අමාත්‍යාංශය පැවසුවේය. එහිදී බලහත්කාරයෙන් හෝ අකමැත්තෙන් අතුරුදන් කිරීම පිළිබඳ ක්‍රියාකාරී කණ්ඩායම 2015 වසරේදී සිදු කළ මෙරට සංචාරයෙන් අනතුරුව ලබාදුන් නිර්දේශ, සිව් වසරක් තුළදී ක්‍රියාත්මක කිරීම පිළිබඳ පසු විපරම් වාර්තාව සම්බන්ධයෙන් දයානි මෙන්ඩිස් මහත්මිය අදහස් දක්වා තිබේ. ඒ අනුව අනාගතයේදී බලහත්කාරයෙන් අතුරුදන් කිරීමේ ඕනෑම ක්‍රියාවක් පුනරාවර්ථනය නොවීම සහ වගවීම සහතික කිරීම සඳහා මූලික පදනම සකස් කිරීමට 2018 වසරේදී පාර්ලිමේන්තුව විසින් නීතිමය රාමුවක් බලාත්මක කිරීම එක් ප්‍රගතියක් ලෙසයි ඇය සඳහන් කර ඇත. එමෙන්ම ශ්‍රි ලංකා රජය සහ ජාත්‍යන්තර රතුකුරුස කමිටුව සමඟ ගිවිසුමකට එළඹීමෙන් සියලු රැඳවුම් ස්ථානවලට බාධවකින් තොරව ප්‍රවේශවීමේ පහසුකම ශ්‍රි ලංකා මානව හිමිකම් කොමිෂන් සභාවටද ලබා දී තිබේ. අතුරුදන්වුවන් පිළිබඳ ස්වාධීන කාර්යාලයක් පිහිටුවා ප්‍රාදේශිය කාර්යාල 03ක් ස්ථාපිත කිරීම, මානව හිමිකම් හෝ මානුෂිය නීතිය බරපතළ ලෙස උල්ලංඝණය කිරීම්වලට ගොදුරුවුවන්ට හා ඔවුන්ගේ ඥාතීන්ට වන්දි ගෙවීම සඳහා කාර්යාලයක් පිහිටුවීම ඒ අතර වන බව දායනි මෙන්ඩිස් මහත්මිය සඳහන් කර ඇත. ඒ අනුව පාස්කු ඉරුදින ප්‍රහාරයෙන් අනතුරුව අභියෝග රැසකට මුහුණ දීම හා තම සියලු පුරවැසියන්ගේ මානව හිමිකම් ආරක්ෂා කිරීම සම්බන්ධයෙන් ශ්‍රි ලංකාවේ කැපවීම පිළිබඳව අවධාරණය කිරීම වැදගත් බව ශ්‍රි ලංකා නියෝජ්‍ය නිත්‍යනියෝජිත දයානි මෙන්ඩිස් මහත්මිය මානව හිමිකම් කවුන්සිලය අමතමින් වැඩිදුරටත් සඳහන්කර තිබේ.", "URL": "https://sinhala.adaderana.lk/news.php?nid=119013", "Category": null, "Parent URL": null}