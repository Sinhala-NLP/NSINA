{"Source": "Adaderana", "Timestamp": "May 29, 2017 10:57 pm", "Headline": "ස්වභාවික විපත් එන කොට තමයි අපේ රටේ මිනිස්සු එකමුතු වෙන්නේ", "News Content": "ජාතික සහජීවනය, සංවාද හා රාජ්‍ය භාෂා අමාත්‍යංශය ලෙස ජනතාවට සේවය කිරීමට අවස්ථාව උදාවීම පිළිබඳව තමා සතුටු වන බව ජාතික සහජීවනය, සංවාද හා රාජ්‍ය භාෂා අමාත්‍ය මනෝ ගනේසන් මහතා පවසයි. අමාත්‍යවරයා මේ බව ප්‍රකාශ කළේ ජාතික සහජීවනය, සංවාද හා රාජ්‍ය භාෂා අමාත්‍යංශයේ මෙහෙය වීමෙන් මාලිගාවත්ත, ශ්‍රීමත් බාරොන් ජයතිලක විද්‍යාලයේ පැවති ’රාජ්‍ය සේවය ඔබටයි’යන්න තේමා කර ගනිමින් පැවති දස වන ජනතා ජංගම සේවයට එක් වෙමින්ය. මෙහිදී වැඩිදුරටත් අදහස් පළ කළ අමාත්‍යවරයා සඳහන් කළේ මේ වන විට රටේ ඇති වී තිබෙන තත්ත්වය සමඟ අද සුබ දවසක් කියලා පැවසීමට පවා අපහසු බවයි. මේ අතර විපතට පත් ජනතාව පිළිබඳ තම කණගාටු පළ කරන බව ප‍්‍රකාශ කළ අමාත්‍යවරයා වැඩි දුරටත් මෙසේ කියා සිටියේය. ’අපේ රටේ එක් පැත්තකින් ස්වභාවික ව්‍යවසනයන් ඇති වෙනවා. අනෙක් පැත්තෙන් අපේ ඇතැම් මිනිසුන් සමහර චරිත නිසාත් විපත් ඇති වෙනවා. ඒ නිසා ඒ දෙපැත්තටම මුහුණ දී ගෙන තමයි ආණ්ඩුවක් ලෙස මහජන නියෝජිතයින් ලෙස අද අපට යන්න වෙලා තියෙන්නේ. ඒ තුළ අපි සැලෙන්නේ නැහැ. අපි ඉදිරියටම ගමන් කරනවා. මේ අවස්ථාවේදී රටේ සිටින ජනතාව අතර සමගිය, සාමය සම්මුතිය ඇති කරන්නට ඛේදවාචකයක්ම ඇති විය යුතුයි කියන තැනට තල්ලු වී ඇති බවට අපි විශ්වාස කරනවා. සුනාමිය, ගංවතුර, නියඟය එන විට කඳු කඩා වැටෙන කොට තමයි අපේ රටේ ජනතාව එකමුතු වෙන්නේ. එතකොට ප්‍රශ්නයක් නැහැ. එහිදී ආපදාවට ලක් වුණේ සිංහලද, දෙමළද, මුස්ලිම් ද, කතෝලික ද, උතුර ද, දකුණ ද, නැගෙනහිර ද, බස්නාහිර ද කියලා කවුරුත් බලන්නේ නැහැ. ඒකට සියයට සියයක් ජනතාවට ලකුණු දිය හැකියි. එහිදී ආණ්ඩුවේ යාන්ත්‍රණය නැගිටලා ඒමට ප්‍රථම ජන යාන්ත්‍රණාය නැගිට යනවා.’", "URL": "https://sinhala.adaderana.lk/news.php?nid=73722", "Category": null, "Parent URL": null}