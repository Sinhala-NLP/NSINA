{"Source": "Adaderana", "Timestamp": "July 5, 2013 06:29 pm", "Headline": " චන්ද්‍රිකා සමඟ දේශපාලනය කිරීමට සුදානම්.", "News Content": "ඉදිරි මැතිවරණවලදී හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය සමඟ එක්ව තරඟ කිරීමේ බලාපොරොත්තුවක් පවතින බව ප්‍රජාතන්ත්‍රවාදී පක්ෂයේ නායක සරත් ෆොන්සේකා මහතා පවසයි. යාපනය ප්‍රදේශයේ අද(05) පැවති මාධ්‍ය හමුවකට එක්වෙමින් සරත් ෆොන්සේකා මහතා මෙම අදහස් පල කළේය. මේ වන විටත් ඊට අදාළ සාකච්ඡා ආරම්භ කර ඇති බව ඔහු පෙන්වා දුන්නේය. හිටපු ජනාධිපතිනි චන්ද්‍රිකා බණ්ඩාරනායක මහත්මියගේ දේශපාලන අරමුණු තම පක්ෂයේ දේශපාලන අරමුණුවලට සමාන බැවින් එකට එක් වී දේශපාලනය කිරීමේ හැකියාව ඇති බව ද හෙතෙම කියා සිටියේය. නමුත් ඉදිරි මැතිවරණවලදී සන්ධානගත නොවී තම පක්ෂයේ ලකුණ හා පක්ෂයේ නම යොදා ගනිමින් තරඟ වැදීමට නියමිත බවද ෆොන්සේකා මහතා ප්‍රකාශ කළේය. යාපනය ප්‍රදේශයේ ස්ථානගත වී සිටින යුධ හමුදා නිලධාරීන් අඩුකල යුතු බවත්, අධි ආරක්ෂිත කලාප වහා ඉවත් කල යුතු බවත් සරත් ‍ෆොන්සේකා මහතා කියා සිටියේය. මේ වන විට යුධ හමුදා උසස් නිලයන්වල සිටින හමුදා නිලධාරීන් එම තනතුරු සඳහා නොසුදුසු පුද්ගලයින් බව වැඩිදුරටත් අදහස් දක්වමින් ඒ මහතා සඳහන් කළේය.", "URL": "https://sinhala.adaderana.lk/news.php?nid=35515", "Category": null, "Parent URL": null}