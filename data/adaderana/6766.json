{"Source": "Adaderana", "Timestamp": "February 18, 2010 08:01 am", "Headline": "රිය අනතුරකින් සංචාරකයින් දෙදෙනෙක් මියයයි", "News Content": "බස්රථයකට යටවීමෙන් සීගිරිය නැරඹීමට පැමිණි විදේශීය සංචාරකයින් දෙදෙනෙකු ජීවිතක්ෂයට පත්වී තිබේ. විදේශීය කාන්තාවන් දෙදෙනෙක් මෙසේ ජීවිතක්ෂයට පත්වී ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. ඊයේ පස්වරුවේ දී මෙම අනතුර සිදුව ඇති බව පොලිසිය පැවසීය. මෙසේ මරණයට පත්ව ඇත්තේ මැලේසියාවේ පදිංචි කාන්තාවන් දෙදෙනෙකි. සීගිරිය නැරඹීමෙන් අනතුරුව මොරගහමුල රථවාහන නැවතුම්පොලක් අසල රැදී සිටියදී තවත් විදේශිකයින් පිරිසක් රැගෙන ආ බස්රථයකට මෙම කාන්තාවන් දෙදෙනා යටවී තිබේ. බස්රථයේ රියදුරු සහ සහායකයා මේ වන විට අත්අඩංගුවට ගෙන ඇති අතර ඔවුන් අද අධිකරණය හමුවට ඉදිරිපත් කිරීමට නියමිත බව පොලිස් මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=6766", "Category": null, "Parent URL": null}