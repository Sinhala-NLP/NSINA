{"Source": "Adaderana", "Timestamp": "August 15, 2012 08:30 am", "Headline": "සිහින බොඳ කරමින් 4 ක් අල්ලයි", "News Content": "නීතී විරෝධී ලෙස ඔස්ට්‍රේලියාව බලා ගමන් කරමින් සිටි තවත් පුද්ගලයින් සිව් දෙනෙකු නාවික හමුදාව විසින් අත්අඩංගුවට ගෙන තිබේ. පේදුරු‍තුඩුව, තාලයඩි මුහුදු වෙරළට නාවික සැතපුම් 4 ක් පමණ දුරින් ට්‍රෝලර් යාත්‍රාවකින් ගමන් කරමින් සිටිය දී මොවුන් අත්අඩංගුවට ගෙන ඇති බව සඳහන්ය. කන්කසන්තුරේ නාවික හමුදා කඳවුරේ නිලධාරීන් කණ්ඩායමක් විසින් මොවුන් අත්අඩංගුවට ගෙන ඇත. මෙලෙස අත්අඩංගුවට ගෙන ඇත්තේ පේදුරුතුඩුව, ත්‍රිකුණාමලය සහ පුනරීන් යන ප්‍රදේශවල පදිංචිකරුවන් පිරිසකි. අත්අඩංගුවට පත් සැකකරුවන් වැඩිදුර පරීක්ෂණ සඳහා පේදුරුතුඩුව පොලිස් ස්ථානය වෙත භාර දී ඇත. මේ අතර නීතී විරෝධී ලෙස ඔස්ට්‍රේලියාව බලා ගමන් කිරීමට සූදානම්ව සිටිය දී ඊයේ (14) අලුයම අත්අඩංගුවට ගත් පුද්ගලයින් 8 දෙනෙක් රක්ෂිත බන්ධනාගාර ගත කර තිබේ. මීගමුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඔවුන් ලබන 24 වැනිදා දක්වා රක්ෂිත බන්ධනාගාර ගත කර ඇති බව සදහන්ය.", "URL": "https://sinhala.adaderana.lk/news.php?nid=26593", "Category": null, "Parent URL": null}