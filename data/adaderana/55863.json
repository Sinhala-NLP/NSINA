{"Source": "Adaderana", "Timestamp": "December 21, 2015 09:44 pm", "Headline": "වසර 20ක් යන තුරු වත්මන් ආණ්ඩුව වෙනස් කිරීමේ ජගතෙක් මිහිපිට නෑ", "News Content": "කවරෙකු කුමන ආකාරයේ ප්‍රකාශ කළද මොන අන්දමේ සිහින දැක්කද තවත් වසර විස්සක් යන තුරු වත්මන් එක්සත් ජාතික පක්ෂ ආණ්ඩුව වෙනස් කළ නොහැකි බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා අවධාරණය කරයි.අමාත්‍යවරයා සඳහන් කරන්නේ සහජීවන ගමන් මඟක් වෙනුවෙන් ප්‍රධාන පක්ෂ දෙක එකාබද්ධව වසර දෙකක කාලයක් සඳහා ජාතික ආණ්ඩුවක් ගොඩනැඟීමට ජනාධිපති මෛත්‍රීපාල සිරිසේන මහතාත් අග්‍රාමාත්‍ය රනිල් වික්‍රමසිංහ මහතාත් කටයුතු කළ බවයි.විනාශ වෙමින් තිබූ රට යළි ගොඩනඟා සහන සැලසීම අරමුණු කර ගනිමින් ජාතික ආණ්ඩුවක් ගොඩනැගුවා මිස එක් එක් අයට අවශ්‍ය පරිදි ආණ්ඩු හැඳීමට හෝ ආණ්ඩු පෙරළීම වෙනුවෙන් ජාතික ආණ්ඩුවක් බිහි නොකළ බවත්, වත්මන් ආණ්ඩුවේ පැවැත්ම පිළිබඳව කිසිවකු කිසිදු ආකාරයේ සැක සංකාවක් ඇති කර නොගත යුතු බවත් දිලිප් වෙදආරච්චි මහතා කියයි.අමාත්‍යවරයා මේ බව කියා සිටියේ හලාවත, අඹකඳවිල හා කරඬුගොල්ල ප්‍රදේශ වලදී පැවැති ජනහමු කීපයකට සහභාගී වෙමිනි. ප්‍රදේශයේ ධීවර ජනතාවගේ ගැටළු පිළිබඳ සාකච්ඡා කිරීමට, එම ගැටළු වලට විසඳුම් ලබාදීම, ධීවර ජනතාවගේ පොදු පහසුකම් සංවර්ධනය මෙන්ම ධීවර ජනතාවට සිය කර්මාන්තයේ දීමුහුණපාන ගැටළු හඳුනා ගනිමින් ඒවාට විසඳුම් ලබාදීම අරමුණු කරගනිමින් එම රැස්වීම් සංවිධානය කර තිබිණ.ඉකුත් ජනවාරි 8 වන දිනෙන් උදා වුයේ යහපාලනය ඇති කරමින් සියලු ජනතාවට සාධාරණ සමාජයක් ගොඩනඟා රට සංවර්ධනය කර ජනතාවට උපරිම සහන ලබාදීම සේම රාජපක්ෂවරුන්ගේ බහින යුගය බව යැයිද හෙතෙම පැවසීය.ඒ නිසා යළි කිසි දිනක රාජපක්ෂවරුන්ට මෙරට බලය ලබා ගැනීමට ජනතාව කිසිදු ඉඩක් නොතබන බව සහතික යැයි සඳහන් කළ දිලිප් වෙදආරච්චි මහතා වසර 22ට ආසන්න කාලයක් තිස්සේ විවිධ දුක් ගැහැට, තාඩන පීඩන වලට ලක් වෙමින් ජිවිත පරදුවට තබා කටයුතු කළේ ජනතා සේවය වෙනුවෙන් බවත් එම ජනතා මෙහෙවර ඉටු කිරීම සඳහා මෙරට ජනතාව පැහැදිලි ජනවරමක් එක්සත් ජාතික පක්ෂයට ලබා දී ඇතැයි ද කීවේය.අමාත්‍යවරයා කියා සිටියේ දුෂණය, භිෂණය, නාස්තිය රජ කළ යුගයට මෙරට ජනතාව ජනවාරි 8 වනදා නැවතීමේ තිත තැබූ බවයි.එම යුගය රැක ගැනීම වෙනුවෙන් රාජපක්ෂවරුන් යළි බලයට ගෙන ඒම සඳහා කළ හැකි සියල්ල කරමින් මෛත්‍රීපාල සිරිසේන ජනාධිපතිවරයාගේ ජයග්‍රහණය වැළැක්වීමට කටයුතු කළ ඇතැමුන් වත්මන් ආණ්ඩුවේ වරදාන වරප්‍රසාද ලබමින් පිංගුත්තර ඇමතිවරුන් ලෙස සිටියත්, එක්සත් ජාතික පක්ෂ ආණ්ඩුවක් වෙනුවෙන් වසර 22ක් තිස්සේ සටන් කරමින් මෛත්‍රිපාල සිරිසේන මහතාගේ ජයග්‍රහණය පිණිස රාජ්‍ය මර්දනය හමුවේ නොසැලී කටයුතු කළ එක්සත් ජාතික පක්ෂයේ අය සැබෑ ජනතා අපේක්ෂාවන් වෙනුවෙන් ජනතාව විසින් පත් කළ ඇමතිවරුන් ලෙස කටයුතු කරමින් සිටින බව දිලිප් වෙදආරච්චි අමාත්‍යවරයා පෙන්වා දුන්නේය.කෙසේ වෙතත් වසර 22 කට ආසන්න කාලයක් තිස්සේ මෙරට ජනතාවට සිදු වූ අසාධාරණය නිවැරදි කර ජනතා අපේක්ෂාවන් මල්පල ගැන්වෙන යුගයක් උදා කිරීම සඳහා කැප වන බව ද හෙතෙම පැවසීය.", "URL": "https://sinhala.adaderana.lk/news.php?nid=55863", "Category": null, "Parent URL": null}