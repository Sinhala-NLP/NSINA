{"Source": "Adaderana", "Timestamp": "September 17, 2018 07:16 am", "Headline": "ගලහ රෝහල යළි විවෘත කරන්න බලධාරීන් මාසයක් ඉල්ලයි", "News Content": "දැනට වසා දමා ඇති ගලහ ප්‍රාදේශිය රෝහල විවෘත කිරිම සදහා තවත් මාසයක පමණ කාලයක් ගත වනු ඇති බව මධ්‍යම පළාත් සෞඛ්‍ය බලධාරින් පවසයි. ගලහ ප්‍රාදේශිය රෝහලට ඇතුළත් කළ අවුරුදු එක හමාරක් පමණ වයසැති බිළිදෙකු මියයාමේ සිද්ධියෙන් අනතුරුව ප්‍රකෝප වූ පිරිස් රෝහලේ දේපල වලට අලාභ හානි සිදු කළේය. වෛද්‍යවරුන් නිසි පරිදි ප්‍රතිකාර නොකළ බවට චෝදනා කරමින් ප්‍රදේශවාසීන් වෛද්‍යවරුන්ට පහරදීමට උත්සහ කළ අතර අනතුරුව පොලිසිය සහ පොලිස් විශේෂ කාර්යය බලකාය යොදවා තත්ත්වය පාලනය කිරිමට පියවර ගත්තේය. කෙසේවෙතත් මෙම සිද්ධියෙන් අනතුරුව රෝහල දින නියමයක් නොමැතිව වසා දැමීමට සෞඛ්‍ය අංශ පියවර ගනු ලැබුවේය. ගලහ ප්‍රාදේශිය රෝහල වසා තැබීම හේතුවෙන් තමන් දැඩි දුෂ්කරතාවයට පත්ව ඇති බව පවසමින් ප්‍රදේශවාසීන් ඊයේ(16) දිනයේ රෝහල ඉදිරිපිට උද්ඝෝෂණයක ද නිරත වුණි. පවතින තත්ත්වය සම්බන්ධයෙන් අද දෙරණ මධ්‍යම පළාත් සෞඛ්‍ය සේවා අධ්‍යක්ෂිකා වෛද්‍ය ශාන්තනී සමරසිංහ මහත්මියගෙන් විමසීමක් කළ අතර ඇය සඳහන් කළේ හානි වූ දේපල යථා තත්ත්වයට පත් කිරීමේ කටයුතු මේ වන විට ආරම්භ කර ඇති බවයි. ඒ අනුව මාසයක් වැනි කාලයත් තුළ රෝහල ප්‍රතිකාර සඳහා යළි විවෘත කිරීමට බලාපොරොත්තු වන බව ද වෛද්‍ය ශාන්තනී සමරසිංහ මහත්මිය සඳහන් කළේ.", "URL": "https://sinhala.adaderana.lk/news.php?nid=96200", "Category": null, "Parent URL": null}