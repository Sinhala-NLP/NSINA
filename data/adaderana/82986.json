{"Source": "Adaderana", "Timestamp": "January 15, 2018 09:49 am", "Headline": "ජනපතිගේ ධූර කාලය වසර 5 යි", "News Content": "ජනාධිපති මෛත්‍රීපාල සිරිසේන මහතාට ජනාධිපති ධුරය දැරිය හැකි කාලසීමාව වසර 05ක් බව ශ්‍රේෂ්ඨාධිකරණය දැනුම්දී තිබේ. ඊයේ (14) පස්වරුවේ ශ්‍රේෂ්ඨාධිකරණයේ තිරණය ජනාධිපති කාර්යාලය වෙත ලබාදී ඇති බව සඳහන්ය. 2015 වසරේ ජනවාරි මස 08 වනදා මෛත්‍රීපාල සිරිසේන මහතා ජනාධිපති ධුරයට තේරී පත් වන අවස්ථාවේ විධායක ජනාධිපති ධුරයේ කාලය වසර 06ක් වූ නමුත් 2015 වසරේ මැයි මාසයේ සම්මත කර ගනු ලැබූ 19 වන ව්‍යවස්ථා සංශෝධනයට අනුව ජනාධිපති ධුරයේ කාලය වසර 05ක් දක්වා අඩු කෙරිණි. මෙම තත්ත්වය තුළ තමාන්ගේ නිල කාලය අවසන් වන්නේ 2020 වසරේදී ද නැතහොත් 2021 වසරේදී ද යන්න පිළිබඳ ජනාධිපති මෛත්‍රීපාල සිරිසේන මහතා ශ්‍රේෂ්ඨාධිකරණයෙන් විමසීමක් කළේය. ඒ අනුව මේ පිළිබඳව විමර්ශනය කිරිම සඳහා අගවිනිසුරු ප්‍රියසාද් ඩෙප් මහතා විසින් පංච විනිසුරු මඩුලල්ක් පත් කරනු ලැබීය. එහි සභාපතිවරයා ලෙස අගවිනිසුරු ප්‍රියසාද් ඩෙප් මහතා කටයුතු කළ අතර ඊවා වනසුන්දර, බුවනෙක අළුවිහාරේ, සිසිර ද ආබෲ සහ කේ.ටී චිත්‍රසිරි යන මහත්වරුන් මෙම පංච පුද්ගල විනිසුරු මඩුල්ලේ සෙසු සාමාජිකයින් ලෙස කටයුතු කළේය. ඒ අනුව මෙම පංච පුද්ගල විනිසුරු මඩුල්ලේ තීරණය ජනාධිපති ලේකම් ඔස්ටින් ප්‍රනාන්දු මහතා වෙත දැනුම්දී තිබේ.", "URL": "https://sinhala.adaderana.lk/news.php?nid=82986", "Category": null, "Parent URL": null}