{"Source": "Adaderana", "Timestamp": "February 15, 2018 04:08 pm", "Headline": "ළමුන් පෙන්වමින් දරුණු අසනීප පවතින බව කියා මීට පස්සේ මුදල් ගැරුවොත් වැඩ වරදී", "News Content": "මුදල් ඉපයීමේ පරමාර්ථයෙන් ළමුන් වෙළඳාම් කටයුතු සඳහා යොදවන පාර්ශවයන් පිළිබඳව සොයාබැලීමට විශේෂ ආවේක්ෂණ කණ්ඩායමක් තෝරාගත් ප්‍රදේශ ආශ්‍රිතව යෙදවීමට ජාතික ළමා ආරක්ෂක අධිකාරිය පියවර ගෙන තිබේ. දෙමව්පියන්ට හෝ බාරකරුවන්ට වුවද ළමුන් මුදල් ඉපයීමේ පරමාර්ථයෙන් වෙළඳාමේ යෙදවිය නොහැකි බව එම අධිකාරිය පෙන්වා දෙයි. කෙසේවෙතත් ඇතැම් ස්ථාන වල ළමුන් පෙන්වමින් ඔවුන්ට දරුණු අසනීප තත්වයන් පවතින බව පවසා සාමාන්‍ය ජනතාවගෙන් මුදල් එක්රැස් කිරීමේ සිදුවීම් ජාතික ළමා ආරක්ෂණ අධිකාරියට වාර්තා වී ඇති බව සඳහන්ය. ඒ අනුව එම සිද්ධීන් පිළිබඳව සොයාබැලීම සඳහා විශේෂ ආවේක්ෂණ කණ්ඩායමක් යෙදවීමට පීයවර ගත් බව එම අධිකාරිය පැවසුවේය. මෙවැනි සිදුවීම් සම්බන්ධ තොරතුරු 1929 යන දුරකථන අංකයට හෝ ළඟම ඇති පොලීසියට දැනුම් දෙන ලෙස ද ළමා ආරක්ෂණ අධිකාරිය ඉල්ලීමක් කරයි.", "URL": "https://sinhala.adaderana.lk/news.php?nid=84376", "Category": null, "Parent URL": null}