{"Source": "Adaderana", "Timestamp": "September 11, 2013 10:15 am", "Headline": "ආණ්ඩුවට ඔක්සිජන් දෙන්න එපා", "News Content": "දකුණෙන් රාජපක්ෂ ආණ්ඩුව පළවා හැරීමට ජනතාව පාරට බහින්නට සුදානම් වී සිටින මේ මොහොතේදී උතුරෙන් මෙම ආණ්ඩුව සඳහා ඔක්සිජන් ලබා නොදෙන ලෙස එ.ජා.ප නායක රනිල් වික්‍රමසිංහ මහතා පවසයි. කිසිදු බලපෑමකට ලක් නොවී උතුරේ ජනතාව තමන්ගේ ඡන්දය ප්‍රකාශ කළ යුතු බවද උතුරු පළාත් සභා අපේක්ෂකයින්ගේ ජය තහවුරු කිරීම සඳහා නල්වූර් සංගිලියන් ක්‍රීඩාංගණයේ පැවති රැළියකට සහභාගී වෙමින් ඊයේ(10) වික්‍රමසිංහ මහතා මේ බව පැවසීය. එසේම පළාත් සභා ක්‍රමය හඳුන්වා දෙන ලද්දේ එ.ජා.ප විසින් බවද ඒ මහතා සඳහන් කර සිටියේය. 2005 පැවැත්වූ මැතිවර්ණයේදී උතුරේ ජනතාව තමන්ට සහයේගය ලබා දුන් බවත්, නැගෙනහිර ජනතාව සහයෝගය ලබා නොදුන් බවත්, එසේ සහයෝගය ලබාදුන්නේ නම් නැගෙනහිර ජනතාවට දුක් වීදීමට ‍සිදු නොවන බවද හෙතෙම එම අවස්ථාවේදී පැවසීය. එසේම රාජපක්ෂ රෙජීමය යටතේ උතුරේ ජනතාව දණින් වැටී ජීවත්වනවාට තමන් අකමැති බවත්, උතුරේ ජනතාව නිදහසේ ජීවත්විය යුතු බවත් වික්‍රමසිංහ මහතා කිවේය. තවදුර‍ටත් අදහස් දක්වමින් ඒ මහතා කියා සිටියේ මේරටේ සිටින සෑම පුද්ගල කොටසකටම එක්සත්ව ජීවත්කරවීමට හැකි වන්නේ එ.ජා.ප ට බවයි. උතුරේ සංවර්ධනය වෙන බව ආණ්ඩුව පැවසූවත් මේ වන විටත් උතුරේ තරුණයින්ට රැකියා නොමැති බවත්, උතුරේ හමුදා පාලනයක් දියත් වෙමින් තිබෙන බවත් ඔහු පැවසීය‍. මෙ වන විට දෙමළ ජනතාව මුහුණපාන සෑම ප්‍රශ්නයකට එ.ජා.පට උත්තර තිබෙන බවද හෙතෙම කීවේය. තවද දකුණේ ජාතිවාදය සහ උතුරේ ජාතිවාදී ප්‍රශ්නයට විසඳුම් ලබා දිය හැකි එකම පක්ෂය එක්සත් ජාතික පක්ෂය බවද වැඩි දුරටත් අදහස් දක්වමින් ඒ මහතා සඳහන් කර සිටියේය.", "URL": "https://sinhala.adaderana.lk/news.php?nid=37325", "Category": null, "Parent URL": null}