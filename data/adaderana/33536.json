{"Source": "Adaderana", "Timestamp": "April 24, 2013 11:37 am", "Headline": "කාසල් රෝහලේ  අයි.සි.යූ. එක පිරිසිදු කරයි", "News Content": "කොළඹ කාසල් වීදියේ කාන්තා රෝහලේ දැඩිසත්කාර ඒකකය පවිත්‍ර කිරීමේ කටයුතු මේවන විට සිදු කෙරෙන බව සෞඛ්‍ය අමාත්‍යංශය පවසයි. උණ සන්නිපාතය වැළඳුණු කාන්තාවක් බැක්ටීරියා ආසාදනයක් හේතුවෙන් මියයාමත් සමග රෝහලේ දැඩිසත්කාර ඒකකය තාවකාලිකව වසා දැමීමට බලධාරීන් ඊයේ පියවර ගෙන තිබුණි. ඒ අනුව වෛද්‍ය පර්යේෂණ ආයතනයේ මැදිහත්වීමෙන් දැඩිසත්කාර ඒකකය නිරීක්ෂණය කිරීමේ කටයුතු සිදු කෙරෙන බව සෞඛ්‍ය අමාත්‍යංශය පැවසුවේය. උණ සන්නිපාතය වැළඳුණු තවත් කාන්තාවන් 06 දෙනෙකු රෝහලේ ප්‍රතිකාර ලබමින් සිටින බව රෝහල් අධ්‍යක්ෂ වෛද්‍ය ඩබ්ලිව්.කේ.වික්‍රමසිංහ මහතා සඳහන් කළේය. ඔවුන් සෙසු රෝගීන්ගෙන් වෙන් කර තබා ඇති බව ද රෝහල් අධ්‍යක්ෂවරයා පැවසුවේය.", "URL": "https://sinhala.adaderana.lk/news.php?nid=33536", "Category": null, "Parent URL": null}