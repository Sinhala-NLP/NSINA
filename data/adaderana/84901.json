{"Source": "Adaderana", "Timestamp": "February 27, 2018 10:11 am", "Headline": "කොත්මලේ ජලාශයට යටවු විහාරස්ථානවල නටඹුන්  වියළි කාළගුණයත් සමඟ මතුවෙයි", "News Content": "මධ්‍යම කදුකරයේ මේ දිනවල පවතින වියළි කාළගුණයත් සමඟ කොත්මලේ ජලාශය ඉදිකිරීමේදී යටවු විහාරස්ථානවල නටඹුන් දැක ගැනීම සඳහා දිවයිනේ විවිධ ප‍්‍රදේශවල සිට විශාල පිරිසක් දින පතා කොත්මලේ කඩදොර ප‍්‍රදේශයට පැමිණෙති. 1979 වසරේ කොත්මලේ ජලාශය ඉදිකිරීමේදි එම ජලාශයට කඩදොර ශ්‍රි පිය බිම්බාරාමය, තිස්පනේ විහාරය, මොරපේ විහාරය, මැදගොඩ දේවාලය ඇතුළු ආගමික ස්ථාන රැසක් ජලාශයට යට විය. මේ දිනවල ජලාශයේ ජල මට්ටම අඩුවීමත් සමඟම කොත්මලේ කඩදොර ප‍්‍රදේශයෙන් යටවු කඩදොර ශ්‍රි පිය බිම්බාරාම විහාරස්ථානය මතුව ඇති අතර එහි මතුවි ඇති බුද්ධ ප‍්‍රතිමාවහන්සේට පුද පුජා පැවැත්වීමට හා එය දැක බලා ගැනීමට විශාල පිරිසක් මේ දිනවල පැමිණෙමින් සිටින බව අද දෙරණ වාර්තාකරු පවසයි. මෙම ජලාශය ඉදිකිරීමේදි යටවු ආගමික හා පුජනීය ස්ථාන සිහිකිරීම පිණිස කොත්මලේ මහා සෑය ඉදිකර ඇත. මේ අතර කොත්මලේ ජලාශ වේල්ලේ නඩත්තු කටයුත්තක් හේතුවෙන් කොත්මලේ ජලාශ වේල්ල හරහා වාහන ධාවනය කිරීම හා ජලාශය වේල්ල නැරඹිම ලබන 01 වන දින දක්වා තාවකාලිකව තහනම් කිරීමට මහවැලි සංවර්ධන අධිකාරීය පියවර ගෙන ඇත. එම නඩත්තු කටයුතු මේ දිනවල සිදුකරමින් පවතින බව එම ජලාශ භාර ඉංජිනේරුවන් කියා සිටියේය.", "URL": "https://sinhala.adaderana.lk/news.php?nid=84901", "Category": null, "Parent URL": null}