{"Source": "Adaderana", "Timestamp": "January 22, 2012 11:46 am", "Headline": "ලාදුරු රෝගීන්ගෙන් 9% ක් අවුරුදු 15 ට අඩු ළමුන්", "News Content": "මෙරට අලුතින් වාර්තා වන ලාදුරු රෝගීන්ගෙන් 9% ක් අවුරුදු 15 ට වඩා අඩු ළමුන් බව සෞඛ්‍ය අමාත්‍යාංශය පවසයි. ආසියානු කලාපයේ සෙසු රටවල් හා සසඳන විට මෙරට ලාදුරු රෝගීන්ගෙන් 10% ක් පමණ දෘෂ්‍යමාන විකෘතිතාවලට ලක්වන බව ඔවුන් පෙන්වා දෙයි. මේ අතර මෙරට ලාදුරු රෝගීන්ගෙන් 30% ක් පමණ ප්‍රතිකාර ලබාගැනීම සම්පූර්ණ නොකරන බැවින් ලාදුරු රෝගීන් ඖෂධ ප්‍රතිරෝදයන්ට ලක්වීමේ අවදානමක් පවතින බව සෞඛ්‍ය අමාත්‍යාංශය පවසයි. එමෙන්ම අලුතින් හඳුනාගන්නා රෝගීන්ගෙන් 56% ක් පමණ ප්‍රතිකාර සඳහා යොමුවන්නේ බොහෝ විට රෝග ලක්ෂණ මතුවී මාස 06 ක් පමණ පසුව බව වාර්තා වේ. මෙම තත්ත්වයන්ට ප්‍රධානතම හේතුව රෝගය හා රෝග ලක්ෂණ පිළිබඳව ජනතාව තුළ තිබෙන අඩු අවබෝධය බව සෞඛ්‍ය අමාත්‍යාංශය පෙන්වා දෙයි. එමනිසා මේ සම්බන්ධයෙන් මහජනතාව දැනුවත් කිරීම සඳහා විශේෂ වැඩසටහන් රැසක් ක්‍රියාත්මක කිරීමට බලාපොරොත්තු වන බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=21555", "Category": null, "Parent URL": null}