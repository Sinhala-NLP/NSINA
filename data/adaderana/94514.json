{"Source": "Adaderana", "Timestamp": "August 16, 2018 05:12 pm", "Headline": "අසාධාරණ බස් සේවක වර්ජනය අසාර්ථකයි", "News Content": "අ.පො.ස. උසස්පෙළ විභාගය පැවැත්වෙන මෙම සංවේදී අවස්ථාවේදී සිදුකරන බස් රථ වර්ජනය අප, සංගමයක් ලෙස පිළිකුල් සහගතව හෙළා දකින අතර පවත්නා ගැටළු සාකච්ජා මාර්ගයෙන් විසඳාගත යුතු බව විශ්වාස කරන බව කොළඹ දිස්ත්‍රික් බස් මගීන්ගේ සංගමය පවසයි. නිවේදනයක් නිකුත් කරමින් එම සංගමය මේ බව පවසා තිබේ. රථවාහන සඳහා මෑතකදි හඳුන්වා දුන් නව දඩ ගාස්‌තු ක්‍රමයට විරෝධය පළ කිරීමට පෞද්ගලික බස්‌ රථ සේවක සංගමය ඇතුළු පිරිසක් විසින් ඊයේ (15) මධ්‍යම රාත්‍රියේ සිට ක්‍රියාත්මක කළ වැඩ වර්ජනය අසාර්ථක බව දිවයින පුරා සිටින කොළඹ දිස්ත්‍රික් බස් මගීන්ගේ සංගමයේ සාමාජිකයන් විසින් තහවුරු කර තිබෙන බව ද එම නිවේදනයේ දැක්වෙයි. මෙම බස් රථ සේවක වර්ජනය ධාවන මාර්ග සීමිත ගණනකට පමණක් සීමා වූ වර්ජනයක් බවට පත්ව ඇති අතර, එම මාර්ගවල අපහසුතාවයට පත්වන මගීන් වෙනුවෙන් ද තවදුරටත් බස් රථ යෙදවීමට රජය කටයුතු කළ යුතුව ඇති බව ද ඔවුන් අවධාරණය කරයි. වර්ජනයට සහය නොදක්වා සිය ධාවන කටයුතු සිදුකරන බස්රථ හිමියන් සහ සේවක මහත්වරුන්ට අපගේ ස්තුතිය පුදකරන අතර මගී ජිවිත ආරක්ෂා කරගැනිම වෙනුවෙන් දඩ අයකරගැනිමෙන් නොනැවතී, දිගු කාලින සහ තිරසාර විසඳුම් හඳුන්වා දීමට රජය විසින් කටයුතු කළ යුතු බව ද, බස් රථ සඳහා දඩ ගාස්‌තු පහල දැමිම කිසිසේත්ම නොකළ යුතු බව ද ඔවුන් එම නිවේදනයේ තව දුරටත් දක්වා තිබේ.", "URL": "https://sinhala.adaderana.lk/news.php?nid=94514", "Category": null, "Parent URL": null}