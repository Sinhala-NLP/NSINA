{"Source": "Adaderana", "Timestamp": "October 14, 2016 12:53 pm", "Headline": "  රාමේෂ්වරන් ධීවරයින්ගෙන් චෝදනා ", "News Content": "ශ්‍රී ලංකා නාවික හමුදාව ඉන්දීය ධීවරයින්ට පහරදීම් සිදු කරන බවට චෝදනා කරමින් තමිල්නාඩු රාමේෂ්වරන් ධීවරයින් පිරිසක් උපවාසයක නිරත වී තිබේ.ශ්‍රී ලංකා බලධාරීන් බාරයේ පවතින ධීවර යාත්‍රා නිදහස් කර ගැනීමට මැදිහත්වන ලෙස තමිල්නාඩු ප්‍රාන්ත රජයට සහ ඉන්දීය මධ්‍යම රජයට බලකිරීම මෙම උපවාසයේ තවත් අරමුණක් වී ඇති බව ඉන්දීය මාධ්‍ය වාර්තා කළේය.පසුගිය අගහරුවාදා රාත්‍රියේ කච්චතිව් දූපත ආසන්නයේදී ශ්‍රී ලංකා නාවික හමුදාව විසින් තම ධීවර යාත්‍රා කිහිපයකට පහරදුන් බව රාමේෂ්වරන් ධීවරයින් පවසයි.එහිදී එක් ධීවරයෙකු තුවාල ලැබූ අතර ධීවර යාත්‍රාවලට සහ ධීවර ආම්පන්නවලට හානි සිදු වු බව ඔවුන් පෙන්වා දෙයි. මෙම සිදුවීම මුල් කර ගනිමින් පසුගිය 06 වනදා ද රාමේෂ්වරන් ධීවරයින් පිරිසක් වර්ජනයක නිරත වී තිබේ.මේ සම්බන්ධයෙන් අද දෙරණ සිදු කළ විමසීමකදී ශ්‍රී ලංකා නාවික හමුදාව සඳහන් කළේ තමිල්නාඩු ධීවරයින් ඉලක්ක කර ගනිමින් කිසිඳු පහරදීමක් සිදු නොකළ බවයි.කෙසේ වෙතත් මෙරට මුහුදු සීමාව උල්ලංඝණය කරමින් ධීවර කටයුතු වල නිරත වන ඉන්දීය ධීවරයින් අත්අඩංගුවට ගැනීමට නිරන්තරයෙන් කටයුතු කරන බව නාවික හමුදාව පැවසුවේය.", "URL": "https://sinhala.adaderana.lk/news.php?nid=65050", "Category": null, "Parent URL": null}