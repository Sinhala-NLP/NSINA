{"Source": "Adaderana", "Timestamp": "June 4, 2011 09:56 am", "Headline": "බෝට්ටුව ‍පෙරළී අතුරුදහන් වූ පස්දෙනාගේ සිරුරු හමුවෙයි", "News Content": "මඩකළපුව, කල්ලාරු කළපුව ආසන්න මුහුදේ දී බෝට්ටුවක් ‍පෙරළී අතුරුදහන් වූ පුද්ගලයින් පස්දෙනාගේ මළ සිරුරු අද(04) පෙරවරුවෙහි කලවංචිකුඩි පොලිසිය මගින් සොයාගෙන තිබේ. කලවංචිකුඩි රෝහල මගින් මළ සිරුරු පිළිබඳව පශ්චාත් මරණ පරීක්ෂණ පවත්වා එම සිරුරු නැවත ඥාතීන් වෙත බාරදී ඇති බව ද සඳහන්ය. අනතුරින් මරණයට පත් පස්දෙනා අතර වසර 03 ක් වයසැති කුඩා දරුවෙකු ද වන බව අද දෙරණ වාර්තාකරු ප්‍රකාශ කළේය. ඊයේ(03) රාත්‍රී 7.30 ට පමණ මෙම අනතුර සිදුව ඇති බව කලවංචිකුඩි පොලිසිය ප්‍රකාශ කරනු ලැබීය. අනතුර සිදුවන අවස්ථාවේ බෝට්ටුව තුළ පුද්ගලයින් 11 දෙනෙකු ගමන් කර ඇති අතර ඉන් 6 දෙනෙකු දිවි බේරාගෙන තිබේ. මේ අතර මහව, පන්නවැව මාර්ගයේ සිදුවූ රිය අනතුරකින් පුද්ගලයින් දෙදෙනෙකු ජීවිතක්ෂයට පත්වී තිබේ. යතුරු පැදියක් සහ පාපැදියක් ගැටීමෙන් මෙම අනතුර සිදුව ඇති බව මහව පොලිසිය ප්‍රකාශ කරනු ලැබීය. අනතුරින් තුවාල ලැබූ තවත් පුද්ගලයින් දෙදෙනෙකු ප්‍රතිකාර සඳහා මහව රෝහලට ඇතුළත් කර ඇත.", "URL": "https://sinhala.adaderana.lk/news.php?nid=16538", "Category": null, "Parent URL": null}