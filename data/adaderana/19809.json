{"Source": "Adaderana", "Timestamp": "November 6, 2011 08:22 am", "Headline": " දෙරණ ලිට්ල් ස්ටාර් සීසන් - ෆෝ නිමාවූ වගයි..!", "News Content": "දෙරණ ලිට්ල් ස්ටාර් සීසන් - ෆෝ අවසන් මහා තරගය අති උත්කර්ෂවත්ව සුගතදාස ගෘහස්ථ ක්‍රීඩා සංකීර්ණයේ දී ඊයේ පැවැත්විණි. මෙරට අංක එකේ ප්‍රාසාංගික රූපවාහිනි නාලිකාව වන දෙරණ ටිවි සංවිධානය කළ මෙම තරගාවලිය මගින් දිවයිනේ නන් දෙසින් ඉදිරිපත් වූ දරු දැරියන් අතරින් අවසන් මහා තරගය සඳහා අති දක්ෂයන් තෝරා ගැනුණි. ඒ අනූව වයස අවුරුදු 8න් පහල සහ 12න් පහල යනුවෙන් කාණ්ඩ දෙකක් යටතේ තරග පැවැත්විණි. එම වයස් කාණ්ඩ යටතේ ජනප්‍රියම සහ දක්ෂතම තරුව තේරීම සිදුවුයේ විනිශ්චය මණ්ඩලයේ විනිශ්චයෙන් සහ ප්‍රේක්ෂක මනාප මගිනි. දෙරණ ලිට්ල් ස්ටාර් සීසන් - ෆෝ තරගාවලියේ අවුරුදු 8න් පහල ගායන අංශයේ ජනප්‍රියම තරුව ලෙස තරුෂි සෞභාග්‍යා සම්මාන දිනා ගත්තාය. අවුරුදු 12න් පහල ගායන අංශයේ ජනප්‍රියම තාරකාව වුයේ විදූෂා නේත්‍රාංජලි දියණිය යි. අවුරුදු 8න් පහල නර්තන අංශ‍යේ ජනප්‍රියම තරුව ලෙස තෙසාරා විනලි අභිෂේක ලැබීය. දෙව්මි සේයා වයස අවුරුදු 12න් පහළ නර්තන අංශයේ ජනප්‍රියම තාරකාව බවට පත්විය. වයස අවුරුදු 8න් පහල ගායන අංශයේ දක්ෂතම තාරකාව වුයේ අංජලි මෙත්සරා වන අතර එහි අනූ ශූරතාව සචින්දි ඉරුෂලා විසින් හිමිකරගන්නා ලදී.. එම වයස් කාණ්ඩ යටතේ නර්තන අංශයෙන් දක්ෂතම තාරකාව ලෙස සම්මාන ලැබුවේ ශකිනි දිල්සරා වන අතර එහි දෙවන ස්ථානය නෙත්‍යා නිම්හාරිට හිමිවිය. වයස අවුරුදු 12න් පහල ගායන අංශයෙන් ඔෂානි සංදීපා කිරුළ හිමිකරගත් අතර සෙව්මිනි සංජනා දක්ෂතාව අතින් එහි දෙවැන්නා බවට පත්වුවිය. එම වයස් කාණ්ඩ යටතේ නර්තන අංශයේ දක්ෂතම තාරකාව වුයේ අංජානි ශලනිකා දියණිය යි. නටාලියා ජයසේකර එම අං‍ශයෙන් දෙවන ස්ථානය හිමිකර ගත්තාය. ජයග්‍රාහකයන්ට කුසලාන , සහතිකපත් සහ මුදල් ත්‍යාග පිරිනැමුණි.", "URL": "https://sinhala.adaderana.lk/news.php?nid=19809", "Category": null, "Parent URL": null}