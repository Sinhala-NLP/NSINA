{"Source": "Adaderana", "Timestamp": "July 4, 2012 02:09 pm", "Headline": "Z-score ගැන අධිකරණ තීන්දුව අනුව කටයුතු කරනවා", "News Content": "පසුගිය උසස් පෙළ විභාගයේ ප්‍රතිඵල නිකුත් කිරීමේදී මතුවූ අර්බුදය සම්බන්ධයෙන් ශ්‍රේෂ්ඨා‍ධිකරණය විසින් ලබාදුන් තීන්දුව අනුව කටයුතු කරන බව උසස් අධ්‍යාපන අමාත්‍ය එස්.බී දිසානායක මහතා පවසයි. 2011 උසස් පෙළ විභාග ප්‍රතිඵලවල Z-score ලකුණු අගය ගණනය කිරීමේදී සිසුන්ට අසාධාරණයක් සිදුව ඇති බව පිළිගත් ශ්‍රේෂ්ඨාධිකරණය විසින් එකි ලකුණු පැරණි හා නව විෂය නිර්දේශයන්ට අදාළව වෙන වෙනම යළි ගණනය කර කඩිනමින් ප්‍රතිඵල යළි නිකුත් කරන ලෙස පසුගියදා නියෝග කරන ලදී. කෙසේ වෙතත් අද(04)පාර්ලිමේන්තුවේදී විපක්ෂ නායක රනිල් වික්‍රමසිංහ මහතා විසින් කරන ලද විශේෂ ප්‍රකාශයකට පිළිතුරු ලබාදෙමින් උසස් අධ්‍යාපන අමාත්‍යවරයා කියා සිටියේ එකී අධිකරණ තීන්දුව අනුව කටයුතු කිරීම සඳහා විශ්ව විද්‍යාල ප්‍රතිපාදන කොමිෂන් සභාවට සහය වනු පිණිස ජනාධිපතිවරයාගේ මැදිහත්වීමෙන් විශේෂ කමිටුවක් පත්කර ඇති බවයි. එම කමිටුව සංඛ්‍යානය පිළිබඳ විශේෂඥයකු වන මහාචාර්ය ආර්.ඕ තටිල් මහතාගේ ප්‍රමුඛත්වයෙන් තවත් දෙදෙනකුගෙන් සමන්විත වන බව එස්.බී දිසානායක මහතා පැවසූ බව අද දෙරණ පාර්ලිමේන්තු වාර්තාකරු පවසයි. ‍ 2011 උසස් පෙළ විභාග ප්‍රතිඵලවල Z-score ලකුණු අගය ගණනය කිරීමේදී සිසුන්ට බලවත් අසාධාරණයක් සිදුව ඇති බව විපක්ෂය විසින් දිගින් දිගටම පෙන්වා දුන්නද ඒ පිළිබඳ තැකීමක් නොකළ බව වික්‍රමසිංහ මහතා මෙහිදී සිහිපත් කළේය. අධ්‍යාපන අමාත්‍යවරුන්ගේ ව්‍යාජ උද්ධච්චකම පසෙකලා අධිකරණ තීන්දුවට හිස නමා අසාධාරණයට ලක්වූ සිසුන්ට සාධාරණය ඉටු කළ යුතු බව වික්‍රමසිංහ මහතා පාර්ලිමේන්තුවේදී අවධාරණය කළේය.", "URL": "https://sinhala.adaderana.lk/news.php?nid=25516", "Category": null, "Parent URL": null}