{"Source": "Adaderana", "Timestamp": "April 22, 2012 11:26 am", "Headline": " මාලබේ වෛද්‍ය විද්‍යාලයට අනුබද්ධව රෝහලකට අනුමැතිය නෑ ", "News Content": "මා‍ලබේ පෞද්ගලික වෛද්‍ය විද්‍යාලයට අනුබද්ධව රෝහලක් ඉදිකිරීම සඳහා කිසිදු අනුමැතියක් ලබාදී නොමැති බව සෞඛ්‍ය අමාත්‍යාංශය පවසයි. එවැනි රෝහලක් ඉදිකිරීම සම්බන්ධයෙන් මෙතෙක් එම ආයතනය විසින් ඉල්ලීමක් ද සිදුකර නොමැති බව අමාත්‍යාංශයේ ප්‍රකාශකයෙක් සඳහන් කළේය. මාලබේ පෞද්ගලික වෛද්‍ය විද්‍යාලයට අනුබද්ධව රෝහලක් ඉදිකිරීම සඳහා සෞඛ්‍ය අමාත්‍යාංශයෙන් අනුමැතිය හිමිවී ඇති බවට පසුගිය දිනවල වාර්තා පළවිය. අදාළ වාර්තා වල කිසිදු සත්‍යයතාවක් නොමැති බවත් පුද්ගලික රෝහලක් ඉදිකරන්නේ නම් ඒ සඳහා ‍ සෞඛ්‍ය අමාත්‍යාංශයේ පුද්ගලික රෝහල් සංවර්ධන අංශයෙන් අනුමැතිය ලබාගත යුතු බවත් සෞඛ්‍ය අමාත්‍යාංශය පවසයි. කෙසේ වෙතත් පසුගිය වසරේ මාලබේ වෛද්‍ය විද්‍යාලය විසින් වෛද්‍ය සායන කටයුතු පැවැත්වීම සඳහා සෞඛ්‍ය අමාත්‍යාංශයෙන් ඉල්ලීමක් කර තිබුණි. ඒ සඳහා අවශ්‍ය ලියකියවිලි නොතිබුණු බැවින් ඊට ද අනුමැතිය ලබාදී නොමැති බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23716", "Category": null, "Parent URL": null}