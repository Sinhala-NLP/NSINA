{"Source": "Adaderana", "Timestamp": "March 17, 2017 01:41 pm", "Headline": " ඉදිරි වසර 2ක ඇතුළත ගුරු හිඟයට තිත ", "News Content": "ඉදිරි වසර 02ක ඇතුළත පාසල්වල පවතින ගුරු හිඟය පියවීමට පියවර ගන්නා බව අධ්‍යාපන අමාත්‍ය අකිල විරාජ් කාරියවසම් මහතා පවසයි. අමාත්‍යවරයා පෙන්වා දෙන්නේ දේශපාලකයින් විසින් ගනු ලැබූ අත්තනෝමතික ක්‍රියාමාර්ග හේතුවෙන් මේ වන විට 60,000ක ගුරු හිඟයක් පවතින බවයි. කුරුණෑගල ප්‍රදේශයේ පැවැති උත්සවයකට එක්වෙමින් අකිල විරාජ් කාරියවසම් මහතා මෙම අදහස් පළ කළේය. මේ අතර පවතින ගුරු හිඟය හේතුවෙන් ත්‍රීකුණාමලය අභයපුර ප්‍රාථමික විද්‍යාලයේ කටයුතු සම්පූර්ණයෙන්ම අඩාල වී තිබේ. අද දෙරණ වාර්තාකරු සඳහන් කළේ පාසල වෙත ගුරුවරුන් ලබාදීමට බලධාරීන් පියවර නොගැනීම හේතුවෙන් දෙමාපියන් දරුවන් පාසල් යැවීම වර්ජනය කර ඇති බවයි. ත්‍රීකුණාමලය ප්‍රදේශයේ පවතින ප්‍රසිද්ධ ප්‍රාථමික පාසලක් වන මෙම පාසලේ 400ක පමණ සිසු දැරියන් සංඛ්‍යාවක් අධ්‍යාපනය හදාරන බව මව්පියන් සඳහන් කළේය.", "URL": "https://sinhala.adaderana.lk/news.php?nid=71008", "Category": null, "Parent URL": null}