{"Source": "Adaderana", "Timestamp": "January 25, 2016 09:20 am", "Headline": "සදොස් තැන් ඇත්නම් නිදොස් කොට කටයුතු කිරීම අවශ්‍යයි ", "News Content": "ථෙරවාදි භික්ෂු නිකායික කතිකාවත් ලියාපදිංචි කිරිමේ පනත පිළිබඳව දේශපාලන පක්ෂ හා වෙනත් පටු පරමාර්ථයන්හි නොපිහිටා කටයුතු කිරිම වඩාත් වැදගත් බව මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල හිමි පවසයි. දැනට පාර්ලිමේන්තුවට ඉදිරිපත් වී ඇති මෙම පනත් කෙටුම්පත සම්බන්ධයෙන් මෙරට විවිධ පාර්ශව විවිධ ප්‍රකාශ සිදු කරමින් සිටින බව උන් වහන්සේ පෙන්වා දී තිබේ.අතීතයේ සිටිම ඇතැම් අවස්ථාවල ධර්මධර විනයධර මහ තෙරුණ්ගේ මූලිකත්වයෙන් භික්ෂු ශාසනය සංශෝධනය කළ බවට සාකෂි පවතින බව සුමංගල මහනාහිමි සඳහන් කළේය.පරාක්‍රමබාහු කතිකාවත, නිශ්ශංකමල්ල කථිකාවත, දඹදෙණි කථිකාවත, රාජාධිරාජසිංහ කතිකාවත මීට උදාහරණ බව ද උන් වහන්සේ පෙන්වා දී තිබේ.ථෙරවාදි භික්ෂු කතිකාවත පිළිබඳ නිවේදනයක් නිකුත් කරමින් මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල හිමි මෙම අදහස් පළ කර ඇත.මෙහිදී වැඩිදුරටත් උන් වහන්සේ පෙන්වා දී ඇත්තේ මෙවැනි පනතක අවශ්‍යතාවය පිළිබඳව දීර්ඝ කාලයක් තිස්සේ එවකට පැවැති රජයන්ට ද කරුණු ඉදිරිපත් කළ බවයි.කෙසේ වෙතත් එවකට පැවැති රජයන් දේශපාලනික අරමුණු හේතුවෙන් එයට මූලිකත්වයක් නොදුන් බව ද උන් වහන්සේ සිය නිවේදනයේ සදහන් කර තිබේ.මෙබදු ශාසනික කටයුක්තකදී දේශපාලන පක්ෂවලට බෙදී විරුද්ධවිමේ ප්‍රතිපදාව නොව සදොස් තැන් ඇත්නම් නිදොස් කොට කටයුතු කිරිම වඩාත් උචිත බව මල්වතු මහනාහිමියන් අදාළ නිවේදනය මගින් සඳහන් කර ඇත.", "URL": "https://sinhala.adaderana.lk/news.php?nid=56614", "Category": null, "Parent URL": null}