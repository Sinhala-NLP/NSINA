{"Source": "Adaderana", "Timestamp": "December 7, 2012 02:01 pm", "Headline": "අගවිනිසුරුවරිය ගත් තීන්දුව සාධාරණයි", "News Content": "අගවිනිසුරු ආචාර්ය ශිරාණි බණ්ඩාරනායක මහත්මිය තේරීම් කාරක සභාව පැවැත්වෙන අතරවාරයේ දී ඉන් ඉවත්ව යාම සාධාරණ බව නීතීඥයින් පවසයි. දිවයිනේ සියලුම නීතීඥ සංගම් නියෝජනය කරමින් නීතීඥයින් පිරිසක් අද (07) පෙරවරු 10.00 ට අලුත්කඩේ උසාවි සංකීර්ණය ඉදිරිපිට රැස්වී පැවැත්වූ මාධ්‍ය සාකච්ඡාවේ දී මෙම ප්‍රකාශය සිදුකර ඇත. ඇතැම් තේරීම් කාරක සභා සාමාජිකයින්ගේ ක්‍රියාකලාපය ‍හේතුවෙන් අගවිනිසුරුවරියට කමිටුව හමුවේ පෙනී සිටීමේ දුෂ්කරතා මතුව ඇති බව මාධ්‍ය හමුවට එක් වු නීතීඥවරුන් ප්‍රකාශ කළේය. කාන්තා හිංසනයට එරෙහි විවිධ මත පළ කරන ආණ්ඩු පක්ෂයේ නියෝජිතයන් තේරීම් කාරක සභාව හමුවේ දී අගවිනිසුරුවරියට සලකන ආකාරය ඉතා කණගාටුදායක බව ද ඔවුන් පෙන්වාදුන්නේය. එමෙන්ම ඊයේ (06) දින ලබාදුන් වාර්තාවට අද දින කරුණු ඉදිරිපත් කිරීමක් අපේක්ෂා කිරීම යුක්ති සහගත නොවන බව එම නීතීඥයින් සඳහන් කරයි. අපක්ෂපාතී හා සාධාරණ පරීක්ෂණයක් පැවැත්වීමට තවදුරටත් අවස්ථාව පවතින බව එම නීතීඥවරුන් පවසයි. කෙසේ වෙතත් අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත්ව ඇති දෝශාභියෝග යෝජනාව පිළිබඳ විමර්ශනයට පාර්ලිමේන්තු විශේෂ තේරීම්කාරක සභාව අද (07) යළි රැස්වෙයි.", "URL": "https://sinhala.adaderana.lk/news.php?nid=29777", "Category": null, "Parent URL": null}