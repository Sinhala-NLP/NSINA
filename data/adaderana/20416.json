{"Source": "Adaderana", "Timestamp": "December 2, 2011 12:54 pm", "Headline": "මේ වනවිට දිවයින පුරා පන්සල් 2016 ක් වැසී ගිහින් ", "News Content": "අය වැය කාරක සභා අවස්ථා විවාදය දෙවන දිනටත් අද(02) පැවැත්වෙයි. අද දිනයේ බුද්ධ ශාසන හා ආගමික කටයුතු, සංස්කෘතික හා කලා කටයුතු සහ වරාය සහ මහා මාර්ග අමාත්‍යාංශවල වැය ශීර්ෂ විවාදයට ගැනෙන බව අද දෙරණ පාර්ලිමේන්තු වාර්තාකරු සඳහන් කළේය. මේ වනවිට දිවයින පුරා විහාරස්ථාන 2016 ක් වැසී ගොස් ඇති බව එක්සත් ජාතික පාර්ලිමේන්තු මන්ත්‍රී ගාමිණී ජයවික්‍රම පෙරේරා මහතා අද දින විවාදය ආරම්භ කරමින් ප්‍රකාශ කළේය. එමෙන්ම 2010 වසර තුළ දී පමණක් භික්ෂූන් වහන්සේලා 940 දෙනෙකු ශාසනය හැරගොස් ඇති බව ද මන්ත්‍රීවරයා පෙන්වා දී තිබේ. වර්තමානයේ පෞරාණික විහාරස්ථානවල සිදුවන නිධන් කොල්ලකෑම් හේතුවෙන් එම ආගමික සිද්ධස්ථාන වැනසීයාමේ තර්ජනයකට ද මුහුණ පා ඇති බව ජයවික්‍රම පෙරේරා මහතා සඳහන් කළේය. කවුරුන් කෙසේ චෝදනා කළ ද වත්මන් ආණ්ඩුව තරම් ආගමික අංශය කෙරෙහි වැඩි මෙහෙයක් සිදුකළ රජයක් නොමැති බව එහිදී ආණ්ඩුව වෙ‍නුවෙන් අදහස් දැක්වූ බුද්ධ ශාසන හා ආගමික කටයුතු පිළිබඳ නියෝජ්‍ය අමාත්‍ය එන්. කේ. ඩී. එස්. ගුණවර්ධන මහතා කියා සි‍ටියේය. එමෙන්ම උතුරේ ආගමික සිද්ධස්ථාන වන්දනා කිරීමට දකුණේ ජනතාවට හැකියාව ලැබුණේ වත්මන් ආණ්ඩුවේ ක්‍රියා පිළිවෙත නිසා බව ද මෙහිදී නියෝජ්‍ය අමාත්‍යවරයා සඳහන් කර සිටියේය.", "URL": "https://sinhala.adaderana.lk/news.php?nid=20416", "Category": null, "Parent URL": null}