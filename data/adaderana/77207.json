{"Source": "Adaderana", "Timestamp": "September 6, 2017 05:36 pm", "Headline": "කලාවට අවම පහසුකම්වත් නොදී බදු ගහන එක වැරදියි- දීපානී", "News Content": "ආණ්ඩුව ගෙනාපු අලුත් බදු පනතෙන් කලාකරුවන්ටත් විශාල ලෙස බදු පනවලා. රටේ පුරවැසියන් ලෙස කලාකරුවන්ද ආණ්ඩුවට බදු ගෙවිය යුතුයි. නමුත් කලා කටයුතු වෙනුවෙන් කලාකරුවන්ට ලැබිය යුතු අවම පහසුකම්වත් ලබා නොදී ආණ්ඩුව බදු ගහන එක වැරදියි. ප්‍රවීන රංගන ශිල්පිනී දීපානී සිල්වා මෙම අදහස් පැවැසුවේ බත්තරමුල්ල, පැලවත්ත ජ.වි.පෙ. ප‍්‍රධාන කාර්යාලයේදී අද (6) පැවැතිසමාජවාදී කලා සංගමයේ මාධ්‍ය හමුවට එක් වෙමිනි. නව බදු පනත හේතුවෙන් කලා කේෂ්ත්‍රය මුහුණදීමට සිදු වී තිබෙන තත්ත්වය සාකඡ්චා කිරීමට මෙම මාධ්‍ය හමුව කැඳවා තිබුණි.\"ඇත්තටම කිව්වොත් කලා කටයුතුවලින් ලැබෙන ආදායමින් ජීවත් වෙන්න අමාරුයි. සාමාන්‍යයෙන් වේදිකා නාට්‍යයක රංගන ශිල්පියෙකුට මසකට ලැබෙන්නේ දර්ශන වාර එකක් හෝ දෙකක් වෙන්න පුළුවන්. එක් අවස්ථාවකට ලැබෙන මුදල රුපියල් පන්දාහක් හයදාහක් වගේ වෙන්න පුළුවන්. සමහර මාසවල රඟපාන්න වෙන්නේ එක දර්ශන වාරයයි. තවත් සමහර මාසවල එක දර්ශන වාරයක්වත් නැහැ. එහෙම තත්ත්වයක් තිබියදී ලැබෙන ආදායමට බද්දකුත් ගෙවලා ඊළඟ මාසයේ ජීවත් වෙන්නේ කොහොමද?\"යනුවෙන් දිපානි සිල්වා මෙහිදී ප්‍රශ්නයක් නැගීය. එමෙන්ම මෙම අසාධාරණ බදුවලට එරෙහිව හඬ නගන මෙන් ඇය පාර්ලිමේන්තුවේ සියලුම මන්ත්‍රීවරුන්ගෙන් ඉල්ලා සිටියේය.මෙහිදී අදහස් දැක් වූ ජවිපෙ පාර්ලිමේන්තු මන්ත්‍රී බිමල් රත්නායක කියා සිටියේ රටක සංස්කෘතියේ ජීවනාලිය බඳු කලාවට බදු ගැසීම නිසා නිර්මාණ බිහි නොවීමෙන් ඇතිවන සංස්කෘතියේ ගරා වැටීම පරම්පරා ගාණකට බලපාන බවයි. එනිසා කලා කේෂ්ත්‍රයට ලබාදී තිබු සහනය එලෙසම ලබාදෙන ලෙසට සංශෝධන ඉදිරිපත් කරන්න ජවිපෙ බලාපොරොත්තු වන අතරම අනෙකුත් කේෂ්ත්‍ර සදහාද සහන ලබාදෙන ලෙසට සංශෝධන ඉදිරිපත් කරන්න බලාපොරොත්තු වන බව පැවැසීය. මෙම මාධ්‍ය හමුවේදී ප‍්‍රවීණ මාධවේදී විනී හෙට්ටිගොඩ, ප‍්‍රවීණ සාහිත්‍යවේදී කීර්ති වැලිසරගේ, ප‍්‍රවීන රංගන ශිල්පි චන්ද්‍රසෝම බින්දුහේවා යන අයද අදහස් දැක් වීය.", "URL": "https://sinhala.adaderana.lk/news.php?nid=77207", "Category": null, "Parent URL": null}