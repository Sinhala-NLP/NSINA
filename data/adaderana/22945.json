{"Source": "Adaderana", "Timestamp": "March 21, 2012 10:49 am", "Headline": "මෙරට මාර්ග ඉදිකිරීම් වෙනුවෙන් සවුදියෙන් මිලියන 225 ක්  ", "News Content": "ශ්‍රී ලංකාවේ මහාමාර්ග පද්ධතියේ ඉදිකිරීම් කටයුතු වෙනුවෙන් සවුදි අරාබිය විසින් රුපියල් මිලියන 225 ක මූල්‍යාධාරයක් පිරිනැමීමට එකඟත්වය පළකර ඇති බව අරාබි මාධ්‍ය වාර්තා කරයි. සංවර්ධනය සඳහා වූ සවුදි අරමුදලෙහි උප සභාපති යූසුෆ් අල්- බසාම් මහතා සහ ශ්‍රී ලංකාවේ මුදල් හා ක්‍රමසම්පාදන අමාත්‍යාංශ ලේකම් ආචාර්ය පී. බී. ජයසුන්දර මහතා අතර රියාද්හි පැවති හමුවක දී ඊට අදාළ ගිවිසුමෙහි කටයුතු සම්පාදනය ර ඇති බව ද සඳහන්ය. ජයසුන්දර මහතා සිය එක්දින සංචාරය අතරතුර සවුදි නියෝජ්‍ය මුදල් අමාත්‍ය ආචාර්ය හමඩ් අල්- බසෙයි මහතා සමග ද සාකච්ඡා පවත්වා ඇති බව අරාබි මාධ්‍ය පෙන්වාදෙයි. එමෙන්ම සවුදි අරාබියේ ශ්‍රී ලංකා තානාපති අහමඩ් ඒ. ජාවඩ් මහතා ද එම සාකච්ඡා සඳහා එක්වී තිබේ. අදාළ මූල්‍යාධාර ලබාදීම සම්බන්ධව සකස්කරන ලද ගිවිසුමට දෙපාර්ශවයේම එකඟත්වය පළවූ බව සංවර්ධනය සඳහා වූ සවුදි අරමුදලේ අධ්‍යක්ෂ අබ්දුල්ලා අල්- ෂෙදෝඛි මහතා ප්‍රකාශ කර ඇත. එමෙන්ම අදාළ ගිවිසුම ඉදිරි කාලයේ ශ්‍රී ලංකාවේ දී අත්සන් කිරීමට නියමිතව ඇති බව ද අරාබි මාධ්‍ය වෙත අදහස් දක්වමින් අධ්‍යක්ෂවරයා අනාවරණය කර තිබේ.", "URL": "https://sinhala.adaderana.lk/news.php?nid=22945", "Category": null, "Parent URL": null}