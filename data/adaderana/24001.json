{"Source": "Adaderana", "Timestamp": "May 3, 2012 09:46 pm", "Headline": "ආණ්ඩුව කිරිපිටි නිෂ්පාදන ආනයනයට මිලියන 88172 ක් වැයකරනවා", "News Content": "ආණ්ඩුවේ සැලැස්මක් සහ දැක්මක් නොමැති ආර්ථික ප‍්‍රතිපත්ති නිසා රුපියල් මිලියන 88172 ක් කිරිපිටි සහ ඒ ආශ‍්‍රිත නිෂ්පාදන ආනයනය කිරීමට වැයකරන බව ජනතා විමුක්ති පෙරමුණ පවසයි. ‍ එමෙන්ම මෙරට කිරි ගොවියාට තම කිරි ටික විකුණාගත නොහැකි තත්වයක් උද්ගතවී ඇති බව ද එම පක්ෂයේ දේශපාලන මණ්ඩල සභික පාර්ලිමේන්තු මන්ත්‍රී අනුර කුමාර දිසානායක මහතා සඳහන් කරයි. ‍ අද (03) පැලවත්ත ප‍්‍රධාන කාර්යාලයේදී පැවැති ජනමාධ්‍ය හමුවකදී අදහස් දක්වමින් ඒ මහතා මේ බව සඳහන් කළේය. ‍ රටේ මුළු කිරි අවශ්‍යතාවයෙන් 80% ක් පමණ ආනයනය කරන අතර මෙරටින් නිෂ්පාදනය කරනු ලබන 20% ක ප‍්‍රමාණය සපයන කිරි ගොවියන්ට කිසිදු පහසුකමක් ලබානොදෙන බව ඔහු එහිදී පෙන්වා දුන්නේය. ‍ දේශීය කිරි නිෂ්පාදනයෙන් 60% ක් පමණ මිලදීගන්නා රජයේ මිල්කෝ සමාගම බිඳවැටීමට ඉඩ හැරීමේ කි‍්‍රයාවලියක් දියත්වී ඇති බවට ද ඔහු චෝදනා කළේය. ‍ 2009 වසරේදී මෙටි‍්‍රක් ටොන් 62475 ක් ද, 2010 වසරේදී මෙ.ටො. 72547 ක් ද, 2011 දී මෙ.ටො. 88172 ක් ද කිරි නිෂ්පාදන ආනයනය කර ඇති බව අනුර දිසානායක මහතා සඳහන් කළේය. ‍ ඒ වෙනුවෙන් දරා ඇති මුළු වියදම පිළිවෙළින් 2009 සිට රුපියල් මිලියන 18090, රුපියල් මිලියන 27982ය, රුපියල් මිලියන 36530 ක් වශයෙන් පැවැති බව ඔහු පෙන්වාදුන්නේය. ‍ දේශීය මුළු කිරි නිෂ්පාදනය ඉහළ නංවමින් කිරි ගොවියා ආරක්ෂා කරනවා වෙනුවට මිල්කෝ රාජ්‍ය ආයතනය පුද්ගලීකරණය කිරීම අහම්බයක් නොවන බවද එය රජයේ සමස්ත ආර්ථික සැලැස්මට අනුව සිදුකරන්නේ යැයිද මේ නිසා දේශීය කිරි නිෂ්පාදකයාට තම නිෂ්පාදන ගඟට හෙලීමට සිදුවී ඇති බවද හෙතෙම කියා සිටියේය. ‍ මෙම සමස්ත කි‍්‍රයාවලිය කිරි මෙන් සුදු පාට නොවන්නේ යැයි ද එළඹ ඇති අනතුර නිසි පරිදි තේරුම් ගැනීම ජනතාවගේ වගකීම බවද පාර්ලිමේන්තු මන්ත්‍රීවරයා ප්‍රකාශ කළේය. ‍ මේ අතර මෙම මාධ්‍ය සාකච්ඡාවට එක්වූ ජනතා විමුක්ති පෙරමුණේ මධ්‍යම කමිටු සාමාජික බිමල් රත්නායක මහතා මෙසේ අදහස් දැක්වීය. ‍ \"දැනට වසර කීපයක ඉඳන් රටපුරාම සංවිධානාත්මකව නිධන් මංකොල්ලයක් පවතින බව සමාජය දැනගෙන හිටියා. ඒ පිටුපස ආරක්ෂක අංශ සහ ඉහළම දේශපාලන බලවතුන් සිටින බව මහජනතාව හදුනාගෙන සිටියා. ඊයේ උදේ (02) විලච්චියේ සිදුකළ නිධන් මංකොල්ලයට විශේෂ කාර්ය බලකායේ සොල්දාදුවන්, බැකෝ යන්ත‍්‍ර, ටී 56 ගිනි අවි යොදාගෙන තිබුණා. ප‍්‍රදේශයේ ජනතාව ඔවුන් වටකිරීමෙන් මෙච්චර කල් හොර රහසේ කරගෙන ගිය නිධන් මංකොල්ලය ගැන සාක්ෂි සහිතව ඔප්පු වුණා. කෞතුකාගාරය හොරු කැඩීම පිටුපස එක්තරා ඇමතිවරයෙකු සිටින බව හෙළිවී තිබුණා. ‍ නමුත් ඒ පරීක්ෂණ අඩාලවෙමින් පවතිනවා. පහුගිය කාලයේ ග‍්‍රීස් යක්කු ගැන ප‍්‍රචාරය කර රට පුරා නිධන් මංකොල්ලය සිදුකළේ ජනාධිපති සහ ඇමතිවරුන්ගේ ආරක්ෂක ඒකක බව සමාජයේ කතාබහට ලක්වුණා. නිධන් හෑරීම, කුඩු ජාවාරම, පාතාල ආර්ථිකයන් පවත්වාගෙන යෑම රජයට සම්බන්ධ ඉහළම පුද්ගලයන්ගේ මෙහෙයවීම යටතේ සිදුකෙරෙන බව සනාථ කිරීමට මීටත් වඩා සාක්ෂි අවශ්‍ය නැහැ. ‍ සුදුවෑන් භීෂණය මෙහෙයවන්නේ ජනාධිපතිවරයා යටතේ තිබෙන නිල ආරක්ෂක ආයතනවලින් බව කොළොන්නාව සුදු වෑන් සිද්ධියෙන් හෙළි වුණා. කොළොන්නාව නගර සභා සභාපති පැහැරගැනීමට පැමිණි කණ්ඩායම ප‍්‍රදේශවාසීන් විසින් අල්ලා පොලීසියට භාරදීමෙන් සුදුවෑන් පිටුපස ක‍්‍රියාත්මක බලවේග හෙළිදරව් වුණා. පොලිස් මාධ්‍ය ප‍්‍රකාශකවරයා මොන දේ කීවත් ආරක්ෂක අංශ සහ සුදු වෑන් භීෂණය, නිධන් මංකොල්ලය තවදුරටත් වසන් කරන්න බැහැ\"", "URL": "https://sinhala.adaderana.lk/news.php?nid=24001", "Category": null, "Parent URL": null}