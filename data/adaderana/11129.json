{"Source": "Adaderana", "Timestamp": "September 27, 2010 02:35 pm", "Headline": "එළවළු විනාශය වැලකීමට නව නීති", "News Content": "දේශීය කෘෂි නිෂ්පාදන ප්‍රවාහනයේදී විනාශ වීම වළක්වා ගැනීම සඳහා කඩිනමින් නව නීති හඳුන්වා දෙන බව කෘෂිකර්ම අමාත්‍ය මහින්ද යාපා අ‍බේවර්ධන මහතා පවසයි. ඒ අනුව ගෝනිවල අසුරා එළවළු ප්‍රවාහනය ලබන වසරේ සිට සම්පූර්ණයෙන් තහනම් කරන බව ඔහු සඳහන් කළේ ය. එසේ එළවළු ප්‍රවාහනය කිරීම තුළින් සෑම ගෝනියකින්ම එළවළු කිලෝ ග්‍රෑම් 4ත් 12ත් අතර ප්‍රමාණයක් විනාශයට පත්වන බව අමාත්‍යවරයා පෙන්වා දෙයි. කිසිදු හේතුවක් මත ලබන දෙසැම්බර් මස 31 වැනිදායින් පසු ගෝනිවල අසුරා අනාරක්ෂිත ආකාරයෙන් එළවළු ප්‍රවාහනය තහනම් බව ඔහු අවධාරණය කර සිටියේය. එළවළු ප්‍රවාහනය සඳහා ආරක්ෂිත ක්‍රමවේදයක් ඉදිරියේදී හඳුන්වා දීමට ද කටයුතු කරන බව මහින්ද යාපා අබේවර්ධන අමාත්‍යවරයා පවසයි.", "URL": "https://sinhala.adaderana.lk/news.php?nid=11129", "Category": null, "Parent URL": null}