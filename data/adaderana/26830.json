{"Source": "Adaderana", "Timestamp": "August 23, 2012 02:42 pm", "Headline": "ඩිජිටල් ගත සිතියම් එයි", "News Content": "ශ්‍රී ලංකාව පිළිබඳව විශේෂිත කරුණු කාරණා ගැන ජනතාවට අවබෝධය ලබාදීම සඳහා ඉදිරියේදී ඩිජිටල්ගත සිතියම් යොදා ගැනීමට පියවර ගෙන ඇත. ශ්‍රී ලංකා තොරතුරු හා සන්නිවේදන තාක්ෂමණ නියෝජිතායතනය සහ ශ්‍රී ලංකා මිනුම්දෝරු දෙපාර්තමේන්තුව ඒකාබද්ධව මෙය ක්‍රියාවට නංවා තිබේ. මේ වන විට සාමාන්‍ය ආකාරයට ලිපි ලේඛන මෙන්ම සංඛ්‍යා ලේඛන ඔස්සේ සිදු කෙරෙන පැහැදිලි කිරීම් හඳුනා ගැනීම් සදහා මේ අනුව මෙම ඩිජිටල්ගත සිතියම් යොදා ගැනීමට නියමිතව තිබේ. මීට අදාළ එකඟතාවයන්ට එළඹීම මැනුම්පති එස්.එම් ඩබ්ලිව් ප්‍රනන්දු ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ ප්‍රධාන විධායක නිලධාරී රෙෂාන් දේවපුර යන මහත්වරු අතර නොබෝදා ශ්‍රී ලංකා මිනින්දෝරු දෙපාර්තමේන්තුවේදී සිදුවිය. ඒ වෙනුවෙන් යොදා ගැනීම සදහා එකට පනස් දහසේ පරිමාවට සකස් කරන ලද ශ්‍රී ලංකාවේ මංමාවත් ගංගා ඇළ දොළ,ග්‍රාම සේවා වසම් , ප්‍රාදේශිය ලේකම් කොට්ඨාස සහිත ඩිජිටල් සිතියම් ශ්රී‍ ලංකා තොරතුරු හා සන්නිවේදන තාක්ෂණ නියෝජිතායතනය වෙත ලබා දීමද මෙහිදී සිදුවිය. මෙම ඩිජිටල් සිතියම් මත විශේෂිත තොරතුරු මුලාශ්‍රම අන්තර්ගත කිරීමෙන් පසු එම සිතියම් මධ්‍යගත තොරතුරු පද්ධතියකට එක් කිරීමට නියමිත බවද නියෝජිතායතනය පවසයි. ජාතික මට්ටමේ සංවර්ධන සැලසුම් සකස් කිරීම මෙන්ම රටේ සාමාජීය ආර්ථික සෞඛ්‍ය, කෘෂිකාර්මික ආදී ක්ෂේත්‍රයන් පිළිබදව ඉතා නිවැරදි සහ පැහැදිලි තීන්දු තීරණ වලට එළඹීමට මෙය මහගු රුකුලක් වන බව නියෝජිතායතනයේ ප්‍රධාන විධායක නිලධාරී රෙෂාන් දේවපුර මහතා සදහන් කරයි.", "URL": "https://sinhala.adaderana.lk/news.php?nid=26830", "Category": null, "Parent URL": null}