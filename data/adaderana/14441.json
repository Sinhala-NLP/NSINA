{"Source": "Adaderana", "Timestamp": "February 24, 2011 10:53 am", "Headline": "නවගත්තේගම සමූපකාර ගබඩාවෙන් නුසුදුසු ආහාර තොගයක් හමුවෙයි", "News Content": "පරිභෝජනයට නුසුදුසු ආහාර තොගයක් නවගත්තේගම විවිධ සමූපකාර සමිතියේ ගබඩාවේ සහ ප්‍රාදේශීක කිහිපයක තිබී සොයාගෙන තිබේ. නවගත්තේගම ප්‍රාදේශීය ලේකම්වරයා විසින් මෙම ආහාර තොගය සිය භාරයට ගෙන ඇති බව සඳහන්ය. සමෘද්ධිලාභීන් වෙත ප්‍රමිතියකින් තොර ආහාර ද්‍රව්‍ය බෙදා හරින බවට ලද තොරතුරක් මත සිදුකළ විමර්ශනයකින් අනතුරුව මෙම ආහාර ද්‍රව්‍ය ‍සොයාගෙන ‍ඇත. පරිප්පු, කිරිපිටි, පපඩම්, බිස්කට් ඇතුළු ආහාර ද්‍රව්‍ය විශාල තොගයක් මෙහි තිබී සොයාගෙන ඇති බව වාර්තා වේ. මහජන සෞඛ්‍ය පරීක්ෂකවරයා විසින් සිදුකරන ලද පරීක්ෂණයකින් අනතුරුව අදාළ ආහාර ද්‍රව්‍ය තිබූ සමූපකාර සමිතියේ ගබඩාවේ කොටසකට මුද්‍රා තබා ති‍‍බේ.", "URL": "https://sinhala.adaderana.lk/news.php?nid=14441", "Category": null, "Parent URL": null}