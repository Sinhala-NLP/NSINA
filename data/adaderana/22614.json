{"Source": "Adaderana", "Timestamp": "March 6, 2012 11:38 am", "Headline": "පියසේනගේ මන්ත්‍රී අසුන වෙනුවෙන් අතුරු තහනම් නියෝගයක් ", "News Content": "අම්පාර දිස්ත්‍රික් ද්‍රවිඩ ජාතික සන්ධාන පාර්ලිමේන්තු මන්ත්‍රී එම්. පියසේන මහතාගේ පාර්ලිමේන්තු මන්ත්‍රී ධුරය අහෝසි කිරීම වළක්වාලමින් කොළඹ දිසා අධිකරණය අතුරු තහනම් නියෝගයක් නිකුත් කර තිබේ. පියසේන මන්ත්‍රීවරයා විසින් ඉදිරිපත් කර තිබූ පෙත්සමක් දීර්ඝ ලෙස විභාග කිරීමෙන් අනතුරුව කොළඹ දිසා විනිසුරු ජී. ඒ. ඩී. ගනේපොල මහතා එම අතුරු තහනම නිකුත් ක‍ළේය. ආණ්ඩුක්‍රම ව්‍යවස්ථාවේ 18 වන සංශෝධනයේ දී රජයට පක්ෂව තමන් ඡන්දය ප්‍රකාශ කළ බව පෙත්සම්කාර පියසේන මන්ත්‍රීවරයා කියා සිටියි. ඉන්පසුව ද්‍රවිඩ ජාතික සන්ධානය තමන්ට එරෙහිව නීතිවිරෝධී පරීක්ෂණයක් ආරම්භ කර සිය මන්ත්‍රී ධුරය අහිමිකිරීමට සූදානම් වන බවට මන්ත්‍රීවරයා චෝදනා කරයි. එය නීතිවිරෝධී බව පවසන පියසේන මන්ත්‍රීවරයා එබැවින් ද්‍රවිඩ සන්ධානයේ මෙම ක්‍රියා කලාපය නීතිවිරෝධී බවට ප්‍රකාශ කරන මෙන් ඉල්ලමින් මෙම පෙත්සම ඉදිරිපත් කර තිබිණි. ඒ පිළිබඳව දීර්ඝ විභාගයක් පැවැත්වූ කොළඹ දිසා අධිකරණය පෙත්සම් විභාගය අවසන් වනතුරු පෙත්සම්කරුගේ මන්ත්‍රී ධුරය අහිමිකිරීම වළක්වාලමින් ස්ථිර අතුරු තහනම් නියෝගය නිකුත් කරනු ලැබීය.", "URL": "https://sinhala.adaderana.lk/news.php?nid=22614", "Category": null, "Parent URL": null}