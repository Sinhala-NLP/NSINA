{"Source": "Adaderana", "Timestamp": "September 24, 2011 09:06 pm", "Headline": "හිටපු ලේකම්ට එරෙහිව අමාත්‍යාංශයට පියවර ගන්න බෑ", "News Content": "බාල පෙට්‍රල් ගෙන්වීමේ සිද්ධිය සම්බන්ධව චෝදනා එල්ල වී සිටින ඛනිජ තෙල් කර්මාන්ත අමාත්‍යාංශයේ හිටපු ලේකම්වරයා පිළිබඳව සිය අමාත්‍යාංශයට පියවර ගත නොහැකි බව ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා පවසයි. ‍ එම ලේකම්වරයා මේ වනවිට අමාත්‍යාංශයෙන් ඉවත්ව සිටින බැවින් ඔහුට එරෙහිව අමාත්‍යාංශයට පියවර ගත නොහැකි බව ප්‍රේමජයන්ත මහතා පෙන්වාදෙයි. ‍ ඒ සම්බන්ධව සිදුකළ පරීක්ෂණ පිළිබඳව ජනාධිපති ලේකම් කාර්යාලය ඇතුළු අදාළ බලධාරීන් දැනුවත් කර ඇති බව ද අද දෙරණ වෙත අදහස් දක්වමින් අමාත්‍යවරයා සඳහන් කළේය. ‍ එමෙන්ම පෙට්‍රල් ලීටරයකින් රුපියල් 5 ක් ද, ඩීසල් ලීටරයකින් රුපියල් 36 ක් ද, භූමිතෙල් ලීටරයකින් රුපියල් 41 බැගින් ද පාඩු ලබමින් මේ වනවිට අලෙවි කෙරෙන බව ඒ මහතා ප්‍රකාශ කළේය. ‍ ආර්ථිකය කෙරෙහි ධනාත්මක බලපෑමක් ඇතිකරන බැවින් මෙසේ අලාභ විඳිමින් ඛනිජ තෙල් අලෙවි කරන බව අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=18941", "Category": null, "Parent URL": null}