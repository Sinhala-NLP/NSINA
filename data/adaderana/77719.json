{"Source": "Adaderana", "Timestamp": "September 19, 2017 07:30 am", "Headline": "ජනපති අද එක්සත් ජාතීන් අමතයි", "News Content": "එක්සත් ජාතීන්ගේ මහා මණ්ඩලයේ 72 වන සැසිවාරයේ මහා සභා වාරය අද(19) ආරම්භවිමට නියමිතව තිබේ.ජනතාව කෙරෙහි අවධානය යොමු කිරීම, ධරණීය ලොවක සැමට සාමය සහ යහපත් දිවියක් ලබාදීම සදහා වෙහෙසීම, මෙවර එහි තේමාවයි.ජනාධිපති මෛත්‍රිපාල සිරිසේන මහතා අද පස්වරුවේ මහා මණ්ඩලය ඇමතීමට නියමිතව තිබේ.එක්සත් ජාතීන්ගේ මහා ලේකම් ඇත්තෝනියෝ ගුටේරස් මහතා සිය ධුරයේ වැඩ භාරගැනිමෙන් අනතුරුව පැවැත්වෙන පළමු මහ මණ්ඩල සැසිවාරය මෙය වේ.අමෙරිකානු ජනාධිපති ඩොනල්ඩ් ට්‍රම්ප් එක්සත් ජාතීන්ගේ මහා මණ්ඩලය අමතන ප්‍රථම අවස්ථාව ද මෙය විම විශේෂත්වයකි.මේ අතර එක්සත් ජාතීන්ගේ 72 වන මහා මණ්ඩල සැසිවාරයට සමගාමිව සංවිධානය කර තිබූ එක්සත් ජාතීන්ගේ ආර්ථික හා සාමාජිය සභාවේ සැසිය ඊයේ(18) පස්වරුවේ නිව්යෝර්ක් නුවරදි පැවැත් විණි.රාජ්‍ය නායකයින් පමණක් සහභාගී වූ මෙම සැසිය සදහා ජනාධිපති මෛත්‍රීපාල සිරිසේන මහතා ද සහභාගී වී තිබේ.ලෝක රාජ්‍යයන්ගේ සමූහික සංවිධානය වූ එක්සත් ජාතීන්ගේ සංවිධානයේ ඉදිරි ගමන කෙසේ විය යුතු ද යන්න පිළිබඳ මෙහිදී දීර්ඝ වශයෙන් සාකච්ඡා වී තිබේ.එක්සත් ජාතීන්ගේ සංවිධානයේ කාර්යක්ෂමතාවය තවදුරටත් වැඩි කර ගැනිම, සහයෝගිතාව ප්‍රවර්ධනය මෙන්ම පරිපාලන වියදම් අඩු කර ගනිමින් සාමාජික රටවලට වැඩි ප්‍රතිලාභ හිමිවන අයුරින් කටයුතු කිරිම පිළිබඳව එහිදී පුළුල් අවධානයක් යොමුව ඇති බව වාර්තා වේ.අමෙරිකානු ජනාධිපති ඩොනල්ඩ් ට්‍රම්ප් ඇතුළු රටවල් රැසක නායකයින් මෙම සැසියට සහභාගී වී තිබේ.", "URL": "https://sinhala.adaderana.lk/news.php?nid=77719", "Category": null, "Parent URL": null}