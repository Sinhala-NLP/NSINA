{"Source": "Adaderana", "Timestamp": "February 2, 2017 10:48 am", "Headline": " නීති විරෝධීව වාහන කොටස් එකලස් කළ ස්ථානයක් වටලයි", "News Content": "නීති විරෝධී ලෙස ආනයනික වාහන කොටස් එකලස් කර අලෙවි කරන ස්ථානයක් සම්බන්ධයෙන් පානදුර වලාන මධ්‍යම දූෂණ ප්‍රහාරක ඒකකය විමර්ශන ආරම්භ කර තිබේ.මිනුවන්ගොඩ කර්මාන්තපුරයේ පිහිටි අදාළ ආයතනය සම්බන්ධයෙන් අවේක්ෂණ රාජකාරී සිදුකිරීමෙන් අනතුරුව අදාළ වැටලීම සිදුකර ඇති බව සඳහන්ය.මෙලෙස නීති විරෝධී ආකාරයෙන් වාහන කොටස් මෙරටට ගෙනඒම හේතුවෙන් රුපියල් මිලියන 325ක පමණ බදු මුදලක් රජයට අහිමි වන බව තොරතුරු අනාවරණය වී තිබේ.කෙසේවෙතත් අධිකරණය මගින් ලබාගත් සෝදිසි වරෙන්තුවක් මත 01 දා දිනයේ වලාන මධ්‍යම දූෂණ මර්දන ප්‍රහාරක ඒකකයේ නිලධාරීන් සහ රේගු දෙපාර්තමේන්තුවේ නිලධාරීන් කණ්ඩායමක් ඒකාබද්ධව මිනුවන්ගොඩ කර්මාන්තපුරයේ විශේෂ විමර්ශනයක් සිදුකර තිබේ.එහිදී අදාළ ආයතනය පිහිටි අංගනයේ තිබී මෝටර් රථ 29ක්, ජීප් රථ 22ක්, වෑන් රථ දෙකක් ඇතුළු එකලස් නොකරන ලද වාහන 54ක් සොයාගෙන ඇති බව පොලීසිය සඳහන් කළේය.ඒ අනුව මේ සම්බන්ධයෙන් පානදුර වලාන මධ්‍යම දූෂණ මර්දන ප්‍රහාරක ඒකකය සහ රේගු දෙපාර්තමේන්තුව වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=68972", "Category": null, "Parent URL": null}