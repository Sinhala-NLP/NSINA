{"Source": "Adaderana", "Timestamp": "September 6, 2018 02:41 pm", "Headline": "ජනබලය සාර්ථකයි", "News Content": "මෙතෙක් ලංකා ඉතිහාසයේ පවති දීර්ඝතම කාලයක් හා වැඩිම ජනතාවක් සහභාගී වූ ජන රැළිය වන ජන බලය කොළඹට විරෝධතා රැළිය ඊයේ (05) පැවති බව ඒකාබද්ධ විපක්ෂය පවසයි. අද (06) කොළඹ පැවති මාධ්‍ය හමුවකට එක් වෙමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී මහින්දානන්ද අලුත්ගමගේ මහතා මේ බව ප්‍රකාශ කළේය. ජන බලය කොළඹට විරෝධතා රැළිය අඛණ්ඩව පැය 12 ක කාලයක් පැවති බවද ඒ මහතා ප්‍රකාශ කළේය. ඊයේ පැවති විරෝධතා රැළිය නැවැත්වීම සඳහා ආණ්ඩුව විසින් උත්සහගත්තද එය සාර්ථක නොවූ බවත් මෙම විරෝධතා රැළියේ දෙවන අදියර මහනුවරින් ආරම්භ කරන කරන බවද මහින්දානන්ද අලුත්ගමගේ මහතා පැවසීය. ලක්ෂ දෙකකට වැඩි ජනකායක් විරෝධතා රැළිය පැමිණි බවත් විරෝධතා රැළිය සංවිධානය කළේ සැලසුමක් අනුව බවද ඒ මහතා ප්‍රකාශ කළේය. ඊයේ පැවති උද්ඝෝෂණය අතරතුර ජනාධිපතිවරයා සහ අගමැතිවරයා අතුරුදහන් වූ බව එම මාධ්‍ය හමුවට එක් වූ පාර්ලිමේන්තු මන්ත්‍රී උදය ගම්මන්පිල මහතා ප්‍රකාශ කළේය. ආණ්ඩුව විසින් මෙම අනතුරු ඇඟවීම හොදින් තේරුම්ගත යුතු බවද ඒ මහතා ප්‍රකාශ කළේය. ඊයේ දින පැවති ජන රැළිය අසාර්ථක බව ආණ්ඩුව පෙනෙන්නේ නම් මැතිවරණය පවත්වන ලෙස අභියෝග කරන බව එම මාධ්‍ය හමුවට එක් වු පාර්ලිමේන්තු මන්ත්‍රී රෝහිත අබේගුණවර්ධන මහතා ප්‍රකාශ කළේය. ඊයේ දින පැවති ජන රැළිය තුළින් ආණ්ඩුව විසුරුවාහරින ලෙස හෝ ඉවත් වන ලෙස අනතුරු ඇඟවීමක් සිදු කළ බව එම මාධඨ හමුවට එක් වූ පාර්ලිමේන්තු මන්ත්‍රී නාමල් රාජපක්ෂ මහතා ප්‍රකාශ කළේය. එක්සත් ජාතික පක්ෂයේ සංවත්සරය කාමරයකට සීමාවි ඇති බව නාමල් රාජපක්ෂ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=95654", "Category": null, "Parent URL": null}