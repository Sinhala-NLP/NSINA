{"Source": "Adaderana", "Timestamp": "March 17, 2017 10:58 am", "Headline": "  අල්ලස් ගත් සුරාබදු නිලධාරීන් 2ක් අල්ලයි ", "News Content": "අල්ලස් ලබා ගැනීමේ චෝදනා මත සුරාබදු දෙපාර්තමේන්තුවේ සුරාබදු පරීක්ෂකවරයෙකු සහ රියදුරෙකු බලංගොඩ නගරයේදී අල්ලස් කොමිසම විසින් අත්අඩංගුවට ගෙන තිබේ. බලංගොඩ ප්‍රදේශයේ පදිංචිකරුවෙකු ගංජා සහ හෙරොයින් ළඟ තබා ගැනීමේ චෝදනාව මත අත්අඩංගුවට ගෙන හෙරොයින් ළඟ තබා ගැනීමේ චෝදනාවට නඩු පැවරීමක් සිදු නොකිරීම සඳහා සුරාබදු නිලධාරීන් අදාළ පුද්ගලයාගෙන් අල්ලස් මුදලක් ඉල්ලා ඇති බව වාර්තා වෙයි. ඒ අනුව එම සුරාබදු නිලධාරීන් රුපියල් ලක්ෂයක අල්ලස් මුදලක් එම පුද්ගලයාගෙන් ඉල්ලා ඇති අතර ඉන් රුපියල් 30,000ක මුදලක් ලබා ගෙන ඇති බව සඳහන්ය. තවත් 50,000ක මුදලක් ලබා ගැනීමට උත්සහ කිරීමේදී සැකකාර සුරාබදු නිලධාරීන් දෙදෙනා අත්අඩංගුවට ගත් බව අල්ලස් කොමිසම සඳහන් කළේය. අත්අඩංගුවට ගෙන ඇත්තේ සුරාබදු දෙපාර්තමේන්තුවේ බලංගොඩ ස්ථානයට අනුයුත්තව රාජකාරි කරන සුරාබදු පරීක්ෂකවරයෙකු සහ සුරාබදු රියදුරෙකු වන අතර ඔවුන් බලංගොඩ මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=70995", "Category": null, "Parent URL": null}