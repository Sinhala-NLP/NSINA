{"Source": "Adaderana", "Timestamp": "August 3, 2013 04:58 pm", "Headline": "මගේ තීරණ සමාජය ඉතා ඉහළින් පිළිගෙන තිබෙනවා", "News Content": "විදේශ රැකියා ලාභීන් වෙනුවෙන් හා ඔවුන්ගේ යහපත වෙනුවෙන් සියලු තීන්දු තීරණ ගන්නා බව විදේෂ රැකියා ප්‍රවර්ධන හා සුභසාධන අමාත්‍ය ඩිලාන් පෙරේරා මහතා පවසයි. කිසිවිටෙකත් රට විරුවන්ට හානි වන කිසිවක් ක්‍රියාත්මක නොකරන බව අමාත්‍යවරයා සඳහන් කළේය. පසුගිය කාලය තුළ තමන් විසින් ගත් තීරණ සමාජය විසින් ඉතා ඉහළින් පිළිගැනීම හේතුවෙන් අද වන විට ඒවා සාර්ථකව ක්‍රියාත්මක වන බව ද අමාත්‍යවරයා පැවසුවේය. විදේශ රැකියා ක්ෂේත්‍රයේ යහපැවැත්ම උදෙසා ශ්‍රී ලංකා විදේශ සේවා නියුක්ති කාර්යංශයේ පනතට අනුව නීති රැසක් ක්‍රියාත්මක කිරීමට හැකිවී ඇති බව හෙතෙම කීවේය. ඇතැම් නීති පවතින්නේ විදේශ රැකියා ලාභීන්ගේ හා රැකියා ඒජන්සිවල යහපත උදෙසා බව පෙන්වා දෙන අමාත්‍යවරයා මෙම කාරණය රැකියා ඒජන්සිකරුවන් පිළිනොගන්නා බව ද සඳහන් කළේය. කාගේ හෝ උසිගැන්වීමකට මහජන යහපත සඳහා ගත් තීරණ වෙනස් කිරීමට රැකියා ඒජන්සිකරුවන් ක්‍රියාකරමින් සිටින බව අමාත්‍යවරයා පැවසුවේය. කාර්යංශය පනවා තිබෙන නීති විදේශ රැකියා ඒජන්සි විසින් ක්‍රියාත්මක නොකිරීම ගැන විශේෂ ප්‍රකාශයක් කරමින් අමාත්‍ය ඩිලාන් පෙරේරා මහතා මේ බව කීවේය.", "URL": "https://sinhala.adaderana.lk/news.php?nid=36347", "Category": null, "Parent URL": null}