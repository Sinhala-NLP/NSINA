{"Source": "Adaderana", "Timestamp": "September 29, 2017 05:32 pm", "Headline": "වෛද්‍ය සභාවේ අභියාචනයට ශ්‍රේෂ්ඨාධිකරණයේ අවසර", "News Content": "මාලඹේ පෞද්ගලික වෛද්‍ය විද්‍යාලයේ උපාධිධාරීන් ලියාපදිංචි කරන ලෙස අභියාචනාධිකරණය ලබාදුන් නියෝගය අවලංගු කරන ලෙස ශ්‍රී ලංකා වෛද්‍ය සභාව ඉදිරිපත් කළ අභියාචනයක් විභාග කිරිමට ශ්‍රේෂ්ඨාධිකරණය අවසර ලබාදී තිබේ. අදාල අභියාචනය අද(29) බුවනෙක අලුවිහාරේ, සිසිර ද අබෘ සහ අනිල් ගුණරත්න යන ත්‍රිපුද්ගල විනිසුරු මඩුල්ල හමුවේ විභාගයට ගැණුනි. අදාල කරුණු අධ්‍යයනයෙන් අනතුරුව විනිසුරු මඩුල්ලේ සභාපති විනිසුරු බුවනෙක අලුවිහාරේ මහතා සඳහන් කර ඇත්තේ ත්‍රිපුද්ගල විනිසුරු මඩුල්ලේ බහුතර එකඟතාවය මත පෙත්සම විභාගයට ගැනීමට අවසර ලබා දෙන බවයි. පෙත්සම් විභාගය නොවැම්බර් මස 21 වනදා පවත්වන බව ශ්‍රේෂ්ඨාධිකරණ විනිසුරු මඩුල්ල ප්‍රකාශ කළ බව අද දෙරණ අධිකරණ වාර්තාකරු සඳහන් කළේය. සති 04ක කාලයක් තුළ නඩුවට අදාල ලිඛිත දේශන ඇත්නම් ඒවා ඉදිරිපත් කිරීමට පියවර ගන්නා ලෙස ද විනිසුරුවරුන් පෙත්සම්කාර පාර්ශවය වෙනුවෙන් පෙනී සිටි නීතිඥවරුන්ට දන්වා තිබේ. අභියාචනය ඉදිරිපත් කරමින් ශ්‍රී ලංකා වෛද්‍ය සභාව ඉල්ලා තිබෙන්නේ මාලඹේ පෞද්ගලික වෛද්‍ය විද්‍යාලයේ උපාධිධාරින් ලියාපදිංචි කරන ලෙස අභියාචනාධිකරණය තමන් වෙත දුන් නියෝගය දෝෂ සහිත බැවින් එය අවලංගු කිරිමේ නියෝගයක් නිකුත් කරන ලෙසය.", "URL": "https://sinhala.adaderana.lk/news.php?nid=78162", "Category": null, "Parent URL": null}