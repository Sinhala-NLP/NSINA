{"Source": "Adaderana", "Timestamp": "November 23, 2018 08:15 am", "Headline": "කිලෝ ගාණක ස්වර්ණාභරණ රේගුවේ හිරවෙයි", "News Content": "ඉන්දියාවේ සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් සිව් දෙනෙකු කටුනායක බණ්ඩාරනායක ජාත්‍යන්තර ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මොවුන් කොළඹ ප්‍රදේශයේ පදිංචි කාන්තාවන් තිදෙනකු සහ එක් පිරිමියෙකු ඇතුළත් ව්‍යාපාරිකයන් පිරිසකි. ඔවුන් ඊයේ(22) රාත්‍රී 8.00 ට ඉන්දියාවේ මුම්බායි සිට පැමිණි ජෙට් එයා වේස් ගුවන් සේවයේ 9W-252 දරන ගුවන් යානයෙන් කටුනායක ගුවන් තොටුපොළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \"ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් අත්අඩංගුවට ගෙන තිබුණි. ඔවුන් ඇද සිටි ඇඳුම් අතර සහ ඔවුන් විසින් රැගෙන විත් තිබූ ගමන් මලුවල මාල , මුදු , කරාබු සහ තැල්ල සහිත මාල ඇතුළත් කිලෝග්‍රෑම් 02 යි ග්‍රෑම් 540 ක් බර මෙම ස්වර්ණාභරණ තොගය සඟවා ගෙන තිබූ බව රේගුව පවසයි. එහි මුළු වටිනාකම රුපියල් එක් කෝටි හතලිස් ලක්ෂ අනූ නව දහස් පන්සිය හැත්තෑවක් (1,40,99,570 ) ක් බව සඳහන් වෙයි. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ සිදු කරයි.", "URL": "https://sinhala.adaderana.lk/news.php?nid=99628", "Category": null, "Parent URL": null}