{"Source": "Adaderana", "Timestamp": "October 8, 2011 01:56 pm", "Headline": "නව ඉන්දීය විදේශ ලේකම් අද දිවයිනට", "News Content": "ඉන්දීය නව විදේශ ලේකම් රන්ජන් මාතායි මහතා අද(08) පස්වරුවේ දිවයිනට පැමිණීමට නියමිතය. තෙදින නිල සංචාරයක් සඳහා දිවයිනට පැමිණෙන ඉන්දීය විදේශ ලේකම්වරයා ලබන 10 වැනිදා තෙක් මෙරට රැදී සිටින බව විදේශ කටයුතු අමාත්‍යාංශය ප්‍රකාශ කරයි. වි‍දේශ ලේකම් ධුරයට පත්වූ පසු ඔහු ශ්‍රී ලංකාවට පැමිණෙන පළමු අවස්ථාව මෙය වේ. මෙම සංචාරයේ දී ඉන්දීය විදේශ ලේකම්වරයා ජනාධිපති මහින්ද රාජපක්ෂ මහතා සහ විදේශ කටයුතු අමාත්‍ය ජී.එල්. පීරිස් මහතා සමග සාකච්ඡා කිරීමට නියමිත බව විදේශ කටයුතු අමාත්‍යාංශය පවසයි. දෙමළ ජාතික සන්ධානයේ පාර්ලිමේන්තු මන්ත්‍රීවරුන් සමගද ඉන්දීය විදේශ ලේකම්වරයා සාකච්ඡා කිරීමට නියමිතය. ඊට අමතරව ඉන්දීය ආධාර යටතේ උතුරු ප්‍රදේශයේ සිදුවන සංවර්ධන වැඩ කටයුතු නිරීක්ෂණය කිරීම සඳහා ද ඉන්දීය විදේශ ලේකම්වරයා සහභාගී වනු ඇත.", "URL": "https://sinhala.adaderana.lk/news.php?nid=19222", "Category": null, "Parent URL": null}