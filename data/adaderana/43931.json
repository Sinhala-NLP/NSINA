{"Source": "Adaderana", "Timestamp": "June 13, 2014 06:15 am", "Headline": " 15 හැවිරිදි දැරියට මාමාගෙන් අස්වාභාවික ලිංගික පාඩම්", "News Content": "වයස අවුරුදු 15 ක් වන බාල වයස්කාර දැරියක අස්වාභාවික ලිංගික ක්‍රියාවන්ට යොදා ගත් බව කියන දෙදෙනෙකු අත්අඩංගුවට ගෙන ඇති බව කොස්වත්ත පොලීසය කියයි. අත්අඩංගුවට ගෙන ඇති ඇති අය අතර වයස අවුරුදු 37 ක අයෙකුද සිටින අතර ඔහු අතවරයට පත්ව ඇති දැරියගේ මාමා කෙනෙකි. අනෙක් සැකකරු වයස අවුරුදු 24 ක අයෙකි. දංකොටුව - ලිහිරියාගම ප්‍රදේශයේ නිවසක් තුළදී මෙම අපරාධය සිදුවී ඇති බව පොලීසිය කියයි. අතවරයට පත්ව ඇති දැරියගේ මව්පියන් ඇය කුඩා අවදියේදීම වෙන්වී ඇති අතර ඉන් පසුව ඇය ජීවත් වී ඇත්තේ ළමා නිවාසයකය. කෙසේ වෙතත් අතවරයට පත්ව ඇති දැරිය නිවාඩුවක් ගත කිරීම සඳහා ලිහිරියාගම පදිංචි තම ලොකු අම්මාගේ නිවසට පැමිණ ඇත. ලොකු අම්මා අවශ්‍යතාවයක් සඳහා නිවසින් පිටතට ගොස් සිටියදී පැමිණ ඇති සැකකරුවන් දෙදෙනා දැරියට මෙම අපරාධය සිදු කර පලා ගොස් ඇත. පසුව මේ බව දැන ගත් දැරියගේ ලොකු අම්මා විසින් සිද්ධිය කොස්වත්ත පොලීසිය වෙත දන්වා ඇත. ඒ අනුව සැකකරුවන්ව අත්අඩංගුවට ගැනීමට පොලීසිය කටයුතු කර ඇත. අතවරයට පත්ව ඇති බව කියන දැරිය වෛද්‍ය පරීක්ෂණයක් සඳහා මාරවිල මූලික රෝහලට ඇතුළත් කර ඇත. සැකකරුවන් දෙදෙනා මාරවිල දිසා අධිකරණයට ඉදිරිපත් කිරීමට නියමිතය. කොස්වත්ත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43931", "Category": null, "Parent URL": null}