{"Source": "Adaderana", "Timestamp": "July 9, 2012 10:43 am", "Headline": "රැකියා පෙන්වා මුදල් ගරන්නන්ට අහුවෙන්න එපා - පොලිසිය ඉල්ලයි", "News Content": "රජයේ ආයතනවල රැකියා ලබාදෙන බව පවසා රුපියල් ලක්ෂ ගණනින් මුදල් වංචා කරන පුද්ගලයන් පිළිබඳ අවධානයෙන් සිටින ලෙස පොලිසිය ජනතාවගෙන් ඉල්ලීමක් කරයි. ජනාධිපති, රජයේ මැති ඇමතිවරුන් ඇතුළු විවිධ පුද්ගලයන් සමඟ සබඳතා පවතින බව ප්‍රකාශ කරමින් රජයේ රැකියා ලබාදෙන බව පවසා මුදල් වංචා කරන පුද්ගලයින් රැසක් පසුගිය කාලය තුළ අත්අඩංගුවට ගැනුණි. එවැනි සබඳතා මත රජයේ රැකියා ලබාදීමට ඉදිරිපත් වන පුද්ගලයන් සිටී නම් ඒ පිළිබඳ පොලිසියට දැනුම් දෙන ලෙස පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ කළේය. ඒ සම්බන්ධයෙන් අත්අඩංගුවට ගත් ‍පුද්ගලයන්ගෙන් සිදුකළ ප්‍රශ්න කිරීම්වල දී, රජයේ ප්‍රභූ පුද්ගලයන් සමඟ ඔවුන්ගේ සබඳතාවක් නොමැති බව තහවුරු වී ඇතැයි ද පොලිස් මාධ්‍ය ප්‍රකාශකවරයා අද දෙරණට කියා සිටියේය.", "URL": "https://sinhala.adaderana.lk/news.php?nid=25622", "Category": null, "Parent URL": null}