{"Source": "Adaderana", "Timestamp": "June 2, 2016 04:46 pm", "Headline": " ෆ්‍රෙඩී ගමගේට එල්ල වූ ප්‍රහාරය රජය හෙළාදකියි", "News Content": "වෙබ් මාධ්‍යවේදීන්ගේ සංගමයේ කැඳවුම්කරු වෙබ් මාධ්‍යවේදී ෆ්‍රෙඩී ගමගේ මහතාට මීගමුවේදී අද එල්ල වූ මැර ප්‍රහාර රජය තරයේ හෙළාදකියි.රජයේ ප්‍රවෘත්ති දෙපාර්තමේන්තුවේ අධ්‍යක්ෂ ජනරාල් ආචාර්ය දර්ශනි ගුණතිලක මහත්මිය විසින් නිකුත් කළ නිවේදනයක දැක්වෙන්නේ මෙම නිවට බියගුළු ක්‍රියාව රජයේ තරයේ හෙළාදකින බවයි.අද පෙරවරුවේ මීගමුව නගර සභා රැස්වීම වාර්තා කිරීමට ගොස් එම භූමියෙන් පිටතට පැමිණි අවස්ථාවේදී ඒ මහතාට මෙම ප්‍රහාරය එල්ල වී තිබිණ.නිදහස් ජනමාධ්‍ය සංස්කෘතිය ආරක්ෂා කිරීම රජයේ ප්‍රතිපත්තිය වන බවත්, පසුගිය කාලයේ ක්‍රියාත්මක වූ නියම් හා අනියම් ආකාරයේ ජනමාධ්‍ය මර්දනය කිනම් ආකාරයකින් හෝ මතු නොවීමට කටයුතු කිරීම වෙනුවෙන් රජය ගැඹුරින් පෙනී සිටින බවත් එම නිවේදනයේ දැක්වෙයි.ඒ සමගම නිදහස් මාධ්‍ය සම්ප්‍රදාය ගරු නොකරන දූෂිත බලවේග රටේ අහුමුළුවල තවමත් ක්‍රියාත්මක වෙමින් ඇති බවත්, වහාම මේ පිළිබඳ සොයාබලා ෆ්‍රෙඩි ගමගේ මහතාට ආරක්ෂාව සලසන ලෙසට ද රජය පොලීසියට දැනුම්දී ඇති බවත්, එකී නිවේදනයේ වැඩිදුරටත් සඳහන්ය.මේ අතර මාධ්‍යවේදී ෆ්‍රෙඩී ගමගේට එල්ල වූ මැර ප්‍රහාරය ගැන දූෂණ විරෝධී පෙරමුණ ද මාධ්‍ය නිවේදනයක් නිකුත් කර තිබේ.එම නිවේදනය පහත පරිදිය.මාධ්‍යවේදී ෆ්‍රෙඩී ගමගේට පහරදීම බියගුළු ක්‍රියාවක්-දූෂණ විරෝධී පෙරමුණමීගමුව නගර සභාවේ මහා සභා රැස්වීම ආවරණය කිරීමට ගිය මාධ්‍යවේදී ෆ්‍රෙඩී ගමගේ මහතාට පහරදීම දූෂණ විරෝධී පෙරමුණ දැඩිව හෙළා දකියි. මීපුර පුවත්පතේ සහ මීපුර වෙබ් අඩවියේ කතෘවරයා වන ෆ්‍රෙඩී ගමගේ මහතා මීගමුව ප්‍රදේශයේ දේශපාලඥයින් විසින් සිදුකරන දූෂණ වංචා පිළිබඳව ගවේශණාත්මක වාර්තාකරණයේ යෙදෙමින් දූෂණ වංචා හෙළිදරව් කිරීමට කටයුතු කළ මාධ්‍යවේදියෙකි.අද (2) පෙරවරුවේ මිගමුව මහනගර සභා රැස්වීම ආවරණය කිරීමට ගොස් පැමිණෙමින් සිටියදී යතුරු පැදියකින් පැමිණි දෙදෙනෙකු විසින් මාධ්‍යවේදී ෆ්‍රෙඩී ගමගේ මහතාට පොල්ලකින් පහරදී තිබේ. සුදුවෑන් සංස්කෘතියෙන් ඔබ්බට ගිය දූෂණ වංචා වලින් තොර දේශපාලන විනීතභාවයක් සහ ශිෂ්ඨත්වයක් අපේක්ෂා කළ බහුතරයක්ගේ ජන වරමින් පත්වු රජයක් යටතේ මෙවන් මැර ප්‍රහාර සිදුවීම පෙර රජය සමයේ පැවති මර්ධනකාරී ක්‍රියාදාමය යළි සිහිගන්වන්නක් බව දූෂණ විරෝධී පෙරමුණ අවධාරණය කරයි.දූෂණ වංචා පිළිබඳව හෙළිදරව් කිරීම වළක්වාලීම සඳහා එල්ල කළ මෙම ප්‍රහාරය ම්ලේචඡ බියගුලු ක්‍රියාවක් බව දූෂණ විරෝධී පෙරමුණේ අදහසයි. මෙවන් ප්‍රහාර වලට දූෂණ වංචා පිළිබඳ හෙළිදරව් කිරීම වළක්වාලිය නොහැකි බව දන්වා සිටිමු. මෙම ප්‍රහාරය සම්බන්ධයෙන් විධිමත් පරීක්ෂණයක් පවත්වා ප්‍රහාරය එල්ල කළ පුද්ගලයින් අත්අඩංගුවට ගෙන නීතිමය ක්‍රියාමාර්ග ගන්නා ලෙස දූෂණ විරෝධී පෙරමුණ අදාල බලධාරීන්ගෙන් ඉල්ලා සිටියි. එමෙන්ම මැර ප්‍රහාර හා තර්ජන වලින් තොරව අදහස් ප්‍රකාශ කිරීමට, දූෂණ වංචා පිළීබඳව හෙළිදරව් කිරීමට සහ ඒවා වාර්තා කිරීමේ නිදහස ස්ථාපිත කරන මෙන් ද ඉල්ලා සිටිමු.දූෂණ විරෝධී පෙරමුණ2016 ජුනි මස 02 වැනිදා", "URL": "https://sinhala.adaderana.lk/news.php?nid=60712", "Category": null, "Parent URL": null}