{"Source": "Adaderana", "Timestamp": "November 9, 2010 04:15 pm", "Headline": "පාර්ලිමේන්තු නව කාර්යාල සංකීර්ණය ගැන පක්ෂ නායකයින් දැනුවත් නෑ", "News Content": "පාර්ලිමේන්තුවට නව කාර්යාල සංකීර්ණයක් ස්ථාපිත කරන්නට ගත් තීරණය ආණ්ඩුවේ තීරණයක් බවත්,එහි කිසිදු ගැටලුවක් නැති බවත් අග්‍රාමාත්‍ය දි.මු ජයරත්න මහතා පවසයි. ඊට අදාළ කැබිනට් පත්‍රිකාවක් ඉදිරිපත් කර ඇති බවද අග්‍රාමාත්‍යවරයා කියා සිටියේ විපක්ෂ නායක රනිල් වික්‍රමසිංහ මහතා අද පාර්ලිමේන්තුවේදී ඇසූ ප්‍රශ්නයකට පිළිතුරු ලබාදෙමිනි. පාර්ලිමේන්තුවට නව කාර්යාල සංකීර්ණයක් ඉදිකිරීම සඳහා කැබිනට් මණ්ඩල තීරණයක් ගෙන ඇත්දැයි විපක්ෂ නායක රනිල් වික්‍රමසිංහ මහතා මෙහිදී ප්‍රශ්න කර සිටියේය. එහෙව් තීරණයක් ගනු ලබන්නේ නම් පක්ෂ නායකයින්ගේ අනුමැතිය ඊට ලැබිය යුතු යැයිද පක්ෂ නායකයින්ගේ රැස්වීමේදී එහෙව් තීරණයක් නොගත් බවද වික්‍රමසිංහ මහතා සඳහන් කළේය. තමන්ට පවා ඒ පිළිබඳ දැනගන්නට ලැබුණේ පුවත්පතක සඳහන්ව තිබීමෙන් බවද ඒ පිළිබඳ පක්ෂ නායකයින්ගේ අදහස් නොවිමසීම සම්ප්‍රදායට පටහැණියි යයිද වික්‍රමසිංහ මහතා වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=12036", "Category": null, "Parent URL": null}