{"Source": "Adaderana", "Timestamp": "September 13, 2019 04:04 pm", "Headline": "බුද්ධි අංශ ස්වාධින කළ යුතුයි-චම්පික", "News Content": "පාර්ලිමේන්තු තේරීම් කාරක සභාවේ වාර්තා දෙක වහාම ප‍්‍රසිද්ධ කරන ලෙස අපි විසින් ඉල්ලා සිටිය යුතු බව මහානගර අමාත්‍ය පාඨලී චම්පික රණවක මහතා පවසයි. අමාත්‍යවරයා මෙම අදහස් පළ කළේ, මඩකලපුව නගර ශාලාවේ පැවති ජාතික මග මඩකලපු සමුළුවට සහභාගී වෙමිනි. එහිදී වැඩිදුරටත් අදහස් දැක්වූ අමාත්‍යවරයා මේ බව පැවසීය. “අපි හැමෝම මානුෂික නීතියට යටත් විය යුතුයි. ආගමක, භාෂාවක, කුලයක, නාමයෙන් කිසිම කෙනෙක්ව හිරිහැරයට හිංසනයට පත් කිරීමට මනුෂ්‍යයෝ හැටියට අපි කාටවත් අයිතියක් නැතිබව අපි පිළිගත යුතුයි. අපි මේ රට අපේ මව්බිම කියලා හිතනවා නම් අපි සියලූ දෙනාම ශ‍්‍රී ලංකාවේ පොදු නීතියට යටත් විය යුතුයි. මම ස්තූතිවන්ත වෙනවා අපේ සියලූම දේශපාලන, ආගමික නායකයින්ට අද පොදු විවාහ නීතියක් යනවා. පොදුවේ වෛරී කතා පැතිරවීම පිළිබඳව වගේම පොදුවේ අපරාධ නීතිය යටතට පුද්ගලයින් ගැනීම පිළිබඳව අද ලොකු එකඟතාවයක් පාර්ලිමේන්තුවෙත් අපේ සමාජයේත් ඇති වී තිබෙනවා. ඒ වගේම අපේ ආරක්‍ෂක අංශ මේ ජිහාද් වර්ගයේ අලූත් ත‍්‍රස්තවාදය ජනතා විමුක්ති පෙරමුණ කොටි සංවිධානය වගේ ඒවා සමග සංසන්දනය කරන්න බැහැ. ඒ සඳහා අපට විශේෂයෙන්ම අලූත් තාක්ෂණය ඒ වගේම අපේ ආරක්ෂක අංශවලට අලූත් දැනුම, අලූත් බුද්ධි අංශ අපට අවශ්‍ය කර තිබෙනවා. ඒ වගේම මේ ත‍්‍රස්තවාදය විදේශීය සම්බන්ධතාත් සමග විශේෂයෙන්ම දකුණු ඉන්දියාවත් සමග සම්බන්ධතා පවත්වන බවත් මතක තබා ගත යුතුයි. ඒ වගේම අපේ බුද්ධි අංශ දේශපාලන ඉලක්කවලින්, බලපෑම්වලින් මුදවා ගත යුතුයි. කොටි සංවිධානය සමග යුධ කරන කාලයේ ශ‍්‍රී ලංකා ආරක්‍ෂක අංශයේ සිටියා වගේ දෙගුණයක බුද්ධි අංශයක් යුද්ධෙන් පසුව ඇති වුණා. ඇතැම් බුද්ධි අංශවලට, ඇතැම් අන්තවාදී සංවිධානවලට 2012-13 කාලයේදී මුදල් ආධාර වාහන සහ අනෙකුත් දේවල් හැම ආකාරයකම ලැබුණු බව දැන් ඔප්පු වී තිබෙනවා. කාදිනල් වහන්සේ ඉල්ලා තිබුණා කතෝලික පාර්ලිමේන්තු මන්ත‍්‍රීවරුන් හමුවූ අවස්ථාවේදී විශේෂ කොමිසමක් පත්කරන්න කියලා. දැන් එවැනි කොමිසම් දෙකක් තිබෙනවා. එකක් ජනාධිපතිතුමා පත් කළ එක. අනෙක පාර්ලිමේන්තු තේරීම් කාරක සභාව. වහාම එම වාර්තා දෙක ප‍්‍රසිද්ධ කරන්න කියලා අපි ඉල්ලා සිටිය යුතුයි. ඒ වගේම 2012,13,14 කාලවල සහරාන් ඇතුළු අන්තවාදී කණ්ඩායම්වලට ආරක්‍ෂක අංශවලින් ආධාර උපකාර ලැබුණද, කොයි විදිහට ද ඒවා ලැබුනේ කියලා විශේෂ පරීක්ෂණයක් සිදු කළ යුතුයි. සමහර වෙලාවට සතුරාගේ සතුරා අපගේ මිතුරාය කියලා දේශපාලනඥයෝ කල්පනා කරනවා. සෝවියට් දේශය ඇෆ්ගනිස්ථානයට ගියහම ඇමරිකා එක්සත් ජනපදය ඔසමා බිල්ලාඩන්ට උදව් කළා අල්කයිඩාව හදන්න. එයින් අදහස් කළේ සතුරාගේ සතුරා අපගේ මිතුරා කියලා ඇමරිකා දේශපාලනඥයෝ අදහස් කළා. ඒ වගේම ඇතැම් අයට අවශ්‍යතාවයක් තිබුණා නම් මුස්ලිම් මධ්‍යස්ථ පිරිස් යටපත් කරන්න මේ තවාහීද් ජමාද් ව්‍යාපාරය වගේ අන්තවාදී ව්‍යාපාර ශක්තිත් කරන්න ඒ මඟින් මේ සතුරාගේ සතුරා අපගේ මිතුරාද කියල කටයුතු කළාද කියන එක ගැන මෙවැනි කොමිසමක් විසින් වහාම විමසිය යුතුයි. ඒ වගේම මේ එන්.ටී.ජේ ව්‍යාපාරය ගැන විශාල අනතුරු හැඟවීම් ප‍්‍රමාණයක් තිබියදීත් ඇයි කි‍්‍රයාත්මක නොවුනේ කියන එක ගැන විශේෂ වාර්තාවක් රටට ප‍්‍රකාශ කළ යුතුයි.“", "URL": "https://sinhala.adaderana.lk/news.php?nid=119027", "Category": null, "Parent URL": null}