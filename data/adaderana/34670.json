{"Source": "Adaderana", "Timestamp": "June 6, 2013 07:57 am", "Headline": " නවසීලන්තය ශ්‍රී ලංකාවේ කරට අත දමයි", "News Content": "මේ වසරේ ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය නායක හමුවේ සාර්ථකත්වය උදෙසා පූර්ණ සහය පළ කරන බව නවසීලන්තය පවසයි. මෙරට සංවාරයක නිරත වන නවසීලන්ත විදේශ අමාත්‍ය මුරේ මැක්කලි මහතා ජනාධිපති මහින්ද රාජපක්ෂ මහතා හමුවූ අවස්ථාවේ මේ බව පවසා තිබේ. ඊයේ පස්වරුවේ අරලියගහ මන්දිරයේදී නවසීලන්ත විදේශ අමාත්‍යවරයා ජනාධිපතිවරයා හමුවූ බව ජනාධිපති මාධ්‍ය අංශය සඳහන් කරයි. මෙරට පැවැත්වෙන පොදුරාජ්‍ය මණඩලයීය රාජ්‍ය නායක සමුළුව සඳහා නවසීලන්තය නියෝජනය කරමින් විශාල දූත පිරිසක් සහභාගී වන අතර ඊට ව්‍යාපාරිකයන් කණ්ඩායම් ද ඇතුළත් වන බව මුරේ මහතා පවසයි. ශ්‍රී ලංකාව අත්කරගෙන ඇති ප්‍රගතිය දැක ගැනීමට සමස්ත පොදු රාජ්‍ය මණ්ඩලයටම මෙවර අවස්ථාවක් හිමිවන බව සඳහන් කළ නවසීලන්ත විදේශ අමාත්‍යවරයා පෙන්වා දුන්නේ ආර්ථික හා වෙළෙද ක්ෂේත්‍රවල ප්‍රගතිය ඊට ඉවහල් වන බවයි. දෙරට අතර අනාගත සහයෝගීතාව වර්ධනය කරගත හැකි ක්ෂේත්‍ර පිළිබඳව මෙහිදී දීර්ඝ වශයෙන් අදහස් හුවමාරු වී ඇති බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=34670", "Category": null, "Parent URL": null}