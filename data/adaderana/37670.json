{"Source": "Adaderana", "Timestamp": "September 25, 2013 07:55 am", "Headline": "නීතියට පිටින් ගියොත් දැඩි දඬුවම් දෙනවා ", "News Content": "පෞද්ගලික ඔසුසැල් වලට ලබා දී තිබෙන මාර්ගෝපදේශන කඩ කළහොත් ඊට එරෙහිව උපරිම නීතිමය පියවර ගැනීමට කටයතු කරන බව ජාතික විලවුන් උපකරණ හා ඖෂධ නියාමන අධිකාරිය පවසයි. එම අධිකාරියේ අධ්‍යක්ෂ වෛද්‍ය හේමන්ත බෙරනගම මහතා පවසන්නේ බොහෝ ඔසුසැල් සෞඛ්‍ය අමාත්‍යංශය විසින් ලබා දී ඇති මාර්ගෝපදේශන කඩ කරමින් සිටින බවයි. මීට පිළියම් වශයෙන් අදාළ මාර්ගෝපදේශන කඩ කළහොත් පුවත් පත් වල දැන්වීම් පළ කළ මහජනතාවගෙන් සමාව ගත යුතුය යන වගන්තිය ඇතුළත් කිරීමට පියවර ගෙන ඇති බව වෛද්‍ය හේමන්ත බෙරනගම මහතා සඳහන් කරයි. ඔසුසැල් අනිවාර්යයෙන් ලියාපදිංචිකිරීම, පුහුණුවලත් ඖෂධවේදියෙකුගේ සේවය ලබා ගැනීම, වෛද්‍ය නිර්දේශ නොමැතිව ඖෂධ නිකුත් නොකිරීම, නියමිත පරිදි ඖෂධ ගබඩා කිරීම, ආදී මාර්ගෝපදේශන ඖෂධසැල් වලින් අනිවාර්යෙන් පිළිපැදිය යුතු බව ජාතික විලවුන් උපකරණ හා ඖෂධ නියාමන අධිකාරියේ අධ්‍යක්ෂ වෛද්‍ය හේමන්ත බෙරනගම මහතා පවසයි.", "URL": "https://sinhala.adaderana.lk/news.php?nid=37670", "Category": null, "Parent URL": null}