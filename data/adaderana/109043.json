{"Source": "Adaderana", "Timestamp": "May 1, 2019 06:49 pm", "Headline": "ප්‍රහාර මාලාව පිටුපස විදේශීය සැලසුම්කරුවෙක් සිටින බව ජනපති කියයි ", "News Content": "පාස්කු ඉරු දින සිදුවු ප්‍රහාර මාලාව සැලසුම් කිරීම පිටුපස විදේශීය සැලසුම්කරුවෙකු සිටින බවට විශ්වාස කළ හැකි බව ජනාධිපති මෛත්‍රීපාල සිරිසේන මහතා පවසා සිටියි. ‘ස්කයි‘ පුවත් සේවය සමඟ සම්මුඛ සාකච්ඡාවකට එක්වෙමින් ජනාධිපතිවරයා මේ බව ප්‍රකාශ කළේය. බෝම්බකරුවන් සිය ප්‍රහාර එල්ල කිරීමට පෙර දුරකතනයෙන් කිසියම් පුද්ගලයෙකු හා අදහස් හුවමාරු කරගැනීම, ඔවුන් පුහුණුවලට සහභාගීවීම හා ඔවුන්ගේ නායකයින් විසින් සිදුකර ඇති ප්‍රකාශ හේතුවෙන් මෙම ප්‍රහාර මාලාව සඳහා විදෙස් සැලසුම්කරුවෙකුගේ උපදෙස් ලැබෙන්නට ඇති බවට විශ්වාසය පළ කළ හැකි බව ජනාධිපතිවරයා සඳහන් කර ඇත. මේ අතර කුඩා රටවල් ඉලක්ක කරගනිමින් ප්‍රහාර එල්ල කිරීම අයි.එස්. සංවිධානයේ නව ක්‍රමෝපායක් විය හැකි බව එහිදී ප්‍රකාශ කර ඇති ජනාධිපති මෛත්‍රීපාල සිරිසේන මහතා ‘තම රට අත්හරින ලෙස‘ අයි.එස්. සංවිධානයට පණිවුඩයක් ද ලබාදී ඇත. පාස්කු ඉරු දින ප්‍රහාර සඳහා යොදාගත් බෝම්බ මෙරට නිෂ්පාදනය කර ඇති බවට විමර්ශකයින් විසින් අනාවරණය කරගෙන ඇති බව ජනාධිපති මෛත්‍රීපාල සිරිසේන මහතා ස්කයි පුවත් සේවය සමඟ පැවති සම්මුඛ සාකච්ඡාවේදී වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=109043", "Category": null, "Parent URL": null}