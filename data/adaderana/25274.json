{"Source": "Adaderana", "Timestamp": "June 24, 2012 09:47 am", "Headline": "පුද්ගලික වෙද විදුහල්වලට එරෙහිව පෙත්සමක්", "News Content": "පෞද්ගලික වෛද්‍ය විද්‍යාල ආරම්භ නොකරන ලෙස සහ මාළඹේ පෞද්ගලික වෛද්‍ය විද්‍යාලය වසා දමන ලෙස රජයට බලකරමින් අත්සන් දස ලක්ෂයක පෙත්සමක් ඉදිරිපත් කිරීමට තීරණය කර තිබේ. පෞද්ගලික වෛද්‍ය විද්‍යාලවලට එරෙහි සංවිධාන සහ විද්වත් එකතුව මගින් මෙය සංවිධාන කරන අතර අද(24) පෙරවරුවේ කොටුව දුම්රියපළ ඉදිරිපිට දී අත්සන් ලබාගැනීමේ කටයුතු ආරම්භ කෙරෙයි. වෛද්‍යවරුන්, හෙද හෙදියන්, පරීපුරක වෛද්‍ය සේවකයන් ඇතුළු සෞඛ්‍ය වෘත්තීය සමිති කිහිපයක් සහ විශ්ව විද්‍යාල ආචාර්යවරුන් සහ ගුරුවරුන් ඇතුළත් වෘත්තීය සමිති කිහිපයක් ද මීට එක්ව සිටින බව සඳහන්ය. මාළඹේ පෞද්ගලික වෛද්‍ය විද්‍යාලයට එරෙහිව පවත්වන විරෝධතා ව්‍යාපාරයේ එක් අදියරක් ලෙස මෙය සංවිධාන කරන බව අදාළ සංවිධානයේ කැඳවුම්කරු වෛද්‍ය අසංග වික්‍රමසිංහ මහතා සඳහන් කළේය.", "URL": "https://sinhala.adaderana.lk/news.php?nid=25274", "Category": null, "Parent URL": null}