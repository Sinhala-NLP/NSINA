{"Source": "Adaderana", "Timestamp": "January 5, 2012 09:12 am", "Headline": "භාවිතයට නොගත් මිලියන 18 ක මුද්දර හමුවෙයි", "News Content": "තැපැල් දෙපාර්තමේන්තුවේ ප්‍රයෝජනයට නොගෙන තිබූ රුපියල් මිලියන 18 ට අධික වටිනාකමකින් යුත් මුද්දර සොයා ගැනීමට හැකි වී ඇති බව තැපැල් සේවා අමාත්‍යාංශය පවසයි. මුද්දර කාර්යාංශයේ සේප්පු තුළ අදාළ මුද්දර තොගය තිබූ බව තැපැල් සේවා අමාත්‍යාංශ ලේකම් හේමසිරි ප්‍රනාන්දු මහතා ප්‍රකාශ කළේය. වසර ගණනාවක සිට අදාළ මුද්දර එම සේප්පූ තුළ බහා තිබී ඇති බව හේමසිරි ප්‍රනාන්දු මහතා සඳහන් කළේය. තැපැල් දෙපාර්තමේන්තුවේ වෘත්තීය සමිති විසින් කරන ලද පැමිණිල්ලකට අනුව පත්කරන ලද විශේෂ කමිටුව මගින් නාරාහේන්පිට තැපැල් දෙපාර්තමේන්තු ගබඩාවේ සිදුකළ විගණනවල ප්‍රතිඵලයක් වශයෙන් මේ සම්බන්ධව අනාවරණය වූ බව ඒ මහතා පෙන්වාදුන්නේය. එම මුද්දර ක්‍රමවත් අයුරින් පරිගණකගත කර නිසි පරිදි නාරාහේන්පිට ගබඩාවට භාර දී ඇති බව හෙතෙම කියා සිටියේය. අදාළ මුද්දර අලෙවි කිරීම සඳහා ඉදිරියේ දී විශේෂ වැඩපිළිවෙළක් ක්‍රියාත්මක කරන බව අමාත්‍යාංශ ලේකම් හේමසිරි ප්‍රනාන්දු මහතා වැඩිදුරටත් ප්‍රකාශ කළේය. මෙම මුද්දරවලින් බොහෝ මුද්දර භාවිතයට නොගන්නා ඉහළ වටිනාකමකින් යුත් පැරණි මුද්දර බව ඒ මහතා පෙන්වාදුන්නේය. මෙම මුද්දර අන්ර්ජාතික වෙළඳපොළට අලෙවි කර තැපැල් දෙපාර්තමේන්තුවට ආදායමක් ලබාගැනීමට කටයුතු කරන බව ඔහු සඳහන් කළේය. මේ සම්බන්ධව විධිමත් පැමිණිල්ලක් සිදුකර එහි ප්‍රශස්ත ප්‍රතිඵලය ලබාගැනීමට වෙහෙසීම ගැන ඒ මහතා තැපැල් වෘත්තීය සමිති එකමුතුවට ස්තූතිය පළකර සිටියේය.", "URL": "https://sinhala.adaderana.lk/news.php?nid=21167", "Category": null, "Parent URL": null}