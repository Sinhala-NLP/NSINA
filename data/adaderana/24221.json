{"Source": "Adaderana", "Timestamp": "May 14, 2012 08:23 am", "Headline": "මෙතෙක් සොයාගත් විශාලම පුපුරන ද්‍රව්‍ය තොගය හමුවෙයි ", "News Content": "පුදුකුඩිඉරිප්පු ප්‍රදේශයේ සඟවා තිබූ සී ෆෝ වර්ගයේ පුපුරන ද්‍රව්‍ය විශාල ප්‍රමාණයක් සොයාගෙන තිබේ. ගම්පහ සහ ‍කොළඹ පොලිස් විශේෂ කාර්යාංශ වල නිලධාරීන් කිලිනොච්චිය ‍පොලිස් ස්ථානයේ නිලධාරීන් සහ යුද හමුදා නිලධාරී‍න්ගේ සහය ඇතිව සිදුකළ සෝදිසියක දී මේවා සොයාගත් බව සඳහන්ය. මෙහි දී පුදුකුඩිඉරිප්පු බටහිර කැළෑ ප්‍රදේශයේ තිබී සී ෆෝ වර්ගයේ අධි බල පුපුරන ද්‍රව්‍ය කිලෝ 50 බැගින් අඩංගු උර 49 ක් සහ සී ෆෝ වර්ගයේ අධි බල පුපුරන ද්‍රව්‍ය කිලෝ 25 බැගින් අඩංගු උර 152 ක් සොයාගෙන තිබේ. මීට අමතරව ජීව අත්බෝම්බ 21ක්, ආර්.පී.ජී ජීව උණ්ඩයක්, ටී 56 අඩියක බැරලයක් සොයා ගෙන ඇති බව පොලිසිය සඳහන් කරයි. සොයාගන්නා ලද මෙම සී.ෆෝ පුපුරන ද්‍රව්‍ය තොගය මෙතෙක් සොයාගන්නා ලද විශාලම පුපුරන ද්‍රව්‍ය තොගය බවට විශ්වාස කෙරෙන බව පොලිසිය පවසයි. මේ සම්බන්ධයෙන් විශේෂ පොලිස් කණ්ඩායමක් පරීක්ෂණ සිදුකරන බව සඳහන්ය.", "URL": "https://sinhala.adaderana.lk/news.php?nid=24221", "Category": null, "Parent URL": null}