{"Source": "Adaderana", "Timestamp": "January 28, 2016 04:30 pm", "Headline": "වකුගඩු ජාවාරම ගැන වාර්තාව හෙට රාජිතට", "News Content": "වකුගඩු ජාවාරමට මෙරට වෛද්‍යවරු 06 දෙනෙකු සම්බන්ධ බවට ඉන්දීය පොලීසිය කළ අනාවරණය පිළිබඳව සොයා බැලීම සඳහා පත්කළ පංච පුද්ගල කමිටුවේ වාර්තාව හෙට දිනයේ තමන් වෙත ලැබෙනු ඇති බව සෞඛ්‍ය අමාත්‍යවරයා පවසයි.එම කමිටුව පත්කළ දිනයේ සිට දින 03ක් තුළ වාර්තාවක් සෞඛ්‍ය අමාත්‍යවරයාට සහ සෞඛ්‍ය සේවා අධ්‍යක්ෂ ජනරාල්වරයාට ලබාදෙන ලෙස මීට පෙර නියෝග කර තිබුණි.කෙසේ වෙතත් දින තුනක් තුළ සිද්ධියට අදාළ රෝහල් නිරීක්ෂණයට සහ වාර්තා ලබාගැනීමට ප්‍රමාණවත් නොවන බව එම විමර්ශන කමිටුව ප්‍රකාශ කළ බව සෞඛ්‍ය අමාත්‍ය රාජිත සේනාරත්න මහතා පවසයි.සෞඛ්‍ය අමාත්‍යංශයේ නිලධාරීන් වකුගඩු සැත්කම් සඳහා අවසර ලබාදීමට අ‍මෙරිකානු ඩොලර් 500ක මුදලක් ලබාගෙන ඇති බවට ඉන්දීය මාධ්‍යයක වාර්තා කළ කරුණු සම්බන්ධයෙන් ද සොයාබලා අදාළ නිලධාරීන්ගෙන් ප්‍රකාශ ලබාගෙන සම්පූර්ණ වාර්තාවක් ලබාදෙන ලෙස සෞඛ්‍ය අමාත්‍යවරයා එම කමිටුවට නියෝග කර ඇති බව සඳහන්ය.එමෙන්ම මෙම සිද්ධිය පිළිබඳව පුළුල් විමර්ශනයක් සිදුකරන මෙන් සෞඛ්‍ය අමාත්‍යංශය කළ ඉල්ලීමක් අනුව කොළඹ අපරාධ කොට්ඨාසයද මේ වන විට විමර්ශනයක් ආරම්භ කර තිබේ.", "URL": "https://sinhala.adaderana.lk/news.php?nid=56732", "Category": null, "Parent URL": null}