{"Source": "Adaderana", "Timestamp": "July 16, 2019 03:50 pm", "Headline": "යාපනයට නව ආඥාපතිවරයෙක්", "News Content": "යාපනය නව ආරක්ෂක සේනා ආඥාපති ලෙස මේජර් ජෙනරල් රුවන් වනිගසූරිය මහතා ඊයේ (15) යාපනය පලාලි පිහිටි යාපනය ආරක්ෂක සේනා මූලස්ථානයේදී සිය ධූරයේ කටයුතු ආරම්භ කළේය. යාපනය නව ආඥාපතිවරයා වැඩ භාර ගැනීමෙන් අනතුරුව අද (16) උතුරු පළාත් ආණ්ඩුකාර ආචාර්ය සුරේන රාඝවන් මහතා හමුවිණ. යාපනය ප්‍රදේශය ඇතුළු උතුරු පළාතේ ආරක්ෂක තත්වය හා යාපනය ප්‍රදේශයේ සිවිල් ජනතාව සමඟ කටයුතු කළ යුතු ආකාරය සම්බන්ධයෙන් දෙපාර්ශවය එහිදි සාකච්ජා කළ බව උතුරු පළාත් ආණ්ඩුකාර කාර්යාල නිළධාරීන් පැවසීය. මේජර් ජෙනරල් රුවන් වනිගසූරිය මහතා මීට පෙර යුධ හමුදා මාධ්‍ය ප්‍රකාශක ලෙස කටයුතු කළ අතර, අවසන් සමයේ මුලතිව් 59 සේනාංකයේ සේනාංකාධිපති ලෙස කටයුතු කරනු ලැබීය. යාපනය ආරක්ෂක සේනා ආඥාපති ලෙස කටයුතු කළ මේජර් ජෙනලර දර්ශන හෙට්ටිආරච්චි මහතා රාජකාරි අවශ්‍යතා මත ආරක්ෂක අමාත්‍යාංශය වෙත ස්ථාන මාරුවීම් ලබා යාමෙන් පුරප්පාඩු වු යාපනය ආරක්ෂක සේනා ආඥාපති තනතුර වෙනුවෙන් රුවන් වනිගසූරිය මහතා පත්කොට තිබිණ. යාපනය ආරක්ෂක සේනා ආඥාපති තනතුර හෙඹවු ‍බොහෝ යුධ හමුදා නිළධාරීන් පිරිසක් පසුගිය සමයේ යුධ හමුදාපති තනතුර වෙනුවෙන් පත්විණ.", "URL": "https://sinhala.adaderana.lk/news.php?nid=114273", "Category": null, "Parent URL": null}