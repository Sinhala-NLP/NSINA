{"Source": "Adaderana", "Timestamp": "January 4, 2014 10:30 am", "Headline": "චන්ද්‍රිකා ග්‍ර‍ාහක කොටස් හා ලොකු ලූනූ බීජ ගෙනැවිත් රේගුවට මාට්ටු", "News Content": "නීති විරෝධී අයුරින් චන්ද්‍රිකා ග්‍රාහක කොටස් කිහිපයක් සහ ලොකු ලූනූ බීජ මෙරටට ආනයනය කළ පුද්ගලයෙකු කටුනායක ගුවන්තොටුපළේ දී අත්අඩංගුවට ගෙන තිබේ. මෙම පුද්ගලයා අලුයම 04ට බැංගලෝර් හි සිට පැමිණි යු.එල් 174 දරණ ගුවන් යානයෙන් මෙරටට පැමිණ ඇති බව ගුවන්තොටුපල රේගුව සඳහන් කළේය. රේගුවට ලද තොරතුරු මත අදාළ පුද්ගලයා අත්අඩංගුවට ගෙන පරීක්ෂාවට ලක්කර ඇත. එහි දී ඔහුගේ ගමන් මළු තුළ තිබී චන්ද්‍රිකා ග්‍රාහක කොටස් 60 ක් ඇතුළු තවත් උපකරණ 200 ක් රේගු භාරයට ගත් බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය. මීට අමතරව සැකකරු සතුව තිබී ලොකු ලූනූ බීජ කිලෝ ග්‍රැම් 50ක් ද රේගු භාරයට ගෙන ඇත. සැකකරු 43 හැවිරිදි කොළඹ ප්‍රදේශයේ පදිංචිකරුවෙකු බව ශ්‍රී ලංකා රේගුව සඳහන් කළේය. මෙම උපකරණ තොගයේ සහ ලොකු ලූනූ බීජ තොගයේ වටිනාකම රුපියල් ලක්ෂ 04ක් පමණ වන බව රේගු මාධ්‍ය ප්‍රකාශකවරයා පැවසීය‍.", "URL": "https://sinhala.adaderana.lk/news.php?nid=40077", "Category": null, "Parent URL": null}