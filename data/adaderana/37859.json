{"Source": "Adaderana", "Timestamp": "October 2, 2013 01:13 pm", "Headline": "තවත් බාල ඉන්ධන තොගයක් ප්‍රතික්ෂේප කරයි  ", "News Content": "නියමිත පිරිවිතරයන්ට නොගැළපෙන බවට අනාවරණය වු තවත් ඉන්ධන තොගයක් ප්‍රතික්ෂේප කර තිබේ. සිංගප්පුරුවේ පෙට්‍රො චයිනා සමාගම මගින් මෙම ඉන්ධන මෙරටට ගෙන්වා තිබුණි. මෙහි දී ඔක්ටේන් 90 වර්ගයේ පෙට්‍රල් මෙට්‍රික්ටොන් 30,000 ක්, ඔක්ටේන් 95 පෙට්‍රල් මෙට්‍රික්ටොන් 50,000 ක්, ලංකා ඔටෝ ඩිසල් මෙට්‍රික්ටොන් 5000ක් මෙලෙස මෙරටට ගෙන්වා තිබු බව සඳහන් වෙයි. කෙසේ වෙතත් මෙම ඉන්ධන තොග අතරින් ඔක්ටේන් 90 වර්ගයේ පෙට්‍රල් මෙට්‍රික්ටොන් 30,000 සම්බන්ධයෙන් සිදුකළ නියැදි පරීක්ෂණ වල දී එය නියමිත පිරිවිතරයන්ට නොගැලපෙන බවට අනාවරණය වී තිබුණි. ඒ අනුව අදාළ ඉන්ධන තොග අවස්ථා 02 ක දී පරීක්ෂාවට ලක් කර තිබේ. එහි දී අදාළ පරීක්ෂණ වාර්තා 02න්ම අනාවරණය වී ඇත්තේ මෙම පෙට්‍රල් නියමිත ඔක්ටේන් ප්‍රමාණයෙන් නොමැති බවට අනාවරණය වී ඇති බව ඛණිජ තෙල් කර්මාන්ත අමාත්‍යංශය සඳහන් කරයි. පරීක්ෂණ වල දී ආනාවරණය වී ඇත්තේ අදාල පෙට්‍රල් තොගයේ පවතින ඔක්ටේන් අගය 89 ක් බවයි. කෙසේ වෙතත් මෙම ඉන්ධන තොගය වෙනුවට නව ඉන්ධන තොගයක් ලබා දීමට කටයුතු කරන ලෙස සැපයුම් කාර සමාගමට දන්වා ඇති බව ලංකා ඛණිජ තෙල් නීතිගත සංස්ථාව සඳහන් කරයි.", "URL": "https://sinhala.adaderana.lk/news.php?nid=37859", "Category": null, "Parent URL": null}