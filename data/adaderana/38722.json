{"Source": "Adaderana", "Timestamp": "November 10, 2013 09:13 am", "Headline": "වාද්දූවේ හොර ඒජන්සියක් වටලයි - 3ක් දැලේ", "News Content": "වාද්දුව, මැලෑගම ප්‍රදේශයේ නිවසක පවත්වාගෙන ගිය ව්‍යාජ විදේශ රැකියා ආයතනයක් වටලා කාන්තාවක ඇතුළු පුද්ගලයින් තිදෙනෙකු අත්අඩංගුවට ගෙන තිබේ. වාද්දූව පොලීසියට ලද තොරතුරක් මත සිදුකළ වැටලීමකදී සැකකරුවන් අත්අඩංගුවට ගෙන ඇති බව වාර්තා වේ. සැකකරුවන් විසින් ජපානයේ රැකියා ලබාදෙන බවට පවසමින් පුද්ගලයින් 160 දෙනෙකුගෙන් රුපියල් ලක්ෂ 80ක පමණ මුදලක් වංචා කර ඇති බව පොලීසිය සිදුකළ විමර්ශන වලදී අනාවරණය වී ඇත. ඔවුන්ට එරෙහිව වාද්දූව පොලීසිය වෙත පැමිණිලි 33ක් ද ලැබී ඇති බව පොලීසිය පැවසුවේය. අත්අඩංගුවට ගෙන ඇත්තේ එකම පවුලේ පිරිසක් වන අතර ඔවුන් අද දින කළුතර මහේස්ත්‍රාත් අධිකරණය වෙත ඉදිරිපත් කිරිමට නියමිතය.", "URL": "https://sinhala.adaderana.lk/news.php?nid=38722", "Category": null, "Parent URL": null}