{"Source": "Adaderana", "Timestamp": "May 4, 2013 12:49 pm", "Headline": "මොණරාගල ගැබිණි මවකගේ මරණය AH1N1 රෝගයෙන් බව හෙළිවෙයි", "News Content": "නව ඉන්ෆ්ලුවෙන්සා AH1N1 රෝගය හේතුවෙන් සිදුවූ මරණයක් මොණරාගල දිස්ත්‍රික්කයෙන් වාර්තා වී තිබේ. මොණරාගල, බිබිල රෝහලට ඇතුළත් කළ ගැබිණි කාන්තාවක් පසුගියදා මියගොස් තිබුණි. එම මරණ පරික්ෂණ වාර්තාවට අනුව අදාළ කාන්තාවට නව ඉන්ෆ්ලුවෙන්සා A H1N1 රෝගය වැලදී ඇති බව අනාවරණය වි ඇත. කෙසේ වෙතත් නව ඉන්ෆ්ලුවෙන්සා A H1N1 රෝගය වැළදුණු වෙනත් රෝගියෙකු මොණරාගල දිස්ත්‍රික්කයේ කිසිදු ප්‍රදේශයකින් වාර්තා වී නොමැති බව සෞඛ්‍ය අංශ සඳහන් කළේය. මේ අතර මේවන විට නව ඉන්ෆ්ලුවෙන්සා A H1N1 රෝගය වැළදුණු කාන්තාවන් 10 දෙනෙකු කොළඹ කාසල් වීදියේ කාන්තා රෝහලෙන් වාර්තා වී තිබේ. ඉන් කාන්තාවන් දෙදෙනෙකු ජීවිතක්ෂයට පත්ව ඇති බව වාර්තා වේ. මේ අතර මොණරාගල ප්‍රදේශයෙන් වාර්තා වූ මෙම මරණය නව ඉන්ෆ්ලුවෙන්සා A H1N1 රෝගය පිට පළාතකින් වාර්තා වූ ප්‍රථම අවස්ථාව ලෙස සැලකෙයි. දැනට වාර්තා වී ඇති නව ඉන්ෆ්ලුවෙන්සා A H1N1 රෝගය සම්බන්ධයෙන් අද දෙරණ සෞඛ්‍ය අමාත්‍යංශයෙන් විමසිමක් කළේය . අදාළ රෝගය වැළදුණු බව කියන ගැබිණි කාන්තාවගේ රුධිර සාම්පල පරීක්ෂණ කටයුතු සදහා වෛද්‍ය පරීක්ෂණ ආයතනයට යොමු කර ඇති බව එහි ප්‍රකාශකයෙකු පැවසීය. මේ අතර නව ඉන්ෆුවෙන්සා AH1NI රෝග ලක්ෂණ පවතින ගැබිණි මව්වරුන් වහාම වෛද්‍ය ප්‍රතිකාර සඳහා යොමුවිය යුතු බව සෞඛ්‍ය අමාත්‍යංශය දැනුම්දෙයි. ගැබිණි මව්වරුන් දරු ප්‍රසූතියට ආසන්න වන විට ඔවුන්ගේ ප්‍රතිශක්තීකරණය අඩුවන බැවින් මෙම වෛරසය සිරුරට ඇතුළුවීමෙන් බරපතළ සංකූලතා ඇති විය හැකි බව අමාත්‍යංශය පවසයි. කැස්ස, උණ, හිසරදය, ඇඟපත වේදනාව වැනි රෝග ලක්ෂණ ඇත්නම් එය බොහෝ විට නව ඉන්ෆුවෙන්සා AH1NI රෝගය විය හැකි බව සෞඛ්‍ය අමාත්‍යංශය කියයි. ශ්වසන පද්ධතිය ඔස්සේ ක්‍රියාත්මක වන මෙම රෝගය ඉක්මනින් ව්‍යාප්ත විය හැකි අතර ගැබිණි මව්වරුන්ට අමතරව කුඩා දරුවන්, නිදන්ගත රෝගවලින් පෙළෙන පුද්ගලයින් සහ අවුරුදු 60 ඉක්මවූ වැඩිහිටියන් අවදානම් සහිත කණ්ඩායම් ලෙස හඳුනාගෙන තිබේ.", "URL": "https://sinhala.adaderana.lk/news.php?nid=33802", "Category": null, "Parent URL": null}