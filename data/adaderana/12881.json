{"Source": "Adaderana", "Timestamp": "December 16, 2010 07:14 am", "Headline": "කැලණියේ සිසු-සිසුවියන් පිරිසකට 8.30 න් පසු සරසවිය තහනම්", "News Content": "කැලණිය විශ්ව විද්‍යාලයේ නේවාසිකාගාර වලට බලහත්කාරයෙන් ඇතුළු වී සිටින දෙවෙනි හා තෙවෙනි වසරවල සිසුවියන් අද(16) පෙරවරු 8.30 ට පෙරාතුව විශ්ව විද්‍යාල භූමියෙන් වහා පිටවිය යුතු බව කැලණිය විශ්ව විද්‍යාලයේ උපකුලපති මහාචාර්ය සරත් අමුණුගම මහතා පවසයි. පෙ.ව 8.30 න් පසු විශ්ව විද්‍යාල භූමිය මොවුන්ට තහනම් ප්‍රදේශයක් ලෙස නම් කර ඇතැයිද හෙතෙම අද දෙරණට කියා සිටියේය. අද(16)දින විශ්ව විද්‍යාලයේ දෙවෙනි හා තෙවෙනි වසර වල සිසු සිසුවියන්ට අධ්‍යයන කටයුතු ආරම්භ කිරීමට නියමිතව තිබූ බවත්,එබැවින් ඊයේ රාත්‍රීයේම නේවාසිකාගාර හිමිකමක් නැති සිසුවියන් පිරිසක් බලහත්කාරයෙන් නේවාසිකාගාර වලට ඇතුළු වී රැඳී සිටින බවත් උපකුලපතිවරයා පෙන්වාදෙයි. කෙසේ වෙතත් උද්ගතව ඇති මෙම තත්ත්වය හේතුවෙන් අද දින ආරම්භ කිරීමට නියමිතව තිබූ දෙවෙනි හා තෙවෙනි වසර වල අධ්‍යයන කටයුතු දින නියමයක් නොමැතිව කල්දමා ඇති බව උපකුලපති මහාචාර්ය සරත් අමුණුගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12881", "Category": null, "Parent URL": null}