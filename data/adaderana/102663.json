{"Source": "Adaderana", "Timestamp": "January 19, 2019 05:15 pm", "Headline": "මත්ද්‍රව්‍ය ජාවාරම් මැඩලීමට පිලිපීයේ විශේෂඥ කණ්ඩායමක් ලඟදීම දිවයිනට", "News Content": "ශ්‍රී ලංකාවේ නීති විරෝධි මත්ද්‍රව්‍ය ජාවාරම මැඩලීමට පිලිපීන රජයේ සහය පළ කර තිබේ. එහිදි ලබාදිය හැකි තාක්ෂණික උපදේශන සේවාවන් පිළිබඳ සොයා බැලීමට පිලිපීන විශේෂඥ කණ්ඩායමක් ළගදීම දිවයිනට පැමිණීමට නියමිතය. ජනාධිපති මෛත්‍රීපාල සිරිසේන මහතාගේ පිලිපීන රාජ්‍ය සංචාරයෙන් ශ්‍රී ලංකාවට හිමි වූ තවත් සුවිශේෂ ප්‍රතිලාභයක් ලෙස මෙම සහය පළ වී තිබේ. සිය රාජ්‍ය සංචාරයේ අවසන් දිනය වන අද (19) පෙරවරුවේ පිලීපීන පොලිස් මූලස්ථානය වෙත ගිය ජනාධිපතිවරයා එහි මත්ද්‍රව්‍ය නාශක කාර්යාංශයේ නිරික්ෂණ චාරිකාවකට එක් විය. එහිදී ජනාධිපතිවරයා පිළිගනු ලැබූවේ පිලිපීන ජාතික පොලිස් සේවාවේ ප්‍රධානි Oscar D Albayalde මහතා සහ අන්තරායකර ඖෂධ පාලක මණ්ඩලයේ සභාපති Catalino S cuy යන මහත්වරුන් විසිනි. පිලිපීන රජය විසින් ගෙන යනු ලබන නිතී විරෝධී මත්ද්‍රව්‍ය වැටලීම්වලට අදාළ ප්‍රදර්ශනයක් නැරඹීමට ද ජනාධිපතිවරයා මෙහිදී එක්විය. අනතුරුව පොලිස් ප්‍රධානී ඇතුළු මත්ද්‍රව්‍ය නාශක කාර්යාංශයේ ජ්‍යෙෂ්ඨ නිලධාරින් සමඟ පැවති හමුවේ දී ජනාධිපතිවරයා සඳහන් කළේ නීති විරොධි මත්ද්‍රව්‍ය ජාවාරමට එරෙහි විවෘත සටනක් මේ වන විට තම නායකත්වයෙන් ශ්‍රී ලංකාව තුළ ක්‍රියාවට නංවා තිබෙන බවයි. භූගෝලීය පිහිටීම අනුව නිතීවිරෝධි මත්ද්‍රව්‍ය ජාවාරම්කරුවන්ට ශ්‍රී ලංකාව සුවිශේෂී හුවමාරු මධ්‍යස්ථානයක් වී ඇතැයි මෙහිදී සඳහන් කළ ජනාධිපතිවරයා නීති විරෝධී මත්ද්‍රව්‍ය ශ්‍රී ලංකාවට ගෙන එම වැළැක්වීම වෙනුවෙන් සියලූ මිත්‍ර රටවල සහය අපේක්ෂා කරන බව ද පැවසීය. නීතිවිරෝධි මත්ද්‍රව්‍ය ජාවාරම මැඩලීමට පිලිපීන ජනාධිපති රොඩ්රිගේ දුතෙර්තේ මහතා ගෙන යන ප්‍රබල සටන මෙහිදී ඇගැයීමට ලක් කළ ජනාධිපතිවරයා කියා සිටියේ තම පිලිපීන රාජ්‍ය සංචාරය සිදු වූයේ ද එතුමාගේ එම සේවාවට සිදුකරන ගෞරවයක් ලෙස බවයි. මත්ද්‍රව්‍ය ජාවාරම ලෝකයේ බොහෝ රටවලට ප්‍රබල අභියෝගයක් වුව ද ඒ සඳහා නිසි පියවර නොගන්නේ ඇතැම් දේශපාලනඥයන් ද ඊට සම්බන්ධවීම හේතුවෙන් බව පෙන්වා දුන් ජනාධිපතිවරයා එය මත්ද්‍රව්‍ය මර්ධන වැඩපිළිවෙළේ දී පවතින විශාල ගැටලූවක් බව කියා සිටියේය. ශ්‍රී ලංකාවේ නිතිවිරෝධි මත්ද්‍රව්‍ය වැටලීම්වලට අදාළ ව ගෙන යන වැඩපිළිවෙළ ද මෙහිදි විස්තර කළ ජනාධිපතිවරයා එම වැටලීම්වල දී මත්ද්‍රව්‍ය නාශක කාර්යාංශයේ නිලධාරින්ගේ මෙන්ම පොලිස් නිලධාරින්ගේ ජීවිත අහිමිවීම් පවා සිදුව ඇති බව පැවසීය. එමෙන් ම ජනාධිපතිවරයා සඳහන් කළේ නිති විරෝධි මත්ද්‍රව්‍ය ජාවාරමට එරෙහි සටන තමා ආරම්භ කළේ මීට වසර 45 කට පෙර රාජ්‍ය සේවකයෙකු ලෙස කටයුතු කරන අවිධියේ සිට බවයි. පාර්ලිමේන්තු මන්ත්‍රීවරයකු ලෙස, නියෝජ්‍ය අමාත්‍යවරයකු ලෙස මෙන්ම අමාත්‍යවරයෙකු ලෙසත් ඒ සදහා දියත් කළ පුළුල් වැඩපිළිවෙළ වෙනුවෙන් ලෝක සෞඛ්‍ය සංවිධානය පවා ජාත්‍යන්තර සම්මානයක් තමා වෙත පිරිනමා ඇගැයීමට ලක් කල අයුරු ජනාධිපතිවරයා සිහිපත් කළේය. අද දවසේ ද ජනාධිපතිවරයා වශයෙන් ශ්‍රී ලංකාවේ නීතිවිරෝධි මත්ද්‍රව්‍ය අභියෝගය ජය ගැනීමට ප්‍රබල සටනක නිරතව සිටින බව පෙන්වා දුන් ජනාධිපතිවරයා ඒ වෙනුවෙන් මෙම වසරේදී ද වැදගත් තීන්දු තීරණ රැසකට එළැඹෙන බව සඳහන් කළේය. පිලීපනයේ නීතිවිරෝධි මත්ද්‍රව්‍ය ජාවාරම මැඩලීම වෙනුවෙන් එම පොලිස් නිලධාරින් ඉටුකරන සුවිශේෂී සේවාව ද මෙහිදී ජනාධිපතිතුමාගේ ඇගැයීමට ලක් විය. ශ්‍රී ලංකා මත්ද්‍රව්‍ය වැටලීම් කාර්යාංශයේ නියෝජ්‍ය පොලිස්පති සජීව මැදවත්ත මහතා ද මෙම අවස්ථාවට එක්ව සිටියේ ය.", "URL": "https://sinhala.adaderana.lk/news.php?nid=102663", "Category": null, "Parent URL": null}