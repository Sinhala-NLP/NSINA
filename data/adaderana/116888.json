{"Source": "Adaderana", "Timestamp": "August 19, 2019 09:59 am", "Headline": "ගවයින්ගෙන් ප්‍රවේශම් වෙන්නැයි සංචාරකයින්ට අනතුරු ඇඟවෙයි", "News Content": "ගවයින්ගෙන් ප්‍රවේශම් වන ලෙසට ජර්මානු බලධාරීන් සංචාරකයින්ට අනතුරු අඟවා තිබේ. ඔවුන්ට මෙම අනතුරු ඇඟවීම කිරීමට සිදුව ඇත්තේ සෙල්ෆි සහ ජංගම දුරකතන ආධාරයෙන් ඡායාරූප ගැනීමේ ප්‍රවණතාව ඉහළ යාම සැළකිල්ලට ගනිමින්. ජර්මනියේ ඇල්ප්ස් කඳුකරය වෙත ඇදී එන සංචාරකයින්ට බලධාරීන් අනතුරු අඟවා තිබේ. ඔවුන් අවවාදාත්මක ස්වරූපයෙන් පවසන්නේ එය සුරතල් සතුන් වාසය කරන සත්වෝද්‍යානයක් නොවන බවයි. සෙල්ෆි සහ ජංගම දුරකතන ආධාරයෙන් ඡායාරූප ගැනීමේ ප්‍රවණතාව ඉහළ යාම සැළකිල්ලට ගෙන බලධාරීන් ඇල්ප්ස් කඳුකරය වෙත ඇදී එන සංචාරකයින්ට අනතුරු අඟවා තිබුණි. ඒ හේතුවෙන් කඳුකර භූමියේ වාසය කරන සතුන්ට සංචාරකයින්ගේ වැඩි අවධානයක් යොමුවන බව ඉන් ගවයින් වැනි සතුන් කෝප ගැන්වෙන බවත් ඔවුන් පෙන්වා දී තිබේ. එම සතුන්ගේ හැසිරීම ආක්‍රමණශීලි සහ භයානක විය හැකි බවත් ඔවුන් ප්‍රකාශ කළේය. මේ අතර සංචාරකයින්ට අන්තරාය පිළිබඳව දැනුම් දීම සඳහා කඳුකර භූමියේ අවවාදාත්මක පුවරු සවි කිරීමටත් බලධාරීන් පියවර ගෙන තිබේ. කඳු නගින්නන් දැනුවත් කිරීමට අවශ්‍ය ක්‍රියාමාර්ග ගන්නා ලෙස ගව හිමියන්ට උපදෙස් ලබාදීමටත් පියවර ගෙන ඇති බව වාර්තා වෙයි. එමෙන්ම කෝපයට පත්වන ගවයින් සිදුකරන දේපළ හානි සඳහා වගකීම් රක්ෂණයක් ලබාගන්නා ලෙස ජනතාව දැනුවත් කර ඇති බව සඳහන් වෙයි. සුන්දර කඳුකර තණබිම් වෙත පැමිණෙන සංචාරකයින් වෙත චර්යාධර්ම පද්ධතියක් හඳුන්වා දීමට පියවර ගත් පළමු රට ඔස්ට්‍රියාවයි. ගවයින්ගේ ප්‍රහාරයට ලක්ව මියගිය ජර්මානු සංචාරකයෙකුගේ මරණයට ප්‍රතිචාර දක්වමින් ඔවුන් එය හඳුන්වා දුන්නේය. 2014 වර්ෂයේදී සිදු වූ එම සිදුවීම එවක එරට දැඩිව කතාබහට ලක්වූ මාතෘකාවක් බවට පත්විය. මේ වසර මුලදී ඒ වෙනුවෙන් වින්දිතයාගේ පවුලට වන්දි මුදලක් ගෙවන ලෙස ඔස්ට්‍රියානු අධිකරණයක් ගව හිමියාට නියෝග කළේය.", "URL": "https://sinhala.adaderana.lk/news.php?nid=116888", "Category": null, "Parent URL": null}