{"Source": "Adaderana", "Timestamp": "July 1, 2014 02:12 pm", "Headline": "අලුත්ගම - බේරුවල සිද්ධියෙන් වුණේ ජාත්‍යන්තර වශයෙන් සිංහල බෞද්ධයින්ගේ නම නැතිවීමයි", "News Content": "කේ.පී ආරක්ෂා කරන මිනිස්සු තමාට දේශද්‍රෝහියා යැයි කිව්වාට කමක් නැති බවත් තමන් පෙනී සිටින්නේ මාධ්‍ය‍වේදීන් ආරක්ෂා කිරීමට බවත් විපක්ෂනායක රනිල් වික්‍රමසිංහ මහතා පවසයි. ප්‍රශ්නය ඇත්තේ කේ.පී ආරක්ෂා කරනවාද මාධ්‍යවේදීන් ආරක්ෂා කරනවාද යන්න බව පෙන්වාදෙන විපක්ෂනායකවරයා මාධ්‍යවේදීන් වෙනුවෙන් පෙනී සිට බැණුම් ඇසුවාට තමාට ගැටලුවක් නැතැයි අද (01) පැවැති මාධ්‍ය හමුවකදී කීවේය. අලුත්ගම හා බේරුවල සිද්ධීන් වාර්තා කිරීම මෙන්ම මාධ්‍යවේදීන් මුහුණ පා ඇති ගැටලු සම්බන්ධයෙන් මාධ්‍ය සංවිධාන කිහිපයක සහභාගිත්වයෙන් සිරිකොත පක්ෂ මූලස්ථානයේදී අද සාකච්ඡාවක් පැවැත්විණ. එම සාකච්ඡාවට මාධ්‍ය ක්‍රියාකාරි කමිටුවේ සාමාජික සමන් වගආරච්චි මහතා ඇතුළු පිරිසක් සහභාගි වී සිටි අතර අනතුරුව පැවැති මාධ්‍ය හමුවේදී රනිල් වික්‍රමසිංහ මහතා අලුත්ගම හා බේරුවල ඇති වූ සිද්ධීන් ද සිහිපත් කරමින් අදහස් පළ කළේය. අලුත්ගම සිද්ධියේදී කැමරා හතරකට පහකට පහරදී ඇති බවත් රාජපක්ෂ රෙජිමය අද මාධ්‍ය නිදහස සම්පූර්ණයෙන් නැති කිරීම අරඹා ඇති බවත් එම සිද්ධිය ගැන පුවත්පත් වාරණයක් දමනු ලැබුවේ ආණ්ඩුවේ පව් වසා ගැනීමට මිස සාමය ආරක්ෂා කිරීමට නොවන බවත් හෙතෙම එහිදී පෙන්වාදුන්නේය. මෙම වාතාවරණය යටතේ මාධ්‍ය සංවිධාන අද තමන් හමුවී සාකච්ඡා කරමින් ඉල්ලා සිටියේ මාධ්‍ය නිදහස වෙනුවෙන් විපක්ෂය ලෙස කළ හැකි කැපවීම කරන ලෙසට යැයිද විපක්ෂනායකවරයා පැවසීය. අලුත්ගම, බේරුවල සිද්ධියෙන් පසු ආණ්ඩුව විසින් මාධ්‍ය ආයතනවලට වාරණ පැනවීමට ක්‍රියාකළ බවත් ඇතැම් ආයතනවලට ඒ ගැන උපදෙස් පත්‍රිකා එවූ බවත් එම උපදෙස් අනූව ක්‍රියාකළේ නැති නම් මාධ්‍ය ආයතනවලට එරෙහිව නඩු දැමීමට මෙන්ම බලපත්‍ර අහෝසි කරන මට්ටමට අවවාද කර ඇති බවත් හෙතෙම කීවේය. සාමාන්‍යයෙන් ආගමික බේද ගැටුම් ඇති වු විට ඒවා සමථයකට පත් කරමින් ප්‍රශ්න වැඩි නොකර පුවත් වාර්තා කිරීමට මාධ්‍යයට යුතුකමක් හා වගකීමක් ඇති බව රනිල් වික්‍රමසිංහ මහතා පැවසුවේය. එසේම රජය පාර්ශවයෙන් ඒ ගැන මාධ්‍ය ආයතන දැනුවත් කළ යුත්තේ “ කරුණාකර ප්‍රශ්නය ගැන වාර්තා කරද්දී සාමය ආරක්ෂා වන අයුරින් වාර්තා කරන්න“ යනුවෙන් බවද ඔහු පෙන්වාදුන්නේය. කෙසේ වෙතත් අලුත්ගම හා බේරුවල සිද්ධිය මාධ්‍යය මගින් ඇවිස්සුවේ නැති බවත් මාධ්‍යයට කියා තිබුණේ “එදා දර්ගා ටවුමට කවුද ආවේ කියලා කියන්න එපා“ යනුවෙන් බවත් විපක්ෂනායකවරයා කියා සිටියේය. එසේම එම සිද්ධියට සම්බන්ධ වුණේ එම පළාතේ සිංහල ජනතාවවත්, ස්වාමින් වහන්සේවත් නොව ආණ්ඩුවේ ආශිර්වාදයෙන් ගිය කොටසක් බවත් විශේෂයෙන් බොදුබල සේනාව ආණ්ඩුවේ සහය ඇතිව එම ප්‍රදේශයට යැවුණු බවත් ඔහු පෙන්වාදුන්නේය. එම අවස්ථාවේදී පොලීසියට අකමැත්තෙන් වුවද බොදුබල සේනාවේ සමුළුවට ඉඩදීමට සිදුවූ බවත් එම සමුළුවේදී අදහස් දැක්වූ ආකාරය පිළිගත නොහැකි බවත් හෙතෙම පැවසීය. එසේම මෙම සිද්ධියත් සමග ආණ්ඩුව මාධ්‍ය ආයතනවලට බොදුබල සේනාවේ ප්‍රවෘත්ති දැමීමට ඉඩ දුන් බවත් කෙසේ හෝ ඉන් සිදුවුයේ ජාත්‍යන්තර වශයෙන් සිංහල බෞද්ධයින්ගේ නම නැති වීම බවත් විපක්ෂනායකවරයා අවධාරණය කළේය. මෙම සිද්ධීන් මාධ්‍යයට නිසි පරිදි වාර්තා කිරීමට ආණ්ඩුව ඉඩනොදුන් බවත් නිල නොලත් වාරණය මීට ප්‍රධාන ප්‍රශ්නය බවත් ඇතැම් මාධ්‍ය ආයතනවලට කතා කළ විට කතෘවරුන් “අපට කියලා තියෙන්නේ අණදීලා තියෙන්නේ“ එම සිද්ධි වාර්තා කරන්න එපා යනුවෙන් කියා සිටි බවද ඔහු පැවසුවේය. ප්‍රාදේශීය මාධ්‍යවේදීන්ට පවා අද පහරදීම් සිදුවන බවත් ඔවුන්ට ද වාරණය පනවා ඇති බවත් ඇතැම් අවස්ථාවල ඔවුන්ගේ පුවත් පවා මාධ්‍ය ආයතන මගින් ප්‍රචාරය කිරීම වළකන තත්ත්වයට ආණ්ඩුව කටයුතු කරමින් සිටින බවත් රනිල් වික්‍රමසිංහ මහතා පෙන්වාදුන්නේය. “අද රාජපක්ෂ රෙජිමය රට විකුණලා නැති වෙන අවස්ථාවේදී වාරණය දාලා තමන්ගේ ප්‍රතිරූපය හදාගන්න“ උත්සාහ කරන බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=44345", "Category": null, "Parent URL": null}