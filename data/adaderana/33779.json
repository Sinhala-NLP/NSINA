{"Source": "Adaderana", "Timestamp": "May 3, 2013 02:50 pm", "Headline": "නූපන් දරුවන් මැරීමට කෝටි 3ක එන්නත් ගෙනා බව කියන පකිස්ථානුවා මාට්ටු", "News Content": "අල කන්ටේනරයක සඟවා උපත් පාලන එන්නත් කුප්පි 30,000ක් ගෙන්වූ බව කියන සිද්ධියේ ප්‍රධාන සැකකරු ලෙස හඳුනාගෙන සිටි 52 හැවිරිදි පකිස්ථානු ජාතිකයා කොටුව දුම්රියපළ ඉදිරිපිට ද අද (03) දහවල් 12.30ට පමණ අත්අඩංගුවට ගෙන තිබේ. උපායක් යොදා අදාළ පුද්ගලයා එම ස්ථානයට ගෙන්වාගෙන රේගු අධීක්ෂණ අංශයේ නිලධාරීන් විසින් අත්අඩංගුවට ගත් බව රේගු අධ්‍යක්ෂ මාලි පියසේන මහතා පවසයි. සැකකරු මේවන විට රේගු අධීක්ෂණ අංශයේ නිලධාරීන්ගේ ප්‍රශ්න කිරීම්වලට ලක්වන බවද හෙතෙම කියයි. පකිස්ථානයේ සිට මෙරට‍ට ගෙන්වූ බව කියන අල කන්ටේනර් 3කින් එක් අල කන්ටේනරයක බෑගයක දමා තිබූ එන්නත් කුප්පි 30,000 පසුගිය 27 වැනිදා සොයාගත් අතර ඒවා ගබ්සා සඳහා යොදා ගන්නා බව අනාවරණය කෙ‍රිණ. ඒවායේ වටිනාකම රුපියල් කෝටි 3ක් පමණ වන බවද ගණන් බලා ඇත.", "URL": "https://sinhala.adaderana.lk/news.php?nid=33779", "Category": null, "Parent URL": null}