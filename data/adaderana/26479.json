{"Source": "Adaderana", "Timestamp": "August 10, 2012 06:39 pm", "Headline": "විදුලි සේවකයෙකුගේ මාසික වැටුප  66,000ක්", "News Content": "ලංකා විදුලි බල මණ්ඩලයේ වෘත්තීය සමිති අද දහවල් සිට ආරම්භ කළ වැඩ වර්ජනය මේ වන විටත් අඛණ්ඩව ක්‍රියාත්මක වෙයි.. සිය ගැටලුවලට බලධාරීන් විසඳුම් ලබාදෙන තුරු මෙම වැඩ වර්ජනය අඛණ්ඩව ක්‍රියාත්මක කරන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානයේ කැඳවුම්කරු රන්ජන් ජයලාල් මහතා සඳහන් ක‍ළේය. මේ අතර මෙම වෘත්තීය සමිති ක්‍රියාමාර්ගය පිළිබඳව විදුලිබල හා බලශක්ති අමාත්‍ය පාඨලී චම්පික රණවක මහතා අද (10) පාර්ලිමේන්තුවේ දී විශේෂ ප්‍රකාශයක් කරන ලදි. ලංකා විදුලිබල මණ්ඩල සේවකයින් සියයට 45ක වැටුප් වැඩිවීමක් ඉල්ලා සිටීම අසාධාරණ බව අමාත්‍යවරයා එහිදි පෙන්වා දුන්නේය. විදුලිබල මණ්ඩල සේවකයින්ට වසරකට වැටුප් ‍12ක් ‍නොව 14ක් ගෙවන බවත් වසර ආරම්භයේදි වෛද්‍ය දීමනාවක් මෙන්ම වසර අවසානයේ ප්‍රසාද දීමනාවක් ද ගෙවන බව ඔහු පැවසුවේය. එසේ ලබන වැටුප සාමාන්‍ය අගයකට ගත් කළ සේවකයෙකුට මසකට රුපියල් 66,000ක් පමණ ගෙවන බවද අමාත්‍යවරයා පෙන්වා දුන්නේය. ‍තවද එම සේවකයින්ට සියයට 25 ක වැටුප් වැඩිවීමක් හා රුපියල් 2500 දීමනාවක් ලබාදීමට යෝජනා කර තිබියදි එය ප්‍රතික්ෂේප කළේ වෘත්තීය සමිති බවත් ඒ අනුව ඔවුන් ඉල්ලා සිටින සියයට 45 ක වැටුප් වැඩිවීම ලබාදිය නොහැකි බවත් අමාත්‍යවරයා පෙන්වා දුන්නේය.", "URL": "https://sinhala.adaderana.lk/news.php?nid=26479", "Category": null, "Parent URL": null}