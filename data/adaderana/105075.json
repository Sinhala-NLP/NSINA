{"Source": "Adaderana", "Timestamp": "February 26, 2019 03:48 pm", "Headline": "ලැව් ගින්නෙන් චිලි කඳුකරය විනාශයි", "News Content": "චිලි රාජ්‍යයේ කඳුකර ප්‍රදේශයක විශාල ලැව් ගින්නක් හටගෙන තිබේ. මේ හේතුවෙන් ප්‍රදේශයේ වෙසෙන ජනතාව වෙත අනතුරු ඇඟවීමේ රතු නිවේදන නිකුත් කිරීමටත් බලධාරීන් පියවර ගෙන තිබුණි. ගින්න පැතිර යන සාන්තියාගෝ අගනුවරට ආසන්න කඳුකර ප්‍රදේශයේ පිහිටා ඇති සත්වෝද්‍යානයක සිටි සත්ත්වයින් ආරක්ෂිතව ඉවත් කිරීමට බලධාරීන්ට හැකිවී තිබුණි. එමෙන්ම සන්තියාගෝ අගනුවරට අයත් ස්ථාන කිහිපයකටද ගින්න පැතිර ගොස් ඇති බවයි විදෙස් වාර්තාවල දැක්වෙයි. ප්‍රදේශය පුරා ගින්න සීඝ්‍රයෙන් පැතිර යමින් පවතින බවද එම වාර්තාවල සඳහන් වෙයි. ඊට රටේ මධ්‍යම සහ දකුණුදිග ප්‍රදේශවල පවතින වියළි කාලගුණික තත්ත්වය හිතකර ලෙස බලපා තිබේ. කෙසේ නමුත් ගින්න හටගැනීමට හේතුව මෙතෙක් අනාවරණවී නැහැ. මේ අතර පසුගිය සති කිහිපයේදී චිලී රාජ්‍යයේ ස්ථාන කිහිපයක හටගත් ලැව්ගිනිවලින් හෙක්ටයාර හැටදහසකට අධික භූමි ප්‍රමාණයක් දැවී විනාශ වී ඇති බවද විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105075", "Category": null, "Parent URL": null}