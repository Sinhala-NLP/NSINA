{"Source": "Adaderana", "Timestamp": "April 4, 2016 10:36 am", "Headline": "අද කළ කතාව හෙට පුවත්පත්වල බලන්නේ බයෙන්-මේ ඇමතිකමත් දැළි පිහියෙන් කිරි කෑමක්", "News Content": "සමහර අවස්ථාවල තමන් කතාවක් කළ විට පහුවදා පුවත්පත් බලනතුරු බියෙන් පසුවන බව පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතා පවසයි.සමහර අවස්ථාවල තමන් කියපු දාට හාත්පසින්ම වෙනස් දේ පුවත්පත්වල පළවන බව අමාත්‍යවරයා කියා සිටියේ අද(04)දැළි පිහියෙන් කිරි කෑම -02,නූතන මාධ්‍යාවේදියා හමුවේ පවත්නා අභියෝග'යන මැයෙන් අදදෙරණ සංවිධානය කළ මාධ්‍ය කතිකාවට එක්වෙමිනි.මාධ්‍යවේදීන් පුහුණු කිරීම සඳහා පුහුණු ආයතනයක් ස්ථාපිත කිරීමේ වැදගත්කම පිළිබඳ අදහස් දක්වමින් තමන් එවන් ආයතනයක් ස්ථාපිත කිරීම සඳහා චීනයෙන් ආධාර ඉල්ලා සිටි බවත්, ඒ සඳහා ඔවුන් කැමැත්ත පළ කළ බවත්, ඉදිරියේදී සිදුවන අග්‍රමාත්‍ය රනිල් වික්‍රමසිංහ මහතාගේ චීන සංචාරය තුළදීද මේ ගැන අවධානය යොමුකරන ලෙස තමන් ඉල්ලා සිටි බවත් අමාත්‍යවරයා මෙහිදී සඳහන් කළේය.අද දෙරණ විසින් මාධ්‍ය ජාලයක් ලෙස ජනතා විශ්වාසය දිනා ගනිමින් නාලිකාවේ කීර්තිය රැකගනිමින් 10 වන සංවත්සරය සැමරීම පිළිබඳ තම සුභාශිංසන පළකරන බවත්,මෙවන් මාධ්‍ය කතිකාවක් ආරම්භ කිරීම සම්බන්ධයෙන් තම කෘතඥතාව පළකරන බවත් ඔහු මෙහිදී පෙන්වා දුන්නේය.නූතන යුගයේ දෛනික ජන ජීවිතය හා ජනමාධ්‍යයත් අතර සමීප සබඳතාවක් පවත්නා බවත්,ජනමාධ්‍යයෙන් තොරව කිසිවක් කර කියා ගත නොහැකි තරමට ජන ජීවිත සංකීර්ණ වී ඇති බවත් කරුණාතිලක මහතා කියා සිටියේය.ලෝකයේ ජනමාධ්‍යවේදීන් වර්ග 3ක් සිටින බව ජූලියස් ෆූචික් නම් ශ්‍රේෂ්ඨ මාධ්‍යවේදියා පවසා ඇති බව සිහිපත් කළ ජනමාධ්‍ය අමාත්‍යවරයා පළමු පිරිස ජනතාව ආපස්සට ගෙන යන බවත්,දෙවන පිරිස ජනතාව එක තැන රඳවා ගන්නා පිරිස බවත්,තෙවන පිරිස ජනතාව ඉදිරියට ගෙන යන පිරිස බවත් පෙන්වා දුන්නේය.මේ රටේ මෙම කාණ්ඩ ත්‍රිත්වයටම අයත් මාධ්‍යවේදීන් සිටින නමුත් අප වඩාත් අරමුණු කොට ගත යුත්තේ ජනතාව ඉදිරියට ගෙන යන මාධ්‍යවේදීන් බිහිකිරීමට බව ඔහු සඳහන් කළේය.පාසල් දරුවන්ගේ සෞඛ්‍ය ගැටළු ගැන කතා කරමින් ඔවුන් දැනුවත් කොට ව්‍යසනයෙන් මුදවාගැනීම මාධ්‍යයේ වගකීමක් වන අතරම වෙළෙඳ දැන්වීම් හරහා සෞඛ්‍යයට අහිතකර දැන්වීම් පළකරන්නට සිදුවීමද මාධ්‍ය ආයතන මුහුණදෙන ප්‍රශ්නයක් බව අමාත්‍යවරයා අවධාරණය කළේය.මිත්‍යා දෘෂ්ටික අදහස් ව්‍යාප්ත කරලීම බුදුන් වහන්සේ පවා ප්‍රතික්ෂේප කළ කාරණයක් වුවද, අද දවසේ ඇතැම් ජනමාධ්‍ය එකී මිත්‍යාවන්ම වපුරන අයුරු දැකගත හැකි බවද,එකී වෙළඳ දැන්වීම් මගින් ලාබ උපයන අයුරු දැකගත හැකි බවද ඔහු සඳහන් කළේය.ජනමාධ්‍යවේදීන් මේ යුගයේ පවත්නා අභියෝග හමුවේ ක්‍රියා කිරීම දැළි පිහියෙන් කිරි කෑමක් වන්නා සේම මේ යුගයේ ජනමාධ්‍ය අමාත්‍ය ධූරය දැරීමද දැලි පිහියෙන් කිරි කෑමක් බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=58919", "Category": null, "Parent URL": null}