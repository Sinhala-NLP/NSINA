{"Source": "Adaderana", "Timestamp": "July 18, 2019 11:39 am", "Headline": "ගෝඨාගේ චෝදනා පත්‍රයේ කුමන්ත්‍රණ දෙකක්-ජනාධිපති නීතිඥ අලි සබ්රි අධිකරණයට කරුණු දක්වයි", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් පිරිසකට එරෙහිව කොළඹ ස්ථිර ත්‍රිපුද්ගල මහාධිකරණය හමුවේ ගොනුකර තිබෙන නඩුවේ චෝදනා සංශෝධනය කළ යුතු තත්ත්වයක පවතින්නේ නම් ඒවා සංශෝධනය කිරීම සුදුසු බව ශ්‍රේෂ්ඨාධිකරණය අද නීතිපතිවරයාට පෙන්වා දුන්නේය. එම නඩුවේ චෝදනා ගොනු කර ඇති ආකාරය නීතිවිරෝධී බව සඳහන් කරමින් සහ අදාළ නඩුව විභාග කිරීමට ත්‍රිපුද්ගල ස්ථිර මහාධිකරණයට බලයක් නොමැති බව සඳහන් කරමින් තමන් විසින් ඉදිරිපත් කළ මූලික විරෝධතා ප්‍රතික්ෂේප කිරීමට එරෙහිව ගෝඨාභය රාජපක්ෂ මහතා ඉදිරිපත් කළ විශේෂ අභියාචනා අද ශ්‍රේෂ්ඨාධිකරණය හමුවේ කැඳවනු ලැබුවේය. එම අභියාචනා පෙත්සම් සිසිර ද ආබෘ, ප්‍රියන්ත ජයවර්ධන, ප්‍රසන්න ජයවර්ධන, විජිත් මළල්ගොඩ සහ එල්.ටී.බී දෙහිදෙණිය යන මහත්වරුන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබුවේය. මෙහිදී ගෝඨාභය රාජපක්ෂ මහතා වෙනුවෙන් පෙනී සිටි ජනාධිපති නීතිඥ අලි සබ්රි මහතා අධිකරණය කරණා ත්‍රිපුද්ගල මහාධිකරණය හමුවේ ගොනු කර ඇති චෝදනා පත්‍රය තුළ කුමන්ත්‍රණ චෝදනා දෙකක් අන්තර්ගත කර තිබෙන බව සඳහන් කළ අතර එය නීතිවිරෝධී තත්ත්වයක් බව පෙන්වා දුන්නේය. එහිදී විනිසුරු සිසිර ද ආබෲ මහතා විවෘත අධිකරණයේ නීතිපතිවරයා වෙනුවෙන් පෙනී සිටි රජයේ අතිරේක සොලිස්ටර් ජනරාල් ප්‍රියන්ත නාවාන මහතාට පෙන්වා දුන්නේ ත්‍රිපුද්ගල මහාධිකරණය හමුවේ ගොනුකර තිබෙන නඩුවේ චෝදනා සංශෝධනය කළ යුතු තත්වයක පවතින්නේ නම් ඒවා සංශෝධනය කිරීමේ වරදක් නොමැති බවයි. අපරාධ නඩුවක විත්තිකරුවෙකුට තමන්ට එල්ල වී තිබෙන චෝදනාව කුමක්ද යන්න පිළිබඳව නිරවුල් අවබෝධයක් තිබිය යුතු බව පෙන්වා දුන් විනිසුරු ආබෘ මහතා එසේ නොවන්නේ නම් එය ගැටළු සහගත බව කියා සිටියේය. කෙසේ වෙතත් අදාළ පෙත්සම සලකා බැලීම සඳහා සැප්තැම්බර් මස 09 වනදා කැඳවීමට නියම කළ පංච පුද්ගල ශ්‍රේෂ්ඨාධිකරණ විනිසුරු මඩුල්ල එදින මීට අදාළව කරුණු දක්වන මෙන් ද දෙපාර්ශවයේ නීතිඥවරුන්ට නියම කළේය. හිටපු ආරක්ෂක ලේකම් ගෝඨාභය රාජපක්ෂ මහතා ශ්‍රේෂ්ඨාධිකරණය වෙත ඉදිරිපත් කළ අභියාචනා පෙත්සම්වලින් සඳහන් කර සිටින්නේ තමන්ට එරෙහිව ගොනුකර තිබෙන නඩුවේ චෝදනා ගොනු කර ඇති ආකාරය නීතිවිරෝධී බවටත් එම නඩුව විභාග කිරීමට ත්‍රිපුද්ගල ස්ථිර මහාධිකරණයට බලයක් නොමැති බවටත් තම නීතිඥවරු ඉදිරිපත් කළ මූලික විරෝධතා එම අධිකරණය මගින් ප්‍රතික්ෂේප කළ බවයි. එලෙස සිය මූලික විරෝධතා ප්‍රතික්ෂේප කිරීමට ත්‍රිපුද්ගල මහාධිකරණය ගත් තීරණය නීති විරෝධී බවට තීන්දුවක් ලබාදෙන මෙන් ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා ශ්‍රේෂ්ඨාධිකරණයෙන් ඉල්ලා තිබේ. හම්බන්තොට ඩී. ඒ .රාජපක්ෂ අනුස්මරණ කෞතුකාගාරය ඉදි කිරීමේ දී රුපියල් මිලියන තිස් 33.9 ක රජයේ මුදල් සාවද්‍ය පරිහරණය කළේ යැයි චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් පිරිසකට එරෙහිව කොළඹ ස්ථිර ත්‍රිපුද්ගල මහාධිකරණය හමුවේ ගොනුකර ඇත.", "URL": "https://sinhala.adaderana.lk/news.php?nid=114416", "Category": null, "Parent URL": null}