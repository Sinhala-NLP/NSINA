{"Source": "Adaderana", "Timestamp": "February 26, 2011 01:04 pm", "Headline": "මැතිවරණ පෝස්ටර් ඇලවූ බස් රථ පොලිසිය භාරයට", "News Content": "පළාත් පාලන මැතිවරණයට අදාළ පෝස්ටර් ප්‍රදර්ශනය කර ඇති පොදු ප්‍රවාහන සේවා බස් රථ පොලිසිය භාරයට ගැනීමට කටයුතු කරන බව පොලිස් මැතිවරණ මහලේකම් කාර්යාලය පවසයි. එවැනි පෝස්ටර් ප්‍රදර්ශනය කර ඇති බස්රථවලට මේ වන විට එම පෝස්ටර් ඉවත් කරගන්නා ලෙස දැනුම් දී ඇති බව එම කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා ප්‍රකාශ කළේය. එහෙත් තවදුරටත් මැතිවරණයට අදාළ පෝස්ටර් ප්‍රදර්ශනය කරන බස්රථ තිබෙන බවට පැමිණිලි ලැබී ඇති බව ගාමිණී නවරත්න මහතා සඳහන් කළේය. එම බස්රථ පොලිසිය භාරයට ගෙන බස්රථ හිමිකරුවන්ට එරෙහිව නීතිමය ක්‍රියාමාර්ග ගන්නා බව ගාමිණී නවරත්න මහතා පවසයි. මේ අතර පළාත් පාලන මැතිවරණයට අදාළව පුද්ගලයින් 92 දෙනෙකු අත්අඩංගුවට ගෙන තිබේ. ඔවුන් අධිකරණය හමුවට ඉදිරිපත් කිරීමට කටයුතු කරන බව ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා ප්‍රකාශ කළේය. මේ අතර පළාත් පාලන මැතිවරණයට අදාළව පැමිණිලි 75 ක් පොලිස් මැතිවරණය මහලේකම් කාර්යාලයට වාර්තා වී තිබේ. එම පැමිණිලිවලින් 5 ක් දේශපාලන කණ්ඩායම් අතර ඇතිවූ ආරවුල් බව ගාමිණී නවරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14487", "Category": null, "Parent URL": null}