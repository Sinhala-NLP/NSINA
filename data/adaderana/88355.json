{"Source": "Adaderana", "Timestamp": "May 1, 2018 07:11 pm", "Headline": "ජවිපෙ යාපනේ මැයි රැළියට සුමන්තිරනුත් එක්වෙයි-තවත් මැයි රැළි කීපයක් කොළඹ දී", "News Content": "කම්කරු දින සැමරුම අද(01) දිනයේදී නොපවත්වන ලෙසට රජය දැනුම් දී තිබූ පසුබිමක ජනතා විමුක්ති පෙරමුණ සහ තවත් දේශපාලන පක්ෂ කිහිපයක් මෙන්ම වෘත්තීය සමිති අද මැයි දින සැමරුම් සංවිධාන කර තිබුණි. ජනතා විමුක්ති පෙරමුණ යාපනයේ පවත්වන පළමු මැයි දින සැමරුම මෙය වන අතර පාක්ෂිකයින් සහභාගී වූ පෙළපාලිය පැවැත්වුනේ නල්ලූර්හී සිට යාපනය මහා නගර සභා ක්‍රීඩාංගනය දක්වායි. එම අවස්ථාවට දෙමළ ජාතික සංන්ධානයේ පාර්ලිමේන්තු මන්ත්‍රී එම්.ඒ සුමන්තිරන් මහතා ද එක් වීම විශේෂත්වයක්. අනතුරුව මැයි දින රැළිය යාපනය නගර සභා ක්‍රීඩාංගනයේදී පැවැත් විය. මේ අතර පෙරටුගාමී සමාජවාදී පක්ෂයද අද කොළඹදී මැයි දින පෙළ පාලියක් සහ රැළියක් සංවිධාන කර තිබුණි. මරදාන මාලිගාවත්ත පී.ඩී සිරිසේන ක්‍රීඩංගණය අසළින් පාගමන ආරම්භ වී කොටුව දුම්රිය ස්ථානය අසළට පැමිණ ඔවුන් මැයි දින රැළිය පවත්වනු ලැබීය. එමෙන්ම දෙමළ ජාතික සංධානය අද යාපනය - නෙල්ලිඅඩි මයිකල් ක්‍රීඩාංගණයේදී මැයි දින සැමරුම් සඳහා එක් විය. මේ අතර මැයි දිනය කල් දැමීමට විරෝධය පළකරමින් අද වෘත්තීය සමිති කිහිපයක නියෝජිතයින් අද කොටුව දුම්රියපල ඉදිරිපිට විරෝධතා ව්‍යාපාරයක නිරත විය. මේ අතර ක්‍රිස්තියානි කම්කරු සහෝදරත්වය 60 වන වරට සංවිධාන කළ මැයි දින කම්කරු රැලිය සහ පූජාව මෙවරත් කොල්ලුපිටිය ශාන්ත මයිකල් දේවස්ථානය කේන්ද්‍ර කරගනිමින් පැවැත් විය. මේ අතර සෞඛ්‍ය සේවා වෘත්තීය එකමුතුව සංවිධාන කළ මැයි දින රැස්වීමක් අද කොළඹ ජයවර්ධන කේන්ද්‍රයේදී පැවැත් විය. මේ අවස්ථාවට සෞඛ්‍ය අමාත්‍ය රාජිත සේනාරත්න මහතාද එක්ව සිටියේය.", "URL": "https://sinhala.adaderana.lk/news.php?nid=88355", "Category": null, "Parent URL": null}