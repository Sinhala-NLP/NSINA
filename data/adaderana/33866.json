{"Source": "Adaderana", "Timestamp": "May 7, 2013 08:47 am", "Headline": "ලෙබනන් ගිය කතකගේ සිරුරේ කොටස් පෙට්ටියකින් එවයි", "News Content": "ලෙබනනයේ සිට මෙරටට ගෙන එන ලද කාන්තා මළ සිරුරක කොටස් සම්බන්ධයෙන් මේ වන විටත් විමර්ශන ආරම්භ කර ඇති බව විදේශ සේවා නියුක්ති කාර්යාංශය පවසයි. පෙරේදා දිනයේ දී ලෙබනනයේ සිට මෙරටට ගෙන එන ලද මළ සිරුරු බහාලන පෙට්ටියක් පිළිබඳ සැක සිතූ ගුවන්තොටුපළ බලධාරීන් එය පරික්ෂාවට ලක් කර තිබේ. එහිදී අදාළ පෙට්ටිය තුළ කාන්තා හිසක් සහ දෙඅත් පමණක් තිබු බව වාර්තා වේ. ඒ අනුව අදාළ ශරීර කොටස් පරීක්ෂණ කටයුතු සඳහා මීගමුව රෝහල වෙත භාරදීමට පියවර ගෙන තිබුණි. ඊයේ දිනයේ දී අදාළ ශරීර කොටස් සම්බන්ධයෙන් පරීක්ෂණ සිදුකර ඇති බව වාර්තා වේ. සැකකටයුතු ශරීර කොටස් පිළිබඳ අද දෙරණ විදේශ සේවා නියුක්ති කාර්යාංශයෙන් විමසීමක් කළේය. එහිදී එහි ප්‍රකාශකයෙකු සඳහන් කළේ මීට මාස එකහමාරකට පමණ පෙර ලෙබනනයේ දී මෙම කාන්තාව අතුරුදන්ව ඇති බවට තොරතුරු වාර්තා වී තිබු බවයි. ඉන් අනතුරුව ලෙබනන් බලධාරීන් මේ සම්බන්ධයෙන් විමර්ශන සිදුකර ඇති අතර එහිදී අතුරුදන් වු බව කියු මෙම කාන්තාවගේ හිස සහ දෙඅත් පමණක් ලෙබනන්හි කසල ගොඩක් අසල තිබී සොයාගෙන ඇති බව අදාළ ප්‍රකාශකයා සඳහන් කළේය. එලෙස සොයාගත් හිස සහ දෙඅත් පෙරේදා දිනයේ දී ලෙබනන් බලධාරීන් විසින් මෙරටට එවා ඇති බව ඔහු පැවසුවේය. කෙසේ වෙතත් මෙම අභිරහස් ඝාතනය සම්බන්ධයෙන් විදේශ කටයුතු අමාත්‍යාංශය මගින් ලෙබනන් තානාපති කාර්යාලය හරහා රාජතාන්ත්‍රික මට්ටමින් විමර්ශන කටයුතු ආරම්භ කර ඇති බව ද විදේශ කටයුතු අමාත්‍යාංශයේ අදාළ ප්‍රකාශකයා කීවේය. මෙම ශරීර කොටස් සමඟ කිසිදු සටහනක් ලෙබනන් බලධාරීන් විසින් මෙරටට එවා නොතිබු බව ඔහු සඳහන් කළේය. එහෙත් මෙම කාන්තාව ලෙබනන්හි සේවය කළ ස්ථානයේ කිසිදු ගැටලුවකින් තොරව සේවය කර ඇති බවට පමණක් ලෙබනන් බලධාරීන් මෙරටට දන්වා ඇති බව ද ඔහු පැවසුවේය. පෞද්ගලික ආරවුලක් හේතුවෙන් මෙම කාන්තාව ඝාතනය කරන්නට ඇති බවට සැක කරන බව ලෙබනන් බලධාරීන් සඳහන් කර ඇත. මෙලෙස මියගොස් ඇත්තේ මාරවිල උතුරු තුඩුවාව ප්‍රදේශයේ පදිංචි කාන්තාවක් බව සඳහන්ය. මෙම කාන්තාව අවස්ථා ගණනාවකදී විදේශ රැකියාවලට ගොස් මෙරටට පැමිණ ඇති බව ද වාර්තා වේ.", "URL": "https://sinhala.adaderana.lk/news.php?nid=33866", "Category": null, "Parent URL": null}