{"Source": "Adaderana", "Timestamp": "August 17, 2019 05:28 pm", "Headline": "අමෙරිකාවේ ගුවන් තොටුපලවල් කිහිපයක පරිගණක පද්ධති බිඳ වැටීමක්", "News Content": "පරිගණක පද්ධතියේ බිඳ වැටීමක් හේතුවෙන් අමෙරිකාවේ ප්‍රධාන ගුවන් තොටුපොළවල් කිහිපයකම මගීන් දැඩි දුෂ්කරතාවට පත්ව ඇත. ඒ හේතුවෙන් ඔවුන්ට දිගු වේලාවක් ගුවන් තොටුපළේ රැඳීමටත් සිදුවුණි. අමෙරිකාවේ ලොස් ඇන්ජලීස් සහ නිව්යෝර්ක් ඇතුළුව ප්‍රධාන ගුවන් තොටුපොළවල් කිහිපයක පරිගණක පද්ධතිය බිඳවැටීමෙන් ගුවන් මගීන් දහස් ගණනක් අපහසුතාවයට පත්වී ඇති බව විදෙස් මාධ්‍ය වාර්තා කරයි. එම නිසා පිරික්සුම් ස්ථාන ගණනාවකින් මගීන් පරීක්ෂා ලක්වූ අතර මගීන්ට දිගු වේලාවක් ගුවන් තොටුපළේ රැඳීමට සිදුවුණි. පරිගණක පද්ධතිය බිඳ වැටීමට හේතුව මෙතෙක් අනාවරණය කරගෙන නොමැති බව රේගු හා දේශ සීමා ආරක්ෂක ආයතනය පවසයි. මෙම මෘදුකාංගය මඟින් දිනකට ගුවන් මගීන් සහ කාර්ය මණ්ඩල සාමාජිකයින් 350000 ක් පමණ පිරික්සීමට ලක්කරන බව සඳහන්. මේ අතර ගුවන් සේවා අඩාල වීම හේතුවෙන් ගුවන් මගීන්ට සිදු වූ අපහසුතා දැක්වෙන දසුන් පෙළක් සමාජ මාධ්‍ය ජාල ඔස්සේ ප්‍රසිද්ධියට පත්වී ඇත. මේ හේතුවෙන් ඔවුන්ට පිරික්සුම් ස්ථාන අසළ දිගු පෝලිම්වල රැඳී සිටීමට සිදු වූවා පමණක් නොව ඇතැම් ගුවන් තොටුපළවල් දීර්ඝ ප්‍රමාදවීම් සම්බන්ධයෙන් අනතුරු අඟවා තිබුණි. මේ අතර පැය කිහිපයකට පසුව පරිගණක පද්ධතිය යථා තත්ත්වයට පත් කර ගැනීමට හැකි වූ බව එක්සත් ජනපද රේගු සහ දේශසීමා ආරක්ෂණ ආයතනය නිවේදනයක් නිකුත් කරමින් සඳහන් කළේය.", "URL": "https://sinhala.adaderana.lk/news.php?nid=116783", "Category": null, "Parent URL": null}