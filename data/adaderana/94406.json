{"Source": "Adaderana", "Timestamp": "August 14, 2018 06:39 pm", "Headline": "පුත්තලම් වෙරළ තීරය නැවත දැනුම් දෙන තුරු ජනතාවට තහනම් තැනක් වෙයි", "News Content": "නැවත දැනුම් දෙන තුරු උඩප්පුව සිට තොඩුවාව දක්වා දිවෙන පුත්තලම් වෙරළ තීරය භාවිත කිරීමෙන් වළකින ලෙස සමුද්‍රීය පරිසර ආරක්ෂණ අධිකාරිය ජනතාවට දැනුම් දී තිබේ. එම වෙරළ තීරයේ අපද්‍රව්‍ය තොගයක් ගොඩගැසී ඇති අතර ඉන්දියාවේ රෝහල්වලින් ඉවත් කරන සායනික අපද්‍රව්‍ය මෙලෙස මුහුදු රල ඔස්සේ පාවී පැමිණ ඇතැයි සැක කෙරෙයි. පුත්තලමට ආසන්නයේ පවතින උඩප්පුව සිට තොඩුවාව දක්වා දිවෙන වෙරළ තීරයට මෙලෙස අපද්‍රව්‍ය ගොඩගසා තිබුණේ පසුගිය දහවැනිදා සිටයි. එම වෙරළ තීරයේ කිලෝමීටර් 10ක පමණ දුරට මෙලෙස අපද්‍රව්‍ය රැස්ව තිබේ.‍ සමුද්‍රීය පරිසර ආරක්ෂණ අධිකාරිය ඒ අනුව මේ පිළිබඳ වහාම විමර්ශන ආරම්භ කළ අතර එම අධිකාර්යේ මූලික නිගමනය වී ඇත්තේ ඉන්දියාවේ රොහල්වලින් ඉවත් කරන ලද බවට අනුමාන කරන සායනික අපද්‍රව්‍ය මෙලෙස මුහුදු රළ ඔස්සේ පැමිණ ගොඩ ගැසී ඇති බවයි. එන්නත්, විවිධ සිරප් වර්ග, පෙති වර්ග ඇතුළු විවිධ ඖෂධ හා සායනික ද්‍රව්‍ය ඇතුළත්ව තිබූ භාජන විශාල ප්‍රමාණයක් ඒ අතර වෙයි. සමුද්‍රීය පරිසර ආරක්ෂණ අධිකාරියේ මතය සනාථ කරමින් ‘ඉන්දියා ටුඩේ’ පුවත්පතද වාර්තා කර තිබුණේ කල් ඉකුත්වී ගිය - භාවිතයට නොගත් ඉන්දියාවේ නිෂ්පාදනය කළ ඖෂධ විශාල ප්‍රමාණයක් මේ අතර ඇති බවයි. අදාළ අපද්‍රව්‍ය ඉවත් කිරීමට කඩිනමින් කටයුතු කරන බැවින් නැවත දැනුම්දීමක් සිදුකරන තෙක් එම ප්‍රදේශයේ වෙරළ තීරය භාවිතයෙන් වලකින ලෙස සමුද්‍රීය පරිසර ආරක්ෂණ අධිකාරිය ජනතාවගෙන් ඉල්ලා සිටියි. මීට පෙර 2017 වසරේදීද මේ ආකාරයටම යාපනය වඩමාරච්චි, තොණ්ඩමනාරු ඇතුළු ප්‍රදේශ කිහිපයකට මේ අයුරින් ඉන්දියාවේ නිෂ්පාදනය කළ ඖෂධ සහ සායනික අපද්‍රව්‍ය ගොඩ ගසා තිබුණි.", "URL": "https://sinhala.adaderana.lk/news.php?nid=94406", "Category": null, "Parent URL": null}