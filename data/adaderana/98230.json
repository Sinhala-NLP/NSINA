{"Source": "Adaderana", "Timestamp": "October 25, 2018 09:18 pm", "Headline": "වතු කම්කරුවන්ගේ මූලික වැටුප දහස දක්වා වැඩිකළ යුතුයි", "News Content": "වතු කම්කරුවන්ගේ මූලික වැටුප රුපියල් දහස දක්වා අනිවාර්යයෙන්ම වැඩිකළ යුතු බව ලංකා වතුකම්කරු සංගමයේ නායක පාර්ලිමේන්තු මන්ත්‍රී ආරුමුගන් තොණ්ඩමන් මහතා පවසයි. කෙසේ වෙතත් ශ්‍රී ලංකා වැවිලිකරුවන්ගේ සංගමය සඳහන් කළේ වතුකම්කරුවන්ගේ මූලික වැටුප රුපියල් 600 ක් දක්වා පමණක් ඉහළ නැංවිය හැකි බවයි. වතුකම්කරුවකුට දෛනිකව ගෙවනු ලබන රුපියල් 530 ක මූලික වැටුප රුපියල් 1000 දක්වා වැඩි කරන ලෙස ඉල්ලමින් වතු කම්කරුවන් පිරිසක් ඊයේ(24) කොළඹදී විරෝධතාවක නිරත වුණි. එහිදී විරෝධතාකරුවන් ජනාධිපති ලේකම් කාර්යාලය දෙසට ගමන් කිරීමට උත්සහ කළ අතර එහිදී පොලීසිය විසින් ඔවුන් විසුරුවා හරිනු ලැබුවේය. කෙසේ වෙතත් අද පැවැති මාධ්‍ය හමුවකදී ශ්‍රී ලංකා වැවිලිකරුවන්ගේ සංගමය වතුකම්කරුවන්ගේ එම ඉල්ලීම ප්‍රතික්ෂේප කළේ දෛනික මූලික වැටුප රුපියල් 600 දක්වා ඉහළ නැංවීමට පමණක් එකඟතාව පළ කරමින්ය. මේ අතර වතු කම්කරුවන්ගේ දෛනික වැටුප රුපියල් 1000 දක්වා වැඩිකරන ලෙස වතු සංගම්වලට බලකරමින් දියත් කර ඇති උද්ඝෝෂණ ව්‍යාපාරවලට සහයෝගය දක්වා අද කොටගල නගරයේ සියලුව වෙළඳ සැල් කළු කොඩි ඔසවා වසා දමමින් එහි ව්‍යාපාරිකයින් හර්තාල් ව්‍යාපාරයක නිරත වුණි. එමෙන්ම නොර්වුඩ් නගරයේදී මෙම විරෝධතාවට සහය දක්වමින් වෙලෙඳ සැල්වසා දමමින් හර්තාල් ව්‍යාපාරයක් පවත්වනු ලැබුවේය. මේ අතර වතු කම්කරුවකුගේ දෛනික මුලික ලැටුප රු 1281 දක්වා වැඩි කරන මෙන් ජනාතා විමුක්ති පෙරමුණට අනුබද්ධ සමස්ත ලංකා වතු කම්කරු සංගමය මගින් ජනතා පෙත්සමකට අත්සන් ලබා ගැනීම අද හැටන් නගරයේදී ආරම්භ කළේය.", "URL": "https://sinhala.adaderana.lk/news.php?nid=98230", "Category": null, "Parent URL": null}