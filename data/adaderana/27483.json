{"Source": "Adaderana", "Timestamp": "September 17, 2012 02:22 pm", "Headline": "ශ්‍රී ලංකාව හා ඉන්දියාව අතර සබඳතා පළුදු කිරීම හෙළාදකිනවා", "News Content": "ශ්‍රී ලංකාව හා ඉන්දියාව අතර පවතින දීර්ඝකාලීන සබඳතාවන් බිඳ දැමීමට හෝ පළුදු කිරීමට ගන්නා උත්සාහයන් හෙළාදකින බව එක්සත් ජාතික පක්ෂ නායක රනිල් වික්‍රමසිංහ මහතා පවසයි. පසුගියදා ශ්‍රී ලාංකික වන්දනාකරුවන් පිරිසකට තමිල්නාඩුවේ දී එල්ල වූ ප්‍රහාරය පිළිබඳ නිවේදනයක් නිකුත් කරමින් රනිල් වික්‍රමසිංහ මහතා මේ බව සඳහන් කළේය. මෙවන් අත්දැකීම්වලට ඉන්දියාවේ සිට හෝ තමිල්නාඩුවේ සිට ශ්‍රී ලංකාවට පැමිණෙන කිසිදු අයෙකුට මුහුණදෙන්නට සිදුව නොමැති බව ඔහු පෙන්වාදෙයි. ඉන්දීය හා ශ්‍රී ලංකා ආණ්ඩු අතර දේශපාලන හා ප්‍රතිපත්තිමය නොගැළපීම් තිබුණ ද දෙරටේම සාමාන්‍ය ජනතාවගේ මිත්‍රත්වයට ඒ කිසිවකින් බලපෑම් සිදු නොවිය යුතු බව විපක්ෂ නායකවරයා පවසයි. එමෙන්ම ශ්‍රී ලාංකිකයින් පිරිසකට පසුගියදා මුහුණදීමට සිදුවූ සිද්ධිය පිළිබඳ සොයාබැලීමත් යළි එවැනි සිද්ධියක් ඇති නොවනු පිණිස අවශ්‍ය පියවර ගැනීමත් ඉන්දීය මධ්‍යම ආණ්ඩුවේ වගකීමක් බව රනිල් වික්‍රමසිංහ මහතා පෙන්වාදෙයි. මෙවැනි ගැටලු හා අර්බුද ඇතිවූ විට ඒවා රාජ්‍ය තාන්ත්‍රික හා දූරදර්ශී ලෙස විසඳා ගැනීමට ශ්‍රී ලංකා ආණ්ඩුව ද පියවර ගත යුතු බව විපක්ෂ නායකවරයා සිය නිවේදනයෙන් සඳහන් කරයි.", "URL": "https://sinhala.adaderana.lk/news.php?nid=27483", "Category": null, "Parent URL": null}