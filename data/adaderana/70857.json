{"Source": "Adaderana", "Timestamp": "March 14, 2017 08:34 am", "Headline": "හෙද සංගම් වැඩ වර්ජනය අදත් ක්‍රියාත්මකයි", "News Content": "ඉල්ලීම් අටක් මුල් කරගනිමින් රාජ්‍ය සේවා එක්සත් හෙද සංගමය ක්‍රියාත්මක කර ඇති වැඩ වර්ජනය අද(14) දිනයේත් ක්‍රියාත්මක කර තිබේ. එම සංගමයේ සභාපති පුජ්‍ය මුරුත්තෙට්ටුවේ ආනන්ද හිමි සඳහන් කළේ හෙට පෙරවරු 7 දක්වා අදාළ වර්ජනය ක්‍රියාත්මක කරන බවය. ඊයේ(13) පෙරවරු 7ට ආරම්භ වු මෙම වර්ජනය දිවයිනේ සියලු රෝහල්වල ක්‍රියාත්මක කෙරුණි. කෙසේවෙතත් වර්ජනය අසාර්ථක බව සෞඛ්‍ය හා දේශීය වෛද්‍ය අමාත්‍ය රාජිත සේනාරත්න මහතා සඳහන් කළේය. මේ අතර රජයේ විකිරණ විද්‍යා තාක්ෂණ වේදීන්ගේ සංගමය අද (14) දිනයේ ඌව පළාතේ වැඩ වර්ජනයක් ආරම්භ කිරීමට තීරණය කර තිබේ. වැලිමඩ රෝහලේ රෝහල් අධිකාරීවරයාගේ ක්‍රියාකලාපයට විරෝධය පළ කරමින් මෙම වැඩවර්ජනය ක්‍රියාත්මක කරන බව රජයේ විකිරණ විද්‍ය තාක්ෂණවේදීන්ගේ සංගමයේ මහලේකම් ධර්මකීර්ති ඈපා මහතා සඳහන් කළේය.මේ අතර වව්නියාව දිස්ත්‍රීක් මහජන සෞඛ්‍ය පරීක්ෂකවරුන් ද අද(14) දිනයේ වැඩ වර්ජනයක් ක්‍රියාත්මක කර තිබේ. වව්නියාව සෞඛ්‍ය වෛද්‍ය නිලධාරීවරයා සහ පශු වෛද්‍ය නිලධාරිනියක් සිය රාජකාරී කටයුතුවලට බාධා කිරීම හේතුවෙන් මෙම වර්ජනය ක්‍රියාත්මක කරන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළේය. මෙම ගැටළුවට බලධාරීන් කඩිනමින් විසදුම් ලබානොදුනහොත් දීප ව්‍යාප්ත වැඩ වර්ජනයකට වුව ද සූදානම් බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=70857", "Category": null, "Parent URL": null}