{"Source": "Adaderana", "Timestamp": "July 30, 2016 02:57 pm", "Headline": " පාද යාත‍්‍රාවෙන් සිදුවන්නේ තරබාරුකම අඩුවීමයි", "News Content": "වසර දහයක් මේ රටේ දුෂණයට සම්බන්ධ වු අය අද පාද යාත‍්‍රාවේ යෙදීම තුළින් සිදුවන්නේ ඔවුන්ගේ තරබාරුකම අඩුවීම පමණක් බව වතු යටිතල පහසුකම් සංවර්ධන අමාත්‍ය පී. දිගම්බරම් මහතා පවසයි. හිටපු ජනපති මහින්ද රාජපක්‍ෂ මහතා ඇතුළු ඔහුන් වටා හිටපු දුෂිතයන් පිරිසක් මේ රටේ මහජන දේපල සොරකම් කරමින් නැවත බලය ඉල්ලා පාද යාත‍්‍රාවක් ආරම්භ කර ඇති බව ඒ මහතා පවසයි. අමාත්‍යවරයා මේ බව ප්‍රකාශ කර සිටියේ අද (30) නෝර්වුඩ් ක්‍රීඩාංගණයේ පැවති අඩු අදායම්ලාහී වතුකම්කරුවන් පිරිසකට සෙවිලි තහඩු බෙදා දීමේ උත්සවයකදීය. මෙහිදී වැඩි දුරටත් අදහස් දැක්වු අමාත්‍යවරයා පැවසුවේ හිටපු ජනාධිපති මහින්ද රාජපක්‍ෂ මහතා බලයේ සිටින අවස්ථාවේ වතුකරයේ ජනතාවට නිවාස පනස්දහක් ඉදිකර දෙන බවට සෑම අයවැයකදීම පොරොන්දු වුවත් එය ඉටු නොකළ බවයි. නමුත් වත්මන් රජයේ පාලන කාලය තුළ එම නිවාස පනස් දහස ඉදිකර දීමට කටයුතු කරන බවත්, කවුරු පාද යාත‍්‍රාවේ යෙදුනත් මේ රජය තවත් වසර පහකට වෙනස් කිරීමට මේ රටේ බුද්ධිමත් සිංහල,දමිළ හා මුස්ලිමි ජනතාව කිසිසේත් ඉඩ ලබා නොදෙන බව අමාත්‍යවරයා මෙහිදී පැවසුවේය.", "URL": "https://sinhala.adaderana.lk/news.php?nid=62579", "Category": null, "Parent URL": null}