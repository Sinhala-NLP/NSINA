{"Source": "Adaderana", "Timestamp": "February 15, 2014 10:52 am", "Headline": "වැලිකඩින් පැන 17 වසරක් නිදැල්ලේ හුන් ඝාතකයා අල්ලයි", "News Content": "වැලිකඩ බන්ධනාගාරයෙන් පළාගිය රැඳවියෙකු වසර 17 කට පසු පොළොන්නරුව, පුලස්තිගම ප්‍රදේශයේ දී අත්අඩංගුවට ගෙන තිබේ. අදාළ පුද්ගලයා 1987 වර්ෂයේ මනුෂ්‍ය ඝාතනයක් සම්බන්ධයෙන් පොළොන්නරුව පොලිසිය විසින් අත්අඩංගුවට ගෙන ඇත. සැකකරු අනුරාධපුර අධිකරණයට ඉදිරිපත් කිරීමෙන් අනතුරුව අදාළ ඝාතනය සම්බන්ධයෙන් වරදකරු වු බැවින් 1996 වර්ෂයේ සැප්තැම්බර් 17 වන දින සිට වසර 04ක කාලයක් බන්ධනාගාර ගත කර තිබේ. කෙසේ වෙතත් 1997 වර්ෂයේ ජුලි මස 22 වන දින මොහු බන්ධනාගාරයෙන් පළාගොස් පුලස්තිගම ප්‍රදේශයේ සැඟව සිට ඇත. ඒ අනූව පොළොන්නරුව පොලිසියට ලැබුණු තොරතුරකට අනුව සිදුකළ විමර්ශනයක දී මොහු අත්අඩංගුවට ගෙන තිබේ. සැකකරු 48 හැවිරිදි පුද්ගලයෙකු වන අතර ඔහු අද පොළොන්නරුව අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41141", "Category": null, "Parent URL": null}