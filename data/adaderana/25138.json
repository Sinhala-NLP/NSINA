{"Source": "Adaderana", "Timestamp": "June 18, 2012 06:45 pm", "Headline": "කටුවනදී ඝාතනයට ලක්වූවන්ගේ අවසන් කටයුතු අවසන් ", "News Content": "කටුවන ප්‍රදේශයේ දී ජනතා විමුක්ති පෙරමුණු රැස්වීමකට සහභාගී වෙමින් සිටිය දී වෙඩි ප්‍රහාරයකට ලක්ව මිය ගිය තරුණයා සහ කාන්තාවගේ දේහයන් පිළිබඳ අවසන් කටයුතු අද පස්වරුවේ සිදු කෙරුණි. විශාල පිරිසකගේ සහභාගීත්වයෙන් සාමකාමී ලෙස අවසන් කටයුතු සිදු කෙරුණු බව අද දෙරණ වාර්තාකරු සදහන් කළේය. පසුගිය සිකුරාදා සිදු වූ අදාළ වෙඩි තැබීමෙන් රැස්වීමට පැමිණ සිටි 51 හැවිරිදි තිදරු මවක හා 18 හැවිරිදි තරුණයෙකු ද ඝාතනයට ලක්විය. ඔවුන්ගේ දේහයන් පිළිබඳ අවසන් කටයුතු පැවති අද දිනයේ ප්‍රදේශයේ ආරක්ෂාව සඳහා පොලිසිය සහ හමුදාව යොදවා තිබූ බව අද දෙරණ වාර්තාකරු කියා සිටියේය. දේහයන් පිළිබඳ අවසන් කටයුතු සාමකාමීව පැවැත්විය යුතු බවට වලස්මුල්ල මහේස්ත්‍රාත් අධිකරණය විසින් අද නියෝගයක් ද ලබා දී තිබුණි. මේ අතර සිය පාක්ෂිකයන් දෙදෙනෙකුගේ ඝාතනයට එරෙහිව අද දහවල් කටුවන ප්‍රදේශයේ ජනතා විමුක්ති පෙරමුණ විසින් උද්ඝෝෂණයක් සංවිධානය කර තිබුණි. විශාල පිරිසකගේ සහභාගීත්වයෙන් පැවති මෙම උද්ඝෝෂණයේ දී ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා කියා සිටියේ මෙම ඝාතනය සිදුකළ මැරවරයන් අත්අඩංගුවට ගැනීම වෙනුවට ආණ්ඩුවත්,ආණ්ඩුවේ උපදෙස් ලබන පොලීසියත් එකී ඝාතකයන් ආරක්ෂා කිරීමට කටයුතු කරමින් සිටින බවයි. මේ රටේ දේශපාලන ව්‍යාපාරයකට නිදහසේ රැස්වීමක් පවත්වන්නට හැකියාවක් නැතිනම්,එය ප්‍රජාතන්ත්‍රවාදයට එල්ලවුණු බරපතළ තර්ජනයක් බවත්,මෙම ඝාතනය සිදුකළ ප්‍රධාන මැරවරයා මෙන්ම ඔහුට උපදෙස් ලබාදුන්න දේශපාලඥයාද අත්අඩංගුවට ගත යුතු බව ඔහු සඳහන් කළේය. රටේ නිදහස සහ ප්‍රජාතන්ත්‍රවාදය කෙළෙසීම සඳහා ආණ්ඩුව මැරයන්ට සහ කප්පම්කරුවන්ට උප කොන්ත්‍රාත් ලබා දී ඇති බවට එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා චෝදනා කරයි. රාජ්‍ය අනුග්‍රහය මත ක්‍රියාත්මක වන ත්‍රස්තවාදයක් රට තුළ ආරම්භ වී ඇති බව කෑගල්ල ප්‍රදේශයේ පැවති හමුවක දී සජිත් ප්‍රේමදාස මහතා පෙන්වා දුන්නේය. කෙසේ වෙතත් කටුවන ප්‍රදේශයේ දී ජනතා විමුක්ති පෙරමුණු පාක්ෂිකයන් දෙදෙනෙකු ඝාතනය කිරීම සම්බන්ධයෙන් චෝදනා ලැබ සිටින ප්‍රධාන සැකකරු පිළිබඳ තොරතුරක් ඇත්නම් වහාම තමන්ට දැනුම් දෙන ලෙස පොලිස්පතිවරයා ඉල්ලීමක් කරයි. අද කොළඹ පැවති මාධ්‍ය හමුවක දී පොලිස්පති එන්.කේ ඉලංගකෝන් මහතා කියා සිටියේ අදාළ ඝාතන සම්බන්ධයෙන් පොලිස් කණ්ඩායම් කිහිපයක් පරීක්ෂණ ක්‍රියාත්මක කරන බවයි.", "URL": "https://sinhala.adaderana.lk/news.php?nid=25138", "Category": null, "Parent URL": null}