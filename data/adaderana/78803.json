{"Source": "Adaderana", "Timestamp": "October 17, 2017 07:54 am", "Headline": " වෛද්‍ය සභාව අද රැස්වෙයි", "News Content": "පෞද්ගලික වෛද්‍ය අධ්‍යාපනයේ අවම ප්‍රමිතිය පිළිබඳව එකඟතාවයකට පැමිණීම සඳහා ශ්‍රී ලංකා වෛද්‍ය සභාව අද (17) පස්වරුවේ රැස්වීමට නියමිතව තිබේ. මාලඹේ පෞද්ගලික වෛද්‍ය විද්‍යායලය සම්බන්ධයෙන් උද්ගතව ඇති ගැටළුව හේතුවෙන් පෞද්ගලික වෛද්‍ය අධ්‍යාපනය සඳහා අවම ප්‍රමිතියක් සකස් කිරීමට රජය පියවර ගනු ලැබීය. ඒ අනුව නීතිපති දෙපාර්තමේන්තුව විසින් සකස් කරන ලද පෞද්ගලික වෛද්‍ය අධ්‍යාපනය සඳහා වූ අවම ප්‍රමිතිය ඇතුළත් වාර්තාව ශ්‍රී ලංකා වෛද්‍ය සභාව වෙත බාර දී තිබේ. අදාළ වාර්තාව පිළිබඳව අද දිනයේ රැස්වී සාකච්ඡා කිරීමට නියමිත බව ශ්‍රී ලංකා වෛද්‍ය සභාවේ ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කළේය. සාකච්ඡාවෙන් අනතුරුව ශ්‍රී ලංකා වෛද්‍ය සභාව පැමිණෙන එකඟතාවයන් පිළිබඳව සෞඛ්‍ය අමාත්‍යවවරයා දැනුවත් කිරීමට නියමිතව තිබේ. ඒ අනුව පෞද්ගලික වෛද්‍ය අධ්‍යාපනය සඳහා අවම ප්‍රමිතිය ඇතුළත් ගැසට් නිවේදනය ප්‍රකාශයට පත් කිරීම සිදුවනු ඇති බව වෛද්‍ය ටෙරන්ස් ගාමිණී ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=78803", "Category": null, "Parent URL": null}