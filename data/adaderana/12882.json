{"Source": "Adaderana", "Timestamp": "December 16, 2010 08:07 am", "Headline": "ඇමතිගේ ප්‍රකාශය කෙහෙල් කැනට පෙර හොරා වැට පැන්නා වගෙයි", "News Content": "පෞද්ගලික බස් රථ කර්මාන්තය සම්බන්ධයෙන් ප්‍රවාහන අමාත්‍ය කුමාර වෙල්ගම මහතා සිදුකරන ප්‍රකාශ සම්බන්ධයෙන් දැඩි විරෝධය පළ කරන බව ලංකා පෞද්ගලික බස් රථ හිමියන්ගේ සංගමය පවසයි. පෞද්ගලික බස් රථ කර්මාන්තය වෙනුවෙන් වෙනම අමාත්‍යවරයෙක් පත් කර සිටි‍යදී කුමාර වෙල්ගම අමාත්‍යවරයා ප්‍රකාශ නිකුත් කිරීම ගැටලු සහගත බව එම සංගමයේ සභාපති ගැමුණු විජේරත්න මහතා සඳහන් කළේය. ඔහුට අයිතිය ඇත්තේ ලංගම හා දුම්රිය පමණක් බව ද ගැමුණු විජේරත්න මහතා අවධාරණය කරයි. වෙල්ගම අමාත්‍යවරයා තැතිගැන්වී ඇති බවක් පෙනීයන බවත්, එය කෙහෙල් කැනට පෙර හොරා වැට පැනීම වැනි තත්ත්වයක් එයින් පෙනී යන බවත් හෙතෙම පෙන්වාදෙයි. අමාත්‍යවරයා අදාළ චෝදනාවන් බලහත්කාරයෙන් බාරගෙන සමාජයට නිවැරදි බව පෙන්වීමට උත්සාහ දරන බවට ද විජේරත්න මහතා චෝදනා කරයි. විෂයට අදාළ නොවන අමාත්‍යවරයෙක් සිය විෂය සම්බන්ධව ප්‍රකාශ නිකුත්කිරීම ලංකා පෞද්ගලික බස් හිමියන්ගේ සංගමය සම්පූර්ණයෙන්ම හෙළාදකින බව ද ඔහු අවධාරණය කළේය.", "URL": "https://sinhala.adaderana.lk/news.php?nid=12882", "Category": null, "Parent URL": null}