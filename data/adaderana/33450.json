{"Source": "Adaderana", "Timestamp": "April 21, 2013 05:06 pm", "Headline": "විදුලිබිල වැඩි කළේ කෙසේද? - මහජන උපයෝගිතා කොමිසමට අභියෝගයක්", "News Content": "විදුලි ගාස්තු වැඩි කිරීම සඳහා අනුමැතිය ලබා දුන්නේ කුමන සාක්ෂි හා තොරතුරු පදනම් කර ගනිමින් ද යන්න රටටත් ජනතාවටත් වහා හෙළදරව් කරන ලෙස ට්‍රාන්ස්පේරන්සි ඉන්ටනැෂනල් ශ්‍රී ලංකා ආයතනය මහජන උපයෝගිතා කොමිසමෙන් ඉල්ලීමක් කර තිබේ. මහජන උපයෝගිතා කොමිසම විදුලි ගාස්තු වැඩි කිරීම සඳහා ලබා දුන් තීන්දුව මගින් විදුලි ගාස්තු සංශෝධනය පිළිබඳ මහජනතාවගෙන් ලබාගත් සාක්ෂි පිළිබඳ කිසිදු සැලකිල්ලක් දක්වා නොමැති බව ට්‍රාන්ස්පේරන්සි ඉන්ටනැෂනල් ආයතනය පවසයි. මෙම තත්ත්වය තුළ මහජන උපයෝගිතා කොමිසම විනිවිද භාවයකින් හා වගවීමෙන් තොරව කටයුතු කර ඇති බවට එම ආයතනය චෝදනා කරයි. මහජන උපයෝගිතා කොමිසම සාධාරණව හා අපක්ෂපාතීව කටයුතු කිරීමට ‍මෙන්ම පාරිභෝගික අයිතිවාසිකම් ආරක්ෂා කිරීමට එම කොමිසම ස්ථාපිත කරමින් නිකුත් වූ පනතේ පැහැදිළිව සඳහන්ව ඇති නමුත් විදුලිබල මණ්ඩලය ඉදිරිපත් කළ මිල සූත්‍රයේ සුළු වෙනසක් පමණක් සිදුකර අනුමැතිය ලබාදීම මගින් එම පනතේ වගන්ති අනුව කොමිසම කටයුතු කර නොමැති බව ට්‍රාන්ස්පේරන්සි ඉන්ටනැෂනල් ආයතනය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=33450", "Category": null, "Parent URL": null}