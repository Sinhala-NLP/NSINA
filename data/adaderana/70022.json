{"Source": "Adaderana", "Timestamp": "February 23, 2017 05:30 pm", "Headline": "සයිටම් ගැන කෝප් කමිටු විශේෂ පරීක්ෂණයක්", "News Content": "සයිටම් ආයතනය පිළිබඳ රට තුළ විශාල ආන්දෝලනයක් ඇති වී තිබෙන බැවින් ඒ පිළිබඳ කෝප් කමිටු විශේෂ පරීක්ෂණයක් සිදු කරන බවත් මෙම සයිටම් ආයතනය විශ්වවිද්‍යාලයක් ලෙස පිළිගැනීමේ දී මේ තුළ විශාල වැරදි ගණනාවක් සිදුව ඇතිව බව පෙනී යන බව කෝප් කමිටු සමාජික ක්‍රිඩා අමාත්‍ය දයාසිරි ජයසේකර මහතා පවසයි. අද (23) දින පැවති ශ්‍රී ලංකා නිදහස් පක්ෂ මාධ්‍ය හමුව අමතමින් අමාත්‍යවරයා මේ බව කියා සිටියේ ය. අවශ්‍ය කටයුතු ඉටු කරන ලෙස දන්වමින් සයිටම් ආයතනයට මාස 6 ක කාල සීමාවක් ලබා දී එවකට විශ්වවිද්‍යාල ප්‍රතිපාදන කොමිසම් සභාව විසින් ලිපියක් යවා ඇති නමුත් එම ක්‍රියාවලියෙන් සෑහිමකට ලක් වීමට පෙර ගැසට් නිවේදනයක් මඟින් 2011 වසරේ දී විශ්වවිද්‍යාල ප්‍රතිපාදන කොමිසමේ සියලු බලතල උසස් අධ්‍යාපන අමාත්‍යාංශ ලේකම්වරයා විසින් පවරා ගෙන ඇති බව ද අමාත්‍යවරයා පවසා සිටියේ ය. මේ හේතුව නිසාවෙන් අදාළ වාර්තාව තුළින් සෑහිමකට ලක්වෙනවා යන්න අවසන් වතාවට තහවුරු කර ගැනීමට සිදුව ඇත්තේ උසස් අධ්‍යාපන අමාත්‍යාංශ ලේකම්වරයාට බවත් ඔහු කරන ලද පරීක්ෂණයක් හෝ ක්‍රමවේදයක් හඳුනා ගත නොහැකි වු නිසා සයිටම් ආයතනය පිළිබඳ පරීක්ෂණ නව දිශාවකට යොමුව ඇති බව ද අමාත්‍යවරයා පැවසීය. මේ වන විට එම පරීක්ෂණය ආරම්භ කර තිබෙන බවත්, එහිදී එම ආයතනයට ලබා දී තිබෙන අවසරය හා අවසරය ලබා දුන් ආකාරය පිළිබඳව සොයා බලන බවත් අමාත්‍යවරයා පවසා සිටියේ ය.", "URL": "https://sinhala.adaderana.lk/news.php?nid=70022", "Category": null, "Parent URL": null}