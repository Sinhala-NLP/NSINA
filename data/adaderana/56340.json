{"Source": "Adaderana", "Timestamp": "January 13, 2016 10:30 pm", "Headline": "උඩුවේ හිමිගෙන් ප්‍රකාශයක් බලාපොරොත්තුවෙන් සී.අයි.ඩිය කට්ට කයි", "News Content": "බලපත්‍ර රහිතව අලි පැටවකු ළඟ තබා ගැනීමේ සිද්ධියක් සම්බන්ධයෙන් අද රහස් පොලීසියට පැමිණ ප්‍රකාශයක් ලබාදෙන ලෙසට පූජ්‍ය උඩුවේ ධම්මාලෝක හිමියන්ට දැනුම්දීමක් කර තිබේ.කෙසේ වෙතත් අසනීප තත්ත්වයක් හේතුවෙන් උන්වහන්සේ කොළඹ පුද්ගලික රෝහලකට ඇතුළු වී ප්‍රතිකාර ගැනීමට පියවරගෙන ඇතැයි වාර්තා වේ.මේ අතර රහස් පොලීසියේ නිලධාරීන් කණ්ඩායමක්ද එම රෝහල පරිශ්‍රයට ගොස් උන්වහන්සේගෙන් ප්‍රකාශයක් ගැනීමට අපේක්ෂාවෙන් මේවන විටත් එම ස්ථානයේ සිටින බව දැන ගන්නට තිබේ.එසේම අදාළ ප්‍රකාශය ලබා ගනු ලබන්නේ උඩුවේ හිමියන් රෝහලෙන් පිටවූ පසුද එසේත් නැතිනම් රෝහල පරිශ්‍රය තුළදී දැයි දැනගැනීමට නැත.පොල්හේන්ගොඩ, ඇලන් මැතිනියාරාමයේ සිටියදී මෑතකදී වනජීවි භාරයට ගැනුණු අලි පැටවා උන්වහන්සේගේ නමට හෝ විහාරස්ථානයේ නමට ලියාපදිංචි කර නැතැයි වනජීවී දෙපාර්තමේන්තුව කළ දැනුම්දීමක් රහස් පොලීසිය විසින් පසුගිය දෙසැ. 7 දා කොළඹ අතිරේක මහේස්ත්‍රාත් නිශාන්ත පීරිස් මහතා හමුවේ පවසා තිබුණි.එම අලි පැටවා පන්සලට ගෙන ආවේ කෙසේදැයි තවදුරටත් පරීක්ෂණ කරගෙන යන බවද එම අලි පැටවා දැනට පින්නවල අලි අනාථාගාරයේ රඳවා සිටින බවද රහස් පොලිසිය අධිකරණයට එදින දැනුම්දී තිබූ අතර අදාළ නඩුව හෙට යළි කැඳවීමට නියමිතය.", "URL": "https://sinhala.adaderana.lk/news.php?nid=56340", "Category": null, "Parent URL": null}