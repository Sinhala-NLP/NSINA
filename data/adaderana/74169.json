{"Source": "Adaderana", "Timestamp": "June 13, 2017 08:18 am", "Headline": "ව්‍යාජ රියදුරු බලපත්‍ර සැකසූ 1ක් අල්ලයි", "News Content": "ව්‍යාජ රියදුරු බලපත්‍ර සකස් කරන ස්ථානයක් වටලා පුද්ගලයෙකු පොල්ගහවෙල මැටිකුඹුර ප්‍රදේශයේ දී අත්අඩංගුවට ගෙන තිබේ. අලව්ව පොලීසිය විසින් සිදුකළ වැටලීමකදී මොහු අත්අඩංගුවට ගෙන ඇති බව පොලිස් මූලස්ථානය සඳහන් කළේය. අලව්ව පොලිස් ස්ථානයට අනුයුක්ත රථ වාහන රාජකාරියේ යෙදී සිටි නිලධාරීන් කණ්ඩායමක් විසින් යතුරුපැදියක් නවතා පරීක්ෂා කිරීමේ දී රියදුරු බලපත්‍රය ව්‍යාජ එකක් බවට හඳුනාගෙන තිබේ.පැදිකරුගෙන් ප්‍රශ්න කිරීමේ දී අදාළ බලපත්‍රය ව්‍යාජ එකක් බවත් එය සකස් කළ ස්ථානය පිළිබදවත් පොලීසිය විසින් තොරතුරු අනාවරණය කරගෙන ඇති බව සඳහන්වේ.ඒ අනුව මැටිකුඹුර ප්‍රදේශයේ නිවසක් පරික්ෂා කිරීමේ දී ව්‍යාජ ලෙස සකස් කළ වාහන අංක තහඩු 4ක්, ව්‍යාජ රබර් මුද්‍රා 3ක්, ජාතික හැදුනුම්පත් 3ක්, රියදුරු බලපත්‍ර 9ක් සහ ව්‍යාජ ලිපිලේඛන තොගයක් සොයාගෙන තිබේ. එම නිවසේ සිටි 47 හැවිරිදි පුද්ගලයෙකු සැකපිට අත්අඩංගුවට ගෙන ඇති අතර ඔහු පොල්ගහවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 22 වන දින දක්වා රක්ෂිත බන්ධනාගාර ගත කර ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=74169", "Category": null, "Parent URL": null}