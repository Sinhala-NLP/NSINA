{"Source": "Adaderana", "Timestamp": "December 28, 2018 12:26 pm", "Headline": "මර්දනය නිසා බංග්ලාදේශ පාලක පක්ෂයට චෝදනා", "News Content": "බංග්ලාදේශ පාලක පක්ෂය රට තුළ මර්දනකාරී වැඩපිළිවෙලක් ගෙන යන බවට එරට විපක්ෂ චෝදනා කරයි. මැතිවරණ කාලසීමාව තුළ අත්අඩංගුවට ගනු ලැබූ බහුතරය බංග්ලාදේශ ජාතිකවාදී පක්ෂයේ ආධාරකරුවන් බවද ඔවුන්ගේ අදහසයි. මේ අතර පාලක අවාමි ලීගය නියෝජනය කරන අගමැති ශෙයික් හසීනා තෙවන වතාවටත් බලය ලබා ගැනීම සඳහා තරග වැදී සිටියි. කෙසේ වෙතත් විපක්ෂ අපේක්ෂකයින් සහ මාධ්‍ය නිදහස උල්ලංඝනය කරමින් පාලක පක්ෂය රට තුළ මර්දනකාරී පිළිවෙතක් අනුගමනය කරන බවට එල්ල වන චෝදනා ඇය තරයේ ප්‍රතික්ෂේප කරන බව විදෙස් මාධ්‍ය වාර්තා කළේය. බංගලාදේශ ජාතික පක්ෂය එරට ප්‍රධාන විපක්ෂය වන අතර එහි නායකත්වය දරන්නේ දූෂණ චෝදනාවලට වරදකාරියක වීම හේතුවෙන් දැනට සිරගතව සිටින බෙගම් ඛලීඩා ශියාය. 2014 වර්ෂයේ පැවැත්වූ අවසාන මහ මැතිවරණය අසාධාරණ බව පවසමින් බංගලාදේශ ජාතික පක්ෂය එය වර්ජනය කළ අතර මැතිවරණ නිරීක්ෂණය සඳහා ජාත්‍යන්තර මැදිහත්වීමක් සිදුව ඇති හෙයින් මෙවර තරග කිරීමට ඔවුන් තීරණය කර ඇත. බංගලාදේශ ජාතික පක්ෂය ඇතුළු විපක්ෂයේ කණ්ඩායම් මෙම මහමැතිවරණ සඳහා ඉදරිපත්වීමට නියමිතව ඇත්තේ ඒකාබද්ධවය.", "URL": "https://sinhala.adaderana.lk/news.php?nid=101425", "Category": null, "Parent URL": null}