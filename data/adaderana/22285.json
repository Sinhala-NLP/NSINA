{"Source": "Adaderana", "Timestamp": "February 21, 2012 01:51 pm", "Headline": " බලපිටිය මන්ත්‍රීවරුන් ගොන් කරත්තයෙන් යයි-සභාපතිගෙන් පිදුරු ", "News Content": "බලපිටිය ප්‍රාදේශීය සභාවේ රැස්වීමට ගොනු බැඳි කරත්තයෙන් පැමිණි විපක්ෂයේ මන්ත්‍රීවරුන්ට පිදුරු දී පිළිගැනීමට ආණ්ඩු පක්ෂ මන්ත්‍රීවරුන් විසින් කටයුතු කළ බව අද දෙරණ වාර්තාකරු කියා සිටියි. වාර්තාවන අන්දමට සිද්ධිය මෙසේය. ඉන්ධන මිල ඉහළයාමට විරෝධයපෑම සඳහා අද පැවති ප්‍රාදේශීය සභා රැස්වීමට ගොනු බැඳි කරත්තයකින් විපක්ෂයේ මන්ත්‍රීවරුන් පැමිණීමට සූදානම් කර තිබුණි. ඒ බව ආරංචි වූ වහාම ප්‍රාදේශීය සභාවේ සභාපති ඒ.දයාරත්න ද සිල්වා මහතා ප්‍රමුඛ සන්ධාන මන්ත්‍රීවරු ප්‍රාදේශීය සභාවේ ගේට්ටුව වසා\"ගොන්නුන් සාධාරයෙන් පිළිගනිමු\"යයි දැන්වීම් පුවරුවක් සවිකොට පිදුරු ගොඩ ගසා බලා සිටියහ. විපක්ෂයේ මන්ත්‍රීවරුන් ඉන්ධන මිල ඉහළයාමට එරෙහිව සටන්පාඨ කියමින් කරත්තයෙන් පැමිණි පසු ගොනු බැඳි කරත්තය ප්‍රාදේශීය සභා භූමිය තුළට ගැනීමට ඉඩ නොදුන් බවත් පසුව ගේට්ටුව ළඟ ගොඩගසා තිබුණු පිදුරු ගොනුන්ට ආහාර සඳහා ලබාදුන් බවත් සඳහන් වේ. එතැනදී ආණ්ඩු පක්ෂ මන්ත්‍රීවරුන් විසින් විපක්ෂයේ මන්ත්‍රීවරුන්ටද පිදුරු කැවීමට උත්සාහ දැරීම නිසා යම් බහින්බස්වීමක් සිදුවුවද මොහොතකින් සියල්ල සන්සුන් වී තිබේ. පසුව බලපිටිය ප්‍රාදේශීය සභාවේ විපක්ෂයේ මන්ත්‍රීවරුන් 6 දෙනාම කළු පටි පැළඳ සභාරැස්වීමට සහභාගී වූ බවත් අද දෙරණ වාර්තාකරු කියා සිටියි.", "URL": "https://sinhala.adaderana.lk/news.php?nid=22285", "Category": null, "Parent URL": null}