{"Source": "Adaderana", "Timestamp": "January 19, 2019 11:30 am", "Headline": "උතුරේ පොලිස් නිලධාරින් ස්ථානමාරුවීම් එපා කියයි", "News Content": "ස්ථානමාරු වීම් ලබා දී තිබූ උතුරු පළාතේ නිලධාරීන් 200 කට වැඩි පිරිසකගේ එම මාරුවීම් අවලංගු කර තිබේ. වසර 02 සම්පූර්ණ වූ නිලධාරීන්ට ස්ථානමාරුවීම් ලබා දී තිබූ අතර අභියාචනා ඉදිරිපත් කරමින් එම නිලධාරීන් පවසා ඇත්තේ තමන් තවදුරටත් උතුරු පළාතේ පොලිස් ස්ථානවල සේවය කිරීමට කැමැත්තෙන් පසුවන බවයි. ඒ අනුව අද වන විට පොලිස් නිලධාරීන් 230 කගේ පමණ ස්ථානමාරුවීම් අවලංගු කිරීමට පොලිස්පතිවරයාගේ නියෝග මත පියවර ගෙන ඇති බව උතුරු ප්‍රදේශය භාර ජේෂ්ඨ නියෝජ්‍ය පොලිස්පති රොෂාන් ප්‍රනාන්දු මහතා සඳහන් කළේය. පළමු කාණ්ඩය යටතේ නිලධාරීන් 135 ක් දෙවන කාණ්ඩය යටතේ නිලධාරීන් 40 දෙනෙකු විසින් ස්ථානමාරුවීම්වලට අදාලව අභියාචනා ඉදිරිපත් කර තිබේ. මිට අමතරව තවත් නිලධාරීන් 56 දෙනෙකු පමණ උතුරු පළාතේ සේවය කිරීමට කැමැත්ත දක්වන බවට ස්වයං ප්‍රකාශ ලබා දී ඇති බවද ජේෂ්ඨ නියෝජ්‍ය පොලිස්පතිවරයා සඳහන් කළේය. ඒ අනුව ඊයේ (18) සවස වන විට ස්වයං ප්‍රකාශ ලබාදුන් නිලධාරීන් 40 දෙනෙකුගේ පමණ ස්ථානමාරුවීම් අවලංගු වී ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102650", "Category": null, "Parent URL": null}