{"Source": "Adaderana", "Timestamp": "April 23, 2014 12:27 pm", "Headline": "හම්බන්තොට ප්‍රහාරයේ වීඩියෝ පරීක්ෂණ අරඹයි", "News Content": "හම්බන්තොට ප්‍රදේශයේ දි එක්සත් ජාතික පක්ෂ මන්ත්‍රීවරුන් පිරිසකට එල්ල වු ප්‍රහාරය සම්බන්ධයෙන් වීඩියෝ පරීක්ෂණ ආරම්භවී තිබේ. ඒ අනුව අදාළ සිද්ධිය වු දිනයේ රූගත කරන ලද දර්ශන ලබා ගැනීම සඳහා අධිකරණයෙන් අවසර ලබා ගත් බව පොලීසිය සඳහන් කළේය. මෙම සිද්ධිය සම්බන්ධයෙන් විමර්ශන කටයුතු කඩිනම් කර ඇති බව ද පොලිසිය සඳහන් ර සිටියේය. රුහුණු මාගම්පුර වරාය සහ මත්තල ගුවන් තොටුපලේ නිරීක්ෂණ චාරිකාවට එක්වු එක්සත් ජාතික පක්ෂ මන්ත්‍රීවරුන් පිරිසකට පසුගිය බ්‍රහස්පතින්දා දිනයේ ප්‍රහාරයක් එල්ලවුණි. මෙම ප්‍රහාරය සම්බන්ධයෙන් නිරීක්ෂණ චාරිකාවට එක්වු එක්සත් ජාතික පක්ෂ පාර්ලිමේන්තු මන්ත්‍රී අජිත් පී.පෙරේරා මහතා පොලිස් මුලස්ථානයේ සිදුකළ පැමිණිල්ලකට අනුව පරීක්ෂණ කටයුතු ආරම්භ වුණි. ඒ අනුව සිද්ධියට මුහුණදුන් මන්ත්‍රීවරුන්ගෙන් ප්‍රකාශ සටහන් කර ගැනීම පසුගිය ඉරිදා දිනයේ සිදුවු අතර මේ වනවිට සිද්ධිය ඇසින් දුටුවන්ගෙන් සහ සෙසු පිරිස් වලින් ප්‍රකාශ සටහන් කර ගනිමින් සිටින බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සදහන් කළේ. මේ අතර පසුගිය දින කිහිපය තුළ පැවති මාධ්‍ය හමුවලදී එක්සත් ජාතික පක්ෂ මන්ත්‍රීවරුන් ප්‍රකාශ කළේ අදාළ සිද්ධිය සම්බන්ධයෙන් පොලිසිය නිසි ආකාරයෙන් නීතිය ක්‍රියාත්මක කර නොමැති බවයි. කෙසේ වෙතත් මෙම ප්‍රකාශයන් පොලිස් මාධ්‍ය ප්‍රකාශකවරයා තරයේ ප්‍රතික්ෂේප කරයි.", "URL": "https://sinhala.adaderana.lk/news.php?nid=42731", "Category": null, "Parent URL": null}