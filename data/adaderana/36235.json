{"Source": "Adaderana", "Timestamp": "July 30, 2013 05:32 pm", "Headline": "ගුරුවරිය කළේ ඉතාම පහත් වැඩක් - රාජකීය ගුරුවරිය තවමත් ව‍හලේ!", "News Content": "රටේ ප්‍රධාන පාසලක වසර 08ට වඩා වැඩි සේවා කාලයක් සම්පූර්ණ කළ, අතිරික්ත ගුරුවරියක් අධ්‍යාපන අමාත්‍යංශය විසින් එම පාසලට ආසන්නම පාසලකට මාරු කළ අවස්ථාවේ ඇය ඉතාමත් පහත් ආකාරයෙන් ක්‍රියා කර ඇති බව අධ්‍යාපන අමාත්‍ය බන්දුල ගුණවර්ධන මහතා පවසයි. රාජ්‍ය සේවය පැහැරහරින පුද්ගලයින් රාජ්‍ය සේවයට නුසුදුසු බව පෙන්වා දුන් අමාත්‍යවරයා සඳහන් කළේ අදාළ ගුරුවරිය වහලයට නැඟ සිදුකළ එම ක්‍රියාව සම්බන්ධයෙන් විනයානුකූල ක්‍රියාමාර්ග ගන්නා ලෙස තමා උපදෙස් ලබා දුන් බවයි. හෝමාගම ප්‍රාදේශිය ලේකම් කාර්යාලයේ පැවති උත්සවයකට සහභාගි වෙමින් බන්ධුල ගුණවර්ධන අමාත්‍යවරයා මේ බව පැවසීය. නියමිත ක්‍රමවේදයකට අනුව අධ්‍යාපන අමාත්‍යංශය විසින් සිදුකරනු ලබන මාරුවිම් නොපිළිගන්නා ගුරුවරුන් සඳහා විනයානුකූලව කටයුතු කර දඬුවම් ලබා දිය යුතු බව ඔහු කීවේය. ගුරුවරුන් දරුවන්ට සහ මව්පියන්ට ආදර්ශමත් ලෙස හැසිරිය යුතු බව අමත්‍යවරයා පෙන්වාදුන්නේය. අසාධාරණ ලෙස ස්ථාන මාරුවක් ලබාදී ඇති බව පවසමින් කොළඹ රාජකීය විද්‍යාලයේ කල්‍යාණි දිසානායක ගුරුවරිය එම විද්‍යාලයේ ගොඩනැගිල්ලක් මතට අද පෙරවරුවේ නැග විරෝධතාවයක් ආරම්භ කළාය. මේවන තුරුත් ඇය එම ගොඩනැගිල්ලෙන් බැස නැතැයි පොලිස් මාධ්‍ය ප්‍රකාශක කාර්යාලය කීවේය.", "URL": "https://sinhala.adaderana.lk/news.php?nid=36235", "Category": null, "Parent URL": null}