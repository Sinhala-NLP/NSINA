{"Source": "Adaderana", "Timestamp": "January 25, 2012 03:53 pm", "Headline": " ආයුර්වේද නව විෂය ධාරාව හොර වෙද්දුන්ට ඉණිමගක්ද?", "News Content": "ආයුර්වේද වෛද්‍ය උපාධි නව විෂය නිර්දේශය වහා සංශෝධනය කළ යුතු බව රජයේ වෛද්‍ය නිලධාරීන්ගේ සංගමය පවසයි. ආයුර්වේද වෛද්‍ය ක්‍රමය පිළිබඳ වූ උපාධියක් ගම්පහ වික්‍රමාරච්චි ආයුර්වේද වෛද්‍ය පීඨය මගින් පිරිනමන බවත්,එහි නව විෂය නිර්දේශය පිළිබඳ තම සංගමය ගැඹුරින් අධ්‍යයනය කළ බවත් රජයේ වෛද්‍ය නිලධාරීන්ගේ සංගමයේ ලේකම් චන්දන එපිටකඩුව මහතාගේ අත්සනින් යුතුව නිකුත් කළ නිවේදනයක දැක්වෙයි. මෙම විෂය නිර්දේශයේ අන්තර්ගත බොහෝ කොටස් බටහිර වෛද්‍ය විද්‍යා විෂය ක්ෂේත්‍රයට අයත් කරුණු මිස ආයුර්වේද වෛද්‍ය විද්‍යා විෂය ක්ෂේත්‍රයට අයත් කරුණු නොවන බවට ඔවුන් චෝදනා කරයි. එබැවින් මෙම විෂය ධාරාව හදාරා පිටව යන\" ආයුර්වේද වෛද්‍යවරුන්\" යයි කියා ගන්නා පිරිස බටහිර වෛද්‍යවරුන්ද නොවන ආයුර්වේද වෛද්‍යවරුන්ද නොවන අතරමැදි පිරිසක් වනු ඇති බව වෛද්‍ය නිලධාරීන්ගේ සංගමය පෙන්වාදෙයි. දැනට රට පුරා ව්‍යාජ වෛද්‍යවරුන් 40,000 ක් පමණ සිටින බැවින් මේ අයුරින් වෛද්‍ය අතරමැදියන් පිරිසක් බිහිකිරීමට සූදානම්වීම\"ව්‍යාජ වෛද්‍යවරුන්\"නීතිගත කිරීමට දරන උත්සාහයක් බව පෙනී යන බවද ඔවුන් කියා සිටියි.", "URL": "https://sinhala.adaderana.lk/news.php?nid=21636", "Category": null, "Parent URL": null}