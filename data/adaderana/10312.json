{"Source": "Adaderana", "Timestamp": "August 18, 2010 06:23 pm", "Headline": "කරුණා ආණ්ඩුවට හේත්තු කොට ඔත්තු ලබා ගැනීමේ සැලසුමක් තිබුණා", "News Content": "විනයාගමූර්ති මුරලිදරන් හෙවත් කරුණා අම්මාන් ආණ්ඩුපක්ෂයට එක් කිරීමට එක්සත් ජාතික පක්ෂයේ පාර්ලිමේන්තු මන්ත්‍රීවරුන් දෙදෙනෙකු කටයුතු කළ බවට ඇතැම් ප්‍රකාශ සිදුවුවද සත්තකින්ම සිදුවූයේ එය නොවන බව හිටපු ආරක්ෂක ලේකම්වරයෙකු වූ ඔස්වින් ප්‍රනාන්දු මහතා පවසයි. කරුණා අම්මාන් ට ප්‍රභාකරන් යමින් සිටි මාර්ගය වැරදි සහගතබව පෙනී ගියෙන් ප්‍රජාතන්ත්‍රවාදී දේශපාලනයට එක්වෙන්නට ඔහු තුළ කැමැත්තක් තිබුණු බවත්,සිදුවූයේ එහි ප්‍රතිඵලයක් ලෙස ආණ්ඩු පක්ෂයට එක්වීම බවත් හෙතෙම පෙන්වා දුන්නේ අද උගත් පාඩම් සහ ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාව හමුවේ සාක්ෂි ලබාදෙමිනි. එසේ වුවද එල්.ටී.ටී.ඊයේ දේශපාලන අංශ නායක තමිල් සෙල්වම් ජීවත්ව සිටියදී කරුණා අම්මාන් ආණ්ඩු පක්ෂයට සමීප කරවා ඒ තුළින් රජයේ අභ්‍යන්තර තොරතුරු ලබාගැනීමට එල්.ටී.ටී.ඊයට අවශ්‍යතාවයක් තිබුණද එකී අපේක්ෂාව ඉටු නොවණු බවද හෙතෙම කියා සිටියේය. අද දිනයේ ඔස්වින් ප්‍රනාන්දු සහ රාජන් ආශිර්වාදන් යන මහත්වරුන්ගෙන් සාක්ෂි සටහන් කර ගැනීම සිදුවූ බව පරීක්ෂණ කොමිසන් සභාව සඳහා පිහිටුවා තිබෙන කාර්යාලය සඳහන් කරයි. උගත් පාඩම් සහ ප්‍රතිසන්ධානය පිළිබඳ ජනාධිපති පරීක්ෂණ කොමිසන් සභාවේ ප්‍රසිද්ධ සැසිවාර ඉකුත් 11 වනදා සිට ආරම්භ වු අතර එහි සාක්ෂි සටහන් කරගැනීමේ අවස්ථා 2 ක් වව්නියාව ප්‍රදේශයේ දී පැවැත්විණි. ඊයේ දිනයේ දී කොමිසම හමුවේ ආරක්ෂක ලේකම් ගෝඨාභය රාජපක්ෂ මහතා ද සාක්ෂි ලබා දුන් බව වාර්තා විය.", "URL": "https://sinhala.adaderana.lk/news.php?nid=10312", "Category": null, "Parent URL": null}