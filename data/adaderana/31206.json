{"Source": "Adaderana", "Timestamp": "January 30, 2013 12:37 pm", "Headline": "පොදුරාජ්‍ය මණ්ඩලයේ මහලේකම් මෙරට සංචාරයක", "News Content": "පොදුරාජ්‍ය මණ්ඩලයේ මහලේකම් කමලේෂ් ශර්මා මහතා මෙරට සංචාරයක නිරතවීමට නියමිතව තිබේ. පෙබරවාරි මස 10 වන දින ඒ මහතා මෙරට සංචාරය ආරම්භ කිරීමට නියමිත බව විදේශ කටයුතු අමාත්‍යාංශය පවසයි. එළඹෙන නොවැම්බර් මස ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයයීය රාජ්‍ය නායක සමුළුව පිළිබඳ සාකච්ඡා කිරීම මහලේකම්වරයාගේ මෙරට සංචාරයේ අරමුණ බව සඳහන්ය. සංචාරය අතරතුර විදේශ කටයුතු අමාත්‍ය මහාචාර්ය ජී.එල්.පීරිස් මහතා ඇතුළු රජයේ ඉහළපෙළේ නියෝජිතයින් කිහිපදෙනෙකු සමග කමලේශ් ශර්මා මහතා සාකච්ඡා පැවැත්වීමට නියමිත බව විදේශ කටයුතු අමාත්‍යාංශය පැවසුවේය. මේ අතර හංගේරියානු පාර්ලිමේන්තුවේ කථානායක ආචාර්ය ලස්ලෝ කොවක්ස් මහතා ඇතුළු දූත පිරිසක් දිවයිනට පැමිණ තිබේ. අද (30) අලුයම මෙම පිරිස දිවයිනට පැමිණි බව අද දෙරණ ගුවන්තොටුපළ වාර්තාකරු සඳහන් කළේය. හංගේරියානු දූත පිරිස නියෝජ්‍ය කථානායක චන්දිම විරක්කොඩි මහතා විසින් පිළිගෙන තිබේ. හංගේරියානු රාජ්‍ය තාන්ත‍්‍රික දූත පිරිසක් මෙලෙස ශ‍්‍රී ලංකාවේ සංචාරයක නිරත වන්නේ වසර 22 ට පසුවය.", "URL": "https://sinhala.adaderana.lk/news.php?nid=31206", "Category": null, "Parent URL": null}