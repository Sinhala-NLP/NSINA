{"Source": "Adaderana", "Timestamp": "October 6, 2016 08:27 pm", "Headline": "  වැලි ගොඩදැමූ - පතල් හෑරු 9ක් මාට්ටු", "News Content": "අනවසරයෙන් පතල් කැණීම් සිදුකළ පුද්ගලයින් පස් දෙනෙකු කහවත්ත, අටකලම්පන්න ප්‍රදේශයේදී අත්අඩංගුවට ගෙන තිබේ.පොලිස් විශේෂ කාර්ය බලකායේ කහවත්ත කඳවුරේ නිළධාරීන්ට ලද තොරතුරක් මත සිදුකල වැටලීමකදී අදාළ සැකකරුවන් අත්අඩංගුවට ගෙන ඇති බව සඳහන්ය.අත්අඩංගුවට ගන්නා අවස්ථාවේ ඔවුන් රජයේ ඉඩමක අනවසරයෙන් පතල් කැණීම් සිදුකරමින් සිටි බව පොලිස් විශේෂ කාර්ය බලකාය පැවසුවේය.සැකකරුවන් වැඩිදුර විමර්ශන සඳහා රත්නපුර මැණික් හා ස්වර්ණාභරණ අධිකාරිය වෙත භාරදීමෙන් අනතුරුව එක් අයෙකුට රුපියල් 2500 බැගින් දඩ නියම කර තිබේ.මේ අතර බලපත්‍ර නීති උල්ලංඝණය කරමින් වැලි ගොඩදැමීමේ නිරතව සිටි පුද්ගලයින් සිව්දෙනෙකු කැකිරාව ප්‍රදේශයේදී අත්අඩංගුවට ගෙන තිබේ. පොලිස් විශේෂ කාර්ය බලකායේ දඹුල්ල කඳවුරේ නිළධාරීන් සිදුකළ වැටලීමකදී සැකකරුවන් අත්අඩංගුවට ගෙන ඇති බව සඳහන්ය. එහිදී කැකිරාව දඹුල්ඔයපිටිය වැලිමන්කඩ ප්‍රදේශයේදී සහ මිරිස්ගෝනියාව ඔයේ කුඹුක්ගහමුල මංකඩ ප්‍රදේශයේදී වැලි ගොඩදමමින් සිටියදී අත්අඩංගුවට ගෙන ඇත.ප්‍රවාහනය සඳහා සූදානම් කර තිබූ වැලි සහිත ට්‍රැක්ටර් රථ 04ක් ද එහිදී පොලිස් විශේෂ කාර්ය බලකාය බාරයට ගෙන ඇති බව සඳහන්ය. අත්අඩංගුවට ගත් සැකකරුවන් සහ වැලි ප්‍රවාහන ට්‍රැක්ටර් රථ 04 වැඩිදුර විමර්ශන සඳහා කැකිරාව පොලීසියට බාරදීමට කටයුතු කල බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=64777", "Category": null, "Parent URL": null}