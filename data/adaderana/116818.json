{"Source": "Adaderana", "Timestamp": "August 18, 2019 10:21 am", "Headline": "නවසීලන්ත-ශ්‍රී ලංකා පළමු ටෙස්ට් අවසන් දිනය අදයි", "News Content": "සංචාරක නවසීලන්ත කණ්ඩායම සහ ශ්‍රි ලංකා කණ්ඩායම අතර පැවැත්වෙන පළමු ටෙස්ට් ක්‍රිකට් තරගයේ පස්වන සහ අවසන් දිනය අදයි. ජයග්‍රහණය සඳහා ලකුණු 268ක ජයග්‍රහී ඉලක්කයක් හඹායන ශ්‍රී ලංකා කණ්ඩායම ඊයේ තරගය නතර කරන විට කිසිවෙකු නොදැවී ලකුණු 133ක් රැස් කර ගෙන සිටියේය. ඊයේ දිනය ආරම්භ කරන විට සිය දෙවන ඉනිම ක්‍රීඩා කරමින් සිටින නවසීලන්ත කණ්ඩායම කඩුලු 7ක් දැවී රැස් කර ගෙන සිටි ලකුණු සංඛ්‍යාව 195කි. බී.ජේ. වොට්ලින් සහ විලියම් සමර්විල් 8 වන කඩුල්ල වෙනුවෙන් ගොඩනැගූ ලකුණු 46ක සබඳතාවය බිඳ දැමීමට ලහිරු කුමාර සමත් වු අතර වොට්ලින් දැවී යන විට ලකුණු 77ක් රැස් කර සිටියේය. නවසීලන්තය දෙවැනි ඉනිම වෙනුවෙන් සියලු දෙනා දැවී රැස්කරගත් ලකුණු සංඛ්‍යාව 285ක්. ලසිත් ඇඹුල්දෙණිය කඩුළු 4ක් දවාගත් අතර, ධනංජය ද සිල්වා කඩුලු 3ක් දවා ගත්තේය. ලකුණු 268ක ජයග්‍රාහී ඉලක්කයක් පසුපස යන ශ්‍රී ලංකා කණ්ඩායම ඊයේ දිනය නිමාවන විට කිසිවකුත් නොදැවී ලකුණු 133ක් ලබා සිටියේය. නායක දිමුත් කරුණාරත්න නොදැවී ලකුණු 71ක් සහ ලහිරු තිරිමාන්න නොදැවී ලකුණු 57යි. අද තරගයේ අවසන් දිනය වන අතර ශ්‍රී ලංකා කණ්ඩායමට ජයග්‍රහණය සඳහා තවත් ලකුණු 135ක් ලබා ගත යුතු වෙයි.", "URL": "https://sinhala.adaderana.lk/news.php?nid=116818", "Category": null, "Parent URL": null}