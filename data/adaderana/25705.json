{"Source": "Adaderana", "Timestamp": "July 12, 2012 06:32 am", "Headline": "පාසල් සිසුන්ට හමුදා පුහුණුවක්-ගුරුන්ගේ විරෝධය", "News Content": "ද්විතීයික පාසල් දහසේ උසස් පෙළ සිසුන්ට හමුදා පුහුණුවක් ලබාදීමට කටයුතු කිරීම තරයේ හෙළාදකින බව ලංකා ගුරු සංගමය පවසයි. එහි ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එහි මෙසේද සඳහන්ය. අධ්‍යාපන අමාත්‍යාංශයේ අසාර්ථක ව්‍යාපෘතියක් වූ ද්විතීයික පාසල් 1000 සංවර්ධනය යටතේ තෝරා ගන්නා ලද පාසල් දහසේ උසස් පෙළට පිවිසෙන සිසුන්ගේ විනය සැකසීමට යැයි සඳහන් කරමින් යුධ හමුදාව ලවා එම සිසුන්ට නේවාසික පුහුණුවක් ලබාදීමට කටයුතු අරඹා ඇත. මෙහි පළමු පියවර ලෙස හෝමාගම මහින්ද රාජපක්ෂ විද්‍යාලයට තෝරා ගන්නා ලද උසස් පෙළ සිසුන්ට එම පුහුණුව ලබාදීම 2012.07.11 වන දින රන්ටැඹේ ශිෂ්‍යභට බලකා කඳවුරේ දී ආරම්භ කර තිබේ. පාසල් විනය රැකීම පිළිබඳව අධ්‍යාපන අමාත්‍යාංශයේ චක‍්‍රලේඛ හා උපදෙස් තිබියදී විනය රැකීම මුවාවෙන් මේ ආකාර පුහුණුවක් ලබාදීම පාසල් පද්ධතිය ද හමුදාකරණයට ලක් කිරීමක් බව පැහැදිලිව ප‍්‍රකාශ කරමු. විශ්ව විද්‍යාලයට ප‍්‍රවේශ වන සිසුන්ට නායකත්ව පුහුණුව නමින් මේ ආකාරයට ම හමුදා පුහුණුවක් ලබාදෙන ලද අතර, ඒ පිළිබඳව සමාජය තුළ පැවති බරපතළ විරෝධය නොසලකා හරින ලදී. එසේම පසුගිය මස 4 සහ 5 යන දිනවල ශී‍්‍ර ලංකා අධ්‍යාපන පරිපාලන සේවයේ පළමු පන්තියේ නිලධාරීන් වූ ප‍්‍රධාන ජාතික පාසල්වල විදුහල්පතිවරුන්ට හා අධ්‍යාපන නිලධාරීන්ට කර්නල් තනතුරු ලබාදීම සඳහා සම්මුඛ පරීක්ෂණ පවත්වන ලදී. යුධ හමුදා විනය තුළ පැහැදිලිව දැක්වෙන්නේ අණ පිළිපැදීමයි. පාසල්වල සිදුවන්නේ අධ්‍යාපනය හරහා දරුවන් තුළ නිදහස් චින්තනයක් ඇති කිරීමයි. සමස්ත ලෝකයේ ම අධ්‍යාපනය නව සංකල්ප හරහා ඉදිරියට ගමන් කරන අවධියක මේ ආකාරයට අණ පිළිපදින යටත් මානසිකත්වයකින් හෙබි දරු පරපුරක් අධ්‍යාපන පද්ධතිය තුළ බිහි කිරීමේ වෑයම ලංකා ගුරු සංගමය තරයේ හෙළා දකී. රට ම හමුදාකරණයට ලක්කර ඇති පසුබිමක පාසල් පද්ධතිය ද මේ ආකාරයට හමුදාකරණයට යටත් කිරීමක් ලෙස මෙම කටයුත්ත හඳුන්වන ලංකා ගුරු සංගමය යටත්වැසියන් බිහිකිරීමේ පරමාර්ථයෙන් අධ්‍යාපන පද්ධතිය තුළ සිදු කරන මෙම හමුදාකරණ කි‍්‍රයාමාර්ගය වහාම නතර කරන ලෙස බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=25705", "Category": null, "Parent URL": null}