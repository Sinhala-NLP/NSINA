{"Source": "Adaderana", "Timestamp": "December 21, 2012 12:04 pm", "Headline": "ජාත්‍යන්තර සම්මානයට පාත‍්‍රවූ කීර්ති බණ්ඩාර කොටගම", "News Content": "ඡායා රූපය: Enterprise Asia හී සභාපති එන්.ජී. විලියම් මහතා විසින් දකුණු ආසියානු කලාපයේ ව්‍යවසායික ප‍්‍රමුඛයන් රශියක් මධ්‍යයේදී කීර්ති බණ්ඩාර කොටගම මහතාට මෙම සම්මානය පිරිනමන ලද අවස්ථාව. පසුගිය සතියේ නව දිල්ලියේ පැවති Asia Responsible Entrepreneurship Awards (AREA) සම්මාන උළෙල්දී සී.අයි.සී කෘෂි ව්‍යාපාරයේ කළමනාකාර අධ්‍යක්‍ෂ/ප‍්‍රධාන විධායක නිළධාරී කීර්ති බණ්ඩාර කොටගම මහතාට Responsible Business Leader in South Asia සම්මානයෙන් පුදනු ලැබීය. මෙම සම්මානය ප‍්‍රධානය කරනු ලැබූයේ ව්‍යවසායකත්ව ප‍්‍රවර්ධනය සඳහා වූ Enterprise Asia ආසියානු කලාපීය ආයතනය විසිනි.මෙම කීර්තිමත් සම්මානයට හිමිකම් කියු එකම ශ‍්‍රී ලාංකිකයා කීර්ති කොටගම මහතා වන අතර ඇපලෝ රෝහල් ආරම්භක සාමාජික වෛද්‍ය ප‍්‍රතාප් සී.රෙඞ්ඩි මහතාද මෙම අංශයෙන් සම්මාන පිදුමට ලක්වී ඇත. නව දිල්ලියේ තාජ් පැලස් හී පැවති උත්කර්ෂවත් සම්මාන ප‍්‍රදාන උත්සවයේදී කොටගම මහතාගේ භූමිකාව වගකීම් සහිත ව්‍යවසායකත්වය තුළින් ව්‍යාපාර ගොඩනැගීම සඳහා වූ මහඟු ආදර්ශයක් ලෙස හඳුන්වාදෙනු ලැබීය. සම්මානය ලැබීමේදී කොටගම මහතා කියා සිටියේ මෙම සම්මානයේ ගෞරවය දැයට ලොවට අහර සැපයීමට වෙහෙස නොබලා කැපවෙන ශ‍්‍රී ලාංකික ගොවි ජනතාවට ලැබිය යුතු බවයි. මෙම විශිෂ්ට සම්මානය සඳහා නිර්දේශ කිරීමේදී කොටගම මහතා විසින් කෘෂි ව්‍යාපාර ක්ෂේත්‍රයේ උද්ගමනයට මෙන්ම නව පෙරළිකාර හඳුන්වාදීම් සහ ඒ සඳහා කළ කැපවීමත් ශ‍්‍රී ලාංකික ග‍්‍රාමීය ආර්ථිකය ඉහළ නැංවීම සහ සී.අයි.සී කෘෂි ව්‍යාපාරය ශ‍්‍රී ලාංකික කෘෂි ව්‍යාපාර ක්ෂේත්‍රයේ ප‍්‍රමුඛ ස්ථානයකට ගෙන ඒමට කළ සේවයත් ඇගයීමට ලක්වී ඇත. දකුණු ආසියානු කලාපයේ ව්‍යවසායික ප‍්‍රමුඛයන් රශියක් සහභාගී වූ සම්මාන උළෙලේදී කොටගම මහතාට මෙම සම්මාන ප‍්‍රදානය සිදුකරනු ලැබූවේ Enterprise Asia ආයතනයේ සභාපති එන්.ජී. විලියම් මහතා විසිනි. සී.අයි.සී කෘෂි ව්‍යාපාර පසුගිය සමයේ එහි ව්‍යාපාරික විශිෂ්ටත්වය, නව්‍යකරණය, තත්ත්ව කළමනාකරණය,නිෂ්පාදන සහ සේවා විශිෂ්ටත්වය සඳහා ජාතික සහ ජාත්‍යන්තර පිළිගැනීමක් සහිත සම්මාන රැසකට පාත‍්‍ර විය. ග‍්‍රාමීය ආර්ථිකය ඉහළ නැංවීමට මෙන්ම \"ශ‍්‍රී ලාංකාව පෝෂිත රටක් - නීරෝගී ජාතියක් කරා\" යන ගමනට උරදෙන සී.අයි.සී කෘෂි ව්‍යාපාර ඉදිරි ගමනට මෙම සම්මානයද මහඟු දිරියක් වනු නොවනුමානය.", "URL": "https://sinhala.adaderana.lk/news.php?nid=30127", "Category": null, "Parent URL": null}