{"Source": "Adaderana", "Timestamp": "March 23, 2016 04:36 pm", "Headline": "වෘත්තීය පුහුණු ක්ෂේත්‍රය නංවාලීමට පියවර", "News Content": "දිවයින පුරා වෘත්තීය පුහුණු මධ්‍යස්ථානවල භෞතික මෙන්ම මානව සම්පත් සංවර්ධනය කරමින් වෘත්තීය පුහුණු ක්ෂේත්‍රය නංවාලීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි.පසුගිය කාලය තුළ එම මධ්‍යස්ථාන සඳහා නිසි ලෙස උපදේශකවරුන් සහ කාර්යය මණ්ඩලය යොමුනොකිරීම හේතුවෙන් ඒවා වසා දැමීමේ තත්ත්වයට පත්ව ඇති බව ජනාධිපතිවරයා සඳහන් කළේය.මෙම මධ්‍යස්ථාන නැවත ගොඩනගමින් මෙරට තරුණ පරපුර පුහුණු ශ්‍රමබලකායක් ලෙස ගොඩනැංවීමට කටයුතු කරන බව ජනාධිපතිවරයා සඳහන් කළේය.නිපුණතා සංවර්ධන හා වෘත්තීය පුහුණු අමාත්‍යාංශය යටතේ පවතින ජාතික ව්‍යාපාර කළමනාකාරීත්ව විද්‍යායතනය පිළිබඳ ජනාධිපති ලේකම් කාර්යාලයේ පැවති විශේෂ ප්‍රගති සමාලෝචන රැස්වීමට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළ බව ජනාධිපති මාධ්‍ය අංශය සඳහන් කළේය.වෘත්තීය අධ්‍යාපනය ලබාදෙන අතර එම ක්ෂේත්‍රය පිළිබඳ තරුණ තරුණියන් තුළ කැමැත්තක් ඇති කිරීමේ සහ අනාගත ඉලක්ක හඳුනාගැනීමේ මාර්ගෝපදේශන වැඩපිළිවෙළක් ක්‍රියාත්මක කිරීමේ වැදගත්කම ද ජනාධිපතිවරයා මෙහිදි පෙන්වා දී තිබේ.එමෙන්ම සිසුන් බඳවා ගැනීමේ දී දිස්ත්‍රික්ක මට්ටමින් සීමා පැනවීමට කටයුතු නොකර පුළුල් පරාසයක සිසුන්ට අධ්‍යාපනය ලැබිය හැකි අයුරින් මධ්‍යස්ථාන ඉදිකිරීමේ වැදගත්කම ද ජනාධිපතිවරයා මෙහිදි සිහිපත් කළේය.", "URL": "https://sinhala.adaderana.lk/news.php?nid=58566", "Category": null, "Parent URL": null}