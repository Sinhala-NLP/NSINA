{"Source": "Adaderana", "Timestamp": "July 8, 2011 11:25 am", "Headline": "කතානායක අද ඉන්දියාවට යයි", "News Content": "කතානායක චමල් රාජපක්ෂ මහතා අද(08) ඉන්දියාව බලා පිටත්ව යාමට නියමිතය. ඉන්දියාවේ නවදිල්ලි නුවර පැවැත්වෙන සාර්ක් කතානායකවරුන්ගේ සහ මන්ත්‍රීවරුන්ගේ සමුළුවට සහභාගී වීම සඳහා චමල් රාජපක්ෂ මහතා මෙලෙස දිවයිනෙන් පිටත්ව යන බව කතානායක කාර්යාලය සඳහන් කරයි. සමුළුව හෙට(09) සිට ලබන 12 වැනිදා දක්වා ඉන්දීය අග්‍රාමාත්‍ය ආචාර්ය මන්මෝහන් සිං මහතාගේ ප්‍රධානත්වයෙන් පැවැත්වෙයි. \"ජනතාව සහ පාර්ලිමේන්තුව අතර විශ්වාසය වැඩිදියුණු කිරීම සහ සාර්ක් රටවල චිරස්ථායී ඉදිරි පැවැත්ම\" යන්න මෙවර සමුළුවේ තේමාව වේ. කතානායකවරයා සමග තවත් නියෝජිතයින් කිහිපදෙනෙකු මෙම සමුළුවට සහභාගී වීමට නියමිතව තිබේ.", "URL": "https://sinhala.adaderana.lk/news.php?nid=17263", "Category": null, "Parent URL": null}