{"Source": "Adaderana", "Timestamp": "February 26, 2019 12:50 pm", "Headline": "අතුරුදන්ව සිටි දකුණු පළාත් විශේෂ විමර්ශන ඒකකයේ නිලධාරියෙක් යළි සේවයට", "News Content": "ස්ථාන මාරු කිරීම් සිදු කිරීමෙන් අනතුරුව අතුරුදන්ව සිටි පොලිස් කොස්තාපල්වරයෙකු යළි සේවයට වාර්තා කර තිබේ. රත්ගම ප්‍රදේශයේ ව්‍යාපාරිකයින් දෙදෙනෙකු පැහැරගෙන ගොස් ඝාතනය කිරීමේ සිද්ධියට අදාළව පසුගියදා දකුණු පළාත් විශේෂ විමර්ශන ඒකකයේ නිලධාරීන් 15 දෙනෙකු ස්ථානමාරුවීම් සිදු කළේය. එහිදී නිලධාරීන් 05 දෙනෙකු ස්ථාන මාරුවීම් සිදුකල පොලිස් ස්ථානවලට වාර්තා නොකර සැගවී සිටින බවට සිදුකළ විමර්ශනවලදී අනාවරණය වුණි. කෙසේවෙතත් එක් නිලධාරියෙකු පසුගිය සතියේදී සේවයට වාර්තා කර තිබූ අතර තවත් නිලධාරීන් සිව් දෙනෙකු ඊයේ(25) දිනය දක්වාත් සේවයට වාර්තා කර තිබුණේ නොමැත. ඒ අනුව අද දිනයේ තවත් එක් නිලධාරියෙකු සේවයට වාර්තා කර ඇති බව මාතර ප්‍රදේශය බාර උසස් පොලිස් නිලධාරියෙකු සඳහන් කළේය. තවත් නිලධාරීන් තිදෙනෙකු තවදුරටත් සේවයට වාර්තා කර නොමැති අතර ඔවුන් සම්බන්ධයෙන් ඉදිරි දින කිහිපය තුළදී අවශ්‍ය ක්‍රියාමාර්ග ගන්නා බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. ඉදිරි දින 02 තුළත් ඔවුන් සේවයට වාර්තා නොකලහොත් සේවය අතහැර ගියා සේ සලකා කටයුතු කරන බව ඔහු සඳහන් කළේය.", "URL": "https://sinhala.adaderana.lk/news.php?nid=105055", "Category": null, "Parent URL": null}