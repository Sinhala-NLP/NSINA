{"Source": "Adaderana", "Timestamp": "December 9, 2010 04:39 pm", "Headline": "ශ්‍රී ලාංකිකයන් සිටි පැහැරගත් නැවට නිදහස  ", "News Content": "පසුගිය මාර්තු මාසයේදී ඒඩ්න් මුහුදු බොක්කේදී පැහැරගත් සෞදි අරාබියට අයත් තෙල් ප්‍රවාහනය කරන නෞකාව සෝමාලියානු මුහුදු කොල්ලකරුවන් විසින් නිදහස් කර ඇති බව විදෙස් මාධ්‍ය වාර්තා කරයි. මෙම නෞකාවේ කාර්යය මණ්ඩලයට ශ්‍රී ලාංකිකයන් 13 දෙනෙකු හා එක් ග්‍රීක ජාතිකයකු අයත්ය. මෙම නෞකාව වෙනුවෙන් මුහුදු කොල්ලකරුවන් විසින් ඉල්ලා තිබූ කප්පම් මුදල ගෙවා ඇති නමුත් එම මුදලේ වටිනාකම කොපමණද යන්න පිළිබඳව අනාවරණය වී නොමැති බව ද විදෙස් මාධ්‍ය වාර්තා කරයි. පසුගිය මාර්තු 03 වන දින මෙම නෞකාව ඒඩ්න් මුහුදු බොක්කේදී සෝමාලියානු මුහුදු කොල්ලකරුවන්ගේ ග්‍රහණයට ලක්විය. ඒ වනවිට එම නෞකාව ජපානයේ සිට සවුදි අරාබියේ බටහිර වෙරළ සීමාවෙහි පිහිටි ජිඪා වෙත යාත්‍රා කරමින් තිබූ බව සඳහන්ය. නෞකාව නිදහස් කිරීම සඳහා සෝමාලියානු මුහුදු කොල්ලකරුවන් විසින් ඩොලර් මිලියන 20 ක කප්පම් මුදලක් ඉල්ලා තිබිණි.", "URL": "https://sinhala.adaderana.lk/news.php?nid=12733", "Category": null, "Parent URL": null}