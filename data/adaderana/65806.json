{"Source": "Adaderana", "Timestamp": "November 7, 2016 12:52 pm", "Headline": "  විරෝධතාකරුවන්ට කඳුළු ගෑස් හා ජල ප්‍රහාර", "News Content": "ජනාධිපති ලේකම් කාර්යාලය ඉදිරිපිට උද්ඝෝෂණයක නිරත වූ ආබාධිත රණවිරුවන් පිරිසකට පොලීසිය විසින් කඳුළු ගෑස් හා ජල ප්‍රහාරයක් එල්ල කර තිබේ.පොලීසිය පැවසුවේ විරෝධතාකරුවන් විසුරුවා හැරීමට මෙම කඳුළු ගෑස් ප්‍රහාරය හා ජල ප්‍රහාරය එල්ල කළ බවයි.මෙම විරෝධතාකරුවන් විරෝධය පාමින් ජනාධිපති ලේකම් කාර්යාලය ආසන්නයට පැමිණීමට කටයුතු කර තිබුණි. එම තත්ත්වය පාලනය කිරීමට පොලිසිය මෙම පියවර ගත් බව වාර්තා වෙයි.මේ අතර විශ්‍රාමික ආබාධිත රණවිරුවන් සහ තවත් සංවිධාන කිහිපයක් විරෝධතා පා ගමනක් පැවැත්වීමේ සූදානමක් ඇති බව පවසමින් ඊට එරෙහිව වාරණ නියෝගයක් පණවන ලෙස පොලීසිය සිදු කළ ඉල්ලීමක් අධිකරණය ප්‍රතික්ෂේප කර තිබේ.කොටුව පොලීසිය විසින් අදාළ ඉල්ලීම කොළඹ කොටුව මහේස්ත්‍රාත් අධිකරණයට ඉදිරිපත් කර තිබූ බව අද දෙරණ අධිකරණ වාර්තාකරු සඳහන් කළේය.මහජන පීඩාවක් ඇති වන අයුරින් විශ්‍රාමික ආබාධිත රණවිරුවන් ජනාධිපති ලේකම් කාර්යාලය ඉදිරිපිටට යාම වලක්වමින් වාරණ නියෝගයක් නිකුත් කරන ලෙස පොලීසිය අධිකරණයෙන් ඉල්ලීමක් කර තිබුණි.කෙසේ වෙතත් කොටුව මහේස්ත්‍රාත් ලංකා ජයරත්න මෙනවිය විසින් එම ඉල්ලීම ප්‍රතික්ෂේප කරමින් සඳහන් කර ඇත්තේ මහජන අවහිරයක් සිදු වන්නේනම් ඊට එරෙහිව ක්‍රියා කිරීමට පොලීසියට බලය පවතින බවයි.", "URL": "https://sinhala.adaderana.lk/news.php?nid=65806", "Category": null, "Parent URL": null}