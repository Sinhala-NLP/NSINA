{"Source": "Adaderana", "Timestamp": "July 20, 2013 09:24 am", "Headline": "චන්දිමාල් ලාබාලතම නායකයාවෙයි - ශ්‍රී ලංකා - දකුණු අප්‍රිකා පළමු තරගය අද", "News Content": "සංචාරක දකුණු අප්‍රිකානු කණ්ඩායම සහ ශ්‍රී ලංකා කණ්ඩායම අතර පැවැත්වෙන තරග 05කින් සමන්විත එක්දින තරගාවලියේ පළමු තරගය අද පැවැත්වෙයි. දිවා රාත්‍රී තරගයක් ලෙස කොළඹ ආර්. ප්‍රේමදාස ක්‍රීඩාංගණයේ දී අද පස්වරු 2.30ට තරගය ආරම්භ වීමට නියමිතය. ශ්‍රී ලංකා කණ්ඩායමේ නිත්‍ය නායක ඇන්ජලෝ මැතිව්ස් එක්දින තරග 2ක් තහනමකට ලක්ව සිටින හෙයින් කණ්ඩායමේ නායකත්වයට දිනේෂ් චන්දිමාල් පත් කර තිබේ. 23 වියේ පසුවන දිනේෂ් චන්දිමාල් ශ්‍රී ලංකා කණ්ඩායමේ නායකත්වයට පත්වූ ලාබාලතමයා ද වේ. මීට පෙර ශ්‍රී ලංකා ක්‍රිකට් කණ්ඩායමේ ලාබාලතම නායකයා වර්තාවට හිමිකම් කිව්වේ අර්ජුන රණතුංගය. තරගාවලියේ දෙවන තරගය එළඹෙන 23දා කොළඹ දී පැවැත්වෙන අතර, තෙවැනි සහ සිව්වන තරග මහනුවර පල්ලේකැලේ ක්‍රීඩාංගණයේ පැවැත්වීමට නියමිතය. එක්දින තරගාවලියේ 05 වන සහ අවසන් තරගය කොළඹ ආර්. ප්‍රේමදාස ක්‍රීඩාංගණයේදිත් පැවැත්වීමට කටයුතු යොදා ඇත. එක්දින තරගාවලියට අමතරව දකුණු අප්‍රිකානු කණ්ඩායම සිය සංචාරය තුළ දී 20 - 20 තරග 03 ටද සහභාගි වීමට නියමිතය.", "URL": "https://sinhala.adaderana.lk/news.php?nid=35940", "Category": null, "Parent URL": null}