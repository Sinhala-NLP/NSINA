{"Source": "Adaderana", "Timestamp": "March 2, 2014 06:18 pm", "Headline": "ගංජා ඇද්ද සභාපති හා හිටපු සභාපති රිමාන්ඩ් ", "News Content": "ගංජා ප්‍රවාහනය කිරීමේ චෝදනා මත අත්අඩංගුවට ගත් විල්ගමුව ප්‍රාදේශීය සභාවේ සභාපතිවරයා සහ හිටපු සභාපතිවරයා රක්ෂිත බන්ධනාගාර ගත කර තිබේ. ඔවුන් දෙදෙනා හෙට(03) දිනය දක්වා රක්ෂිත බන්ධනාගාර ගත කරන ලෙස නාවුල වැඩබලන මහේස්ත්‍රාත් අයි.ජි.මුණසිංහ මහතා නියෝග කර ඇති බව අද දෙරණ වාර්තාකරු සඳහන් කළේය. ප්‍රාදේශීය සභාවට අයත් කැබ් රථයේ අමතර රෝදය සවි කරන ස්ථානයේ තිබී ගංජා ග්‍රෑම් 275ක් සමඟ ඊයේ(01) රාත්‍රී මොවුන් දෙදෙනා විල්ගමුව පොලීසිය විසින් අත්අඩංගුවට ගනු ලැබුණි. අත්අඩංගුවට ගත් විල්ගමුව ප්‍රාදේශීය සභාවේ සභාපති ජයන්ත වීරසේකර මහතා සහ හිටපු සභාපති රංජිත් දිසානායක මහතා අද නාවුල වැඩබලන මහේස්ත්‍රාත්වරයා වෙත ඉදිරිපත් කරන ලදී. මෙම සිද්ධියට ඇප ලබාදිය හැකිව තිබුණ ද පොලීසිය විසින් ඇප ලබාදිය නොහැකි ලෙස “බී“ වාර්තාව ඉදිරිපත් කර ඇති බවට මහේස්ත්‍රාත්වරයා එහිදි ප්‍රකාශ කළ බව අද දෙරණ වාර්තාකරු සඳහන් කළේය. එම නිසා හෙට දිනයේ “බී“ වාර්තාව නිවැරදි ලෙස සකස් කර නැවත ඉදිරිපත් කරන ලෙස මහේස්ත්‍රාත්වරයා විසින් පොලීසියට නියෝග කර තිබේ.", "URL": "https://sinhala.adaderana.lk/news.php?nid=41489", "Category": null, "Parent URL": null}