{"Source": "Adaderana", "Timestamp": "October 4, 2016 08:58 am", "Headline": "මදුරු මර්දන සතියේ තැන් 624,680ක් පරික්ෂා කෙරේ", "News Content": "දීපව්‍යාප්තව ක්‍රියාත්මක කෙරුණු ජාතික මදුරු මර්දන සතිය තුළ පරිශ්‍ර 624,680ක් පරික්ෂාවට ලක් කර තිබේ.සෞඛ්‍ය පෝෂණ හා දේශීය වෛද්‍ය අමාත්‍යාංශය මගින් සැප්තැම්බර් 27වන දින සිට ඊයේ දිනය දක්වා මෙම මදුරු මර්දන සතිය ක්‍රියාත්මක කරනු ලැබුවේය.එහිදී මදුරු කීටයින් සහිත පරිශ්‍ර 9310ක් සොයාගෙන ඇති අතර මදුරුවන් බෝවිය හැකි පරිශ්‍ර 98,118ක් නිවැරදි කිරීමට පියවර ගෙන තිබේ. මෙම සතිය තුළ මදුරුවන් බෝ වන ස්ථාන පවත්වාගෙන ගිය 24,318ට නොතීසි නිකුත් කිරීමටත් 2195 දෙනෙකුට නඩු පැවරීමටත් පියවර ගෙන ඇති බව සෞඛ්‍ය පෝෂණ හා දේශීය වෛද්‍ය අමාත්‍යාංශය සඳහන් කළේය.මදුරු මර්දන වැඩසටහනේ දී වැඩි අවදානම් සෞඛ්‍ය වෛද්‍ය නිලධාරී කොට්ඨාස 26ක් තෝරාගෙන ඇති අතර කොළඹ, ගම්පහ, කළුතර, මහනුවර, රත්නපුර, මඩකළපුව, යාපනය යන දිස්ත්‍රික්කවල එම කලාප හඳුනාගෙන ඇත.", "URL": "https://sinhala.adaderana.lk/news.php?nid=64702", "Category": null, "Parent URL": null}