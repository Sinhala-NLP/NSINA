{"Source": "Adaderana", "Timestamp": "September 26, 2010 02:46 pm", "Headline": "රනිල්, ෆොන්සේකා වෙනුවෙන් සෙත් කවි කියයි", "News Content": "සරත් ෆොන්සේකා මහතා වෙනුවෙන් කතා කිරීමට මේ වනවිට ඉතිරිව ඇත්තේ තමා හා තවත් එක් හිමි නමක පමණක් බව එක්සත් ජාතික පක්ෂ නායක රනිල් වික්‍රමසිංහ මහතා පවසයි. මුල් කාලයේදී ෆොන්සේකා පිළිබඳ කතාකළ කිසිවකු දැන් ඔහු පිළිබඳව කතානොකරන බව ඔහු පෙන්වාදෙයි. ෆොන්සේකා මහතා වෙනුවෙන් අධිකරණයට එරෙහිව යාමට හැකියාවක් නොමැති බව වික්‍රමසිංහ මහතා සඳහන් කරයි. එමනිසා සෑම පන්සලකම සරත් ෆොන්සේකා මහතා වෙනුවෙන් සෙත් කවි ගායනා කරන ලෙස ඔහු සියලුම එක්සත් ජාතික පාක්ෂිකයන්ගෙන් ඉල්ලා සිටියි. මේ වනවිට ජන මාධ්‍යය ද ෆොන්සේකා මහතා පිළිබඳව කතා කිරීම නවතා ඇති බවට රනිල් වික්‍රමසිංහ මහතා චෝදනා කරයි. මාධ්‍යයේ කාර්යය වී ඇත්තේ සතිය පුරා තමන් හට පහර දීම බව හෙතෙම අවධාරණය කරයි. එමනිසා සතියේ දින 07 න් එක් දවසක් හෝ ෆොන්සේකා මහතා පිළිබඳව කතා නොකරන්නේ මන්දැයි විපක්ෂනායකවරයා විමසා සිටියි. අද(26) එක්සත් ජාතික පක්ෂයේ ආසන සංවිධායකවරුන්ගේ සහ එම පක්ෂයේ ක්‍රියාකාරීන් අතර කැළණිය නගරයේ පැවති හමුවකදී රනිල් වික්‍රමසිංහ මහතා මෙම අදහස් පළ කළේය.", "URL": "https://sinhala.adaderana.lk/news.php?nid=11104", "Category": null, "Parent URL": null}