{"Source": "Adaderana", "Timestamp": "August 24, 2019 12:09 pm", "Headline": "නිල ඇඳුම වෙනුවට වවුචර් පත් ලබාදීමේදී මිලියන 450ක පාඩුවක්", "News Content": "පාසැල් නිල ඇඳුම් වෙනුවට වවුචර් පත් ලබා දීමේදී මෙම වසරේ රුපියල් මිලියන 450ක පාඩුවක් සිදුව ඇති බවට රාජ්‍ය ආයතනවල දුෂණ වංචා සෙවීමේ ජනාධිපති කොමිසමේදී අනාවරණය වී ඇත. අධ්‍යාපන අමාත්‍යාංශයේ ප්‍රධාන මුල්‍ය නිලධාරීවරයා ඊයේ කොමිසම හමුවේ සාක්ෂි ලබාදෙමින් කියා සිටියේ පාසල් නිල ඇඳුම් වෙනුවට වවුචර්පත් ලබා දීමේදී මෙම වසරේදී රුපියල් මිලියන 47කට අධික මුදලක් වැය වී ඇති බවයි. 2018 වසරේදී එම වවුචර් සඳහා රුපියල් මිලියන 40කට අධික මුදලක් වැය වී ඇති බවද අධ්‍යාපන අමාත්‍යාංශයේ ප්‍රධාන මුල්‍ය නිළධාරීවරයා එහිදී සඳහන් කර ඇත. ඒ අනුව සිදුවු පාඩුව සම්බන්ධයෙන් සම්පිණ්ඩණ වාර්තාවන් ලබන 26 වනදා ජනාධිපති කොමිසමට ඉදිරිපත් කරන ලෙස සාක්ෂිකරුට දැනුම් දී ඇති බව සඳහන්. මේ අතර අධ්‍යාපන අමාත්‍යාංශයේ සැපයුම් අධ්‍යක්ෂ අයි.එම්.කේ ඉලංගසිංහ මහතාට එරෙහිව සිදුකළ විනය කටයුත්තක් සම්බන්ධයෙන් සිදුකෙරෙන විමර්ශනයට අදාළව සාක්ෂි ලබා ගැනීම සඳහා අධ්‍යාපන අමාත්‍ය අකිල විරාජ් කාරියවසම් මහතාට ජනාධිපති කොමිසම හමුවේ පෙනී සිටින ලෙස දැනුම් දී ඇත. පාසල් පෙළ පොත් සඳහා අධ්‍යාපන අමාත්‍යවරයාගේ ඡායාරූපය ඇතුළත් කිරීමේදී සිදුව ඇති අක්‍රමිකතාවක් සම්බන්ධයෙන් ලද පැමිණිල්ලකට අනුව කොමිසම පසුගියදා විමර්ශන ආරම්භ කළේය. ඊට අදාළව කොමිසම හමුවේ සාක්ෂි ලබාදීමෙන් අනතුරුව ආයතන සංග්‍රහයේ නිසි ක්‍රමවේදයෙන් තොරව තමාට එරෙහිව විනය ක්‍රියාමාර්ග ගත් බවට ඉලංගසිංහ මහතා කොමිසමට පැමිණිල්ලක් ඉදිරිපත් කර තිබුණි. ඊට අදාලව අධ්‍යාපන ක්ෂේත්‍රයේ පාර්ශව රැසකකින් කොමිසම සාක්ෂි සටහන් කර ගත් අතර අකිල විරාජ් කාරියවසම් අමාත්‍යවරයාගෙන් ද සාක්ෂි ලබා ගැනීමට ජනාධිපති කොමිසම තීරණය කර ඇත. ඒ අනුව ලබන මස 02 වනදා රාජ්‍ය ආයතන වල දුෂණ වංචා සෙවීමේ ජනාධිපති කොමිසම හමුවේ පෙනී සිටින ලෙස අධ්‍යාපන අමාත්‍ය අකිල විරාජ් කාරියවසම් මහතාට දැනුම් දී ඇති බව එහි ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=117357", "Category": null, "Parent URL": null}