{"Source": "Adaderana", "Timestamp": "January 13, 2012 02:58 pm", "Headline": "අනුරාධපුර සිව් පුද්ගල ඝාතනය -සැකකරුවෙකුගේ නිවසට ගිනි තබලා", "News Content": "අනුරාධපුර කටියාව, යාය එක ප්‍රදේශයේ පදිංචිව සිටි එකම පවුලේ සිව්දෙනෙකු ඉකුත් දා ඝාතනය කිරීමේ සිද්ධිය සම්බන්ධයෙන් අත්අඩංගුවට ගෙන සිටින සැකකරුවන්ගෙන් එක් අයෙකුගේ නිවසට කිසියම් පිරිසක් ගිනි තබා තිබේ. අද(13) අලුයම් කාලයේ මෙම ගිනිතැබීම සිදුව ඇති බව එප්පාවල පොලිසිය පැවසීය. පසුගිය මස 17 වැනිදා මෙම සිව් පුද්ගල ඝාතන වාර්තා වී ඇති අතර ඒ සම්බන්ධයෙන් හිටපු නාවික හමුදා සහ යුද හමුදා සෙබලුන් දෙදෙනෙකු පොලිසිය විසින් අත්අඩංගුවට ගෙන තිබුණි. ගිනි තබා ඇත්තේ හිටපු නාවික හමුදා සෙබලාගේ නිවසට බව පොලිසිය සඳහන් කරයි. ගිනි තැබීම සිදුවන අවස්ථාවේ නිවසේ කිසිවෙකුත් නොසිටි බවත් ගින්නෙන් නිවස සම්පූර්ණයෙන් විනාශ වී ඇති බවත් පොලිසිය වැඩිදුරටත් පැවසීය.", "URL": "https://sinhala.adaderana.lk/news.php?nid=21356", "Category": null, "Parent URL": null}