{"Source": "Adaderana", "Timestamp": "February 12, 2014 09:20 am", "Headline": "මගියෙකුට පහරදුන්නැයි රියදුරු අත්අඩංගුවේ", "News Content": "මගියෙකුට පහරදී ඔහුව අතර මග දමා යාමට උත්සාහ කළ බව කියන පුද්ගලික බස් රථයක රියදුරෙකු හලාවත පොලීසිය විසින් අත්අඩංගුවට ගෙන තිබේ. ඊයේ (11) වැනිදා රාත්‍රීයේ මෙය සිදුවී ඇත. වව්නියාවේ සිට කොළඹ බලා ගමන් කර ඇති පුද්ගලික බස් රථයකට මුන්දලම - තාරවිල්ලුව ප්‍රදේශයේදී මගියෙකු නැග තිබේ. ඔහුගේ ගමනාන්තය වී ඇත්තේ මාදම්පේය. නිතර තාරවිල්ලුවේ සිට මාදම්පේ දක්වා පුද්ගලික බස් රථ වලින් ගමන් කරන මෙම මගින් තම ගමන් ගාස්තුව ලෙස රුපියල් 60ක මුදලක් කොන්දොස්තර වෙත ලබා දී ඇත. නමුත් ගමන් ගාස්තුව රුපියල් 60 ක් නොව රුපියල් 130 ක් බව පවසා කොන්දොස්තරවරයා මගියා සමග ගැටුමක් ඇති කරගෙන තිබේ. මේ අතර ගමන් කරමින් තිබූ බස් රථයට ආරච්චිකට්ටුව ප්‍රදේශයේදී තවත් තිදෙනෙකු නැග ඇත. ඒ කොන්දොස්තරවරයා විසින් ලබා දී ඇති දුරකථන ඇමතුමක් අනුවය. බස් රථයට ගොඩ වී ඇති එම තිදෙනා ගමන් ගාස්තුව සම්බන්ධයෙන් ආරවුලට මැදිවූ මගියාට බස් රථය තුළදීම පහර දී ඔහුව බිමට ඇද දැමීමට උත්සහ කර ඇත. නමුත් බස් රථයේ සිට ඇති සෙසු මගීන් ඊට විරෝධය පළ කිරීම නිසා එම තිදෙනා බස් රථයෙන් බැස ගොස් තිබේ. මේ අතර තම සිද්ධියට සම්බන්ධ කොන්දොස්තරවරයා බස් රථයෙන් බස්සවා ඇති රියදුරා බස් රථය කොළඹ දක්වා ධාවනය කිරීමට උත්සහ කර ඇත. නමුත් මගීන් ඊට විරෝධය පළ කර තිබේ. පසුව මගීන්ද සමග බස් රථය හලාවත පොලීසිය දක්වා ගෙන ඒමට රියදුරාට සිදුවී ඇත. එහිදී සිද්ධිය සම්බන්ධයෙන් සිදු කරන ලද මුලික විමර්ශන වලින් අනතුරුව බස් රථය සහ එහි රියදුරා හලාවත පොලීසිය විසින් අත්අඩංගුවට ගෙන තිබේ. මගියා සමග ආරවුල ඇති කර ගත් බව කියන කොන්දොස්තරවයා සහ අතර මගදී බස් රථයට ගොඩ වී මගියාට පහර දුන් තිදෙනා මෙතෙක් අත්අඩංගුවට ගෙන නැත. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41058", "Category": null, "Parent URL": null}