{"Source": "Adaderana", "Timestamp": "August 14, 2019 05:22 pm", "Headline": "තවත් සද්ධන්තයෙක් ජීවිතය හැර යයි", "News Content": "මාතලේ - අකුරම්බඩ ප්‍රදේශයේ දී වෙඩි වැදී යැයි සැක කරන ලද වන අලියා අද (14) පස්වරුවේ මිය ගිය බව වන ජීවි දෙපාර්තමේන්තුව පවසයි. ඇලහැර වන සත්ව අඩවි ආරක්ෂක රංජිත් කේ විජිත මහතා කියා සිටියේ මිය ගිය වන අලියා වෙනුවෙන් ආගමික වතාවත් සිදුකළ බවයි. ඊයේ (13) අළුයම් කාලයේ දී අකුරම්බඩ - දල්ලන්ද ප්‍රදේශයේ වගා බිමක් ආසන්නයේ ඉතා වේදනාවෙන් පසුවන වයස අවුරුදු 42 – 45 අතර වන අලියෙකු සම්බන්ධයෙන් වන ජීවි නිලධාරිහු පරික්ෂණ පැවැත්වූහ. අද පෙරවරුවේ ඇලහැර හා මාතලේ වනජීවි කාර් යාල නිලධාරින් විසින් අලියා පරික්ෂාවට ලක්කල අතර එහි දි රංජිත් කේ විජිත මහතා කියා සිටියේ අලියාගේ හුස්ම ගැනීමේ ක්‍රියාවලිය සම්පුර්ණයෙන් අක්‍රමවත් වී ඇති බවයි. කලක් තිස්සේ මාතලේ දිස්ත්‍රික්කයට බලපා ඇති වන අලි තර්ජන අවම කිරිම සඳහා නිසි වැඩපිළිවෙලක් සකසා නොමැති බව අලියා වැටි සිටි ස්ථානයේ දී මාධ්‍ය වෙත අදහස් දැක්වු පල්ලේපොල ප්‍රාදේශිය සභාවේ ශ්‍රී ලංකා නිදහස් පක්ෂ මන්ත්‍රී නිමල් සුරමේග මහතා කියා සිටියේය. වනඅලින් පලවා හැරිම සඳහා සිය ප්‍රදේශයට අලි වෙඩි පවා නිසි ක්‍රමවේදයක් යටතේ නොලැබෙන බව ද හෙතෙම කියා සිටියේය. මේ අතර රැස්ව සිටි පිරිස් අතරින් බොහෝ දෙනෙකු කියා සිටියේ වගා හානි සිදුකරන වන අලින් පිළිබඳව රජයේ අවධානය නිසි ප රිසි යොමු වි නොමැති බවයි.", "URL": "https://sinhala.adaderana.lk/news.php?nid=116538", "Category": null, "Parent URL": null}