{"Source": "Adaderana", "Timestamp": "September 16, 2012 11:24 am", "Headline": "සිහිනය බොඳ වූ 52 ක් ගාල්ල පොලීසියේ", "News Content": "නීති විරෝධි ලෙස ඔස්ට්‍රේලියාවට පලායමින් සිටියදී මුහුදේ අතරමංව සිටි පිරිසක් නාවික හමුදාව විසින් බේරාගෙන ගාල්ල ජාත්‍යන්තර වරායට ගෙනැවිත් තිබේ. මුහුදේ අතරමංව සිටි පනස් දෙදෙනෙකු සමුදුර නෞකාවෙන් ගාල්ල ජාත්‍යන්තර වරායට අද (16) උදෑසන 7ට පමණ රැගෙන ආ බව නාවික හමුදාව පැවසුවේය. පසුගිය ජුනි මස 26 වන දින මෙම පිරිස හලාවත ප්‍රදේශයෙන් නීති විරෝධී ලෙස ඔස්ට්‍රේලියාව බලා පිටත්ව ගොස් තිබේ. කෙසේ වෙතත් මෙම පිරිස රැගත් යාත්‍රාව ශ්‍රී ලංකා වෙරළේ සිට නාවික සැතපුම් ‍280ක් ඈත මුහුදේ දී කාර්මික දෝෂයකට ලක්වීමෙන් දින 20ක් මුහුදේ අතරමංව සිට ඇති බව සඳහන්ය. අනතුරුව නාවික හමුදා විසින් අදාළ පිරිස බේරා ගැනීමට පියවර ගන්නා ලදී. ගාල්ල වරායට රැගෙන ආ මෙම පුද්ගලයින් පනස් දෙදෙනා වැඩිදුර විමර්ශන සඳහා ගාල්ල පොලිස් ස්ථානයට භාර දී ඇති බව සඳහන්ය.", "URL": "https://sinhala.adaderana.lk/news.php?nid=27454", "Category": null, "Parent URL": null}