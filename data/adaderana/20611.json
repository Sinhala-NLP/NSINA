{"Source": "Adaderana", "Timestamp": "December 11, 2011 04:13 pm", "Headline": "එ.ජා.ප කෘත්‍යාධිකාරී මණ්ඩල රැස්වීම 18 දා", "News Content": "එක්සත් ජාතික පක්ෂයේ විශේෂ කෘත්‍යාධිකාරි මණ්ඩල රැස්වීමක් ලබන 18 වැනි ඉරු දින පැවැත්වීමට තීරණය කර තිබේ. එක්සත් ජාතික පක්ෂයේ ප්‍රකාශකයෙකු කියා සිටියේ එම කෘත්‍යාධිකාරි මණ්ඩල රැස්වීමේ දී පක්ෂයේ තනතුරු සම්බන්ධයෙන් දීර්ඝ වශයෙන් සාකච්ඡා කිරීමට නියමිත බවයි. විශේෂයෙන් පක්ෂ නායකත්වය සම්බන්ධයෙන් පවත්වන ඡන්ද විමසීම පිළිබඳව සහ අනෙක් තනතුරු සඳහා නාම යෝජනා ලබා ගැනීම පිළිබඳව එහි දී වැඩි අවධානයක් යොමු වනු ඇත. පවත්වනු ලබන කෘත්‍යාධිකාරි මණ්ඩල රැස්වීම පිළිබඳ තීරණයක් ගැනීමට හෙට දිනයේ එක්සත් ජාතික පක්ෂයේ උපදේශන මණ්ඩලය රැස්වීමට නියමිතය. එක්සත් ජාතික පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් රැස් වන එම උපදේශන මණ්ඩලයට නියෝජ්‍ය නායකවරුන් වන කරු ජයසූරිය , සජිත් ප්‍රේමදාස , මහලේකම් තිස්ස අත්තනායක සහ සභාපති ගාමිණි ජයවික්‍රම පෙරේරා යන මහත්වරුන් සහභාගීවනු ඇත.", "URL": "https://sinhala.adaderana.lk/news.php?nid=20611", "Category": null, "Parent URL": null}