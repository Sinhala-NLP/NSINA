{"Source": "Adaderana", "Timestamp": "October 29, 2018 01:48 pm", "Headline": "විදුලි රැහැනට සද්ධන්තයින් 7ක් බිලිවෙයි", "News Content": "ඉන්දියාවේ ඔඩිෂා ප්‍රාන්තයේදී විදුලි සැර වැදීමෙන් අලින් හත් දෙනෙකු මියගොස් තිබේ. හදිසි අනතුරකින් මෙතරම් අලි සංඛ්‍යාවක් එකවර මියගිය පළමු අවස්ථාව මෙය බව ඉන්දීය වාර්තා සඳහන් කළේය ඉන්දියාවේ නැගෙනහිර ඔඩිෂා ප්‍රාන්තයේ කමලන්ගා ගම්මානය ආසන්නයේ වගුරු බිමක් තරණය කරමින් සිටි 13දෙනෙකුගෙන් යුත් අලි රංචුවකට විදුලි සැර වැදී තිබෙනවා. කඩාවැටුණු විදුලි කම්බියකින් වගුරුබිමේ ජලයට කාන්දුවූ විදුලි සැර වැදීමෙන් අලින් හත් දෙනෙකු මියගොස් ඇති බවයි ඉන්දීය වාර්තා සඳහන් කළේය. ඉන්දියාව තුළ හදිසි අනතුරකින් අලි ඇතුන් වැඩිම සංඛ්‍යාවක් එකවර මියගිය පළමු අවස්ථාව මෙය බවත් එම වාර්තාවල දැක්වෙයි. වගුරට විදුලිය කාන්දුවූ කම්බිය 2017 වර්ෂයේ නොවැම්බර් මාසයේ සිට කඩා වැටී තිබෙන බවත් ඒ බව විදුලිබල දෙපාර්තමේන්තුවට දැනුම් දුන්නද ඒ සම්බන්ධයෙන් කිසිදු ක්‍රියාමාර්ගයක් ගෙන නොමැති බවත් වනජීවි බලධාරීන් ප්‍රකාශ කළේය. මේ හේතුවෙන් එම දෙපාර්තමේන්තුවේ නිලධාරීන් කිහිප දෙනෙකුගේ සේවය අත්හිටුවීමටත් බලධාරීන් පියවර ගෙන තිබුණි. ආසියාවේ අලි ගහණයෙන් සියයට පනහක් පමණ වෙසෙන්නේ ඉන්දියාවේ වන අතර එරටේදී අලි ඇතුන් ජනතාවගේ මහත් ගෞරවයට පාත්‍රවීමත් විශේෂත්වයක්. කෙසේ නමුත් අහිතකර මිනිස් ක්‍රියාකාරකම්, දුම්රිය සහ වෙනත් රථවාහනවල ගැටීම වැනි සිදුවීම් වලින් අලි ඇතුන් විශාල පිරිසක් මියයමින් සිටින බවත් එරට සංඛ්‍යා ලේඛනවලින් අනාවරණ වී තිබේ.", "URL": "https://sinhala.adaderana.lk/news.php?nid=98406", "Category": null, "Parent URL": null}