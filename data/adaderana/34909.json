{"Source": "Adaderana", "Timestamp": "June 14, 2013 11:50 am", "Headline": "තරඟ විභාග නොමැතිව ගුරු පත්වීම් එපා", "News Content": "ගුරු සේවා ව්‍යවස්ථා සංග‍්‍රහය අමු අමුවේ උල්ලංඝණය කරමින් උතුරුමැද පළාතේ සම්මුඛ පරීක්ෂණ මගින් පත්වීම් ලබාදීම පිළිබඳ දැඩි විරෝධය පළ කරන බව ලංකා ගුරු සංගමයේ ලේකම් ජෝසප් ස්ටාලින් මහතා පවසයි. ක‍්‍රම විරෝධී පත්වීම් ලබාදීමේ යුගයක් නැවත ඇරඹීම වහා නතර කරන ලෙස බලකර සිටින බව ඒ මහතා මාධ්‍ය නිවේදනයක් නිකුත් කරමින් සඳහන් කර ඇත. එම මාධ්‍ය නිවේදනය මෙසේය. උතුරු මැද පළාතේ උපාධිධාරීන් සඳහා ගුරු පත්වීම් ලබාගැනීමට 7625 දෙනෙකු ඉල්ලූම් පත‍්‍ර ඉදිරිපත් කොට තිබුණී. ඉන් 1070 දෙනෙකුට සම්මුඛ පරීක්ෂණයෙන් තෝරාගෙන පත්වීම් ප‍්‍රදානය කොට තිබේ. 7000 කට වැඩි පිරිසක් ඉල්ලූම් කරුවන් සිටියදී මේ ආකාරයට සම්මුඛ පරීක්ෂණයක් මගින් පත්වීම් ලබාදීම ගැටළුකාරී තත්ත්වයකි. 88-89 වකවානුවේ ලංකාවේ පැවති කැරලිකාරී වාතාවරණයෙන් අනතුරුව පත්කළ තරුණ අසහනය පිළිබඳ විමර්ශන කොමිෂන් සභාව 1990 වසරේ නිකුත් කරන ලද වාර්තාවේ ප‍්‍රකාශ කරන ලද්දේ සම්මුඛ පරීක්ෂණවලින් පත්වීම් දීම වෙනුවට තරඟ විභාග පවත්වා සුදුස්සන් තෝරාගත යුතු බවයි. එම වකවානුවේ සිට තරඟ විභාග මගින් පත්වීම් ලබාදීම සිදු කෙරුණි. උතුරුමැද පළාතේ වර්තමාන බලධාරීන් සම්මුඛ පරීක්ෂණ මගින් පත්වීම් ලබාදීම ඉහත කොමිෂමේ නිර්දේශ නොසලකා හැරීමකි. මෙම තත්ත්වය ඉදිරියට නොව ආපස්සට ගමන් කිරීමකි. එසේම 1995 අපේ‍්‍රල් 30 වෙනි දින නිකුත් කරන ලද 865/3 දරණ ගැසට් පත‍්‍රයෙන් ශී‍්‍ර ලංකා ගුරු සේවා ව්‍යවස්ථා සංග‍්‍රහය ප‍්‍රකාශයට පත්වූ අතර එහි 5.3 වගන්තියේ පැහැදිලිව දක්වා ඇත්තේ පුරප්පාඩු සංඛ්‍යාවට වැඩි පිරිසක් ගුරු සේවයේ 3-1 ට අදාළ උපාධිධාරී පත්වීම් සඳහා ඉල්ලූම් කොට ඇත්නම් විභාග දෙපාර්තමේන්තුව මගින් තරඟ විභාගයක් පවත්වා බඳවා ගත යුතු බව යැයි වැඩි දුරටත් මාධ්‍ය නිවේදනයේ සඳහන් වෙයි.", "URL": "https://sinhala.adaderana.lk/news.php?nid=34909", "Category": null, "Parent URL": null}