{"Source": "Adaderana", "Timestamp": "December 4, 2013 04:01 pm", "Headline": "කුරක්කන් වලටත් බදු ගහලා - මාකට් ගියාම බාඳුරා මල් පේනවා ", "News Content": "එ.ජා.ප. ප්‍රතිපත්තියක් ලෙස කැසිනෝ ව්‍යාපාරය සඳහා විරුද්ධ බව එ.ජා.ප. පාර්ලිමේන්තු මන්ත්‍රී රෝසි සේනානායක මහත්මිය පවසයි. පසුගිය අවුරුද්දේ අය වැය මගින් රුපියල් මිලියන 300ක් වියදම් කර විදේශ රැකියා තාක්ෂණ විද්‍යාලයක් ස්ථාපිත කරන යෝජනා වූ බවත්, එය මේ වන විටත් නොමැති බවත් අද(04) කොළඹ පැවති මාධ්‍ය හමුවකදී ඇය සඳහන් කළාය. එසෙම දුප්පත් පවුල්වල සිටින ළමුන් සඳහා සපත්තු කුට්ටමක් ලබාදෙන බවද ගිය වර්ෂයේ අය වැය යෝජනා මගින් ඉදිරිපත් වූ බවත් එයද මේවන තෙක් ලැබී නොමැති බවත්, ඇය පෙන්වා දුන්නාය. 2014 වර්ෂය සඳහා වූ අය වැය මගින් වැඩියෙන්ම පීඩාවට පත් වූයේ කාන්තාවන් බවත්, ජාත්‍යන්තර මූල්‍ය අරමුදල සතුටු කිරීම සඳහා ඉදිරිපත් කළ අයවැයක් බවත් ඒ මහත්මිය එම අවස්ථාවේදී අවධාරණය කළාය. මේ වන විට මෙරටේ සිටින ජනතාව කොරියාව බලා පිටත්ව යෑමට පෝලින් ගැසී ඇති බවත්, කොරියාව සහ චීනය වැනි රටවල් ඉදිරියට ගමන් කරන්නේ අධ්‍යාපනය සඳහා බුද්ධිමත්ව ආයෝජනය කිරීම හේතුවෙන් බවත් ඇය පෙන්වා දුන්නාය. එසේම මෙවර අය වැය මගින් උම්බලකඩ , හාල් මැස්සන් වැනි අත්‍යාවශ්‍ය භාණ්ඩ සඳහා බද්දක් පනවා ඇති බවත්, කුරක්කන් ටිකට පවා රුපියල් 100ක බද්දක් මේ ආණ්ඩුව විසින් ගසා ඇති බවත් එහිදී මන්ත්‍රීවරිය වැඩි දුරටත් කියා සිටියාය. එම මාධ්‍ය හමුව ඇමතූ එ.ජා.ප. පාර්ලිමේන්තු මන්ත්‍රී අජිත් මානප්පෙරුම මහතා කියා සිටියේ භණ්ඩ ලබා ගැනීම සඳහා වෙළඳපොළට ගිය විට බාඳුරා මල් පෙනෙන බවයි. එසේම මෙම ආණ්ඩුව එදාවෙලා ටුවර්ස් වැනිය බවද ඔහු එහිදී කීවේය. තවද විදුලි බල මණ්ඩලය දවසකට රුපියල් කෝටී 16ක පාඩුවක් ලබන බවත්, ඛණිජ තෙල් සංස්ථාව දවසකට රුපියල් කෝටි 24ක් සහ ජල ප්‍රවාහන මණ්ඩලය දවසකට කෝටි 10ක පාඩුවක් ලබන බවත් ඒ මහතා වැඩි දුරටත් පෙන්වා දුන්නේය.", "URL": "https://sinhala.adaderana.lk/news.php?nid=39321", "Category": null, "Parent URL": null}