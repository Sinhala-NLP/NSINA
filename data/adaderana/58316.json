{"Source": "Adaderana", "Timestamp": "March 17, 2016 05:17 pm", "Headline": " ළඟ එන විපතක් අපිට පේනවා", "News Content": "ජනතාව මෛත්‍රිපාල - රනිල් ආණ්ඩුවේ ප්‍රජාතන්ත්‍රවාදය හොඳ හැටි පරික්ෂා කර ඇති බව ජනතා සේවක පක්ෂයේ නායක සෝමවංශ අමරසිංහ මහතා පවසයි.හයිඩ්පිටියේ දී දැන් පැවැත්වෙන ඒකාබද්ධ විපක්ෂයේ \"ජනසටන\" රැළියට එක්වෙමින් ඔහු මේ බව පැවසීය.අනිත් කිසිම රටක නැති පාර්ලිමේන්තුවක් අපේ රටේ ඇති බවත්, එනම් පරාජිත අපේක්ෂකයින් 14ක් ඉන්න පාර්ලිමේන්තුව එය බවත්, ඉන් මෛත්‍රි - රනිල්ගේ ප්‍රජාතන්ත්‍රවාදය පෙන්නුම් කර ඇති බවත්, හෙතෙම කීවේය.දේශපාලනයේදී සුජාත භාවයක් නැති ආණ්ඩුවකින් වැඩක් නැති බවත්, පරාජිතයින් ඇමති මණ්ඩලයේ තබා ගනිමින් වරප්‍රසාද ලබාදීම ජනතාව අනුමත නොකරන බවත්, ඔහු පෙන්වාදුන්නේය.ජනතාව කාණුවට දාපු අය ඇමති මණ්ඩලයේ ඉන්නවා නම් මෙතැන ඇති ප්‍රජාතන්ත්‍රවාදය කුමක්දැයි හෙතෙම ප්‍රශ්න කළේය.රට බෙදීමට, විකිණීමට කටයුතු සිදුවෙමින් ඇති බවත්, පොතේ එකීය රාජ්‍යයක් ගැන සඳහන් වුවත්, සැබෑ බිමේ ඇත්තේ රට බෙදන බෙදුම්වාදි වැඩපිළිවෙළ බවත්, අමරසිංහ මහතා පැවසීය.රනිල් වික්‍රමසිංහ මහත්තයා 2020 වනතුරු ආණ්ඩුව පෙරළිය නොහැකි යැයි කියන බවද පැවසූ ඒ මහතා ආණ්ඩුව හැදුවෙත් තමුන්නාසේලා නම් ආණ්ඩුව පෙරළන්නත් තමුන්නාසේලට පුළුවන් යැයි කියා සිටියේය.ළඟ එන විපතක් අපිට පේන බවත්, රටට ඉබාගාතේ යාමට ඉඩදිය යුතු නැති බවත්, \"ජනසටන\" වේදිකාව මුළු රටේම ගෙන යා යුතු බවත්, ඔහු එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=58316", "Category": null, "Parent URL": null}