{"Source": "Adaderana", "Timestamp": "July 4, 2016 09:30 am", "Headline": "විරෝධතාවෙන් දුම්රිය ධාවනයට බාධා", "News Content": "දෙහිවල ගල්කිස්ස ප්‍රදේශයේ ධීවරයින් පිරිසක් ආරම්භ කර තිබූ උද්ඝෝෂණය අවසන් කර තිබේ.දෙහිවල, ඕපන්සයිඩ් පෙදෙසේ පිහිටි ගල් තලාවක් හේතුවෙන් සිදුවන ධීවර අනතුරු වළක්වා ගැනීම සඳහා අවශ්‍ය පියවර ගන්නා ලෙස බලකරමින් ධීවරයින් පිරිසක් අද(04) උදෑසන උද්ඝෝෂණයක නිරත වුණි.ධීවරයින් පෙන්වා දෙන්නේ අද උදෑසන කාලයේදී අදාළ ගල් තලාවේ ගැටී ධීවර යාත්‍රාවක් අනතුරට ලක් වූ බවයි.ජීවිත අවධානමක් පවතින එම ගල් තලාව ඉවත්කර දෙන ලෙස බලධාරීන්ගෙන් ඉල්ලා සිටියද ඊට මෙතෙක් ප්‍රතිචාරයක් ලැබී නොමැති බව ධීවරයින් පවසයි.පසුගිය වසරේදී පමණක් එම ස්ථානයේ සිදු වූ අනතුරුවලින් ධීවරයින් 06 දෙනෙකු මියගොස් තිබේ.අද පැවැති උද්ඝෝෂණය හේතුවෙන් මුහුදුබඩ දුම්රිය මාර්ගයේ දුම්රිය 03ක් ධාවනය ප්‍රමාද වූ බව දුම්රිය පාලක මැදිරිය සඳහන් කළේය.දෙහිවල සහ ගල්කිස්ස අතර දුම්රිය මාර්ගයේ ස්ථානයකදී ධීවර බෝට්ටුවක් දුම්රිය මාර්ගයට ගෙනවිත් ගිනි තබා විරෝධය පෑම හේතුවෙන් මෙම බාධා ඇති වූ බව දුම්රිය පාලක මැදිරිය පවසයි.පොලීසිය මැදිහත්වී ධීවර අමාත්‍ය මහින්ද අමරවීර මහතා දුරකථනයෙන් සම්බන්ධ කර ගනිමින් ධීවරයින් සමග සිදු කළ සාකච්ඡාවකදී සිකුරාදා දිනයේ ඒ සම්බන්ධයෙන් තීරණයක් ලබා දෙන බවට වූ පොරොන්දුව මත උද්ඝෝෂණය අවසන් කර තිබේ.", "URL": "https://sinhala.adaderana.lk/news.php?nid=61739", "Category": null, "Parent URL": null}