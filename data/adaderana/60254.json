{"Source": "Adaderana", "Timestamp": "May 18, 2016 01:17 pm", "Headline": " විපතට පත් ජනතාවට සහන දෙන්න සහය වෙන්න - විවෘත ඉල්ලීමක්", "News Content": "පවතින අයහපත් කාලගුණ තත්ත්වයෙන් අවතැන්වූවන්ට සහන සැලසීම සඳහා සහයෝගය ලබාදෙන ලෙස දිස්ත්‍රික් ලේකම්වරුන් ජනතාවගෙන් ඉල්ලීමක් කරයි.ගම්පහ දිස්ත්‍රික් ලේකම් සුනිල් ජයලත් මහතා පවසන්නේ වියළි ආහාර, පිරිසිඳු පානීය ජලය, කිරිපිටි හා ළදරු ආහාර, පැදුරු, මදුරුදැල්, ඇද ඇතිරිලි සහ සනීපාරක්ෂක උපකරණ අවශ්‍යව ඇති බවයි. එම ද්‍රව්‍ය සහ උපකරණ ලබාදිය හැකි පුද්ගලයින්ට ඒවා ගම්පහ දිස්ත්‍රික් ලේකම් කාර්යාලය වෙත පැමිණ ලබාදෙන ලෙස දිස්ත්‍රික් ලේකම්වරයා ඉල්ලීමක් කරයි. 033 22222 35 හෝ 071 352 70 36 යන දුරකථන අංක ඔස්සේ මේ පිළිබඳ වැඩිදුරටත් තොරතුරු ලබාගත හැකි බව ගම්පහ දිස්ත්‍රික් ලේකම් සුනිල් ජයලත් මහතා සඳහන් කළේය. මේ අතර පුත්තලම දිස්ත්‍රික්කයේ අවතැන්වුවන් සඳහා පහසුකම් සැලසීමට ද ජනතාවගේ සහයෝගය අවශ්‍ය වී ඇති බව දිස්ත්‍රික් ලේකම් එන්.එම්.එච්.ඉන්ද්‍රානන්ද මහතා පවසයි.දිස්ත්‍රික්කයේ පුද්ගලයින් 6000ක පමණ පිරිසක් කඳවුරු 50ක පමණ මේ වන විට ආරක්ෂිතව රඳවා සිටින බව සඳහන්ය.විශේෂයෙන් ඔවුන්ට ඇඳුම් පැළඳුම් සහ සනීපාරක්ෂක ද්‍රව්‍යවල දැඩි අවශ්‍යතාවක් උද්ගතව ඇති බව දිස්ත්‍රික් ලේකම්වරයා පෙන්වාදෙන්නේය.ඒ අනුව පුත්තලම දිස්ත්‍රික් ලේකම් කාර්යාලයට එම සහනාධාර ලබාදිය හැකි අතර 032 22 65 225 , 032 22 65 756 , 032 22 65 235 යන දුරකථන අංක ඔස්සේ ඒ පිළිබඳ වැඩිදුර තොරතුරු ලබාගත හැකි බව පුත්තලම දිස්ත්‍රික් ලේකම්වරයා වැඩිදුරටත් සඳහන් කළේය. කෑගල්ල දිස්ත්‍රික්කයේ අවතැන් වූවන් සඳහා සහන සැලසීමට සහයෝගය ලබාදෙන ලෙස දිස්ත්‍රික් ලේකම්වරයා ජනතාවගෙන් ඉල්ලීමක් කරයි.035 2222 603 සහ 035 2222 35 යන දුරකථන අංක ඔස්සේ ඒ පිළිබඳ විමසීම් සිදුකළ හැකි බව කෑගල්ල දිස්ත්‍රික් ලේකම් අබේවික්‍රම වනසූරිය මහතා සඳහන් කළේය.", "URL": "https://sinhala.adaderana.lk/news.php?nid=60254", "Category": null, "Parent URL": null}