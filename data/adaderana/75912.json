{"Source": "Adaderana", "Timestamp": "August 3, 2017 08:36 am", "Headline": "ගත වු කාලය තුළ අන්තර්ජාලය ආශ්‍රිත පැමිණිලි 1950ක් ", "News Content": "මේ වසරේ ගතවූ කාල සීමාව තුළ අන්තර්ජාලය හා සම්බන්ධ පැමිණිලි 1950ක් පමණ ලැබී ඇති බව ශ්‍රී ලංකා පරිගණක හදිසි ප්‍රතිචාර සංසදය පවසයි. එහි මාධ්‍ය ප්‍රකාශක, ආරක්ෂක ඉංජිනේරු රොෂාන් චන්ද්‍රගුප්ත මහතා සඳහන් කළේ, අදාළ පැමිණිලිවලින් වැඩි සංඛ්‍යාවක් ෆේස්බුක් ගිණුම් සම්බන්ධ පැමිණිලි බවයි. ව්‍යාජ ෆේස්බුක් ගිණුම් සකස් කිරීම, අනවරයෙන් ෆේස්බුක් ගිණුම්වලට ඇතුළුවීම, ෆේස්බුක් ගිණුම්වල පවතින ඡායාරූප වෙනත් ගිණුම්වලට යොදාගැනීම යන කරුණු සම්බන්ධයෙන් එම පැමිණිලි ලැබී තිබේ. අදාළ පැමිණිලි සඳහා අවශ්‍ය උපදෙස් ලබාදීමට පියවර ගෙන ඇති බව රොෂාන් චන්ද්‍රගුප්ත මහතා සඳහන් කළේය. ෆේස්බුක් ගිණුම් සම්බන්ධ පැමිණිලිවලට අමතරව වෙබ් අඩවි සහ ඊමෙල් ගිණුම්වලට අනවසරයෙන් ඇතුළු වී දත්ත වෙනස් කිරීම වැනි කරුණු සම්බන්ධයෙන්ද මේ වසරේ ගතවූ මාස හත තුළ ශ්‍රී ලංකා පරිගණක හදිසි ප්‍රතිචාර සංසදය වෙත පැමිණිලි ලැබී තිබේ.", "URL": "https://sinhala.adaderana.lk/news.php?nid=75912", "Category": null, "Parent URL": null}