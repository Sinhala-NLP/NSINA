{"Source": "Adaderana", "Timestamp": "October 13, 2015 02:29 pm", "Headline": "ෆුල් ෆේස්  වාරණය තවත් දිගුවෙයි", "News Content": "යතුරුපැදිකරුවන් සඳහා සම්පූර්ණයෙන්ම මුහුණු ආවරණය කළ ආරක්ෂිත හිස්වැසුම් භාවිතය තහනම් කරමින් පොලිසිය විසින් නිකුත් කළ රෙගුලාසියක් අත්හිටුවා අභියාචනාධිකරණය නිකුත් කළ වාරණ නියෝගය තවදුරටත් දීර්ඝ කර තිබේ.යතුරුපැදිකරුවන් දෙදෙනෙකු ඉදිරිපත් කළ පෙත්සමක් සලකා බැලූ අභියාචනාධිකරණය මීට පෙර අදාළ වාරණ නියෝගය නිකුත් කර තිබුණි.අදාළ පෙත්සම් අද යළි සලකා බැලූ අවස්ථාවේ නීතිපතිවරයා වෙනුවෙන් පෙනීසිටි රජයේ නියෝජ්‍ය සොලිසිටර් ජනරාල්වරයා කියා සිටියේ නව රෙගුලාසිවලට අනුව ආරක්ෂිත හිස්වැසුමක් හඳුන්වා දීම සම්බන්ධයෙන් රජයේ අවධානය යොමුවී ඇති බවයි.එම කරුණු සැලකිල්ලට ගත් අභියාචනාධිකරණය අදාළ වාරණ නියෝගය නොවැම්බර් මස 2 වැනිදා දක්වා දීර්ඝ කරන බව ප්‍රකාශ කර තිබේ.එදිනට මෙම කටයුතුවල ප්‍රගතිය වාර්තා කරන ලෙස ද අභියාචනාධිකරණය නීතිපතිවරයාට දැනුම් දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=54414", "Category": null, "Parent URL": null}