{"Source": "Adaderana", "Timestamp": "July 7, 2016 11:35 am", "Headline": "  බංග්ලාදේශයට යළිත් ත්‍රස්ත ප්‍රහාරයක් - 4ක් මරුට", "News Content": "බංග්ලාදේශයේ ඩකා අගනුවර පසුගිය සිකුරාදා සිදුවූ ත්‍රස්ත ප්‍රහාරයෙන් පසු අදත් ඩකා නගරයට කි‍ලෝමීටර් 140ක් දුරින් කිසෝරේගන්ජ් දිස්ත්‍රීක්කයේ පිහිටි ඉස්ලාමිය ආගමික මධ්‍යස්ථානයක සිදුවූ බෝම්බ පිපුරුමකින් පුද්ගලයින් සිව්දෙනෙකු මියගොස් තවත් 7 දෙනෙකු තුවාල ලබා තිබේ.පසුගිය සිකුරාදා ප්‍රහාරයේ වගකීම අයි.එස් සටන්කාමින් විසින් බාරගනු ලැබුවද අද ප්‍රහාරයේ වගකීම මෙතෙක් කිසිවෙකුත් බාරගෙන නැත.විදෙස් වාර්තා පවසන පරිදි රමාසන් උපවාස සමය අවසන් කළ බැතිමතුන් දෙලක්ෂයක් පමණ රැස්වන ආගමික ස්ථානයක අද මෙම බෝම්බ පිපුරුම සිදුව ඇති අතර එහි ප්‍රධාන ආගමික පුජකවරයා ප්‍රහාරයේ ඉලක්කය බව සැක කෙරෙයි.ඊට හේතු‍ව ඉස්ලාමිය දහමට මුවාවී ත්‍රස්ත ක්‍රියා සිදුකරන පුද්ගලයින් හෙළාදකිමින් එම පූජකවරයා විසින් අදහස් පළ කිරීම බව පැවසේ.කෙසේ වුවද බෝම්බ පිපුරුමත් සමග සටන්කාමින් හා පොලිසිය අතර මේවන විට වෙඩි හුවමාරුවක් සිදුවන බවත්, ප්‍රහාරවලින් මියගිය අය අතර පොලිස් නිලධාරියෙකු ද වන බවත්, විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=61864", "Category": null, "Parent URL": null}