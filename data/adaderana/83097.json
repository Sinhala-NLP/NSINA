{"Source": "Adaderana", "Timestamp": "January 17, 2018 09:02 am", "Headline": " හක්කපටස් කාලා අලි පැටවු 7ක් මැරිලා", "News Content": "පසුගිය වසර තුළ අනුරාධපුර දිස්ත්‍රික්කයේ හොරොව්පතාන ප්‍රාදේශීය ලේකම් කොට්ඨාසය තුළ පමණක් හක්කපටස් අනුභව කිරීමෙන් වන අලි පැටවුන් 07 දෙනෙකු මියගොස් ඇති බව වනජීවී දෙපාර්තමේන්තුව පවසයි. හොරොව්පතාන වනජීවී කාර්යාලයේ ප්‍රකාශකයෙකු සඳහන් කර ඇත්තේ මියගොස් ඇති එම අලිපැටවුන් 07 දෙනාම වයස අවුරුදු 05ත් 10ත් අතර වූ බවයි. දඩයක්කරුවන් විසින් සාමාන්‍යයෙන් වල් ඌරන් දඩයම් කිරීම සඳහා හක්කපටස් භාවිතා කරන අතර හේන් වගාවන් ආරක්ෂා කිරීම සඳහා ද හක්කපටස් මෙලෙස භාවිතා කරන බව සඳහන්ය. එහිදී වගාවන් වෙත ඇදෙන වනඅලින් මෙම හක්කපටස් අනුභව කරන බව හොරොව්පතාන වනජීවී කාර්යාලයේ ප්‍රකාශකයා පැවසුවේය. වැඩි වශයෙන් කුඩා අලි පැටවුන් මෙම හක්කපටස්වලට ගොදුරු වන අතර ඒවා අනුභව කිරීමෙන් මුඛයට දැඩි තුවාල සිදුවී ආහාර පාන අනුභව කිරීමට නොහැකිව ඔවුන් මියයන බව ඔහු සඳහන් කළේය.", "URL": "https://sinhala.adaderana.lk/news.php?nid=83097", "Category": null, "Parent URL": null}