{"Source": "Adaderana", "Timestamp": "January 20, 2011 10:09 am", "Headline": "උසස් පෙළ නැවත සමීක්ෂණයට 60,000 ක් ඉල්ලුම් කරයි", "News Content": "පසුගිය අධ්‍යයන පොදු සහතික පත්‍ර උසස් පෙළ විභාගයේ උත්තර පත්‍ර හැට දහසක් පමණ නැවත සමීක්ෂණය සඳහා ඉල්ලුම් කර ඇතැයි විභාග කොමසාරිස් ජනරාල් අනුර එදිරිසිංහ මහතා පවසයි. පසුගිය උසස් පෙළ විභාගය වෙනුවෙන් බෙදා හැරි උත්තර පත්‍ර දහතුන් ලක්ෂයක් අතරින් මෙම හැට දහස නැවත සමීක්ෂණය සඳහා සිසුන් ඉල්ලුම් කර ඇති බව ඔහු සඳහන් කළේය. ඒ අනුව අදාළ උත්තර පත්‍ර නැවත සමීක්ෂණය සඳහා අවශ්‍ය කටයුතු යොදා ඇති බව අනුර එදිරිසිංහ මහතා ප්‍රකාශ කළේය. ඉදිරි මාස කිහිපය තුළ දී නැවත සමීක්ෂණ ප්‍රතිඵල ඒ ඒ ශිෂ්‍යයා වෙත නිකුත් කිරීමට කටයුතු කරන බව ඔහු පැවසුවේය. මේ අතර පසුගිය දෙසැම්බර් මාසයේ පැවති අධ්‍යයන පොදු සහතික පත්‍ර සාමාන්‍ය පෙළ විභාගයේ දී සිසු සිසුවියන් සිදුකළ විභාග අක්‍රමිකතා රැසක් සම්බන්ධයෙන් ද මේ වන විට විභාග දෙපාර්තමේන්තුව පරීක්ෂණ ආරම්භ කර තිබේ. පිටපත් කිරීම, උත්තර පත්‍ර හුවමාරුව, හැඳුනුම්පත් වංචනිකව සකස් කර විභාගයට පෙනී සිටීම, තහනම් කරන ලද උපකරණ ළඟ තබා ගැනීම වැනි සිසුන් සිදුකළ වංචනික ක්‍රියා සම්බන්ධයෙන් මෙම පරීක්ෂණ ආරම්භ කර ඇති බව සඳහන්ය.", "URL": "https://sinhala.adaderana.lk/news.php?nid=13618", "Category": null, "Parent URL": null}