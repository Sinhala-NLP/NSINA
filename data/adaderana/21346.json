{"Source": "Adaderana", "Timestamp": "January 13, 2012 08:54 am", "Headline": "කොළොන්නාවේ සභාපති - උපසභාපති ගැටුම ගැන විනය පරීක්ෂණයක්", "News Content": "කොළොන්නාව නගර සභාවේ සභාපතිවරයා සහ උපසභාපතිවරයා අතර මතුවී ඇති ගැටළුව සම්බන්ධයෙන් විනය පරීක්ෂණයක් පැවැත්වීමට තීරණය කර තිබේ. එක්සත් ජනතා නිදහස් සන්ධාන මහලේකම් සුසිල් ප්‍රේමජයන්ත් මහතා වෙත දෙපාර්ශවයම සිදුකළ පැමිණිලි සම්බන්ධයෙන් අදාළ පරීක්ෂණ සිදුකරන බව වාර්තා වේ. කො‍ළොන්නාව නගර සභා පරිශ්‍රයේ දී ඇතිවූ ගැටුම්කාරී තත්ත්වයක් හේතුවෙන් පසුගිය දෙදින තුළ කොළොන්නාව නගරයේ නොසන්සුන්කාරී තත්ත්වයක් හටගෙන තිබුණි. කෙසේවුවද පළාත් සභා මන්ත්‍රී රේණුක පෙරේරා මහතාගේ මැදිහත්වීමෙන් ඊයේ(12) දිනයේ ගැටුම්කාරී තත්ත්වය පාලනය කිරීමට හැකිවිය. අදාළ ගැටලුම සම්බන්ධව පක්ෂ මහ ලේකම්වරයා වෙත දැනුම්දීමෙන් අනතුරුව ඒ සම්බන්ධව දේශපාලනික වශයෙන් ගත හැකි ක්‍රියාමාර්ග පිළිබඳව විමසා බැලීමට ලිඛිතව පැමිණිල්ලක් ඉදිරිපත් කර‍න ලෙස දැනුම් දුන් බව මන්ත්‍රීවරයා සඳහන් කළේය. එම ලිඛිත පැමිණිලි ඉදිරිපත් වූ පසු ඒ සම්බන්ධව ජනාධිපතිවරයා වෙත යොමුකිරීමෙන් අනතුරුව ඊට අදාළ විනය පරීක්ෂණ කටයුතු ආරම්භ කරන බව මහ ලේකම්වරයා දැනුම් දුන් බව ද ඔහු ප්‍රකාශ කළේය. උප සභාපතිවරයාට පවතින්නේ බල තණ්හාවක් බවත්, එවැනි පුද්ගලයින් දේශපාලනයෙන් ඉවත් කළ යුතු බවත් මේ සම්බන්ධයෙන් අද දෙරණට අදහස් දැක්වූ කොළොන්නාව නගර සභාවේ සභාපති රවින්ද්‍ර උදයශාන්ත මහතා සඳහන් කළේය. තමන්ට එල්ල වන චෝදනා සම්බන්ධයෙන් උපසභාපති සුරේෂ් කෝදාගොඩ මහතාගෙන් විමසීමට අද දෙරණ දැරූ උත්සාහය සාර්ථක වූයේ නැත. එක්සත් ජනතා නිදහස් සන්ධානයේ පළාත් පාලන ආයතන 3 ක මේ වන විට අර්බුදකාරී තත්ත්වයන් හටගෙන තිබේ. ඇඹිලිපිටිය ප්‍රාදේශීය සභාවේ අයවැය දෙවරක් පරාජයට පත්වීම සම්බන්ධයෙන් විනය පරීක්ෂණ පැවැත්වෙන අතර අමාත්‍ය මර්වින් සිල්වා මහතා සහ කැලණිය ප්‍රාදේශීය සභාව අතර මතුව ඇති ගැටලුව සම්බන්ධයෙන් ද විනය පරීක්ෂණ ක්‍රියාත්මක වේ. කොළොන්නාව නගර සභාව අර්බුදකාරී තත්ත්වයට පත්වූ තෙවැනි පළාත් පාලන ආයතනය වේ.", "URL": "https://sinhala.adaderana.lk/news.php?nid=21346", "Category": null, "Parent URL": null}