{"Source": "Adaderana", "Timestamp": "December 19, 2018 03:12 pm", "Headline": "තවත් ජනාධිපති කොමිසමක කාලය දීර්ඝ කරයි", "News Content": "ශ්‍රී ලන්කන් හා මිහින් ලංකා ගුවන් සමාගම්වල සිදුවූ බව කියන අක්‍රමිකතා සම්බන්ධයෙන් සොයාබැලීම සඳහා පත් කළ ජනාධිපති කොමිසමේ කාලය දීර්ඝ කර තිබේ. ඒ අනුව ලබන වසරේ පෙබරවාරි මස 15 වන දින දක්වා එම කොමිසමේ කාලය ජනාධිපති මෛත්‍රීපාල සිරිසේන මහතා විසින් දීර්ඝ කිරීමට පියවර ගෙන ඇති බව ජනාධිපති මාධ්‍ය අංශය පවසයි. 2006 වසරේ ජනවාරි මස පළමුවැනිදා සිට 2018 වසරේ ජනවාරි මස 31 වන දින දක්වා වූ කාලසීමාව තුළ ශ්‍රී ලන්කන් ගුවන් සමාගම, ශ්‍රී ලංකා කේටරින් සමාගම සහ මිහින් ලංකා ගුවන් සමාගම යන ආයතනවල සිදුවූ බව කියන අක්‍රමිකතා පිළිබඳ සොයාබැලීම සඳහා ජනාධිපතිවරයා විසින් පසුගිය පෙබරවාරි මස 14 වනදා මෙම කොමිසම පත් කළේය. කොමිසමේ නිල කාලය මේ මස 31 වනදායින් අවසන් වීමට නියමිතව තිබුණි. මේ අතර අද( 19) පෙරවරුවේ එම ජනාධිපති කොමිසමේ සාමාජිකයින් ජනාධිපති කාර්යාලයේ දී ජනාධිපති මෛත්‍රීපාල සිරිසේන මහතා හමුවී ඇති අතර එහිදී අදාළ පරීක්ෂණ කටයුතුවල ප්‍රගතිය පිළිබඳව ජනාධිපතිවරයා විමසූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=100993", "Category": null, "Parent URL": null}