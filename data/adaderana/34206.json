{"Source": "Adaderana", "Timestamp": "May 19, 2013 09:47 am", "Headline": "මැතිවරණය තිබ්බොත් උතුරු පළාත් සභාව ආණ්ඩුව පරාදයි!", "News Content": "අද පවත්නා තත්ත්වය අනූව උතුරු පළාත් සභාව ආණ්ඩුව පරාජයට පත්වීමේ ඉඩකඩ වැඩි බව ජාතික හෙළ උරුමයේ පාර්ලිමේන්තු මන්ත්‍රී අතුරලියේ රතන හිමියෝ පවසති. එම පළාත් සභාව ජයග්‍රහණය කිරීමේ වැඩි සමභාවිතාවක් ඇත්තේ දෙමළ ප්‍රජාතන්ත්‍රවාදී පක්ෂ නොවන බවත් කොටි සංවිධානයේ ගැත්තන් වූ ආර්. සම්බන්ධලා බවත් උන්වහන්සේ පෙන්වාදෙයි. ඒ අනුව උතුරු පළාත් සභා මැතිවරණය පවත්වා ඔවුන් ඉන් ජයග්‍රහණය කළහොත් එහි භයානක විපාකවලට මේ රටේ අනාගත පරම්පරාවටම මුහුණදීමට සිදුවන බව අතුරලියේ රතන හිමියන් කියයි. මේ නිසා එදා කාල තුවක්කුවෙන් කළ අරගලය මෙදාපාර සම්බන්ධන්ලාට දේශපාලන තුවක්කුවෙන් කළ හැකි වන බව උන්වහන්සේ පෙන්වාදෙයි. දෙමළ ඊළම සඳහා අවශ්‍ය නෛතික දේශපාලන පසුබිම ආණ්ඩුව විසින් නිකම්ම ලබාදීමක් මෙම පළාත් සභා මැතිවරණය නිසා සිදුවන බව රතන හිමියන්ගේ අදහසයි. කෙසේ හෝ එහි විපාක විඳීමට සිදුවන්නේ මහින්ද රාජපක්ෂ මහතාටවත් කැබිනට්ටුවටවත් නොව අනාගත පරම්පරාවට බව අතුරලියේ රතන හිමියන් පවසයි. මේ නිසා උතුරු පළාත් සභා මැතිවරණය වූ කලී මහින්ද රාජපක්ෂ මහතාගේ කැමැත්ත නොව එය විදේශීය රටවලට තියෙන බය නිසා පවත්වන්නට යෙදෙන මැතිවරණයක් බව උන්වහන්සේ අවධාරණය කරයි. ආණ්ඩුව නිවැරදි දේශපාලන ස්ථාවරයක නොමැති නිසා විදේශීය බලවේගවලට බියවී ඇති බවත් උතුරේ මැතිවරණය පැවැත්වීමට කලින් ආණ්ඩුව සැදීමට දායක වූ පක්ෂ සමග සාකච්ඡා කිරීමට ශිලාචාර අයිතියක් ජනපතිට ඇති බවත් රතන හිමියන් කියයි. ඒ අනුව මේ රටට ආදරය කරන දැන උගත් මිනිස්සු කැඳවලා සාකච්ඡාවක් පවත්වන්න ජනපතිට තවම අවස්ථාව ඇතැයිද පාර්ලිමේන්තු මන්ත්‍රී අතුරලියේ රතන හිමියෝ ඊයේ පැවති සම්මන්ත්‍රණයකදී වැඩිදුරටත් පැවසූහ.", "URL": "https://sinhala.adaderana.lk/news.php?nid=34206", "Category": null, "Parent URL": null}