{"Source": "Adaderana", "Timestamp": "September 13, 2018 07:30 pm", "Headline": "දෙමළ-මුස්ලිම් නායකයින් සමඟ සුදුසු වෙනස්කම් ගැන කතා කරන්න සූදානම්", "News Content": "ඉදිරියේදී සිදුවිය යුතු ව්‍යවස්ථාමය සහ දේශපාලන ප්‍රතිසංස්කරණ සම්බන්ධයෙන් දෙමළ සහ මුස්ලිම් නායකයින් සමඟ සාකච්ඡා කිරීමට තමන් බලාපොරොත්තුවෙන් සිටින බව හිටපු ජනාධිපති මහින්ද රාජපක්ෂ මහතා පවසයි. ඉන්දියාවේ සංචාරයක නිරත හිටපු ජනාධිපතිවරයා ඊයේ (12) පස්වරුවේ නවදිල්ලි නුවර පැවති සම්මන්ත්‍රණයක ප්‍රධාන දේශනය සිදුකරමින් මේ බව සඳහන් කළේය. ඉන්දියාවේ තෙදින සංචාරයක නිරතව සිටින හිටපු ජනාධිපති මහින්ද රාජපක්ෂ මහතා ඊයේ පස්වරුවේ ඉන්දීය අග්‍රාමාත්‍ය නරේන්ද්‍ර මෝදි මහතා හමුවිය. ඒ නවදිල්ලි නුවර රාෂ්ට්‍රපති භවන් හීදීයි. එම අවස්ථාවට පාර්ලිමේන්තු මන්ත්‍රී නාමල් රාජපක්ෂ මහතාද සහභාගී වී සිටියේය. කලක පටන් හදුනන දේශපාලන මිතුරන් ලෙස දෙපළ අතර ඇති අවබෝධය ඉහළ නැංවීමට මෙම සුහද සාකච්ඡාව ඉවහල් වූ බව සංචාරයට එක්ව සිටින හිටපු ජනාධිපතිවරයාගේ නියෝජිතයෙක් ප්‍රකාශ කළේය. මේ අතර භාරතීය ජනතා පක්ෂයේ ජේෂ්ඨ නායක ලොග් සභාවේ මන්ත්‍රී සුබ්‍රමනීයම් ස්වාමී මහතාගේ ආරාධනයකට අනුව හිටපු ජනාධිපති මහින්ද රාජපක්ෂ මහතා ඊයේ පස්වරුවේ නවදිල්ලි නුවර පැවති සම්මන්ත්‍රණයක විශේෂ ආරාධිත දේශනයක් සිදුකිරීම සදහා සහභාගී විය. නවදිල්ලියේ NDMC ශාලාවේ පැවති මෙම උත්සවය සඳහා රටවල් රැසක රාජ්‍යතාන්ත්‍රික නිළධාරීන් සහභාගී වී සිටියේය. යුද්ධයේ අවසාන කාලවකවානුවේදී එක්සත් රාජධානියේ විදේශ ලේකම් සහ ප්‍රංශයේ විදේශ ඇමති තමා හමු වූ බවත් එහිදී ඔවුන් යුද ක්‍රියාමාර්ග ඉදිරියට ගෙන නොයන ලෙස දැඩිව කියා සිටි බව හිටපු ජනාධිපතිවරයා පැවසීය. මුස්ලිම් සහ දෙමළ නායකයින් සමඟ සුදුසු දේශපාලනික සහ ව්‍යවස්ථාමය ප්‍රතිසංස්කරණ පිළිබඳ සකච්ඡා කිරීමට බලාපොරොත්තුවෙන් සිටින බවද හිටපු ජනාධිපතිවරයා පැවසීය. භාරතීය ජනතා පත්ෂයේ ජ්‍යෙෂ්ඨ නායක සුබ්‍රමනියම් සාමි මහතා සඳහන් කළේ ඉන්දීය අග්‍රාමාත්‍ය නරේන්ද්‍ර මෝදි මහතා අතීතයේ තිබූ මතවාදවල සිරවී නොමැති බවත් ඔහු ස්වාධීනව මනස සකස් කර ගන්නා බවයි. සම්මන්ත්‍රණයෙන් අනතුරුව පාර්ලිමේන්තු මන්ත්‍රී නාමල් රාජපක්ෂ මහතා ඉන්දීය රූපවාහිනී නාලිකාවක් සමග සම්මුඛ සාක්ඡාවකට සහභාගී විය. මේ අතර හිටපු ජනාධිපතිවරයා අද පස්වරුවේ ඉන්දියාවේ හිටපු අග්‍රාමාත්‍ය මන් මෝහන් සීං මහතා සහ ඉන්දීය කොංග්‍රසයේ සභාපති රාහුල් ගාන්ධි මහතා හමුවී සාකච්ඡා පවත්වනු ලැබුවා.", "URL": "https://sinhala.adaderana.lk/news.php?nid=96060", "Category": null, "Parent URL": null}