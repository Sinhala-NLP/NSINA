{"Source": "Adaderana", "Timestamp": "December 23, 2015 12:27 pm", "Headline": " හිරුණිකාගේ ඩිෆෙන්ඩරය- හඳුනාගැනීමේ පෙරෙට්ටුවට විත්තියේ නීතිඥයෝ හරස්වෙති", "News Content": "පාර්ලිමේන්තු මන්ත්‍රීනි හිරුණිකා ප්‍රේමචන්ද්‍ර මහත්මියට අයත් ඩිෆෙන්ඩර් රථයකින් පැමිණ පුද්ගලයෙකු පැහැරගත් බව කියන සැකකරුවන් හය දෙනා හඳුනාගැනීමේ පෙරෙට්ටුවකට ඉදිරිපත් කිරීමට නියෝගයක් පනවන ලෙස කොළඹ අපරාධ කොට්ඨාසය අධිකරණයෙන් ඉල්ලීමක් කර තිබේ.ඊයේ දිනයේ අත්අඩංගුවට ගනු ලැබූ මෙම සැකකරුවන් පිරිස අද (23) දිනයේ කොළඹ මහේස්ත්‍රාත් අධිකරණයට ඉදිරිපත් කරන ලද අවස්ථාවේදී මෙම ඉල්ලීම කළ බව අද දෙරණ වාර්තාකරු පවසයි.මෙම සිද්ධියට අදාළව සාක්ෂිකරුවන් සිව් දෙනෙකුගෙන් ප්‍රකාශ සටහන් කරගෙන ඇති බවත්, මොවුන් හඳුනාගැනීමේ පෙරෙට්ටුවකට ඉදිරිපත් කරනු ලැබුවහොත් හඳුනාගැනීමට හැකිවනු ඇති බව ඔවුන් පවසා ඇති බවත් කොළඹ අපරාධ කොට්ඨාසය විසින් අධිකරණයට දැනුම්දී ඇත.මෙම ඉල්ලීමට විරෝධය දැක්වූ විත්තියේ නීතිඥයින් පෙන්වා දී ඇත්තේ මෙම සැකකරුවන්ගේ ඡායාරූප එක්තරා රූපවාහිනී නාලිකාවක් මගින් ප්‍රසිද්ධියට පත්කර ඇති බැවින් මොවුන් හඳුනාගැනීමේ පෙරෙට්ටුවකට ඉදිරිපත් කිරීමෙන් අසාධාරණයක් වන බවයි.එම නිසා හඳුනාගැනීමේ පෙරෙට්ටුව අවලංගු කරන ලෙස විත්තියේ නීතිඥයින් අධිකරණයෙන් ඉල්ලා සිටි බව අප වාර්තාකරු කියා සිටියි.කෙසේ වෙතත් ඉදිරිපත් වුණු කරුණු සලකා බැලූ කොළඹ අතිරේක මහේස්ත්‍රාත් ප්‍රියන්ත ලියනගේ මහතා කියා සිටියේ සැකකරුවන් තවදුරටත් රිමාන්ඩ් භාරයට පැමිණවීමට අද සවස මහේස්ත්‍රාත් නිල කාමරයට ආවරණය කොට ඉදිරිපත් කරන ලෙසයි.", "URL": "https://sinhala.adaderana.lk/news.php?nid=55897", "Category": null, "Parent URL": null}