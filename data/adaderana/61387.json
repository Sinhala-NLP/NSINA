{"Source": "Adaderana", "Timestamp": "June 23, 2016 01:03 pm", "Headline": " පොකුරු බෝම්බ කතාවට රාජිතගෙන් පිළිතුරක්", "News Content": "ශ්‍රී ලංකාවේ පැවති යුධමය වාතාවරණය තුළ යුද්ධයේ අවසන් කාලයේ පොකුරු බෝම්බ භාවිතා කළ බවට පළ වූ මාධ්‍ය වාර්තා සම්බන්ධයෙන් සෞඛ්‍ය අමාත්‍ය රාජිත සේනාරත්න මහතා පිළිතුරු ලබා දී තිබේ.‍රාජිත සේනාරත්න මහතා පෙන්වා දෙන්නේ ඒ සම්බන්ධයෙන් විවිධ මාධ්‍ය වාර්තා හා ඡායාරූප පළ වුවුද ඒ එකදු බෝම්බයක හෝ ශ්‍රී ලංකා ආමි යනුවෙන් සඳහනක් නොමැති බවත් ඒවා ඡායාරූප පමණක් වන බවත්ය.ඒ මහතා මේ බව ප්‍රකාශ කර සිටියේ රජයේ ප්‍රවෘත්ති දෙපාර්තමේන්‍තුවේ ඊයේ(22) පැවති කැබිනට් මාධ්‍ය හමුවේදීය.මෙම වාර්තා කිරීම් පිළිබඳව මූලික වශයෙන් සොයා බැලීම් සිදු කළ යුතු බවත්, මුලින්ම සොයා බැලිය යුත්තේ මෙම වාර්තා වී ඇති බෝම්බ ශ්‍රී ලංකාවේ තිබූ ඒවාද, එසේනම් ඒවා ශ්‍රී ලංකාවේ හමුදාවට අයත් ඒවාද නැතිනම් එල්.ටී.ටී.ඊ. සංවිධානයට අයත් ඒවාද යන්න බවත් ඔහු පෙන්වා දෙයි.එමෙන්ම වාර්තා වී ඇති පරිදි ඒවා සත්‍ය නම් මෙම බෝම්බ කවුරුන් විසින් වළ දැමූ ඒවාද යන්න කිසිවෙකු නොදන්නා බවත්, එලෙස පොකුරු බෝම්බ භාවිතා කළ බවට සාක්ෂි තිබුණා නම් ඒවා ඒ කාලය තුළ ඉදිරිපත් නොකළේ මන්ද යන්නත් ඒ මහතා ප්‍රශ්න කර සිටියි.යුද්ධය අවසන් වී අවුරුදු 6ක කාලයක් තුළ එහි බිම් බෝම්බ ඉවත් කිරීමේ කටයුතු සිදු කරනු ලැබූ බවත් ඒ කාලයේ හෝ මෙවැනි වාර්තා වීමක් තිබුණේනම් ඉදිරිපත් කිරීමට අවස්ථාව තිබූ බවත් ඔහු පෙන්වා දෙයි.එමෙන්ම ඒ අවස්ථාවේදී අදහස් දක්වමින් පාර්ලිමේන්තු ප්‍රතිසංස්කරණ හා ජනමාධ්‍ය නියෝජ්‍ය අමාත්‍ය කරුණාරත්න පරණවිතාන මහතා පෙන්වා දුන්නේ එළෙස බිම් බෝම්බ ඉවත් කිරීමේ කටයුතු සිදු කරනු ලබන අයට ඒවා මාධ්‍යට හෝ වෙනත් පාර්ශවයකට නිරාවරණය කිරීමේ සදාචාරාත්මක තත්ත්වයක් හෝ අයිතියක් නොමැති බවයි.එමෙන්ම ජිනීවා වල ශ්‍රී ලංකාව පිළිබඳව නැවත වතාවක් සාකච්ඡාවට භාජනය වන සමය තුළ මේවා පවතින රජය අමාරුවේ දැමීමට සිදු කරනු ලබන කුමන්ත්‍රණකාරී ක්‍රියාවන් බවත් ඒ මහතා පෙන්වා දෙයි.එමෙන්ම දීර්ඝ කාලීනව මෙවැනි චෝදනා එල්ල වී ඇති බවත් ඒ මහතා වැඩි දුරටත් පෙන්වා දී තිබේ.මේ අතර ශ්‍රී ලංකාවේ පැවති යුධමය වාතාවරණය තුළ යුද්ධයේ අවසන් කාලයේ පොකුරු බෝම්බ භාවිතා කළ බවට පළ වූ මාධ්‍ය වාර්තා සම්බන්ධයෙන් රජය තවමත් නිසි ප්‍රතිචාරයක් ලබා දී නොමැති බව ද හින්දු පුවත්පත පසුගිය දා උපුටා දක්වා තිබුණි.එමෙන්ම ශ්‍රී ලංකාවේ පැවති යුධමය වාතාවරණය තුළ යුද්ධයේ අවසන් කාලයේ පොකුරු බෝම්බ භාවිතා කළ බවට විදෙස් මාධ්‍ය තොරතුරු හා ඡායාරූප පසුගිය දිනෙක වාර්තා කර තිබූ අතර ඒ පිළිබඳව ද හින්දු පුවත්පත විසින් රජයෙන් සිදු කළ ප්‍රශ්න කිරීම් වලදී පවසා ඇත්තේ ඒ සම්බන්ධයෙන් කිසිවක් තවමත් වාර්තා කිරීමට නොහැකි බවත් ඒ පිළිබඳව තොරතුරු අධ්‍යනය කරමින් පවතින බවත්ය.මේ සම්බන්ධයෙන් අදහස් දැක්වා ඇති ආරක්ෂක ලේකම් කරුණාසේන හෙට්ටිආරච්චි මහතා ප්‍රකාශ කර ඇත්තේ ඒ පිළිබඳව කිසිදු තොරතුරක් තවමත් ප්‍රකාශ කළ නොහැකි බවයි.එමෙන්ම ඒ පිළිබඳව රජයේ ප්‍රවෘත්ති අධ්‍යක්ෂ ජනරාල් ආචාර්ය රංග කලන්සූරිය මහතා පවසා ඇත්තේ මේ පිළිබඳව අධ්‍යනයක් සිදු කරමින් පවතින බවයි.මීට පෙරද පොකුරු බෝම්බ සම්බන්ධයෙන් ජාත්‍යන්තර මාධ්‍ය තුළ කතා බහක් මතුව තිබූ අතර පසුගිය රජයේ බලධාරීන් එය ප්‍රතික්ෂේප කර තිබිණ.", "URL": "https://sinhala.adaderana.lk/news.php?nid=61387", "Category": null, "Parent URL": null}