{"Source": "Adaderana", "Timestamp": "June 18, 2014 02:49 pm", "Headline": "අලුත්කඩේ කප්පම් යුවළ අතටම මාට්ටු", "News Content": "දෙමටගොඩ ප්‍රදේශයේ පදිංචි ව්‍යාපාරිකයෙකුගෙන් රුපියල් ලක්ෂ 4ක කප්පමක් ඉල්ලා ඉන් ලක්ෂ එකහමාරක මුදලක් ලබාගත් යුවළක් නැවත වතාවක් රුපියල් 50,000ක කප්පමක් ගැනීමට සුදානම් වූ අවස්ථාවේදී මාළිගාවත්ත ප්‍රදේශයේදී අද (18) අත්අඩංගුවට ගෙන තිබේ. මෙලෙස අත්අඩංගුවට පත්ව ඇත්තේ අලුත්කඩේ, ලොකට් පාර ප්‍රදේශයේ පදිංචි යුවළකි. මොවුන් අදාළ ව්‍යාපාරිකයාට තර්ජනය කර රුපියල් ලක්ෂ 4ක මුදලක් කප්පම් වශයෙන් මීට පෙර ඉල්ලා ඇත. ඒ අනූව අදාළ ව්‍යාපාරිකයා රුපියල් ලක්ෂ එකහමාරක මුදලක් ඔවුන්ට ලබාදී ඇති බව පොලිසිය කියයි. අද යළිත් රුපියල් 50,000ක මුදලක් කප්පම් ලෙස ගැනීමට සුදානම් වූ අවස්ථාවේදී අදාළ ව්‍යාපාරිකයා මේ පිළිබඳව පොලීසියට පැමිණිලි කර ඇති අතර ඒ අනූව මෙම වැටලීම සිදුකර තිබේ. මේ පිළිබඳව දෙමටගොඩ පොලීසිය වැඩිදුර පරීක්ෂණ සිදුකරන බව පොලිස් මාධ්‍ය ඒකකය කීවේය.", "URL": "https://sinhala.adaderana.lk/news.php?nid=44055", "Category": null, "Parent URL": null}