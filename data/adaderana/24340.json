{"Source": "Adaderana", "Timestamp": "May 18, 2012 08:35 am", "Headline": "විජයග්‍රහණයේ සැමරුම් උළෙල හෙට ගාලුමුවදොර දී", "News Content": "විජයග්‍රහණයේ තුන්වන සැමරුම් උළෙල ජනාධිපති මහින්ද රාජපක්ෂ මහතාගේ ප්‍රධානත්වයෙන් හෙට(19) ගාලුමුවදොර පිටියේ දී පැවැත්වෙයි. යුද්ධය නිමාකර ජයග්‍රහණය ලැබීම වෙනුවෙන් පැවැත්වෙන මෙම උත්සවය සඳහා ත්‍රිවිධ හමුදාව සහ පොලිසිය සිය දායකත්වය ලබාදෙයි. හෙට දිනයේ ජනාධිපති මහින්ද රාජපක්ෂ මහතා වෙත උත්තමාචාර පිරිනැමීමට ද නියමිතය. උත්තමාචාර පෙළපාලිය සඳහා ත්‍රිවිධ හමුදාව, පොලිසිය සහ සිවිල් බලකායේ නිලධාරීන් 850 දෙනෙකු සහ සෙබළුන් 12,828 දෙනෙකු සහභාගී වේ. ත්‍රිවිධ හමුදාවේ සහ පොලිසියේ ආබාධිත රණවිරුවන් 200 දෙනෙකු පමණ ද මීට එක්වන බව ජාතික ආරක්ෂාව පිළිබඳ මාධ්‍ය මධ්‍යස්ථානය සඳහන් කරයි. මීට අමතරව හමුදා රථ 148 ක්, නාවික යාත්‍රා 72 ක්, ගුවන් යානා 32 ක් පෙළපාලියට එක්වන අතර පැරිෂුට් සංදර්ශනයක් ද ඊට ඇතුළත්ය. මානූෂීය මෙහෙයුමේ දී දිවිපිදු ත්‍රිවිධ හමුදාවේ රණවිරුවන් 15 දෙනෙකු සඳහා පරම විභූෂණ පදක්කම ද හෙට පිළිගැ‍න්වෙයි. මේ අතර විජයග්‍රහණයේ පෙළපාලිය නැරඹීම සඳහා මහජනතාවට ද අවස්ථාව ලබා දී තිබේ. ඒ සඳහා පැමිණෙන ජනතාව එදින පෙරවරු අටට පෙර පැරණි පාර්ලිමේන්තු ගොඩනැගිල්ල අසලින් ගාලුමුවදොර පිටියට පිවිස අසුන් ගන්නා ලෙස ජාතික ආරක්ෂාව පිළිබඳ මාධ්‍ය මධ්‍යස්ථානය ඉල්ලා සිටියි.", "URL": "https://sinhala.adaderana.lk/news.php?nid=24340", "Category": null, "Parent URL": null}