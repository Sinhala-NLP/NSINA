{"Source": "Adaderana", "Timestamp": "July 27, 2019 12:01 pm", "Headline": "ආක්ටික් කලාපයට ලැව්ගිනි", "News Content": "ආක්ටික් ප්‍රදේශයට ලැව්ගිනි තත්ත්වයක් බලපා ඇත. උතුරුදිග සයිබීරියාව, උතුරුදිග ස්කැන්ඩිනේවියාව, ඇලස්කාව සහ ග්‍රීන්ලන්තයට යන රටවල්වල ප්‍රදේශරැසකට ලැව්ගිනිවලින් බලපෑම් එල්ල වී ඇති බව සඳහන්ය. රුසියානු සයිබීරියානු කලාපයට අයත් ඉර්කුට්ස්ක් ප්‍රදේශයට ලැව්ගිනි තත්ත්වයක් බලපා ඇත. වර්ග කිලෝමීටර් 5000ක භූමි ප්‍රදේශයක ලැව්ගිනි 100කට අධික ප්‍රමාණයක් හටගෙන ඇති බවයි වාර්තා වෙයි. ලැව්ගිනි හේතුවෙන් ප්‍රදේශයේ වායු දූෂණය ඉහළ ගොස් ඇත. ඉන් අවට නගර සහ ගම්මානවලට දැඩි තර්ජනයක් එල්ල වී ඇති බව සඳහන්ය. මේ අතර ලැව්ගිනිවලින් සයිබීරියාවේ ක්‍රස්නායාර්ස්ක් (Krasnoyarsk)ප්‍රදේශයටද බලපෑම් එල්ල වුණි. එහි වර්ග කිලෝමීටර් 9200ක වනාන්තර ප්‍රදේශයකට ලැව්ගිනිවලින් බලපෑම් එල්ල වී ඇති අතර ඉන් නිකුත් වන දුමාරය සම්බන්ධයෙන් ප්‍රදේශවාසීන් මැසිවිලි නගන බවට වාර්තා වෙයි. ලැව්ගිනි වලින් බහුතරයක් ටයිගා වනාන්තර කලාපයෙන් බැහැරව හටගෙන තිබීම හේතුවෙන් ඉන් ජනාවාස ප්‍රදේශවලට තර්ජනයක් එල්ල වී නැත. මේ අතර ලැව්ගිනිවලින් වර්ග කිලෝමීටර් 23 000ක වනාන්තරබිම් ප්‍රදේශයකට බලපෑම් එල්ල වී ඇති බවට ඇස්තමේන්තුගත කර ඇත. ඉන් නිකුත් වන ඝන දුමාරයෙන් හාත්පස වසාගෙන තිබෙන අයුරු දැක්වෙන දර්ශන විදස් මාධ්‍ය වාර්තා කළේය. මේ අතර යූරල් කඳුකරයේ යෙකටරින්බර්ග්, නොවොසිබිර්ස්ක් ඇතුළුව තවත් රුසියානු ප්‍රදේශ රැසක ජනතාව ලැව්ගිනි හේතුවෙන් ඇතිවූ අඩු දෘශ්‍යතාව සහ වායු දුෂණයෙන් පීඩාවට පත්ව සිටින බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115126", "Category": null, "Parent URL": null}