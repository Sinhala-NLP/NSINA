{"Source": "Adaderana", "Timestamp": "May 17, 2019 09:49 am", "Headline": "බ්‍රිතාන්‍යය කඩිනම් මැතිවරණයකට සූදානම් වන ලකුණු", "News Content": "ජුනි මාසය ආරම්භයේදී මහා මැතිවරණය සඳහා දින නියම කරන බවට බ්‍රිතාන්‍ය අගමැතිනිය පොරොන්දු වී ඇත. මේ අතර බ්‍රෙක්සිට් වැඩපිළිවෙල යළි පරාජයට පත්වුවහොත් තමන් ඉල්ලා අස්වීමට සූදානම් බව ඇය වැඩිදුරටත් පවසා ඇතැයි විදෙස් වාර්තාවල සඳහන්ය. ජූනි මස පළමු සතියේදී නව අගමැතිවරයෙක් පත්කරගැනීම සඳහා වන මහා මැතිවරණ ක්‍රියාවලිය සඳහා දින නියම කරන බවට බ්‍රිතාන්‍ය අගමැතිනී තෙරේසා මේ පොරොන්දු වී ඇත. අගමැතිනිය සහ පාලක ටෝරි පක්ෂයේ ජ්‍යේෂ්ඨ නායකයන් අතර පැවැති හමුවකදී ඇය මෙම එකඟතාව පල කළ බව විදෙස් මාධ්‍ය සඳහන් කළේය. බ්‍රිතාන්‍යය යුරෝපා සංගමයෙන් ඉවත්වීම සම්බන්ධ වන බ්‍රෙක්සිට් ගිවිසුමට පාර්ලිමේන්තු අනුමැතිය හිමිවීමෙන් අනතුරුව එම පියවර ගන්නා බව ඇය මෙහිදී වැඩිදුරටත් සඳහන් කර ඇත. කෙසේ නමුත් තෙවරක් පාර්ලිමේන්තුව හමුවේ ප්‍රතික්ෂේප වූ අදාළ ගිවිසුම නැවතත් වරක් පරාජයට පත්වුවහොත් ඇයට ඉල්ලා අස්වීමට සිදුවනු ඇතැයි විචාරකයන් පවසයි. පසුගිය වසර අවසානයේදී අගමැතිනී තෙරේසා මේට එරෙහිව විශ්වාසභංග යෝජනාවක් පාර්ලිමේන්තුව හමුවට ඉදිරිපත් වූ අතර එහිදී ඇය ජයග්‍රහණය ලැබුවේය. මේ හේතුවෙන් ලබන දෙසැම්බර් මාසය දක්වා ඇයට එරෙහිව කිසිදු විශ්වාසභංගයක් ගෙන ඒමට හැකිවන්නේ නැත. මේ අතර විශේෂ නිවේදනයක් කරමින් හිටපු අමාත්‍ය බොරිස් ජොන්සන් පවසා ඇත්තේ අගමැතිනිය ඉල්ලා අස්වීමෙන් පසුව නායකත්වය සඳහා වන සටනට තමන් ඉදරිපත්වන බවයි. බ්‍රෙක්සිට් වැඩපිළිවෙල සඳහා කැපීපෙනෙන දායකත්වයක් ලබාදුන් ඔහු අගමැතිනී තෙරේසා මේ ගේ රජයේ ප්‍රබල අමාත්‍යවරයෙක් ලෙසින් කටයුතු කළ අතර පසුව ඇය සමඟ ඇති වූ මත ගැටුමක් හේතුවෙන් ධුරයෙන් ඉල්ලා අස්වුණි.", "URL": "https://sinhala.adaderana.lk/news.php?nid=110125", "Category": null, "Parent URL": null}