{"Source": "Adaderana", "Timestamp": "December 9, 2011 09:21 am", "Headline": "ඉන්දියාවට ලකුණු 153 ක විශිෂ්ට ජයක්", "News Content": "බටහිර ඉන්දීය කොදෙව් කණ්ඩායම සහ ඉන්දීය කණ්ඩායම අතර පැවති සිව්වන එක්දින ක්‍රිකට් තරගයෙන් ලකුණු 153 ක ජයක් හිමිකරගැනීමට ඉන්දීය කණ්ඩායම ඊයේ(08) සමත්විය. තරගයේ කාසියේ වාසිය දිනූ ඉන්දීය කණ්ඩායම පළමුව පන්දුවට පහරදුන් අතර එහිදී ඔවුන් නියමිත පන්දුවාර 50 අවසානයේ කඩුලු 5 ක් පමණක් දැවී ලකුණු 418 ක් ලබාගත්තේය. ඉන්දීය කණ්ඩායම වෙනුවෙන් අගනා පිතිහරඹයක නිරත වූ විරේන්ද්‍ර ෂෙවාග් ලකුණු 219 ක් ලබාගැනීමට සමත්විය. එක්දින ජාත්‍යන්තර ක්‍රිකට් ඉතිහාසයේ ක්‍රීඩකයෙකු ලබාගත් වැඩිම ලකුණු සංඛ්‍යාව ද එය වේ. පිළිතුරු ඉනිම සඳහා පිටියට පිවිසි බටහිර ඉන්දීය කොදෙව් කණ්ඩායමට පන්දුවාර 49 පන්දු 2 ක් තුළ සියල්ලන් දැවී ලබාගත හැකිවූයේ ලකුණු 265 ක් පමණි. කොදෙව් කණ්ඩායම වෙනුවෙන් දිනේෂ් රාම්දීන් ලකුණු 96ක් ලබාගත්තේය. ඒ අනුව තරග 5 න් සමන්විත එක්දින තරගාවලිය 3 ට 1 ක් ලෙස ජයගැනීමට ඉන්දීය කණ්ඩායම සමත්විය.", "URL": "https://sinhala.adaderana.lk/news.php?nid=20559", "Category": null, "Parent URL": null}