{"Source": "Adaderana", "Timestamp": "January 23, 2017 04:48 pm", "Headline": "ඉහළ උෂ්ණත්වයට රත් කළොත් පිළිකා කාරක හැදෙනවා", "News Content": "අර්තාපල්, පාන් වැනි ආහාර ද්‍රව්‍ය පෙර සැකසුම් ක්‍රියාවලදී ඉහළ උෂ්ණත්වයට රත් කිරීමේදී පිළිකා කාරක නිෂ්පාදනය වන බව ආහාර විද්‍යාඥයින් පවසයි.ඔවුන් පෙන්වා දෙන්නේ පාන් වැනි ද්‍රව්‍ය තාප උපකරණ මගින් දුඹුරු පැහැ ගැන්වෙන තෙක් රත් කිරීම සුදුසු නොවන බවයි.එවැනි ද්‍රව්‍ය ආහාරයට පෙර රත් කිරීම අවශ්‍ය වන්නේ නම් රන් වන් කහ පැහැයට පත්වන තෙක් පමණක් රත් කළ යුතු බව ආහාර විද්‍යාඥයින්ගේ අදහසයි.ඉහළ උෂ්ණත්වයේදී එම ආහාර ද්‍රව්‍යවල පවතින ජලය, සීනි සහ ඇමැයිනෝ අම්ල ක්‍රියාකර ඇක්‍රිලමයිඩ් නැමැති රසායනිකය නිපදවෙන අතර එය පිළිකා කාරකයක් වේ.උදෑසන අතිරේක ධාන්‍ය ආහාර, බිස්කට් වර්ග, කෝපි වැනි ආහාරවල ද එම රසායනිකය ඇතිවිය හැකිය.මේ අතර අර්තාපල් අල ශිතකරණවල බහා තැබීම සුදුසු නොවන බව අනාවරණය වී තිබේ.පහල උෂ්ණත්වයකින් ආහාරවල ඇති සීනි මට්ටම ඉහළයාම ඊට හේතුවයි.එබැවින් ස්වභාවික ආහාර භාවිතයට ජනතාව පෙළඹිය යුතු අතර දෛනිකව එළවළු සහ පළතුරු වර්ග 05ක් පමණ සහ කාබෝහයිඩ්‍රේට් අඩංගු ආහාර ගැනිමට සුදුසු බව ආහාර විද්‍යාඥයින් පෙන්වා දෙයි.", "URL": "https://sinhala.adaderana.lk/news.php?nid=68468", "Category": null, "Parent URL": null}