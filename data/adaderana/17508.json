{"Source": "Adaderana", "Timestamp": "July 19, 2011 05:52 pm", "Headline": "වෙලාවකට බණ ඕනෑ-තවත් වෙලාවකට අණ ඕනෑ", "News Content": "එක වෙලාවකට බණ අවශ්‍යය වන බවත් තවත් වෙලාවකට අණ අවශ්‍යය බවත් සෞඛ්‍ය අමාත්‍ය මෛත්‍රීපාල සිරිසේන මහතා පවසයි. සෑම මොහොතකම බණෙන් ප්‍රශ්න විසඳන්නට නොහැකි බවත්,අණෙන් ප්‍රශ්න විසඳන්නට සිදුවන අවස්ථා බොහොමයක් පවත්නා බවත් හෙතෙම කියා සිටියේ අද කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති සමුළුවකට සහභාගී වෙමිනි. බෝ නොවන රෝග වැළැක්වීමේ කාර්යයන් හා වගකීම් පිළිබඳ ජාතික ප්‍රතිපත්තිය සම්බන්ධයෙන් සමුළුව ආමන්ත්‍රණය කරමින් අමාත්‍යවරයා කියා සිටියේ මත් ද්‍රව්‍ය හා දුම්වැටි නිවාරණ පනත සංශෝධන කෙටුම්පත, නීති කෙටුම්පත් දෙපාර්තමේන්තුවට යොමුකොට වසරකට වැඩි කාලයක් ගත වී ඇතත් ඒ පිළිබඳ තාමත් ප්‍රතිචාරයක් දක්වා නොමැති බවයි. වෙනත් බොහෝ අවස්ථාවන්වල මාධ්‍ය විසින් මග පෙන්වීම් කරන අයුරින් මෙම සංශෝධන පනත් කෙටුම්පත සම්බන්ධයෙන්ද සොයා බලන ලෙස අමාත්‍යවරයා මාධ්‍යවේදීන්ගෙන් ඉල්ලා සිටියේය. සිගරට් ඒජන්සිවල නියෝජිතයින් මෙම නව පනත් කෙටුම්පත සම්බන්ධයෙන් සාකච්ඡා කිරීම සඳහා තමන් හමුවීමට උත්සාහ දැරූවද තමන් ඒ සඳහා අවස්ථාව ලබා නොදුන් බව මෛත්‍රීපාල සිරිසේන මහතා මෙහිදී අවධාරණය කළේය. තමන්ට එකී පනත් කෙටුම්පත සම්බන්ධයෙන් සිගරට් ඒජන්සිකරුවන් සමග කිසිදු සාකච්ඡාවක් අවශ්‍යය නොවන බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17508", "Category": null, "Parent URL": null}