{"Source": "Adaderana", "Timestamp": "January 9, 2017 03:13 pm", "Headline": "එජාපය බයේ දිව්වේ නෑ", "News Content": "පසුගිය දා හම්බන්තොටදී ඇති වු ගැටුම්කාරී අවස්ථාවේදී එජාපයේ පිරිස් බයේ පැන නොගිය බව එක්සත් ජාතික පක්ෂයේ පාර්ලිමේන්තු මන්ත්‍රී නලීන් බණ්ඩාර මහතා පවසයි.එම සිද්ධියේදී කිසිදු පුද්ගලයෙකුට සැලසුම් කර පහර නොදුන් බවත් ඒ මහතා කියා සිටියේය.අද (09) සිරිකොත පක්ෂ මුලස්ථානයේ පැවැති මාධ්‍ය හමුවකට එක්වෙමින් ඔහු මේ පිළිබඳ අදහස් දැක්වීය.චීවර හැඳ ගත් පිරිසක් එම අවස්ථාවට පැමිණ සිටි නමුත් ඔවුන් සෑබෑ චීවරධාරීන්ද යන්න පිළිබද සැකයක් ඇති බව මන්ත්‍රීවරයා කියා සිටියේය. එක්සත් ජාතික පක්ෂයෙන් 6000 ක පමණ පිරිසක්ද එම අවස්ථාවට එක් වී සිටි බව පෙන්වා දුන් ඒ මහතා කියා සිටියේ ගැටුමක් ඇති කිරීමට අවශ්‍ය වුයේ නම් කෙළවර වන්නේ කොතැනද යන්න පිළිබඳවද කිව නොහැකි බවයි.රජයේ ඉඩම් බලෙන් අත්පත් කරගෙන ඇති පිරිස් මෙලෙස කලහකාරී අන්දමින් හැසිරී ඇති බවත්, රජයේ ඉඩම් බලෙන් අත්පත් කර ගත් පිරිසගෙන් එම ඉඩම් නැවත රජයට පරවා ගැනීමක් සිදු කරන බවත් මන්ත්‍රීවරයා කියා සිටියේය. තවද විදේශ තානාපතිවරයෙකු ඉදිරියේ මෙවැනි හැසිරීම තුළින් ඔහු නැවත මෙරටට පැමිණේවිද යන්න පිළිබද සැකයක් ඇති වන බවද ඔහු අවධාරණය කළේය.එමෙන්ම වි‍ශේෂ විධිවිධාන පනත ගෙන ඒමට කටයුතු කරන අතර එය හකුළුවා ගන්නා ලෙස උද්ඝෝෂණය කරන පිරිස් සැබෑවින්ම රටේ සංවර්ධනයට අකමැති අය බව මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=67899", "Category": null, "Parent URL": null}