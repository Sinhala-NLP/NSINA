{"Source": "Adaderana", "Timestamp": "September 18, 2016 08:19 am", "Headline": " මහා මණ්ඩල සැසියට සියල්ල සූදානම්-නිව්යෝර්ක් නුවර පිපුරුමක්", "News Content": "අමෙරිකාවේ, නිව්යෝර්ක් නුවර, මෑන්හැටන් ප්‍රදේශයේ සිදු වූ පිපුරුමකින් පුද්ගලයින් 25 දෙනෙකු පමණ තුවාල ලබා තිබේමෙරට වේලාවෙන් අද උදෑසන පිපුරුම සිදුව ඇති අතර ග්‍රිනීච් වේලාවෙන් අද (18) අළුයම 01.00 ට පමණ මෙම පිපුරුම සිදුව ඇති බව විදෙස් ප්‍රවෘත්ති වාර්තා සඳහන් කළේය.විදෙස් පුවත් වාර්තා කළේ පිපුරුම සිදු වූ ස්ථානයට ගිනි නිවීම් රථ සහ ගිලන් රථ යොමු කර ඇති බවයි.තුවල ලැබූවන් රෝහල් කරා යොමු කිරීම මේ වනවිටත් සිදු කෙරෙන බවද විදෙස් මාධ්‍ය වාර්තා කර තිබේ.පිපුරුමත් සමග අධික ශබ්දයක් නිකුත් වූ බව සිද්ධිය ඇසින් දුටුවන් උපුටා දක්වමින් බී. බී. සී. ලෝක සේවය සඳහන් කරයි.පිපුරුම පිළිබඳ වැඩිදුර කරුණු අනාවරණය වී නොමැති අතර එය ත්‍රස්ත ප්‍රහාරයක් දැයි මෙතෙක් හඳුනාගෙන නොමැති බව වාර්තා වෙයි.එක්සත් ජාතීන්ගේ සංවිධානයේ 71 වන සැසිවාරයට සහභාගීවීම සඳහා මේ වන විට රාජ්‍ය නායකයින් ඇතුළු නියෝජිතයින් රැසක් නිව්යෝර්ක් නුවරට ගොස් තිබේ. මේ අතර අදාළ පිපුරුමට පැය කිහිපයකට පෙර නිව්ජර්සි ප්‍රදේශයේ නලයක් තුළද බෝම්බයක් පුපුරාගොස් තිබුණි.එම ප්‍රදේශයේදී ස්වේච්ඡා සංවිධානයක් විසින් සුබසාධන වැඩසටහනක් පැවැත්වීමට නියමිතව තිබියදී අදාළ පිපුරුම සිදු වූවද ඉන් ජීවිත හානි කිසිවක් සිදුව නොතිබුණි.අමෙරිකානු බුද්ධි අංශ සිද්ධිය සම්බන්ධයෙන් විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=64189", "Category": null, "Parent URL": null}