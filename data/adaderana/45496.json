{"Source": "Adaderana", "Timestamp": "August 21, 2014 10:46 am", "Headline": "හොඳ හිත දොස්තර ඝාතනයේ සැකකරුට කුඩු දුන්න සැරයන්ගේ වැඩ තහනම්", "News Content": "ගාල්ල බන්ධනාගාරයේ නේවාසික සිරකරුවෙකුට රාජකාරි කාලය අතරතුර හෙරොයින් ගෙනගොස් ලබා දුන් බැව් කියන ගාල්ල බන්ධනාගාර සැරයන්වරයකුගේ සේවය පොලිස් පරික්ෂණවලට යටත්ව අත්හිටුවීමට බන්ධනාගාර කොමසාරිස් චන්ද්‍රරත්න පල්ලේගම මහතා නියෝග කර තිබේ. ගාල්ල බන්ධනාගාරයේ නේවාසික රැඳවියකු සතුව තිබු හෙරොයින් මිලි ග්‍රෑම් 2500ක් හමු වීමෙන් පසුව, ගාල්ල බන්ධනාගාර නිලධාරින්ගේ පරික්ෂණයකින් පසුව මෙම ගාල්ල බන්ධනාගාර සැරයන්වරයාගේ සේවය පොලිස් පරික්ෂණ වලට යටත් ව අත්හිටුවා ඇත. මේ අනුව මෙම රැඳවියාගෙන් සිදු කළ ප‍්‍රශ්න කිරීමේ දී ලද තොරතුරු මත මෙම ගාල්ල බන්ධනාගාරයේ දැනට සේවයේ නියුතුව සිටි බන්ධනාගාර සැරයන්වරයාගේ සේවය පොලිස් පරික්ෂණවලට යටත් ව නතර කර තිබේ. සිද්ධිය සම්බන්ධයෙන් ගාල්ල මුලස්ථාන පොලීසිය පොලිස් පරික්ෂණ පවත්වයි. පෙරේදා (19) දහවල් ගාල්ල බන්ධනාගාර අධිකාරී ජගත් චන්දන වීරසිංහ මහතාගේ උපදෙස් පරිදි ගාල්ල බන්ධනාගාර ප‍්‍රධාන ජේලර් එස් ප‍්‍රභාත්, වැඩ බලන ප‍්‍රධාන ජේලර් ආර්.ඒ රණසිංහ යන මහත්වරු ප‍්‍රමුඛ ගාල්ල බන්ධනාගාර නිලධාරිහු සිදු කළ විශේෂ පරික්ෂණයක දී බන්ධනාගාර රැඳවියකු සන්තකයේ තිබු හෙරොයින් මිලි ග්‍රෑම් 2500ක් සොයා ගත හැකිවිය. හෙතෙම පවසා ඇත්තේ ගාල්ල බන්ධනාගාරයේ අදාළ සැරයන්වරයා තමාට හෙරොයින් ලබා දුන් බවයි. එම රැඳවියා 2011 වසරේ සැප්තැම්බර් මස 29 හෝ එයට ආසන්න දිනයක දී කරන්දෙණිය ප‍්‍රදේශයේ හිත හොඳ දොස්තර නමින් ප‍්‍රසිද්ධව සිටි වෛද්‍යවරයෙක් මරා දැමීම සම්බන්ධව ගාල්ල අධිකරණය මගින් සැකකරුවෙක් ලෙස බන්ධනාගාර ගත කර ඇති පුද්ගලයෙකි.", "URL": "https://sinhala.adaderana.lk/news.php?nid=45496", "Category": null, "Parent URL": null}