{"Source": "Adaderana", "Timestamp": "January 20, 2019 11:51 am", "Headline": "කළු ගඟේ වැලි කෙලවරපිටියට ආවේ කොහොමද?", "News Content": "පසුගිය රජය විසින් පරිසර අධ්‍යනයකින් තොරව, විදෙස් රටවල් වෙත වරාය නගරයේ ඉඩම් සින්නක්කරව ලබා දී තිබූ බවට මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා චෝදනා කරයි. කෙසේ වෙතත් වර්තමාන ආණ්ඩුව විසින් නියමිත ප්‍රමිතීන්ට අනුකූලව, පරිසර හිතකාමී ලෙස වරාය නගර ව්‍යාපෘතියේ කටයුතු ක්‍රියාත්මක කරන බවයි අමාත්‍යවරයා වැඩිදුරටත් සඳහන් කළේය. කෙසේ වෙතත් වත්මන් ආණ්ඩුව වැඩ කර ඇත්තේ ආර්ථිකය බිඳ වැටෙන ආකාරයෙන් නොවන බවත්, වරාය නගරය එදා ඉදි කිරීමේ දී විශාල ගැටළු රැසක් පැවතු බවත්, විදෙස් රටවල්වලින් පවා මෙය විදේශ කොලනියක් බවට පැවසු බව ද අමාත්‍යවරයා මෙහිදී කියා සිටියේය. වරාය නගරය පිළිබඳ කිසිදු පරිසර අධ්‍යනයක් කර නොතිබුණ බවත් අද වන විට දොස් පැවරීමට කිසිවෙකු නොමැති බවද සඳහන් කළ ඇමතිවරයා අද වන ඔවුන් සියලු දෙනා දොසක් නොකියන්නේ එවැනි පරිසර හානියක් සිදුව නොමැති නිසා බව ද කියා සිටියේය. කළු ගඟෙන් මුහුදට ගලා ගෙන ගිය පස් කන්ද අද වන විට වැදගත් නගරයක පදනම බවට පත්ව ඇති බව ද කියා සිටි ඇමතිවරයා, මේ රටේ සමහර ජනමාධ්‍ය තමාට වැරදී කළු ගඟේ වැලි කෙලවරපිටියට ආවේ කොහොම ද යනුවෙන් ප්‍රශ්න කරන බව ද පැවසීය. තමා හොඳට විද්‍යාව හදාරා ඇති බවත්, මෙවැනි දේ තමාගේ ඇඟ ඇතුළින්ම ගෙන ආපු දේවල් බවත් කළු ගඟේ වැලි කොහෙට ද යන්නේ සාගරයේ ජලධාරාවල ගලා යෑම කොහොමද යන්න පිළිබඳ හොඳ අවබෝධයක් ඇති බව ද කියා සිටියේය.", "URL": "https://sinhala.adaderana.lk/news.php?nid=102697", "Category": null, "Parent URL": null}