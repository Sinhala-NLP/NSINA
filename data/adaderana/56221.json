{"Source": "Adaderana", "Timestamp": "January 7, 2016 04:39 pm", "Headline": "ප්‍රශ්නයක්ද?- කෙළින්ම ජනපතිට කියන්න", "News Content": "ජනාධිපති මෛත්‍රීපාල සිරිසේන මහතාගේ නායකත්වයෙන් යුත් වත්මන් රජය බලයට පැමිණ වසරක් සපිරීම නිමිත්තෙන් දිවයින පුරා වැඩසටහන් රැසක් සංවිධානය කර ඇති බව ජනාධිපති මාධ්‍ය අංශය පවසයි.ප්‍රධාන ජාතික සැමරුම් උත්සවය ජනාධිපතිවරයාගේ ප්‍රධානත්වයෙන් හෙට පස්වරු 2.00ට බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්වෙන බව සඳහන්ය. එහි ප්‍රධාන දේශනය ඉන්දීය නිදහස් සටනේ පුරෝගාමියෙකු වන මහත්මා ගාන්ධිතුමාගේ මුණුබුරෙකු වන ගෝපාල් ක්‍රිෂ්ණා ගාන්ධි මහතා විසින් පැවැත්වීමට නියමිත අතර ඒ සඳහා අග්‍රාමාත්‍යවරයා, මැති ඇමතිවරුන්, විද්වතුන්, කලාකරුවන් ඇතුළු ආරාධිතයින් පිරිසක් සහභාගී වීමට නියමිතය. ජනාධිපති මෛත්‍රීපාල සිරිසේන මහතා ප්‍රමුඛ රජයට සහ සමස්ත රටවාසී ජනතාවට ආශිර්වාද පළ කිරීම වෙනුවෙන් විශේෂ ආගමික වැඩසටහනක් හෙට උදෑසන 7.00ට කළුතර ඓතිහාසික බෝධි රාජයාණන් වහන්සේ අභියසදී පැවැත්වෙන බව ජනාධිපති මාධ්‍ය අංශය සඳහන් කළේය. පොදු ජනතාවගේ ගැටලු ජනාධිපතිවරයාට සෘජුව ඉදිරිපත් කළ හැකි “ජනපතිට කියන්න“ සහ “ජනපති හදබිම“ යන වැඩසටහන් දියත් කිරීම ද කොටුව ජනාධිපති මන්දිරයේ දී හෙට සිදුකෙරෙන බව සඳහන්ය.මෛත්‍රීපාල සිරිසේන මහතා ජනාධිපති ධුරයට පත්ව වසරක් සපිරීම නිමිත්තෙන් සර්ව රාත්‍රික පරිත්‍රාණ ධර්ම දේශනාවක් හෙට රාත්‍රියේ ජනාධිපති කාර්යාලයේ දි පැවැත්වීමට නියමිත බව ද ජනාධිපති මාධ්‍ය අංශය සඳහන් කළේය.මීට අමතරව දිවංගත අග්‍රාමාත්‍ය එස්.ඩබ්ලිව්.ආර්.ඩී.බණ්ඩාරනායක ශ්‍රීමතාණන්ගේ 117 වන ජන්ම සංවත්සරය වෙනුවෙන් සංවිධානය කළ සැමරුම් උත්සවයක් ද ජනාධිපතිවරයාගේ ප්‍රධානත්වයෙන් හෙට පැවැත්වෙයි.එමෙන්ම හෙට දිනයේ දී ජනාධිපති මෛත්‍රීපාල සිරිසේන මහතා කෝට්ටේ ශ්‍රී නාගවිහාරයට ගොස් අපවත් වී වදාළ පුජ්‍ය මාදුළුවාවේ සෝභිත හිමි වෙනුවෙන් පුෂ්පෝපහාර දැක්වීමට ද නියමිත බව ජනාධිපති මාධ්‍ය අංශය නිවේදනය කළේය.", "URL": "https://sinhala.adaderana.lk/news.php?nid=56221", "Category": null, "Parent URL": null}