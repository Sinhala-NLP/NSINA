{"Source": "Adaderana", "Timestamp": "November 24, 2012 08:35 am", "Headline": "බැන් කි මූන්ගේ කමිටු වාර්තාව පිළිගන්න බෑ", "News Content": "එක්සත් ජාතීන්ගේ සංවිධානයේ මහලේකම් බැන් කි මූන් විසින් පත් කරන ලද ශ‍්‍රී ලංකාව සම්බන්ධයෙන් වන අභ්‍යන්තර විමර්ශන කමිටුවේ වාර්තාව පදනම් විරහිත සහ සනාථ කළ නොහැකි මූලාශ‍්‍ර ඔස්සේ ලබා ගත් තොරතුරු මත සකස් කරන ලද්දක් බව විදේශ කටයුතු අමාත්‍යංශය පවසයි. අදාළ අභ්‍යන්තර විමර්ශන කමිටු වාර්තාව හෙවත් පෙටි‍්‍ර වාර්තාව සකස් කරන ලද්දේ ජගත් මහලේකම්ට නිර්දේශ ලබාදීමට පමණක් බව එම අමාත්‍යංශය නිවේදනයක් නිකුත් කරමින් සඳහන් කරයි‍. එහෙත් එය බාහිරට හෙළිදරව් වීම මගින් එහි විශ්වාසනීයත්වය ආරම්භයේදීම බිඳ දමා ඇති බව විදේශ කටයුතු අමාත්‍යංශය පෙන්වාදෙයි. එමෙන්ම අදාළ වාර්තාවේ සඳහන් ඇතැම් කරුණු පිළිගත හැකි ආකාරයේ සාධක සහිතව ඉදිරිපත් කර නොමැති බව එම අමාත්‍යංශය පවසයි. පෙට්‍රි වාර්තාවේ ඇතැම් කරුණු සනාථ කිරීමට යොදා ගෙන ඇත්තේ රාජ්‍ය නොවන සංවිධාන විසින් පළ කළ ද්වේශ සහගත තොරතුරු වන අතර දරුස්මාන් වාර්තාවේ අඩංගු ඇතැම් කරුණු ද ඊට භාවිත කර ඇති බව විදේශ කටයුතු අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=29438", "Category": null, "Parent URL": null}