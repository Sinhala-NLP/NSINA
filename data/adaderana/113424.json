{"Source": "Adaderana", "Timestamp": "July 5, 2019 11:55 am", "Headline": "මුස්ලිම් ජනතාව ජාතියට උඩින් රට ඔසවා තබා අලුත් ලංකාවක් නිර්මාණය කළා-ගම්මන්පිල", "News Content": "අන්තවාදීන් ගැන තොරතුරු දෙන්න මුස්ලිම් ජනතාව ඉදිරියට පැමිණ ජාතියට උඩින් රට ඔසවා තැබීමට කටයුතු කළ බව පාර්ලිමේන්තු මන්ත්‍රී උදය ගම්මන්පිල මහතා පවසයි. ඊයේ(04) නුගේගොඩ පැවති වහබ්වාදී අන්තවාදයට එරෙහි ජනතා ව්‍යාපාරයේ පැවති විරෝධතාවයට එක්වෙමින් මන්ත්‍රීවරයා මෙම අදහස් දැක්විය. ඒ වගේම මුස්ලිම් ජනතාව අන්තවාදයට එරෙහිව අප සමඟ අත්වැල් බැඳ ගත් බවත්, ඔවුන් විසින් අන්තවාදී පල්ලි කඩා විනාශ කළ බව ද පැවසීය. ඒ තුළින් අලුත් පක්ෂයට උඩින්, ජාතියට උඩින්, රට ඔසවා තබන ජාතියේ සිහිනය සැබෑ වෙන ආකාරයක් දක්නට ලැබුණ බව ද උදය ගම්මන්පිල මහතා සඳහන් කළේය. කාලකණ්ණි දේශපාලඥයින් වහබ්වාදීන්ගේ අන්තවාදයට යටවී ඒ සියල්ල අද වන විට විනාශ වී ඇතැයි ද පැවසු ගම්මන්පිල මහතා, එක්සත් ජාතික පක්ෂ අභ්‍යන්තර අරගලයේ දී වහබ්වාදීන්ට ජයග්‍රහණය කිරිමට ඉඩ දුන් බව ද පැවසීය. මුස්ලිම් අමාත්‍යවරු 9 ක් සිටි බවත් එහිදී චෝදනා එල්ල කර සිටියේ රිෂාඩ් බදියුදීන් අමාත්‍යවරයාට පමණක් වුවත් සියලු මුස්ලිම් අමාත්‍යවරු සියල්ල අස් වු බවත් එයින් මුස්ලිම් ජනතාව හා ඔවුන් අතර ඇති වෙනස ඒ ඉර මකා දැමීමට වහබ්වාදීන් මුස්ලිම් නායකයින්ට බලකර සිටි බව ද ගම්මන්පිල මහතා මෙහිදී පැවසීය. නැවත වතාවක් පරණ කාලකණ්ණි ශ්‍රී ලංකාව ඇති වෙමින් පවතින බවත්, සිංහල ජාතිය වද වෙන බව පැවසු විට සියලු දෙනා හිනා වු බවත් පැවසු ගම්මන්පිල මහතා, මුස්ලිම් ජනගහණය වැඩෙමින් පවතින බවත්, 2021 වන විට මුස්ලිම් ජනගහණය සියයට 12 ක් වන බවත් සිංහල ජනගහණය සියයට 73 වන තෙක් පහත වැටෙනු ඇති බව ද කියා සිටියේය. මේ රට මුස්ලිම් රටක් වනවාට බියක් ඇති බවත්, වහබ්වාදය වර්ධනය වීමෙන් මුස්ලිම් ජනතාවට හෝ නිදහසේ ජීවත් විය නොහැකි තත්ත්වයක් උදා වී ඇතැයි ද ගම්මන්පිල මහතා පැවසීය.", "URL": "https://sinhala.adaderana.lk/news.php?nid=113424", "Category": null, "Parent URL": null}