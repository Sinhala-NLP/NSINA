{"Source": "Adaderana", "Timestamp": "February 4, 2011 04:54 pm", "Headline": "නැගෙනහිර දුම්රිය ධාවනය කැකිරාවට සීමාවෙයි", "News Content": "ගංවතුර තත්ත්වය හේතුවෙන් නැගෙනහිර දුම්රිය මාර්ගයේ ධාවන කටයුතු කැකිරාව දුම්රිය ස්ථානය දක්වා සීමා කර තිබේ. දුම්රිය මාර්ගයේ ස්ථාන කිහිපයක් ජලයෙන් යටවීම හේතුවෙන් මෙම තීරණය ගත් බව දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා පැවසුවේය. උඩරට දුම්රිය මාර්ගයේ ද ධාවන කටයුතු බණ්ඩාරවෙල දක්වා සීමා කර ඇත. දෙමෝදර දුම්රිය ස්ථානය සහ හාලිඇල දුම්රිය ස්ථානය අතර ප්‍රදේශයේදී දුම්රිය මාර්ගයට පස්කඳු කිහිපයක්ම කඩා වැටීම ඊට හේතුවී ඇත. මාර්ගයට වැටී ඇති පස්කඳු ඉවත් කිරීමේ කටයුතු මේ වන විටත් ආරම්භ කර ඇති බව විජය සමරසිංහ මහතා සඳහන් ‍කළේය. මේ අතර වත්තේගම සහ කටුගස්තොට ප්‍රදේශයේදී පස්කන්දක් දුම්රිය මාර්ගයට වැටීම හේතුවෙන් තාවකාලිකව නවතා දමා තිබූ මාතලේ සහ මහනුවර දුම්රිය මාර්ගය අද(04) දහවල් වන විට යථා තත්ත්වයට පත් කළ බව දුම්රිය දෙපාර්තමේන්තුව ප්‍රකාශ කළේය.", "URL": "https://sinhala.adaderana.lk/news.php?nid=13985", "Category": null, "Parent URL": null}