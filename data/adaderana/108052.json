{"Source": "Adaderana", "Timestamp": "April 16, 2019 06:15 pm", "Headline": "දවස් 3කට ඝාතන සිද්ධි 9ක්-සාමට රකින්න පොලිස් මුර සංචාර වැඩි වෙයි", "News Content": "පසුගිය 13,14 හා 15 යන දිනයන්හි දී දිවයිනේ ප්‍රදේශ කිහිපයකින් පුද්ගල ඝාතන 9ක් වාර්තා වී තිබේ. අද(16) පැවති මාධ්‍ය හමුවකදී පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා අදාළ ඝාතන සිද්ධීන් සම්බන්ධයෙන් කරුණු පැහැදිලි කළේය. මෙම ඝාතන සිද්ධීන් 9 දී පුද්ගලයින් 11 ක් ජීවිතවලින් වන්දි ගෙවා ඇති බව ද රුවන් ගුණසේකර මහතා පවසයි. මේ ඝාතන සිද්ධීන් ගැන පුළුල් ලෙස බැලීමේ දී වැඩි ප්‍රමාණයක් බීමත් කමින් සිදුව ඇතැයි ද රුවන් ගුණසේකර මහතා සඳහන් කළේය. බීමත්ව කලහාකාරී ලෙස හැසිරීමෙන් වැඩි වශයෙන් මෙවැනි ඝාතන සිදුව ඇතැයි ද පැවසු මාධ්‍ය ප්‍රකාශකවරයා, ඒ අනුව සෑම පොලිස් ස්ථානයකටම ජංගම මුර සංචාර මඟින් ප්‍රදේශවල සාමය ආරක්ෂා කිරීමට කටයුතු කරන්නැයි උපදෙස් ලබා දී ඇතැයි ද පැවසීය. එමෙන්ම බීමත්ව කලහාකාරී ලෙස හැසිරෙන පුද්ගලයින් අත්අඩංගුවට ගෙන අනිවාර්යයෙන්ම ඔවුන්ව අධිකරණයට ඉදිරිපත් කිරීමට කටයුතු කරන බවද පොලිස් අධිකාරීවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=108052", "Category": null, "Parent URL": null}