{"Source": "Adaderana", "Timestamp": "July 24, 2012 09:04 am", "Headline": "නීති විරෝධී ප්‍රචාරක පුවරු ඉවත් කිරීමට රුපියල් මිලියන 5 ක්", "News Content": "උතුරු මැද , සබරගමුව සහ නැගෙනහිර පළාත් සභා තුනෙහි නීති විරෝධී පෝස්ටර් ඉවත් කිරීමේ කටයුතු සඳහා රුපියල් මිලියන 5 ක මුදලක් පොලීසියට ලබාදී තිබේ. පළාත් තුනට අදාළ පෝස්ටර් ඉවත් කිරීමේ කටයුතු සඳහා මැතිවරණ ම‍හලේකම් කාර්යාලය මෙම මුදල ලබාදී ඇති බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. අදාළ පළාත් සභා තුනේ නීති විරෝධී පෝස්ටර් ඉවත් කිරී‍මේ කටයුතු කම්කරුවන් යොදා සිදුකිරීමට අවශ්‍ය බැවින් ඔවුන්ගේ වැටුප් ගෙවීමට මෙම මුදල් භාවිතා කෙරෙනු ඇති. මේ අතර මැතිවරණ නීති උල්ලංඝණය කරමින් පෝස්ටර් සහ ප්‍රචාරක පුවරු ප්‍රදර්ශනය කරන පුද්ගලයින් පිළිබඳව පැමිණිලි ලබාදෙන ලෙස පොලීසිය ජනතාවගෙන් ඉල්ලීමක් කරයි. අදාළ පැමිණිලිවලට අනුව එවැනි වැරදි සිදුකරන ඡන්ද අපේක්ෂකයින්ට එරෙහිව අධිකරණ ක්‍රියාමාර්ග ගන්නා බව ජ්‍යේෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. මෙතෙක් ඉදිරි පළාත් සභා මැතිවරණයට අදාළ කිසිදු පැමිණිල්ලක් ලැබී නොමැති බව ගාමිණි නවරත්න මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=26009", "Category": null, "Parent URL": null}