{"Source": "Adaderana", "Timestamp": "April 13, 2011 08:04 pm", "Headline": "මූන්ට දුන් වාර්තාව පදනම් විරහිතයි", "News Content": "එක්සත් ජාතීන්ගේ මහලේකම්වරයා පත් කළ ත්‍රිපුද්ගල කමිටු වාර්තාවේ පිටපතක් මේ වනවිට රජය වෙත ලැබී ඇති බව විදේශ කටයුතු අමාත්‍යංශය සඳහන් කරයි. ශ්‍රී ලංකාවේ සිදුවීයයි කියනු ලබන යුද අපරාධ සහ මානව හිමිකම් උල්ලංඝනය වීම් වලට අදාළව එක්සත් ජාතීන්ගේ මහ ලේකම් බෑන් කී මූන් මහතා ට උපදෙස් ලබාගැනීම සඳහා පත් කළ බව කියූ ත්‍රිපුද්ගල කමිටුවේ වාර්තාව ඊයේ දිනයේ මහ ලේකම්වරයාට ලබාදුන් බවත්,එහි පිටපතක් ශ්‍රී ලංකා රජය වෙත ලබාදීමට කටයුතු කර ඇති බවත් අද විදෙස් මාධ්‍ය විසින් වාර්තා කර තිබිණි. එකී වාර්තාවේ පිටපත මෙතෙක් ලැබී නොමැති බව අද දහවල් අප කළ විමසුමකට පිළිතුරු දෙමින් අමාත්‍ය කෙහෙලිය රඹුක්වැල්ල මහතා අද දෙරණට කියා සිටියේය. කෙසේ වෙතත් අද පස්වරුවේ විදේශ කටයුතු අමාත්‍යංශය නිකුත් කළ නිවේදනයක දැක්වෙන්නේ එහි පිටපතක් ශ්‍රී ලංකා රජය වෙත ලැබී ඇති බව හා එමගින් නඟා ඇති චෝදනා තරයේ ප්‍රතික්ෂේප කරන බවයි. මෙම කමිටු වාර්තාව මගින් මුළු මනින්ම අසත්‍ය කරුණු මත පදනම්ව පදනම් විරහිත චෝදනා එල්ල කර ඇති බව හා එකී වාර්තාව පක්ෂග්‍රාහී බවද විදෙස් කටයුතු අමාත්‍යංශය පවසයි. එසේ වුවද ඒ පිළිබඳ වැඩිදුරටත් අධ්‍යයනය කොට නිසි අදහස් දැක්වීමක් නිල වශයෙන් හැකි ඉක්මනින් කරන බවද එකී නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=15457", "Category": null, "Parent URL": null}