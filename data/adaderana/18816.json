{"Source": "Adaderana", "Timestamp": "September 19, 2011 09:38 am", "Headline": "දුම්රිය අනතුරේ වගකීම සේවකයින්ටම පටවන්න එපා", "News Content": "අලව්වේ සිදු වූ දුම්රිය අනතුර සම්බන්ධයෙන් සොයා බැලීමට පත් කළ පරීක්ෂණ කමිටු වාර්තාව ලැබෙන තෙක් සිද්ධිය සම්බන්ධයෙන් පූර්ණ නිගමනවලට එළඹිය නොහැකි බව දුම්රිය සාමාන්‍යධිකාරි බී.ඒ.පී ආරියරත්න මහතා පවසයි. සිද්ධිය සම්බන්ධයෙන් ඇතැම් පාර්ශවයන් විවිධ මත පළ කරමින් සිටින බව ඔහු පෙන්වා දෙයි. කෙසේ වුවත් අදාළ කමිටු වාර්තාව ලැබීමට තවත් දින කිහිපයක් ගත වනු ඇති බව දුම්රිය සාමාන්‍යාධිකාරිවරයා ප්‍රකාශ කළේය. මේ අතර අලව්ව දුම්රිය ස්ථානය අසළ සිදු වූ දුම්රිය අනතුරේ වගකීම සේවකයින් මතම පමණක් පැවරීමෙන් වළකින ලෙස දුම්රිය සේවක අයිතීන් හා දේපළ සුරැකීමේ සංවිධානය ප්‍රවාහන අමාත්‍යවරයාගෙන් ඉල්ලා සිටියි. අදාළ සිද්ධිය සම්බන්ධයෙන් සාධාරණ පරීක්ෂණයක් සිදු කිරීම අත්‍යවශ්‍ය වී ඇති බව එම සංවිධානයේ කැඳවුම්කරු සුමතිපාල මානවඩු මහතා සඳහන් කළේය. මීට ඉහත දී සිදු වූ දුම්රිය අනතුරු සම්බන්ධයෙන් ද පරීක්ෂණ කමිටු පත් කළත් එම කමිටුවල වාර්තාවන් ප්‍රසිද්ධ නොකළ බව ද ඔහු පෙන්වා දෙයි. ඉන්දියාවෙන් ගෙන්වන ලද දුම්රිය මෙරටට ගෙනඒමට තීරණය කළ අවස්ථාවේ වෘත්තීය සමිති ලෙස එහි නිමාවේ සිට තාක්ෂණික ගැටළු පිළිබඳව දක්වමින් අවස්ථා ගණනාවකදීම විරෝධය පළකළ ද ඒ පිළිබඳව සැලකිලිමත් නොවූ බවද අද දෙරණ වෙත අදහස් දක්වමින් සුමතිපාල මානවඩු මහතා ප්‍රකාශ කළේය. මෙම දුම්රියේ නිමාවෙහි පවතින නුසුදුසු තත්ත්වය පිළිබඳව දුම්රිය අනතුර සිදුවීමෙන් පසු පැහැදිලිව හෙළදරව් වී ඇති බව ද ඒ මහතා පෙන්වාදුන්නේය. එමනිසා මෙම අනතුරු පිළිබඳව සැබෑ තත්ත්වය පිළිබඳව හෙළිදරව් කරගැනීම සඳහා නිවැරදි විමසීමක් සිදුකර ගැටලු සඳහා පිළිතුරු සොයන මෙන් ඔහු අමාත්‍යවරයාගෙන් ඉල්ලීමක් කරයි.", "URL": "https://sinhala.adaderana.lk/news.php?nid=18816", "Category": null, "Parent URL": null}