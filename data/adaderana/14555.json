{"Source": "Adaderana", "Timestamp": "March 2, 2011 08:07 am", "Headline": "ගල්කිස්සෙන් පැන ගිය චූටි පුතා කළුතරදී නොදැන රිමාන්ඩ් කරලා", "News Content": "පාතාල සමාජිකයෙකු ලෙස සැලකෙන චූටි පුතා නමින් හැඳින්වෙන අපරාධ රැසකට සම්බන්ධ බවට සැකකෙරෙන පුද්ගලයෙකු රිමාන්ඩ් භාරයේ පසුවන බව අනාවරණ වී තිබේ. මෙම සැකකරු ජනවාරී මස 26 වැනිදා ගල්කිස්ස මහේස්ත්‍රාත් අධිකරණයට ඉදිරිපත් කළ අවස්ථාවේ දී ආරක්ෂක නිලධාරීන්ගෙන් මිදී පලා ගියේය. මොහු පිළිබඳ පරීක්ෂණ පැවැත්‍ වූ ගල්කිස්ස පොලිසියේ අපරාධ අංශයේ ස්ථානාධිපතිවරයා විසින් මොහු මේ වන විට කළුතර බන්ධනාගාරයේ සිටින බවට අණාවරණය කර ගෙන ඇති බව සඳහන්වේ. කළුතර ප්‍රදේශයේ දී තියුණු ආයුධයක් ළඟ තබා ගැනීමේ චෝදනා මත උන්මන්තකයෙකු ලෙස හැසිරුණු පුද්ගලයෙකු අත්අඩංගුවට ගෙන උතුරු කළුතර පොලිසිය මඟින් අධිකරණයට ඉදිරිපත් කිරීමෙන් අනතුරුව ඔහු බන්ධනාගාර ගත කර තිබේ. එහෙත් අදාළ පොලිස් ස්ථානය අත්අඩංගුවට ගත් පුද්ගලයා චූටි පුතා ලෙසින් හඳුනාගෙන නොමැති අතර අදාළ පුද්ගලයා විසින් හඳුන්වා දුන් ව්‍යාජ නමකින් අධිකරණයට ඉදිරිපත් කර ඇති බව පැවසෙයි.", "URL": "https://sinhala.adaderana.lk/news.php?nid=14555", "Category": null, "Parent URL": null}