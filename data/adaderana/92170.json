{"Source": "Adaderana", "Timestamp": "July 8, 2018 07:12 am", "Headline": "ධීවර විරෝධතාව අවසන් - අතුරුදහන් වූ ධීවරයින් 7 සොයන්න ඉන්දියාවේ සහ මාලදිවයිනේ සහයත් ලැබෙයි", "News Content": "ගාලුපාර අවහිර කරමින් පැවති ධීවර විරෝධතාව අවසන් කර තිබේ. අද දෙරණ වාර්තාකරු සඳහන් කළේ ඊයේ (07) රාත්‍රී 11.45ට පමණ එම විරෝධතාව අවසන් කළ බවයි. පසුගිය මස 14 වැනිදා මුහුදුගිය ධීවරයින් 07 දෙනෙකු අතුරුදන්වීම සම්බන්ධයෙන් බලධාරීන් නිසි මැදිහත්වීමක් නොකළ බවට චෝදනා කරමින් ධීවරයින් ඊයේ දිනය පුරා උද්ඝෝෂණයේ නිරත විණි. ධීවරයින් සෙවීම සඳහා ගෙන ඇති ක්‍රියාමාර්ග පිළිබද ඊයේ රාත්‍රී එම ස්ථානයට ගිය ධීවර සහ ජලජ සම්පත් දෙපාර්තමේන්තුවේ ගාල්ල දිස්ත්‍රික් සහකාර අධ්යයක්ෂ ගාමිණි ලියනගේ මහතා ධීවරයින් දැනුම්වත් කිරීමෙන් පසු උද්ඝෝෂණය අවසන් කෙරිණි. අද ධීවර නියෝජිතයින් සහ බලධාරීන් අතර කොළඹ දී සාකච්ඡාවක් පැවැත්වීමට ද නියමිතය. අදාළ ධීවරයින් සෙවීම සඳහා නාවික යාත්‍රා දෙකක් යොදවා ඇති අතර ඉන්දියාව හෙලිකොප්ටරයක් යොදා එම මුහුදු ප්‍රදේශය සෝදිසි කර තිබේ. එමෙන්ම මාලදිවයින ද සිය මුහුදු ප්‍රදේශය සෝදිසි කරමින් සිටින බව ධීවර දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=92170", "Category": null, "Parent URL": null}