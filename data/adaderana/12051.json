{"Source": "Adaderana", "Timestamp": "November 10, 2010 02:17 pm", "Headline": "නිවාඩු අවලංගු කළත්  වෘත්තීම ක්‍රියා මාර්ගය අඛණ්ඩයි", "News Content": "නිවාඩු අවලංගු කිරීමේ තීරණ වැනි බියගැන්වීම් නොසලකා වෘත්තීය ක්‍රියා මාර්ගය සාර්ථකව පවත්වාගෙන යන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පවසයි. නිවේදනයක් නිකුත් කරමින් හෙතෙම මේ බව සඳහන් කර ඇති අතර නිවේදනය සම්පූර්ණයෙන් පහත පරිදි වේ. හෙද සේවාවට බලපාන මූලික ඉල්ලීම් 06 ක් මූලික කරගනිමින් එම ඉල්ලීම් ලබා දෙන ලෙස දිගින් දිගටම සෞඛ්‍ය බළධාරීන් සමග සාකච්ඡා කළ ද, ඒවාට නිශ්චිත විසඳුම් ලබා දීමට අපොහොසත් වීම නිසා නොවැම්බර් 10 දිවයින පුරා රෝහල්වල සේවය කරන හෙද නිළධාරින් අසනීප නිවාඩු වාර්තා කිරීමේ වැඩ වර්ජන ක‍්‍රියාමාර්ගයක් පෙ.ව. 7.00 සිට ආරම්භ කළ අතර, 2010-11-11 දින පෙ.ව. 7.00 දක්වා එම ක‍්‍රියාමාර්ගය අඛණ්ඩව සිදු කෙරේ. 1.විශ්ව විද්‍යාලය මගින් ආරම්භ කළ හෙද සේවාවේ වසර 04 ක වෘත්තීමය උපාධිය වෛද්‍ය සංගමයේ බලපෑම හමුවේ වසර 03 දක්වා කප්පාදු කළ අතර, එම උපාධියට අදාළ සායනික පුහුණුවීම් සඳහා කුරුණෑගල ශික්ෂණ රෝහල භාවිතා කිරීමට ලබා දුන් ශ්‍රේෂ්ඨාධිකරණ නියෝගය පවා උල්ලංඝණය කරමින් පසුගිය ඔක්තෝම්බර් මස සිට සායනික පුහුණුව නවතා දැමීමට වෛද්‍ය සංගමය සහ සෞඛ්‍ය බලධාරීන් කටයුතු කර ඇත. ඒ අනුව හෙද උපාධියේ පුහුණු කාලය වසර 04 ක් දක්වා ආරක්ෂා කර ගැනීමටත්, නවතා දමා ඇති කුරුණෑගල රෝහල් සායනික පුහුණුව නැවත ආරක්ෂා කිරීමටත් බල කරමින් මෙම ක‍්‍රියාමාර්ගය සිදු කෙරේ. 2.හෙද සේවාව සුවිශේෂ සේවාවක් වුවද රාජ්‍ය සේවාවට හිමිවන වරප‍්‍රසාද පවා නොලැබෙන තත්ත්වයක් ඇත. පැය 24 ම සේවයේ යෙදෙන සේවාවක් ලෙස මෙම තත්ත්වය දැඩි අසාධාරණයක් බැවින් හෙද සේවාවටත් දින 05 ක සතියක් ක‍්‍රියාත්මක කරන ලෙස සංගමය ඉල්ලා සිටී. ඒ වෙනුවෙන් කමිටුවක් පත් කළ අතර, කමිටු වාර්තාව නිකුත් කිරීමට මාස 06 ක් පමණ කල් ගත කර ඇත. එම වාර්තාව තුළින් ද ඉල්ලීම ලබා දීමට අවශ්‍ය පියවර ගැනීමක් කෙරෙහි අවධානය යොමු කර නැත. මේ තත්ත්වය තුළ හෙද සේවාව දිගින් දිගටම ආසාධාරණයට පත් වීම වළක්වා ගැනීම සඳහා බල කිරීමට මෙම ක‍්‍රියාමාර්ගය සැලසුම් කර ඇත. 3.පරිපූරක සේවාවට වසර 12 න් පළමු ශ්‍රේණියට යාමේ වරප‍්‍රසාදය ලබා දීමත් සමග හෙද සේවාවේ පළමු ශ්‍රේණිය හා පරිපූරක සේවාවේ පළමු ශ්‍රේණිය අතර වැටුප් විෂමතාවයන් ඇති විය. මේ තත්ත්වය නිවැරදි කර හෙද සේවාවටත් වසර 12 න් උසස් වීම් ලබා ගැනීම සඳහා අප කළ ඉල්ලීම අනුව ඉදිරිපත් කළ කැබිනට් පත‍්‍රිකාව මාස 04 ක් ගතවීත් අනුමත කර නැත. පරිපූරක සේවාවට මෙම ඉල්ලීම ලබා දී වසර 1 ට ආසන්න කාලයක් ගත වීම නිසා සෞඛ්‍ය බලධාරීන් හෙද සේවාවට සිදුකර ඇති ආසාධාරණයට එරෙහිව ක‍්‍රියාමාර්ගය සැලසුම් කර ඇත. 4.හෙද සේවාවේ අතිකාල දීමනා ගෙවන්නේද රාජ්‍ය සේවාවට සිදු කරන 240:1 අනුපාතය පදනම් කරගනිමින් වුවද හෙද නිලධාරීන් සේවය කරන්නේ මසකට පැය 180 කි. ඒ අනුව අතිකාල ගෙවිය යුතු එම අනුපාතය 180:1 ලෙස නිවැරදි විය යුතුය. සුවිශේෂම රාජකාරියක් අතිමහත් දුෂ්කරතා යටතේ සිදුකරන හෙද නිලධාරීන්ට අතිකාල ගෙවීමේදී මෙම සාධාරණය ඉටු විය යුතුය. 5.හෙද සේවාවට බලපාන මූලික නීතිය වන හෙද ව්‍යවස්ථාව සංශෝධනය කිරීමට දිගින් දිගටම අප ඉල්ලීම කළ ද, අපගේ යෝජනා නොසලකමින් ඉදිරිපත් කර ඇත සංශෝධන කෙටුම්පත නිවැරදිව සේවාවට හිතකර ලෙස සංශෝධනය විය යුතුය. උපාධිධාරීන් සේවයට බඳවා ගැනීම, කුසලතා ලේඛනය මත පත්වීම් ලබාදීම ස්ථාන මාරු ප‍්‍රතිපත්තිය, පිරිමි හෙද නිලධාරීන් බඳවා ගැනීම 20‍% දක්වා වැඩි කිරීම වැනි සේවාවට වඩාත් හිතකර යෝජනා ඇතුළත් කරමින් ව්‍යවස්ථාව සංශෝධනය කිරීමට බලකරමින් ක‍්‍රියාමාර්ගය සැලසුම් කර ඇත. 6.හෙද ඩිප්ලෝමා පාඨමාලාවේ පුහුණු කාලය වසර 3 1/2 දක්වා වැඩි කිරීමට දිගින් දිගටම ඉල්ලීම් කළ ද, සෞඛ්‍ය බලධාරීන් කටයුතු කර ඇත්තේ වසර 3 යි මාස 4 ක් දක්වා පුහුණු කාලය වැඩි කිරීමට පමණි. ඒ සඳහා ද අනුමැතිය ලබා දීම මෙතෙක් ප‍්‍රමාදව ඇත. පුහුණු කාලය වසර 3 1/2 ක් දක්වා වැඩි කිරීමටත් බලකරමින් ක‍්‍රියාමාර්ගය සැලසුම් කර ඇත. මෙම ඉල්ලම් පිළිබඳ වසර 1 1/2 ක් පමණ කාලයක් සිදුකළ සාකච්ඡා වල ප‍්‍රගතියක් නොවු බැවින් ශ‍්‍රී ලංකා ජාතික රෝහල, කළුබෝවිල, රාගම, කරාපිටිය, මහනුවර ඇතුළු ශික්ෂණ රෝහල් වලත් පළාත් සභා රෝහල් වලත් ක‍්‍රියාත්මක කෙරේ. මෙම ක‍්‍රියාමාර්ගය තුළ අත්‍යාවශ්‍ය හා හදිසි සේවාවන් සම්පූර්ණයෙන්ම පවත්වාගෙන යන අතර, බලධාරීන් සිදු කරන නිවාඩු අවලංගු කිරීමේ තීරණ වැනි බියගැන්වීම් නොසලකා මෙම ක‍්‍රියාමාර්ගය සාර්ථකව සිදු කෙරේ. ඒ අනුව කොළඹ ජාතික රෝහලේ ශල්‍යාගාර 13 ක්, ලේ බැංකුව, හදිසි අනතුරු අංශය, මධ්‍යම වන්ධිකෘත ඒකකය, ශල්‍ය අංශය, වෛද්‍ය අංශය, හෘද රෝග අංශයේ කටයුතු සියල්ලට ඇණහිට ඇති අතර, මහනුවර මහ රෝහලේ රක්ත කාන්දු පෙරණ ඒකකය, හෘද උරස් ශල්‍යාගාර හා ස්නායු ශල්‍යාගාරයේ කටයුතු ඇණහිට ඇත. මෙම රෝහල් වල දැඩි සත්කාර ඒකක වල අත්‍යවශ්‍ය හා හදිසි ප‍්‍රතිකාර පමණක් සිදුකරයි. සාමාන්‍ය ප‍්‍රතිකාර ඇතුළු වෙනත් ප‍්‍රතිකාර සේවා සියල්ලම ඇණහිට ඇති අතර, කළුබෝවිල, කරාපිටිය, මාතර, හම්බන්තොට, රත්නපුර වැනි රෝහල් වලද හදිසි හා අතවශ්‍ය ප‍්‍රතිකාර පමණක් සිදුකරන බව දන්වා සිටිමි. සියලුම පළාත් රෝහල් වලද තත්ත්වය මීට ආසන්න වේ.", "URL": "https://sinhala.adaderana.lk/news.php?nid=12051", "Category": null, "Parent URL": null}