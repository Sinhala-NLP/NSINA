{"Source": "Adaderana", "Timestamp": "March 6, 2018 10:16 pm", "Headline": "පොලිස් පරීක්‍ෂයෙක් ඉවත්කරන්න කියලා තොන්ඩමන් සත්‍යග‍්‍රහයක", "News Content": "මස්කෙළිය පොලිස් ස්ථානාධිපතිවරයා වශයෙන් කටයුතු කරන පොලිස් පරීක්‍ෂක ටිරෝන් රත්නායක මහතාව වහාම ස්ථාන මාරුවක් කරන ලෙස බලකරමින් ලංකා කම්කරු කොංග‍්‍රසයේ සභාපති හා මහලේකම් නුවරඑළිය දිස්ත්‍රික් පාර්ලිමේන්තු මන්ත්‍රී අරුමුගන් තොන්ඩමන් මහතා, එම පක්ෂයේ උප සභාපති ඇතුළු ආධාරකරුවන් මස්කෙළිය පොලීසිය ඉදිරිපිට වාඩි වී සත්‍යග‍්‍රහයක් ආරම්භ කර ඇත. අද (06) පස්වරු 6.00 ට පමණ මස්කෙළිය පොලිස් ස්ථානය වෙත පැමිණි තොන්ඩමන් මහතා හැටන් සහකාර පොලිස් අධිකාරීවරයා සමඟ සාකච්ඡ කර එයට විසඳුමක් නොලැබුණූ නිසා හෙට (07) අළුයමට පෙර පොලිස් ස්ථානාධිපතිවරයා මාරුකරන ලෙස බලකරමින් මෙලෙස උපවාසයේ ආරම්භ කර ඇති අද දෙරණ වාර්තාකරු පවසීය. පොලිස් ස්ථානාධිපතිවරයා වතුකරයේ දේශපාලන පක්ෂයටකට පක්ෂක් ග‍්‍රාහීව කටයුතු කරන බවත් ඒ තුළින් තම ආධාරකරුවන්ට දැඩි අසාධාරණයක් සිදුවන බව තොන්ඩමන් මහතා පැවසීය. මේ සම්බන්ධයෙන් මස්කෙළිය පොලීසියේ ස්ථානාධිපති පොලිස් පරීක්‍ෂක ටිරෝන් රත්නායක මහතා ගෙන් කළ විමසුමකදී ඔහු කියා සිටියේ නොර්වුඩි සාම්මලේ ප‍්‍රධාන මාර්ගයේ ගවරවිල ප‍්‍රදේශයේ අනවසරෙන් වෙළඳසැලක් ඉදිකිරීම සම්බන්ධයෙන් එම වතුයායේ වතු අධිකාරීවරයාගෙන් ලද පැමිණීල්ලක් මත තමන් නීතිය ක්‍රියාත්මක කළ බවය. තමන් කිසිඳු දේශපාලන පක්ෂයකට පක්ෂක් ග‍්‍රාහීව කටයුතු නොකරන බවද පොලිස් ස්ථානාධිපතිවරයා වැඩි දුරටත් කියා සිටියේය. විනාඩි තිහක පමණ කාලයක් තොන්ඩමන් මහතා පොලීසිය ඉදිරිපිට වාඩි වී සිටීමෙන් අනතුරුව තොන්ඩමන් මහතා සහ ආධාරකරුවන් සත්‍යග‍්‍රහය අවසන් කරමින් එම ස්ථානයෙන් නික්ම ගොස් තිබේ. පොලිස් ස්ථානාධිපතිවරයා මාරු කිරීම සම්බන්ධයෙන් හැටන් පොලිස් අධිකාරී රවින්ද්‍ර අඹේපිටිය මහතා සහ සහකාර පොලිස් අධිකාරි රංජිත් දසනායක යන මහතුන් කටයුතු කරන බවට ලබා දුන් පොරොන්දුවක් මත සත්‍යග‍්‍රහය අවසන් කර තිබේ.", "URL": "https://sinhala.adaderana.lk/news.php?nid=85276", "Category": null, "Parent URL": null}