{"Source": "Adaderana", "Timestamp": "May 2, 2011 09:12 am", "Headline": "රජයේ හමුදාව යුධ අපරාධ වලට වගකිව යුතු නෑ", "News Content": "දරුස්මාන් වාර්තාවෙන් ඉදිරිපත් කර ඇති පරිදි රජයේ හමුදාව යුධ අපරාධ වලට වගකිව යුතු නැතැයි දෙමළ ජාතික සන්ධානයේ හිටපු පාර්ලිමේන්තු මන්ත්‍රී එස්.කනගරත්නම් මහතා පවසයි. එල්.ටී. ටී .ඊ. සංවිධානය අවසන් වන්නි සටනේ දී අහිංසක දෙමළ වැසියන් 600කට වැඩි පිරිසක් කෲර ලෙස ඝාතනය කළ බව ඔහු පෙන්වා දෙයි. රජයේ හමුදා පොදු සිවිල් වැසියෙකු හෝ ඝාතනය නොකළ බව විදෙස් මාධ්‍යයක් සමඟ පැවති සාකච්ඡාවකදී මන්ත්‍රීවරයා ප්‍රකාශ කළේය. මානුෂීය මෙහෙයුම පැවති සමයේ දී තමා ද සාමාන්‍ය වැසියන් සමඟ වන්නි ප්‍රදේශයේ සිටි බව ඔහු සඳහන් කළේය. දරුස්මාන් ප්‍රමුඛ ත්‍රිපුද්ගල කමිටුව ඉදිරිපත් කළ වාර්තාව එල්.ටී.ටී.ඊ. හිතවාදීන්ගේ අවශ්‍යතාවන්ට අනුව සකස් කළ එකක් බවට කනගරත්නම් මහතා චෝදනා කරයි. එල්.ටී.ටී.ඊ. සංවිධානයේ ප්‍රධානියෙකුව සිටි නඩේෂන් ඇතුළු පිරිස එම සංවිධානයෙන් මිදී පලා ඒමට උත්සාහ කිරීමේ දී ඔවුන්ව ඝාතනය කරනු ලැබුවේ එල්.ටී.ටී.ඊ. සංවිධානය විසින්ම බව ද කනගරත්නම් මහතා පෙන්වා දෙයි. එස්.කනගරත්නම් මහතා 2004 වසරේ සිට 2010 වසර දක්වා වන්නි මැතිවරණ දිස්ත්‍රික්කය නියෝජනය කරමින් පාර්ලිමේන්තු මන්ත්‍රීවරයෙකු ලෙස කටයුතු කළේය.", "URL": "https://sinhala.adaderana.lk/news.php?nid=15826", "Category": null, "Parent URL": null}