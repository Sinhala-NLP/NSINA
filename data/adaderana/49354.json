{"Source": "Adaderana", "Timestamp": "February 14, 2015 10:01 pm", "Headline": "අපිට ඕනෑ වැල් නෙවෙයි ගස් හදන්නයි!", "News Content": "දරුවන් උගතුන් බවට පත්කරන අතරම ඔවුන්ට යහපත් මනුෂ්‍ය ගුණධර්ම ද මව්පියන් විසින් කියාදිය යුතු බව එජාප මන්ත්‍රී බුද්ධික පතිරණ මහතා පෙන්වාදෙයි.(බුද්ධිකගේ දින සියයේ සමාජ මෙහෙවර - \" සමාධි සිසු දිරිමඟ ව්‍යාපෘතිය - 2015\" ව්‍යාපෘතිය යටතේ මාතර දිස්ත්‍රික්කයේ අඩු ආදායම් ලාභී පවුල්වල දරු දැරියන් සඳහා පාසල් පොත් සහ උපකරණ බෙදා දීමේ වැඩසටහනක් පාර්ලිමේන්තු මන්ත්‍රී බුද්ධික පතිරණ මහතාගේ ප්‍රධානත්වයෙන් මාතර කාලිදාස ප්‍රදේශයේදී පැවැත්විණ.ඊට සහභාගි වෙමින් මන්ත්‍රීවරයා මේ සම්බන්ධයෙන් වැඩිදුරටත් මෙසේද අදහස් පළ කළේය. \"මෙතන ඉන්න හැම අම්ම කෙනෙක්ම තාත්ත කෙනෙක‍්ම කැමති අද තමුන් ජීවත් වෙනවාට වඩා අඟලක් හරි උඩින් තමුන්ගේ දරුවා ජීවත් වෙනවා දකින්න. මේ අම්මලාගේ තාත්තලාගේ දරුවන්ට උගන්නන්නෙ ලොකු උනාම රස්සාවක් කරන්න කියලා. අද ලංකාවට ඕනේ ලොකු උනාම හොඳ රස්සාවක් කරන අය නෙමෙයි. අද ලංකාවට ඕනේ ලොකු උනාම සමාජයට කරදරයක් නැතිව, සමාජයට බාධකයක් නැතිව, වැලක රෙදි කෑල්ලක් වනල තියා ගන්න පුළුවන්, වත්තේ කෙහෙල් කැනක් තියා ගන්න පුළුවන්, කො‍ටුවක කුකුළෙක් තියා ගන්න පුළුවන්, පාරේ යනකොට කාන්තාවකට ගෞරවණීය ලෙස ශීලාචාර ලෙස පාරේ යන්න, බස් එකක යන්න පුළුවන් සමාජයක්, අන්න එහෙම මනුස්සයෝ ඕන. ඒ නිසා ඉන්ජිනේරුවරු, වෛද්‍යවරු, පරිපාලකයෝ, පොලීසියේ නිලධාරීන්, ග්‍රාම නිලධාරින්, ගුරුවරු නෙමෙයි හදන්න ඕනේ. හදන්න ඕනේ මනුස්සයෝ. මනුස්සකම් තියෙන අය. ඒ නිසයි අපි මේ උත්සාහ ගන්නේ. ඒ වගේම හෙට දවසෙත් අපිට ඕනේ මේ සමාජය තුළ ස්වාධීනව නැගිටින, ගහක වටේ එතෙන වැලක් වෙනුවට, ස්වාධීනව පැළයක් විදියට නැගිටින මේ පුංචි පැළ ටිකට අවශ්‍ය ශක්තිය දෙන එක ස්වාධීනව නැගිටින්න. වැල් ඕනෙ නෑ. වැල් හැදෙන්නෙ ගස් වටේ. ගහ වැ‍ටුනොත් වැල චප්පයි. ඒ නිසයි අපිට ඕනේ ගස් නිර්මාණය කරන්න.වගකීම අපි හඳුනගෙන තියෙනවා. මේ පුංචි දරුවෝ තමයි තව අවුරුදු 25 කින් මේ රට බාර ගන්නේ. \"සෙනෙහස රන් සිංහාසන හදෙහි මැවෙනවා. මතු සක්විති රජෙක් මගේ උකුලෙ නිදනවා\" එහෙමයි පුංචි කාලෙදි අම්මල තාත්තලා මේ දරුවෝ නලවන්නේ. මතු සක්විති රජෙක් ‍රැජිණක් විදියටයි මේ දරුවෝ නළවන්නේ. හැබැයි මීට අවුරුදු 25 කට 30කට කලින් මතු සක්විති රජවරු විදියට නළවපු ළමයිනේ ද දැන් මේ කෙහෙල් කැන් කපාගෙන යන්නේ, හොරකම් කරන්නේ, මැරකම් කරන්නේ, චණ්ඩිකම් කරන්නේ, අපචාර කරන්නේ, අපරාධ කරන්නේ.එහෙනම්, අතීතයේ මතු සක්විති වේවි කියල අපි නළවපු දරුවෝ, අපේ සමාජ ක්‍රමේත්, අපේ දේශපාලන ක්‍රමේත්, අපේ අවුරුදු 67ක නිදහස සැමරුවත්, නිල් පාට, කොළ පාට, රතු පාට කවලම් ආණ්ඩු පත් උනත්, මම නියෝජනය කරන පක්ෂය ආණ්ඩු කළොත්, මම නියෝජනය කරන්නේ නැති පක්ෂය ආණ්ඩු කළත්, අපි නියෝජනය කරපු නොකරපු සියලූම පක්ෂ, අපිට උරුම කරල තියෙන්නේ හොඳ කලදසාවක් නෙමෙයි. ඒක අපි කියන්නන්ට බය වෙන්න ඕනෙ නෑ. ඕව කියපුවාම මට පෞද්ගලිකවම නොලැබෙන දේවල් වැඩි වෙන්න පුළුවන්, හැබැයි මම ඇත්ත කතා කරන්න බය නෑ. හරි දේට හරි, වැරදි දේට වැරදි කියන්න මට තනතුරු තානාන්තර ලැබීම නොලැබීම ප්‍රශ්නයක් කර ගන්නේ නෑ. හරි දේ වෙනුවෙන් කතා කරලා ඒ වෙනුවෙන් ඕනම අභියෝගයකට මුහුණ දෙන්න මම ලෑස්තියි.\"", "URL": "https://sinhala.adaderana.lk/news.php?nid=49354", "Category": null, "Parent URL": null}