{"Source": "Adaderana", "Timestamp": "December 18, 2016 01:49 pm", "Headline": " ඩෙංගු පැමිණිලි මධ්‍යස්ථාන 3ක් ස්ථාපිත කෙරෙයි", "News Content": "බස්නාහිර පළාත කේන්ද්‍ර කරගනිමින් පැය 24 පුරා ක්‍රියාත්මක ඩෙංගු පැමිණිලි මධ්‍යස්ථාන තුනක් ස්ථාපිත කිරීමට සෞඛ්‍ය අමාත්‍යංශය තීරණය කර තිබේ.එම මධ්‍යස්ථාන සඳහා පොලිස් නිලධාරීන් අනුයුක්ත කිරීමට ද සැලසුම් කර ඇති බව සෞඛ්‍ය අමාත්‍යංශය සඳහන් කළේය. අද (18) දිනය වන විට ඩෙංගු රෝගීන් 48,682ක් වාර්තා වී ඇති අතර මරණ 77ක් සිදුවී තිබේ.දිස්ත්‍රික්ක 10කින් ඩෙංගු රෝගීන් බහුල වශයෙන් වාර්තා වී ඇති අතර බස්නාහිර පළාතෙන් රෝගීන් වැඩි සංඛ්‍යාවක් වාර්තා වන බව සෞඛ්‍ය අමාත්‍යාංශය පෙන්වා දෙනු ලබයි.විශේෂයෙන් කොළඹ මහ නගර සභා බල සීමාවේ මෝදර, මට්ටක්කුලිය, දෙමටගොඩ, බොරැල්ල සහ කිරුළපන යන ප්‍රදේශ ආශ්‍රිතව ඩෙංගු රෝගීන් වාර්තා වීම ඉහළ ගොස් ඇති බව වාර්තා වේ. මේ අතර ඩෙංගු මදුරු මර්දන වැඩසටහන සඳහා මදුරු මර්දන ක්ෂේත්‍ර සහයකයින් 500ක් බස්නාහිර පළාතට බදවා ගැනීමට ද සෞඛ්‍ය අමාත්‍ය රාජිත සේනාරත්න මහතා තීරණය කර තිබේ.බස්නාහිර පළාත තුළ දුමායන කටයුතු සඳහා ඩෙංගු රෝගීන් වාර්තා නොවන ප්‍රදේශවල සෞඛ්‍ය සේවකයන් කැඳවීමට ද සෞඛ්‍ය අමාත්‍යවරයා උපදෙස් ලබා දී ඇති බව සඳහන් වේ.", "URL": "https://sinhala.adaderana.lk/news.php?nid=67141", "Category": null, "Parent URL": null}