{"Source": "Adaderana", "Timestamp": "March 25, 2013 07:10 pm", "Headline": "ශ්‍රී ලංකා බංග්ලාදේශ තරගය වැස්සෙන් සේදෙයි", "News Content": "වර්ෂාව හේතුවෙන් ශ්‍රී ලංකා බංග්ලාදේශ දෙවැනි එක්දින තරගය අතරහැර දැමීමට මීට ටික වේලාවකට පෙර විනිසුරුවන් තීරණය කර තිබේ. හම්බන්තොට සූරියවැව මහින්ද රාජපක්ෂ ක්‍රීඩාංගණයේදී අද පස්වරුවේ ඇරඹි එම තරගයේ 5 වැනි පන්දුවාරය අවසන් වනවාත් සමග වර්ෂාව ඇති විය. මේ නිසා පස්වරු‍ 2.50 සිට මේ දක්වා තරගය ආරම්භ කිරීමට නොහැකි විණ. ඒ වන විට ශ්‍රී ලංකා කණ්ඩායම කිසිවෙකු නොදැවී පන්දුවාර 5 අවසානයේ ලකුණු 33ක් ලබාගෙන තිබුණේය. කාසියේ වාසිය උරගා බැලීමේදී එහි වාසිය දිනූ බංග්ලාදේශ කණ්ඩායම අද (25) පළමුව පන්දුවට පහරදෙන ලෙස ශ්‍රී ලංකා කණ්ඩායමට අවස්ථාව ලබාදෙන ලදී. පළමු තරගයේදී ශ්‍රී ලංකාව කඩුලු 8 ක විශිෂ්ට ජයක් ලැබීය. තෙවැනි හා අවසන් තරගය පල්ලේකැලේදී ලබන 28 වැනිදා පැවැත්වීමට නියමිතය.", "URL": "https://sinhala.adaderana.lk/news.php?nid=32740", "Category": null, "Parent URL": null}