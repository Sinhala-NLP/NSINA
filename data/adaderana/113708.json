{"Source": "Adaderana", "Timestamp": "July 9, 2019 11:30 am", "Headline": "බඩු බෙදන අය එක්ක ඉදිරියට යන්න බෑ-පාඨලි", "News Content": "අනාගතයේ රටේ පාලනය වෘත්තිකයින් පිරිසක් විසින් හෙබවිය යුතු බව පාඨලි චම්පික රණවක අමාත්‍යවරයා පෙන්වා දෙයි. ඊයේ (08) පැවති හමුවකින් අනතුරුව මාධ්‍යට අදහස් දක්වමින් ඒ මහතා මේ බව පැවසීය. එහිදි ඔහු පැවසුවේ ශ්‍රී ලංකාව විශාල ණය බරකින් පෙළෙන රටක් බවයි. තවදුරටත් ජනතාව රවටමින් යම් යම් දේ නොමිලේ ලබා දෙන බව පවසමින් ජනතාවගේ දුප්පත්කම හූරාකමින් වත්මන් රජයට ඉදිරියට යා නොහැකි බවද අමාත්‍යවරයා පවසයි. අසීරු කර්තව්‍යයන් සඳහා මනා නිපුණතාවයකින් යුතු පිරිසක් ඉදිරියේදි රටට අවශ්‍ය බවද එසේ නොමැති වුවහොත් රටේ අනාගතය බයානක විය හැකි බවද ඒ මහතා අවධාරණය කළේය. ශ්‍රී ලංකාව පවතින්නේ 40 දශකයෙවත් 60 දශකයෙවත් නොවන බවත් හතරවන කාර්මික විප්ලවය ඉදිරියට ගෙන යා යුතු ලෙස හැඩගැසීය යුතු බවත් අමාත්‍යවරයා පැවසීය. එම නිසා ජනතාවට බඩු බෙදන පිරිසක් සමඟ එට ඉදිරියට ගෙන යා නොහැකි බවද අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=113708", "Category": null, "Parent URL": null}