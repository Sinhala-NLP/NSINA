{"Source": "Adaderana", "Timestamp": "June 11, 2019 02:57 pm", "Headline": "අසාද් සාලි විශේෂ කාරක සභාව හමුවේ සාක්ෂි දීම අරඹයි", "News Content": "බස්නාහිර පළාත් හිටපු ආණ්ඩුකාර අසාද් සාලි මහතා අප්‍රේල් 21 ප්‍රහාරය පිළිබඳව සොයා බලන පාර්ලිමේන්තු විශේෂ කාරක සභාව හමුවේ සාක්ෂි දීම සඳහා පැමිණ තිබේ. අද(11) දිනයේ දී ප්‍රධාන සාක්ෂිකරුවන් තිදෙනෙක් සහභාගී වන අතර එයින් පළමු වැනි සාක්ෂිකරු වන්නේ අසාද් සාලි මහතාය. මෙහිදී වැඩිදුරටත් අදහස් දක්වමින් බස්නාහිර පළාත් හිටපු ආණ්ඩුකාර අසාද් සාලි මහතා කියා සිටියේ තවුහිද් ජමාත් සංවිධානය පිළිබඳ 1994 සිට මුස්ලිම් ජනතාව විසින් රජය දැනුවත් කළ බවයි. එමෙන් තවුහිද් ජමාත් සංවිධානය පිළිබඳ ආරක්ෂක ලේකම්වරුන් 05 දෙනෙකු දැනුවත් කළ බවද බස්නාහිර පළාත් හිටපු ආණ්ඩුකාර අසාද් සාලි මහතා සඳහන් කළේය. අසාද් සාලි මහතා පාර්ලිමේන්තු විශේෂ කාරක සභාව හමුවේ වැඩිදුරටත් කියා සිටියේ 2010 වසරේදී මුස්ලිම් ජනතාව වැඩි වශයේන් පිඩාවට පත්වූ බවයි. කෙසේ වෙතත් අද දිනයේ දී මෙම විශේෂ කාරක සභාවේ සභාපති නියෝජ්‍ය කථානායක ආනන්ද කුමාරසිරි මහතා සහභාගී නොවන බව දන්වා තිබේ.", "URL": "https://sinhala.adaderana.lk/news.php?nid=111741", "Category": null, "Parent URL": null}