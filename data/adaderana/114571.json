{"Source": "Adaderana", "Timestamp": "July 20, 2019 12:52 pm", "Headline": "සඳ තරණයට වසර 50ක් සැපිරෙයි", "News Content": "මානව සංහතියේ විශිෂ්ඨතම ජයග්‍රහණයක් වන සඳ තරණයේ 50වැනි සංවත්සරය අද (20) ට යෙදී ඇත. අභ්‍යවකාශය සම්බන්ධයෙන් මිනිසා සතුව ඇත්තේ අසීමිත කුතුහලයකි. සියවස් ගණනාවක් තිස්සේ සඳ තරණය කිරීමේ පිපාසාවෙන් පෙළුණු මිනිසා නිරන්තරයෙන් ඒ වෙනුවෙන් කැපවීම් සිදුකළේය. එහි අග්‍රතම ඵලය සනිටුහන් කරමින් සඳ සිහිනය සැබෑ කරගැනීමට අමෙරිකාව සමත්වුණේ 1969 වසරේ ජූලි මස 20වැනිදායි. නාසා ආයතනය මෙහෙයවූ ඇපලෝ 11 සඳ තරණ මෙහෙයුම සඳහා කමාන්ඩර් නීල් ආම්ස්ට්‍රෝන්ග්, බස් ඕල්ඩ්‍රින් හා මයිකල් කොලින්ස් යන ගගනගාමීන් එක්වුණි. ඇපලෝ 11 මව්යානය රැගත් සැටන් 5 රොකට්ටුව මීට 50 වසරකට පෙර ෆ්ලොරිඩාවේ කෙනඩි අභ්‍යවකාශ මධ්‍යස්ථානයෙන් ගමන් ආරම්භ කළේය. ඉන් සිවුදිනකට පසු ඊගල් උප යානය මගින් සද වෙත ගිය නීල් ආම්ස්ට්‍රොන්ග් සහ බස් ඕල්ඩ්‍රින් දෙදෙනා පෘථිවියේ උපග්‍රහයා වූ චන්ද්‍රයා මත පා තැබූ පළමු මිනිසුන් ලෙසින් ඉතිහාසයට එක්වීමට වාසනාව උදාකරගත්තේය. මෙම අවස්ථාව ලොව පුරා මිලියන සංඛ්‍යාත පිරිසක් රූපවාහිනිය ඔස්සේ සජීවීව නැරඹූ අතර අදටත් එය සැලකෙන්නේ මිනිසා ලැබූ විශිෂ්ටතම ජයග්‍රහණයක් ලෙසයි. මිනිසුන් අවසන් වරට සඳ තරණය කළේ 1972 වසරේදී වන අතර ඉන් අනතුරුව සඳ මෙහෙයුම් අවසන් කිරීමට අමෙරිකාව කටයුතු කළේය. සඳ තරණයේ අඩ සියවසක ඉතිහාසය සැමරීම වස් මේ මාසය පුරාවටම විවිධ ඉසව් සංවිධානය කිරීමට නාසා ආයතනය කටයුතු කළ අතර ඉන් කිහිපයකට පළමු සඳ මෙහෙයුමට එක්වූ බස් ඕල්ඩ්‍රින් හා මයිකල් කොලින්ග්ස්ද එක්වීම විශේෂත්වයකි.", "URL": "https://sinhala.adaderana.lk/news.php?nid=114571", "Category": null, "Parent URL": null}