{"Source": "Adaderana", "Timestamp": "August 4, 2012 09:35 am", "Headline": "ශ්‍රී ලංකාවට තවදුරටත් අධාර කරන්න", "News Content": "යුද්ධයෙන් පසුව ශ්‍රී ලංකාවේ උතුරු පළාතේ සිදුකෙරෙන පුද්ගලයින් නැවත පදිංචි කිරීමේ කටයුතු සඳහා තවදුරටත් ආධාර ලබාදෙන ලෙස එක්සත් ජාතීන්ගේ සංවිධානය සෙසු රටවලින් ඉල්ලීමක් කරයි. එම සංවිධානයේ මානුෂීය කටයුතු සම්බන්ධීකරණය පිළිබඳ විධායක නිලධාරි ජෝන් ගින්ග් මහතා මේ බව ප්‍රකාශ කර ඇතැයි එක්සත් ජාතීන්ගේ පුවත් සේවය සඳහන් කරයි. ජෝන් ගින්ග් මහතා තෙදින නිල සංචාරයක් සඳහා පසුගියදා ශ්‍රී ලංකාවට පැමිණි අතර එහිදි ඔහු රජයේ නිලධාරින් මුණ ගැසී, උතුරු පළාතේ නැවත පදිංචි කිරීමේ කටයුතු සිදුවන ප්‍රදේශවල ද සංචාරය කරන ලදි. යුද්ධයෙන් පසු පුද්ගලයින් 4 ,40,000 ක් පමණ නැවත පදිංචි කිරීමේ කටයුතුවලදි ශ්‍රී ලංකා රජය ගෙන ඇති ක්‍රියාමාර්ග එහිදි ඔහුගේ පැසසුමට ලක්ව තිබේ. එසේම නැවත පදිංචි කිරීමේ කටයුතුවලදි ඇතැම් පුද්ගලයින්ට පිරිසිදු පානීය ජලය, වැසිකිළි පහසුකම් මෙන්ම විදුලිබලය වැනි අවශ්‍යතා නොමැති බව ඔහු විසින් හඳුනා ගෙන තිබේ. 2012 වසර වන විටත් එම පහසුකම් සැපයීමට නොහැකිවීම පිළිගත හැකි කරුණක් නොවන බව ද ඔහු සඳහන් කර ඇත. කෙසේ වෙතත් අවතැන් පුද්ගලයින් නැවත පදිංචි කිරීමේ කටයුතු සඳහා ශ්‍රී ලංකා රජයට තවදුරටත් ආධාර කළ යුතු බව ජෝන් ගින්ග් මහතා පෙන්වාදෙයි. එසේම ශ්‍රී ලංකා රජය විසින් සකස් කළ උගත් පාඩම් හා ප්‍රතිසංවිධාන කොමිසන් වාර්තාවට අනුව සාමය හා සංවර්ධනය ගොඩනැන්වීමට රජය ගෙන ඇති ක්‍රියාමාර්ග ද ඔහුගේ පැසසුමට ලක්ව ඇත.", "URL": "https://sinhala.adaderana.lk/news.php?nid=26304", "Category": null, "Parent URL": null}