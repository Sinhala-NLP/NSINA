{"Source": "Adaderana", "Timestamp": "February 10, 2019 05:24 pm", "Headline": "පුද්ගලික බස් රථ සේවකයින් වර්ජනයක් ආරම්භ කරයි", "News Content": "හලාවත - පුත්තලම අතර ධාවනය වන පුද්ගලික බස් රථ සේවකයින් අද(10) දහවල් සිට සේවයෙන් ඉවත් වී වර්ජනයක් ආරම්භ කර ඇත. එම මාර්ගයේ සේවය කරන බස් රථ සේවකයින් තිදෙනෙකුව හලාවත පොලීසිය විසින් අද දහවල් අත්අඩංගුවට ගැනීම මෙම වර්ජනයට හේතුව වී ඇත. ඊයේ(09) හලාවත නගරයෙන් ගමන් ආරම්භ කරන සියළුම පුද්ගලික බස් රථ වල සේවකයින් සේවයෙන් ඉවත්වී වර්ජනයක නිරත විය. පසුගිය 06 වැනිදා මීගමුව පොලීසිය තුළදී හලාවත - මීගමුව බස් රථ සේවකයෙකුට පොලිස් නිලධාරීන් විසින් පහර දී තිබීම මෙම වර්ජනයට හේතුව වී ඇත. වර්ජනය ක්‍රියාත්මක කරන කාලය තුළ කොළඹ සිට පුල්මුඩේ දක්වා ගමන් කරමින් තිබූ කැබිතිගොල්ලෑව ලංගම ඩිපෝවට අයත් බස් රථයක සේවය කරන කොන්දොස්තරවරයෙකුට හලාවත නගරයේදී කිසියම් පිරිසක් විසින් පහර දී තිබුණි. එම පහර දීම සිදු කර ඇති බවට සැකකරන තිදෙනෙකුව හලාවත පොලීසිය විසින් අද(10) දහවල් අත්අඩංගුවට ගැනීමත් සමග හලාවත - පුත්තලම මාර්ගයේ බස් රථ සේවකයින් වර්ජනය ආරම්භ කරන ලදි. එසේ අත්අඩංගුවට ගෙන ඇත්තේ හලාවත - පුත්තලම මාර්ගයේ ධාවනය වන පුද්ගලික බස් රථ වල සේවය කරන සේවකයින් තිදෙනෙකුව බව අප වාර්තාකරු පවසයි.", "URL": "https://sinhala.adaderana.lk/news.php?nid=104033", "Category": null, "Parent URL": null}