{"Source": "Adaderana", "Timestamp": "July 12, 2010 09:39 am", "Headline": "මාතලෙන් රත්තරන් මිශ්‍ර පස් තට්ටුවක් හමුවෙයි", "News Content": "රත්‍රන් මිශ්‍ර භුගත පාංශු ස්ථරයක් මාතලේ කළු ගඟ සහ අඹන් ගඟ ද්‍රෝණි වලින් සොයා ගැනීමට මැණික් හා ස්වර්ණාභරණ අධිකාරිය සමත්ව තිබේ. දෙනියාය ඇතුළු දිවයිනේ ප්‍රදේශ කිහිපයකින් මෙවැනි පාංශු ස්ථර මීට පෙර ද හමුවී තිබුණි. කෙසේ වෙතත් අඹන් ගඟ ආශ්‍රිත ඇළහැර සහ ලග්ගල ප්‍රදේශවල මෙම සොයා ගැනීම ගවේෂණ මට්ටමේ පවතින බව මැණික් හා ස්වර්ණාභරණ අධිකාරීයේ නාවුල ප්‍රාදේශීය ‍කාර්යාලය පවසයි. මෙම පාංශු ස්ථරය සොයාගත් ප්‍රදේශවල මීට වසර 50කට පමණ පෙර මැණික් ඉල්ලමක් සොයාගෙන තිබු බව ද වාර්තා වේ. එම ප්‍රදේශ වලින් හමුවු මැණික් වර්ගය ලොව අගනාම මැණික් වර්ගයක් බවට විශේෂඥයින් පෙන්වා දී තිබේ. මේ අතර මැණික් කර්මාන්තයෙන් උපරිම ප්‍රයෝජන ලබාගන්නා උපරිම වැඩපිළිවෙලක් ක්‍රියාත්මක කිරීමට මැණික් හා ස්වර්ණාභරණ අධිකාරිය තීරණය කර ඇත. නවීන තාක්ෂණික යන්ත්‍ර හඳුන්වාදීම, මැණික් ඉල්ලම් සඳහා තෙමසකට පමණක් බලපාන නව බලපත්‍ර ක්‍රමයක් ක්‍රියාත්මක කිරීම මේ යටතේ සිදුකිරීමට නියමිතය.", "URL": "https://sinhala.adaderana.lk/news.php?nid=9552", "Category": null, "Parent URL": null}