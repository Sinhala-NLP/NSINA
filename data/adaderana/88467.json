{"Source": "Adaderana", "Timestamp": "May 3, 2018 05:13 pm", "Headline": "බැසිල් ඇතුළු විත්තිකරුවන් 4 දෙනෙකුට එරෙහි නඩුවට අදාළව මුදල් අමාත්‍යංශයේ හිටපු ලේකම් සාක්ෂි දෙයි", "News Content": "ඉකුත් ජනාධිපතිවරණය සමයේ අඩු ආදායම්ලාභීන්ට නිවාස ආධාර ලබාදීම සඳහා රුපියල් මිලියන 2992 ක මුදලක් වැය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් හිටපු ආර්ථික සංවර්ධන ඇමති බැසිල් රාජපක්ෂ ඇතුළු විත්තිකරුවන් 4 දෙනෙකුට එරෙහිව ගොනුකර ඇති නඩුව අද (03) විභාගයට ගත් අවස්ථාවේදී මුදල් අමාත්‍යංශයේ හිටපු ලේකම් ආචාර්ය පී .බී. ජයසුන්දර මහතා කොළඹ මහාධිකරණය හමුවේ සාක්ෂි ලබා දුන්නේය. කොළඹ මහාධිකරණ විනිසුරු ආර් .ගුරුසිංහ මහතා ඉදිරියේ නඩු විභාගය පැවැත්විණි. මීට පෙර අධිකරණය විසින් නිකුත් කල නොතීසියකට අනුව මුදල් අමාත්‍යාංශයේ හිටපු ලේකම් ආචාර්ය පී බී ජයසුන්දර මහතා සාක්කි දීම සඳහා අධිකරණය හමුවේ පෙනී සිටියේය. එහිදී රජයේ නියෝජ්‍ය සොලිසිටර් ජෙනරාල් තුසිත් මුදලිගේ මහතා ගේ මෙහෙයවීම යටතේ පී. බී. ජයසුන්දර මහතා ගෙන් සාක්ෂි සටහන් කරගැනීම සිදු වූ අතර විත්තියේ නීතිඥවරු විසින් හරස් ප්‍රශ්න විමසීම සිදු කරනු ලැබීය. පී බී ජයසුන්දර මහතාගේ සාක්ෂි සටහන් කරගැනීම අවසන් කෙරුණු අතර වැඩිදුර විභාගය ලබන 11 වනදා පැවැත්වීමට ද අධිකරණය නියම කළේය. ඉකුත් ජනාධිපතිවරණය සමයේ අඩු ආදායම් ලාභීන් අතර නිවාස ආධාර ලබාදීම සඳහා රුපියල් මිලියන 2992 ක මුදලක් වැය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් හිටපු ආර්ථික සංවර්ධන ඇමති බැසිල් රාජපක්ෂ ,එම අමාත්‍යාංශයේ හිටපු ලේකම් වෛද්‍ය නිහාල් ජයතිලක, දීවිනැගුම දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක, එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයට එරෙහිව නීතිපතිවරයා පොදු දේපළ පනත යටතේ නඩු පවරා තිබේ.", "URL": "https://sinhala.adaderana.lk/news.php?nid=88467", "Category": null, "Parent URL": null}