{"Source": "Adaderana", "Timestamp": "August 17, 2017 01:59 pm", "Headline": "අපද්‍රව්‍ය කළමනාකරණ ව්‍යාපෘතියට මුල්ගල තබයි", "News Content": "කොළඹ දිස්ත්‍රික්කයේ නාගරික ඝණ අපද්‍රව්‍ය කළමනාකරණය, වඩා විධිමත් කිරීම සඳහා කරදියාන අපද්‍රව්‍යය කළමනාකරණ ව්‍යාපෘතිය “ මිහිසරු වියමන සම්පත් කළමනාකරණ මධ්‍යස්ථානය“ වශයෙන් නම් කිරීම හා අපද්‍රව්‍ය මඟින් විදුලිය ජනනය කිරීමේ “බටහිර කසල විදුලියට“ ව්‍යාපෘතිය සඳහා මුල් ගල් තැබීම අද‍(17) සිදු කෙරුණි. ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් එය සිදු කරනු ලැබීය. මහානගර හා බස්නාරහිර සංවර්ධන අමාත්‍යාංශය සහ පළාත් සභා හා පළාත් පාලන අමාත්‍යාංශයේ සහයෝගයෙන් මෙම ව්‍යාපෘතිය ක්‍රියාත්මක කෙරෙයි. කරදියාන කසල කළමනාකරණ අංගනයට දිනකට එක්වන කසල ප්‍රමාණයෙන් මෙට්‍රික් ටොන් 500ක ප්‍රමාණයක් බලශක්තිය බවට පත් කිරීමේ හැකියාව අදාළ ව්‍යාපෘතිය හරහා උදාවන බව ජනාධිපති මාධ්‍ය අංශය සඳහන් කළේය. එමෙන්ම මෙම ව්‍යාපෘතිය මඟින් උත්පාදනය කරන විදුලිය නිවාස 37,500කට ප්‍රමාණවත් වන අතර විදුලියට අමතරව කාබනික පොහොර නිෂ්පාදනය ද සිදු කෙරෙන බව සඳහන් වෙයි. ව්‍යාපෘතිය සඳහා මුල්ගල් තැබීමේ අවස්ථාවට එක්වෙමින් බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා ද අදහස් දැක්වීය.", "URL": "https://sinhala.adaderana.lk/news.php?nid=76396", "Category": null, "Parent URL": null}