{"Source": "Adaderana", "Timestamp": "November 15, 2011 02:53 pm", "Headline": "කොළඹ සරසවිය සිසුන්ට තහනම්", "News Content": "කොළඹ විශ්ව විද්‍යාලයේ ශාස්ත්‍ර පීඨ සහ විද්‍යා පීඨ සිසුන්ට විශ්ව විද්‍යාල පරිශ්‍රය අද(15) දිනය සඳහා තහනම් කලාපයක් බවට පත්කර තිබේ. අද දහවල් 12 සිට මෙම තාවකාලික තහනම පැනවූ බව එම විශ්ව විද්‍යාලයේ ජ්‍යෙෂ්ඨ ශිෂ්‍ය උපදේශක ආචාර්ය ප්‍රේමකුමාර ද සිල්වා මහතා සඳහන් කළේය. කොළඹ විශ්ව විද්‍යාලයේ සිසුන් දෙපිරිසක් අතර ඊයේ(14) රාත්‍රී ගැටුමක් හට ගෙන තිබූ අතර අද පෙරවරු කාලයේ ද විශ්ව විද්‍යාලයේ නොසන්සුන් තත්ත්වයක් පැවතුණි. ශාස්ත්‍ර පීඨ හා විද්‍යා පීඨ සිසුන් අතර ඇති වූ මෙම ගැටුමෙන් සිසුන් තිදෙනෙකු සුළු තුවාල ලබා ඇති බව වාර්තා වේ. මේ වන විට තත්ත්වය පාලනය වී තිබෙන බව ප්‍රේමකුමාර ද සිල්වා මහතා සඳහන් කළේය. විශ්ව විද්‍යාලයේ සියලු පීඨවල කටයුතු හෙට(16) සිට සමාන්‍ය පරිදි සිදු කෙරෙන බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=20024", "Category": null, "Parent URL": null}