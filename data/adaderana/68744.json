{"Source": "Adaderana", "Timestamp": "January 28, 2017 12:02 pm", "Headline": " ප්‍රකාශ පදනම් විරහිතයි-මේ හදන්නේ මැතිවරණය කල් දමන්නයි ", "News Content": "පළාත් පාලන සීමා නීර්ණය අභියාචනා කමිටු වාර්තාවේ අඩුපාඩු පවතින බවට සඳහන් කරමින් අමාත්‍යවරයා සිදු කරන ප්‍රකාශ මැතිවරණය කල්දැමීමේ අරමුණින් සිදු කරන්නක් බව එම කමිටුවේ සභාපති ලෙස කටයුතු කළ අශෝක පිරිස් මහතා පවසයි.අදාළ වාර්වේ අඩුපාඩු පිළිබඳ කරුණු දක්වමින් විෂයභාර අමාත්‍ය ෆයිසර් මුස්තාෆා මහතා අශෝක පිරිස් මහතා වෙත ලිපියක් යොමු කර තිබේ.මේ සම්බන්ධයෙන් අද දෙරණ සිදු කළ විමසීමකට පිළිතුරු දෙමින් අශෝක පිරිස් මහතා සඳහන් කළේ අදාළ ලිපිය තමන් වෙත ලැබුණු බවයි.එහෙත් එම ලිපියේ පවතින කරුණුවලට තමන්ට පිළිතුරු ලබාදිය නොහැකි බව ද ඔහු සඳහන් කර සිටියි.අමාත්‍යවරයා විසින් දක්වා ඇති කරුණු තමන්ගේ විෂයපතයට අදාළ නොවන බව අශෝක පිරිස් මහතා සඳහන් කළේය.කමිටු වාර්තාවේ සංශෝධනය කළ සීමා මායිම් පිළිබඳ සඳහන් නොමැතිවීම, සීමා මායිම් පිළිබඳ පවතින අඩුපාඩු, ඇතැම් නාමයන් දෙමළ සහ ඉංග්‍රීසි පිටපත්වල සඳහන්ව නොමැතිවිම යන කරුණූ අමාත්‍යවරයා අදාළ වාර්තාවෙන් ඉදිරිපත් කර තිබේ.මෙම ගැටළු නිරාකරණය කිරීමට හැකියාවක් නොපවතින බව පෙන්වා දෙන අශෝක පිරිස් මහතා එම ගැටළු මීට ප්‍රථම තමන් විසින් අමාත්‍යවරයාට පෙන්වා දුන් බව ද සඳහන් කළේය.එමෙන්ම නීතිමය වශයෙන් තමන්ට ඒ සම්බන්ධයෙන් කටයුතු කළ නොහැකි බව ද ඔහු මෙහිදී වැඩිදුරටත් අද දෙරණ සමඟ සඳහන් කර සිටියේය.", "URL": "https://sinhala.adaderana.lk/news.php?nid=68744", "Category": null, "Parent URL": null}