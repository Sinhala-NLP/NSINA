{"Source": "Adaderana", "Timestamp": "May 28, 2018 02:05 pm", "Headline": "නව රජය පිහිටු වීමට ගත් උත්සහය අසාර්ථකයි", "News Content": "පසුගිය මාර්තු මාසයේ පැවති ඉතාලි මහ මැතිවරණයෙන් පසුව එරට නව රජය පිහිටු වීමට ගත් උත්සාහය අසාර්ථක වී තිබේ. ඉතාලි අගමැති ධූරය සඳහා නම් කර ඇති ජුසෙප්පි කොන්ටේ (Giuseppe Conte)නව රජය පිහිටුවීමට ගත් උත්සාහය අතහැර දමා තිබේ. ඒ ආර්ථික අමාත්‍යධුරය සඳහා ඔහුගේ තේරීම මත ඉතාලි ජනාධිපතිවරයා නිශේධ බලය භාවිත කිරීමෙන් අනතුරුවයි. සභාග ආණ්ඩුවක් පිහිටුවීම සඳහා වන සියලු යෝජනා සඳහා තමා එකඟ වන නමුත් යුරෝපීය සංගමයේ බලතල ඉහළ නැංවීමට විරෝධය දක්වන පුද්ගලයෙක් ඉතාලි ආර්ථික අමාත්‍ය ධූරය සඳහා පත්කිරීමට අනුබල ලබා නොදෙන බව ජනාධිපතිවරයා පවසයි. කෙසේ වෙතත් ඉතාලි ජනාධිපතිවරයාගේ තීරණය සභාග රජයක් පිහිටුවීමට උත්සහ කරන ලද ජනතාවාදී පක්ෂ ප්‍රකෝපකාරී කිරීමට හේතු වී ඇති බව සඳහන් වෙයි. මේ අතර Five Starව්‍යාපාරය නම් පක්ෂයේ නායකයා පවසන්නේ ඉතාලි ජනාධිපතිවරයාට එරෙහිව දෝෂාභියෝගයක් ගෙන ආ යුතු බවයි. පසුගිය මාර්තු මාසයේ 4 වැනිදා පැවති මැතිවරණයෙන් පසුව ඉතාලියට තවමත් ආණ්ඩුව පිහිටුවීමට හැකියාව ලැබී නැහැ. මේ මස ආරම්භයේ පැවති සාකච්ඡාවලින් අනතුරුව මැතිවරණයෙන් 32%ක ඡන්ද ප්‍රතිශතයක් ලබාගත් Five Star ව්‍යාපාරය නම් පක්ෂයත් 32%ක ඡන්ද ප්‍රතිශතයක් ලබාගත් අන්ත දක්ෂිනාංශික ලීගයත් සභාග ආණ්ඩුව පිහිටුවීම සඳහා සිය එකඟත්වය පළ කළේය. කෙසේ වෙතත් මේ වන විට යුරෝපා සංගමය තුළ ඉතාලියට හිමි තත්ත්වය සම්බන්ධයෙන් ඉතාලි ජනාධිපතිවරයා සහ ජනතාවාදීන් අතර විවාදයක් ගොඩනැඟි ඇති බව විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=89961", "Category": null, "Parent URL": null}