{"Source": "Adaderana", "Timestamp": "April 21, 2012 03:30 pm", "Headline": "මුතුහෙට්ටිගම ජනපතිගෙන් වැඩ කළ හැකි තනතුරක් ඉල්ලයි", "News Content": "දිස්ත්‍රික්කවල වැඩිම මනාප හිමිකරගත් මන්ත්‍රීවරුන්ට වැඩ කළ හැකි තනතුරක් ලබාදෙන ලෙස වැඩිම මනාප හිමිකරගත් සියලුම මන්ත්‍රීවරුන් එක්ව ජනාධිපතිවරයාගෙන් ඉල්ලීමක් කිරීමට තීරණය කළ බව ගාල්ල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රී නිශාන්ත මුතුහෙට්ටිගම මහතා පවසයි. ඊයේ එම ඉල්ලීම සහිත ලිපිය තමන් විසින් ජනාධිපති මහින්ද රාජපක්ෂ මහතා වෙත ඉදිරිපත් කළ බවත් අද(21) ගාල්ලේ දී මාධ්‍යවේදීන් අමතමින් ඒ මහතා සඳහන් කළේය. ජනාධිපතිවරයා එම ඉල්ලීම සම්බන්ධව යහපත් ප්‍රතිචාරයක් දැක්වූ බව ද එහිදී අදහස් දැක්වූ නිශාන්ත මුතුහෙට්ටිගම මහතා ප්‍රකාශ කළේය. එම ඉල්ලීමට මැයි මාසය වනවිට සාර්ථක පිළිතුරක් බලාපොරොත්තුවන බව ද ‍හෙතෙම පෙන්වාදුන්නේය. තමන් සමග මාතලේ දිස්ත්‍රික් පාර්ලිමේන්තු මන්ත්‍රී ලක්ෂ්මන් වසන්ත පෙරේරා, අම්පාර දිස්ත්‍රික් පාර්ලිමේන්තු මන්ත්‍රී සරත් වීරසේකර, මාතර දිස්ත්‍රික් පාර්ලිමේන්තු මන්ත්‍රී සනත් ජයසූරිය යන මහත්වරුන් අදාළ ලිපියට අත්සන් තැබූ බව ද හෙතෙම කියා සිටියේය. අවම වශයෙන් නියෝජ්‍ය මන්ත්‍රී ධුරයක් හෝ හිමිවුවහොත් ජනතාව වෙනුවෙන් වැඩක් කළ හැකි බව මාධ්‍යවේදීන් වෙත අදහස් දැක්වූ මන්ත්‍රීවරයා අවධාරණය කළේය. මැයි මාසයේ දී කැබිනට් සංශෝධනයක් සිදුවන බවත්, එම සංශෝධනයෙන් ගාල්ල දිස්ත්‍රික්කයට නියෝජ්‍ය අමාත්‍යවරයෙක් පත්වනු ඇතැයි විශ්වාස කරන බවත් ඔහු කියා සිටියේය. මනාප ඡන්ද 125, 777 ක් ලබමින් ගාල්ල දිස්ත්‍රික්කයේ වැඩිම මනාප හිමිකරගත්ත ද තනතුරු නොමැතිව වසර 02 ක් පාර්ලිමේන්තුවේ කටයුතු කිරීමට සිදුවූ බව ද වැඩිදුරටත් අදහස් දක්වමින් මුතුහෙට්ටිගම මහතා ප්‍රකාශ කළේය.", "URL": "https://sinhala.adaderana.lk/news.php?nid=23696", "Category": null, "Parent URL": null}