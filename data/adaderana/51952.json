{"Source": "Adaderana", "Timestamp": "June 12, 2015 11:32 am", "Headline": "පස් සොරකම් කළැයි 9ක් රිමාන්ඩ්", "News Content": "අක්මීමණ ප්‍රදේශයේ දක්ෂිණ අධිවේගී මාර්ගය අසළ රජයේ ඉඩමකට අනවසරයෙන් ඇතුළු වී පස් සොරකම් කිරීම සම්බන්ධයෙන් අත්අඩංගුවට ගත් පුද්ගලයින් 09 දෙනෙකු රක්ෂිත බන්ධනාගාර ගත කර තිබේ.ගාල්ල මාර්ග සංවර්ධන අධිකාරියට අයත් එම ඉඩම දක්ෂිණ අධිවේගී මාර්ගයේ ඉදිකිරීරිම් කටයුතු සඳහා අවශ්‍ය ද්‍රව්‍ය රැස්කර තැබීමට භාවිත කරන ලද්දක් බව සඳහන්ය . පසුගියදා එම ඉඩමට අනවසරයෙන් ඇතුළු වූ පුද්ගලයින් 09 දෙනෙකු රුපියල් තුන් ලක්ෂ 16,000කට ආසන්න වටිනාකමකින් යුත් පස් සොරකම් කළ බවට මාර්ග සංවර්ධන අධිකාරියේ විධායක ඉංජිනේරුවරුයෙකු අක්මීමණ පොලිසියට පැමිණිලි කර ඇත.ඒ අනුව සිදුකළ විමර්ශනයකදී සැකකරුවන් අත්අඩංගුවට ගෙන ඇති අතර පස් කපන යන්ත්‍රයක් සහ ටිපර් රථ 07ක් පොලිස් භාරයට ගෙන තිබේ. සැකකරුවන් ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 17 වන දා දක්වා රක්ෂිත බන්ධනාගාර ගතකළ බව පොලිසිය සඳහන් කළේය.", "URL": "https://sinhala.adaderana.lk/news.php?nid=51952", "Category": null, "Parent URL": null}