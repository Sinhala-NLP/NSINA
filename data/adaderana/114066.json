{"Source": "Adaderana", "Timestamp": "July 13, 2019 06:57 pm", "Headline": "විශ්වාසභංගය ගෙනාවේ රනිල්ට නැතිවු ගෞරවය නැවත ඇති කරන්න", "News Content": "ජනතා විමුක්ති පෙරමුණ ඉදිරිපත් කළ විශ්වාසභංග යෝජනාව පාර්ලිමේන්තුවේදී පරාජයට පත් වීම සම්බන්ධයෙන් පක්ෂ විපක්ෂ මහජන නියෝජිතයින් විවිධ අදහස් පල විය. මේ අතර එක්සත් ජනතා නිදහස් සන්ධානය පාර්ලිමේන්තු මන්ත්‍රී රොෂාන් රණසිංහ ප්‍රකාශ කළේ ජනතා විමුක්ති පෙරමුණ සිදු කරන්නේ එක්සත් ජාතික පක්ෂය සුද්ද කිරීමේ කොන්ත්‍රාත්තුවක් බවයි. ජනතා විමුක්ති පෙරමුණ එක්සත් ජාතික පක්ෂය නිවැරදි කරන අතර රාජපක්ෂවරුන් විවේචනය කිරීමක නිරත බව ඒ මහතා පැවසීය. ආණ්ඩුවට එරෙහි විශ්වාසභංග යෝජනාව පරාජයට පත්වීම පිළිබඳ දෝෂාරෝපණය එල්ල කළ යුත්තේ ජනතා විමුක්ති පෙරමුණට නොවන බවත් විශ්වාසභංගය පාවාදුන්නේ මහින්ද රාජපක්ෂ මහතා බවත් ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා පැවසීය. රජයට එරෙහිවන ඕනෑම අවස්ථාවක කුමන පක්ෂයකට වුවද සහය දැක්වීමට පොදුජන පෙරමුණ සූදානමින් සිටි බැවින් ජවිපය ගෙනා විශ්වාසභංගයට සහාය දැක්වු බවත් කෙසේ නමුත් විශ්වාසභංගය පරාජය වු පසු එම පක්ෂයේ අනුර කුමාර මහතා වියරු වැටී ඇති බවත් පියල් නිශාන්ත මහතා ප්‍රකාශ කළේය. එක්සත් ජනතා නිදහස් සන්ධාන පා.ම. ඩී.වී.චානක මහතා ප්‍රකාශ කරන්නේ එක්සත් ජාතික පක්ෂය ජනතා විමුක්ති පෙරමුණ විසින් පත් කළ ආණ්ඩුවක් බවත් පරාජය වන බව දැන දැනම විශ්වාසභංගයක් ගෙන ආවේ රනිල් වික්‍රමසිංහ මහතාට නැතිවු ගෞරවය ඇති කිරීමට බවත්ය.", "URL": "https://sinhala.adaderana.lk/news.php?nid=114066", "Category": null, "Parent URL": null}