{"Source": "Adaderana", "Timestamp": "December 29, 2011 09:39 am", "Headline": "තැපෑලේ පොරොන්දු ඉටුකළේ නෑ -යළි වෘත්තීය ක්‍රියාමාර්ගවලට යනවා", "News Content": "බලධාරීන් ලබාදුන් පොරොන්දු ඉටු නොකිරීමට එරෙහිව තැපැල් සේවකයින් යළි වෘත්තීය සමිති ක්‍රියාමාර්ගවල නිරත වීමට තීරණය කර තිබේ. වෘත්තීය සමිතිවලට පොරොන්දු වූ කිසිවක් බලධාරීන් මෙතෙක් ඉටුකර නොමැති බව ලංකා තැපැල් සේවා සංගමයේ සභාපති ජයන්ත විජේසිංහ මහතා ප්‍රකාශ ක‍ළේය. එයට විරෝධය පළ කරමින් තැපැල් දෙපාර්තමේන්තුවේ සියලු වෘත්තීය සමිති ඉදිරියේ දී දැඩි වෘත්තීය සමිති ක්‍රියාමාර්ගවල නිරත වන බව ජයන්ත විජේසිංහ මහතා සඳහන් කළේය. මාසයක් තුළ අදාළ ගැටලු සඳහා විසඳුම් ලබාදෙන බව පොරොන්දු වුවත්, මාසයක් ඉක්ම ගිය පසුවද තැපැල්පති ඉවත් කිරීම, තැපැල් දෙපාර්තමේන්තුවේ ගැටලු ඇතුළු කිසිදු ගැටලුවකට විසඳුම් ලැබී නොමැති බව ඔහු පෙන්වාදුන්නේය. පළමුව අසනීප නිවාඩු මත විරෝධය ප්‍රකාශ කිරීමටත්, ජනතාව සහ තැපැල් සේවකයින් සමග එක්ව විරෝධතා ව්‍යාපාර පැවැත්වීමටත් බලාපොරොත්තු වන බව ජයන්ත විජේසිංහ මහතා කියා සිටියේය.", "URL": "https://sinhala.adaderana.lk/news.php?nid=21020", "Category": null, "Parent URL": null}