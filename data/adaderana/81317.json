{"Source": "Adaderana", "Timestamp": "December 11, 2017 06:23 am", "Headline": "භික්ෂූණී සසුන පිළිනොගන්නේ නමට බෞද්ධ වු දේශපාලඥයෝ", "News Content": "මෙරට භික්ෂුණී සසුන පිළි නොගන්නේ බෞද්ධයන් යැයි කියාගන්නා දේශපාලඥයන් බව ආචාර්ය පූජ්‍ය ඉනාමළුවේ ශ‍්‍රී සුමංගල මහා නා හිමියෝ පවසති. බුද්ධ දේශනාවේ සඳහන් වන භික්ෂු භික්ෂුණී උපාසක උපාසිකා යන සිව්වනක් පිරිස මේ වන විට මෙසිරිළක ස්ථාපිත වී තිබියදීත් වර්තමානයේ භික්ෂුණීන් වහන්සේලා පිළි නොගන්නේ බෞද්ධ යැයි කියා ගන්නා දේශපාලනඥයින් කණ්ඩායමක් බවත් ඉවසීමෙන් කටයුතු කිරීමෙන් ළඟදීම රජය භික්ෂුණීන් වහන්සේලා පිළිගනු ඇතැයි තමන් විශ්වාස කරන බව සියම් මහා නිකායේ රංගිරි දඹුලු පාර්ශවයේ මහා නායක ශ‍්‍රී ලංකා භික්ෂූණී ශාසනය බල මණ්ඩලයේ සභාපති පූජ්‍ය ආචාර්ය ඉනාමළුවේ ශ‍්‍රී සුමංගල මහා නා හිමියෝ පවසති. මහ නාහිමියන් මේ බව අවධාරණය කර සිටියේ ඊයේ(10) දින පස්වරුවේ මාතලේ දිස්ත‍්‍රික් භික්ෂුණී පර්ශදය සංවිධානය කළ ශ‍්‍රී සංඝමිත්තා ගුණ සැමරුම් ජාතික උත්සවය විශේෂ සමරු දේශනය පවත්වමිනි. දිවයිනේ දිස්ත‍්‍රික්ක 9 ක වැඩසිටින භික්ෂුණීන් වහන්සේලා දහසක් පමණ දෙනා මෙදින දඹුල්ල පුද බිමට වැඩම කොට දඹුල්ල ගම්උදාව ක‍්‍රිඩාංගනයේ සිට සඟමිත් ගුණසමරු පෙරහැරකින් කිලෝමීටර් තුනක පමණ දුරක් වැඩමවා රන්ගිරි දඹුළු උයන්වත්ත රජමහා විහාරස්ථානයේ ශ‍්‍රී ආනන්ද සමරු ශාලාවේදී සඟමිත් ගුණ සැමරුම් ජාතික උත්සවය පැවැත්වූහ. මෙම උත්සව අවස්ථාවේ පිළිගැනීම හා අරමුණ පැහැදිලි කිරීම කරනු ලැබුවේ ශ‍්‍රී ලංකා භික්ෂූණී ශාසනය මණ්ඩලයේ ප‍්‍රධාන ලේඛිකා කොත්මලේ සිරි සුමේධා භික්ෂුණීන් වහන්සේ විසිනි. මේ අවස්ථාව භික්ෂු මහා සංඝරත්නය මෙන්ම ගිහි බොහෝ දෙනකු ද එක් ව සිටියහ.", "URL": "https://sinhala.adaderana.lk/news.php?nid=81317", "Category": null, "Parent URL": null}