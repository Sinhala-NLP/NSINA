{"Source": "Adaderana", "Timestamp": "September 15, 2011 04:17 pm", "Headline": "දෙවන යුද අධිකරණයට එරෙහි ෆොන්සේකාගේ පෙත්සමේ විභාගය අවසන්", "News Content": "දෙවන යුද අධිකරණ තීන්දුවට එරෙහිව හිටපු යුද හමුදාපති සරත් ෆොන්සේකා මහතා ඉදිරිපත් කළ පෙත්සමේ විභාගය අවසන් කළ අභියාචනාධිකරණය ඒ පිළිබඳ තීන්දුව දෙසැම්බර් මස 15 වන දින ප්‍රකාශ කරන බව නිවේදනය කර තිබේ. ටෙන්ඩර් අක්‍රමිකතාවක් සම්බන්ධව වැරදිකරු කළ සරත් ෆොන්සේකා මහතාට දෙවන යුද අධිකරණය මගින් මාස 30 ක සිර දඬුවමක් නියම කර තිබිණි. එම දඬුවම අහෝසි කරන මෙන් ඉල්ලා සරත් ෆොන්සේකා මහතා මෙම පෙත්සම අභියාචනාධිකරණය වෙත ඉදිරිපත් කර තිබිණි. අදාළ යුද අධිකරණය තීන්දුවට ජනාධිපතිවරයා අනුමැතිය ලබා දී ඇති නිසා එය නීතිය ඉදිරියේ අභියෝගයට ලක්කළ නොහැකි බව එම පෙත්සම විභාගයට ගත් අවස්ථාවේදී මූලික විරෝධතාවක් මතුකළ නීතිපතිවරයා සඳහන් කර තිබිණි. එහෙත් මෙම දඬුවම යුද හමුදා පනත යටතේ සිදුකර ඇති නිසා එය නීතිය ඉදිරියේ අභියෝගයට ලක්කළ හැකි බව සරත් ෆොන්සේකා මහතා වෙනුවෙන් පෙනීසිටි ජනාධිපති නීතිඥ සුමිත් ද සිල්වා මහතා තර්ක කර සිටියේය. කෙසේවෙතත් එරික් බස්නායක, ඒ. ඩබ්ලිව්. ඒ. සලාම් සහ උපාලි අබේරත්න යන ත්‍රිපුද්ගල විනිසුරු මඩුල්ල විසින් මෙම කරුණු සියල්ල දීර්ඝ ලෙස විභාග කර තිබේ. එම විභාගය අද(15) දින අවසන් කළ අභියාචනාධිකරණය ඒ පිළිබඳ තීන්දුව දෙසැම්බර් මස 15 වන දින නිවේදනය කරන බව ප්‍රකාශ කර ඇත.", "URL": "https://sinhala.adaderana.lk/news.php?nid=18748", "Category": null, "Parent URL": null}