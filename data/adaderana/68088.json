{"Source": "Adaderana", "Timestamp": "January 13, 2017 04:22 pm", "Headline": " ත්‍රීවිල් මීටරේ අනිවාර්යයි-ගැසට් නිවේදනයක් නිකුත් කරයි", "News Content": "ත්‍රීරෝද රථ සඳහා නව රෙගුලාසි ඇතුළත් ගැසට් නිවේදනයක් රජය විසින් නිකුත් කර තිබේ. ඒ අනුව කුලී පදනම මත ධාවනය කෙරෙන සෑම ත්‍රීරෝද රථයකම සියලු අවස්ථාවලදී ක්‍රියාත්මකව පවතින ‘‘ටැක්සි මීටරයක්‘‘ සවි කර තිබිය යුතු බවට අදාළ ගැසට් නිවේදනය මගින් නියෝග කෙරෙන බව සඳහන්ය.එමෙන්ම සෑම ත්‍රීරෝද රථයකම රියදුරු අසුන පිටුපස රථයේ ලියාපදිංචි අංකය, රියදුරුගේ නම, ඔහුගේ ඡායාරූපයක් ආදිය ප්‍රදර්ශනය කළ යුතු බවට ද ගැසට් නිවේදනයේ සඳහන් වෙයි.කුලී ගමනක් යෑමේදී අවම කාලයකින් කෙටිම මාර්ගය ඔස්සේ ත්‍රීරෝද රථය ධාවනය කිරීමට රියදුරු වග බලා ගත යුතු බවට ද එහි සඳහන්ය.ප්‍රවාහන හා සිවිල් ගුවන් සේවා අමාත්‍යවරයාගේ අත්සනින් යුතුව මෝටර් රථ ප්‍රවාහන පනත යටතේ මෙම ගැසට් නිවේදනය නිකුත් කර තිබේ.2017 ජනවාරි 09 වැනි දින ප්‍රසිද්ධ කරන ලද අංක 2001/2 දරන අතිවිශේෂ ගැසට් නිවේදනයට අනුව ගාස්තු ගෙවීමෙන් පසු ඒ වෙනුවෙන් රිසිට් පතක් නිකුත් කිරීම ද ත්‍රීරෝද රථ රියැදුරාගේ වගකීමක් බවට සඳහන් කර ඇත.මීට අමතරව කුලී සේවාවන් සඳහා යොදා ගනු ලබන ත්‍රීවීරල් හෙවත් ත්‍රීරෝද රථ සම්බන්ධයෙන් තවත් නියමයන් ගණනාවක් අන්තර්ගත වන පරිදි මෙම ගැසට් නියෝගය සිදුකර තිබේ.පහත දැක්වෙන්නේ අදාළ ගැසට් නිවේදනයයි.", "URL": "https://sinhala.adaderana.lk/news.php?nid=68088", "Category": null, "Parent URL": null}