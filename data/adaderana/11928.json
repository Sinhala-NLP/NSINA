{"Source": "Adaderana", "Timestamp": "November 4, 2010 09:35 am", "Headline": "එල්. ටී. ටී. ඊ සාමාජිකයින් 5000 ක් පුනරුත්ථාපනය කර අවසන්", "News Content": "මානුෂීය මෙහෙයුම ක්‍රියාත්මක වන සමයේ හමුදාවට බාරව පුනරුත්ථාපනය සඳහා යොමුකර සිටි එල්. ටී. ටී. ඊ සාමාජිකයින්ගෙන් පන්දහසකට අධික පිරිසක්‍ මේ වන විට පුනරුත්ථාපන කටයුතු අවසන් කර සමාජගත කර ඇතැයි පුනරුත්ථාපන කොමසාරිස් ජෙනරාල් කාර්යාලය පවසයි. මෙම පුද්ගලයින් සමාජගත කිරීමේදී සිවිල් සමාජය ඔවුනට දක්වනු ලබන ආකල්ප හා ප්‍රතිචාර ඔවුන‍්ගේ ඉදිරි අනාගත ක්‍රියාකාරකම් වලට සෘජුව බලපාන බව එම කාර්යාලය නිවේදනයක් නිකුත් කරමින් සඳහන් කළේය. මේ හේතුවෙන් පුනරුත්ථාපන කටයුතු අවසන් කර සමාජගත කෙරෙන එල්. ටී. ටී. ඊ. ට සම්බන්ධව සිටි පුද්ගලයින් තුළ සමාජයේ සුබවාදී ආකල්ප ඇති කළ යුතු බව පුනරුත්ථාපන කොමසාරිස් ජෙනරාල් කාර්යාලය පවසයි. එල්. ටී. ටී. ඊ. සංවිධානයට සම්බන්ධව සිට, මානුෂීය මෙහෙයුම් සමයේ ආරක්ෂක අංශ වෙත බාරවු සමස්ත එල්. ටී. ටී. ඊ සැකකරුවන්ගේ සංඛ්‍යාව 11, 696 කි.", "URL": "https://sinhala.adaderana.lk/news.php?nid=11928", "Category": null, "Parent URL": null}