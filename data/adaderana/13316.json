{"Source": "Adaderana", "Timestamp": "January 6, 2011 04:38 pm", "Headline": "එල්. ටී. ටී. ඊ. නෞකා නීති විරෝධී ජාවාරම්වලට යොදාගෙන තිබෙනවා", "News Content": "2009 වසරේ දී එල්. ටී. ටී. ඊ සංවිධානය ‍යුදමය වශයෙන් පරාජය කරන විට එම සංවිධානය සතුව නෞකා 8ක් පමණ තිබී ඇති බවට විශ්වාස කරන්නේ යැයි අමාත්‍ය දිනේෂ් ගුණවර්ධන මහතා අද(06) පාර්ලිමේන්තුවේ දී ප්‍රකාශ කළේය. එම නෞකාවලින් සැලකිය යුතු ‍සංඛ්‍යාවක් විදෙස් රටවල එල්. ටී. ටී. ඊ ක්‍රියාකාරීන් විසින් පුද්ගල ජාවාරම් වැනි නීති විරෝධී ජාවාරම්වලට යොදාගෙන ඇති බවට වාර්තා වන බව අමාත්‍යවරයා සඳහන් කළේය. තවත් නෞකා කිහිපයක් අලුත්වැඩියා කළ නොහැකි තත්ත්වයෙන් අග්නිදිග ආසියානු රටක වරායක නැංගුරම් ලා ඇති බව ද වාර්තා වී ඇතැයි ගුණවර්ධන අමාත්‍යවරයා කියා සිටියේය. එක්සත් ජාතික පක්ෂ පාර්ලිමේන්තු මන්ත්‍රී ගාමිණී ජයවික්‍රම පෙරේරා මහතා නැගූ පැනයකට පිළිතුරු ලබාදෙමින් දිනේෂ් ගුණවර්ධන මහතා මේ කරුණු අනාවරණය කළේය.", "URL": "https://sinhala.adaderana.lk/news.php?nid=13316", "Category": null, "Parent URL": null}