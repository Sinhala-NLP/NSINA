{"Source": "Adaderana", "Timestamp": "April 4, 2019 04:26 pm", "Headline": "ජර්මානු සමාගමක් රුසියාවේ මර්සිඩීස් බෙන්ස් කර්මාන්ත ශාලාවක් විවෘත කරයි", "News Content": "ලෝකයේ විශාලතම මෝටර් රථ හා වාණිජ රථවාහන නිෂ්පාදකයෙක් ලෙස සැළකෙන ජර්මනියේ ඩේම්ලර් සමාගම සිය සමාගමට අයත් මර්සිඩීස් බෙන්ස් කර්මාන්තශාලාවක් රුසියාවේ දී විවෘත කර ඇත. මොස්කව් අගනුවරට වයඹ දෙසින් වන්නට පිහිටි එසිපෝවෝ ප්‍රදේශයේ මෙම මර්සිඩීස් බෙන්ස් කර්මාන්ත ශාලාව පිහිටා ඇත. එය විවෘත කිරීමේ අවස්ථාවට රුසියානු ජනාධිපති ව්ලැඩිමීර් පුටින්ද එක්ව සිටි බව විදෙස් මාධ්‍ය වාර්තා කළේය. බටහිර රටවල් ආර්ථික සම්බාධක පැනවීමත් සමඟ රුසියාවේ ආර්ථිකයට විශාල බලපෑමක් එල්ල වූ අතර ඉන් එරට මෝටර් රථ කර්මාන්තයටද බලපෑම් එල්ල වුණි. ඒ හේතුවෙන් මෙය වසර කිහිපයකට පසුව විදෙස් මෝටර් රථ නිෂ්පාදන සමාගමක් රුසියාවේ දැවැන්ත ආයෝජනයක් සිදුකළ පළමු අවස්ථාව ලෙස සුවිශේෂී වන බවයි විචාරකයින් පෙන්වා දෙනු ලබයි. මෙම කර්මාන්ත ශාලාවෙන් වසරට මෝටර් රථ 25 000ක් නිෂ්පාදනය කිරීමට අපේක්ෂා කරන බවත් ඒ සඳහා අමෙරිකානු ඩොලර් මිලියන 291ක මුදලක් ආයෝජනය කර ඇති බවත් සමාරම්භක උළෙල අමතා අදහස් දක්වමින් ජනාධිපති පුටින් සඳහන් කළේය. 2017 වර්ෂයේ මුල් භාගයේ ඩේම්ලර් සමාගම සමඟ අත්සන් කළ ගිවිසුමකට අනුව මෙය ඉදිකෙරුණු බවද ඔහු එහිදී වැඩිදුරටත් කියා සිටියේය. 2000 වර්ෂයේ මුල් භාගයේදී ගෝලීය මෝටර් රථ නිෂ්පාදකයින් රුසියාව දෙසට වඩාත් නැඹුරුව සිටියත් 2016 වර්ෂය වන විටමෝටර් රථ අලෙවියේ පහත වැටීමක් දක්නට ලැබුණි. කෙසේ වෙතත් පසුගිය වසරේ සිට යළිත් එහි වර්ධනයක් පෙන්නුම් කරන බව එරට වාර්තාවල වැඩිදුරටත් දැක්වෙයි.", "URL": "https://sinhala.adaderana.lk/news.php?nid=107383", "Category": null, "Parent URL": null}