{"Source": "Adaderana", "Timestamp": "November 17, 2013 05:32 pm", "Headline": "හොර නෝට්ටු මුද්‍රණය කළ පාසල් සිසුවෙක් ඇතුළු 2ක් මාට්ටු", "News Content": "පස්සර ප්‍රදේශයේ පරිගණක ආයතනයක ව්‍යාජ මුදල් නෝට්ටු මුද්‍රණය කිරීමේ සිද්ධියක් සම්බන්ධයෙන් පාසල් සිසුවෙකු ඇතුළු පුද්ගලයින් දෙදෙනෙකු අත්අඩංගුවට ගෙන තිබේ. සිද්ධියේ ප්‍රධාන සැකකරු ප්‍රදේශයෙන් පළාගොස් ඇති බව පස්සර පොලීසිය පවසන්නේය. පස්සර ප්‍රදේශයේ වෙළෙඳසැල්වල ව්‍යාජ මුදල් නෝට්ටු පරිහරණය වන බවට පොලීසියට ලැබුණු තොරතුරකට අනුව සිදුකළ සෝදිසියකදී අදාළ පරිගණක ආයතනය පිළිබඳ අනාවරණය කරගැනීමට හැකිව තිබුණි. එම ස්ථානයේ තිබී රුපියල් දහසේ ව්‍යාජ මුදල් නෝට්ටු 9ක් පරිගණක දෙකක්, ස්කෑනර් යන්ත්‍ර ඇතුළු උපකරණ කිහිපයක් පොලීසිය විසින් සොයාගෙන ඇති බව සඳහන්ය. සිද්ධියට අදාළ පාසල් සිසුවා පස්සර ප්‍රදේශයේ පාසලක 13 වන ශ්‍රේණියේ සිසුවෙකු වන අතර අනෙක් පුද්ගලයා පරිගණක පාඨමාලාවක් හදාරා අදාළ ආයතනයේ සේවය කරමින් සිටි අයෙකු බව පොලීසිය පැවසුවේය. සිද්ධියට අදාළ ප්‍රධාන සැකකරු අත්අඩංගුවට ගැනීම සඳහා පොලිස් කණ්ඩායම් යොදවා ඇති බව පස්සර පොලීසිය සඳහන් කළේය.", "URL": "https://sinhala.adaderana.lk/news.php?nid=38916", "Category": null, "Parent URL": null}