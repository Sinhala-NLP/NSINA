{"Source": "Adaderana", "Timestamp": "July 25, 2011 04:56 pm", "Headline": "හෙරොයින් ළඟ තබා ගත්තාට මරණීය දණ්ඩනය හිමිවෙයි", "News Content": "මත්කුඩු ළඟ තබාගැනීමේ චෝදනාවකට වරදකරු වූ පුද්ගලයෙකුට මරණ දඬුවම ලබාදීමට අද කොළඹ මහාධිකරණය විසින් තීන්දු කර තිබේ. නීතිපතිවරයා විසින් චූදිතයාට එරෙහිව අධි චෝදනා ඉදිරිපත් කරමින් මෙම පුද්ගලයා විසින් හෙරොයින් වර්ගයේ මත්කුඩු ග්‍රෑම් 543 ක් ළඟ තබාගෙන සිටියදී එකී මත්කුඩු සමග පොලිස් අත්අඩංගුවට පත්ව ඇති බව අධිකරණය හමුවේ සඳහන් කර ඇත. මෙම නඩුව දීර්ඝ කාලයක් තිස්සේ කොළඹ මහාධිකරණය හමුවේ විභාග‍වෙමින් පැවති බව අද දෙරණ අධිකරණ වාර්තාකරු පවසයි. කෙසේ වෙතත් අදාළ චෝදනාව සාධාරණ සැකයකින් තොරව ඔප්පුවී ඇති බව සඳහන් කළ මහාධිකරණ විනිසුරු ප්‍රීති පද්මන් සූරසේන මහතා චූදිතයාට මරණීය දණ්ඩනය නියම කළේය.", "URL": "https://sinhala.adaderana.lk/news.php?nid=17630", "Category": null, "Parent URL": null}