{"Source": "Adaderana", "Timestamp": "August 22, 2012 12:54 pm", "Headline": "නොරොච්චෝලේ අලුත්වැඩියා සාර්ථකයි", "News Content": "නොරොච්චෝල විදුලි බලාගාරයේ සිදුකෙරෙන අලුත්වැඩියා කටයුතු සාර්ථක බව ලංකා විදුලිබල මණ්ඩලය පවසයි. ලබන 27 වනදා වන විට අදාළ අලුත්වැඩියා කටයුතු අවසන් කළ හැකි වනු ඇති බව ලංකා විදුලිබල මණ්ඩලයේ උප සභාපති අනුර විජේපාල මහතා සඳහන් කළේය. ඒ අනුව ලබන 28 වනදා සිට නොරොච්චෝල විදුලි බලාගාරයේ නිෂ්පාදනය කෙරෙන විදුලි බලය ජාතික පද්ධතියට එක් කළ හැකිවනු ඇති බව ඒ මහතා පැවසීය. ඉන් අනතුරුව දැනට සිදු කෙරෙන විදුලි කප්පාදුව සම්පූර්ණයෙන් නතර කරනවා ද නැද්ද යන්න සම්බන්ධයෙන් තීරණයක් ගන්නා බව ද අනුර විජේපාල මහතා අද දෙරණ සමඟ සඳහන් කර සිටියේය. කෙසේ වෙතත් දැනට සිදුකරන විදුලි කප්පාදුව ඒ ආකාරයෙන්ම ලබන 27 වෙනිදා දක්වා සිදුකෙරෙන බව ද ඒ මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=26792", "Category": null, "Parent URL": null}