{"Source": "Adaderana", "Timestamp": "May 4, 2010 01:08 pm", "Headline": "ජනපතිගේ තීරණයට ප්‍රසාදය ", "News Content": "මාධ්‍යවේදී ජේ.එස්. තිස්සනායගම් මහතාට ජනාධිපති සමාවක් ලබාදීම පිළිබඳ ජනමාධ්‍යවේදීන් සුරැකීම සඳහා වන කමිටුව ප්‍රසාදය පළ කර තිබේ. ඔහු නිදහස් කිරීමට හේතු වූ කරුණු පිළිබඳව ද ප්‍රකාශ කිරීම වැදගත් වන බව එම කමිටුවේ ආසියානු කටයුතු පිළිබඳ සම්බන්ධීකාරක බොබ් ඩියෙට්ස් මහතා පවසයි. මෙම සමාව යටතේ තිස්සනායගම් මහතාට රටින් බැහැරව යාමේ අවස්ථාවක් හිමිවන්නේ ද යන කරුණු පිළිබඳ පැහැදිලිකිරීමක් සිදුකළ යුතු බව ජනමාධ්‍යවේදීන් සුරැකීම සඳහා වන කමිටුව සඳහන් කරයි. මෙම සමාව පිරිනැමීම සම්බන්ධයෙන් තිස්සනායගම් මහතාගේ නීතීඥවරුන් මෙතෙක් දැනුවත් වී නොමැති බැවින් ඒ පිළිබඳ වැඩිදුර තොරතුරු අපේක්ෂාවෙන් පසුවන බව ඔවුන් වැඩිදුරටත් ප්‍රකාශ කරයි. ත්‍රස්ත විමර්ශන ඒකකය විසින් අත්අඩංගුවට ගෙන රඳවාගෙන සිට පසුව ඇප මත නිදහස් කර සිටින ජේ.එස් තිස්සනායගම් මාධ්‍යවේදියාට මේ අයුරින් විශේෂ ජනාධිපති සමාවක් දෙන්නට තීරණය කර ඇති වග විදෙස් කටයුතු අමාත්‍ය මහාචාර්ය ජී.එල් පීරිස් මහතා ඊයේ පැවති මාධ්‍ය හමුවකදී ප්‍රකාශ කළේය.", "URL": "https://sinhala.adaderana.lk/news.php?nid=8177", "Category": null, "Parent URL": null}