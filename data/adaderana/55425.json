{"Source": "Adaderana", "Timestamp": "November 30, 2015 05:03 pm", "Headline": "වෛද්‍යවරුන්ට පර්මිට් ප්‍රශ්නය සාකච්ඡාවෙන් විසඳාගන්න පුළුවන්", "News Content": "රජයේ වෛද්‍ය නිලධාරින්ගේ ගැටළුවලට විසඳුම වැඩවර්ජන නොව සාකච්ඡා කිරීම බව සෞඛ්‍ය පෝෂණ හා දේශිය වෛද්‍ය අමාත්‍ය රාජිත සේනාරත්න මහතා පවසයි.නිවේදනයක් නිකුත් කරමින් අමාත්‍යවරයා පැවසුවේ වෛද්‍යවරුන්ට ලබා දෙන තීරුබදු සහිත වාහන බලපත්‍රය අහෝසි කිරීම හෝ මූලික වැටුපට රුපියල් 10,000 ක් එකතු කිරීම සම්බන්ධව තමන් සමග රජයේ වෛද්‍ය නිලධාරීන්ගේ සංගමය කිසිදු සාකච්ඡාවක් හෝ දැනුම්දීමක් සිදු කර නොමැති බවයි.එම සංගමයේ ඉල්ලීම මත මිට පෙර තමන් සමග සාකච්ඡා කිහිපයක් පැවැත්වීමට ඔවුන්ට අවස්ථාව ලබාදුන් බව අමාත්‍යවරයා පවසයි.එම සාකච්ඡාවලදී සෞඛ්‍ය, පෝෂණ යන විෂයන් සම්බන්ධයෙන් සහ සෞඛ්‍ය ක්ෂේත්‍රයේ ප්‍රගමනය හා ගුණාත්මක භාවය වැඩිදියුණු කර ගැනීම සම්බන්ධයෙන් අවධානය යොමුවූ බව අමාත්‍යවරයා පැවසුවේය.එමෙන්ම එම සාකච්ඡා සියල්ල ඉතා සුහද මට්ටමින් අවසන් වු බව අමාත්‍යවරයා සිය නිවේදනයේ සඳහන් කර ඇත.රජයේ වෛද්‍ය නිලධාරින්ගේ ගැටළු සම්බන්ධයෙන් තමා බොහෝ විට දැනුම්වත් වන්නේ මාධ්‍ය තුළින් බව පවසන අමාත්‍යවරයා, වැඩවර්ජනය සිදු නොකර සාකච්ඡා මාර්ගයෙන් ප්‍රශ්න විසඳාගැනිම ඉතා කාලෝචිත සහ වැදගත් කාරණයක් බව සිය නිවේදනයේ වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=55425", "Category": null, "Parent URL": null}