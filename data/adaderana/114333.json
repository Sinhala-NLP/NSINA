{"Source": "Adaderana", "Timestamp": "July 17, 2019 12:58 pm", "Headline": "ගම්මිරිස් ගොවීන් මහ මඟට ගියේ ඇයි?", "News Content": "ගම්මිරිස් මිළ විශාල ලෙස පහත වැටීමට විරෝධය පළකරමින් ගම්මිරිස් සඳහා සහතික මිළක් ලබාදෙන ලෙස රජයට බලකරමින් බදුල්ල දිස්ත්‍රික්කයේ ගම්මිරිස් ගොවීහු (17) බදුල්ල නගරයේ පෙළපාළියක් හා උද්ගෝෂණයක් දියත් කළහ. බදුල්ල මහ රෝහල අසළ සිට පෙළපාලියෙන් පැමිණි උද්ගෝෂකයෝ ඌව පළාත් සභාවේ දොරටුව හා එම ස්ථානයේ මාර්ගය අවහිර කරමින් සටන් පඨ කියමින් උද්ගෝෂණයේ නියැලුනහ. විරෝධතා බැනර් හා පොස්ටර්ද ඔවුන් අත විය. බදුල්ල , හල්දුම්මුල්ල , වැලිමඩ ,සොරණාතොට, මීගහකිවුල , බුදුගේ කන්ද , ඌවපරණගම , හපුතලේ, පස්සර, ඇල්ල යන ප්‍රෙද්ශවල ගම්මිරිස් ගොවීහු මෙම උද්ගෝෂණය ට සහබාගි විය. පැය දෙකක පමණ කාලයක් විරෝධතාව පැවැත්වූ ගම්මිරිස් ගොවීහු සාමකාමී ලෙස විසිර ගිය බව අද දෙරණ වාර්තාකරු පවසයි. විදේශ රටවලින් ගම්මිරිස් ආනයනය කර ප්‍රතිඅපනය කිරීමේ ජාවාරම වහාම නතර කරන ලෙසටද ඔව්හු රජය ට බලකර සිටියහ. ගම්මිරිස් ගොවීන් සුරැකීමේ එකමුතුව විසින් මෙය සංවිධානය කර තිබිණ බදුල්ල පොලිසිය ආරක්ෂාව සපයා තිබිණ .", "URL": "https://sinhala.adaderana.lk/news.php?nid=114333", "Category": null, "Parent URL": null}