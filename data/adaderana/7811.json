{"Source": "Adaderana", "Timestamp": "April 15, 2010 09:38 am", "Headline": "යුරෝපා සංගමයෙන් රජයට සුබ පැතුම්", "News Content": "මහ මැතිවරණයෙන් ලද විශිෂ්ට ජයග්‍රහණය පිළිබඳව යුරෝපා සංගමය ශ්‍රී ලංකා රජයට සුබ පැතුම් එක්කරයි. ඒ අතරම මහ මැතිවරණය පැවැත්වූ දින ඇති වූ ප්‍රචණ්ඩ ක්‍රියා පිළිබඳව විමර්ෂණයන් පවත්වන ලෙස ද එම සංගමය ශ්‍රී ලංකා බලධාරීන්ගෙන් ඉල්ලා සිටියි. යුරෝපා සංගමයේ නියෝජ්‍ය සභාපති සහ විදේශ අමාත්‍ය කැතරීන් ඇස්ටන් මහත්මිය නිවේදනයක් නිකුත්කරමින් ලැබූ ජයග්‍රහණය පිළිබඳව ජනාධිපති මහින්ද රාජපක්ෂ මහතාට සුබ පැතුම් එක්කර ඇත. එමෙන්ම මෙවර මැතිවරණය සාමකාමී වාතාවරණයක් යටතේ පැවැත්වීම පිළිබඳව සතුටට පත්වන බව ද එම මහත්මිය සිය නිවේදනයෙන් දක්වා ඇත. එම තත්ත්වය ජාතික සමගිය අරමුණු කරගනිමින් රජය ගෙනයන දේශපාලන න්‍යාය පත්‍රයේ සාර්ථකත්වය පිළිබඳ පෙර දැක්මක් බවත් කැතරින් ඇස්ටන් මහත්මිය පවසයි.", "URL": "https://sinhala.adaderana.lk/news.php?nid=7811", "Category": null, "Parent URL": null}