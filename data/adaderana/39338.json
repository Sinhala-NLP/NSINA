{"Source": "Adaderana", "Timestamp": "December 5, 2013 10:24 am", "Headline": "ගැටලු වලට විසඳුම් නොලැබුණොත් දැඩි ක්‍රියාමාර්ග ", "News Content": "දෙසතියක් තුළ සිය ගැටළු වලට විසඳුම් නොලැබුණහොත් ජනතාව සමඟ එක්ව දැඩි ක්‍රියාමාර්ග වල නිරත වන බව හෙද පරිපුරක අතුරු වෛද්‍ය වෘත්තීමය සේවාවන්ගේ ඒකාබද්ධ බල මණ්ඩලය පවසයි. එම බල මණ්ඩලයේ කැඳවුම්කරු සමන් රත්නප්‍රිය මහතා පැවසුවේ සෞඛ්‍ය බලධාරීන්ට අදාළ ගැටලු වලට විසඳුම් ලබා දීමට ලබන 18 වන දින දක්වා කල් ලබා දී ඇති බවයි. සිය ගැටලු වලට විසඳුම් ලබා නොදීමට එරෙහිව හෙද - පරිපුරක අතුරු වෛද්‍ය සේවාවන්ට අයත් වෘත්තිය සමිති 16 ක් පසු ගිය සතියේ වැඩ වර්ජනයක නිරත වුණි. මෙතෙක් අදාළ ගැටලු සම්බන්ධයෙන් බලධාරීන් කිසිදු ක්‍රියාමාර්ගයක් ගෙන නොමැති බැවින් ඒ සඳහා ඔවුන්ට සති දෙකක කාලයක් ලබා දෙන බව සමන් රත්නප්‍රිය මහතා සඳහන් කළේය. එම කාලය තුළ ද විසඳුම් නොලැබුනහොත් ජනතාව සමඟ එක්ව ඉදිරියේදී දැඩි ක්‍රියාමාර්ග වල නිරත වන බව හෙද පරිපුරක අතුරු වෛද්‍ය වෘත්තීමය සේවාවන්ගේ ඒකාබද්ධ බල මණ්ඩලය පවසයි.", "URL": "https://sinhala.adaderana.lk/news.php?nid=39338", "Category": null, "Parent URL": null}