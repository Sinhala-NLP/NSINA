{"Source": "Adaderana", "Timestamp": "October 29, 2018 03:00 pm", "Headline": "මළවුන් වෙනුවෙන් විශේෂ උත්සවයක්", "News Content": "මළවුන්ගේ දිනය වෙනුවෙන් සංවිධාන කළ විශේෂ උත්සවයක් මෙක්සිකෝවේදී පසුගිය සෙනසුරාදා පැවැත් විය. ඒ සඳහා දහස් සංඛ්‍යාත පිරිසක් සහභාගිවී සිටි බව විදෙස් වාර්තා සඳහන් කළේය. නොවැම්බර් දෙවන දිනට යෙදී තිබෙන මළවුන්ගේ දිනය නිමිත්තෙන් මෙක්සිකෝ අගනුවරදී මෙය පවත්වා තිබේ. පසුගිය සෙනසුරාදා පැවැත්වුණු එම උත්සවයට එරට වැසියන් දහස් ගණනක පිරිසක් සහභාගිවී සිටි බවත් සඳහන් වෙයි. සංදර්ශනයට මළවුන් මෙන් සැරසුණු පුද්ගලයින් එක්ව සිටි අතර විචිත්‍රාංග රැසක්ද එක්කර තිබුණි. මළවුන්ගේ දින සැමරුම මෙක්සිකෝවේ මුල් බැසගත් සාම්ප්‍රදායික උත්සවවලින් එකක්ද වන අතර මෙක්සිකෝ සිටි නගරයේ දකුණු දිග නිවර්තන ප්‍රදේශවල වෙසෙන මායා ඉන්දියානුවන් එය උත්කර්ෂවත් ලෙස සමරයි. මෙහිදී ඔවුන් විශේෂයෙන් සිදු කරන්නේ ආගමික වතාවත්වල නිරත වෙමින් සහ මල්, රස කැවිලි ආදියෙන් සරසමින් සිය මියගිය ඥාතීන් සිහි කිරීමයි.", "URL": "https://sinhala.adaderana.lk/news.php?nid=98408", "Category": null, "Parent URL": null}