{"Source": "Adaderana", "Timestamp": "July 17, 2012 09:24 am", "Headline": "දුරකථනයෙන් ස්ථාන මාරුවක් ඉල්ලු වින්ග් කමාන්ඩර් කවුද?", "News Content": "රජයේ ප්‍රභූ පුද්ගලයෙකු ලෙස පෙනී සිටිමින් ගුවන් හමුදාපතිවරයාට දුරකථන ඇමතුමක් ලබාදීමේ සිද්ධියක් සම්බන්ධයෙන් කොළඹ අපරාධ කොට්ඨාසය පරීක්ෂණ ආරම්භ කර තිබේ. ගුවන් හමුදාවේ වින්ග් කමාන්ඩර්වරයෙකුගේ ස්ථාන මාරුවක් අවලංගු කරන ලෙස ඉල්ලා මීට මාස 8කට පෙර අදාළ දුරකථන ඇමතුමෙන් ගුවන් හමුදාපතිවරයාට දැනුම් දී ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. එම දුරකථන ඇමතුම සම්බන්ධයෙන් විමර්ශනයක් පවත්වන ලෙස කොළඹ අපරාධ කොට්ඨාසයට ගුවන් හමුදාපතිවරයා දැනුම් දී ඇත. ඒ අනුව දුරකථන ඇමතුම ලබාදීමට ආධාර අනුබලදුන් බව කියන වව්නියාව ගුවන් හමුදා කඳවුරක සේවය කරන ගුවන් හමුදා වින්ග් කමාන්ඩවරයෙකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ඇප මත මුදා හැර ඇතැයි සඳහන්ය. ඔහු ලබාදුන් තොරතුරුවලට අනුව රජයේ ප්‍රභූවරයෙකු ලෙස පෙනී සිටිමින් දුරකථන ඇමතුම ලබාදුන් පුද්ගලයා අත්අඩංගුවට ගැනීමට කටයුතු කරන බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=25838", "Category": null, "Parent URL": null}