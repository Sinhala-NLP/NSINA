{"Source": "Adaderana", "Timestamp": "February 6, 2019 10:53 am", "Headline": "පැරිස් නුවර ගොඩනැගිල්ලක ගින්නකින් 10ක් ජීවිතක්ෂයට- තවත් පිරිසකට තුවාල ", "News Content": "ප්‍රංශයේ පැරිස් නුවර මහල් ගොඩනැගිල්ලක ඇති වූ ගින්නකින් පුද්ගලයින් දසදෙනෙක් මියගොස් තවත් විශාල පිරිසක් තුවාල ලැබා ඇත. සිදුවීම ත්‍රස්ත ක්‍රියාවක් ලෙසින් සළකා ඒ සම්බන්ධයෙන් එක් කාන්තාවක් අත්අඩංගුවට ගැනීමට ප්‍රංශ පොලීසිය කටයුතු කර ඇත. ප්‍රංශයේ පැරිස් නුවර මහල් ගොඩනැගිල්ලක ඊයේ (05) ඇති වූ ගින්නකින් පුද්ගලයින් දසදෙනෙකුට දිවි අහිමි විය. දැඩි ප්‍රයත්නයක් අවසානයේදී ගින්න මැඩලීමට ගිනි නිවන අංශ සමත් වූ අතර අනතුරව ගින්නට හේතු සොයා විමර්ශන ආරම්භ කෙරුණි. ගින්න ත්‍රස්තවාදී ක්‍රියාවක් බවට සැකකරමින් කාන්තාවක් අත්අඩංගුවට ගැණුනේ අදාළ විමර්ශනවල ප්‍රතිඵලයක් ලෙසටය. එසේ අත්අඩංගුවට පත් කාන්තාව 40 හැවිරිදි තැනැත්තියක් බවත්, ඇය මානසික ආබාධ සහිත ඉතිහාසයකට උරුමකම් කියන්නියක් බවත් විදෙස් පුවත් සදහන් කළේය. ගින්නෙන් මියගිය පිරිසට අමතරව තවත් 36දෙනෙකුට තුවාල සිදුවු අතර ඉන් කිහිපදෙනෙකුගේ තත්ත්වය බරපතළ බවටත් වාර්තා වුණි.", "URL": "https://sinhala.adaderana.lk/news.php?nid=103770", "Category": null, "Parent URL": null}