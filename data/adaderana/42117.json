{"Source": "Adaderana", "Timestamp": "March 27, 2014 05:33 pm", "Headline": "යුද අපරාධ ගැන පරීක්ෂණයක් කළ යුතුයි ", "News Content": "අමෙරිකාව විසින් ශ්‍රී ලංකාව සම්බන්ධයෙන් ඉදිරිපත් කර ඇති යෝජනාවලියට සම්පූර්ණයෙන් සහය දෙන බව යුරෝපා සංගමය පවසයි. ශ්‍රී ලංකාව සම්බන්ධයෙන් ජගත් මානව හිමිකම් කවුන්සිලයට ඉදිරිපත්ව ඇති යෝජනාව සම්බන්ධයෙන් අදහස් දක්වමින් ඉතාලි නියෝජිතයා මේ බව පැවසීය. අදාළ යෝජනාව මගින් යුද සමයේදී ශ්‍රී ලංකාවේ සිදුව ඇතැයි කියන මානව හිමිකම් උල්ලංඝණයවීම් ගැන ස්වාධීන පරීක්ෂණයක් කළ හැකි බව ඉතාලි නියෝජිතයා පෙන්වාදුන්නේය. අභ්‍යන්තර අවතැන් වූවන්, ඉඩම් අත්පත් කර ගැනීම්, ආගමික හිංසන ක්‍රියා මෙන්ම උගත් පාඩම් කොමිසමේ නිර්දේශ ක්‍රියාත්මක කිරීමේ මන්දගාමී ක්‍රියාවලිය සම්බන්ධයෙන් ද ඔහු අදහස් පළ කළේය. හෙතෙම වැඩිදුරටත් අවධාරණය කළේ ශ්‍රී ලංකා රජය උගත් පාඩම් කොමිසමේ නිර්දේශ ක්‍රියාත්මක කළ යුතු බවයි.", "URL": "https://sinhala.adaderana.lk/news.php?nid=42117", "Category": null, "Parent URL": null}