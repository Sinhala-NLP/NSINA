{"Source": "Adaderana", "Timestamp": "January 5, 2012 09:35 am", "Headline": "අධිවේගී මාර්ගයේ දී මගීන් දෙදෙනෙකු මගින් බැස්සූ රියදුරුට දඩ ", "News Content": "දක්ෂිණ අධිවේගී මාර්ගයේ කුරුඳුගහ හැතැප්ම පිවිසුම අසල දී බසය නවත්වා මගීන් දෙදෙනෙකුට එයින් බැසයාමට ඉඩ ලබාදීමේ වරදට බස් රථයේ රියදුරුට පොලිසිය විසින් දඩ නියම කර තිබේ. අදාළ සිද්ධියට වරද පිළිගත් බස් රථය ධාවනය කළ ශ්‍රී ලංකා ගමනාගමන මණ්ඩල රියදුරුට දක්ෂිණ අධිවේගී මාර්ගයේ පොලිස් රථ වාහන අංශය විසින් අදාළ දඩ මුදල නියම කර ඇති බව වාර්තා වේ. ගැබිණි කාන්තාවක් බසයෙන් බැසීමට කළ බලවත් ඉල්ලීම හේතුවෙන් රියදුරු අදාළ ස්ථානයේ බසය නවත්වා ඇයට එයින් බැස යාමට අවස්ථාව ලබා දී ඇති බව මේ සම්බන්ධයෙන් අද දෙරණ ශ්‍රී ලංකා ගමනාගමන මණ්ඩලයේ සභාපති එම්.ඩී බන්දුසේන මහතාගෙන් කළ විමසීමක දී ඔහු ප්‍රකාශ කළේය. කෙසේ වෙතත් මෙම සිද්ධිය සම්බන්ධයෙන් විශේෂ පරීක්ෂණයක් ආරම්භ කර ඇති බව එම්.ඩී බන්දුසේන මහතා වැඩිදුරටත් සඳහන් කළේය. මේ අතර දක්ෂිණ අධිවේගී මාර්ගයට එළුවෙකු එවීමේ වරදට පුද්ගලයෙකුට නඩු පවරා තිබේ. අදාළ එළුවාගේ හිමිකරුට එරෙහිව මෙසේ නඩු පවරා ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ ‍කළේය.", "URL": "https://sinhala.adaderana.lk/news.php?nid=21169", "Category": null, "Parent URL": null}