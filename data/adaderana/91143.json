{"Source": "Adaderana", "Timestamp": "June 19, 2018 07:07 pm", "Headline": "පාඨලීට ගම්මන්පිලගෙන් පිළිතුරක්", "News Content": "පාඨලී චම්පික රණවක අමාත්‍යවරයා ඊයේ(18) කළ ප්‍රකාශයකට එක්සත් ජනතා නිදහස් සන්ධාන පාර්ලිමේන්තු මන්ත්‍රී උදය ගම්මන්පිල මහතා අද(19) ප්‍රතිචාර දැක්වීය. කොළඹ මහාධිකරණය වෙත පැමිණි අවස්ථාවේදී උදය ගම්මන්පිල මහතා මෙලෙස අදහස් පළ කළේය. වැඩිදුරත් අදහස් දැක්වු ගම්මන්පිල මහතා මෙසේ පැවසීය. “ විශේෂයෙන්ම ඊයේ දවසේ ගරු පා.ච. රණවක ඇමතිතුමා අපටත් එකඟවිය හැකි දෙයක් බොහොම කලකට පසුව ප්‍රකාශ කළා. හැමදාමත් එතුමා එතුමා කියන දේට මම විරුද්ධ වෙන එකේ, එතුමා ඊයේ මාධ්‍ය හරහා කළ කතාවේ අපට එකඟ විය හැකි දෙය තමයි තෝරාගත් නඩු වලට පමණක් ප්‍රමුඛතාවය ලබා දීමෙන් යුක්තිය පසිඳලීමේ ක්‍රියාවලිය පිළිබඳ ජනතාවගේ විශ්වාසය බිඳ වැටෙනවා කියලා එතුමන් කිව්ව ප්‍රකාශය හරියටම හරි. සීයයට සීයක්ම අපිත් එකඟයි. නමුත් අපට එකඟ වෙන්න බැහැ එතුමා ගෙනාපු උදාහරණ වලට. රටේ සිදුවන අධිකරණ ක්‍රියාදාමය පිළිබඳ මෙලෝ හසරක අවබෝධයක් නොමැති බව ප්‍රදර්ශනය කිරීම විතරයි එතුමා සිදු කළේ. එතුමන් කියනවා ඇවන්ගාර්ඩ් නඩුව ඉදිරියට යන්නේ නැහැ, ඩී ඒ රාජපක්ෂ කෞතුකාගාරය ඉදිකිරීම පිළිබඳ නඩුව ඉදිරියට යන්නේ නැහැ. මේකෙන් ජනතාවගේ අධිකරණය පිළිබඳ විශ්වාසය කඩ වී තියෙනවා කියලා. එතුමාට කියලා දෙන්න අවශ්‍යයි මොකද උනේ කියලා. එතුමා අධ්‍යයනය නොකර කතා කරපු නිසයි මේ අමාරුවෙ වැටුනේ. මේ නඩු දෙකම නීතිපතිවරයා බොරු කරුණු පදනම් කරගෙන බොරු නඩු පවරද්දී ඊට එරෙහිව විත්තිකරුවන් ඉහළ අධිකරණයට ගියාම ඉහළ අධිකරණය මෙහි නීතිමය පදනමක් නැති බව දැකලා ඒ ගොනුකළ අභිචෝදනා පත්‍ර බී වාර්තා තහනම් නියෝගයකින් නවතාලනු ලැබුවා. ඒ නිසයි ඒ නඩු දෙක ඉස්සරහට යන්නේ නැත්තේ. එසේ වන්නේ දේශපාලන බලපෑමක් නිසා නොවෙයි ඉහළ අධිකරණය තමන් සතු බලය පාවිච්චි කරලා පහල අධිකරණය තුළ සිදු වෙන්නට ගිය වරදක් නිවැරදි කළ නිසා. හැබැයි අපට තියන ප්‍රශ්නය ගරු පා.ච. රණවක ඇමතිතුමනි රවි කරුණානායක මන්ත්‍රිතුමන් ඉතා නිවැරදිව සඳහන් කරනවා ඥානසාර හාමුදුරුවෝ එක්නැලිගොඩ අතුරුදහන් කරපු නඩුවේ සාක්ෂි කාරියකට බලපෑම් කළා යැයි සය මසකට ඇතුළට දානවා. නමුත් ප්‍රදිප් එක්නැලිගොඩ අතුරුදහන් කරපු පුද්ගලයා නිදැල්ලේ සැරි සරනවා කියලා.“", "URL": "https://sinhala.adaderana.lk/news.php?nid=91143", "Category": null, "Parent URL": null}