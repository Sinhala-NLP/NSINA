{"Source": "Adaderana", "Timestamp": "April 8, 2017 11:36 am", "Headline": " අත්‍යවශ්‍ය භාණ්ඩ මිල ඉහළයාම වළක්වන්න පියවර", "News Content": "එළඹෙන සිංහල හා හින්දු අලුත් අවුරුදු උත්සවය සමයේදී අත්‍යවශ්‍ය භාණ්ඩවල මිල ඉහළයාම වළක්වා ගැනීම සඳහා අවශ්‍ය ක්‍රියාමාර්ග ගැනීමට ජීවන වියදම් කමිටුවේ අවධානය යොමුව තිබේ. ජීවන වියදම් කමිටුව පසුගියදා රැස්වූ අතර එහිදී මේ පිළිබඳව දැඩි අවධානය යොමුව ඇති බව වාර්තා වේ. ඒ අනුව මෙම උත්සව සමය තුළ දිවයින පුරා සතොස අලෙවි සැල් 50ක් කඩිනමින් විවෘත කිරීමට ජීවන වියදම් කමිටුවේ අවධානය යොමුව තිබේ. මීට අමතරව අත්‍යවශ්‍ය භාණ්ඩ පාරිභෝගිකයින්ට හිගයකින් තොරව ලබාදීම සඳහා දැනට පවතින සතොස අලෙවි සැල් තුළ භාණ්ඩ ප්‍රමාණය වැඩි කිරීමට ද මෙහිදී යෝජනා වී ඇති බව ජිවන වියදම් කමිටු සාමාජික අමාත්‍ය මහින්ද අමරවීර මහතා සඳහන් කළේය. පෞද්ගලික අංශය සමඟ තරඟ කළ හැකි පරිදි මෙම සතොස අලෙවි සැල් නවීකරණය කිරීමට ද මෙහිදී යෝජනා වී තිබේ. මුදල් අමාත්‍යවරයා, කර්මාන්ත හා වාණිජ කටයුතු අමාත්‍යවරයා, ජනතා විමුක්ති පෙරමුණේ නියෝජිතයින්, ඒකාබද්ධ විපක්ෂයේ නියෝජිතයින් ඇතුළු පිරිසක් මෙම ජිවන වියදම් කමිටුව නියෝජනය කරනු ලබයි.", "URL": "https://sinhala.adaderana.lk/news.php?nid=71870", "Category": null, "Parent URL": null}