{"Source": "Adaderana", "Timestamp": "August 21, 2016 04:03 pm", "Headline": "    මිනිත්තු 20ක් ප්‍රමාද වී ශිෂ්‍යත්ව ප්‍රශ්න පත්‍රයට පිළිතුරු ලියලා", "News Content": "අද පැවති ශිෂ්‍යත්ව විභාගයේදී සිසුන් පිරිසක් මිනිත්තු 20ක් ප්‍රමාද වී ප්‍රශ්න පත්‍රවලට පිළිතුරු සැපයීම ආරම්භ කිරීමේ සිදුවීමක් මාතලේ විල්ගමුව ප්‍රදේශයෙන් වාර්තා වෙයි. අද දෙරණ වාර්තාකරු සඳහන් කළේ මාතලේ විල්ගමුව, නුගගොල්ල පාසලේ විභාග මධ්‍යස්ථානයේ දී මෙය සිදුව ඇති බවයි.විභාගය ආරම්භ කිරීම සඳහා සීනුව නාද නොකිරීම හේතුවෙන් තමුන් ප්‍රශ්න පත්‍රයට පිළිතුරු සැපයීම ආරම්භ නොකළ බව එම මධ්‍යස්ථානයේ දී ශිෂ්‍යත්ව විභාගයට පෙනී සිටි දරුවන් පිරිසක් පවසා තිබේ. මේ සම්බන්ධයෙන් අද දෙරණ විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතාගෙන් කළ විමසීමකදී ඔහු සඳහන් කළේ අදාළ සිදුවීම සම්බන්ධයෙන් විල්ගමුව පළාත් සහ කලාප අධ්‍යාපන අධ්‍යක්ෂවරුන්ගෙන් වාර්තාවක් කැඳවා ඇති බවයි.නුගගොල්ල පාසලේ විභාග ශාලාවේදී පාසල් 8ක සිසුන් ශිෂ්‍යත්ව විභාගය සඳහා පෙනී සිට ඇති අතර එක් විද්‍යාලයක සිසුන් පිරිසක් පමණක් මෙම ගැටළුවට මුහුණ දී ඇති බව විභාග කොමසාරිස් ජනරාල්වරයා කියා සිටියේය. පාසල් 7ක සිසුන් සාර්ථකව විභාගයට පෙනී සිටි අවස්ථාවක නුගගොල්ල විද්‍යාලයේ සිසුන්ට පමණක් මෙම ගැටළුව මතුවුයේ කෙසේ ද යන්න පිළිබඳව පරීක්ෂණයක් පැවැත්වෙන බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා කියා සිටියේය. මේ අතර මෙවර පහ ශ්‍රේණිය ශිෂ්‍යත්ව විභාගයට පෙනී සිටි තවත් සිසු සිසුවියන් පිරිසක් දුෂ්කරතාවයකට පත්වීමේ සිදුවීමක් මරදන්කඩවල ප්‍රදේශයෙන් වාර්තා වෙයි.මරදන්කඩවල, පෙරියකුලම විද්‍යාලයේ සිසු සිසුවියන් 17 දෙනෙකු මෙම සිදුවීමට මුහුණ දී ඇති බව වාර්තා වෙයි.එම සිසුන්ගේ විභාග මධ්‍යස්ථානය මරදන්කඩවල, රාහුල විද්‍යාලය බවට විදුහල්පතිවරයා මීට පෙර දැනුම්දී තිබු අතර ඒ අනුව මව්පියන් එම විභාග මධ්‍යස්ථානය වෙත දරුවන් රැගෙන ගොස් තිබේ. කෙසේවෙතත් එම විභාග ශාලාවේ තම දරුවන් සඳහා අසුන් පනවා නොතිබීම හේතුවෙන් මව්පියන් සිදුකළ සොයා බැලීමකදී අනාවරණය වී ඇත්තේ එම සිසුන්ට ලබා දී ඇති විභාග මධ්‍යස්ථානය තිරප්පලේ, මහානාම විද්‍යාලය බවයි. ඒ අනුව කිලෝමීටර් 11ක දුරක් ගෙවා විභාගය ආරම්භ වීමට මිනිත්තු කිහිපයක් තිබිය දී තම දරුවන් විභාග ශාලාවට රැගෙන ඒමට මව්පියන් කටයුතු කර තිබේ. මෙම සිදුවීම හේතුවෙන් ළමුන් දැඩි මානසික පීඩනයකට ලක්වු බව මව්පියන් චෝදනා කරයි.මරදන්කඩවල, පෙරියකුලම් විද්‍යාලයේ විදුහල්පතිවරයාගේ වගකීම් රහිත ක්‍රියා කලාපයට විරෝධය පළ කරමින් මව්පියන් විරෝධතාවයක නිරත වු බව ද අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=63309", "Category": null, "Parent URL": null}