{"Source": "Adaderana", "Timestamp": "September 2, 2018 10:15 am", "Headline": "පොලීසියට බියවූ යතුරුපැදිය විදුලි කණුවක ගැටී නැවතුන හැටි", "News Content": "රථවාහන පොලිසියේ හඹා යාම හේතුවෙන් බියෙන් පළාගිය යතුරුපැදියක් වව්නියාව හොරොව්පතාන ප්‍රධාන මාර්ගයේ රම්බකුලම ප්‍රදේශයේදී විදුලි කණුවක ගැටීමෙන් පුද්ගලයින් තිදෙනෙකු ඊයේ (01) රාත්‍රි 9.30 ට පමණ බරපතළ තුවාල ලබා ඇති බව වව්නියාව පොලිසිය පවසයි. පොලිසිය පැවසූවේ යතුරුපැදිය පුද්ගලයින් තිදෙනෙකු ගමන් කරන ආකාරය දුටු වව්නියාව රථවාහන පොලිසිය යතුරුපැදිය නවත්වන ලෙසට සංඥා කොට ඇතත්, යතුරුපැදි කරුවන් යතුරුපැදිය නොනවත්වා ගමන් කොට ඇති අතර, එහිදි ‍රථ වාහන පොලිස් නිළධාරීන් යතුරුපැදිය පසුපස හඹා ගොස් ඇති බවයි. රථවාහන පොලිසියේ හඹායාම හේතුවෙන් අධික වේගයෙන් යතුරුපැදිකරුවන් පළාගොස් ඇති අතර, එහිදි වේගය පාලනය කර ගැනීමට නොහැකිවි යතුරුපැදිය විදුලි කණුවක ගැටී ඇති බවද පොලිසිය පැවසීය. පොලිසිය පැවසූවේ අනතුරින් යතුරුපැදියේ ගමන්ගත් තිදෙනාම තුවාල ලබා ඇති අතර, දෙදෙනෙකු බරපතළ තත්වයේ පසුවන බවයි. තුවාලකරුවන් වව්නියාව මහ‍ රෝහලට ඇතුළත් කොට ඇති අතර, තුවාලකරුවන් වවුනියාව රම්බකුලම ප්‍රදේශයේ පදිංචි වයස අවුරුදු 22 ත් 25 ත් අතර පසුවන පිරිසක් වන බවද පොලිසිය පැවසීය. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=95407", "Category": null, "Parent URL": null}