{"Source": "Adaderana", "Timestamp": "June 11, 2018 01:26 pm", "Headline": "බෝතල් පිරෙන්න මැණික් හැංගු අයෙක් මාට්ටු", "News Content": "තැරැව්කරුවෙකු ලෙස පෙනීසිට රුපියල් තිස්තුන් ලක්ෂ තිස් අට දහසක වටිනාකමකින් යුත් පැන්සි වර්ගයේ මැණික්ගල් තොගයක් සගවා ගෙන සිටි පුද්ගලයෙකු තංගල්ල විශේෂ කොට්ඨාශ විමර්ශන ඒකකයේ නිළධාරීන් විසින් අත්අඩංගුවට ගෙන ඇති බව අද දෙරණ වාර්තාකරු පවසයි. එලෙස අත්අඩංගුවට ගෙන ඇත්තේ තංගල්ල මුස්ලිම් නලගම ප්‍රදේශයේ පදිංචි 44 හැවිරිදි අයෙක්ය. අත්අඩංගුවට ගත් පුද්ගලයා බේරුවල ප්‍රදේශයේ මැණික් ව්‍යාපාරිකයෙකුගෙන් වෙනත් අයෙකුට අලෙවිකරන මුවාවෙන් මැණික් ගෙන්වාගෙන ඒවා අලෙවි නොකර ව්‍යාපාරිකයාට මුදල් ලබා නොදී සගවා තබාගෙන සිටියදී පොලිස් අත්අඩංගුවට පත්ව ඇත. මැණික් ගල් තොගයෙහි හිමිකරු මේ පිළිබඳව තංගල්ල කොට්ඨාශ බාර පොලිස් අධිකාරී ලක්සිරි ගීතාල් මහතාට කරන ලද පැමිණිල්ලකට අනුව පරික්ෂණ ආරම්භ කර තිබේ. මැණික් ගල් තොගය බෝතල් දෙකක දමා සැකකරුගේ නිවසෙහි සඟවා තිබියදී පොලිස් නිළධාරීන් විසින් සොයාගෙන ඇත. මෙම මැණික්ගල් කැරට් දොළොස්දහස් දෙසිය හැටක බරින් යුක්ත යැයි පොලීසිය පවසයි.", "URL": "https://sinhala.adaderana.lk/news.php?nid=90717", "Category": null, "Parent URL": null}