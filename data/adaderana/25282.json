{"Source": "Adaderana", "Timestamp": "June 24, 2012 02:16 pm", "Headline": "ජාතික මදුරු මර්දන මාසය හෙට ඇරඹෙයි", "News Content": "ඩෙංගු රෝග මර්දනය සඳහා ප්‍රථම ජාතික මදුරු මර්දන මාසය හෙට(25) දිනයෙන් ආරම්භ වේ. ඩෙංගු රෝගය මේ වන විට අධි වසංගත රෝග තත්ත්වයක් දක්වා වර්ධනය වී ඇති බැවින් මෙම ජාතික මදුරු මර්දන මාසය ප්‍රකාශයට පත්කර ඇති බව සෞඛ්‍ය අමාත්‍යාංශය සඳහන් කරයි. ඒ අනුව ත්‍රිවිධ හමුදාව, පොලිසිය සහ සිවිල් ආරක්ෂක බලකායේ නිලධාරීන්ගේ ද සහයෝගය ඇතිව මෙම මාසය තුළ මදුරු මර්දන වැඩසටහන් ක්‍රියාත්මක කිරීමට සැලසුම් කර තිබේ. මේ අතර ජනාධිපති ලේකම්වරයා විසින් නිකුත් කර ඇති චක්‍රලේඛයට අනුව සෑම අමාත්‍යාංශ , දෙපාර්තමේන්තු, අධිකාරී, ව්‍යවස්ථාපිත මණ්ඩල, කොමිසන් සභා, සංස්ථා සහ ව්‍යවස්ථාපිත ආයතනවල මදුරු මර්දන කටයුතු සඳහා කමිටු පිහිටුවන ලෙස ද උපදෙස් ලබාදී ඇති බව සෞඛ්‍ය අමාත්‍යාංශය පවසයි. ඒ අනුව හෙට දිනයේ පෙරවරු 7.30යේ සිට 8.30 දක්වා කාලය තුළ දිවයිනේ සියලුම පාසල්වල මදුරු මර්දන කටයුතු ක්‍රියාත්මක කළ යුතු බව සෞඛ්‍ය අමාත්‍යාංශය පෙන්වාදෙයි.", "URL": "https://sinhala.adaderana.lk/news.php?nid=25282", "Category": null, "Parent URL": null}