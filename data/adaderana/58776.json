{"Source": "Adaderana", "Timestamp": "March 31, 2016 11:03 am", "Headline": "බලපත්‍ර රහිත ගිනි-අවි භාරදෙන්න කාලසීමාවක්", "News Content": "බලපත්‍ර රහිත ගිනි අවි රජයට භාරදීම සඳහා කාලසීමාවක් ප්‍රකාශයට පත් කර තිබේ.නීතිවිරෝධි ගිනි අවි භාවිතය අවම කිරීමේ අරමුණින් මෙම වැඩපිළිවෙළ ක්‍රියාත්මක කරන බව ආරක්ෂක ලේකම් කරුණාසේන හෙට්ටිආරච්චි මහතා සඳහන් කළේය.තුවක්කු ආඥාපනතේ බලතලවලට අනුව ආරක්ෂක අමාත්‍යවරයා වශයෙන් ජනාධිපති මෛත්‍රීපාල සිරිසේන මහතා විසින් බලපත්‍ර රහිත ගිනි අවි රජයට භාරදීම සඳහා මෙලෙස කාලසීමාවක් ප්‍රකාශයට පත් කර ඇති බව සඳහන්ය.ඒඅනුව අප්‍රේල් මස 25 වන දින පෙරවරු 09.00 සිට මැයි මස 06 වන දින පස්වරු 04.00 දක්වා කාලය තුළ බලපත්‍ර රහිතව භාවිතා කරන ගිනි අවි භාරදිය හැකි බව ආරක්ෂක අමාත්‍යාංශය සඳහන් කළේය.එම කාලසීමාව තුළ භාරදෙන ගිනි අවි සඳහා නීතිවිරෝධී ලෙස ගිනි අවි ළඟ තබාගැනීම සම්බන්ධයෙන් දඩුවම් ලබා නොදීමට රජ ය තීරණය කර තිබේ.ඒ අනුව තුවක්කු ආඥාපනතේ 22 වැනි වගන්තියට පටහැනි වූ යම් වරදක් සඳහා පවරනු ලබන දඩයක් හෝ දඩුවමක් ගිනි අවිය භාරදුන් තැනැත්තාට ලබා නොදෙන බව ආරක්ෂක අමාත්‍යාංශය සඳහන් කළේය.අදාළ කාලසීමාව තුළ දිවයින පුරා ඇති බලපත්‍ර රහිත ගිනි අවි භාරදීම සඳහා ස්ථාන ද ආරක්ෂක අමාත්‍යාංශය විසින් ප්‍රකාශයට පත් කර තිබේ.ඕනෑම දිස්ත්‍රික් ලේකම් කාර්යාලයකට, ප්‍රාදේශීය ලේකම් කාර්යාලයකට හෝ පොලිස් ස්ථානයකට බලපත්‍ර රහිත ගිනි අවි භාරදිය හැකි බව ආරක්ෂක අමාත්‍යාංශය ප්‍රකාශ කළේය.", "URL": "https://sinhala.adaderana.lk/news.php?nid=58776", "Category": null, "Parent URL": null}