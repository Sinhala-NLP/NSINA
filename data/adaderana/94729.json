{"Source": "Adaderana", "Timestamp": "August 20, 2018 05:49 pm", "Headline": "අත්පය වාරු නොවූ පුංචි දියණියකගේ දුක්බර කථාවක්", "News Content": "මෙලොව ඉපදුන ඕනෑම පුද්ගලයෙක් අසනීප වීම සාමාන්‍ය කරුණක් වුවත් ඉතා අසාමාන්‍ය ලෙස අසනීප තත්ත්වයකට මුහුණ දුන් දරුවෙක් අද දෙරණට වාර්තා වුණා. නමින් එම්.ජී.පවනි කාවින්ද්‍යා වන ඇය වයස අවුරුදු 13 ක් වු ළමුන් තිදෙනෙකුගෙන් යුත් පවුලේ දෙවැනි දුවයි. පොළොන්නරුව, කඩවරවැව, ජයන්තිපුර ප්‍රදේශයේ පදිංචි ඇය මේ වන විට විශේෂ අවශ්‍යතා සහිත දරුවෙකු ලෙස ජීවිතය ගත කරයි. සිය අදහස් ප්‍රකාශ කිරීමට හෝ කිසිදු කර්තවයක් නිසි ලෙස කර ගැනීමට අපොහොසත් වු ඇගේ දෙඅත් මේ වන විට පණ නොමැති තත්ත්වයකට පත්ව තිබේ. එම්.කේ.ජී.ආර්.එස්.කුමාර හා පී.එම්.අසංකා ජානකි නැමති අයට උපන් දෙවැනි දරුවා වන පවනි ඉපදී දවස් 3 ක් ගත වෙත්ම අපස්මාරයට ගොඳුරව තිබුණි. පසුව ඇය මාස 5 හමාරක් පමණ වන විට අසනීප තත්ත්වය උග්‍ර වී අතපය සියල්ල වකුටු වී ගොස් තිබේ. අද වන විට පවනි ඇගේ සියලු දේ කර ගනු ලබන්නේ කකුල් දෙකේ පිහිටෙන් වීම විශේෂත්වයකි. සතියකට වරක් ඇය ජයන්තිපුර නගරයට රැගෙන ගොස් ව්‍යායාම සිදු කළ යුතු අතර, ඒ නිසාවෙන්ම ඇගේ මව රියදුරු බලපත්‍රයක් ලබා ගෙන ඥාතියෙකුගේ ත්‍රීරෝද රථයක් මඟින් එය සිදු කර තිබේ. මේ අතර මසකට කිහිප වරක් ඇය පොළොන්නරුව මූලික රෝහල වෙත ද රැගෙන යෑමේ වගකීම පවනිගේ මව විසින් සිදු කළත් අද වන විට ඇයගේ ත්‍රීරෝද රථය දැඩි අබලන් තත්ත්වයකට පත්ව ඇත. බැඳිවැව මහා විද්‍යාලයේ විශේෂ අවශ්‍යතා ඇති දරුවෙකු වශයෙන් පවනි වසර 3 ක් පමණ ඉගෙන ගැනීම් සිදු කළත් ඇයට තනිව කිසිදු ක්‍රියාවක් ඉටු කර ගත නොහැකි වීමෙන් එම පාසල් ගමන ද නතර වී ගොස්ය. අසීරුතා රැසක් මැද තම දියණියගේ ජීවිතය රැක ගැනීමට වෙර දරණ පවනිගේ මවට අද වන විට ඇති ප්‍රධානතම ගැටළුව වී ඇත්තේ පවනි රැගෙන රෝහල් වෙත යෑමයි. මේ සඳහා පිළිසරණක් බලාපොරොත්තු වන ඇය තම දියණියගේ ජීවිතය රැක ගැනීමට පින්වත් බවගේ සහය අපේක්ෂා කරයි. පවනිට උදව් කරන්න කැමැති අයෙක් වෙතොත් මෙම දුරකථන අංකය තුළින් ඇයගේ මවට කථා කළ හැකියි. දුරකථන අංක - 0778457821", "URL": "https://sinhala.adaderana.lk/news.php?nid=94729", "Category": null, "Parent URL": null}