{"Source": "Adaderana", "Timestamp": "September 20, 2012 08:20 am", "Headline": "පොලිස් ලොක්කන් 10 ක් මාරුවෙයි", "News Content": "සේවයේ අවශ්‍යතාවය මත වහාම ක්‍රියාත්මක වන පරිදි උසස් පොලිස් නිලධාරීන් දස දෙනෙකුට ස්ථාන මාරුවීම් ලබා දී තිබේ. අද (20) දිනයේ සිට ක්‍රියාත්මක පරිදි අදාළ ස්ථාන මාරුවීම් ක්‍රියාත්මක බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේය. ජ්‍යේෂ්ඨ පොලිස් අධිකාරීවරුන් සිව් දෙනෙකු පොලිස් අධිකාරීවරුන් තිදෙ‍නෙකු සහ සහකාර පොලිස් අධිකාරීවරුන් තිදෙනෙකුට මෙලෙස ස්ථාන මාරුවීම් ලබාදී තිබේ. ඒ අනුව ජ්‍යේෂ්ඨ පොලිස් අධිකාරී ආර්.එල් ප්‍රනාන්දු මහතා ගම්පොල කො‍ට්ඨාසයේ සිට නුගේගොඩ කොට්ඨාසයට ද එම්.බී.ජී ඇල්ලපොල මහතා මහනුවර කොට්ඨාස‍යේ සිට ගම්පොල කොට්ඨාසයට ද එච්.ජී.මතුරට මහතා කොළඹ දකුණ කොට්ඨාසයේ සිට අපරාධ පරීක්ෂණ දෙපාර්තමේන්තුවේ අධ්‍යක්ෂ ලෙස ද අපරාධ පරීක්ෂණ දෙපාර්තමේන්තුවේ අධ්‍යක්ෂ ලෙස සිටි ඩී. ගජසිංහ මහතා නීති කොට්ඨාසයේ අධ්‍යක්ෂ ලෙස ද මාරුකර ඇති බව සඳහන්ය. ඊට අමතරව පොලිස් අධිකාරී ජී.එස්.සී. ද සිල්වා මහතා නුගේගොඩ කොට්ඨාසයේ සිට පොලිස්පති අණ ‍දෙන මැදි‍රියේ අධ්‍යක්ෂක ලෙස ද කේ.ඩී.ඒ.සේරසිංහ මහතා අනුරාධපුර කොට්ඨාසයේ සිට මහනුවර කොට්ඨාසය වෙත ද එස්.පී.රණගල මහතා අම්පාර කොට්ඨාසයේ සිට කොළඹ දකුණ කොට්ඨාසය වෙත ද මාරු කර ඇත. සහකාර පොලිස් අධිකාරී ජේ.ආර්.ඩයස් මහතා පොළොන්නරුව කොට්ඨාසයේ සිට කොළඹ දකුණ කොට්ඨාසයට ද එස්.පී. ඉරසිංහ මහතා කොළඹ වංචා විමර්ශන කාර්යංශයේ සිට පොළොන්නරුව කොට්ඨාසයට ද සී.කේ. සිල්වා මහතා කොළඹ දකුණු කොට්ඨාසයේ සිට කොළඹ වංචා විමර්ශන කාර්යංශය වෙත ද මාරුකර ඇති බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=27569", "Category": null, "Parent URL": null}