{"Source": "Adaderana", "Timestamp": "July 2, 2011 09:52 am", "Headline": "ඉලංග‍කෝන් 4 දා පොලිස්පති අසුනෙහි වැඩ බාරගනියි", "News Content": "එන්.කේ.ඉලංග‍කෝන් මහතා නව පොලිස්පතිවරයා වශයෙන් ලබන 4 වැනිදා වැඩ බාරගන්නා බව පොලිස් මූලස්ථානය පවසයි. ඒ අනුව ඔහු 33 වන පොලිස්පතිවරයා වශයෙන් රාජකාරි බාරගනු ඇත. එන්.කේ. ඉලංගකෝන් මහතා කොළඹ විශ්ව විද්‍යාලයේ අධ්‍යාපනවේදී විශේෂ උපාධිධාරියෙකි. 1982 ව‍සරේ දී ආධුනික සහකාර පොලිස් අධිකාරීවරයෙකු වශයෙන් සේවයට බැදුණු හෙතෙම පසුව පොලිස් විශේෂ කාර්යය බලකායේ ආරම්භක සාමාජිකයෙකු ලෙස ඊට එක්වී තිබේ. 1994 වසරේ දී ජ්‍යෙෂ්ඨ පොලිස් අධිකාරී තනතුරට පත්වූ හෙතෙම 1999 වසරේ පොලිස් විශේෂ කාර්යාංශයේ අධ්‍යක්ෂවරයා වශයෙන් පත්විය. එන්.කේ.ඉලංගකෝන් මහතා නියෝජ්‍ය පොලිස්පති තනතුරට පත්වූයේ ද 1999 ව‍සරේදීය. 2006 වසරේ ඔහු ජ්‍යෙෂ්ඨ නියෝජ්‍ය පොලිස්පති තනතුරට පත්විය. හිටපු පොලිස්පති මහින්ද බාලසූරිය මහතා ඉල්ලා අස්වීමෙන් පුරප්පාඩු වූ පොලිස්පති තනතුරේ වැඩබැලීමේ කටයුතු ද එන්.කේ.ඉලංගකෝන් මහතා සිදුකළේය.", "URL": "https://sinhala.adaderana.lk/news.php?nid=17138", "Category": null, "Parent URL": null}