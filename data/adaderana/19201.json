{"Source": "Adaderana", "Timestamp": "October 7, 2011 01:19 pm", "Headline": "සුදුසු නියෝජිතයින් තේරීම ජනතාවගේ වගකීමක්", "News Content": "සුදුසු නියෝජිතයින් තෝරාපත්කරගැනීම ජනතාව සතු වගකීමක් බව ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පවසයි. අද(07) පැවති කැබිනට් තීරණ දැනුම්දීමේ රැස්වීමේදී, පසුගියදා කැලණිය ප්‍රදේශයේ පාසලකදී මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා කලහකාරී අන්දමින් හැසිරීමේ සිද්ධිය සම්බන්ධව මාධ්‍යවේදියකු නැගූ පැනයකට පිළිතුරුදෙමින් අමාත්‍යවරයා මේ බව සඳහන් ක‍ළේය. එවැනි නියෝජිතයින් තෝරාගනු ලබන්නේද ජනතාව විසින්ම බව එම පැනයට පිළිතුරු දෙමින් රඹුක්වැල්ල මහතා ප්‍රකාශ කළේය. එමෙන්ම ඇතැම් අවස්ථාවලදී නාම යෝජනා මණ්ඩලය ද සුදුසු අපේක්ෂකයින් නම් කිරීම සම්බන්ධව අසාර්ථක වන බව හෙතෙම පෙන්වා දුන්නේය. මෙවර මැතිවරණයේදී ද සුදුසු නියෝජතයින් තෝරාපත්කරගැනීම ජනතාවගේ වගකීම බව කැබිනට් තීරණ දැනුම්දීමේ රැස්වීමේදී වැඩිදුරටත් අදහස් දැක්වූ අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=19201", "Category": null, "Parent URL": null}