{"Source": "Adaderana", "Timestamp": "April 1, 2014 09:11 am", "Headline": "මිනිස් ජාවාරමට වැට බැඳීමට ඔස්ට්‍රේලියාවෙන් මුර සංචාරක යාත්‍රා 2ක්", "News Content": "අනවසර මිනිස් ජාවාරම් මැඩලීම සඳහා ඔස්ට්‍රේලියානු රජය විසින් ශ්‍රී ලංකා නාවික හමුදාවට ලබාදීමට පොරොන්දු වු මුර සංචාරක යාත්‍රා දෙකෙන් එක් යාත්‍රාවක් නිල වශයෙන් නාවික හමුදාවට බාරදී තිබේ. නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේ ඔස්ට්‍රේලියාවේ, ක්යාන්ස් නගරයේ පැවති උත්සවයකදී නාවික හමුදාපති වයිස් අද්මිරාල් ජයනාත් කොළඹගේ මහතාට ඔස්ට්‍රේලියානු රජය විසින් එම යාත්‍රාව නිල වශයෙන් බාරදී ඇති බවයි. පසුගිය වසරේ නොවැම්බර් මස මෙරට පැවති පොදුරාජය මණ්ඩලයීය රාජ්‍ය නායක සමුළුවට සහභාගී වු ඔස්ට්‍රේලියානු අග්‍රාමාත්‍ය ටෝනි ඇබොට් විසින් නීති විරෝධී සංක්‍රමණ වැළැක්වීමේ හා සාගරික ආරක්ෂණ ක්‍රියාමාර්ග ශක්තිමත් කිරීමේ අරමුණින් “බේ ක්ලාස්“ වර්ගයේ මුර සංචාරක යාත්‍රා දෙකක් ලබාදීමට පොරොන්දු විය. එහි ප්‍රථම අදියර ලෙස මෙම මුර සංචාරක යාත්‍රාව ශ්‍රී ලංකා නාවික හමුදාවට බාරදී ඇත. එම යාත්‍රා සතු වේගය ආවරණය කළ හැකි දුර ප්‍රමාණය සහ ඒවා සතුව ඇති ආවේක්ෂණ පද්ධතිය අනවසර මිනිස් ජාවාරම් මැඩලීමේ මෙහෙයුම් සාර්ථක කර ගැනීමට උපකාර වන බව නාවික හමුදාව වැඩිදුරටත් පැවසීය.", "URL": "https://sinhala.adaderana.lk/news.php?nid=42213", "Category": null, "Parent URL": null}