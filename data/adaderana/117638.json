{"Source": "Adaderana", "Timestamp": "August 27, 2019 10:02 pm", "Headline": "බස්එක කන්කසන්තුරේ යද්දි කොන්දොස්තර දෙවුන්දරට ටිකට් කඩනවා-රෙජිනෝල්ඩ්", "News Content": "ශ්‍රී ලංකා නිදහස් පක්ෂය තුළ සිටින ඇතැමුන් එම පක්ෂය, එක්සත් ජාතික පක්ෂය සමග එක්කිරීමේ වුවමනාවකින් කටයුතු කරන බවට එක්සත් ජනතා නිදහස් සන්ධාන පාර්ලිමේන්තු මන්ත්‍රී එස්.බී.දිසානායක මහතා චෝදනා කරයි. අද(27) මාධ්‍ය හමුවක් පවත්වමින් මන්ත්‍රීවරයා මේ අදහස් පළ කළේය. ශ්‍රී ලංකා නිදහස් පක්ෂය සමඟ ඊ‍ටත් වඩා රාජපක්ෂවරු සමඟ ප්‍රශ්න සාදා ගත් වෛරයෙන් සිටින බව පෙනී යන ඇතැම් මන්ත්‍රීවරු එක්සත් ජාතික පක්ෂය සමඟ එක් වීමේ ලොකු උවමනාවක සිටි බවද දිසානායක මහතා මෙහිදී පැවසීය. තවත් සමහරු කෙලින්ම එක්සත් ජාතික පක්ෂයට නොයා හෙළ උරුමයට ගිහින් ඒ තුළින් ‍එජාප පෙරමුණට එකතු වීමේ උත්සහයක් ගනිමින් සිටි බවද පැවසු මන්ත්‍රීවරයා, ඊයේ(26) දිනයේ දී ශ්‍රීලනිප භාණ්ඩාගාරික ලෙස පත්වු ලසන්ත අලගියවන්න මහතා පෙන්වා දිය හැකි බවත් කියා සිටියේය. ජනාධිපතිවරණ අපේක්ෂකයා නම් කිරීමේ දී මහින්ද රාජපක්ෂ මහතා, ජනාධිපතිවරයා සමඟ සාකච්ඡා කොට ජනාධිපතිවරයා නම් කළ අපේක්ෂකයා ලෙස ගෝඨාභය රාජපක්ෂ මහතා නම් කල බවද දිසානායක මහතා පැවසීය. මෙම මාධ්‍ය හමුවට එක් වු හිටපු ආණ්ඩුකාර රෙජිනෝල්ඩ් කුරේ මහතා කියා සිටියේ, ශ්‍රී ලංකා නිදහස් පක්ෂය කියන වටිනා පක්ෂ‍ය බස් රථයක් බවයි. එහි රියදුරු බස් රථය කන්කසන්තුරේ දක්වා ධාවනය කරන බවත් පැවසු ඒ මහතා, කොන්දොස්තරවරයා ටිකට් කඩන්නේ දෙවුන්දරට යැයි ද පැවසීය. එනිසා බස් රථය නවත්වන සෑම නැවතුමකින්ම කීප දෙනෙක් බසයෙන් බැස යන බවත් රෙජිනෝල්ඩ් කුරේ මහතා කියා සිටියේය. ශ්‍රී ලංකා නිදහස් පක්ෂය තමාගේ දිසාව හා ප්‍රතිපත්ති අවුල් කර ගෙන ඇති බැවින් ස්වභාවික මරණයකට මුහුණ දෙමින් තිබෙන බවද කුරේ මහතා වැඩිදුරටත් පැවසීය. ඔළුව නොමැතිව කඳ සටන් කරන ශ්‍රීලනිපයක් පමණක් ඉතිරිව ඇති බවත්, එහි පදනම දෙදරා ගොස් අවසන් බවත් පැවසු ඒ මහතා, තමා පැහැදිලි ලෙසම පොදුජන පෙරමුණේ සමාජිකත්වය ලබා ගන්නා බවද සඳහන් කළේය.", "URL": "https://sinhala.adaderana.lk/news.php?nid=117638", "Category": null, "Parent URL": null}