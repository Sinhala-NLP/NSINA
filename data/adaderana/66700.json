{"Source": "Adaderana", "Timestamp": "December 4, 2016 12:44 pm", "Headline": "    උද්ඝෝෂකයින් 9දා තෙක් රිමාන්ඩ් ", "News Content": "මීගමුව, ගල්කන්ද දුම්රිය හරස් මාර්ගය අවහිර කරමින් අධිකරණ නියෝගය නොතකා උද්ඝෝෂණයේ නිරතවීම හේතුවෙන් අත්අඩංගුවට ගත් පුද්ගලයින් 19 දෙනා රක්ෂිත බන්ධනාගාර ගත කර තිබේ.සැකකරුවන් ඊයේ(03) මීගමුව පොලීසිය මගින් මීගමුව වැඩබලන මහේස්ත්‍රාත් ශාන්ත නිරිඇල්ල මහතා වෙත ඉදිරිපත් කරනු ලැබීය.ඒ අනුව ඔවුන් ලබන 09 වන දින දක්වා රක්ෂිත බන්ධනාගාර ගත කිරීමට මහේස්ත්‍රාත්වරයා නියෝග කළ බව අද දෙරණ වාර්තාකරු සඳහන් කළේය.පොදු දේපලවලට හානි සිදු කිරීම, පුද්ගලයෙකු පැහැරගෙන යාම, අධිකරණයට අපහාස කිරීම, පොලිස් රාජකාරී කටයුතු සඳහා බාධා කිරීම සහ නීතිවිරෝධී ජනරාශියක කොටස්කරුවන්වීම යන චෝදනා යටතේ අධිකරණය විසින් මොවුන්ට එරෙහිව නඩු පවරා තිබුණි.පසුගිය 02 දින උදෑසන සිට ත්‍රීරෝද රථකරුවන් සහ බස් රථ සේවකයින් පිරිසක් මීගමුව - හලාවත ප්‍රධාන මාර්ගයේ ගල්කන්ද දුම්රිය හරස් මාර්ගය අවහිර කරමින් විරෝධතාවයේ නිරත වුණි.මේ හේතුවෙන් මහා මාර්ගයේ මෙන්ම දුම්රිය ගමනාගමනයටද බාධා එල්ල වුණි.ඊයේ පස්වරුව වන විට මාර්ග අවහිර කරමින් උද්ඝෝෂණයේ නිරතවීමෙන් වලකින ලෙස අධිකරණ නියෝගයක් ද ලබාදී තිබූ අතර උද්ඝෝෂණකරුවන් එම නියෝගය නොසලකා හරිමින් කලහකාරී ලෙස හැසිරුණු බව අද දෙරණ වාර්තාකරු සඳහන් කළේය. අනතුරුව රාත්‍රී 07ට පමණ විරෝධතාකරුවන් විසුරුවා හැරීමට පොලීසිය කදුළු ගෑස් ප්‍රහාරයක් ද එල්ල කළේය.කෙසේ වෙතත් පසුව උද්ඝෝෂකයින් විසිරගිය අතර සිද්ධිය සම්බන්ධයෙන් පොලීසිය පුද්ගලයින් 19 දෙනෙකු අත්අඩංගුවට ගනු ලැබීය.මේ අතර උද්ඝෝෂණය අතරවාරයේදී පොලීසිය ත්‍රිරෝද රථ 13ක්, බස් රථයක් සහ ලොරි රථයක් සිය බාරයට ගෙන තිබුණි.", "URL": "https://sinhala.adaderana.lk/news.php?nid=66700", "Category": null, "Parent URL": null}