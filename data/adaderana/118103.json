{"Source": "Adaderana", "Timestamp": "September 2, 2019 06:39 pm", "Headline": "පිහිනුම් උපදේශිකාවක් පුහුණුවීම් අතරතුර දියේ ගිලී මිය යයි", "News Content": "මහනුවර ප්‍රදේශයේ පුද්ගලික පිහිණුම් උපදේශක ආයතනයක පිහිණුම් උපදේශිකාවක් වශයෙන් සේවය කරමින් සිටි 33 හැවිරිදි එක් දරු මවක පිහිණුම් පුහුණු කරමින් සිටියදී තටාකයේ දියේ ගිලි මිය ගොස් ඇති බව වාර්තා වේ. කටුගස්තොට ප්‍රදේශයේ ප්‍රධන පෙළේ පිහිණුම් තටාකයක වයස අවුරුදු 5 සහ6 වයසැති කුඩා සිසුසිසුවියන් සඳහා පිහිණුම් පුහුණු කරමින් සිටි මෙම උපදේශිකාව වසර පහක් පමණ පිහිණුම් උපදේශිකාවක වශයෙන් සේවය කර තිබේ. සිසු සිසුවියන් 14 දෙනෙකුට පමණ තවත් උපදේශිකාවක් සමඟ පිහුණුවීම් සිදු කරමින් සිටින අතරතුර ඇය තටාකයේ මුණිනත පාවෙන අයුරු අසල සිටි පිරිස් දැක තිබුණද පිහිණුම්වලදී එය සාමාන්‍ය දෙයක් බැවින් ඔවුන් එය සැලකිල්ලට ගෙන නොමැත. නමුත් දිගටම ඇය ඒ ඉරියව්වෙන්ම සිටින අයුරු දුටු අසල සිටි පිරිස ඇය අනෙක් දෙස හරවා බලා ඇති අතර එහිදී ඇයගේ හිස කඩා වැටී ඇත. වහාම ඇයව මහනුවර මහ රෝහලට ඇතුලත් කළද එහිදී මිය ගොස් තිබේ. මේ සම්බන්ධයෙන් වූ හදිසි මරණ පරීක්ෂණය සහ පශ්චාත් මරණ පරීක්ෂණය අද 02 වනදා මහනුවර මහ රෝහලේදී පැවැති අතර හදිසි මරණ පරීක්ෂණය මහනුවර නාගරික හදිසි මරණ පරීක්ෂක පී.බී. විජේකෝන් මහතා විසින් පවත්වනු ලැබූ අතර පශ්චාත් මරණ පරීක්ෂණය මහනුවර මහ රෝහලේ අඅධිකරණ වෛද්‍ය නිළධාරි එම්.සිවසුබ්‍රමනියම් මහතා විසින් පවත්වනු ලැබීය. ඉදිරිපත් වූ සාක්ෂි සැලකිල්ලට ගත් හදිසි මරණ පරීක්ෂකවරයා මෙය දියේ ගිලීමෙන් සිදු වූ මරණයක් ලෙස තීරණය කර ඇති බව අද දෙරණ වාර්තාකරු සඳහන් කරයි. කටුගස්තොට පොලිස් ස්ථානාධිපති ප්‍රධාන පොලිස් පරික්ෂක උවින්දසිරි මහතාගේ උපදෙස් මත විවිධ පැමිණිලි අංශයේ ස්ථානාධිපති උප පොලිස් පරීක්ෂක කරුණාවංශ මහතාගේ මෙහෙය වීම මත සැරයන් 47088 අමරකෝන් මහතා පරීක්ෂණ කටයුතු සිදු කළේය.", "URL": "https://sinhala.adaderana.lk/news.php?nid=118103", "Category": null, "Parent URL": null}