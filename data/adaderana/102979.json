{"Source": "Adaderana", "Timestamp": "January 24, 2019 01:34 pm", "Headline": "දකුණු ඉන්දියාවේ ඇවිදින දෙවියන් මිය යයි", "News Content": "දකුණු ඉන්දියානු පූජකවරයෙක් වන ඇවිදින දෙවියන් යන විරුදාවලිය ලත් අවුරුදු එකසිය එකොළහක් වයසැති ශිවකුමාර ස්වාමි මෙසේ මියගොස් ඇත. එම පූජකවරයාගේ අවසන් කටයුතු සඳහා දහස් සංඛ්‍යාත පිරිසක් සහභාගී වූ බව එරට වාර්තා සඳහන් කර ඇත. ඔහු මියයන විට එකසිය එකොළොස්වන වියේ පසුව ඇත. ශිවකුමාර ස්වාමි ලිංගායත් ප්‍රජාවගේ නායකයා වූ අතර කර්ණාටක ප්‍රාන්තයේ තුම්කුර් නගරයේ පිහිටා තිබෙන සිද්ධගංගා ආශ්‍රමයේ ප්‍රධානියා ලෙසත් කටයුතු කර ඇත. මෙම පූජකතුමන් පසුගිය දෙසැම්බරයේ සිට පෙනහළු ආසාදනයකින් පෙළුණු බව ඉන්දීය මාධ්‍ය වාර්තාවල සඳහන් වෙයි. ශිවකුමාර ස්වාමිගේ අභාවය වෙනුවෙන් අගමැති නරේන්ද්‍ර මෝදි ද සිය ශෝකය පල කර තිබේ. ස්වාමිගේ අභාවය හේතුවෙන් කර්ණාටක ප්‍රාන්තයට දින තුනක ශෝක කාලයක් ප්‍රකාශයට පත්කර ඇති අතර අවසන් කටයුතු සිදුකළ අඟහරුවාදා දිනයේ සියලු පාසැල් සහ රජයේ කාර්යාල වසා දැමූ බවත් සඳහන්ය. එමෙන්ම අවමඟුල් උත්සවය සඳහා කර්ණාටක වැසියන් දහස් සංඛ්‍යාත පිරිසක් සහභාගී වූ බව ඉන්දීය වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102979", "Category": null, "Parent URL": null}