{"Source": "Adaderana", "Timestamp": "April 5, 2011 03:28 pm", "Headline": "සංගක්කාර නායකත්වයට සමුදෙයි", "News Content": "ශ්‍රී ලංකා ක්‍රිකට් කණ්ඩායමේ නායක කුමාර් සංගක්කාර සිය නායකත්වයෙන් ඉල්ලා අස්වීමට තීරණය කර තිබේ. කුමාර් සංගක්කාර විසින් ඊට අදාළ අස්වීමේ ලිපිය අද(05) දිනයේ බාරදුන් බව ඔහුගේ කළමනාකරු චාලි ඔස්ටින් මහතා පවසයි. ඒ අනුව සංගක්කාර ශ්‍රී ලංකා කණ්ඩායමේ එක්දින හා 20 -20 තරග නායකත්වයෙන් ඉල්ලා අස්වී ඇති අතර ටෙස්ට් නායකත්වයෙන් ඉවත්වීම සම්බන්ධයෙන් ද සංගක්කාර සිය ඉල්ලා අස්වීමේ ලිපිය මගින් දැනුම් දී ඇති බව චාලි ඔස්ටින් මහතා සඳහන් කළේය. කෙසේවෙතත් එළඹෙන එංගලන්ත සංචාරයේදී නායකත්වය ලබාදීම සඳහා කිසිවෙකු තෝරාගෙන නොමැති නම් ඒ සඳහා නායකත්වය ලබාදීමට තමා සූදානම් බව ද සංගක්කාර සිය ලිපියෙන් දන්වා ඇත.", "URL": "https://sinhala.adaderana.lk/news.php?nid=15293", "Category": null, "Parent URL": null}