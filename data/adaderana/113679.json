{"Source": "Adaderana", "Timestamp": "July 8, 2019 09:37 pm", "Headline": "රෝහල් අපද්‍රව්‍ය තිරප්පනේ වළකට හොර රහසේ බැහැර කරයි", "News Content": "රෝහලකින් බැහැර කෙරුණු බව කියන ශරීර කොටස් ඇතුළු සායනික අපද්‍රව්‍ය තොගයක් අනුරාධපුර තිරප්පනේ කුංචිකුළම කැලෑබද ප්‍රදේශයකට අනවසරයෙන් බැහැර කිරීමට පැමිණි පුද්ගලයින් තිදෙනෙක් ප්‍රදේශවාසීන්ගේ මැදිහත්වීමෙන් අල්ලා ඊයේ (07) රාත්‍රියේ පොලීසියට භාර දී තිබේ. එම අපද්‍රව්‍ය තොගය ප්‍රවාහනය කෙරුණු කන්ටේනර් රථයද පොලිස් භාරයට ගැනුණි. අනුරාධපුර තිරප්පනේ කුංචිකුළම වෙල්ලමුදාව ප්‍රදේශයට රාත්‍රී කාලයේ පැමිණෙන පිරිසක් විසින් ප්‍රදේශයේ අත්හැරදැමූ බොරළු වළකට අවස්ථා කිහිපයකදී මිනිස් ශරීර කොටස් ඇතුළු සායනික අපද්‍රව්‍ය බැහැර කර තිබෙන අයුරු ගම්වාසීන් නිරීක්ෂණය කර තිබුණි. පසුව ඒවාට ගිනි තැබීමට අදාළ පිරිස් කටයුතු කර තිබුණත් අපද්‍රව්‍ය සම්පූර්ණයෙන් දැවී නොයාම සහ මිනිස් ශරීර කොටස් සතුන් ඇද දැමීම හේතුවෙන් ප්‍රදේවාසීන් දැඩි අපහසුතාවට පත්ව සිටියේය. එවන් පසුබිමක නැවතත් එම ස්ථානයට රෝහල් අපද්‍රව්‍ය බැහැර කිරීමට කටයුතු කරමින් සිටි , කන්ටේනර් රථයකින් පැමිණි පුද්ගලයින් තිදෙනෙක් ඊයේ රාත්‍රියේ ප්‍රදේශවාසීන් විසින් රැක සිට අල්ලාගනු ලැබුවේය. මෙලෙස පොලිස් අත්අඩංගුවට පත්වුණේ රෝහල් අපද්‍රව්‍ය බැහැර කිරීමේ කොන්ත්‍රාත්කරුවෙකුට අයත් කන්ටේනර් රථයක්, එහි රියදුරු සහ රිය සහයකයින් දෙදෙනායි. පොලිස් භාරයට ගත් කන්ටේනර් රථය තිරප්පනේ සෞඛ්‍ය වෛද්‍ය නිලධාරීවරයා සහ මහජන සෞඛ්‍ය පරීක්ෂකවරුන් ඉදිරියේ අද (08) උදෑසන විවෘත කළ අතර ඒ වන විටත් ඉන් දැඩි දුඟදක් වහනය වෙමින් පැවතුනේය. එමෙන්ම රථය භාරයට ගත් අවස්ථාවේ ඒ තුළ ඇත්තේ කොළඹ ජාතික රෝහලින් බැහැර කළ අපද්‍රව්‍ය බව සැකකරුවන් පැවසුවද ඒ තුළ වූ අපද්‍රව්‍ය බහා තිබු‍ණේ කුරුණෑගල මහ රෝහලේ නම මුද්‍රණය කළ මළු තුළයි. අත්අඩංගුවට ගත් පුද්ගලයින් තිදෙනා අනුරාධපුර මහේස්ත්‍රාත් අධිකරණයට අද ඉදිරිපත් කිරීමෙන් අනතුරුව රුපියල් ලක්ෂ 2 බැගින් වු මුදල් ඇප මත මුදාහැරීමට අනුරාධපුර ප්‍රධාන මහෙස්ත්‍රාත්වරයා නියෝග කර තිබේ. එමෙන්ම අපද්‍රව්‍ය තොගය අරුවක්කාළු කසළ අංගනයට බාර දී රිසිට්පතක් අධිකරණයට ඉදිරිපත් කරන ලෙසත් මහේස්ත්‍රාත්වරයා නියෝග කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=113679", "Category": null, "Parent URL": null}