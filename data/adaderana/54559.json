{"Source": "Adaderana", "Timestamp": "October 20, 2015 01:02 pm", "Headline": "අල්ලස් චෝදනා ලත් රේගු නිලධාරීන් අනිවාර්ය නිවාඩු යවයි", "News Content": "අල්ලස් ලබාගැනීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කර සිටින රේගු නිලධාරීන් තිදෙනා අනිවාර්යය නිවාඩු යැවීමට රේගු දෙපාර්තමේන්තුව තීරණය කර තිබේ.ඊට අදාළ කටයුතු මේ වන විට ක්‍රියාත්මක වෙමින් පවතින බව රේගු මාධ්‍ය ප්‍රකාශක ලෙස්ලි ගාමිණි මහතා සඳහන් කළේය. රුපියල් මිලියන 125ක අල්ලස් මුදලක් ලබාගැනීමේ දී පසුගියදා මෙම රේගු නිලධාරීන් තිදෙනා අල්ලස් හෝ දූෂණ චෝදනා විමර්ශන කොමිසමේ නිලධාරීන් කණ්ඩායමක් විසින් අත්අඩංගුවට ගන්නා ලදී. රේගු අධිකාරී සූජීව පරාක්‍රම ජිනදාස, නියෝජ්‍ය රේගු අධිකාරී ජගත් ගුණතිලක සහ රේගු අධිකාරී ඒ.එම්.ඩි.යු.ජි.පෙරේරා යන රේගු නිලධාරීන් තිදෙනා මෙලෙස අත්අඩංගුවට ගැනිණ.ඔවුන් අධිකරණයට ඉදිරිපත් කිරීමෙන් අනතුරුව ලබන 30 වන දින දක්වා රක්ෂිත බන්ධනාගාර ගත කර තිබේ.කෙසේවෙතත් මෙම සිද්ධිය සම්බන්ධයෙන් රේගු දෙපාර්තමේන්තු මට්ටමින් පරීක්ෂණයක් සිදුකිරීමට නියමිත අතර ඊට අදාළ මූලික විමර්ශන සිදුකිරීම සඳහා සැකකාර නිලධාරීන් තිදෙනා අනිවාර්යය නිවාඩු යැවීමට තීරණය කර ඇති බව ශ්‍රී ලංකා රේගුව සඳහන් කළේය. දැනට ක්‍රියාත්මක අධිකරණ ක්‍රියාමාර්ග අවසන් වීමෙන් අනතුරුව අධිකරණයේ නියෝග මත දෙපාර්තමේන්තු මට්ටමින් විමර්ශන ආරම්භ කෙරෙන බව රේගු මාධ්‍ය ප්‍රකාශක ලෙස්ලි ගාමිණි මහතා පැවසුවේය.", "URL": "https://sinhala.adaderana.lk/news.php?nid=54559", "Category": null, "Parent URL": null}