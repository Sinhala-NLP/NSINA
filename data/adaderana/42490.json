{"Source": "Adaderana", "Timestamp": "April 12, 2014 02:38 pm", "Headline": "තමන් නීතියට ගරු කරනවා - ඥානසාර හිමි මාධ්‍යයට කියයි", "News Content": "බොදුබල සේනා සංවිධානයේ මහ ලේකම් පුජ්‍ය ගලබොඩඅත්තේ ඥාණසාර හිමියන් අද කොම්පඤ්ඤවීදිය පොලිසිය හමුවේ පෙනී සිටියේය. ඒ ජාතික බල සේනා සංවිධානයේ මහ ලේකම් පුජ්‍ය වටරැක විජිත හිමියන් කළ පැමිණිල්ලකට අනුවය. තමන් විසින් සංවිධානය කර තිබු මාධ්‍ය හමුවකට අනවසරයෙන් පැමිණ කලහාකාරි ලෙස හැසිරීමේ සිද්ධියක් සම්බන්ධයෙන් පුජ්‍ය වටරැක විජිත හිමියන් බොදුබල සංවිධානයේ මහ ලේකම් පුජ්‍ය ගලබොඩඅත්තේ ඥාණසාර හිමියන්ට විරුද්ධව කොම්පඤ්ඤවීදිය පොලිසියේ පැමිණිල්ලක් ගොණුකර තිබුණි. ඒ අනුව අද පෙරවරුවේ කොම්පඤ්ඤවීදිය පොලිසිය හමුවේ පෙනී සිටි ගලබොඩඅත්තේ ඥාණසාර හිමියන් අදාළ පැමිණිල්ල සම්බන්ධයෙන් ප්‍රකාශයක් ලබාදීමෙන් අනතුරුව ඉන් පිටව ගිය බව අද දෙරණ වාර්තාකරු සඳහන් කළේය. අනතුරුව මාධ්‍ය හමුවේ අදහස් දැක්වු බොදු බල සේනා සංවිධානයේ මහ ලේකම් පුජ්‍ය ගලබොඩඅත්තේ ඥාණසාර හිමියන් සඳහන් කළේ තමන් නීතියට ගරු කරමින් කටයුතු කරන බවයි.", "URL": "https://sinhala.adaderana.lk/news.php?nid=42490", "Category": null, "Parent URL": null}