{"Source": "Adaderana", "Timestamp": "March 22, 2018 03:42 pm", "Headline": "මංගල ගමනින් ගිනි ගත් ජනත් පුතා 2 ගැන හොයන්න රාජ්‍ය ඇමතිගෙන් පරීක්ෂණයක් ", "News Content": "වත්මන් රජය විසින් ලබාදෙන සහනාධාර වැඩපිළිවෙල යටතේ ලබාදුන් අඩි 60 විශාල යාත්‍රා දෙකෙන් එක් යාත්‍රාවක් සිය මංගල ගමනේදී අද(22) උදෑසන ගිනිගෙන විනාශ වීම පිළිබඳ වහා විධිමත් පරීක්ෂණයක් පවත්වන ලෙස ධිවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා විසින් නිලධාරීන්ට උපදෙස් ලබා දී තිබේ. අමාත්‍යවරයා ධිවර දෙපාර්තමේන්තුවේ අධ්‍යක්ෂ ජනරාල් වෙත මේ සම්බන්ධයෙන් ලිඛිතව දැනුම් දී තිබේ. ඒ අනුව ඉතා ඉක්මනින් වාර්තාවක් ලබා දෙන ලෙස ද අමාත්‍යවරයා දැනුම් දී ඇත. “ ජනත් පුතා 2 ”නමැති මෙම යාත්‍රාව දික්ඕවිට ධිවර වරායෙන් පිටත්ව ඇත්තේ 21 දින වන අතර එම ගමන පිටත්ව කෙටි කාලයක් තුළ හික්කඩුවට කිලෝමීටර් 51 ක් දුරුන් ගිනි ගැනීමට ලක්ව ඇතැයි වාර්තා විය. එහි සිටි ධිවරයින් “ ජනත් පුතා 1 ” නමැති රජයේ සහනාධාර වැඩපිළිවෙල යටතේ ලබාදුන් අනෙක් යාත්‍රාව විසින් බේරාගෙන ඇති බවත් වාර්තා වී තිබේ. එලෙස ජිවිත බේරාගෙන ඇති ධිවරයින් සංඛ්‍යාව 06 දෙනෙකි.", "URL": "https://sinhala.adaderana.lk/news.php?nid=86142", "Category": null, "Parent URL": null}