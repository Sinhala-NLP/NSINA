{"Source": "Adaderana", "Timestamp": "August 19, 2014 06:06 am", "Headline": "අද ඔප්පු කළොත් හෙට ඉල්ලා අස්වෙනවා", "News Content": "මෙවර අ.පො.ස(උ/පෙ) ආර්ථික විද්‍යා ප්‍රශ්නපත්‍ර යේ දෝෂ පවතින බවට චෝදනා කරනවුන් එකී චෝදනා හෙට ඔප්පු කරනු ලැබුවහොත් අනිද්දට පාර්ලිමේන්තුවෙන් ඉල්ලා අස්වෙන බව අධ්‍යාපන අමාත්‍ය බන්දුල ගුණවර්ධන මහතා පවසයි. ගුරු සංගමයට අවශ්‍යව ඇත්තේ තමාටත්,රජයටත් මඩ ප්‍රහාර එල්ල කිරීමට බව අමාත්‍යවරයා කියා සිටියේ ටී.වී දෙරණ 360 සජීවි වැඩසටහනට එක්වෙමිනි. මීට පෙරාතුව පහේ ශිෂ්‍යත්ව විභාග ප්‍රශ්න පත්‍රය කලින් පිටවූ බවට බස්නාහිර පළාත් සභාවේ මන්ත්‍රීවරයෙකු චෝදනා කළ බවත්, ඒ සම්බන්ධයෙන් ගම්පහ අධිකරණයේ නඩුපවරා ඇති නමුත් එකී චෝදනා මේවන තෙක් ඔප්පු කිරීමට හැකිවී නැති බවත් ඔහු පෙන්වා දුන්නේය. කෙසේ වෙතත් එල්ලවන චෝදනා සම්බන්ධයෙන් පරීක්ෂා කිරීමට මේවන විට අපරාධ පරීක්ෂණ දෙපාර්තමේන්තුවට බාරදී ඇති බවත්,එකී පරීක්ෂණ වලට අනුව ඔවුන් නීතිමය ක්‍රියාමාර්ග ගනු ඇති බවත් අමාත්‍යවරයා එහිදී සඳහන් කළේය. අධ්‍යාපනය සම්බන්ධයෙන් සෑම ප්‍රශ්නයකදීම අමාත්‍ය බන්දුල ගුණවර්ධන මහතා අත්තනෝමතික ලෙස හා ළමුන්ගේ අනාගතය විනාශ මුඛයට ඇද දමන අයුරින් හැසිරුණු බව මේ සම්බන්ධයෙන් අද දෙරණ කළ විමසීමකදී ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පැවසුවේය. මේ හේතුවෙන් අමාත්‍යවරයා ඉල්ලා අස්වීම යුත්තේ මීට පෙර බවද ඒ මහතා කියා සිටියේය. 2012 වර්ෂයේදී ශිෂ්‍යයත්ව ප්‍රශ්න පත්‍රය පිට වූ බවත්, ලංකා ගුරු සංගමය එම ස්ථාවරයේ සිටින බවත්, ජයසිංහ මහතා අවධාරණය කළේය. එසේම ඒ සම්බන්ධයෙන් තොරතුර සැපයූ දෙමාපියන්ව පවා උසාවී රැගෙන ගොස් ඔවුන්ව බිය වද්දා එම ගැටලුව යට ගැසූ බවද මහින්ද ජයසිංහ මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=45445", "Category": null, "Parent URL": null}