{"Source": "Adaderana", "Timestamp": "August 2, 2011 11:54 am", "Headline": "දුර ප්‍රමාණය දීර්ඝ කළැයි මාර්ග කිහිපයක බස් වර්ජනයක්", "News Content": "මාළබේ - මහරගම, මාළබේ - කොට්ටාව, කඩුවෙල - කොල්ලුපිටිය යන මාර්ගවල පෞද්ගලික බස් රථ සේවකයින් මේ වන විට වර්ජනයක් ආරම්භ කර තිබේ. මාර්ග අංක 689 නුගේගොඩ - කු‍ඩාදෙනිය බස් රථ සඳහා ධාවනයට මෙතෙක් ලබාදී තිබු දුර ප්‍රමාණය දීර්ඝ කිරීමට ප්‍රවාහන බලධාරීන් පියවර ගැනීම මෙම වර්ජනයට හේතුවී ඇති බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. අයථා ආකාරයෙන් බස්නාහිර පළාත් මාර්ගස්ථ මගී ප්‍රවාහන අධිකාරිය කටයුතු කිරීම දැඩි ලෙස හෙලා දකින බව ගැමුණු විජේරත්න මහතා පෙන්වා දෙයි. මේ සම්බන්ධයෙන් බස්නාහිර පළාත් මාර්ගස්ථ මගී ප්‍රවාහන අධිකාරියෙන් අද දෙරණ කළ විමසීමකදී, අදාළ මාර්ගයේ බස් රථ ධාවනය කළ යුතු දුර ප්‍රමාණය දිර්ඝ කළේ ජනතාවගේ දැඩි ඉල්ලීම් හේතුවෙන් බව එම අධිකාරියේ සභාපති පියසේන දිසානායක මහතා සඳහන් කළේය. මේ සම්බන්ධයෙන් වර්ජනයක් සිදුකිරීම කිසිසේත් සාධාරණ නොවන බව ද පියසේන දිසානායක මහතා අවධාරණය කර සිටියේය.", "URL": "https://sinhala.adaderana.lk/news.php?nid=17804", "Category": null, "Parent URL": null}