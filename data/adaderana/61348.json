{"Source": "Adaderana", "Timestamp": "June 22, 2016 01:56 pm", "Headline": " අල්ලස් ගන්න යද්දී මාට්ටු", "News Content": "අල්ලස් ලබා ගැනීමේ චෝදනාවක් සම්බන්ධයෙන් මනම්පිටිය බීට්ටු වන නිලධාරිවරයා අල්ලස් හෝ දූෂණ විමර්ශන කොමිසම විසින් අත්අඩංගුවට ගෙන තිබේ. සිරිපුර ප්‍රදේශයේ පුද්ගලයෙකුට සිය නිවසේ වඩු මඩුවක් පවත්වාගෙන යාම සඳහා අදාළ සැලසුම් සකස් කරදීමට මෙම බීට්ටු වන නිලධාරියා විසින් රුපියල් දස දහසක අල්ලසක් ඉල්ලා තිබේ. මීට පෙර ද අදාළ නිලධාරියා විසින් මෙම පුද්ගලයාගෙන් රුපියල් 5000ක අල්ලසක් ලබාගෙන ඇති බව අල්ලස් හෝ දූෂණ විමර්ශන කොමිසම සඳහන් කළේය. කෙසේවෙතත් රුපියල් දස දහසේ අල්ලස ලබාගැනීමට සූදානම් වන අවස්ථාවේ දී පොළොන්නරුව, මාදුරුඔය මාර්ගයේ මෛත්‍රී ක්‍රීඩා සංකීර්ණය ඉදිරිපිට දී අදාළ බීට්ටු වන නිලධාරියා අත්අඩංගුවට ගෙන තිබේ. සැකකරු පොළොන්නරුව මහේස්ත්‍රාත් අධිකරණයට ඉදිරිපත් කිරීමට නියමිත අතර අල්ලස් හෝ දූෂණ විමර්ශන කොමිසම මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=61348", "Category": null, "Parent URL": null}