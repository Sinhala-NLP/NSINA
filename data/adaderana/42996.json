{"Source": "Adaderana", "Timestamp": "May 6, 2014 05:53 am", "Headline": "පොලිස් නිලධාරින් දෙන්නෙක් වෑන් රථයකින් උස්සලා-එක් අයෙක් වෙඩිතබා ඝාතනය කරලා", "News Content": "කුරුණෑගල නගරයේ රථවාහන රාජකාරි කරමින් සිටි පොලිස් නිලධාරීන් දෙදෙනෙකුව පැහැර ගෙන ගොස් වෙඩි තබා එක් අයෙකු ඝාතනය කිරීමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව කුරුණෑගල පොලීසිය කියයි. අද (06) අළුයම 2.00 ට පමණ මෙම පොලිස් නිලධාරීන් රාජකාරියේ යෙදී සිටියදී මෙම අපරාධයට ගොදුරුවී ඇති බව පොලිස් මාධ්‍ය ප්‍රකාශක කාර්යාලය පවසයි. ඒ අනුව මෙලෙස මිය ගොස් ඇත්තෙ කුරුණෑගල පොලීසියේ රථවාහන අංශයේ රාජකාරි කරමින් සිටි පොලිස් කොස්තාපල් 41497 සම්පත් නම් අයෙකි. තුවාල ලබා ඇති පොලිස් කොස්තාපල් 34098 වීරසූරිය යන නිලධාරියා මේ වන විට කුරුණෑගල ශීක්ෂණ රෝහලේ ප්‍රතිකාර ලබමින් සිටින බව අද දෙරණ වාර්තාකරු පවසයි. නගරයේ රථවාහන රාජකාරියේ නිරත වෙමින් සිටි පොලිස් නිලධාරීන් දෙදෙනාව වෑන් රථයකින් පැහැර ගෙන ගොස් බඩගමුව රක්ෂිත වනාන්තරය අසලදී වෙඩි තබා ඇති බව පොලීසිය පවසයි. කෙසේ වෙතත් මේ සම්බන්ධයෙන් අද දෙරණ කළ විමසීමකදී පොලිස් මාධ්‍ය ප්‍රකාශක කාර්යාලය පවසා සිටියේ සිද්ධිය සම්බන්ධයෙන් පරීක්ෂණ පැවැත්වීම සඳහා මේවන විටත් කණ්ඩායම් 6 ක් යොදවා ඇති බවයි.", "URL": "https://sinhala.adaderana.lk/news.php?nid=42996", "Category": null, "Parent URL": null}