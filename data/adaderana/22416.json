{"Source": "Adaderana", "Timestamp": "February 27, 2012 08:17 am", "Headline": "වෙද වෘත්තීය සමිති ක්‍රියාමාර්ගය කල්දමයි", "News Content": "ප්‍රවාහන දීමනාව ලබාගැනීම සඳහා අද(27) දින ක්‍රියාත්මක කිරීමට සූදානම් කර තිබූ වෘත්තීය සමිති ක්‍රියාමාර්ගය කල්දැමීමට තීරණය කළ බව රජයේ වෛද්‍ය නිලධාරීන්ගේ සංගමය පවසයි. ඊයේ රැස් වූ සිය සංගමයේ මාසික කාරක සභාවේ දී මෙම තීරණයට එළඹුණු බව එම සංගමයේ ලේකම් වෛද්‍ය චන්දික එපිටකඩුව මහතා සඳහන් කළේය. කෙසේවෙතත් ප්‍රවාහන දීමනාව ලබාගැනීම සඳහා රජය සමඟ තවදුරටත් සාකච්ඡා කිරීමට සිය සංගමයේ නිලධාරීන් එකඟතාවකට පැමිණි බව ද ඔහු පවසයි. විශේෂයෙන් ජාත්‍යන්තර වශයෙන් රටට එල්ල වී ඇති බලපෑම හේතුකොට ගෙන වෘත්තීය සමිති ක්‍රියාමාර්ගය කල් දැමූ බව වෛද්‍ය චන්දික එපිටකඩුව මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22416", "Category": null, "Parent URL": null}