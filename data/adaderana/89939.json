{"Source": "Adaderana", "Timestamp": "May 28, 2018 08:53 am", "Headline": "චෙන්නයි ගෙනියන්න ගිය ලක්ෂ 13ක රත්‍රං රේගු බාරයට ", "News Content": "රත්තරන් කැබලි තොගයක් නීතිවිරෝධී ලෙස ඉන්දියාවේ චෙන්නායි වෙත රැගෙන යෑමට තැත් කළ ශ්‍රී ලාංකික ගුවන් මගියෙකු කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය . මොහු කොළඹ ප්‍රදේශයේ පදිංචි 44 හැවිරිදි අයෙකි. ඔහු ඊයේ(27) සවස 5.00 ට පමණ ඉන්දීය ගුවන් සේවයට අයත් ඒ.අයි.- 274 දරන ගුවන් යානයෙන් ඉන්දියාවේ චෙන්නායි වෙත යෑමට කටුනායක ගුවන් තොටුපොළ වෙත පැමිණ තිබුණි. ඔහු විසින් ගෙන ආ ගමන් මල්ලේ එල්ලා ගෙන යන අත් කොටසේ (Haddle)රන් බිස්කට් 03 ක් සහ තවත් කුඩා රන් කැබලි 03ක් සඟවා ගෙන සිටින බව ගුවන් තොටුපොළ ආරක්ෂක නිලධාරීන් විසින් සිදු කළ ස්කෑන් පරීක්ෂණවලදී අනාවරණය කර ගෙන තිබුණි. පසුව ඔවුන් මෙම මගියා සහ ඔහු රැගෙන ආ ගමන් මල්ල වැඩිදුර පරීක්ෂණ සඳහා ගුවන් තොටුපොළ රේගු නිලධාරීන් වෙත භාර දී තිබේ. එහිදී ග්‍රෑම් 225 ක් බර රත්තරන් මෙම කැබලි තුළ ඇති බවත්, ඒවායේ මුළු වටිනාකම රුපියල් 13,46,100 ක් බවත් රේගු නිලධාරීන් තක්සේරු කර ති. සහකාර රේගු අධිකාරී රජීව් රණසිංහ මේ පිළිබඳව විමර්ශන කටයුතු සිදු කළ අතර , නියෝජ්‍ය රේගු අධ්‍යක්ෂ සී.පෙරීපනායගම් මහතා මේ පිළිබඳ වැඩිදුර රේගු පරීක්ෂණය පවත්වා තිබුණි. එහිදී මෙම රත්තරන් කැබලි තොගය රාජසන්තක කර , මෙම ගුවන් මගියාට රුපියල් 2,50,000 ක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=89939", "Category": null, "Parent URL": null}