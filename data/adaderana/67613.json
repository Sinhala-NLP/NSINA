{"Source": "Adaderana", "Timestamp": "January 2, 2017 12:00 pm", "Headline": "  කෘෂිකර්මාන්තයේ විප්ලවීය වෙනසක් සිදු කරනවා", "News Content": "නව වසර මෙරට කෘෂිකර්මාන්තයේ විප්ලවීය වෙනසක් සිදු කෙරෙන වසර බව ජනාධිපති මෛත්‍රීපාල සිරිසේන මහතා පවසයි.පොළොන්නරුව දිස්ත්‍රික් ගොවි සංවිධාන නායකයින් සමග ඊයේ (01) පස්වරුවේ සිදු කළ විශේෂ සාකච්ඡාවකදී ජනාධිපතිවරයා මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය.ඒ අනුව අදින් ඇරඹෙන “තිරසර යුගයක තෙවසර ඇරඹුම“ ජාතික වැඩසටහන සමඟ මෙරට කෘෂිකර්මාන්තයේ පරිවර්තනයන් රැසක් සිදු කෙරෙන බව මෙහිදී ජනාධිපතිවරයා ප්‍රකාශ කර තිබේ.මෙම වැඩපිළිවෙළ සාර්ථක කර ගැනීම සඳහා සියලු ගොවි ජනතාවගේ සහය අපේක්ෂා කරන බවද ජනාධිපතිවරයා ප්‍රකාශ කළේය.දිස්ත්‍රික්කයේ ගොවි ජනතාව මුහුණදී ඇති ගැටළු කිහිපයක් සම්බන්ධයෙන් නියෝජිතයින් ජනාධිපතිවරයා දැනුවත් කර ඇති බව ද වාර්තා වේ.ඉදිරි සංවර්ධන සැලසුම් සමඟ එම සියලු ගැටළුවට විසදුම් ලබාදීම රජයේ අරමුණ බව එහිදී ජනාධිපතිවරයා ප්‍රකාශ කර ඇත.ගොවි පවුලක උපන් තමා මෙරට කිසිදු ගොවි පවුලක් කුසගින්නේ තැබීමට ඉඩ නොතබන බව ජනාධිපතිවරයා එහිදී වැඩිදුරටත් පවසා තිබේ.ගෝලීය උෂ්ණත්වය සමඟ සිදුවී ඇති කාලගුණික වෙනස්කම් මත කෘෂිකාර්මික කාලසටහන වෙනස්විම හේතුවෙන් රට පුරා ගොවි ජනතාව මුහුණ දී ඇති කෘෂිකාර්මික ගැටළු පිළිබඳව ද මෙහි දී සාකච්ඡා වූ බව ජනාධිපති මාධ්‍ය අංශය සඳහන් කළේය.මේ අතර උදා වූ නව වසර වෙනුවෙන් ගොවි සංවිධාන නියෝජිතයින් මෙහි දී ජනාධිපතිවරයා වෙත සිය සුබ පැතුම් එක් කර තිබේ.", "URL": "https://sinhala.adaderana.lk/news.php?nid=67613", "Category": null, "Parent URL": null}