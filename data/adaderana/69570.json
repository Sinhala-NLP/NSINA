{"Source": "Adaderana", "Timestamp": "February 13, 2017 04:23 pm", "Headline": "විරෝධතා නැවැත්වීමේ නව පනතක් ?", "News Content": "නීතිය හා සාමය පිළිබඳ අමාත්‍යවරයා විසින් මහජනතාවගේ විරෝධතා දැක්වීමේ නිදහස අවහිර කරමින් නව පනතක් ගෙන ඒමට කටයුතු යොදමින් ඇතැයි සමාජවාදී ජනතා පෙරමුණේ ප්‍රධාන ලේකම් රාජා කොල්ලුරේ මහතා පවසයි. විරෝධතා පැවැත් වීම මුලීක මිනිස් අයිතිවාසිකමක් බවත් ඒවා අහුරා දැමීමට කටයුතු කරන්නේ නම් එය ව්‍යවස්ථාවට පටහැනි ක‍්‍රියාවක් බව ද අද පැවති මාධ්‍ය හමුවකට සහභාගි වෙමින් ප්‍රධාන ලේකම්වරයා පවසා සිටියේ ය. කෙසේ වෙතත් පසුගිය පැවති ආණ්ඩුව යටතේ විරෝධතා පාලනය කිරීමට නීතියෙන් ඉඩකඩ හිමි වී තිබු බව ද කොල්ලුරේ මහතා පැවසීය. විරෝධතා වැළැක්වීමේ අරමුණින් රජය විසින් නීති සම්පාදනය කිරීමට පෙළඹුණ හොත් මහජනතාව ඉදිරියේ දී ඒ සම්බන්ධයෙන් පෙළගැසෙනු ඇතැයි ද ප්‍රධාන ලේකම්වරයා පැවසීය. මේ අතර මෙම මාධ්‍ය හමුවට එක්වෙමින් පාර්ලිමේන්තු මන්ත්‍රී වාසුදේව නානායක්කාර පවසා සිටියේ අධිරාජ්‍යවාදීන්ගේ සහය නොමැතිව දෙමළ ජාතික ව්‍යාපාරයක් උත්පත්තිය ලබා ඇති බවත් ඒ තුළින් මේ රට එක්සත් කළ හැකි බවත් ය. එල්.ටී.ටී.ඊ සංවිධානයේ නැගෙනහිර හිටපු සන්නද්ධ නායකයා විසින් පිහිටවා ඇති දෙමළ ජනතා නිදහස් පෙරමුණ නම් පක්ෂ මේ රටේ එක්සත් බවක් ඇති කිරීම සඳහා හොඳ මාවතකට ප්‍රවිශ්ට වීමක් ලෙස දැක්විය හැකි බව ද මන්ත්‍රීවරයා මෙහිදී පැවසීය.", "URL": "https://sinhala.adaderana.lk/news.php?nid=69570", "Category": null, "Parent URL": null}