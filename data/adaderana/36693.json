{"Source": "Adaderana", "Timestamp": "August 17, 2013 08:58 am", "Headline": "මැඩ්‍රාස් කැෆේට එරෙහි පෙත්සම ඉවතට", "News Content": "සුපිරි බොලිවුඩ් නළු ජෝන් ඒබ්‍රහම් ප්‍රධාන චරිතය නිරූපණය කරන මැඩ්‍රාස් කැෆේ චිත්‍රපටය ප්‍රදර්ශනය කිරීම තහනම් කරන ලෙස ඉන්දීයාවේ මහාධිකරණය වෙත ඉදිරිපත් කළ පෙත්සම නිෂ්ප්‍රභ කර තිබේ. අදාළ පෙත්සම සළකා බැලු මදුරාසි මහාධිකරණ විනිසුරු මනික් කුමාර් විසින් එය නිෂ්ප්‍රභ කර ඇත. නීතිදුව ලබා දෙමින් මහාධිකරණ විනිසුරුවරයා ප්‍රකාශ කර ඇත්තේ මැඩ්‍රාස් කැෆේ චිත්‍රපටය මගින් තමිල්නාඩුවේ නීතිය සහ විධිවිධානයන්ට පටහැනි කරුණු අන්තර්ගත වන බවට පෙත්සම මගින් සනාථ කර නොමැති බවයි. පෙත්සම වෙනුවෙන් කරුණු ඉදිරිපත් කළ පෙත්සම්කරු ප්‍රකාශ කර ඇත්තේ මෙම චිත්‍රපටයේ කථා ප්‍රවෘත්තිය පිටුපස රජිව් ගාන්ධි ඝාතන සිද්ධිය ද පාදකවී ඇති බවයි. ශ්‍රී ලංකාවේ ක්‍රියාත්මක වූ දෙමළ විමුක්තිකාමීන් ත්‍රස්තවාදීන් ලෙස හුවා දක්වා ඉන්දියාවේ දෙමළ ජනතාව තුළ ඒ පිළිබඳ වැරදි ප්‍රතිරූපයක් ගොඩනැංවීම එම චිත්‍රපටය මගින් සිදුකෙරෙන බව පෙත්සම්කරු එහිදී වැඩිදුරටත් ප්‍රකාශ කර ඇත. එමෙන්ම චිත්‍රපටය සඳහා ශ්‍රී ලංකා රජය අනුග්‍රහය දක්වා ඇති අතර යුද සමයේ ශ්‍රී ලංකා රජයට විවිධ පාර්ශවයන්ගෙන් එල්ල වූ චෝදනාවලින් මිදීමට මෙම චිත්‍රපටය යොදා ගෙන ඇති බව පෙත්සම්කරු සිය පෙත්සමෙන් සඳහන් කර තිබේ. කෙසේ වෙතත් මැඩ්‍රාස් කැෆේ චිත්‍රපටයට ශ්‍රී ලංකා රජය විසින් අනුග්‍රහය දක්වා ඇති බවට පළ වන වාර්තා ප්‍රතික්ෂේප කරන බව ජෝන් ඒබ්‍රහම් පසුගියදා ප්‍රකාශ කර තිබුණි. මැඩ්‍රාස් කැෆේ චිත්‍රපටය එළඹෙන 23 වැනිදා සිට ලොවපුරා ප්‍රදර්ශනය වීමට නියමිතය.", "URL": "https://sinhala.adaderana.lk/news.php?nid=36693", "Category": null, "Parent URL": null}