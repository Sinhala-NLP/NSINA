{"Source": "Adaderana", "Timestamp": "August 4, 2016 03:57 pm", "Headline": "මහින්දට ලැජ්ජා නැත්නම් අපි මොනව කරන්නද?", "News Content": "ශ්‍රීලනිපයේ හැමදාමත් මත ගැටුණු තිබුණු බවත්,ඒ නිසාම දොස්තර එස්.ඒ වික්‍රමසිංහ විටෙක මෙය පක්ෂයක් නොව පෙරමුණක් යයි පැවසූ බවත් සමාජ සවිබලගැන්වීම් හා සුබසාධන අමාත්‍ය එස්.බී දිසානායක මහතා පවසයි.පක්ෂය විසින් යම් කිසිවෙකුට එරෙහිව විනය ක්‍රියා මාර්ග ගන්නේනම් ඒ පක්ෂය එකතු කරන්නට මිස එහි පිරිස් කඩා ඉහිරවන්නට නොවන බව ගාල්ලේ සමෘද්ධි නිලධාරීන් සමග අද(04)පැවති හමුවකින් අනතුරුව මාධ්‍ය වෙත අදහස් දක්වමින් හෙතෙම සඳහන් කළේය.පසුගියදා පැවති පාදයාත්‍රාව ප්‍රීති ජනක කාරණයක් බවත්,මිලියන 3-4ක් එන බව කීවද පැමිණියේ දහ දොළොස් දහසක් පමණක් බවත්,පාදයාත්‍රාවේ පැමිණි පිරිසට වඩා වැඩි පිරිසක් දෙපස එක්ව එය දෙස බලා සිටිය බවත් අමාත්‍යවරයා කියා සිටියේය.මෙහිදී මාධ්‍යවේදීයෙකු විමසූ පැනයකට ප්‍රතිචාර දක්වමින් අමාත්‍ය දිසානායක මහතා කියා සිටියේ ශ්‍රීලනිප මූලස්ථානය අසළින් යන විට එයට හූ කීම ලජ්ජා සහගත ක්‍රියාවක් බවයි.එසේ හූ කියූ පිරිස මහින්ද රාජපක්ෂ මහතා අසළම සිටි පිරිස් බවත්,ඒ ගැන මහින්ද රාජපක්ෂ මහතාට ලාජ්ජා නැතිනම් අන් අයට කළ හැකි කිසිවක් නොමැති බව අමාත්‍ය දිසානායක මහතා සඳහන් කළේය.වැට් යනු ලෝකයේ ප්‍රගතිශීලිම බද්දක් බවත්,එය 2010 වසරේ සියයට 20ක පමණ ඉහළ ප්‍රතිශතයක තිබුණු බවත්,දැන් තියෙන්නේ සියයට 15ක වැනි අඩු ප්‍රතිශතයක් බවත් ඔහු කියා සිටියේය.", "URL": "https://sinhala.adaderana.lk/news.php?nid=62761", "Category": null, "Parent URL": null}