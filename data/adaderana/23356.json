{"Source": "Adaderana", "Timestamp": "April 8, 2012 08:11 am", "Headline": " මේ සිද්ධියෙදි මං බොහෝම අහිංසකයි විනීතයි පාරිශුද්ධයි", "News Content": "ගාල්ල , තල්ගස්වල ආරණ්‍යය සේනාසනයේ සිටි ගෝනෙකු මස් පිණිස ඝාතනය කිරීම සම්බන්ධයෙන් තමන්ට එරෙහිව එල්ල වන චෝදනා ප්‍රතික්ෂේප කරන බව පාර්ලිමේන්තු මන්ත්‍රී නිශාන්ත මුතුහෙට්ටිගම මහතා පවසයි. පසුගිය පොහෝ දින මෙය සිදුව ඇති අතර මෙම සිදුවීමට අදාළව නිශාන්ත මුතුහෙට්ටිගම මහතාගේ සම්බන්ධයක් පවතින බවට දිගින් දිගටම චෝදනා එල්ල විය. ඒ සම්බන්ධයෙන් මාධ්‍ය වෙත කරුණු පැහැදිලි කළ මන්ත්‍රීවරයා කියා සිටියේ තමා මෝඩයෙක්වත් බූරුවෙක්වත් නොවන බවයි. ගාල්ල දිස්ත්‍රීක්කයෙන් මනාප 1,25,777 ක් ලබා ගත් තමා එකී ඡන්දය දුන්නු ජනතාවගේ ගෞරවය ආරක්ෂා කරන බවත්,බෞද්ධ,හින්දු,ඉස්ලාම් ජනතාව‍ගේ ගෞරවය ආරක්ෂා කිරීමට බැඳී සිටින බවත් හෙතෙම සඳහන් කළේය. තමා බොහෝම අහිංසක බවත්, විනීත බවත්,පාරිශුද්ධ බවත් මෙම සිදුවීමේදි තමාව අතහැරලා මේ සිද්ධියට අදාළ කරගත යුතු කට්ටිය අල්ලා ගන්නා ලෙස තමන් ඉල්ලා සිටින බවත් මුතුහෙට්ටිගම මහතා කියා සිටියේය. අමාත්‍ය ධූරයක් නොමැතිවීමේ වේදනාව වසර දෙකක් තිස්සේ තමන් විඳ ඇති බවත්,ඒ පිළිබඳ ජනාධිපතිවරයාට කරුණු දක්වා ඇති බවත් සිහිපත් කළ ඔහු ජනාධිපතිවරයා තමන් කෙරෙහි සානුකම්පිතව සලකා බලනු ඇතැයි තමන් විශ්වාස කරන බවද පෙන්වා දුන්නේය. බන්දුල ගුණවර්ධන අමාත්‍යවරයා 7,500 න් ජීවත් වන සැටි කියා සිටියද තමන් සහ තම බිරිඳ පවා නොමැරී ජීවත්වන්නේ ඉතා අසීරුවෙන් බව මන්ත්‍රීවරයා මෙහිදි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23356", "Category": null, "Parent URL": null}