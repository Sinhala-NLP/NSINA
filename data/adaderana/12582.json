{"Source": "Adaderana", "Timestamp": "December 3, 2010 09:54 pm", "Headline": "එල්. ටී. ටී. ඊයට ව්‍යාජ ගමන් බලපත්‍ර සැපයූ කණ්ඩායමක් ගැන හෙළිවෙයි", "News Content": "එල්. ටී. ටී. ඊ සාමාජිකයින්ට ව්‍යාජ ගමන් බලපත්‍ර සැපයූ බවට කණ්ඩායමක් පිළිබඳව ලැබුණු තොරතුරු මත තායිලන්ත හා ස්පාඤ්ඤ පොලීසි විසින් විමර්ශන කටයුතු ආරම්භ කර ඇති බව ස්පාඤ්ඤ බලධාරීන් පවසයි. මෙම කණ්ඩායම අල් -කයිඩා ත්‍රස්තවාදී සංවිධානය සමග සබඳතා පවත්වන කණ්ඩායම් වෙත ද ව්‍යාජ ගමන් බලපත්‍ර සපයා ඇති බව සඳහන්ය. දෙරටෙහි පොලීසි එක්ව සිදුකළ ඒකාබද්ධ මෙහෙයුමකින් පසුගියදා තායිලන්තයේ හා ස්පාඤ්ඤයේදී පුද්ගලයින් 10 දෙනෙකු අත්අඩංගුවට ගෙන ඇති බව ද ස්පාඤ්ඤයේ අභ්‍යන්තර කටයුතු අමාත්‍යාංශය නිවේදනයක් නිකුත්කරමින් සඳහන් කරයි. ඉන් දසදෙනෙකු පකිස්ථාන ජාතිකයින් වන අතර අනෙක් පුද්ගලයින් දෙදෙනා නයිජීරියානු ජාතිකයකු හා තායිලන්ත ජාතිකයකු වන බව ද වාර්තා වේ. මෙම මෙහෙයුමේදී ව්‍යාජ ගමන් බලපත්‍ර, ආගමන විගමන කටයුතු පිළිබඳ ලිපි ලේඛන, ව්‍යාජ රබර් මුද්‍රා, පරිගණක, ජංගම දුරකථන, ගමන් බලපත්‍ර ඡායාරූප හා බ්‍රිතාන්‍ය රියදුරු බලපත්‍ර වැනි ලිපිද්‍රව්‍ය හා උපකරණ පොලිස් භාරයට ගෙන තිබේ.", "URL": "https://sinhala.adaderana.lk/news.php?nid=12582", "Category": null, "Parent URL": null}