{"Source": "Adaderana", "Timestamp": "April 18, 2012 03:50 pm", "Headline": "ගල්බොකුඔය වැවේ ප්‍රතිසංස්කරණය ගැන පරීක්ෂණයක්-ගෙවිය යුතු රුපියල් නව ලක්ෂයක් අත්හිටුවයි", "News Content": "පසුගියදා කැඩී ගිය ඇඹිලිපිටිය පනාමුර ගල්බොකුඔය වැව් බැම්මට අදාළ ඉදිකිරීම් කටයුතු සිදු කළ කොන්ත්‍රාත්කරුගේ ගෙවීම් කටයුතු අත්හිටුවා ඇති බව වාර්තා වේ. මෙම වැව් බැම්මට අදාළ ඉදිකිරීම් නිසි ප්‍රමිතියෙන් සිදුවිණිදැයි යන්න සොයා බැලීම සඳහා සබරගමුව මහ ඇමති මහීපාල හේරත් මහතාගේ උපදෙස් පරිදි පරීක්ෂණයක් ආරම්භ කර ඇතැයි සබරගමුව පළාත් ඉඩම් පළාත් වාරිමාර්ග සහ කෘෂිකර්ම අමාත්‍යංශයේ සහකාර ලේකම් ඒ.බී .එස් .එම් කුමාරගේ මහතා සඳහන් කරයි. ප්‍රදේශයට ඇද හැළුණු ධාරානිපාත වැසි සමඟ පසුගිය 15 වනදා රාත්‍රියේ ගල්බොකුඔය වැවේ ආරක්ෂක පැති බැම්මකට හානි සුදු විණැයි වාර්තා විණි. එම සිද්ධිය සැලවීමත් සමඟ මේ පිළිබඳ වහාම සොයා බලා වැව් බැම්ම කෙත් බිම් සහ ආසන්නයේ පදිංචි ජනතාවගේ ජීවිත හා දේපොළ ආරක්ෂා කිරීමට පියවර ගන්නැයි සබරගමුව මහඇමති මහීපාල හේරත් සහ පළාත් කෘෂිකර්ම හා ඉඩම් ඇමති ශ්‍රී ලාල් වික්‍රමසිංහ යන මහත්වරු තමාට උපදෙස් දුන් බවද සහකාර ලේකම්වරයා කියා සිටියේය. 1994 පටන් අක්‍රීයව පැවති ගල් බොකු ඔය ප්‍රතිසංස්කරණය කිරීම සඳහා ආර්ථික සංවර්ධන අමාත්‍ය බැසිල් රාජපක්ෂ මහතා විසින් රුපියල් මිලියන 11 ක ප්‍රතිපාදන රත්නපුර දිස්ත්‍රීක් ලේකම් කාර්යාලය හරහා වෙන් කිරීමෙන් පසු එහි ප්‍රතිසංස්කරණ කටයුතු පසුගිය මැයි මස අවසන් වූ බවද කුමාරගේ මහතා පෙන්වා දුන්නේය. අක්කර 20 ක වපසරියකින් යුතු ගල්බොකු ඔය දියවර යොදා ගනිමින් කුඹුරු අක්කර 110 ක් දෙකන්නයේ වැපිරෙනවා සේම ඊට අමතරව ගොඩබිම් අක්කර 35 කටද එයින් ප්‍රතිලාභ ලැබෙන අතර ව්‍යාපාරය යටතේ ගොවි පවුල් 93 ක් සෘජුව යැපෙන අතර වක්‍රව යැපෙන ගොවි පවුල් සංඛ්‍යාව 350 කි. කෙසේ වෙතත් ආර්ථික සංවර්ධන අමාත්‍යංශයේ ප්‍ර‍තිපාදන හරහා ඇඹිලිපිටිය විධායක ඉංජිනේරු කාර්යාලයේ අධික්ෂණයට යටත්ව අලුත්වැඩියා කටයුතු සිදුකළ බව පැවසූ කුමාරගේ මහතා ඊට පෙර එකී වැව ආශ්‍රීතව තව සිදු කර තිබූ අක්‍රමික අලුත්වැඩියා කටයුතු මෙන්ම ඊට අදාළව ගස් කීපයක් ඉවත් කිරීමද මේ විනාශයට බලපෑවේද යන්න විමසා බලන බවද කියා සිටියේය. මහ ඇමති මහීපාල හේරත් මහතාගේ උපදෙස් මත සබරගමුව පළාත් ඉංජිනේරු සේවාව ගල්බොකුඔය වැව් බැම්ම සහ සොරොව්ව පුපුරා යාමට නොදී ආරක්ෂා කිරීම සඳහා සියලු විධිවිධාන සලසා ඇති අතර එකී නිර්මිතයන් කැඩී බිඳී යාමේ අනතුර මේ වන විට පහව ගොස් ඇතැයිද හෙතෙම සඳහන් කළේය. මහ ඇමති මහීපාල හේරත් සහ පළාත් කෘෂිකර්ම හා ඉඩම් ඇමති ශ්‍රී ලාල් වික්‍රමසිංහ යන මහත්වරුන්ගේ උපදෙස් මත මේ පිළිබඳ පූර්ණ පරීක්ෂණයක් පැවැත්වීමට සබරගමුව පළාත් නියෝජ්ය ප්‍රධාන ලේකම් ඉංජිනේරුවරයාට තමා අමාත්‍යං‍ශය උපදෙස් දී ඇතැයි කී කුමාරගේ මහතා ආදාළ අලුත්වැඩියා සිදු කළ කොන්ත්‍රාත්කරුට ගෙවීමට නියමිතව ඇති රුපියල් නව ලක්ෂයක මුදල අත් හිටුවා ඇතැයිද , එසේම එකී ඉදිකිරීම් කටයුතු නිසි ප්‍රමිතියෙන් නියමානුකූලව සිදුවිණිදැයි විධිමත් පරීක්ෂණ කටයුතු දැනටමත් ආරම්භ කර ඇතැයිද සහකාර ලේකම්වරයා වැඩිදුරටත් පැවසීය.", "URL": "https://sinhala.adaderana.lk/news.php?nid=23613", "Category": null, "Parent URL": null}