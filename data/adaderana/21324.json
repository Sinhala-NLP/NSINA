{"Source": "Adaderana", "Timestamp": "January 12, 2012 07:58 am", "Headline": "සබරගමු සරසවියේ අධ්‍යයන කටයුතු ගෙනියන්න උත්සාහ කරනවා", "News Content": "සබරගමුව විශ්ව විද්‍යාලයේ අධ්‍යයනය කටයුතු සාමාන්‍ය පරිදි පවත්වාගෙන යාමට උත්සහ කරන බව උපකුලපති මහාචාර්ය මහින්ද එස්.රූපසිංහ මහතා පවසයි. එසේ වුවද විශ්ව විද්‍යාලයේ ශිෂ්‍ය උපදේශකවරයාගේ නිවසට හා වාහනයට හානි කිරීමට එරෙහිව විශ්ව විද්‍යාලයේ ආචාර්යවරුන් ඊයේ දිනයේ සිට සිය අධ්‍යයනය කටයුතු වලින් ඉවත් වීමට තීරණය කර ඇත. අදාළ පහර දීම සිදු කළ සිසුන් අත්අඩංගුවට ගන්නා තුරු ආචාර්යවරුන් අධ්‍යයනය කටයුතු වලින් ඉවත්වන බවට දැනුම් දී ඇති බව උපකුලපතිවරයා සඳහන් කළේය. කෙසේ වෙතත් අද උදෑසන මේ සම්බන්ධයෙන් සාකච්ඡා කර විශ්ව විද්‍යාල අධ්‍යයන කටයුතු සාමාන්‍ය පරිදි සිදු කිරීමට බලාපොරොත්තු වන මහාචාර්ය මහින්ද එස්.රූපසිංහ මහතා ප්‍රකාශ කළේය. මේ අතර උතුරේ සහ දකුණේ විශ්ව විද්‍යාල ශිෂ්‍යයින් සම්බන්ධ කර ගනිමින් නැවත සන්නද්ධ ව්‍යාපාරයකට යාමට ඇතැම් පිරිස් උත්සහ කරමින් සිටින බව උසස් අධ්‍යාපන අමාත්‍ය එස්.බී දිසානායක මහතා පවසයි. දැනට ජනතා විමුක්ති පෙරමුණ කණ්ඩායම් දෙකකට බෙදී ඇති අතර ඉන් එක් කණ්ඩායමක් සන්නද්ධ අරගලයක් ඇති කිරීමට උත්සහ කරමින් සිටින බව අමාත්‍යවරයා පෙන්වාදෙයි. යාපන විශ්ව විද්‍යාලයේ අඩුපාඩු සොයා බලමින් ඒ සඳහා අවශ්‍ය පියවර ගැනීම සඳහා විශ්ව විද්‍යාලයට ගිය අවස්ථාවේ විශ්ව විද්‍යාල සිසුන් අමතමින් එස්.බී දිසානායක අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=21324", "Category": null, "Parent URL": null}