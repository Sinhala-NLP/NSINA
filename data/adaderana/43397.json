{"Source": "Adaderana", "Timestamp": "May 22, 2014 04:27 pm", "Headline": " ජනපති මහින්ද පැමිණීමේ වරදක් නෑ - තමිල්නාඩුවේ බී.ජේ.පී නායකයා කියයි", "News Content": "ඉන්දීය නව අග්‍රාමාත්‍ය නරේන්ද්‍ර මෝඩිගේ පදවි ප්‍රාප්තියට ජනාධිපති මහින්ද රාජපක්ෂ මහතා පැමිණීම වරදක් නොවන බව තමිල්නාඩුවේ භාරතීය ජනතා පක්ෂයේ නායක පී.රාධාක්‍රිෂ්ණන් පවසයි. එළඹෙන මැයි 26 වන දින පැවැත්වෙන මෝඩිගේ දිවුරුම්දීමේ උළෙලට ශ්‍රී ලංකාවේ ජනාධිපති මහින්ද රාජපක්ෂ මහතා ඇතුළු දකුණු ආසියානු රාජ්‍ය නායකයින්ට ආරාධනා කර තිබේ. එහෙත් ශ්‍රී ලංකාවේ ජනාධිපතිවරයාට පැමිණීමට ඉඩදීම ද්‍රවිඩ ජනතාවගේ හිත් පෑරවීමක් බවත්, එබැවින් එසේ පැමිණීමට ඉඩනොදිය යුතු බව භාරතීය ජනතා පක්ෂය සමග සන්ධානගතව මෙවර මැතිවරණයට ඉදිරිපත්වූ ඉන්දීය එම්.ඩී.එම්.කේ. පක්ෂයේ මහලේකම් වයිකෝ නිවේදනය කර තිබිණි. එම්.ඩී.එම්.කේ. පක්ෂයේ මහලේකම්වරයා ඇතුළු තමිල්නාඩුවේ ද්‍රවිඩ පක්ෂ ශ්‍රී ලංකා ජනාධිපතිවරයාගේ පැමිණීම සම්බන්ධයෙන් විරෝධය පළකරනු ලැබූවද එලෙස පැමිණීමෙන් ද්‍රවිඩ ජනතාවට යහපතක් මිස අයහපතක් සිදුනොවන බව රාධා ක්‍රිෂ්ණන්ගේ අදහසයි. හෙතෙම මේ බව කියා සිටියේ අද (22) තමිල්නාඩුවේ පැවති රැස්වීමකදීය. ඉන්දීය අග්‍රමාත්‍ය මන්මෝහන් සිං ශ්‍රී ලංකා ජනාධිපතිවරයාට ආරාධනා කරන විට ඔහු සතුව පැවතියේ වධකයෙකු සතු පිහියක් බවත්, නව අග්‍රාමාත්‍ය මෝඩි විසින් ආරාධනා කරනවිට ඔහු සතුව ඇත්තේ වෛද්‍යවරයෙකු සතු සැත්කම් පිහියක් බවත් සඳහන් කරමින් ක්‍රිෂ්ණන් පෙන්වාදී ඇත්තේ මෙවර ජනාධිපතිවරයාගේ පැමිණීම වඩා යහපතට හේතුවනු ඇති බවයි.", "URL": "https://sinhala.adaderana.lk/news.php?nid=43397", "Category": null, "Parent URL": null}