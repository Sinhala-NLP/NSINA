{"Source": "Adaderana", "Timestamp": "June 28, 2017 07:00 pm", "Headline": " ජනාධිපති සමග සාකච්ඡාවක් දෙන පොරොන්දුවෙන‍් බණ්ඩාරවෙල සන්සුන්", "News Content": "ජනාධිපතිවරයා සමඟ සාකච්ඡාවක් ලබා දෙන බවට ඌව පළාත් ආණ්ඩුකාරවර ලේකම්වරයා විසින් සිදුකළ ප්‍රකාශයක් සමඟ උමා ඔය ව්‍යාපෘතියට එරෙහිව බණ්ඩාරවෙල නගරයේ ක්‍රියාත්මක කර තිබූ හර්තාල් ව්‍යාපාරය අවසන් කිරීමට ප්‍රදේශවාසීන් තීරණය කර තිබේ. උමා ඔය ව්‍යාපෘතියට විරෝධය පළ කරමින් අද උදෑසන සිට බණ්ඩාරවෙල නගරයේ කඩ සාප්පු වසා දමා කළු කොඩි ඔසවා ප්‍රදේශවාසීන් විරෝධතා ව්‍යාපාරයක නිරත වූහ.මේ හේතුවෙන් බණ්ඩාරවෙල නගරයේ දෛනික කටයුතු වලට දැඩි බලපෑම් එල්ල වී තිබුණි. උද්ඝෝෂකයින් අද පස්වරුවේ කොළඹ බදුල්ල දුම්රිය මාර්ගය බණ්ඩාරවෙල දුම්රිය ස්ථානය අසලින් අවහිර කරමින් දුම්රිය මාර්ගයේ වැඩි වී විරෝධතාවයේ නිරත වූ බව අද දෙරණ වාර්තාකරු සඳහන් කළේය.මේ හේතුවෙන් කොළඹ සිට බදුල්ල දක්වා ධාවනය වන පොඩි මැණිකේ දුම්රිය පැයක පමණ කාලයක් ප්‍රමාද වූ බවද දුම්රිය ප්‍රධාන පාලක මැදිරිය නිවේදනය කරන ලදී. කෙසේ වෙතත් ආණ්ඩුකාර ලේකම්වරයාගේ නිවේදනයෙන් අනතුරුව විරෝධතාකරුවන් සිය විරෝධතා ව්‍යාපාරය නවතා දැමීමට තීරණය කළ බව අද දෙරණ වාර්තාකරු කියා සිටියි.මේ අතර බදුල්ල දිස්ත්‍රික්කය නියෝජනය කරන හරීන් ප්‍රනාන්දු අමාත්‍යවරයා අද කොළඹ පැවති මාධ්‍ය හමුවකදී කියා සිටියේ උමා ඔය ව්‍යාපෘතිය හේතුවෙන් පීඩාවට පත්වුවන්ට සාධාරණයක් ඉටු කිරීමට රජය කටයුතු කරනු ඇති බවට තමා විශ්වාසය පල කරන බවයි.", "URL": "https://sinhala.adaderana.lk/news.php?nid=74668", "Category": null, "Parent URL": null}