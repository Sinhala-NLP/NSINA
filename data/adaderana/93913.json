{"Source": "Adaderana", "Timestamp": "August 6, 2018 12:16 pm", "Headline": "හෙරොයින් ග්‍රෑම් 4 ක් සන්තකයේ තබා ගත් අයෙකුට 6කට පසුව ජීවිතාන්තය දක්වා සිරදඬුවම් ", "News Content": "හෙරොයින් මත්කුඩු ග්‍රෑම් 4.3 ක් සන්තකයේ තබාගැනීම සහ ජාවාරම් කිරීමේ චෝදනාවට වරදකරු කෙරුණු පුද්ගලයෙකුට කොළඹ මහාධිකරණය විසින් ජීවිතාන්තය දක්වා සිර දඬුවම් නියම කළේය. කොළඹ මහාධිකරණ විනිසුරු ගිහාන් කුලතුංග මහතා විසින් මෙම දඬුවම පමුණුවන ලද්දේ 36 හැවිරිදි දෙදරු පියකු වන කිරුළපන ප්‍රදේශයේ පදිංචි පුද්ගලයෙකුටය. 2012 වසරේ සැප්තැම්බර් මස 7 වන දා පොල්හේන්ගොඩ යුද හමුදා කඳවුරේ බුද්ධි අංශ නිලධාරීන් ලබාදුන් තොරතුරක් මත කිරුළපන පොලිසියේ දූෂණ මර්දන ඒකකය විසින් මෙම සැකකරු කිරුළපන ප්‍රදේශයේදී අත්අඩංගුට ගෙන තිබුණි. දීර්ඝ නඩු විභාගයකින් පසුව තීන්දුව ප්‍රකාශයට පත් කළ විනිසුරුවරයා සඳහන් කර සිටියේ විත්තිකරු අදාළ චෝදනාවට වරදකරු කරන බවයි. රජයේ නීතිඥවරයා අධිකරණය හමුවේ කරුණු දක්වමින් අදාළ විත්තිකරු මේ වන විට ගෙවල් බිඳීමේ සිද්ධීන් 6කට අධිකරණය මඟින් වරදකරු වී ඇති බව කියා සිටියේය. ඊට අමතරව 2012 වසරේ ගංජා ග්‍රෑම් 340ක් සන්තකයේ තබාගෙන සිටීම සම්බන්ධයෙන් අධිකරණය මඟින් වරදකරු වී ඇති බව ද රජයේ නීතිඥවරයා අධිකරණයට දැනුම් දුන්නේය. ඉදිරිපත් වූ සියලු කරුණු සලකා බැලූ මහාධිකරණ විනිසුරුවරයා විත්තිකරුට ජීවිතාන්තය දක්වා සිරදඬුවම් පමුණුවන බව නියම කළේය.", "URL": "https://sinhala.adaderana.lk/news.php?nid=93913", "Category": null, "Parent URL": null}