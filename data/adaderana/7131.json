{"Source": "Adaderana", "Timestamp": "March 8, 2010 08:45 am", "Headline": "ඉරාක ත්‍රස්තවාදී ප්‍රහාර වලින් 35ක් මියයයි", "News Content": "ඉරාකයේ මහ මැතිවරණ දිනයේ දී එල්ල වූ ත්‍රස්තවාදී ප්‍රහාර වලින් පුද්ගලයින් 35 දෙනෙකු පමණ ජීවිතක්ෂයට පත් වී තිබේ. ඉරාකයේ දෙවන පාර්ලිමේන්තු මැතිවරණය ඊයේ පැවත්වුණි. මැතිවරණ දිනයේ දී ඉරාකයේ බෑග්ඩෑග් අගනුවරට කැරලිකාර කණ්ඩායම් විසින් ප්‍රහාර රැසක් එල්ල කර ඇත. එහි දී බැග්ඩෑග් අගනුවර ගොඩනැගිලි දෙකක් සම්පූර්ණයෙන්ම විනාශ වී ඇති අතර මෝටර් රථ 12 ක් පමණ විනාශ වී ඇති බව ද වාර්තා වේ. ඉරා‍කයේ මැතිවරණයේ ආරක්ෂාවට ලක්ෂ 5 කට අධික ආරක්ෂක සාමාජිකයන් පිරිසක් ද ‍යොදවා තිබුණි. මෙම විරෝධතා මධ්‍යයේ වුවද ඊයේ පැවති ඡන්ද ප්‍රකාශ කිරීමේ කටයුතු සඳහා ජනතාව තුළ විශාල උනන්දුවක් පැවති බව විදෙස් මාධ්‍ය වාර්තා කරයි. ජනතාව උනන්දුවෙන් ඡන්දය ප්‍රකාශ කිරීම ප්‍රජාතන්ත්‍රවා‍දයේ සුවිශේෂි ජයග්‍රහණයක් බව ඉරාක අග්‍රාමාත්‍ය නවුරි මලිකි මහතා පවසයි. මේ අතර අමෙරිකානු ජනාධිපති බැරැක් ඔබාමා මහතා නිවේදනයක් නිකුත් කරමින් පවසා ඇත්තේ ඉරාක ජනතාව ඔවුන්ගේ අනාගතය හැඩ ගස්වා ගැනීමට අවශ්‍ය දේශපාලන ක්‍රියාවලියකට යොමු විය යුතු බවය.", "URL": "https://sinhala.adaderana.lk/news.php?nid=7131", "Category": null, "Parent URL": null}