{"Source": "Adaderana", "Timestamp": "February 18, 2012 08:45 am", "Headline": "කඩවත සංවර්ධන ව්‍යාපෘති රැසක් අද ජන අයිතියට", "News Content": "කඩවත ප්‍රදේශයේ සංවර්ධන ව්‍යාපෘති රැසක් ජනාධිපති මහින්ද රාජපක්ෂ මහතා අතින් අද(18) ජනතා අයිතියට පත්කෙරෙයි. කඩවත නගරයේ පවතින අධික වාහන තදබදයට පිළියම් ලෙස ඉදිකෙරුණු උමං මාර්ග පද්ධතිය ද ඊට අයත්ය. මීටර් 300 ක දිගින් යුත් මෙම උමං මාර්ගය මීටර් 7 ක පමණ පළලකින් යුතු වේ. මං තීරු 2 න් ද මහජනතාවට ගමන් කළ හැකි පදික වේදිකාවකින් ද එය සමන්විතය. රුපියල් මිලියන 200 ක වියදමින් ඉදිකෙරුණු මෙම උමං මාර්ගය වාහන ගමන් කළ හැකි ශ්‍රී ලංකාවේ ඇති එකම උමං මාර්ගය ලෙස සැලකෙයි. මීට අමතරව කඩවත නව බස් නැවතුම්පොළ ද ජනාධිපතිවරයා විසින් අද ජනතා අයිතියට පත්කරනු ඇත. කඩවත, මහර, දළුපිටිය ප්‍රදේශයේ ඉදිකෙරුණු ඇවිදීමේ මංතීරුව ද අද විවෘත කිරීමට නියමිතය. මීට අමතරව මැතිවරණ කොට්ඨාශ 5 ක ජනතාව සඳහා පානීය ජලය ලබාදීමේ අරමුණින් ඉදිකෙරුණු මහර ජල යෝජනා ක්‍රමය ද ජනාධිපති මහින්ද රාජපක්ෂ මහතා අතින් ජනතා අයිතියට පත්කෙරෙනු ඇතති. කොළඹ පිටත වට රවුම් අධිවේගී මාර්ගයේ දෙවන අදියරේ ඉදිකිරීම් කඩවත නගරයෙන් අද ආරම්භ කෙරෙයි. මෙහි ඉදිකිරීම් කඩවත සිට කඩුවෙල දක්වා සිදුකෙරෙන අතර ඊට වැය වෙතැයි අපේක්ෂිත මුදල රුපියල් බිලියන 44 ට අධිකය.", "URL": "https://sinhala.adaderana.lk/news.php?nid=22203", "Category": null, "Parent URL": null}