{"Source": "Adaderana", "Timestamp": "March 11, 2017 01:51 pm", "Headline": " ශ්‍රී ලංකාවට දැවැන්ත ජයක්", "News Content": "සංචාරක බංග්ලාදේශ කණ්ඩායම සහ ශ්‍රී ලංකා කණ්ඩායම අතර පැවති පළමු ටෙස්ට් තරඟයෙන් ලකුණු 259ක ජයක් හිමිකර ගැනීමට ශ්‍රී ලංකා කණ්ඩායම සමත් වුණි.මෙම තරඟයේ කාසියේ වාසිය දිනූ ශ්‍රී ලංකා කණ්ඩායම ප්‍රථම ඉනිම සඳහා සියලු ක්‍රීඩකයින් දැවී ලකුණු 494ක් ලබාගත්තේය.එහිදී ශ්‍රී ලංකා ඉනිම වෙනුවෙන් කුසල් මෙන්ඩිස් ලකුණු 194ක් ලබා ගැනීම සමත් වුණි.ප්‍රථම ඉනිම සඳහා බංග්ලාදේශ කණ්ඩායමට සියලු දෙනා දැවී ලබා ගත හැකි වූයේ ලකුණු 312ක් පමණි.එහිදී මුෂ්ෆිකර් රහිම් ලකුණු 85ක් ලබා ගත්තේය.ලකුණු 182ක් ඉදිරියෙන් සිටිමින් සිය දෙවන ඉනිම ආරම්භ කළ ශ්‍රී ලංකා කණ්ඩායම කඩුලු 06ක් බිද වැටී ලකුණු 274ක් ලබා සිටියදී පන්දුවට පහරදීමේ අවස්ථාව බංග්ලාදේශ කණ්ඩායමට ලබා දුනි.ශ්‍රී ලංකා දෙවන ඉනිමේදී උපුල් තරංග ලකුණු 115ක් ලබා ගැනීමට සමත් වුණි.ලකුණු 456 ඉලක්කයක් හඹා ගිය බංග්ලාදේශ කණ්ඩායමේ සියලු කඩුලු ලකුණු 197ක් තුළ බිද හෙලීමට රංගන හේරත් ප්‍රමුඛ ශ්‍රී ලංකා පන්දු යවන්නන් සමත් වුණි.මෙම තරඟයේ ඉනිම් දෙකේදීම රංගන හේරත් කඩුලු 09ක් බිද හෙලූ අතර ඔහුට අනගි සහයක් ලබා දුන් දිල්රුවන් පෙරේරා ඉනිම් දෙකේදී කඩුලු 05ක් බිද හෙලීය.තරඟයේ වීරයා සම්මානය කුසල් මෙන්ඩිස් විසින් හිමි කර ගත් අතර තරඟ දෙකකින් සමන්විත ශ්‍රී ලංකා බංග්ලාදේශ ටෙස්ට් තරඟාවලිය 01ට බිංදුවක් ලෙස ශ්‍රී ලංකා කණ්ඩායම ඉදිරියෙන් පසුවෙයි.", "URL": "https://sinhala.adaderana.lk/news.php?nid=70729", "Category": null, "Parent URL": null}