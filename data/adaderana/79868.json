{"Source": "Adaderana", "Timestamp": "November 14, 2017 08:47 am", "Headline": " තරුණ යුවළක් මිල්ලනියේ නිවසක් තුළ එල්ලෙයි", "News Content": "මිල්ලනිය, පරගස්තොට ප්‍රදේශයේ නිවසක් තුළ දී තරුණ යුවළක් ගෙල වැලලාගෙන මියගොස් තිබේ. මිල්ලනිය පොලීසියට ලද තොරතුරක් මත අදාළ මළ සිරුරු ඊයේ(13) රාත්‍රියේ සොයාගෙන ඇති බව සඳහන්ය. මියගොස් ඇත්තේ 28 හැවිරිදි තරුණයෙකු සහ 19 හැවිරිදි තරුණියකි. ඔවුන් විවාහ වී ඇත්තේ පසුගිය 07 වනදා බව සඳහන්ය. කෙසේවෙතත් විවාහයෙන් පසුව ඔවුන් දෙදෙනා වෙන වෙනම නිවෙස්වල වාසය කර ඇති අතර තරුණයා මීට පෙර විවාහ වූ අයෙකු බවත්, ඔහුට එරෙහිව නඩත්තු නඩුවක් පවතින බවත් පොලීසිය සඳහන් කළේය. මේ අතර තරුණියගේ පියා ඇයට බැණ වැදීම හේතුවෙන් ඇය මීට පෙර අවස්ථාවකදී ද සියදිවි හානි කර ගැනීමට තැත් කර තිබූ බව වාර්තා වෙයි. අදාළ තරුණයා සහ තරුණිය සියදිවි හානිකර ගැනීමට හේතුව මෙතෙක් අනාවරණය වී නොමැති අතර පශ්චාත් මරණ පරීක්ෂණය අද සිදුකිරීමට නියමිතය. සිද්ධිය සම්බන්ධයෙන් මිල්ලනිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=79868", "Category": null, "Parent URL": null}