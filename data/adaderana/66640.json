{"Source": "Adaderana", "Timestamp": "December 2, 2016 10:45 am", "Headline": " ලංගම බස්වලට රට වටින් ගල් ප්‍රහාර-පොලිස් ආරක්ෂාවක් ඉල්ලයි", "News Content": "ලංකා ගමනා ගමන මණ්ඩලයට අයත් බස් රථ කිහිපයකට ගල් මුල් ප්‍රහාර එල්ල වී තිබේ.මගී පීඩා අවම කරමින් ධාවනයේ යෙදෙන ශ්‍රී ලංගම බස් රථවලට ප්‍රදේශ කිහිපයක දී ඊයේ(01) රාත්‍රීයේ සහ සහ අද(02) උදෑසන ගල් ප්‍රහාර එල්ල වී ඇති බව වාර්තා වෙයි.ගල්කිස්ස ප්‍රදේශයේ දී යතුරුපැදියකින් පැමිණි දෙදෙනෙකු ශ්‍රී ලංගම බස් රථයකට එවැනි ගල් ප්‍රහාරයක් එල්ල කර ඇති බව පොලීසිය පවසයි.ත්‍රීකුණාමලය පොලිස් බල ප්‍රදේශයේ දීද ශ්‍රී ලංගම බස් රථ දෙකකට ගල් ප්‍රහාර එල්ල වී තිබේ.ත්‍රීකුණාමලයේ සිට තංගල්ල දක්වා ධාවනය කෙරෙන බස් රථයකට ඊයේ රාත්‍රියේ ගල් ප්‍රහාරයක් එල්ල වී තිබේ.මූතූර් සිට ත්‍රීකුණාමලයට පැමිණි බස් රථයකට අද උදෑසන ගල් ප්‍රහාර එල්ල වී ඇති බව වාර්තා වෙයි.බස් රථවලට එල්ල වූ මෙම ගල් ප්‍රහාර සම්බන්ධයෙන් පොලිස් විමර්ශන ආරම්භ වී ඇති අතර ලංකා ගමනා ගමන මණ්ඩලයේ සභාපති රමල් සිරිවර්ධන මහතා විසින් ධාවනය කරනු ලබන බස් රථවලට විශේෂ පොලිස් ආරක්ෂාවක් ඉල්ලා ඇති බවද සඳහන්ය.ඒ අනුව ඒ සඳහා අවශ්‍ය පොලිස් ආරක්ෂාව ලබාදීමට පොලීසිය ක්‍රියාත්මක බවත්, එම සිද්ධීන්‍ට අදාළ විමර්ශන ආරම්භ කර ඇති බවත් වාර්තා වෙයි.අද දෙරණ වාර්තාකරුවන් පවසන්නේ කුලියාපිටිය ප්‍රදේශයේදී ලංගම බස් රථයකට අද(02) උදෑසන එල්ල වූ ගල් ප්‍රහාරයකින් සිසුන් දෙදෙනෙකු තුවාල ලබා ඇති බවයි.ඔවුන් කුලියාපිටිය රෝහලට ඇතුළත් කර තිබේ.මීට අමතරව දඹදෙණිය, මාතර, කතරගම, මීගමුව, පයාගල, කෙරවලපිටිය සහ නුවර පාර ඇතුළු ප්‍රදේශ කිහිපයකදී ප්‍රහාර එල්ල වී ඇති බව වාර්තා වෙයි.ප්‍රහාර එල්ල කරන පුද්ගලයින් අත්අඩංගුවට ගැනීම සඳහා පොලීසිය විශේෂ මෙහෙයුමක්ද ආරම්භ කර තිබේ.ධාවනයේ යෙදෙන ලංකා ගමනා ගමන මණ්ඩලයේ බස් රථ සඳහා අවශ්‍ය ආරක්ෂාව සපයා ඇති බව රථ වාහන කොට්ඨාසය බාර නියෝජ්‍ය පොලිස්පති පාලිත ප්‍රනාන්දු මහතා සඳහන් කළේය.ලංකා ගමනා ගමන මණ්ඩලයේ සභාපති රමල් සිරිවර්ධන මහතා ප්‍රකාශ කළේ දුෂ්කරතා පැවතිය ද උපරිම මගී ප්‍රවාහන සේවාවක් සැලසීම සඳහා ලංගම බස් රථ යොදවා ඇති බවයි. හයිලෙවල් මාර්ගය, ලෝ ලෙවල් මාර්ගය, බත්තරමුල්ල මාර්ගය සහ හොරණ මාර්ගය සඳහා අමතර ලංගම බස් රථ යොදවා තිබේ.කොළඹ නගරය ආශ්‍රිතව දෛනිකව පුද්ගලික බස් රථ 4000ක් පමණ ධාවනය වන අතර ලංගම බස් රථ 1000ක් පමණ ධාවනය වෙයි.වර්ජනය හේතුවෙන් සමස්ත මාර්ග පද්ධතිය ආවරණය කිරීමට ලංගම බස් රථ ප්‍රමාණවත් නොවන බවද සඳහන්ය.මේ අතර අද දිනයේ කොළඹ ආශ්‍රිතව කෙටි ගමන් වාර සඳහා විශේෂ දුම්රිය යෙදවීමට ද ශ්‍රී ලංකා දුම්රිය සේවය පියවර ගෙන තිබේ.මේ අතර රථ වාහන වැරදි කිහිපයක් සම්බන්ධයෙන් පැනවීමට යෝජිත නව නීති ඉවත් කර ගන්නා තෙක් වර්ජනය අඛණ්ඩව ක්‍රියාත්මක කරන බව සමස්ථ ලංකා පෞද්ගිලක බස් සමාගම් සම්මේලනය පවසයි.එහි සභාපති ස්ටැන්ලි ප්‍රනාන්දු මහතා ප්‍රකාශ කළේ වර්ජනය සඳහා ත්‍රිරෝද රථ, ලොරි රථ සහ වෑන් රථ ද එක්ව සිටින බවයි.වර්ජනයට සහභාගී නොවන බව ගැමුණු විජේරත්න මහතා සභාපතීත්වය දරණ ලංකා පෞද්ගලික බස් රථ හිමියන්ගේ සංගමය ප්‍රකාශ කළ ද එම සංගමයට අයත් බස් රථ ද අද දිනයේ ධාවනය නොවන බව වාර්තා වෙයි.බස් රථ වර්ජනය හේතුවෙන් මහජනතාව අද දිනයේ දැඩි පීඩාවට පත්ව සිටින බව වාර්තා වන අතර මගීන් පවසන්නේ වර්ජනය හේතුවෙන් පීඩාවට පත් වන්නේ ජනතාව පමණක්ම බවයි.", "URL": "https://sinhala.adaderana.lk/news.php?nid=66640", "Category": null, "Parent URL": null}