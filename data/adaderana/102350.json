{"Source": "Adaderana", "Timestamp": "January 15, 2019 06:49 am", "Headline": "ජනපති අද පිලිපීනයට යයි", "News Content": "රාජ්‍ය සංචාරයක් සඳහා ජනාධිපති මෛත්‍රීපාල සිරිසේන මහතා අද(15) දිනයේ පිලිපීනය බලා පිටත්ව යාමට නියමිතව තිබේ. ජනාධිපති මාධ්‍ය අංශය සඳහන් කළේ අද පෙරවරුවේ ජනාධිපතිවරයා පිලිපීනය බලා පිටත්ව යාමට නියමිත බවයි. පිලිපීන ජනාධිපතිවරයාගේ ආරාධනයකට අනුව ජනාධිපති මෛත්‍රීපාල සිරිසේන මහතා මෙම රාජ්‍ය සංචාරයේ නිරත වීමට නියමිතව තිබේ. ලබන 19 වන දින දක්වා ජනාධිපතිවරයා පිලිපීනයේ රැදී සිටීමට නියමිත බව වාර්තා වෙයි. මෙම සංචාරය තුළ දී ජනාධිපති මෛත්‍රීපාල සිරිසේන මහතා පිලිපීන ජනාධිපතිවරයා ඇතුළු එරට ඉහළ පෙළේ නියෝජිතයින් සමඟ ද්වීපාර්ශවික සාකච්ඡා පැවැත්වීමට ද සැලසුම් කර තිබේ. මෙරට ජනාධිපතිවරයෙකු පිලිපීනයේ සංචාරයක නිරත වන ප්‍රථම අවස්ථාව මෙය වීම ද විශේෂත්වයක්. මේ අතර ස්වාධීන වෘත්තිමය පොලිස් සේවාවක් සඳහා ප්‍රකාශිත පොලිස් කොමිෂන් සභාවේ ජයග්‍රහණ වාර්තාව ජනාධිපති මෛත්‍රීපාල සිරිසේන මහතා වෙත පිළිගන්වා තිබේ. ජාතික පොලිස් කොමිසමේ සහභාපති පි.එච්.මනතුංග මහතා විසින් ඊයේ(14) පස්වරුවේ ජනාධිපති කාර්යාලයේදී එම වාර්තාව ජනාධිපතිවරයා වෙත පිළිගැන්වූ බව ජනාධිපති මාධ්‍ය අංශය සඳහන් කළේය. ජාතික පොලිස් කොමිසම ස්ථාපිත කළ දිනයේ සිට මේ දක්වා එහි කටයුතුවල ප්‍රගතිය මෙම වාර්තාවට ඇතුළත් කර තිබේ.", "URL": "https://sinhala.adaderana.lk/news.php?nid=102350", "Category": null, "Parent URL": null}