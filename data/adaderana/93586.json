{"Source": "Adaderana", "Timestamp": "August 1, 2018 08:23 am", "Headline": "කල් ඉකුත් වූ බීම බෝතල්වල දින වෙනස් කළ ජාවාරමක සුලමුල හෙළිවෙයි ", "News Content": "වැල්ලවාය සෞඛ්‍ය වෛද්‍ය නිලධාරී කාර්යාලයේ මහජන සෞඛ්‍ය පරීක්ෂකවරුන් විසින් වැල්ලවාය තණමල්විල මාර්ගයේ පිහිටි වෙලදසැල් රැසක් හදිසි සොදීසි මෙහෙයුමකට ලක් කර තිබේ. මහජන සෞඛ්‍ය පරීක්ෂකවරුන්ට ලද තොරතුරක් අනුව මෙම වැටලීම සිදු කර ඇති අතර එහිදී වැල්ලවාය තෙලුල්ල ප්‍රදේශයේ බීම ගෙන්වා බෙදා හරින මධ්‍යස්ථානයක් වටලා ඇත. එහිදී එම ස්ථානයේ කල් ඉකුත් වූ බීම බෝතල් වල කල් ඉකුත් විමේ දිනය රසායනික ද්‍රව්‍යයක් යොදා වෙනස් කරමින් වෙලදසැල් වෙත අලෙවි කරන ජාවාරමක් වටලා තිබේ. මෙම ස්ථානයේ දී බීම බෝතල් වල කල් ඉකුත් වීමේ දිනය මකා දමා එවා හොද තත්ත්වයේ පවතින බීම බෝතල් සමගින් මිශ්‍ර කර සූක්ෂම ලෙස වෙලදසැල් වලට මුදා හැරි ඇති බවට තොරතුරු අනාවරණය වි ඇති බව අද දෙරණ වාර්තාකරු පැවසීය. වැල්ලවාය අවට වෙලදසැල් රැසකටම මෙම බීම බෝතල් අලෙවි කර ඇති බවට තොරතුරු වාර්තා වන බව මහජන සෞඛ්‍ය පරීක්ෂකවරු එහිදී එම ස්ථානයේ තිබූ රසායනික ද්‍රව්‍ය අඩංගු බෝතල්, කල් ඉකුත් වූ බීම බෝතල් සහ උපකරණ රැසක් මහජන සෞඛ්‍ය පරීක්ෂකවරුන් අත්අඩංගුවට ගත් අතර එම ස්ථානයට මුද්‍රා තබා ඇත. මීට සමගාමිව එම ප්‍රදේශයේම වෙලදසැල් රැසක් පරික්ෂාවට ලක් කර ඇති අතර එහිදී පරිභෝජනයට නොසුදුසු ආහාර අලෙවි කල සහ කල් ඉකුත් වූ භාන්ඩ අලෙවි කල වෙලදසැල් තුනකට නඩු පවරා තවත් වෙලදසැල් රැසකට දැඩිලෙස අවවාද කර ඇත. තවත් වෙලදසැල් රැසක තිබූ අපිරිසිදු ආහාර ආහාර විනාශ කිරීමට කටයුතු කර තිබේ. නඩු භාණ්ඩ සහ සැකකරුවන් වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=93586", "Category": null, "Parent URL": null}