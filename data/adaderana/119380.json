{"Source": "Adaderana", "Timestamp": "September 18, 2019 11:06 am", "Headline": "සත්වෝද්‍යානවල සේවකයිනුත් වැඩවර්ජනයක", "News Content": "දිවයිනේ සියළුම සත්වෝද්‍යානවල සේවකයින් සංඛේත වැඩවර්ජනයක් ආරම්භ කර තිබේ. අද (18) පෙරවරුවේ 08.00 සිට දෙහිවල, පින්නවල, හම්බන්තොට ඇතුළු සියළු සත්වෝද්‍යාන ආවරණය වන පරිදි මෙම වර්ජන ක්‍රියාමාර්ගය දියත් කර ඇති බව සත්වෝද්‍යාන ක්‍රියාකාරී සේවක සංගමයේ භාණ්ඩාගාරික ක්‍රිශාන්ත ක්‍රිස්ටෝපර් මහතා සදහන් කළේය. සත්වෝද්‍යාන අධ්‍යක්ෂ ජනරාල්වරිය විසින් එහි සේවකයින් සිය අභිමතය පරිදි ස්ථාන මාරු කිරීමට එරෙහිව ඔවුන් මෙම වර්ජනයේ නිරත වේ. අනතුරු සහ පැමිණිමේ දීමනා ගැටළුවක් මුල් කර ගනිමින් පසුගිය6 වනදා සත්වෝද්‍යාන සේවකයින් වැඩවර්ජනයක නිරත වූ අතර එම ඉල්ලීම්වලට ලබන 20 වනදාදින වන විට විසදුම් ලබාදෙන බවට බලධාරීන් විසින් ලබාදුන් පොරොන්දුවක් මත වර්ජනය අවසන් කිරීමට ඔවුන් පියවර ගෙන තිබුණි. කෙසේවෙතත් එම කාලය අතරතුර සත්වෝද්‍යාන අධ්‍යක්ෂජනරාල්වරිය විසින් මෙම ස්ථානමාරුවීම් ලබාදී ඇති බවයි ක්‍රිශාන්ත ක්‍රිස්ටෝපර් මහතා පැවසුවේය. මේ සම්බන්ධයෙන් විමසීමට අද දෙරණ සත්වෝද්‍යාන අධ්‍යක්ෂජනරාල් ධම්මිකා මල්සිංහ මහත්මිය සම්බන්ධ කර ගැනීමට උත්සාහ කළද එය ව්‍යර්ථ විය.", "URL": "https://sinhala.adaderana.lk/news.php?nid=119380", "Category": null, "Parent URL": null}