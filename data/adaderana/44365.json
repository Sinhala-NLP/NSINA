{"Source": "Adaderana", "Timestamp": "July 2, 2014 11:27 am", "Headline": "ජාත්‍යන්තර පරීක්ෂණයට සහය දෙන්නැයි යුරෝපා සංගමයත් කියයි", "News Content": "ශ්‍රී ලංකාවේ මානව හිමිකම් උල්ලංඝණයවීම් සම්බන්ධයෙන් පැවැත්විමට නියමිත ජාත්‍යන්තර පරීක්ෂණයේ පරීක්ෂණ මණ්ඩලය සඳහා උපදෙස් ලබාදීමට පත් කළ විශේෂඥයින් තිදෙනාව පිළිගන්නා බව යුරෝපා සංගමය පවසයි. යුරෝපා සංගමයේ බ්‍රසල්ස්හි පිහිටි කාර්යාලය මගින් නිවේදනයක් නිකුත් කරමින් එම සංගමයේ ප්‍රකාශකවරයෙකු මේ පිළිබඳ දැනුම්දී ඇත. එම නිවේදනය හරහා ශ්‍රී ලංකා රජයෙන් යුරෝපා සංගමය ඉල්ලා ඇත්තේ අදාළ ජාත්‍යන්තර පරීක්ෂණය සඳහා සම්පුර්ණ සහයෝගය ලබා දෙන ලෙසයි. එමෙන්ම ප්‍රතිසන්ධාන ක්‍රියාවලිය වඩාත් නිර්ව්‍යාජ අයුරින් පවත්වාගෙන යාම සඳහා අවශ්‍ය පියවර ගැනීමට මෙරට රජය පරීක්ෂණ මණ්ඩලයට සහයෝගය ලබාදිය යුතු බව ද යුරෝපා සංගමය ප්‍රකාශ කර ඇත. මානව හිමිකම් උල්ලංඝණය වීමේ සිද්ධීන් සම්බන්ධයෙන් කරුණු හෙළිකරන පුද්ගලයින්ට ප්‍රතිහිංසා නොකරන ලෙසද අදාළ නිවේදනය මගින් යුරෝපා සංගමය ශ්‍රී ලංකා රජයෙන් ඉල්ලීමක් කර ඇති බව සඳහන්ය. යුධ ජයග්‍රහණයෙන් වසර 05 කට අධික කාලයක් ගතවීමෙන් පසු ශ්‍රී ලංකාව අත්කර ගෙන ඇති ප්‍රගතිය තවදුරටත් ඉදිරියට පවත්වාගෙන යාම සඳහා අවශ්‍ය සියලු සහයෝගය ලබා දීමට අපේක්ෂා කරන බව ද යුරෝපා සංගමය ප්‍රකාශ කර ඇත. එමෙන්ම මෙරට තුළ උගත් පාඩම් හා ප්‍රතිසන්ධාන කොමිෂන් සභාවේ නිර්දේශ ක්‍රියාත්මක කිරීම කෙරෙහි තවදුරටත් අවධානය යොමුකරන ලෙස ද අදාළ නිවේදනය මගින් යුරෝපා සංගමය ඉල්ලීමක් කර තිබේ. ජගත් මානව හිමිකම් මහකොමසාරිස්වරිය ශ්‍රී ලංකාව සම්බන්ධයෙන් පත්කළ කමිටුව මීට පෙර අමෙරිකාව මෙන්ම බ්‍රිතාන්‍ය විසින් ද පිළිගෙන තිබූ අතර ඔවුන්ද මෙම පරීක්ෂණය සඳහා සහය ලබ‍ාදෙන්නැයි ශ්‍රී ලංකා රජයෙන් ඉල්ලීමක් කර තිබුණි.", "URL": "https://sinhala.adaderana.lk/news.php?nid=44365", "Category": null, "Parent URL": null}