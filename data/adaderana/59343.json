{"Source": "Adaderana", "Timestamp": "April 20, 2016 11:07 am", "Headline": "ගෝඨාභය අත්අඩංගුවට ගන්නැයි ඔබාමාගෙන් ඉල්ලලා", "News Content": "අමෙරිකා එක්සත් ජනපදයේ ප්‍රධාන ද්‍රවිඩ සංවිධාන දෙකක් වන ඔබාමා සඳහා ද්‍රවිඩයින්(Tamils for Obama)සහ අමෙරිකානු ද්‍රවිඩ සංසදය(American Tamil Forum)විසින් හිටපු ආරක්ෂක ලේකම් ගෝඨාභය රාජපක්ෂ මහතා අත්අඩංගුවට ගන්නා ලෙස අමෙරිකානු ජනාධිපති බැරක් ඔබාමාට අභියාචනා කරමින් ඉල්ලා තිබේ. ශ්‍රී ලංකාවේ පැවති සිවිල් යුදමය වාතාවරණයේදී ද්‍රවිඩ ජාතික ස්ත්‍රීන් දූෂණය කිරීමට හා දහස් ගණනින් ද්‍රවිඩ ජනයා ඝාතනය කිරීමට වගකීම ගෝඨාභය රාජපක්ෂ මහතා විසින් බාරගත යුතු බවත්, හෙතෙම හිටපු ජනාධිපතිවරයාගේ මෙන්ම වත්මන් ජනාධිපතිවරයාගේ හිතෛෂිවන්තයෙකු බවත් සංවිධාන දෙක උපුටා දක්වමින්http://world.einnews.com වෙබ් අඩවිය සඳහන් කරයි. ඒ අනුව මනුෂ්‍යත්වයට එරෙහි යුද අපරාධ ශ්‍රී ලංකා හමුදා විසින් සිදුකර ඇති බවත්,ඒ සඳහා හිටපු ආරක්ෂක ලේකම්වරයා වගකිව යුතු අයෙකු බවත් මොවුන් අමෙරිකානු ජනාධිපතිවරයාට සඳහන් කර තිබේ. එබැවින් යුද අපරාධ සඳහා වගකිවයුතු අමෙරිකානු එක්සත් ජනපදයේ සංචාරයේ නිරතයයි කියනු ලබන ගෝඨාභය රාජපක්ෂ මහතා අත්අඩංගුවට ගැනීමට ඇති අවස්ථාව අත්නොහරිනු ඇතැයි තමන් බලාපොරොත්තු වන බව මෙම ද්‍රවිඩ සංවිධාන දෙක කියා සිටියි. එක්සත් ජනපදය විසින් නායකත්වය ගනු ලබන එක්සත් ජාතීන්ගේ මානව හිමිකම් ‍කවුන්සිලය විසින් ශ්‍රී ලංකාවේ සිදුවූ බව කියන යුද අපරාධ සම්බන්ධයෙන් විශ්වසනීය විමර්ශනයක් සිදුකිරීම සඳහා පසුගිය වසරේ යෝජනාවක් සම්මත කරගත් බවද මොවුන් සිහිපත් කරයි.", "URL": "https://sinhala.adaderana.lk/news.php?nid=59343", "Category": null, "Parent URL": null}