{"Source": "Adaderana", "Timestamp": "March 14, 2018 02:45 pm", "Headline": " අල්ලස් කොමිසමේ කොමසාරිස්වරුන්ගෙන් ශ්‍රේෂ්ඨාධිකරණයට පෙත්සමක් ", "News Content": "හිටපු අග විනිසුරු මොහාන් පීරිස් මහතාට එරෙහිව ගොනු කර ඇති නඩුවක් විභාග කිරීම වලක්වාලමින් ශ්‍රේෂ්ඨාධිකරණය විසින් නිකුත් කර ඇති තහනම් නියෝගය ඉවත් කරන ලෙස ඉල්ලා අල්ලස් කොමිසමේ කොමසාරිස්වරු විසින් ශ්‍රේෂ්ඨාධිකරණයට පෙත්සමක් ඉදිරිපත් කර තිබේ. අල්ලස් කොමිසමේ සභාපති හිටපු ශ්‍රේෂ්ඨාධිකරණය විනිසුරු පී.බී. වීරසූරිය මහතා ඇතුළු එම කොමිසමේ කොමසාරිස්වරු තිදෙනා විසින් අදාළ පෙත්සම ඉදිරිපත් කර ඇති බව සඳහන්ය. එම පෙත්සමෙන් පෙන්වා දී ඇත්තේ දූෂණ චෝදනාවක් සම්බන්ධයෙන් හිටපු අග විනිසුරු මොහාන් පීරිස් මහතාට එරෙහිව අල්ලස් කොමිසම කොළඹ මහේස්ත්‍රාත් අධිකරණය හමුවේ ගොනු කළ නඩුවක් විභාග කිරීම වලක්වාලමින් ශ්‍රේෂ්ඨාධිකරණය විසින් තහනම් නියෝගයක් නිකුත් කර ඇති බවයි. තහනම් නියෝගය නිකුත් කිරීමේදී එම විනිසුරු මඩුල්ලේ සභාපතිනිය ලෙස කටයුතු කළ ඊවා වනසුන්දර මහත්මිය පක්ෂග්‍රාහී ආකාරයෙන් කටයුතු කර ඇති බවද කොමසාරිස්වරු අදාළ පෙත්සම මඟින් පෙන්වා දී තිබේ. එම නිසා මෙම නඩුව නැවත සලකා බලන මෙන් අල්ලස් කොමිසමේ කොමසාරිස්වරු ශ්‍රේෂ්ඨාධිකරණයෙන් ඉල්ලා තිබේ. මේ හේතුවෙන් අදාළ පෙත්සම නැවත පංච පුද්ගල විනිසුරු මඩුල්ලක් හමුවේ සලකා බලන මෙන් ඉල්ලා සිටි කොමසාරිස්වරු දැනට නිකුත් කර ඇති තහනම් නියෝගය අත්හිටුවීමේ නියෝගයක් නිකුත් කරන ලෙසද ශ්‍රේෂ්ඨාධිකරණයෙන් ඉල්ලා ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=85681", "Category": null, "Parent URL": null}