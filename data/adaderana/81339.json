{"Source": "Adaderana", "Timestamp": "December 11, 2017 11:15 am", "Headline": " ඔකී නිසා අතුරුදන් වූ තවත් 5ක් ඉරාන රජය බාරයේ ඉන්නවා", "News Content": "පැවති අයහපත් කාලගුණයත් සමඟ ධීවර කටයුතුවල නිරතව සිටියදී අතුරුදන් වූ ධීවරයින් 5 දෙනෙකු මේ වන විට ඉරාන රජය බාරයේ සුරක්ෂිතව පසුවෙයි. විදේශ කටයුතු අමාත්‍යාංශයේ නිලධාරියෙකු සඳහන් කළේ ඔවුන් ගුවනින් මෙරටට ගෙන්වා ගැනීම සඳහා රජය අවශ්‍ය කටයුතු කරමින් සිටින බවයි. ඉකුත් 29 වැනිදා පස්වරුවේ සිට දින කිහිපයක් පුරා දිවයිනට බලපෑ අයහපත් කාලගුණ තත්ත්වය හේතුවෙන් පුද්ගලයින් 05 දෙනෙකු තවදුරටත් අතුරුදන්ව සිටින බව ආපදා කළමණාකරණ මධ්‍යස්ථානය නිකුත් කළ නිවේදනයේ සඳහන්ය. එවන් පසුබිමක ධීවර කටයුතුවල නිරතව සිටින අතරතුර පැවති සුළි කුණාටුවට හසු වී දිවි බේරා ගත් පුද්ගලයින් 5 දෙනෙකු මේ වන විට ඉරාන රජය බාරයේ සිටින බව ශ්‍රී ලංකා රජයට දැනුම් දී තිබේ. පසුගිය ඔක්තෝබර් මස 10 වැනිදා ධීවර කටයුතු සඳහා ටැංගා 01 බහුධින ධීවර යාත්‍රාව මිරිස්ස වරායෙන් පිටත් ගොස් තිබේ. එහි කපිතාන් ලෙස කටයුතු කර ඇත්තේ කේ.එච්.සුගත් නැමැති අයෙකි. ඔහුට අමතරව ප්‍රියන්ත ද සිල්වා,බි.එච්.ඩි ප්‍රියන්ත, එල්.එච්.අයි.ටි කුමාර හා එල්.එච්.එල් මදුෂංක නමැති පුද්ගලයින් 4 දෙනාද අදාළ යාත්‍රාවේ ගමන් කර තිබේ. මේ අතර වෙනත් යාත්‍රාවක සිටි රෝගී තත්ත්වයේ පසු වූ පුද්ගලයෙකු ද ටැංගා 01 බහුධින ධීවර යාත්‍රාවට නංවා ගෙන සිටි බව එම යාත්‍රාවේ හිමිකරු අද දෙරණට සඳහන් කළේය. කෙසේ වෙතත් ධීවර කටයුතුවල නිරතව සිටින අතරතුරදි පසුගිය 29 වැනිදා රාත්‍රියේ මොවුන් කුණාටුවට හසු වී යාත්‍රාව පෙරළී තිබූ අතර එහිදී රෝගී තත්වයේ පසු වු පුද්ගලයා අතුරුදන්ව තිබේ. කෙසේ වුවද දෙසැම්බර් මස 1 වැනිදා දහවල් 2 ට පමණ ඉරාන තෙල් නෞකාවක් විසින් මාලදිවයින ආසන්නයේ ජාත්‍යන්තර මුහුදු සීමාවේ ජීවතුන් අතර සිටි පුද්ගලයින් 5දෙනා මුදා ගෙන තිබුණි. කෙසේ වෙතත් විදේශ කටයුතු අමාතයංශයේ ප්‍රකාශකයෙකු සඳහන් කළේ දිවි බේරා ගත් පුද්ගලයින් 5 දෙනා මේ වන විට ඉරාන ශ්‍රී ලංකා තානාපති කාර්යාලය බාරයේ සුරක්ෂිතව සිටින බවත්, ඔවුන් ගුවන් මඟින් ශ්‍රී ලංකාවට ගෙන්වා ගැනීමට කටයුතු කරමින් සිටින බවයි.", "URL": "https://sinhala.adaderana.lk/news.php?nid=81339", "Category": null, "Parent URL": null}