{"Source": "Adaderana", "Timestamp": "September 30, 2010 08:47 pm", "Headline": "මහ බැංකුවෙන් තැන්පතු රක්ෂණ ක්‍රමයක්", "News Content": "ශ්‍රී ලංකා මහ බැංකුව විසින් 2010 ඔක්තොම්බර් මස 01 වන දින සිට ක්‍රියාත්මක වන පරිදි මූල්‍ය නීති පනතේ බලතල අනුව අනිවාර්ය තැන්පතු රක්ෂණ ක්‍රමයක් ස්ථාපිත කර තිබේ. මෙය ශ්‍රී ලංකා තැන්පතු රක්ෂණ ක්‍රමය ලෙස නම් කර ඇත. බලපත්‍රලාභී වාණිජ බැංකු සහ ලියාපදිංචි මූල්‍ය ආයතන මෙම තැන්පතු ක්‍රමයේ සාමාජිකයන්ය. එම ආයතන වල ඇති මෙම රක්ෂණ ක්‍රමයේ සාමාජික ආයතන වලට අයත් තැන්පතු, රජයට අයත් තැන්පතු, සාමාජික ආයතන වල කොටස් හිමියන්ගේ තැන්පතු, මූලික කළමණාකරුවන් සහ අනෙක් සම්බන්ධිත පාර්ශවයන්ට අයත් තැන්පතු, එම ආයතන වල සපයනු ලැබ ඇති ණය පහසුකම් වෙනුවෙන් සුරුකුම් වශයෙන් රඳවාගෙන ඇති තැන්පතු සහ බැංකු පනතට අනුව අතහැර දැමූ තැන්පතු වශයෙන් සැලකෙන තැන්පතු මෙන්ම මූල්‍ය නීති පනතට අනුව අක්‍රීය ගිණුම් වල තැන්පතු ද හැර අනෙකුත් සියලු තැන්පතු මෙම ක්‍රමය යටතේ රක්ෂණය කිරීම සඳහා සුදුසුකම් ලබයි. මුදල් බැංකුව විසින් යම් සාමාජික ආයතනයක බලපත්‍රය හෝ ලියාපදිංචිය අත්හිටුවීමෙන්/අහෝසි කිරීමෙන් පසු එකී ආයතන වල එක් එක් තැන්පත්කරුවන් වෙත ශ්‍රී ලංකා තැන්පතු රක්ෂණ ක්‍රමය අනුව රුපියල් ලක්ෂ 02 උපරිමයකට යටත්ව හානි පූර්ණ මුදල් ප්‍රදානය කෙරේ. මෙම රක්ෂණ ක්‍රමයේ සාමාජික ආයතන වල තැන්පත්කරුවන් 2012 ජනවාරි 01 වන දින සිට මෙම රක්ෂණ ක්‍රමය යටතේ ප්‍රතිලාභ ලැබීමට සුදුසුකම් ලබයි.", "URL": "https://sinhala.adaderana.lk/news.php?nid=11206", "Category": null, "Parent URL": null}