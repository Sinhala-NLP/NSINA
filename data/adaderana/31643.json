{"Source": "Adaderana", "Timestamp": "February 15, 2013 10:33 am", "Headline": "පරිගණක ජාල ආරක්‍ෂාව අනතුරේ නම් කතා කරන්න", "News Content": "වෙබ් අඩවියකට තොරතුරු ඇතුළත් කිරීමේදී මෙන්ම තොරතුරු යාවත්කාලීන කිරීමේදී සයිබර් ආරක්‍ෂාව පිළිබඳ පුර්ණ විශ්වාසයකින් යුතුව කටයුතු කිරීම වැදගත් බව ශ්‍රී ලංකා පරිගණක හදිසි ප්‍රතිචාර සංසදය පවසයි. සයිබර් ප්‍රහාරයකින් වෙබ් අඩවි ආරක්‍ෂා කර ගැනීමට එමගින් හැකිවන බවද සංසදය වැඩිදුරටත් කියයි. අන්තර්ජාලයේ සුරක්‍ෂිත යැයි හැඟෙන වෙබ් අඩවිවලට පමණක් ප්‍රවේශ වීම, සිය පරිගණක මෙහෙයුම් පද්ධති යාවත්කාලීන කර ගැනීම මෙන්ම වෛරස් ආරක්‍ෂණ පද්ධතියක් යොදා ගැනීම මගින් සයිබර් සුරක්‍ෂතතාව ඇති කර ගත හැකි බවද සංසදය අවධාරණය කරයි. වෙබ් අඩවි සහ පරිගණක ජාල ආරක්‍ෂාව පිළිබඳව යම් ගැටලුවක් මතු වුවහොත් 0112691692 දුරකථන අංකයට ඒ පිළිබඳව දැනුම් දෙන ලෙසද සංසදය මහජනතාවගෙන් ඉල්ලා සිටියි. මේ පිළිබඳ වැඩිවිස්තර www.cert.gov.lk වෙබ් අඩවියට පිවිසීමෙන් දැනගත හැකි අතර ශ්‍රී ලංකා පරිගණක හදිසි ප්‍රතිචාර සංසදය ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) යටතේ ක්‍රියාත්මක වේ.", "URL": "https://sinhala.adaderana.lk/news.php?nid=31643", "Category": null, "Parent URL": null}