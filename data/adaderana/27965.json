{"Source": "Adaderana", "Timestamp": "October 3, 2012 08:50 am", "Headline": "කටුබැද්දේ අනතුරකින් 5 ට තුවාලයි", "News Content": "මොරටුව, කටුබැද්ද ප‍්‍රදේශයේ සිදුවූ රිය අනතුරකින් පුද්ගලයින් පස්දෙනෙකු තුවාල ලබා තිබේ. පාසැල් ළමුන් ප‍්‍රවාහනය කරන වෑන් රථයක් තවත් වාහන 4 ක ගැටීමෙන් අද (03) පෙරවරුවේ මෙම අනතුර සිදුව ඇති බව පොලිස් මාධ්‍ය ප‍්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා පැවසීය. වෑන් රථයේ තිරිංග ක‍්‍රියා විරහිතවීම අනතුරට හේතුව වී ඇති බවට අනාවරණය වී ඇතැයි ජ්‍යේෂ්ඨ පොලිස් අධිකාරීවරයා පවසයි. අනතුරින් පාසැල් සිසුන් සිව් දෙනෙකු සහ වෑන් රථයේ රියදුරු තුවාල ලබා ඇති බව සඳහන්ය. තුවාල ලැබූ පාසැල් සිසුන් ලූනාව රෝහලටත්, රියදුරු දකුණු කොළඹ ශික්ෂණ රෝහලටත් ඇතුළත් කර ඇති බව අජිත් රෝහණ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=27965", "Category": null, "Parent URL": null}