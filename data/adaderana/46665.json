{"Source": "Adaderana", "Timestamp": "October 12, 2014 08:40 am", "Headline": "සබරගමුව උපකුලපතිවරයාගෙන් ඉල්ලීමක් ", "News Content": "කිසිදු හේතුවක් මත තම දරුවන් මේ දිනවල සබරගමුව විශ්වවිද්‍යාලය වෙත යොමුනොකරන ලෙස එම විශ්වවිද්‍යාලයේ උපකුලපතිවරයා මව්පියන්ගෙන් ඉල්ලීමක් කරයි. උපකුලපති මහාචාර්ය චන්දන උඩවත්ත මහතා පෙන්වා දෙන්නේ විශ්වවිද්‍යාලය තාවකාලිකව වසා දමා ඇති බැවින් නැවත දැනුම්දෙන තෙක් දරුවන් විශ්වවිද්‍යාලය වෙත යොමුකිරීමෙන් වැළකිය යුතු බවයි. විරෝධතාවයේ යෙදුණු ශිෂ්‍යයන් පිරිසකට ඊයේ(11) එල්ල වුණු ප්‍රහාරයට තමන්ගේ කිසිදු සම්බන්ධයක් නොමැති බව ද උපකුලපතිවරයා සඳහන් කළේය. මේ අතර ඌව පළාත් සභාවේ විපක්ෂ නායක හරීන් ප්‍රනාන්දු මහතා සඳහන් කළේ පහරදීමට සම්බන්ධ පුද්ගලයින් වහාම අත්අඩංගුවට ගැනීමට පොලීසිය පියවර ගත යුතු බවයි. මේ අතර අද උදෑසන වන විට පුද්ගලයින් විසි දෙනෙකුගෙන් පමණ සිද්ධිය සම්බන්ධයෙන් ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=46665", "Category": null, "Parent URL": null}