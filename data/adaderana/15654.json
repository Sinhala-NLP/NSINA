{"Source": "Adaderana", "Timestamp": "April 23, 2011 01:29 pm", "Headline": "රාජකීය විවාහයට සහභාගී වීමට උපවාසයේ යෙදුණු තරුණිය උපවාසය අතහරියි ", "News Content": "බ්‍රිතාන්‍යයේ විලියම් කුමරුගේ විවාහ මංගල්‍යයට සහභාගී වීමට අවශ්‍ය බව පවසමින් උපවාසයක නිරත වූ මෙක්සිකානු තරුණිය සිය උපවාසය අත්හැර තිබේ. ඒ ඇයට බ්‍රිතාන්‍යයට යෑම සඳහා අවස්ථාව ලබාදීමට මෙක්සිකානු පාර්ලිමේන්තු මන්ත්‍රීවරයෙකු ඉදිරිපත් වීමත් සමඟය. එස්ටිබේලිස් චාවේස් නම් 19 හැවිරිදි ඇය පැල්පත්වාසී තරුණියකි. බ්‍රිතාන්‍ය රජ පවුලට බෙහෙවින් ඇලුම්කරන ඇය විලියම් කුමරුගේ මංගල්‍ය පිළිබඳ සැලවීමත් සමඟ ඊට සහභාගී වීම සඳහා ආරාධනා පත්‍රයක් ලබාදෙන ලෙස බ්‍රිතාන්‍ය බලධාරීන්ගෙන් ඉල්ලීමක් කර තිබුණි. එහෙත් ඒ සඳහා අවස්ථාවක් ලබාදීමට නොහැකි බව බ්‍රිතාන්‍ය බලධාරීන් ප්‍රකාශ කර තිබුණි. බ්‍රිතාන්‍යයට යාම සඳහා ගුවන් ප්‍රවේශපත්‍රයක් ලැබීමත් සමඟ බෙහෙවින් සතුටට පත්ව සිටින මෙම තරුණිය ඇය විසින් නිර්මාණය කළ තෙල් සායම් සිතුවමක් රාජකීය යුවල වෙනුවෙන් පිරිනැමීමට අපේක්ෂාවෙන් සිටියි. ඒ සඳහා පැපරාසියෙකුගේ සහය ලබාගැනීමට කටයුතු කරන බව ඇය වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=15654", "Category": null, "Parent URL": null}