{"Source": "Adaderana", "Timestamp": "February 11, 2014 01:50 pm", "Headline": "කැෆේට පැමිණිලි 133 ක් - වැඩිම  කොළඹින්", "News Content": "මැතිවරණ නීති උල්ලංඝණය කිරීම් සහ මැතිවරණ ප්‍රචණ්ඩක්‍රියා සම්බන්ධයෙන් අද (11) වන විට පැමිණිලි 133ක් ලැබී ඇති බව කැෆේ සංවිධානය පවසයි. මැතිවරණ ප්‍රචණ්ඩක්‍රියා හා ඒ ආශ්‍රිත සිදුවීම් පිළිබඳව එම සංවිධානය නිකුත් කළ නවතම වාර්තාව පහත පරිදිය. මැතිවරණ නීති උල්ලංඝණය කිරීම් සහ මැතිවරණ ප්‍රචණ්ඩක්‍රියා සම්බන්ධයෙන් 2014 පෙබරවාරි 11 දින වන විට කැෆේ සංවිධානය වෙත පැමිණිලි 133ක් ලැබී ඇත. මැතිවරණ නීති උල්ලංඝණය කිරීම් 129 ක්ද, මැතිවරණ ප්‍රචණ්ඩක්‍රියා 4 ක්ද, මෙම සිදුවීම් 133 ට ඇතුළත් වේ. පසුගිය ජනවාරි 16 දින කැෆේ සංවිධානයේ කටයුතු ආරම්භ කිරීමෙන් පසුව කාලසීමාව තුළ මෙම සිදුවීම් වාර්තා වී ඇත. මෙවර මැතිවරණයේ දී වැඩිම සිදුවීම් වාර්තා වී ඇත්තේ නීති විරෝධී මැතිවරණ ප්‍රචාරක කටයුතු සම්බන්ධයෙනි. ඒ සිදුවීම් 65 කි. මහජන දේපළ අයථා පරිහරණය, රාජ්‍ය නිලධාරීන් මැතිවරණ කටයුතු සඳහා යොදා ගැනීම, පත්වීම් සිදු කිරීම හෝ ස්ථාන මාරු කිරීම් සිදු කිරීම පිළිබඳ සිද්ධි 52 ක් මෙම පැමිණිලි අතර වේ. හම්බන්තොට දිස්ත්‍රීක්කයෙන් පහරදීමේ සහ වෙඩි තැබීමේ සිදුවීම් දෙකක් වාර්තා වී ඇත. ගාල්ල දිස්ත්‍රීක් එජනිස අපේක්ෂක අජිත් ප්‍රසන්න මහතා පොලීසියට පහරදීම අනෙක් ප්‍රචණ්ඩ ක්‍රියාවයි. මෙවර මැතිවරණයේ දී වැඩිම පැමිණිලි (42) වාර්තා වී ඇත්තේ කොළඹ දිස්ත්‍රික්කයෙනි. කළුතර දිස්ත්‍රික්කයෙන් පැමිණිලි 18 ක් ද, ගම්පහ දිස්ත්‍රික්කයෙන් පැමිණිලි 15 ක් ද, බස්නාහිර පළාතේ සියළු දිස්ත්‍රීක්ක පොදුවේ ආවරණය වන පැමිණිලි 16 ක් ද ලෙස මුළු පැමිණිලි 91 බස්නාහිර පළාතෙන් වාර්තා වී ඇත. බස්නාහිර පළාතෙන් වාර්තා වී ඇත්තේ එක් ප්‍රචණ්ඩ ක්‍රියාව (කළුතර) පමණී. මාතර 12, ගාල්ල 9 සහ හම්බන්තොට 4 ක් සහ දකුණු පළාතේ සෑම දිස්ත්‍රීෙක්කයකටම පොදු පැමිණිලි 8 ක් ලෙස දකුණු පළාතෙන් මැතිවරණ නීති උල්ලංඝණය පිළිබඳ මුඵ පැමිණිලි 33 ක් වාර්තා වී ඇත. ජනතාවට කැෆේ සංවිධානය වෙත අංක 0112 866 224 දරණ ෆැක්ස් අංකයෙන් ද, 0114 341 524 සහ 0114 341 514 යන දුරකථන අංක මගින් ද පැමිණිලි ලබා දිය හැකිය.", "URL": "https://sinhala.adaderana.lk/news.php?nid=41038", "Category": null, "Parent URL": null}