{"Source": "Adaderana", "Timestamp": "June 23, 2013 04:50 pm", "Headline": "මුහුද රළුයි- ධීවර හා නාවික වැඩ අවදානම්", "News Content": "පුත්තලම සිට ගාල්ල හරහා හම්බන්තොට දක්වා වෙරළට ඔබ්බෙන් වන මුහුදු ප්‍රදේශ වල විටින් විට වැසි ඇති වන බව කාලගුණ විද්‍යා දෙපාර්තමේන්තුව පවසයි. සුළං නිරිත දෙසින් හමන අතර වේගය පැයට .කි.මී. 40ත් -50ත් අතර වන බව ‍එම දෙපාර්තමේන්තුව කියයි. ගාල්ලේ සිට හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල දී සහ යාපනයේ සිට ත්‍රීකුණාමලය දක්වා වෙරළට ඔබ්බෙන් වන මුහුදු ප්‍රදේශවල දී මෙම සුළං වේගය විටෙක පැයට. කි. මී. 50-70 පමණ දක්වා ඉහළ යාමට ඉඩ ඇත. මේ නිසා එම මුහුදු ප්‍රදේශ රළු ස්වභාවයක් ගන්නා බැවින් ඒ පිළිබඳව විමසිලිමත් වන ලෙස කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවගෙන් ඉල්ලා සිටියි. දිවයින හරහා, වි‍ශේෂයෙන් මධ්‍යම කඳුකරයේ බටහිර බෑවුම් ප්‍රදේශවල ද විටින් විට නිරිත දිගින් හමන තද සුළං ඇති විය හැකි බව එම දෙපාර්තමේන්තුව කියයි.", "URL": "https://sinhala.adaderana.lk/news.php?nid=35182", "Category": null, "Parent URL": null}