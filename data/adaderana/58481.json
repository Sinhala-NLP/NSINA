{"Source": "Adaderana", "Timestamp": "March 21, 2016 11:25 pm", "Headline": "හිටපු නායක 96 ජයග්‍රහණයේ රහස් හෙළිකරයි", "News Content": "96 ක්‍රිකට් ලෝක කුසලානය ජයග්‍රහණය කිරීමේ රහස මුදලට වඩා රට ගැන සිතා ක්‍රීඩාකිරීම බව හිටපු ටෙස්ට් ක්‍රිකට් නායක අර්ජුන රණතුංග මහතා පවසයි. එතුමා වැඩිදුරටත් අවධාරණය කළේ 96 සමයෙහිදී අනවශ්‍ය දේශපාලන බලපෑම් නොතිබීමද එම ජයග්‍රහණයේ රහසක් වූ බවයි. ශ්‍රී ලංකා වරාය අධිකාරියේ ක්‍රීඩා ඒකකය සමඟ සේව් ද ස්පෝර්ට්ස් ක්‍රීඩා සංවිධානය ඉදිරිපත් කළ 96 සමරමු වැඩසටහනේ සමාප්තියට එක් වෙමින් අර්ජුන රණතුංග මැතිතුමා මේ බව කියා සිටියේය.එහිදී වැඩිදුරටත් මෙසේ අදහස් දැක්වීය,“කණ්ඩායමක් එකපාරට හැදෙන්නේ නැහැ. අවුරුදු කිහිපයක් තිස්සේ හැදෙන්න ඕන. ඇත්තටම 96 ලෝක කුසලානයට අපි සූදානම් වන විට අවුරුදු 2කට කලින් අපි තීරණය කළා මොන කණ්ඩායම එක්කද තරගාවලියට යන්නේ කියලා. එතැනදී මට ජ්‍යෙෂ්ඨ ක‍්‍රීඩකයෝ හතරදෙනෙක් සිටියා. දුලිප් මෙන්ඩිස් හිටියා තේරුම් කමිටුවේ සභාපති හැටියට. ක්‍රිකට් ආයතනයේ සභාපති ආනා පුංචිහේවා මහත්තයා. එතුමා තේරුම් කමිටුවේ අයට කතා කළෙත් නැහැ. කණ්ඩායම තෝරන්න හැදුවෙත් නැහැ. ක්‍රීඩා ඇමතිවරයා කතා කළෙත් නැහැ. ඒ කියන්නේ දේශපාලන අතගැසීම් තිබුණේ නැහැ. නමුත් පසුගියෙකාලේ මේ සියල්ලම සිද්ධ වුණා. අද අනවශ්‍ය අතගැසීම් නිසා ක‍්‍රීඩකයින්ට මානසික වදයක් විදින්න සිද්ධවෙලා තියෙනවා. කිසිම දෙයක් දන්නේ නැති අය, ක‍්‍රීඩාව කරපු නැති අය, කවදාවත් පිත්තක්වත් අල්ලපු නැති අය තමන්ගේ නම හදාගන්න ක‍්‍රීකට් ක‍්‍රීඩාව පාවිච්චි කළා. එහි ප‍්‍රතිඵලයක් හැටියට අපේ ක්‍රකට් කණ්ඩායම දුර්වල වුණා. අද මුදල හැම තැනකදිම ඉදිරියට ඇවිල්ලා. ඇත්තටම 96දී මට මතක විදියට තරග මුදල් ලෙස අපිට ලැබුණේ ඩොලර් 30 000ක් විතර. ඩොලර් එකක් රුපියල් 70 ක් 80 වගේ ඇති ඒකාලේ. අපි 14 දෙනා අතරෙම ඒක බෙදාගත්තා. ලොකු අදහසක් තිබුණේ නැහැ සල්ලි ගැන. ලොකුම වටිනාකම තිබුණේ ජයග‍්‍රහණය කිරීමයි. හොදම උදාහරණය මගේ අතට චෙක් එක දුන්නා, කුසලානයත් දුන්නා. එතනදි මිනිසුන්ගේ ඇගේ හැප්පිලා මාව බිමට වැටුණා. ඒ වෙලාවේ මම අතඇරියේ කුසලානය නෙමෙයි. චෙක් එක.......” යැයිද හිටපු ටෙස්ට් ක්‍රිකට් නායක අර්ජුන රණතුංග මැතිතුමා වැඩිදුරටත් පැවසීය.96 සමරමු වැඩසටහන ශ්‍රී ලංකා වරාය අධිකාරියේ ක්‍රීඩා ඒකකය සමග ඉදිරිපත් කළේ සේව් ද ස්පෝර්ට්ස් සංවිධානයයි. ක්‍රීඩා පුහුණු කඳවුරු, ක්‍රීඩා සංවාද සහ ප්‍රජා සත්කාරක සේවා එම වැඩසටහනට අයත් විය. ඊට එක්වූ හිටපු ටෙස්ට් ක්‍රිකට් නායක, 96 ජයග්‍රාහී කණ්ඩායමේ සාමාජික රොෂාන් මහානාම මහතාද ස්වකීය මතකය අවදි කළේ වත්මන් ක්‍රිකට් පරිපාලනය ගැනද විවේචනයක් කරමිනි. “අපි කී‍්‍රඩා කරද්දී අපි අතර මතභේද නොතිබුණා නෙවේ. නමුත් අපිට අවශ්‍ය වුණේ අපේ රටට ගෞරවය ගේන්න. ඇත්තටම දැන් 96 සිට මේ දක්වා ක්‍රිකට් පාලක මණ්ඩලය ක්‍රියාත්මක කරන්නේ එකම කණ්ඩායම. කාඩ් කූට්ටමක කොළ මාරු කරනවා වගේ. නමුත් අපිට පොදු සැලසුමක් නැහැ...” යැයිද රොෂාන් මහානාම පැවසීය. එම අදහස සමග එකඟ වන 96දී ශ්‍රී ලංකා ක්‍රිකට් පාලක මණ්ඩලයේ සභාපතිව සිටි ආනා පුංචිහේවා මහතා පැවසුවේ “ඕනම දෙයකට සැලැස්මක් තියෙන්න ඕන. ඒ අනුව අපි එදා පළමුව කළේ බෙන්තොටට ගිහිල්ලා දවස් කිහිපයක් අරගෙන සැලැස්මක් සැදීම. අපි එදා සිතුවා 2000 වන විට ශ්‍රී ලංකා කණ්ඩායම ලෝකයේ හොඳම කණ්ඩායම කරනවා කියලා. නමුත් අද ඒ වගේ සැලැස්මක්වත්, ඉලක්කයක්වත් අපිට පේන්නේ නැහැ. ආයතනයකට, ක‍්‍රිකට් කණ්ඩායමට ඒ වගේ පෞද්ගලික අරමුණු තිබුණේ නැත්නම් තමන් පාවෙනවා වගේ. ඒක තමයි ක‍්‍රිකට් පාලක මණ්ඩලයටත් වෙලා තියෙන ප‍්‍රශ්නේ. දැන් විතරක් නෙමෙයි ගිය අවුරුදු ගාණක ඉඳලා මේ ප‍්‍රශ්නේ තියෙනවා...” යනුවෙනි. එහිදී “කවදාවත් අපි පුහුණු තරගයක් වුණත් විහිලුවට ගත්තේ නැහැ. දිනන්නම තමයි ක්‍රීඩා කළේ. කිසිම වෙලාවක ප‍්‍රතිවාදී කණ්ඩායමක් සමග මිත්‍රකම් තියාගන්නත් බැහැ. එහෙම මිත්‍රකම් තියා ගත්තොත් අර්ජුන අයියා බනිනවා. විනය තමයි අංක එක වුණේ. ඒකම තමයි කණ්ඩායමේ ජයග්‍රහණය වුණෙත්...” යැයිද ප්‍රමෝද්‍ය වික්‍රමසිංහද සිය මතකය ආවර්ජනය කළේය. උපුල් චන්දන කියා සිටියේ තරගාවලියේදී තමන්ට එකඳු තරගයක් හෝ ක්‍රීඩා කිරීමට නොහැකි වුවත් තම වගකීම උපරිමයෙන්ම ඉටු කළ බවයි.“මම හැම වෙලාවෙම ගොඩක් ආසාවෙන් බලන් හිටියා ක්‍රීඩාංගණයට යන්න. නමුත් අවස්ථාව ලැබුණේ නැහැ. ඒ ගැන මම දුක්වෙන්නෙත් නැහැ. මම එදා ක‍්‍රීඩා කළේ නැති වුණත් හැම වෙලාවෙම සිටියේ ක‍්‍රීඩාකරනවා වගේ තරගයේමයි. අපි 14 දෙනාම එක හා සමානව කැපවීම් කළා. එයින් තමයි අපිට මේ ජයග‍්‍රහණය ලබන්න පුළුවන් වුණේ...” යැයිද උපුල් චන්දන පැවසීය.", "URL": "https://sinhala.adaderana.lk/news.php?nid=58481", "Category": null, "Parent URL": null}