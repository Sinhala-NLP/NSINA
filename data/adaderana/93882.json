{"Source": "Adaderana", "Timestamp": "August 5, 2018 07:02 pm", "Headline": "යුද හමුදාවේ දෙවන මානුෂික මෙහෙයුම", "News Content": "ශක්තිමත් කෘෂි ආර්ථිකයක් ගොඩනැංවීමේ අරමුණින් ශ්‍රී ලංකා යුද හමුදාව ආරම්භ කළ මෙහෙයුම පිළිබඳව පසුගිය ඉරිදා අපි 'මිෂන් ටූ ' විශේෂාංගයෙන් තොරතුරු ගෙන ආවා. අද 'මිෂන් ටූ' සටහන අලි මිනිස් ගැටුම වළක්වාගැනීම සඳහා හමුදාව දියත් කළ වැඩපිළිවෙළ පිළිබඳවයි. වනඅලි ගම්වැදීමට විසඳුම් ලෙස විදුලි වැට ඉදිකෙරුණත් එම කර්තව්‍යය දුෂ්කර වන ගැටලු රැසක් පවතියි. එම ප්‍රධාන ගැටලු වන්නේ විදුලි වැටට යොදාගන්නා ලී කඳන්වල කුඩා ශාඛ වැඩීම , වැට ආශ්‍රිතව නිසි නඩත්තුවක් නොකිරීම නිසාත් විදුලිය විසන්ධි වී ගොස් විදුලි වැට අක්‍රියවීම සහ ලී කඳන් සපයා ගැනීමේදී විශාල වශයෙන් ගස් කැපීමට සිදුවීම ආදියයි. ඒ අනුව ජනාධිපතිවරයාගේ උපදෙස් මත විදුලි වැට නිර්මාණය කිරීමේ වෙනස් ක්‍රම‍වේදයක් පිලිබඳව ශ්‍රී ලංකා යුද හමුදාවේ ඉංජිනේරු බලකාය මේ වන විට අත්හදා බලමින් සිටියි. විදුලි වැට සඳහා අවශ්‍ය ශක්තිමත් කොන්ක්‍රීට් කණු නිෂ්පාදනය කෙරෙන ත්‍රිකුණාමලයේ මූතූර් සාම්පූර් පච්චනූර් හි පළමුවන කාරක රෙජිමේන්තුවට අයත් පළමුවන කාරක බලගන මූලස්ථානයේ පිහිටි කොන්ක්‍රීට් වැඩපොළ නැරඹීමටද අපට අවස්ථාව උදාවිය. මේ වනවිට වනජීවී සංරක්ෂණ දෙපාර්තමේන්තුව මඟින් දිවයිනේ දිස්ත්‍රික්ක 16ක ලීයෙන් සැකසූ විදුලි වැට කිලෝමීටර් 4350ක් ඉදිකර අවසන්ව ඇති අතර එහිදී කිලෝමීටරයක් සැකසීමට වැයවන මුදල රුපියල් ලක්ෂ 7කට අධිකයි. එහෙත් ශ්‍රී ලංකා යුද හමුදාවේ ඉංජිනේරු බලකායට කොන්ක්‍රීට් වලින් නිමැවෙන විදුලි වැට කිලෝමීටරයක් සැකසීමට වැයවන්නේ රුපියල් ලක්ෂ 4ක පමණ මුදලක් වන බව සිරිසර පිවිසුම ව්‍යපෘතියේ ඉදිකිරීම් අධ්‍යක්ෂ බ්‍රිගේඩියර් නෙරංජන් රාමනායක මහතා සඳහන් කරයි. රණවිරුවාගේ ශක්තියෙන් නිමැවෙන ත්‍රිකුණාමලයේ මංමාවත් ගැන තොරතුරුඩ ලබන සතියේ.", "URL": "https://sinhala.adaderana.lk/news.php?nid=93882", "Category": null, "Parent URL": null}