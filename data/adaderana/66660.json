{"Source": "Adaderana", "Timestamp": "December 2, 2016 07:49 pm", "Headline": " විරෝධතාකරුවන්ට කඳුළු ගෑස් ප්‍රහාරයක්", "News Content": "මීගමුව, ගල්කන්ද දුම්රිය හරස් මාර්ගය අවහිරකරමින් විරෝධතාවයේ නිරතව සිටින විරෝධතාකරුවන්ට පොලීසිය විසින් කඳුළු ගෑස් ප්‍රහාරයක් එල්ල කර තිබේ.මාර්ග වැරදි සඳහා දඩ මුදල් වැඩි කිරීමට විරෝධය පළ කරමින් පෞද්ගලික බස් සංගම් විසින් ආරම්භ කර ඇති වැඩවර්ජනයට සහය පළ කරමින් ත්‍රීරෝද රථ සංගම් විසින් මෙම විරෝධතා ව්‍යාපාරය ආරම්භ කර තිබුණි.විරෝධතා ව්‍යාපාරයක් හේතුවෙන් කොළඹ-මීගමුව ප්‍රධාන මාර්ගයේ ගමනා ගමනයට අද(02) පෙරවරුවේ සිට බාධා එල්ල විය.එමෙන්ම කොළඹ-මීගමුව ප්‍රධාන මාර්ගයේ ගමනාගමන කටයුතු මෙන්ම, මීගමුව, ගල්කන්ද හන්දියේ දුම්රිය හරස් මාර්ගය අවහිර කරමින් විරෝධතා කරුවන් විරෝධතාවයේ නිරත වූ හෙයාන් ඒ මගින් දුම්රිය ගමනා ගමනයටද බාධා එල්ල වුණි. මේ හේතුවෙන් ප්‍රදේශයේ දැඩි වාහන තදබදයක් නිර්මාණය වූ අතර කොළඹ සිට හලාවත දක්වා ධාවනය වූ දුම්රියක් ද කුරණ දුම්රිය ස්ථානයේ නතර කර ආපසු කොළඹ බලා හරවා එවූ බව දුම්රිය පාලක මැදිරිය සඳහන් කළේය. මේ අතර මීගමුව, ගල්කන්ද දුම්රිය හරස් මාර්ගය අවහිරකරමින් විරෝධතාවයේ නිරතව සිටින පිරිසට ඉන් ඉවත් වන ලෙස අද පස්වරුවේ අධිකරණය නියෝගයක් ලබා දුනි.මීගමුව මහේස්ත්‍රාත් අධිකරණය මෙම නියෝගය ලබා දුන් අතර මහජනතාවට සිදුවන අවහිරතාවය පිළිබඳව අධිකරණයට කරුණු වාර්තා කිරීමෙන් අනතුරුව මීගමුව මහේස්ත්‍රාත් අධිකරණය විරෝධතාකරුවන්ට එම පරිශ්‍රයෙන් ඉවත් වන ලෙස නියෝග කළ බව පොලීසිය පැවසුවේය.කෙසේ වෙතත් ඉන් නොනැවතුණු විරෝධතාකරුවන් දිගින් දිගටම දුම්රිය මාර්ගය හා ප්‍රධාන මාර්ගය අවහිර කරමින් විරෝධතාවයේ නිරත වූ අතර ඒ හේතුවෙන් පොලීසිය විසින් විරෝධතාකරුවන්ට කඳුළු ගෑස් හා ජල ප්‍රහාර එල්ල කර විරෝධතාකරුවන් විසුරුවා හැරීමට කටයුතු කර තිබේ.මේ අතර පෞද්ගලික බස් හිමියන් විසින් ආරම්භ කර ඇති බස් වර්ජනය හෙට දිනයේදීත් ඔවුන් ක්‍රියාත්මක කිරීමට අද (02) සවස පැවැති සාකච්ඡාවකින් අනතුරුව තීරණය කර තිබේ.සමස්ථ ලංකා පෞද්ගලික බස් සමාගම් සම්මේලනයේ සභාපති ස්ටැන්ලි ප්‍රනාන්දු මහතා පවසන්නේ තම ඉල්ලීම් සඳහා පිළිගත හැකි විසඳුමක් ලබා දෙන තෙක් වර්ජනය ක්‍රියාත්මක කරන බවයි.කෙසේ වෙතත් ජනපති මෛත්‍රීපාල සිරිසේන මහතා පවසා ඇත්තේ වර්ජනයෙන් ඉවත්ව සාකච්ඡාවක‍ට එක්වන ලෙසයි.", "URL": "https://sinhala.adaderana.lk/news.php?nid=66660", "Category": null, "Parent URL": null}