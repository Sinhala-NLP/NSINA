{"Source": "Adaderana", "Timestamp": "June 10, 2016 12:49 pm", "Headline": "මේක ළදරු ආණ්ඩුවක්", "News Content": "ශ්‍රී ලංකා නිදහස් පක්ෂය දෙකඩ කිරීම මිරිඟුවක් යැයි ඛනිජ‍ තෙල් කර්මාන්ත අමාත්‍ය චන්දිම වීරක්කොඩි මහතා පවසයි.කොළඹදී අද පෙරවරුවේ පැවැති මාධ්‍ය හමුවකදී අමාත්‍යවරයා කියා සිටියේ ඊයේ ඉදිරිපත් කළ විශ්වාසභංග යෝජනාව මුදල් අමාත්‍යවරයාට පමණක් නොව ජනාධිපතිවරයා, අගමැතිවරයා ප්‍රමුඛ රජයට එරෙහිව ඉදිරිපත් කළ යෝජනාවක් ලෙස සලකන බවයි.ඇතැමුන් මෙම රජය පෙරළීමේ චේතනාවෙන් කටයුතු කරන බවත්, මෙය තවමත් මාස 9ක් ගතවූ රජයක් බවත්, මේ නිසා මෙය ළදරු ආණ්ඩුවක් බවත් යැයිද අමාත්‍යවරයා පෙන්වාදුන්නේය.2017 දෙසැම්බර් වන තුරු මෙම ජාතික ආණ්ඩු සංකල්පය ක්‍රියාත්මක වන බවත්, ඉන් පසු පක්ෂ දෙකේ මධ්‍යම කාරක සභා රැස්වීම්වලින් පසු ඉදිරි ගමන තීරණය කරනු ඇති බවත්, පැවසූ අමාත්‍යවරයා දැන් නිදහසේ කතා කරන්න, වැඩ කරන්න හැකි පරිසරයක් ජනපති මෛත්‍රිපාල සිරිසේන මහතා යටතේ ලැබී ඇතැයිද කියා සිටියේය.එම මාධ්‍ය හමුවට එක්වූ විශ්වවිද්‍යාල අධ්‍යාපන රාජ්‍ය අමාත්‍ය මොහාන් ලාල් ග්‍රේරු මහතා පැවසුවේ මෙම රජය පෙරළා දැමීම ශ්‍රී ලංකා නිදහස් පක්ෂය කඩාබිඳ දැමීමක් හා සමාන බවයි.චෝදනා එල්ල වී ඇති මහබැංකු අධිපතිවරයාගේ කාලය තවත් දිගු නොකිරීම ගැන ඊයේ පාර්ලිමේන්තුවේදී අදහස් පළ වූ බවද එහිදී කියා සිටි ඒ මහතා ඒ ගැන සුදුසු පියවරක් ගනු ඇතැයිද පැවසුවේය.මාධ්‍ය හමුවට එක්වූ බස්නාහිර පළාත් මහ ඇමති ඉසුරු දේවප්‍රිය මහතා කියා සිටියේ ජනපතිගේත් අගමැතිගේත් විශ්වාසය මත රඳා පවතින මෙම ආණ්ඩුව කඩා බිඳ දැමිය නොහැකි බවයි.බොහෝමයක් යූඑන්පී - ශ්‍රීලනිප පාක්ෂිකයින් කලකිරීමෙන් සිටින බව දන්නා බවත්, රට ගොඩනැඟීම පළමුව සිදුකළ යුතු බවත්, පෙන්වාදුන් ඒ මහතා ඊයේ විශ්වාසභංගයෙන් දෙපක්ෂය තවත් ශක්තිමත් වූ බවද කියා සිටියේය.", "URL": "https://sinhala.adaderana.lk/news.php?nid=60964", "Category": null, "Parent URL": null}