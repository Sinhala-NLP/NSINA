{"Source": "Adaderana", "Timestamp": "August 13, 2010 10:52 am", "Headline": "වට මේසයේ නඩු විසඳන්න ළමා අධිකරණය 16 දා ", "News Content": "නවීන ක්‍රමවේදයන් වලින් යුතුව නඩු පසිඳලීම සඳහා බත්තරමුල්ල පිහිටවනු ලැබූ ළමා අධිකරණයේ කටයුතු ලබන අගෝස්තු 16 වන දින ආරම්භ කරන බව අධිකරණ අමාත්‍යංශය සඳහන් කරයි. මෙම අධිකරණය විවෘත කිරීමට අදාළ සියලු කටයුතු මේ වන විට සූදානම් බව අධිකරණ අමාත්‍යංශයේ ලේකම් සුහද ගම්ලත් මහතා පවසයි. අධිකරණ අමාත්‍යංශයේ ලේකම්වරයා මේ බව කියා සිටියේ පාර්ලිමේන්තු මාධ්‍යවේදීන් සඳහා වාද්දුවදී පැවැත්වෙන විශේෂ වැඩමුළුවකට සහභාගී වෙමිනි. නව ළමා අධිකරණය ශ්‍රී ලංකාවේ පිහිටුවන ලබන දෙවෙනි ළමා අධිකරණය වන අතර තවත් ළමා අධිකරණයක් බම්බලපිටියේ ස්ථාපිත කර ඇති බව ද හෙතෙම සිහිපත් කළේය. එසේ වුවද ළමයින්ගේ නඩු විසඳීම සඳහා බම්බලපිටිය පිහිටි ළමා අධිකරණයේ පහසුකම් අවම බවත්,නව අධිකරණයෙන් එකී ගැටලු විසඳීම සඳහා ක්‍රියා කරන බවත් ලේකම්වරයා සඳහන් කළේය. වෙනත් අධිකරණ කටයුතු මෙන් නොව විනිසුරුවරයා මෙන්ම පැමිණිලිකරුවන් සහ විත්තියේ පාර්ශවය එකම මේසයක් වටා වාඩිගෙන සුහද ලෙස යුක්තිය පසිඳලන ක්‍රමවේදයක් නව ළමා අධිකරණය තුළින් ක්‍රියාත්මක කරන බව අධිකරණ අමාත්‍යංශ ලේකම් වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10203", "Category": null, "Parent URL": null}