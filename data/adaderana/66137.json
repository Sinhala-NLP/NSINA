{"Source": "Adaderana", "Timestamp": "November 18, 2016 09:05 am", "Headline": " ප්‍රතිජීවක ඖෂධ භාවිතය පිළිබද දැනුම්වත් කිරීමේ සතියක්", "News Content": "ප්‍රතිජීවක ඖෂධ භාවිතය පිළිබද දැනුම්වත් කිරීමේ සතියක් ලෝක සෞඛ්‍ය සංවිධානය විසින් ප්‍රකාශයට පත් කර තිබේ.ඊට සමගාමීව ප්‍රතිජීවක ඖෂධ භාවිතය පිළිබඳ ජාතික ප්‍රතිපත්තියක් ක්‍රියාත්මක කිරීම පිළිබඳ දැනුම්වත් කිරීමේ වැඩසටහනක් ඊයේ(17) කොළඹදී පැවැත් වුණි.ලෝක සෞඛ්‍ය සංවිධානය, සෞඛ්‍ය අමාත්‍යාංශය සහ ක්ෂුද්‍ර ජීව විද්‍යා අධ්‍යයන අංශය එක්ව මෙම වැඩසටහන සංවිධානය කර තිබුණි.ප්‍රතිජීවක ඖෂධ අනවශ්‍ය ලෙස ලබා ගැනීම සහ නියම මාත්‍රාවට අනුකූලව ලබා නොගැනීම හේතුවෙන් ඇතැම් බැක්ටීරියා අසාදන ප්‍රතිජිවකවලට ඔරොත්තු නොදෙන තත්ත්වයකට පත්වීමට ඉඩ ඇති බව එහිදී විද්වතුන් පෙන්වා දුනි.ප්‍රතිජීවක ඖෂධ භාවිත කිරීම අනවශ්‍ය ලෙස ව්‍යාප්ත වීමෙන් බැක්ටීරියා ආසාදන වැලැක්වීමට ඊට ඇති හැකියාව ක්ෂය වෙමින් පවතින බව ද විද්වතුන් එම වැඩසටහනේදී වැඩිදුරටත් ප්‍රකාශ කළේය.එහිදී අදහස් දැක්වූ රාජිත සේනාරත්න මහතා ප්‍රකාශ කළේ වර්තමානයේ ඖෂධ සමාගම් වල මාෆියාව මැඩලීම සඳහා ක්‍රියාමාර්ග රැසක් ගෙන ඇති බවයි.ඇතැම් බහු ජාතික සමාගම් ආහාර නිෂ්පාදනය හරහා ජනතාවට රෝග ඇති කරන අතර ඊට සම්බන්ධ තවත් සමාගම් එම රෝග සඳහා අවශ්‍ය ඖෂධ නිෂ්පාදනය කරන බව අමාත්‍යවරයා ප්‍රකාශ කළේය.සේනක බිබිලේ ඖෂධ ප්‍රතිපත්තිය ක්‍රියාත්මක කරමින් ජනතාවට සහන සැලසීම සඳහා සියලු දෙනාගේ සහයෝගය අවශ්‍ය බව එහිදී රාජිත සේනාරත්න අමාත්‍යවරයා ඉල්ලීමක් කළේය.", "URL": "https://sinhala.adaderana.lk/news.php?nid=66137", "Category": null, "Parent URL": null}