{"Source": "Adaderana", "Timestamp": "August 23, 2012 09:34 am", "Headline": "සරසවි ගැටලුවලට විසඳුම් දෙන ලෙස ඉල්ලමින් අදත් විරෝධතාවක්", "News Content": "විශ්ව විද්‍යාල ගැටලු සඳහා කඩිනමින් විසඳුම් ලබාදෙන ලෙස ඉල්ලමින් විරෝධතා රැළියක් සංවිධානය කිරීමට විශ්ව විද්‍යාල ආචාර්යවරුන්ගේ සමිති සම්මේලනය තීරණය කර තිබේ. අද (23) කොළඹ හයිඩ් පිටියේ දී මෙම විරෝධතා රැළිය පැවැත්වීමට තීරණය කර ඇති බව විශ්ව විද්‍යාල ආචාර්යවරුන්ගේ සමිති සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. කෙසේවෙ‍තත් ඉදිරි සතිය ඇතුළත සිය ගැටලුවලට විසඳුම් ලැබෙනු ඇති බව ටෙරන්ස් මධුජිත් මහතා පැවසීය. මුදල් අමාත්‍යාංශ ලේකම් ආචාර්ය පී.බී. ජයසුන්දර මහතා සමඟ ඊයේ (22) පැවැත්වීමට නියමිතව තිබූ සාකච්ඡාව හෙට (24) දිනයේ දී පැවැත්වීමට නියමිත බව හෙතෙම වැඩිදුරටත් සඳහන් කළේය. එක්සත් ජාතික පක්ෂය ප්‍රමුඛ විපක්ෂය ද උද්ගත වී ඇති අධ්‍යාපන අර්බුදවලට විරෝධය පළ කරමින් ඊයේ පස්වරුවේ කොළඹ දී උද්ඝෝෂණ ව්‍යාපාරයක් පවත්වන ලදී.", "URL": "https://sinhala.adaderana.lk/news.php?nid=26817", "Category": null, "Parent URL": null}