{"Source": "Adaderana", "Timestamp": "March 27, 2014 07:04 am", "Headline": "ජිනීවා-විවාදය අදයි!", "News Content": "අමෙරිකානු අනුග්‍රහය යටතේ ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයට ඉදිරිපත්වී ඇති යෝජනාව සම්බන්ධයෙන් වු විවාදය අද දිනයේ සිදුකිරීමට නියමිතව තිබේ. ශ්‍රී ලංකාවේ යුද්ධය පැවති කාලසීමව තුළ සිදුව බව කියන මානව හිමිකම් උල්ලංඝණය වීමේ සිද්ධීන් පිළිබදව ජාත්‍යන්තර පරීක්ෂණයක් පැවැත්විය යුතු බවට අදාළ යෝජනාව මගින් දැනුම් දී ඇත. යෝජනාව සම්බන්ධයෙන්වු විවාදයෙන් අනතුරුව මානව හිමිකම් කවුන්සිලයේ දී ඊට අදාළ ජන්ද විමසීම ද සිදුකිරීමට නියමිතය. එහිදී එක්සත් ජාතීන්ගේ මානව හිමිකම් කවුන්සිලයට අයත් රටවල් 47ක්, ඡන්දය ප්‍රකාශ කිරීම සඳහා සුදුසුකම් ලබා සිටියි. මේ අතර ශ්‍රී ලංකාව පිළිබදව ජාත්‍යන්තර පරීක්ෂණයක් පැවැත්විය යුතු බව එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේ මහත්මිය පවසයි. එක්සත් ජාතීන්ගේ මානව හිමිකම් කවුන්සිල සැසිවාරයට ශ්‍රී ලංකාව සම්බන්ධයෙන් ඉදිරිපත් කර ඇති තම වාර්තාව පිළිබදව අදහස් දක්වමින් පිල්ලේ මහත්මිය මේ බව ඊයේ සදහන් කළාය. උතුරු පළාත් සභා මැතිවරණය පැවැත්වීම සුභවාදී කරුණක් වුවද මානව හිමිකම් උල්ලංඝණය කිරීම පිළිබද එල්ල වන චෝදනා සම්බන්ධයෙන් ශ්‍රී ලංකා රජය මෙතෙක් පියවර ගෙන නොමැති බව ඇය පෙන්වා දෙයි. එම නිසා ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් සිදුකිරීමේ අවශ්‍යතාව පවතින බවත්, ඊට හැකියාව පවතින බවත්, නවනීදන් පිල්ලේ මහත්මිය එහිදී කියා සිටියාය. කෙසේ වෙතත් පිල්ලේ මහත්මියගේ ප්‍රකාශයෙන් අනතුරුව ජිනීවා මානව හිමිකම් සැසිවාරය ඇමතු ජිනීවා හි මෙරට නිත්‍ය නියෝජිත රවිනාථ ආරියසිංහ මහතා කියා සිටියේ මානව හිමිකම් කොමසාරිස්වරියගේ වාර්තාව තරයේ ප්‍රතික්ෂේප කරන බවයි. පෙර නිගමනයන් මත සැකසු, මුළුමනින්ම දේශපානීකරණය වු වාර්තාවක් නවනීදන් පිල්ලේ විසින් ඉදිරිපත් කර ඇති බව ඔහු එහිදී කියා සිටියේය. ශ්‍රී ලංකාව ස්වාධීන රටක් බැවින් මානව හිමිකම් පිළිබද කොමසාරිස්වරිය ස්වෛරී රටක අභ්‍යන්තර කරුණු සම්බන්ධයෙන් මෙලෙස අනවශ්‍ය ලෙස මැදිහත්වීම පිළිබඳ ශ්‍රී ලංකා රජය කනගාටුවට පත්වන බව රවිනාථ ආරියසිංහ මහතා මෙහිදී සඳහන් කළේය. ඉන් අනතුරුව ශ්‍රී ලංකාව සම්බන්ධයෙන් මානව හිමිකම් කොමසාරිස්වරියගේ වාර්තාව පිළිබදව රටවල් රැසක් සිය මතයන් ඉදිරිපත් කර තිබේ. එහිදී රුසියාව , චීනය, කියුබාව, පකිස්ථානය, වෙනිසියුලාව, බෙලරූස් සහ සිම්බාබ්වේ යන රටවල් නවනීදන් පිල්ලේගේ වාර්තාව විවේචනය කර ඇති බව වාර්තා වේ. එක්සත් ජාතින්ගේ මානව හිමිකම් පිළිබද මහකොමසාරිස් නවනීදන් පිල්ලේ මහත්මිය විසින් ශ්‍රී ලංකාවේ අභ්‍යන්තර ගැටළු සම්බන්ධයෙන් මෙලෙස මැදිහත්වීම පිළිබද එකඟවිය නොහැකි බව රුසියාව පවසා තිබේ. චීනය ද පවසා ඇත්තේ ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් පැවැත්වීමේ කිසිදු අවශ්‍යතාවක් නොමැති බවයි. කියුබාව සහ පකිස්ථානය ද මානව හිමිකම් සැසිවාරයේ දී මානව හිමිකම් කොමසාරිස්වරියගේ වාර්තාව දැඩි ලෙස විවේචනට ලක් කරන ලදී. කෙසේ වෙතත් අමෙරිකාව, බ්‍රිතාන්‍ය , ප්‍රංශය, ජර්මනිය, නෝර්වේ , කැනඩාව, ස්විස්ටර්ලන්තය වැනි බටහිර රටවල් නවනීදන් පිල්ලේගේ වාර්තාව අගය කිරීමක් සිදුකර ඇත. විශේෂයෙන් ඒ සම්බන්ධයෙන් අදහස් දක්වමින් අමෙරිකාව කියා සිටියේ ලංකාවේ මානව හිමිකම් ක්‍රියාධරයින්ට සිදුවන හිරිහැර තවමත් අවසන්වී නොමැති බවය එම නිසා ශ්‍රී ලංකාව තුළ සංහිදියාව ඇති කිරීම සඳහා ජාත්‍යන්තර මැදිහත්වීමක අවශ්‍යතාව පවතින බව අමෙරිකාව පෙන්වා දී තිබේ. මේ අතර ඊයේ පැවති මාධ්‍ය හමුවක දී අමාත්‍ය පාඨලී චම්පික රණවක මහතා කියා සිටියේ ශ්‍රී ලංකාවේ සිදුවු බව කියන සිද්ධීන් සම්බන්ධයෙන් ශ්‍රී ලංකා රජය ස්වාධීන පරීක්ෂණයක් සිදුකළ යුතු බවයි.", "URL": "https://sinhala.adaderana.lk/news.php?nid=42091", "Category": null, "Parent URL": null}