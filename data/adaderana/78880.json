{"Source": "Adaderana", "Timestamp": "October 19, 2017 09:39 am", "Headline": "බරපතළ වංචා දූෂණ විමර්ශන කොමිසමේ වාර්තා සැකසීම අවසන් අදියරේ", "News Content": "බරපතළ වංචා දූෂණ විමර්ශන ජනාධිපති කොමිසමේ වාර්තා සකස් කිරීමේ කටයුතු අවසන් අදියරට පැමිණ තිබේ. එහි ප්‍රකාශකයෙකු සඳහන් කළේ පරීක්ෂණ වාර්තා 17ක් සකස් කරමින් පවතින බවයි. බරපතළ වංචා දූෂණ විමර්ශන ජනාධිපති කොමිසමේ කාලය පසුගිය සැප්තැම්බර් මස තුන්වන දිනෙන් අවසන් විය. එහෙත් ඊට අදාළ වාර්තා සකස් කිරීම සඳහා මාස දෙකක කාලයක් ලබාදෙනු ලැබූ අතර එම කාලය ලබන මස පළමු සතියෙන් අවසන්වීමට නියමිතයි. ඊට පෙර පරීක්ෂණ වාර්තා සියල්ල සකස් කර අවසන් කිරීමට බොහෝ දුරට බලාපොරොත්තු වන බව බරපතළ වංචා දූෂණ විමර්ශන ජනාධිපති කොමිසම සඳහන් කළේය. මේ වන විට එම කොමිසම විසින් සිදුකළ පරීක්ෂණ වලට අදාළ වාර්තා 17ක් ජනාධිපතිවරයා වෙත භාරදී තිබේ. දැනට සකස් කරමින් පවතින වාර්තා 17ට අමතරව කොමිසමේ අවසන් වාර්තාව ද ජනාධිපතිවරයා වෙත ලබාදීමට නියමිතයි.", "URL": "https://sinhala.adaderana.lk/news.php?nid=78880", "Category": null, "Parent URL": null}