{"Source": "Adaderana", "Timestamp": "May 3, 2010 01:12 pm", "Headline": "\"හදිසිය\"හදිසියේ වෙනස්වෙයි", "News Content": "රටට හානියක් නොවන ලෙස හදිසි නීතිය සංශෝධනය කරන්නට රජයේ අවධානය යොමුවී ඇති බව විදෙස් කටයුතු අමාත්‍ය මහාචාර්ය ජී.එල් පීරිස් මහතා පවසයි. යුද්ධය පැවති වකවානුවට වඩා දැන් තත්ත්වය වෙනස් බැවින් හදිසි නීතියේ ඇතැම් කොටස් වෙනස් විය යුතු බව පිළිගත යුතු බවද හෙතෙම අවධාරණය කරනු ලැබුවේ අද කොළඹ පැවති මාධ්‍ය හමුවකට සහභාගි වෙමිනි. හදිසි නීතියට අදාළ විවාදය හෙට සහ අනිද්දා යන දින දෙක තුළම විවාදයට ගන්නට සූදානම් බවත්,එවැනි වැදගත් නීතියක් විධිමත් ලෙස සංවාදයට ලක් කළ යුතු නිසාවෙන් ඒ වෙනුවෙන් දින දෙකක්ම වෙන් කරන්නට තීරණය කළ බවත් ඇමතිවරයා කියා සිටියේය. විදෙස් ගතව ඇති එල්.ටී.ටී.ඊ සංවිධානයේ පිරිස් මේ වන විටත් වෙනම පාර-ජාතික රාජ්‍යයක් වෙනුවෙන් කටයුතු කරමින් සිටින තත්ත්වයක් දක්නට ඇති මුත් කිසිසේත්ම එය යථාර්ථයක් බවට පත්වීමට ඉඩක් නැති බව පීරිස් මහතා සඳහන් කළේය. යළි බෙදුම්වාදය හිස එසවීමට නොදෙන බවත් විදෙස්ගත එල්.ටී.ටී.ඊයේ ක්‍රියාකාරකම් මැඩ පවත්වන්නට තානාපතිවරුන් මගින් රාජ්‍යතාන්ත්‍රික මට්ටමින් ක්‍රියා කරන බවද ඇමතිවරයා කියා සිටියේ මාධ්‍යවේදියෙකු නැඟූ ප්‍රශ්නයකට පිළිතුරු දෙමිනි.", "URL": "https://sinhala.adaderana.lk/news.php?nid=8156", "Category": null, "Parent URL": null}