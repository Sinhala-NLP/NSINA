{"Source": "Adaderana", "Timestamp": "August 17, 2014 08:20 am", "Headline": " වෙළඳපොළේ සහල් හිඟවෙයි ", "News Content": "පවතින නියං කාලගුණ තත්ත්වයත් සමඟ රටතුළ සහල් හිඟයක් මතුව තිබේ. ප්‍රමාණවත් තරම් දේශීය වී අස්වනු නොලැබීම මෙම සහල් හිඟය ඇති වීමට බලපා ඇති බව වාර්තා වෙයි. මේ වන විට දිවයින පුරා කැකුළු සහල්වල හිඟයක් පවතින බව වෙළෙඳපොළ ආරංචි මාර්ග පවසයි. පවතින සහල් හිඟය හේතුවෙන් සහල්වල මිල ද වෙළෙඳපොලේ ඉහළ ගොස් ඇති බව වාර්තා වෙයි. සහල් සඳහා පාලන මිලක් ප්‍රකාශයට පත් කර තිබුණ ද වෙළඳපොළේ අදාළ මිල ගණන් ඉක්මවා ගොස් ඇති බව පාරිභෝගිකයින් පවසයි. රතු කැකුළු සහල් කිලෝවක් සඳහා රුපියල් 60ක පාලන මිලක් තිබුණ ද වෙළෙඳපොළේ මේ වන විට රතු කැකුළු කිලෝවක් අලෙවි වන්නේ රුපියල් 70ත් 80ත් අතර මිල ගණන් වලට බව වාර්තා වෙයි. මේ අතර සහල් පාලන මිල සම්බන්ධයෙන් මුදල් අමාත්‍යාංශය සමඟ හෙට දිනයේ විශේෂ සාකච්ඡාවක් පැවැත්වීමට තොග වෙළෙඳ සංගම් තීරණය කර තිබේ. පවතින සහල් හිඟයත් සමග තොග වෙළඳුන් මුහුණ දි ඇති ගැටලු පිළිබඳව මෙහිදි මුදල් අමාත්‍යාංශ බලධාරීන් සමග සාකච්ඡා කිරීමට නියමිත බව කොළඹ තොග වෙළඳ සංගමය සඳහන් කළේය. පවතින සහල් හිඟයට පිළියම් වශයෙන් මේ වන විට පෞද්ගලික අංශයේ වෙළඳුන්ට සහල් ආනයනය කිරීමට බදු සහන යටතේ අවසර ලබා දී ඇති බව සමූපාකාර හා අභ්‍යන්තර වෙළඳ අමාත්‍යාංශයෙන් සඳහන් කර සිටියේය. පසුගිය මාසයේ සහල් මෙට්‍රික් ටොන් ලක්ෂයක් එලෙස ආනයනය කිරිමට පියවර ගෙන ඇති අතර එම සහල් අඩු මිලට වෙළඳපො‍ළ එම අමාත්‍යාංශය පැවසුවේය. කෙසේ වෙතත් තවදුරටත් වෙළඳපොළ තුළ සහල් හිගයක් පවතින්නේ නම් සහල් ආනයනය කිරීමට රජය මැදිහත් විමට බලාපොරොත්තු වන බව සමූපකාර හා අභ්‍යන්තර වෙළඳ අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=45403", "Category": null, "Parent URL": null}