{"Source": "Adaderana", "Timestamp": "April 2, 2018 09:22 pm", "Headline": " කායික රෝග විශේෂඥ වෛද්‍යවරයාව යාපනයට මාරු කළාට විශාල විරෝධයක්", "News Content": "වවුනියාව මහ රෝහලට පැමිණි කායික රෝග විශේෂඥ වෛද්‍යවරයාව ඔහුගේ නියමිත සේවා කාලයට පෙර යාපනයට මාරු කිරීම සම්බන්ධයෙන් විශාල විරෝධයක් ප්‍රදේශය තුළ හට ගෙන තිබේ. ඊට ප්‍රධාන හේතුව වී ඇත්තේ ඔහු වෙනුවට වවුනියාව මහ රෝහලට පත්කොට එවා ඇති විශේෂඥ වෛද්‍යවරයාට එම තනතුරේ සේවය කිරීමට නියමිත සුදුසුකම් සපුරා නොතිබීමයි. අලුතින් වවුනියාව මහ රෝහලට පත්කොට ඇති විශේෂඥ වෛද්‍යවරයා විදේශ පුහුණුවක් ලබා නොමැති ආධුනිකයෙකු වුවත් ඔහුට වවුනියාව මහ රෝහලේ පාලන අධිකාරියේ නිලධාරීන්ගෙන් ඥාතී සම්බන්ධකම් මත විශාල සහයෝගයක් ලැබෙන බව වවුනියාවේ ප්‍රභූන් පිරිසක් විසින් සෞඛ්‍ය අමාත්‍යංශයට දැණුම් දී තිබේ. මෙතෙක් වවුනියාව මහ රෝහලේ සේවය කළ විශේෂඥ වෛද්‍යවරයාගේ සේවා කාලය වසර තුනක්වත් ඉක්මවා නොතිබියදී ඔහුව යාපනයට මාරු කොට ආධුනික විශේෂඥ වෛද්‍යවරයාව වවුනියාව මහ රෝහලේ තබා ගැනීමට පාලන අධිකාරිය කටයුතු කොට ඇත්තේද මෙම ඥාතී සම්බන්ධය මත යැයි සෞඛ්‍ය අමාත්‍යංශයට ඉදිරිපත් කොට ඇති කරුණු දැක්වීමේ සඳහන් වෙයි. වවුනියාව මහ රෝහලේ සේවය කරන පැරණි විශේෂඥ වෛද්‍යවරයා පළාතේ සිංහල,දෙමළ හා මුස්ලිම් ජනතාව අතර ඉතාම ජනප්‍රිය පුද්ගලයෙකු බවට පත් වීමත් සමඟම ඔහුට එරෙහිව පාලන අධිකාරියෙන් විරෝධතා රැසක් මතුව ඇත්තේ පාලන අධිකාරියට හිතවත් හා ඥාතීන් වන සෙසු වෛද්‍යවරුන්ට ඉන් සිදු වූ ආර්ථික අවාසිය මත යැයිද අමාත්‍යංශයට කළ කරුණු දැක්වීමේ සඳහන් වෙයි.", "URL": "https://sinhala.adaderana.lk/news.php?nid=86786", "Category": null, "Parent URL": null}