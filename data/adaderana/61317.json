{"Source": "Adaderana", "Timestamp": "June 21, 2016 04:39 pm", "Headline": "අතුල් කේෂප් කතරගම දේවාලය වැඳපුදා ගනියි", "News Content": "මෙරට අමෙරිකානු තානාපති අතුල් කේෂප් මහතා රුහුණු කතරගම මහ දේවාලය වැඳපුදා ගැනීම සඳහා පැමිණ තිබේ. ආගමික වතාවත්වල නිරත වීමෙන් අනතුරුව අතුල්කේෂප් මහතා කතරගම දේවාලයේ බස්නායක නිල මැදුරේදී තේ පැන් සංග්‍රහයකට ද එක්වු බව අද දෙරණ වාර්තාකරු පැවසුවේය.එම අවස්ථාවේ කතරගම වන්දනාවේ පැමිණ සිටි යුධ හමුදාපති ලුතිනන් ජනරාල් ක්‍රිෂාන්ත ද සිල්වා මහතා ද අමෙරිකානු තානාපතිවරයා හමුවී තිබේ.එහිදී අතුල් කේෂප් මහතා පසුගියදා සාලාව ප්‍රදේශයේ සිදුවු පිපිරීම පිළිබඳව යුධ හමුදාපතිවරයාගෙන් විමසීමක් කර තිබේ.එමෙන්ම ගංවතුර හා නායයෑම් පිළිබඳව ද දෙදෙනා අතර පැවති සාකච්ඡාවේ දී දැඩි අවධානයක් යොමුවී ඇති අතර එම ආපදා අවස්ථාවල සියළු දෙනාට සහන සළසමින් රජය සිදුකරන සංවර්ධන කටයුතු අඛන්ඩව පවත්වාගෙන යාම පිළිබඳව තමන් සතුටට පත් වන බව අමෙරිකානු තානාපතිවරයා ප්‍රකාශ කර ඇත.", "URL": "https://sinhala.adaderana.lk/news.php?nid=61317", "Category": null, "Parent URL": null}