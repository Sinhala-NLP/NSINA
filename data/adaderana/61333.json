{"Source": "Adaderana", "Timestamp": "June 22, 2016 08:55 am", "Headline": "යාලේගමට ආරාධනා කර නැහැලු?", "News Content": "පළාත් සෞඛ්‍ය අමාත්‍යංශයේ තිබූ සාකච්ඡාවක් සඳහා තමන් හට ආරාධනා නොලැබුණු බවට මධ්‍යම පළාත් සෞඛ්‍ය අමාත්‍ය බන්දුල යාලේගම මහතා චෝදනා කරයි. මධ්‍යම පළාතේ රෝහල් කිහිපයක් නවීකරණය කිරීම සම්බන්ධයෙන් පැවති අදාළ සාකච්ඡාව පිළිබඳ තමන් දැනුවත් නොකළ බවට ඔහු චෝදනා කර තිබේ. මධ්‍යම පළාත් සභාව සතු රෝහල් වැඩිදියුණු කිරීම සඳහා පැවති එම විශේෂ සාකච්ඡාව 20 වනදා නියෝජ්‍ය සෞඛ්‍ය අමාත්‍ය ෆයිසාල් කාසිම් මහතාගේ ප්‍රධානත්වයෙන් මධ්‍යම පළාත් සෞඛ්‍ය දෙපාර්තමේන්තුවේදී පවත්වා ඇත.නගර සැළසුම් හා ජල සම්පාදන අමාත්‍ය රවුෆ් හකීම් මහතා විසින් මෙම වැඩසටහන මධ්‍යම පළාතේ ආරම්භ කිරීම සඳහා මූලිකත්වය ගෙන කටයුතු කරන බව සඳහන්ය.මෙම වැඩසටහන සම්බන්ධයෙන් පළාත් අමාත්‍යවරයා දැනුවත් කිරීමට පියවර ගන්නා බව රවුෆ් හකීම් අමාත්‍යවරයා පැවසා තිබේ.කෙසේවෙතත් මධ්‍යම පළාත් සභා විපක්ෂ නායිකා රේණුකා හේරත් මහත්මිය පැවසුවේ මෙවැනි වැරදි ඉදිරියේදී සිදු නොවීමට වග බලාගත යුතු බවයි.", "URL": "https://sinhala.adaderana.lk/news.php?nid=61333", "Category": null, "Parent URL": null}