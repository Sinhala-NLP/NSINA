{"Source": "Adaderana", "Timestamp": "October 31, 2011 09:03 am", "Headline": "බස් ගාස්තු සංශෝධනයකට තවමත් අනුමැතිය ලැබී නෑ", "News Content": "ඉන්ධන මිළ ඉහළ යාමත් සමඟ බස් ගාස්තු සංශෝධනයක් අවශ්‍ය බවට බස් හිමියන් ප්‍රකාශ කළ ද ඊට මේ වන තෙක් අනුමැතියක් ලබා දී නොමැති බව පෞද්ගලික ප්‍රවාහන අමාත්‍යාංශය පවසයි. බස් හිමියන්ගේ ඉල්ලීම් කෙතෙක්දුරට සාධාරණ ද යන්න පිළිබඳව මේ දිනවල අධ්‍යයනය කෙරෙන බව එම අමාත්‍යාංශයේ ලේකම් වික්ටර් සමරජීව මහතා සදහන් කළේය. ඒ පිළිබඳව අධ්‍යනයක් කිරීමෙන් පසු බස් ගාස්තු සංශෝධනය කිරීම පිළිබඳ තීරණයකට එළඹෙන බව හෙතෙම පෙන්වාදුන්නේය. කෙසේ වෙතත් බස් ගාස්තු වැඩිවීම අනිවාර්යෙන් සිදුවිය යුතු බව සමස්ත ලංකා පෞද්ගලික බස් සමාගම් සම්මේලනයේ ලේකම් අංජන ප්‍රියන්ජිත් මහතා පැවසුවේය. ඩීසල් මිල ඉහළයාම නිසා පෞද්ගලික බස් කර්මාන්තයට විශාල බලපෑමක් සිදුව ඇති බව ඒ මහතා ප්‍රකාශ කළේය. කෙටි දුර ධාවන බස්රථවලට දෛනිකව රුපියල් 600 ක පමණ අලාභයක්ද, දුර සේවා බස්රථවලට රුපියල් 1200 ක වැනි අලාභයක් විඳීමට සිදුවන බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=19686", "Category": null, "Parent URL": null}