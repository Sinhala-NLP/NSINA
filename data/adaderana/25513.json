{"Source": "Adaderana", "Timestamp": "July 4, 2012 01:26 pm", "Headline": "වව්නියාව ගැටුමේ රැඳවියෙක් මරුට", "News Content": "රාගම රෝහලේ ප්‍රතිකාර ලබමින් සිටි වව්නියාව බන්ධනාගාරයේ රැඳවියෙකු ජීවිතක්ෂයට පත්ව තිබේ. අද පෙරවරු‍වේ මෙම රැඳවියා ජීවිතක්ෂයට පත්ව ඇති බව බන්ධනාගාර දෙපාර්තමේන්තුව සඳහන් කරයි. වව්නියාව බන්ධනාගාරයේ පසුගිය දා ඇතිවූ සිදුවීමෙන් තුවාල ලැබූ මෙම රැඳවියා මහර බන්ධනාගාර‍යට මාරු කර යවා තිබේ. පසුව මොහු රාගම රෝහලට ඇතුළත් කර ඇති බව වාර්තා විය. මෙලෙස මියගොස් ඇත්තේ වව්නියාව , නෙළුම්කුලම ප්‍රදේශයේ පදිංචිකරුවෙකු වූ නිමල රූබන් නමැති අයෙකි. සිද්ධිය සම්බන්ධයෙන් බන්ධනාගාර‍ දෙපාර්තමේන්තුව පරීක්ෂණයක් ආරම්භ කර තිබේ. මොහුගේ මරණයේ වගකීම සම්පූර්ණයෙන්ම ආණ්ඩුව බාරගත යුතු බවත්,සිදුවීම සම්බන්ධයෙන් නිදහස් හා අපක්ෂපාතී පරීක්ෂණයක් ආරම්භ කළ යුතු බවත් සිවිල් අධීක්ෂණ කොමිසමේ කැඳවුම්කරු,ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. මෙම අවාසනාවන්ත මරණයෙන් දේශපාලන සිරකරුවන්ගේ ප්‍රශ්නය කෙතරම් බරපතළ කාරණයක්ද යන්න ගම්‍ය වන බවත්,එබැවින් ජාත්‍යන්තර ලෝකයේ අවධානය පවා ඒ සඳහා යොමුවනු ඇති බවත් ඔහු අද දෙරණට කියා සිටියේය. මෙම මරණයෙන් හෝ නිසි පාඩමක් ඉගෙන සියලුම දේශපාලන සිරකරුවන් නිදහස් කිරීමට ආණ්ඩුව පියවර ගත යුතු බවත්,එසේ නොමැතිව සිරකරුවන් කැමතියිනම් පමණක් ඔවුන් පුනරුත්ථාපනය කිරීමට හෝ කඩිනමින් පියවර ගත යුතු බව ගනේෂන් මහතා අවධාරණය කරයි.", "URL": "https://sinhala.adaderana.lk/news.php?nid=25513", "Category": null, "Parent URL": null}