{"Source": "Adaderana", "Timestamp": "March 11, 2019 07:34 pm", "Headline": "FM දෙරණ දඹදිව වන්දනා 6වන අදියරයේ සිව්වන දිනය අදයි", "News Content": "FM දෙරණ දඹදිව වන්දනා වරම් සය වන අදියරේ ජයග්‍රාහී කණ්ඩායම අද සිව්වන දිනටත් වන්දනාවට එක් වුණි. එම පිරිස අද උදෑසන ඉන්දියාවේ උත්තර් ප්‍රදේශයේ පිහිටා ඇති බරණැස ඉසිපතන මිගදාය වැඳපුදා ගත්තේය. FM දෙරණට වසර 10ක් සපිරෙන සාංවත්සරික මාසය ආරම්භයත් සමග මෙවර දඹදිව වන්දනා වරම් ජයග්‍රහණය කළ සය වැනි කණ්ඩායම අද උදෑසන ඉන්දියාවේ උත්තර් ප්‍රදේශයේ පිහිටා ඇති බරණැස ඉසිපතන මිගදාය වෙත පැමිණියේය. එහිදී බුදුන් වහන්සේ පස්වග මහණුන් හමුවූ ස්ථානය වන සම්මුඛ චෛත්‍ය, උන්වහන්සේ ප්‍රථම ධර්ම දේශනය සිදු කළ ස්ථානය මෙන්ම උන්වහන්සේ වැඩ සිටි සුගන්ධ කුටියද සියැසින් දැක වන්දනාමාන කරගැනීමේ භාග්‍ය ඔවුන්ට උදාවුණි. එසේම බරණැස ඉසිපතන මිගදායේ පිහිටුවා ඇති අශෝක ස්ථම්බය දැක බලාගත් වන්දනාකරුවන් මූලගන්ධකුටි විහාරයද වන්දනාමාන කරගැනීමෙන් පසු ඉන්දියාවේ බිහාර් ප්‍රදේශය වෙත ගමන් ආරම්භ කළේය.", "URL": "https://sinhala.adaderana.lk/news.php?nid=105898", "Category": null, "Parent URL": null}