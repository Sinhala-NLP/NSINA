{"Source": "Adaderana", "Timestamp": "January 30, 2019 11:59 am", "Headline": "දෙමටගොඩ දී දෙපිරිසක් ගැටී පිහි ඇණුමකින් පුද්ගලයෙකුට තුවාල", "News Content": "දෙමටගොඩ, කාලිපුල්ලවත්ත ප්‍රදේශයේදී දෙපිරිසක් අතර හටගත් ගැටුමක් අතරතුර සිදුවූ පිහි ඇණුමකින් පුද්ගලයෙකු තුවාල ලබා තිබේ. පොලීසිය පැවසුවේ සිද්ධිය සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන ඇති බවයි. දෙමටගොඩ, කාලිපුල්ලවත්ත ප්‍රදේශයේදී ඊයේ(29) රාත්‍රි 8ට පමණ දෙපිරිසක් අතර ගැටුමක් හටගෙන ඇති අතර එහිදී ප්‍රදේශවාසීන්ද ගැටුමට මැදිහත්ව තිබේ. එහිදී පුද්ගලයෙකු විසින් තවත් අයෙකුට තියුණු ආයුධයකින් පහර දී ඇති අතර තුවාල ලැබූ පුද්ගලයා මේ වන විට කොළඹ ජාතික රෝහලේ නේවාසිකව ප්‍රතිකාර ලබයි. පොලිසිය පැවසුවේ, සිද්ධිය සම්බන්ධයෙන් මේ වන විට පුද්ගලයින් දෙදෙනෙකු අත්අඩංගුවට ගෙන ඇති බවයි. එමෙන්ම පෞද්ගලික ආරවුලක් දුරදිග යෑමෙන් මෙය සිදුව ඇති බවද පොලීසිය සඳහන් කළේය.", "URL": "https://sinhala.adaderana.lk/news.php?nid=103341", "Category": null, "Parent URL": null}