{"Source": "Adaderana", "Timestamp": "December 2, 2017 09:16 am", "Headline": "  පොරවකින් ගසා ජීවිතයක් අහිමි කළ ඝාතකයා අවුරුදු 18කට මහ උළුගෙට ", "News Content": "ජනපති සොයුරු පි‍්‍රයන්ත සිරිසේන මහතාට මීට වසර කිපයකට පෙර පොරවකින් පහර දී ඝාතනය කිරීමේ විත්තිකරුට බරපතළ වැඩ ඇතිව වසර 18ක සිරදඬුවම් ලබා දීම (30) දින පොලොන්නරුව මහා අධිකරණ විනිසුරු නිමල් රණවිර මහතා විසින් නියෝග කළේය. මෙසේ දඬුවම් නියම වූයේ පොලොන්නරුව නවනගරයේ හතර ඇළේ පදිංචි හපුතන්ත‍්‍රිගේ දොන් ඉෂාන් ලක්මාල් නැමැත්තාටය. වසර 18ක සිර දඬුවමට අමතරව රුපියල් ලක්ෂ 10ක වන්දි මුදලක් පි‍්‍රයන්ත සිරිසේන මහතාගේ යැපෙන්නන් වෙත ගෙවන සහ රුපියල් ලක්ෂ 2ක දඩමුදලක් ගෙවන ලෙසත් නියෝග කර තිබේ. විත්තිකාර තැනැත්තා විසින් වන්දි මුදල් සහ දඩ මුදල් නොගෙවන්නේ නම් බරපතළ වැඩ ඇතිව තවත් වසර දෙක හමාරක් සිරදඬුවමකට යටත් කරන ලෙස මහාඅධිකරණ විනිසුරු විසින් නියෝග කෙරිණි. නිතිපතිවරයා විසින් 2015 03 26 දින පොලොන්නරුව නවනගරයේ හතර ඇළේ පදිංචි හපුතන්ත‍්‍රිගේ දොන් ඉෂාන් ලක්මාල් නැමැත්තා විසින් ඇතුමල්පිටියේ පදිංචි පි‍්‍රයන්ත සිරිසේන යන අයට පොරවකින් පහර දි ඝාතනය කිරීම පිළිබඳ නඩු පවරා තිබිණි.", "URL": "https://sinhala.adaderana.lk/news.php?nid=80883", "Category": null, "Parent URL": null}