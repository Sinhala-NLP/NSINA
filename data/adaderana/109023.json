{"Source": "Adaderana", "Timestamp": "May 1, 2019 01:34 pm", "Headline": "ගිනි ඇවිලෙමින් තිබූ කසළ ගොඩක පිපිරීමක්-දර්ශන සහිතයි", "News Content": "කලුතර, තෙඹුවන ඇලේගොඩ මංසන්ධිය අසළ නිවසක් ආසන්නයේ ගිනි ඇවිලෙමින් තිබූ කසළ ගොඩක පිපිරීමක් සිදුව තිබේ. සිද්ධියෙන් කිසිදු පුද්ගලයෙකුට හානි සිදුව නොමැති අතර සිදුවූ මෙම පිපිරීම සී.සී.ටී.වී. කැමරාවක මෙලෙස සටහන්ව තිබුණි. ඊයේ(01) පස්වරුවේ මෙම නිවසේ පුද්ගලයෙකු විසින් නිවස අසළ තිබූ කසළ ගොඩකට ගිනි තබා ඇති අතර පස්වරු 6.20ට පමණ එහි පිපිරීමක් සිදුව තිබුණි. පිපිරීමෙන් කිසිවෙකුට හානි සිදුව නොමැති අතර, නිවසකට සුළු අලාභ හානි සිදුව ඇති බව අප වාර්තාකරු පැවසීය. පොලීසිය සඳහන් කළේ, කළු ගල් පිපිරවිම සඳහා යොදා ගන්නා පුපුරණ ද්‍රව්‍ය අදාළ කසළ ගොඩේ තිබී මෙලෙස පුපුරා ගොස් ඇතැයි මූලික පරීක්ෂණවලින් අනාවරණ වූ බවයි. මේ අතර අම්බලන්ගොඩ, පටබැඳමුල්ල, මහවීදීය සහ පල්ලියවත්ත යන ප්‍රදේශවල පොලීසිය සහ යුධ හමුදාව එක්ව සෝදිසි මෙහෙයුමක් සිදු කළේය. මෙම මෙහෙයුමේදී කිසිදු සැක කටයුතු පුද්ගලයෙකු හෝ දේපොලක් සොයා ගැනීමට නොහැකි වූ බව අප වාර්තාකරු සඳහන් කළේය. ප්‍රෙද්ශවාසීන් කළ ඉල්ලීමකට අනුව මෙලෙස සෝදීසි මෙහෙයුම සිදු කර ඇති බවයි වාර්තා වෙයි.", "URL": "https://sinhala.adaderana.lk/news.php?nid=109023", "Category": null, "Parent URL": null}