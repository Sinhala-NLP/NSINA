{"Source": "Adaderana", "Timestamp": "April 9, 2011 09:07 am", "Headline": "ජොර්දානයේදී අසරණ වූ කතුන්ගේ ගැටලු විසඳීමට පූර්ණ අවධානය    ", "News Content": "ජොර්දානයේ ගෘහපාලිකාවන් වශයෙන් කටයුතු කළ මෙරට ශ‍්‍රමිකයන් 37 දෙනකු තම හාම්පුතුන් විසින් ඔවුන්ගේ වීසා බලපත‍්‍රවල කාලය දීර්ඝ නොකිරීම නිසා ජෝර්දානයේ ශ‍්‍රි ලංකා තානාපති කාර්යාලයේ රැකවරණය පතා පැමිණ සිටි බව කාර්යාංශය සදහන් කරයි. මෙලෙස වීසා බලපත‍්‍ර දීර්ඝ නොකිරීම හේතුවෙන් තානාපති කාර්යාලයට පැමිණි එම ශ‍්‍රි ලාංකික කාන්තාවන්ගේ ගැටලුව විසඳීම සම්බන්ධව ජෝර්දාන් රජයේ බලධාරීන් සමඟ එරට පිහිටි ශ‍්‍රි ලංකා තානාපති කාර්යාල නිලධාරීන් සාකච්ඡා කරමින් සිටියදී ඔවුන් තානාපති කාර්යාලයෙන් පැනගොස් ඇති බව වාර්තා වේ. මෙම ගෘහ පාලිකාවන්ගේ ගැටලුව විසඳීම සම්බන්ධව දෙරටේ බලධාරීන් සාකච්ඡා කරමින් සිටින අතර ඒ බව ඔවුන් ද දැනුවත්ව සිට ඇත. මේ වෙනුවෙන් තානාපති කාර්යාලය ගත් පියවරයන්හි ප‍්‍රතිඵලයක් වශයෙන් ඒ වන විටත් එලෙස පැන ගිය පිරිසෙන් 11 දෙනකුගේ ගැටුවලට විසදුම් ලැබී තිබුණු අතර දඩ මුදල් අය කිරීමකින් තොරව ඔවුන්ට ශ‍්‍රි ලංකාවට යාමට බලධාරීන් අවසර ද ලබාදී තිබිණි. මෙලෙස තානාපති කාර්යාලයෙන් පැනයාම සම්බන්ධව ශ‍්‍රි ලංකා තානාපති කාර්යාලය විසින් එරට පොලීසියට කරන ලද දැනුම්දීමට අනුව එම කාන්තාවන් නැවත තානාපති කාර්යාලයට බාරදී තිබේ. පසුව මෙලෙස බාර වූ කාන්තාවන් 33 දෙනකු එරට රාජ්‍ය නොවන සංවිධානයක මැදිහත්වීමෙන් තම ගැටලු විසදා ගන්නා බව දෙවනුව පවසා ඒ බව ලිඛිතව ද දැනුම්දී තානාපති කාර්යාලයෙන් ඉවත්ව ගොස් තිබේ. කෙසේ වුවද කාන්තාවන් සියලුමදෙනා සම්බන්ධව අවශ්‍ය සියලු කටයුතු සිදුකිරීමට ජෝර්දාන්හි ශ‍්‍රි ලංකා තානාපති කාර්යාලය විදේශ සේවා නියුක්ති කාර්යාංශයේ උපදෙස් පරිදි තවදුරටත් කටයුතු කරමින් සිටියි. මෙම ගැටළුව විසදාගැනීමට තානාපති කාර්යාලයෙන් පිටව ගිය ශ‍්‍රමිකයන් නැවතත් ඒ වෙතට ගොස් එහි මැදිහත්වීම හා සේවය සලසා ගැනිමෙන් නිතිමය ගැටළු විසදාගැනීමට අවශ්‍ය පහසුකම් සලසාගත හැකිබව කාර්යාංශය වැඩිදුරටත් දන්වා සිටියි.", "URL": "https://sinhala.adaderana.lk/news.php?nid=15363", "Category": null, "Parent URL": null}