{"Source": "Adaderana", "Timestamp": "October 25, 2011 11:24 am", "Headline": "රජයේ අවසරය නැතිව ජනපතිට එරෙහි නඩුව ගෙනියන්න බෑ ", "News Content": "ශ්‍රී ලංකා ජනාධිපතිවරයාට එරෙහිව ඕස්ට්‍රේලියානු අධිකරණයකට ගොනුකර ඇති යුද අපරාධ නඩුව ෆෙඩරල් රජයේ අවසරය නොමැතිව ඉදිරියට ගෙන යා නොහැකි බව එරට අගමැති ජුලියා ගිලාඩ් පවසයි. ඕස්ට්‍රේලියාවේ වෙසෙන ශ්‍රී ලාංකිකයකු වන අරුණාචලම් ජෙගදීශ්වරන් නැමැත්තා විසින් ජනාධිපති මහින්ද රාජපක්ෂ මහතාට එරෙහිව යුද අපරාධ චෝදනා එල්ල කරමින් මෙල්බර්න් මහේස්ත්‍රාත් අධිකරණය වෙත නඩුවක් ගොනු කර තිබේ. පොදු රාජ්‍ය මණ්ඩලයීය රාජ්‍ය නායක සමුළුවට සහභාගිවීම සඳහා ජනාධිපතිවරයා ඕස්ට්‍රේලියාව බලා පිටත්ව යාමත් සමග මෙම නඩුව ගොනුකර ඇති බව සඳහන්ය. කෙසේවෙතත් මෙවැනි තත්ත්වයක් සම්බන්ධව නීතිපතිවරයාගේ අනුමැතියකින් තොරව කිසිදු නීතිමය ක්‍රියාමාර්ගයක් ගත නොහැකි බව ඕස්ට්‍රේලියානු මාධ්‍ය වෙත අදහස් දක්වමින් ගිලාඩ් මෙනෙවිය සඳහන් කර ඇත. මේ සම්බන්ධව නිතිපතිවරයා වෙත කිසිදු ඉල්ලීමක් ඉදිරිපත්ව නොමැති බව ද ඇය වැඩිදුරටත් පෙන්වා දී තිබේ. කෙසේවෙතත් මෙම නඩුව සම්බන්ධව අවධානය යොමුකරන ලෙස ඉල්ලමින් නීතිපතිවරයා වෙත ලිපියක් යොමුකර ඇති බව ජෙගදීශ්වරන්ගේ නීතිඥයින් ප්‍රකාශ කර තිබිණි. නමුත් අදළ නඩුව ගෙනයාම සඳහා අනුමැතිය පතමින් නීතිපතිවරයා වෙත කිසිදු ඉල්ලීමක් ඉදිරිපත් කර නොමැති බවත්, ෆෙඩරල් පොලිසිය මේ සම්බන්ධව විමසා බලන බවත් නීතිපතිවරයාගේ මාධ්‍ය ප්‍රකාශකවරයා සඳහන් කර ඇති බව ඕස්ට්‍රේලියානු මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=19578", "Category": null, "Parent URL": null}