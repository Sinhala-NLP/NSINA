{"Source": "Adaderana", "Timestamp": "December 29, 2013 03:37 pm", "Headline": "වස විෂ නැති කෑම ලංකාවේ ජනතාවට හඳුන්වාදීමට කාලය ඇවිත්", "News Content": "වස විෂ වලින් තොර දේශීය ආහාර වේලක් ශ්‍රී ලාංකීය ජනතාවට හඳුන්වාදීමේ යුගය පැමිණ ඇති බව ජනාධිපති මහින්ද රාජපක්ෂ මහතා පවසයි. ජනාධිපතිවරයා පවසන්නේ ඒ සඳහා රටේ සියලු ගොවි ජනතාවගේ කැපවීම අත්‍යවශ්‍ය බවයි. ශ්‍රී ලාංකීය ජනතාවට වස විසෙන් තොර ආහාර වේලක් ලබාදීමේ අරමුණින් කොළඹ ශ්‍රී සම්බෝධි විහාරස්ථානයේ ආරම්භ කරන ලද සෙත්සුව මැදුර සුරක්ෂිත ආහාර මධ්‍යස්ථානය විවෘත කිරිමේ අවස්ථාවට අද (29) එක්වෙමින් ජනාධිපති මහින්ද රාජපක්ෂ මහතා මේ බව පැවසීය. ජාතියට නිරෝගී දිවියක් උරුම කරදීමේ උදාර අරමුණ පෙර දැරිව සම්බෝධි විහාරාධිපති පුජ්‍ය දරණාගම කුසලධම්ම හිමිපාණන්ගේ අනුශාසනා පරිදි රජයේ වෛද්‍ය නිලධාරින්ගේ සංගමයේ මූලිකත්වයෙන් මෙම මධ්‍යස්ථානය ක්‍රියාත්මකය. සෑම ඉරිදාවකම විවෘත වන සෙත්සුව මැදුර සුරක්ෂිත අහාර මධ්‍යස්ථානය තුළින් ජනාතාවට අවශ්‍ය සියලු ආහාර ද්‍රව්‍ය අඩු මිලට ලබාගත හැකි අතර බෝ නොවන රෝග පිළිබඳ වෛද්‍ය සායනයක් ද මෙම ස්ථානයේ ක්‍රියාත්මක කර තිබේ.", "URL": "https://sinhala.adaderana.lk/news.php?nid=39937", "Category": null, "Parent URL": null}