{"Source": "Adaderana", "Timestamp": "June 16, 2013 04:15 pm", "Headline": "බම්බලපිටියේ ව්‍යාපාරිකයා ඝාතනය - පොලී‍සියේ 4ට වැඩ තහනම්", "News Content": "බම්බලපිටියේ ව්‍යාපාරිකයෙකු පැහැරගෙන ගොස් ඝාතනය කිරීමේ සිද්ධිය සම්බන්ධයෙන් අත්අඩංගුවට ගනු ලැබූ උප පොලිස් පරීක්ෂකවරයාගේ හා පොලිස් කොස්තාපල්වරුන් තිදෙනාගේ වැඩ තහනම් කර තිබේ. අදාළ සිද්ධිය සම්බන්ධයෙන් පරීක්ෂණ පැවැත්වෙන බව කී පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා මේ නිසා සැකකාර පොලිස් නිලධාරීන්ගේ වැඩ තහනමට ලක්කර ඇතැයි කීවේය. බස්නාහිර උතුර භාර නියෝජ්‍ය පොලිස්පති වාස් ගුණවර්ධන මහතා ද මෙම ඝාතන සිද්ධියේ සැකකරුවෙකු වේ. මේ අතර බස්නාහිර උතුර භාර වැඩබලන නියෝජ්‍ය පොලිස්පතිවරයා ලෙස කොළඹ දිශාව භාර නියෝජ්‍ය පොලිස්පති එස්.ඒ.ඩී.එස් ගුණවර්ධන මහතා පත්කර ඇති බව තමාට තහවුරු කළ නොහැකි යැයි ද මාධ්‍ය ප්‍රකාශකවරයා පැවසීය. නියෝජ්‍ය පොලිස්පති වාස් ගුණවර්ධන මහතා බම්බලපිටියේ කෝටිපති ව්‍යාපාරිකයාගේ ඝාතන සිද්ධියේ සැකකරුවෙකු වන අතර ඔහු මේ වන විට බන්ධනාගාර රෝහලේ ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=34975", "Category": null, "Parent URL": null}