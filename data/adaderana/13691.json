{"Source": "Adaderana", "Timestamp": "January 23, 2011 01:25 pm", "Headline": "ඉන්දීය ධීවරයෙක් දියේ ගිල්වා මරලා..?-එල්.ටී.ටී.ඊ හිතවාදීන්ගේ අභූත චෝදනාවක්..?", "News Content": "ශ්‍රී ලංකා නාවික හමුදා විසින් ඉන්දීය ධීවරයෙකු දියේ ගිල්වා මරණයට පත් කර ඇතැයි ඉන්දීය මාධ්‍ය උපුටා දක්වයි. නාගපට්ටම් දිස්ත්‍රීක්කයේ,වේදාරනියම් ප්‍රාන්තයේ,පුෂ්පවනම් නම් ප්‍රදේශයේ 28 හැවිරිදි ජයකුමාර් නම් පුද්ගලයෙකු ඊයේ රාත්‍රීයේ දියේ ගිල්වා මරා දමා ඇති බවට ඔහුගේ සොයුරා සහ මුහුදු ගිය අනෙක් පුද්ගලයා පැවසූ බව නක්කීරන්,එන්.ඩී.ටී.වී මාධ්‍ය විසින් වාර්තා කර තිබේ. මෙම තිදෙනා ඊයේ රාත්‍රී 11 ට පමණ මුහුදු ගිය බවත් පසුව ඈත මුහුදේදී ශ්‍රී ලංකා නාවික හමුදා ග්‍රහණයට හසුවූ බවත්,එහිදී ජයකුමාර් නැමැත්තාට පහරදී මරාදැමු බවත් තමන් මුහුදට පැන බේරී පීනාගෙන නාගපට්ටම් සීමාවට ආ බවත් මෙම දෙදෙනා ප්‍රකාශ කළ බව සඳහන් වේ. මේ පිළිබඳ අද(23)තමිල්නාඩු ප්‍රධාන අමාත්‍ය එම්.කරුණානිධි මහතා හමුවී කරුණු හෙළිදරව් කළ බවත්,ප්‍රධාන අමාත්‍යවරයා ඉන්දීය මුදල් අමාත්‍ය ප්‍රණාබ් මුඛර්ජි හා පැවති සාකච්ඡාවකදී ඉන්දීය මුදල් අමාත්‍යවරයා දැනුවත් කිරීමට පියවර ගත් බවත් වාර්තා වේ. එසේම මරණයට පත් වූ බව කියන ජයකුමාර් නමැති ඉන්දීය ධිවරයාගේ පවුලේ උදවියට තමිල්නාඩු ප්‍රධාන අමාත්‍ය එම්.කරුණානිධි මහතා විසින් රුපියල් ලක්ෂ 5 ක වන්දි මුදලක් ලබා දී ඇතැයිද ඉන්දීය මාධ්‍ය වැඩිදුරටත් කියා සිටියි. මේ පිළිබඳ අද දෙරණ කළ විමසීමකදී නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා කියා සිටියේ ඉන්දීය මාධ්‍යයන් හි පළවී ඇති පුවත සම්පූර්ණයෙන්ම ප්‍රතික්ෂේප කරන බවයි. ශ්‍රී ලංකා රජයට හා නාවික හමුදාවට අපහාස වන අයුරින් පසුගිය කාලයේ සිට දිගින් දිගටම ඉන්දීය එල්.ටී.ටී.ඊ හිතවාදීන් විසින් මෙවැනි අසත්‍ය ප්‍රචාරයන් ගෙන ගිය බවත්,මෙම චෝදනාවන්හි කිසිදු සත්‍යතාවයක් නැතැයිද හෙතෙම අවධාරණය කළේය‍. ශ්‍රී ලංකාවේ නාවික හමුදාවේ වගකීම මෙරට මුහුදු සීමාව ආරක්ෂා කිරීම බවත්,ජාතික හා ජාත්‍යන්තර නීති වලට අනුකූලව එකී වගකීම නිසි පරිදි ඉටුකරන බවත් නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13691", "Category": null, "Parent URL": null}