{"Source": "Adaderana", "Timestamp": "August 26, 2012 09:16 pm", "Headline": "5 ශිෂ්‍යත්ව විභාගයේත් ප්‍රශ්න කලින් පිටවෙලා", "News Content": "අද (26) පැවැති 5 වසර ශිෂ්‍යත්ව විභාගයේ ප්‍රශ්න පත්‍රවල අඩංගු ප්‍රශ්න ද කලින් පිටවී ඇතැයි ලංකා ගුරු සේවා සංගමය පවසයි. ඊයේ (25) රාත්‍රී මෙන්ම අද (26) විභාගය පැවැත්වෙන අතරතුර පවා අදාළ ප්‍රශ්න කලින් පිටවී ඇතැයි එම සංගමයේ ප්‍රධාන ලේකම් මහින්ද ජයසිංහ මහතා සඳහන් කරයි. පොල්ගහවෙල හා රඹුක්කන වැනි ප්‍රදේශවල දෙමාපියන්ට අදාළ ප්‍රශ්න පත්‍රවල අඩංගු ප්‍රශ්න ඊයේ රාත්‍රී ලැබී ඇති බවට තොරතුරු ලැබී ඇතැයි ඔහු කියා සිටියි. එසේම අද විභාගයේ පළමු ප්‍රශ්න පත්‍රය පෙරවරු (9.30 -10.15) අවසන් වී 10.45 දක්වා ඇති විවේක කාලය තුළ දෙවන ප්‍රශ්න පත්‍රයේ ඇති ප්‍රශ්න සිසුන්ට ද ලැබී ඇතැයි මහින්ද ජයසිංහ මහතා පවසයි. කන්තලේ, ගම්පහ හා හම්බන්තොට වැනි ප්‍රදේශවලින් එම තොරතුරු වාර්තා වු බවත් ඔහු සඳහන් කරයි. කිසියම් පාර්ශවයක් විසින් මෙලෙස ප්‍රශ්න පත්‍රවල අඩංගු ප්‍රශ්න දෙමාපියන් හා සිසුන් අතට පත් කර ඇති බවත් මින් පෙන්වන්නේ මෙරට අධ්‍යාපනයේ ඇති බරපතළ කඩා වැටීම නොවේදැයි ඔහු අවධාරණය කරන ලදී.", "URL": "https://sinhala.adaderana.lk/news.php?nid=26908", "Category": null, "Parent URL": null}