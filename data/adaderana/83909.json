{"Source": "Adaderana", "Timestamp": "February 2, 2018 03:28 pm", "Headline": "සරණගේ වරෙන්තුව යළි කැඳවයි", "News Content": "හිටපු පාර්ලිමේන්තු මන්ත්‍රී සරණ ගුණවර්ධන මහතා අත්අඩංගුවට ගැනිම සඳහා නිකුත් කර තිබූ වරෙන්තුව යළි කැඳවීමට කොළඹ මහේස්ත්‍රාත් අධිකරණය නියෝග කර තිබේ. අද (02) නීතිඥවරයෙකු මාර්ගයෙන් ඔහු අධිකරණයට ඉදිරිපත්විමෙන් අනතුරුව කොළඹ අතිරේක මහේස්ත්‍රාත් තනූජා ලක්මාලි මහත්මිය එම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. නඩුවේ වැඩිදුර විභාගය ලබන 27 වනදා දක්වා කල්තැබිමට ද අතිරේක මහේස්ත්‍රාත්වරිය නියෝග කර තිබේ. සංවර්ධන ලොතරැයි මණ්ඩලයේ සභාපතිවරයා ලෙස කටයුතු කළ කාලයේදී කූලි පදනම මත වාහන මිලදී ගැනිමේදී සිදු වූ අක්‍රමිකතාවක් සම්බන්ධයෙන් සරණ ගුණවර්ධන මහතාට එරෙහිව අල්ලස් හෝ දුෂණ විමර්ශන කොමිෂන් සභාව විසින් අදාල නඩුව පවරා තිබිණි.", "URL": "https://sinhala.adaderana.lk/news.php?nid=83909", "Category": null, "Parent URL": null}