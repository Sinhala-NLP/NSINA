{"Source": "Adaderana", "Timestamp": "January 3, 2018 02:14 pm", "Headline": " හෙරොයින් ග්‍රෑම් 18කට පෝරකයට යයි", "News Content": "හෙරොයින් මත්ද්‍රව්‍ය ළඟ තබා ගැනීම සහ ජාවාරම් කිරීමේ චෝදනාවකට වරදකරු වූ පුද්ගලයෙකු හට කොළඹ මහාධිකරණය විසින් මරණ දඩුවම නියම කර තිබේ. කොළඹ මහාධිකරණ විනිසුරු ගිහාන් කුලතුංග මහතා විසින් අද දිනයේ එම තීන්දුව ලබාදුන් බව අද දෙරණ අධිකරණ වාර්තාකරු සඳහන් කළේය. 2010 වසරේදී රාජගිරිය ප්‍රදේශයේදී හෙරොයින් ග්‍රෑම් 18 යි දශම දෙකයි හතරක් ළඟ තබාගෙන සිටියදී පොලිස් මත්ද්‍රව්‍ය නාශක කාර්යංශය විසින් විත්තිකරු අත්අඩංගුවට ගනු ලැබීය. අනතුරුව විත්තිකරු හට නීතිපතිවරයා විසින් අධි චෝදනා ගොනු කළ අතර එම චෝදනා සාධාරණ සැකයකින් තොරව ඔප්පු වී ඇති බව මහාධිකරණ විනිසුරු ගිහාන් කුලතුංග මහතා පැවසුවේය. ඒ අනුව මහාධිකරණ විනිසුරුවරයා විසින් විත්තිකරුට දඩුවම නියම කළ බව අද දෙරණ අධිකරණ වාර්තාකරු සඳහන් කළේය. මෙලෙස මරණ දඩුවම නියම වී ඇත්තේ 53 හැවිරිදි මල්වාන ප්‍රදේශයේ පදිංචිකරුවෙකු හට බව සඳහන්ය.", "URL": "https://sinhala.adaderana.lk/news.php?nid=82451", "Category": null, "Parent URL": null}