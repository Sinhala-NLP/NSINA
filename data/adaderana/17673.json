{"Source": "Adaderana", "Timestamp": "July 27, 2011 02:45 pm", "Headline": "ලෙකෝ ආයතනයේ නව සාමාන්‍යාධිකාරීවරයා වැඩ අරඹයි", "News Content": "ලංකා විදුලි පුද්ගලික සමාගමේ නව සාමාන්‍යාධිකාරි ලෙස එච්.එස්. සෝමතිලක මහතා පත්කර ඇතැයි විදුලිබල හා බලශක්ති අමාත්‍යාංශය පවසයි. ඔහු අද දින(27)විෂයභාර අමාත්‍යවරයා ඉදිරියේදී නිල වශයෙන් සිය ධූරයේ රාජකාරි කටයුතු අරඹනු ලැබූ බව සඳහන් වේ. 1987 වසරේදී මොරටුව විශ්වවිද්‍යාලයෙන් විදුලි ඉංජිනේරු උපාධියක් හිමිකරගත් සෝමතිලක මහතා, ගොඩකවෙල රාහුල මහා විද්‍යාලයේ ආදි සිසුවෙකි. විදුලි ඉංජිනේරු උපාධිධාරියෙකු වූ වසරේම විදුලිබල මණ්ඩලීය සේවයට අනුයුක්ත වූ ඒ මහතා, 1987 -1989 කාලසීමාවේ ලක්ෂපාන බලාගාරයේ විදුලි ඉංජිනේරුවරයෙකු වශයෙන් සිය සේවය ඇරඹීය.අනතුරුව 1989-1992 වසර තුළ සමනලවැව විදුලි බලාගාර ව්‍යාපෘතියේ ව්‍යාපෘති ඉංජිනේරුවරයා වශයෙන් සේවය කළ සෝමතිලක මහතා, 1992-1996 කාලසීමාව තුළ එම බලාගාරයේම නඩත්තු කටයුතු සම්බන්ධ ඉංජිනේරුවරයා ලෙස සිය සේවය සපයන ලදී. ලංවිමෙන් මදකට බැහැරවූ ඒ මහතා 1996-1998 කාලපරාසය තුළදී මැලේසියාවේ පුද්ගලික කර්මාන්තායතනයක කළමනාකාරවරයෙකු වශයෙන් සේවයට ගියේය. නැවතත් 1999දී ලංවිමට සම්බන්ධ වී ඇති සෝමතිලක මහතා සමනලවැව බලාගාරයේ ප‍්‍රධාන ඉංජිනේරුවරයා ලෙස 2008 වසර දක්වා සේවය කර ඇත. අනතුරුව ඒ මහතා සබරගමු පළාත් ප‍්‍රධාන ඉංජිනේරු - වෙළඳ ලෙස 2009 වසරේ සිට මේ දක්වාම සේවය කර තිබෙන බව අමාත්‍යාංශය පවසයි. නව සාමාන්‍යාධිකාරිවරයාල තමා අලුතෙන් පත්වූ ධූරයේ සියලු කටයුතු සාර්ථක අන්දමින් ඉටුකිරීමටත් අවංකව හා කාර්යක්ෂම ලෙස සිය සේවය ලබාදීටත් කැපවන බව සිය රාජකාරි කටයුතු අරඹමින් හෙතෙම පැවසීය.", "URL": "https://sinhala.adaderana.lk/news.php?nid=17673", "Category": null, "Parent URL": null}