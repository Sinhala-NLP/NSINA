{"Source": "Adaderana", "Timestamp": "May 27, 2018 04:58 pm", "Headline": "අල්ජසීරා හෙළිදරව්ව ගැන එංගලන්ත ක්‍රිකට් ආයතනයේ අවධානයට", "News Content": "ගාල්ල ජාත්‍යන්තර ක්‍රිකට් ක්‍රීඩාංගණයේ තරඟ පාවාදීමකට අදාළව අල්ජසීරා මාධ්‍ය ආයතනය විසින් හෙළි කළ අනාවරණය පිළිබඳ එංගලන්ත ක්‍රිකට් ආයතනයේ අවධානය යොමුව තිබේ. ඒ සම්බන්ධයෙන් ජාත්‍යන්තර ක්‍රිකට් කවුන්සිලය සිදුකරන විමර්ශනය සඳහා තමන් ද සහය ලබාදෙන බව එංගලන්ත ක්‍රිකට් ආයතනය නිවේදනය කර ඇත. මේ වසර අවසානයේ දී යෙදී ඇති එංගලන්ත ක්‍රිකට් කණ්ඩායමේ ශ්‍රී ලංකා තරඟ සංචාරයේ දී ගාල්ලේ පැවැත්වෙන ටෙස්ට් තරඟය මුදලට පාවාදීමේ සැලැස්මක් පිළිබඳ අල්ජසීරා මාධ්‍ය ආයතනයේ මාධ්‍යවේදියෙකු විසින් හෙලිකර තිබිණි. ව්‍යාපාරිකයෙකු ලෙස වෙස්වලාගෙන පැමිණි එම මාධ්‍යවේදියා ගාල්ල ප්‍රදේශයේ හෝටලයකදී ගාල්ල ක්‍රිකට් ක්‍රීඩාංගණයේ තණතීරු සකසන්නා සහ හිටපු පළමු පෙළ ක්‍රීඩකයෙකු සමඟ ඒ සම්බන්ධයෙන් සාකච්ඡා කර ඇති අතර මීට පෙර තරග කිහිපයකදී ද බුකීකරුවන්ට අවශ්‍ය පරිදි තණතීරුව සකස් කළ බවට ද ඔවුන් දෙදෙනා එහිදී අනාවරණය කර තිබු බව සඳහන්ය. මේ සම්බන්ධයෙන් අල්ජසීරා මාධ්‍ය ආයතනය සකස් කළ විශේෂ වැඩසටහන අද පස්වරුවේ විකාශය කිරීමට නියමිතව තිබේ. අදාළ සිද්ධිය සම්බන්ධයෙන් ජාත්‍යන්තර ක්‍රිකට් කවුන්සිලය මේ වන විට විමර්ශනයක් ආරම්භ කර ඇති අතර ඒ සඳහා සම්පූර්ණ සහය ලබාදෙන බවට සහ වැරදිකරුවන් වන ඕනෑම පුද්ගලයෙකුට එරෙහිව වහාම ක්‍රියාමාර්ග ගන්නා බවට ශ්‍රී ලංකා ක්‍රිකට් ආයතනය ඊයේ (26) නිවේදනය කළේය.", "URL": "https://sinhala.adaderana.lk/news.php?nid=89911", "Category": null, "Parent URL": null}