{"Source": "Adaderana", "Timestamp": "January 23, 2018 12:57 pm", "Headline": " පොහොට්ටුවේ නාමයෝජනා ප්‍රතික්ෂේප කිරීමට එරෙහි පෙත්සමත් ප්‍රතික්ෂේපයි ", "News Content": "පානදුර, අඟලවත්ත, මහියංගනය හා තිරප්පනේ ප්‍රාදේශීය සභා සඳහා තමන් ඉදිරිපත් කළ නාමයෝජනා පත්‍ර ප්‍රතික්ෂේප කිරීමට එරෙහිව ශ්‍රි ලංකා පොදු ජන පෙරමුණ විසින් ඉදිරිපත් කළ පෙත්සම විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීන්දු කර තිබේ. අදාළ පෙත්සම් බුවනෙක අළුවිහාරේ මහතා ප්‍රමුඛ ත්‍රිපුද්ගල විනිසුරු මඩුල්ලක් ඉදිරියේ අද කැඳවනු ලැබීය. එහිදී තමන් ඉදිරිපත් කළ නාමයෝජනා පත්‍ර ප්‍රතික්ෂේප කිරීම සම්බන්ධයෙන් පොදු ජන පෙරමුනේ නීතිඥවරු අධිකරණය හමුවේ කරුණු ඉදිරපත් කළේය. එහෙත් රජයේ නිතිඥවරු අධිකරණය හමුවේ කියා සිටියේ, අදාළ නාමයෝජනා පත්‍ර ප්‍රතික්ෂේප කිරීම නිතියානුකූල ආකාරයට සිදුව ඇති බවයි. එම නිසා ඒවා නැවත අභියෝගයට ලක් කිරීමට හැකියාවක් නොමැති බව ද රජයේ නීතිඥවරු පෙන්වා දී තිබේ. ඉදිරිපත් වු කරුණු සළකා බැලු ශ්‍රේෂ්ඨාධිකරණය පෙත්සම විභාගයට ගැනීමට තරම් සුදුසු නීතිමය පදනමක් නොමැති බැවින් මෙම ප්‍රතික්ෂේප කිරීම සිදු කර ඇත.", "URL": "https://sinhala.adaderana.lk/news.php?nid=83392", "Category": null, "Parent URL": null}