{"Source": "Adaderana", "Timestamp": "March 22, 2013 11:45 am", "Headline": "අපිරිසිදු කෑම විකිණු 9ට නඩු", "News Content": "(ඡයා රූ - ජූඩ් සමන්ත) හලාවත නගරයේ රාත්‍රී හෝටල් කිහිපයක් පරික්ෂා කළ මහජන සෞඛ්‍ය පරීක්ෂකවරුන් ව්‍යාපාරිකයින් 9 දෙනෙකුට නඩු පැවරීමටත් රුපියල් 60,000ක් පමණ වටිනා කෑමට නුසුදුසු ආහාර තොගයක් විනාශ කිරීමටත් පියවර ගෙන තිබේ. හලාවත නගරයේ පවත්වා ගෙන යන රාත්‍රී හෝටල්වල අලෙවිය සඳහා ඇති ආහාර මහජන සෞඛ්‍ය පරීක්ෂකවරුන් විසින් ඊයේ රාත්‍රීයේ හදිසි පරීක්ෂාවකට ලක් කළ බව අද දෙරණ වාර්තාකරු පවසයි. මෙම හෝටල්වල අලවිය සදහා ඇති ආහාර ද්‍රව්‍ය නිසි ප්‍රමිතියකින් තොරව, අපිරිසිදු තත්ත්වයෙන් තිබෙන බවට ලද පැමිණිල්ලක් මත මෙම හදිසි පරීක්ෂාව සිදු විය. මෙහිදී රාත්‍රී හෝටල් සහ ආපන ශාලා 17 ක් මහජන සෞඛ්‍ය පරීක්ෂකවරුන්ගේ පරීක්ෂාවට ලක් විය. මිනිස් පරිභෝජනයට නුසුදුසු ආහාර අලවිය සදහා ප්‍රදර්ශනය කළ සහ නිෂ්පාදනය කළ හෝටල් 09 ක හිමිකරුවන්ට එරෙහිව අධිකරණය හමුවේ නඩු පැවරීමට කටයුතු කළ බව වැටලීම කළ නිලධාරීන් පැවසීය. එමෙන්ම පරීක්ෂා කළ හෝටල් 17 ක හිමිකරුවන්ට දැඩිව අවවාද කර එම හෝටල් වල තිබූ මිනිස් පරිභෝජනයට නුසුදුසු ආහාර ද්‍රව්‍ය රැසක් විනාශ කර දමන ලදි. එසේ විනාශ කරන ලද ආහාරවල වටිනාකම රුපියල් 60,000 ක් පමණ වන බව මහජන සෞඛ්‍ය පරීක්ෂකවරුන් කියයි. රාත්‍රී කාලයේ විවෘත කර ඇති වෙළඳසැල්වලින් ආහාර ද්‍රව්‍ය මිළදී ගැනීමට නාගරික වැසියන් සහ විවිධ සංචාරකයින් පුරුදු වී සිටීමත්,එසේ ආහාර ද්‍රව්‍ය මිලදී ගන්නන්ට පිරිසිදු ගුණාත්මක භාවයෙන් යුත් ආහාර ලබා ගැනීමට පහසුකම් සැලසීමත් මෙම වැටලීමේ අරමුණ වු බව වැටලීම කළ නිලධාරීන් පැවසූ බව අප වාර්තාකරු පැවසීය. හලාවත ප්‍රාදේශීය සෞඛ්‍ය සේවා අධ්‍යක්ෂිකා වෛද්‍ය සන්ධ්‍යා හේරත් මහත්මියගේ පුර්ණ අධීක්ෂණය සහ මෙහෙයවීම මත පරිපාලන මහජන සෞඛ්‍ය පරීක්ෂකවරුන් වන රංජිත් විජේකුමාර, ඩබ්ලිව්.ඒ.සමන්ත, මහජන සෞඛ්‍ය පරීක්ෂකවරුන් වන කේ. එස්. ඩී. ජයවික්‍රම, බී. ටී. ආර්. ප්‍රනාන්දු, අයි. ඒ. පී. ප්‍රනාන්දු, කුලරත්න අතපත්තු, එම්.සී.අයි.මංචනායක,සහ වජිර ලක්මාල් යන මහත්වරුන් විසින් මෙම වැටලීම සිදුකරන ලදි.", "URL": "https://sinhala.adaderana.lk/news.php?nid=32635", "Category": null, "Parent URL": null}