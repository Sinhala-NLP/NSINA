{"Source": "Adaderana", "Timestamp": "January 28, 2014 02:36 pm", "Headline": "නීති විරෝධීව ඔස්ට්‍රේලියාවට යන පිරිස් අඩුවෙලා ", "News Content": "පසුගිය කාල සීමාව තුළ නීති විරෝධී ලෙස ඔස්ට්‍රේලියාවට සංක්‍රමණය වන පිරිස් අඩු වී ඇති බව ඔස්ට්‍රේලියානු මහකොමසාරිස් කාර්යාලය පවසයි. ඔස්ට්‍රේලියාවට සංක්‍රමණය වන පිරිස් පිළිබඳ සොයා බැලීම සඳහා පත් කළ විශේෂ කමිටුව සිදුකළ සමීක්ෂණයකින් මෙම තොරතුරු අනාවරණය වී තිබේ. එම සමීක්ෂණයට අනුව පසුගිය දින 36ක කාලය තුළ කිසිඳු සංක්‍රමණිකයෙකු ඔස්ට්‍රේලියාවට පැමිණ නොමැති බවට තොරතුරු අනාවරණය වී ඇති බව ඔස්ට්‍රේලියානු මහකොමසාරිස් කාර්යාලය පවසයි. ඒ අනුව 2009 වර්ෂයේ මාර්තු මාසයෙන් පසු නීත්‍යානුකූල නොවන ලෙස සංක්‍රමණිකයින් අවම පිරිසක් සංක්‍රමණය වු කාලය මෙය බව ද ඔස්ට්‍රේලියානු මහකොමසාරිස් කාර්යාලය සඳහන් කරයි. අදාළ කමිටුව පත් කළ පළමු දින සියය ඇතුළත නීති විරෝධී ලෙස සංක්‍රමණය වූවන්ගේ ප්‍රතිශතය 80% කින් පමණ පහළ බැස ඇති බව ද වාර්තාවෙයි. කෙසේ වෙතත් ඔස්ට්‍රේලියාවට නීති විරෝධීව පැමිණීමේ දී අත්අඩංගුවට ගන්නා පිරිස් නාවුරු සහ මානුස් දූපත්වලට පිටත් කර හැරීම තවදුරටත් ක්‍රියාත්මක වන බව මහකොමසාරිස් කාර්යාලය සඳහන් කරයි. එමෙන්ම පුද්ගල ජාවාරම්කරුවන්ට එරෙහිව ඉදිරියටත් දැඩි පියවර ගැනීමට ඔස්ට්‍රේලියානු රජය කටයුතු කරනු ඇති බව මහකොමසාරිස් කාර්යාලය පවසයි.", "URL": "https://sinhala.adaderana.lk/news.php?nid=40714", "Category": null, "Parent URL": null}