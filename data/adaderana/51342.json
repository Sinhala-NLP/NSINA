{"Source": "Adaderana", "Timestamp": "May 14, 2015 09:49 pm", "Headline": "නැවත බලයට ගෙන ඒමේ ක්‍රීඩාවට නාමල් නැත්තේ ඇයි?", "News Content": "හිටපු ජනාධිපති මහින්ද රාජපක්ෂ මහතා නැවත බලයට ගෙන ඒම සඳහා ක්‍රියාත්මක වැඩසටහන්වලට පාර්ලිමේන්තු මන්ත්‍රී නාමල් රාජපක්ෂ සහභාගි නොවන්නේ ඇයිදැයි ගරු වරාය සහ නාවික අමාත්‍ය අර්ජුන රණතුංග මහතා ප්‍රශ්න කරයි. අද සිය අමාත්‍යංශයේදී පුවත්පත් මාධ්‍යවේදීන් පිරිසක් හමුවේ අදහස් දක්වමින් අර්ජුන රණතුංග අමාත්‍යතුමා අවධාරණය කළේ නැවත බලයට ඒම සඳහා බොහෝ පිරිස් සිදු කරන දේශපාලන ක්‍රීඩාව නිවැරදිව හඳුනා ගත යුතු බවයි.එහිදී ඔහු වැඩිදුරටත් මෙසේ ද කියා සිටියේය.“විසිවැනි සංශෝධනයෙන් බොහෝ ප්‍රශ්න විසදේවි. ඒ සමගම මගේ ප්‍රමුඛතම අවධානය යොමු වී තිබෙන්නේ ඉදිරි මහ මැතිවරණයේදී නාම යෝජනා ලබා දීම ගැන. එතැනදී වැරදි දෙයක් වීම සඳහා ඉඩක් තිබිය යුතු නැහැ. නිවැරදි දේ වෙනුවෙන් මම සටන් කරනවා. ඇත්තටම එක්සත් ජාතික පක්ෂය පමණක් නොව සියලු පාර්ශ්ව ශ්‍රී ලංකා නිදහස් පක්ෂයට සහයෝගය දක්වනවා. ප්‍රශ්න තියෙන්නේ කුඩා පක්ෂවලට. ඉදිරි මහමැතිවරණයේදී ශ්‍රී ලංකා නිදහස් පක්ෂය අත ලකුණින් තරග කළ යුතුයි කියන අදහසේ මම සිටිනවා. එයින් අපේ පක්ෂයේ අනන්‍යතාව රැක ගත හැකියි. මම හිටපු ජනාධිපතිතුමාගේ ක්‍රියාකලාපය ගැනත් කනගාටු වෙනවා. එතුමා තමන් ගැන තක්සේරුවක් කළ යුතුයි. එතුමා දෙසැරයක් ජනාධිපති වුණා. තුන්වැනි සැරේ බහුතර මහජනතාව ප්‍රතික්ෂේප කළා. පසුගිය ජනාධිපතිවරණය සඳහා අප්‍රමාණ මුදල් වියදම් කළත් එතුමාට එයින් ජය ගන්න බැරි වුණා. ඒ නිසා දැන් එතුමා නිහඬව සිට පක්ෂය මෙහෙය වීම සඳහා ජනාධිපති මෛත්‍රීපාල සිරිසේන මහතාට අවස්ථාව ලබා දිය යුතුයි. දැන් එතුමා වටා ඉන්න මේ පිරිස කවුද ? අද එක්සත් ජනතා නිදහස් සන්ධානය සමඟ එක්ව සිටින කුඩා පක්ෂවල අයට මහමැතිවරණයකදී තනිවම තරග කරලා පාර්ලිමේන්තුවට ඒමේ හැකියාවක් නැහැ. ඒක තමයි ඇත්ත. ඔවුන් තමයි හිටපු ජනාධිපති පෙරට දාලා යළිත් බලයට ඒමට උත්සාහ කරන්නේ. ඉතාම වැදගත් දේ තමයි නාමල් රාජපක්ෂ මේ වේදිකාවලට නඟින්නේ නැහැ. හිටපු ජනාධිපතිතුමා බලයට ගෙන ඒමේ කිසිම දෙයකට ඔහු සහභාගි වෙන්නේ නැහැ. නමුත් වෙනත් දේශපාලනඥයින් බලයට ඒමේ ක්‍රීඩාව සඳහා යොදා ගන්නවා. රටේ ජනතාව මේක තේරුම් ගත යුතුයි.”", "URL": "https://sinhala.adaderana.lk/news.php?nid=51342", "Category": null, "Parent URL": null}