{"Source": "Adaderana", "Timestamp": "January 27, 2018 04:17 pm", "Headline": "අපේ ඩීල් එක ජනතාව සමඟයි ", "News Content": "මහින්ද රාජපක්ෂ පාලන සමයේ සිදුකළ දූෂණ වංචා පිළිබඳ පරීක්ෂණ පවත්වා වැරදිකරුවන්ට දඬුවම් ලබා දෙන බවත් ඒ දඬුවම් ලබා දෙන්නේ රාජපක්ෂලා සරත් ෆොන්සේකා මහතාට දඬුවම් දුන් ක්‍රමවේදයෙන් නොවන බවත් නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා පැවසීය. අමාත්‍යවරයා ඒ බව ප්‍රකාශ කළේ එළඹෙන පළාත් පාලන මැතිවරණයේ එක්සත් ජාතික පක්ෂයේ ජය තහවුරු කිරීම වෙනුවෙන් අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් මොරවක දී අද (27) පැවැත්වූ ජනරැළියේදීය. මෙම ජනරැළියට අමාත්‍ය ගයන්ත කරුණාතිලක, පාර්ලිමේන්තු මන්ත්‍රීවරුන් වන විජේපාල හෙට්ටිආරච්චි, බුද්ධික පතිරණ යන මහත්වරුන් සහ තවත් දේශපාලන නායකයින් රැසකුත් සහභාගී වූහ. අමාත්‍ය සාගල රත්නායක මහතා එහිදී වැඩිදුරටත් කියා සිටියේ එක්සත් ජාතික පක්ෂය වෙනත් අය සමඟ ඩීල් නොමැති බවත් තිබෙන එකටම ඩීල් එක ඇත්තේ ජනතාව සමඟ පමණක්ම බවයි.", "URL": "https://sinhala.adaderana.lk/news.php?nid=83629", "Category": null, "Parent URL": null}