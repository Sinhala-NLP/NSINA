{"Source": "Adaderana", "Timestamp": "June 10, 2015 02:53 pm", "Headline": "රෝගීන් පිටතට නොයවා කළ හැකි රසායනාගාර පරීක්ෂණ රෝහල තුළම කරන්න", "News Content": "රෝහල් රසායනාගාර තුළ සිදුකළ නොහැකි පරීක්ෂණ හැර අනෙක් සියලුම රසායනාගාර පරීක්ෂණ රෝහල තුළින් අනිවාර්යයෙන්ම සිදුකිරීමට පියවර ගන්නා ලෙස සෞඛ්‍ය අමාත්‍ය රාජිත සේනාරත්න මහතා නිලධාරීන්ට උපදෙස් ලබාදී තිබේ.සෞඛ්‍ය අමාත්‍යාංශ ශ්‍රවණාගාරයේ දී අමාත්‍යාංශයේ ආයතන ප්‍රධානීන් හා රෝහල් අධ්‍යක්ෂවරුන්ගේ සහභාගීත්වයෙන් පැවති මාසික රැස්වීමේ දී රාජිත සේනාරත්න අමාත්‍යවරයා මෙම උපදෙස් ලබාදී ඇති බව සඳහන්ය.එහිදී රෝහල් තුළ සිදුකරන රසායනාගාර සේවා පිටතින් සිදුකිරීමට ජනතාව යොමුකිරීම පිළිබඳ දීර්ඝ වශයෙන් සාකච්ඡා වු බව සෞඛ්‍ය අමාත්‍යාංශය සඳහන් කළේය. ඒ අනුව රෝහල් තුළින් සිදුකළ හැකි රසායනාගාර පරීක්ෂණ අනිවාර්යයෙන්ම සිදුකළ යුතු බවට දැනුම් දී ඇති අමාත්‍යවරයා රෝහල්වල අධ්‍යක්ෂවරුන් විසින් එම රෝහල තුළ සිදුකළ හැකි රසායනාගාර පරීක්ෂණ පෙලගස්වා ජනතාවට දැකගත හැකි අන්දමින් ප්‍රදර්ශනය කිරීමට පියවර ගන්නා ලෙස ද උපදෙස් ලබාදී ඇත.මේ අතර සීමාවාසික වෛද්‍ය පත්වීම් කඩිනමින් ලබාදීම පිළිබඳව ද මෙහිදි සාකච්ඡා වු බව සෞඛ්‍ය අමාත්‍යාංශය පැවසුවේය.එමෙන්ම මහරගම පිළිකා රෝහලට ඖෂධ ලබාගැනීම සඳහා ලබාදී තිබු බලය සම්පුර්ණයෙන්ම වෛද්‍ය සැපයුම් අංශයට ලබාගැනීමට කටයුතු කරන ලෙස සෞඛ්‍ය අමාත්‍ය වෛද්‍ය රාජිත සේනාරත්න මහතා නිලධාරීන්ට උපදෙස් ලබාදී ඇත.", "URL": "https://sinhala.adaderana.lk/news.php?nid=51902", "Category": null, "Parent URL": null}