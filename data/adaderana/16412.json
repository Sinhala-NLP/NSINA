{"Source": "Adaderana", "Timestamp": "May 30, 2011 12:46 pm", "Headline": "අපි ෆොන්සේකාවාදීන් නෙවෙයි", "News Content": "සරත් ෆොන්සේකා මහතා වෙනුවෙන් කතා කළද තමන් ෆොන්සේකාවාදීන් නොවන බව එ.ජා.ප නියෝජ්‍ය නායක කරූ ජයසූරිය මහතා පවසයි. ෆොන්සේකා මහතා පෙනී සිටියේ විපක්ෂයේ පොදු අපේක්ෂකයා ලෙසින් නිසාත්,මෙරට ත්‍රස්තවාදය මුලිනුපුටා දමන්නට මූලිකත්වය ගෙන ක්‍රියා කිරිම නිසාත් ඔහු වෙනුවෙන් පෙනී සිටිය යුතු බව හෙතෙම කියා සිටියේ අද(30)කොළඹ පැවති මාධ්‍ය හමුවකට සහභාගි වෙමිනි. මව්බිම ත්‍රස්ත්‍රවාදයෙන් මුදාගැනීමේ විජයග්‍රහණය සැමරීම සඳහා අති විශාල මුදල් කන්දරාවක් වියදම් කරමින් උත්සවයක් සංවිධානය කර තිබුණද,එකී විජයග්‍රහණයට නායකත්වය දුන් පුද්ගලයා ඒ සැමරුම් මොහොතේ වැලිකඩ සිරගෙදර උඩුකය නිරුවත්ව,ජම්පරය පිටින් බෙලෙක් පිඟානකට බත් පිඩක් දමාගෙන එය ආහාරයට ගනිමින් සිටිය බව කරූ ජයසූරිය මහතා කියා සිටියේය. ඔහුගේ දුර්වල ශරීර සෞඛ්‍ය නිසා දූවිල්ල බොහෝ අගුණ බව වෛද්‍ය නිර්දේශවල පවා සඳහන් වුවද තමන් ඔහුගේ සුවදුක් බැලීම සඳහා වැලිකඩට ගිය මොහොතේ වැසිකිළියට යන්නට වතුර ටිකක් හෝ ෆොන්සේකා මහතාට නොතිබුණු බව ජයසූරිය මහතා සඳහන් කළේය. මව්බිමේ විජයග්‍රහණය සමරන්නට හිටපු එල්.ටී.ටී.ඊ නායකයින් ෆුල් කිට් දමාගෙන,පැජරෝ ඉන්ටර්කූලර්වල නැඟී ගාලුමුවදොර පිටියට එන විට එකී විජයග්‍රහණයේ සැබෑ නියමුවා බෝම්බ කැළැල් සහිත උඩුකය නිරුවතින් සිරගෙදර දුක්විඳීම සැබෑ ඛේදවාචකයක් බව එ.ජා.ප නියෝජ්‍ය නායකයා අවධාරණය කළේය. බලය සමග ධනය එකතුවීම නිසා මේ වන විට මේ රට වේගයෙන් පරිහාණිය කරා ගමන් කරමින් සිටින බවත්,මේ වෙසක් මාසයේ ලෝකයට මෛත්‍රීය ගැන කතා කියන පාලකයන් රටට නිදහස දිනා දුන් වීරයාට නිරපරාදේ වෛර කරමින් සිටින බවද ජයසූරිය මහතා පෙන්වා දුන්නේය. නීතිපති දෙපාර්තමේන්තුව සම්පූර්ණයෙන්ම මේවන විට ජනාධිපතිවරයා විසින් සිය ග්‍රහණයට නතු කරගෙන ඇතැයි කරූ ජයසූරිය මහතා වැඩිදුරටත් කියා සිටියේය. එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතාද මෙම මාධ්‍ය හමුවට එක්ව සිටියේය.", "URL": "https://sinhala.adaderana.lk/news.php?nid=16412", "Category": null, "Parent URL": null}