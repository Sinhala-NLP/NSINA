{"Source": "Adaderana", "Timestamp": "January 27, 2018 11:25 am", "Headline": "නියමු කුටිය තුළ ගැටුමක් - ගුවන්යානයත් අනාරක්ෂිත වෙලා", "News Content": "ගුවන් යානයක නියමු කුටිය තුළ ගැටුමක් ඇති කර ගැනීමෙන් මඟීන්ගේ ජීවිත අවදානමට ලක් කළ ඉන්දියාවේ ජෙට්එයාර්වේස් ගුවන් සමාගමේ නියමුවන් දෙදෙනාගේ ගුවන්යානා පියාසර බලපත්‍රය වසර 05කට තහනම් කර තිබේ. පසුගිය 01 වනදා මඟීන් 324 දෙනෙකු රැගත් අදාළ ගුවන් යානය ලන්ඩන් නුවර සිට ඉන්දියාවේ මුම්බායි නුවර බලා පියාසර කරමින් තිබියදී මෙම ගැටුම හටගෙන තිබුණි. ගුවන් යානයේ නියමුවෙකු සහ නියමුවරියක අතර හටගත් බහින්බස්වීම දුරදිග යාමෙන් නියමුවා විසින් නියමුවරියට පහරදීමක් ද සිදු කර තිබූ අතර පසුව සෙසු කාර්යය මණ්ඩලය ද ඊට මැදිහත්වීම හේතුවෙන් යානය අනාරක්ෂිත බවට පත් වූ බව සඳහන්ය. කෙසේවෙතත් යානය ආරක්ෂිතව මුම්බායි ගුවන් තොටුපලට ගොඩබැස්වීමට කටයුතු කර තිබුණි. සිද්ධිය සම්බන්ධයෙන් ඉන්දීය සිවිල් ගුවන් සේවා බලධාරීන් විමර්ශනයක් ක්‍රියාත්මක කළ අතර මඟී ජීවිත අවදානමකට ලක් කිරීම, නියමුවන් දෙදෙනා අවස්ථා දෙකකදී නියමු කුටියේ පාලන කටයුතුවලින් බැහැරවීම ඇතුළු චෝදනා යටතේ ඔවුන්ගේ බලපත්‍රය වසර 05කට අත්හිටුවීමට පියවර ගත් බව ඉන්දිය සිවිල් ගුවන් සේවා බලධාරීන් ප්‍රකාශ කර ඇත.", "URL": "https://sinhala.adaderana.lk/news.php?nid=83604", "Category": null, "Parent URL": null}