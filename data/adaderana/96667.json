{"Source": "Adaderana", "Timestamp": "September 25, 2018 07:46 am", "Headline": "බන්ධනාගාරවල ආරක්ෂාවට කඩිනමින් නව වැඩපිළිවෙලක්", "News Content": "බන්ධනාගාරවල ආරක්ෂාව සම්බන්ධයෙන් ඉතා කඩිනමින් නව වැඩපිළිවෙලක් හඳුන්වාදීමට බලාපොරොත්තු වන බව අධිකරණ හා බන්ධනාගාර ප්‍රතිසංස්කරණ අමාත්‍යාංශය පවසයි. එම අමාත්‍යාංශයේ ලේකම් මංගලිකා අධිකාරි මහත්මිය සඳහන් කළේ ඒ සඳහා මේ වන විටත් සැලසුම් සකස් කර ඇති බවයි. පසුගිය වකවානුව තුළ බන්ධනාගාරවල සිදුවු ඇතැම් දූෂණ අක්‍රමිකතා රැසක් මේ වන විට පාලනය කිරීමට හැකියාව ලැබී ඇති බව අධිකරණ හා බන්ධනාගාර ප්‍රතිසංස්කරණ අමාත්‍යාංශය පවසයි. විශේෂයෙන් බන්ධනාගාරවල ජංගම දුරකථන භාවිතය පාලනය කිරීමට හැකියාව ලැබී ඇති බව මංගලිකා අධිකාරිය මහත්මිය සඳහන් කළේය. බන්ධනාගාර තුළ සිදුවන ඇතැම් ජාවාරම් පාලනය කිරීම සඳහා තවදුරටත් ඒවායේ ආරක්ෂාව තර කිරීම සඳහා නිසි වැඩපිළිවෙලක් හඳුන්වාදීමට සැලසුම් කර තිබේ. ආරක්ෂක අංශවල සහය ඇතිව එම වැඩපිළිවෙල ක්‍රියාත්මක කරන බව මංගලිකා අධිකාරිය මහත්මිය වැඩිදුරටත් සඳහන් කළේය. මේ අතර එල්.ටි.ටි.ඊ.ක්‍රියාකාරකම්වලට සහයදිම නිසා අත්අඩංගුවට ගෙන බන්ධනාගාරවල රදවා සිටින දෙමළ සිරකරුවන් වහාම නිදහස් කරන ලෙස ඉල්ලා යාපනය දිස්ත්‍රික් ලේකම් කාර්යාලය ඉදිරිපිට උපවාසයක් ආරම්භ කර තිබේ. දෙමළ ජාතික සන්ධානය ඇතුළු දේශපාලන පක්ෂ කිහිපයක් සහ ස්වෙච්ඡා සංවිධාන කිහිපයක් එක්ව ඊයේ(24) දිනයේ මෙම උපවාසය ආරම්භ කරනු ලැබීය. උපවාසයේ නිරත වෙමින් ඔවුන් කියා සිටියේ අනුරාධපුර බන්ධනාගාරය තුළ මේ වන විටත් සිරකරුවන් කිහිපදෙනෙකු ආහාර වර්ජනයේ නිරත වී සිටින අතර සියලු දෙමළ සිරකරුවන් නිදහස් කිරීමට බලකරමින් මෙම උපවාසය ආරම්භ කළ බවයි.", "URL": "https://sinhala.adaderana.lk/news.php?nid=96667", "Category": null, "Parent URL": null}