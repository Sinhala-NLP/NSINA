{"Source": "Adaderana", "Timestamp": "July 25, 2015 04:52 pm", "Headline": "29දා සිට උපකාරක පංති තහනම්! ", "News Content": "අධ්‍යන පොදු සහතික පත්‍ර උසස් පෙළ විභාගයට අදාළව මෙම මස 29 වන දින මධ්‍යම රාත්‍රියේ සිට උපකාරක පංති පැවැත්වීම, දේශන, සම්මන්ත්‍රණ සහ වැඩමුළු පැවැත්වීම සම්පූර්ණයෙන්ම තහනම් කර තිබේ.මිට අමතරව අනුමාන ප්‍රශ්න ඇතුළත් ප්‍රශ්න පත්‍ර මුද්‍රණය කිරිම ඒවා බේදාහැරිම හෝ විභාග ප්‍රශ්න පත්‍රවල සඳහන් ප්‍රශ්න ලබා දෙන බවට හෝ ඒ හා සමාන ප්‍රශ්න ලබා දෙන බවට පෝස්ටර් බැනර් අත් පත්‍රිකා, විද්‍යුත් හෝ මුද්‍රිත මගින් ප්‍රසිද්ධ කිරිම සම්පුර්ණයෙන්ම තහනම් කර ඇති බව විභාග දෙපාර්තමේන්තුව සඳහන් කළේය.එමෙන්ම යම් පුද්ගලයෙකු, ආයතනයක් හෝ වෙනත් පාර්ශවයක් මෙම නියෝගය නොසලකා ක්‍රියාකළ හොත් එම තැනැත්තා හෝ ආයතනය විභාග පනත යටතේ වැරදිකරුවෙකු වන බව එම දෙපාර්තමේන්තුව සඳහන් කර සිටියේය.කිසියම් පාර්ශවයක් මෙම නියෝගය කඩ කරමින් කටයුතු කරන්නේනම් ඒ පිළිබඳව ළඟම ඇති පොලිසියට හෝ විභාග දෙපාර්තමේන්තුවට දැනුම් දෙන ලෙස ද එම දෙපාර්තමේන්තුව ඉල්ලීමක් කරයි.විභාග දෙපාර්තමේන්තුවේ ක්ෂණික ඇමතුම් අංක 19 11 හෝ පොලිස් හදිසි ඇමතුම් අංක 119, පොලිස් මුලස්ථානයේ 011 2 42 11 11 යන දුරකතන අංක වෙත දැනුම් දෙන ලෙස විභාග දෙපාර්තමේන්තුව නිවේදනයක් නිකුත් කරමින් සඳහන් කර සිටියේය.", "URL": "https://sinhala.adaderana.lk/news.php?nid=52845", "Category": null, "Parent URL": null}