{"Source": "Adaderana", "Timestamp": "June 30, 2011 12:48 pm", "Headline": "අධිකාරියේ වැටලීම්වලින් මිලියන 35 ට වැඩි දඩ මුදලක් ", "News Content": "මේ වස‍රේ ගතවූ කාලය තුළ පාරි‍භෝගික අධිකාරිය සිදුකළ වැටලීම්වලින් දඩ මුදල් වශයෙන් මිලියන 35 ට අධික මුදලක් අයකර ගෙන ඇති බව වාර්තා වේ. මෙම මාසය තුළ පමණක් සිදුකළ වැටලීම්වලින් මිලියන 6 ක අධික දඩ මුදලක් අය ‍කර ගෙන ඇති බව සඳහන්ය. අධිකාරියේ නිලධාරීන් විසින් දිවයින පුරා සිදුකළ වැටලීම්වලදී ‍මෙම දඩ මුදල් අයකර ගෙන ඇති බව පාරිභෝගික අධිකාරිය ප්‍රකාශ කරනු ලැබීය. එහිදී භාණ්ඩවල මිල ප්‍රදර්ශනය නොකරන ලද වෙළඳසැල් රැසක හිමිකරුවන්ට දඩ නියම කර තිබේ. ඊට අමතරව වැඩි මිලට භාණ්ඩ අලෙවි කිරීම, කල් ඉකුත් වූ භාණ්ඩ අලෙවි කිරීම යන චෝදනා යටතේ ද වෙළඳසැල් හිමියන්ට දඩ නියම කර ඇති බව පාරිභෝගික අධිකාරිය පැවසීය. කොළඹ, මාතලේ, මොණරාගල, අනුරාධපුර, අම්පාර, පුත්තලම, මහනුවර, කළුතර යන දිස්ත්‍රික්කවල වෙළඳසැල් මෙහිදී වැඩි වශයෙන් සෝදිසියට ලක්වූ බව එම අධිකාරිය වැඩිදුරටත් සඳහන් කරනු ලැබීය.", "URL": "https://sinhala.adaderana.lk/news.php?nid=17098", "Category": null, "Parent URL": null}