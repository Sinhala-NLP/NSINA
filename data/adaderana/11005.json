{"Source": "Adaderana", "Timestamp": "September 21, 2010 01:15 pm", "Headline": "පාන් මිල වැඩි කළ යුතුයි", "News Content": "දේශීය ගොවියා ආරක්ෂා කරගැනීමට නම් පාන් මිල ඉහළ නැංවිය යුතු බව ජාතික නිදහස් පෙරමුණේ ගම්පහ දිස්ත්‍රික් සංවිධායක පියසිරි විජේනායක මහතා පවසයි. මෙරට වී ගොවියාගේ ප්‍රධාන සතුරා බවට පාන් පිටි පත්ව තිබෙන බව ද ඒ මහතා පෙන්වා දෙයි. රටේ ආහාර සුරක්ෂිත භාවය ඇති කර ගැනීම වෙනුවෙන් පාන් පිටි ත්‍රස්තවාදය පරාජය කිරීමට රජය මැදිහත් විය යුතු බවට පියසිරි විජේනායක මහතා අවධාරණය කර සිටියි. එමෙන්ම බන්ධනාගාර වලට හා රජයේ රෝහල් වලට පාන් ලබාදීම නවතා දමන ලෙස ද පියසිරි විජේනායක මහතා අදාළ අමාත්‍යාංශ වල අමාත්‍යවරුන්ගෙන් ඉල්ලා සිටියි. බත්තරමුල්ල ජාතික නිදහස් පෙරමුණු පක්ෂ මූලස්ථානයේ අද පැවති මාධ්‍ය හමුවකට සහභාගී වෙමින් පියසිරි විජේනායක මහතා මේ අදහස් පළ කළේය. අතිරික්ත වී නිෂ්පාදනය ගොවියාට විකුණා ගැනීමට නොහැකි වතාවරණයක් මේ වන විට උද්ගතව ඇති බව ඔහු එහිදි වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=11005", "Category": null, "Parent URL": null}