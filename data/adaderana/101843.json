{"Source": "Adaderana", "Timestamp": "January 5, 2019 03:07 pm", "Headline": "දිවියන් දඩයම් කරමින් විදේශිකයන්ට විකුණු පාපතරයින් හසු වෙයි", "News Content": "විල්පත්තු ජාතික වනඋද්‍යානයේ කලක සිට සිදුකළ දිවියන් දඩයම් කිරීමේ ජාවාරමක් පිළිබඳව අනාවරණය වී තිබේ. ඒ එම ජාවාරමේ නිරතවූ දෙදෙනෙකු විල්පත්තුව අඩවි වනජීවී නිලධාරීන්ගේ අත්අඩංගුවට පත්වීමත් සමගයි. ශරීර කොටස් අළෙවිය පිණිස විල්පත්තු ජාතික වනෝද්‍යානයේ වෙසෙන දිවියන් මරා දැමීමේ ජාවාරමක් පිළිබඳව ලද තොරතුරක් මත විල්පත්තු අඩවි වනජීවී කාර්යාල නිලධාරීන් විසින් ඊයේ (04) දිනයේ විශේෂ වැටළිමක් සිදු කළේය. එහිදී ජාවාරම්කරුවන් දෙදෙනෙකු වනජීවී නිළධාරීන්ගේ අත්අඩංගුවට පත්ව ඇති අතර කලක සිට සිදුකළ දිවියන් දඩයමක් පිළිබඳව කරුණු අනාවරණය වී ඇත්තේ ඉන් අනතුරුවයි. එහිදී ඔවුන් හෙළිකර ඇත්තේ විෂ අඩංගු කළ මස් ආහාරයට දී මෙම දිවියන් මරා දමා ඇති බවයි. එලෙස මරා දමන දිවියන්ගේ දත් අධික මිලකට විදේශිකයින්ට අලෙවි කරන බවද ඔවුන් ප්‍රකාශකර ඇත. වැටලීම සිදුකරන අවස්ථාවේදී රක්ෂිතයේ සිට පලාගිය තවත් සැකකරුවන් දෙදෙනෙක් සොයා මේවන විට පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=101843", "Category": null, "Parent URL": null}