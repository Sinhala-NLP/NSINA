{"Source": "Adaderana", "Timestamp": "April 11, 2013 01:23 pm", "Headline": "කුඩා දරුවෙකුගේ අභිරහස් මරණය ගැන විමර්ශන ඇරඹෙයි", "News Content": "කඳාන, ඉඳිපිටිය, දීපිකාවත්ත ප්‍රදේශයේ කුඩා දරුවෙකු අභිරහස් ලෙස මියයාමේ සිද්ධියක් සම්බන්ධයෙන් කඳාන පොලීසිය විමර්ශන ආරම්භ කර තිබේ. අවුරුද්දයි මාස 1 ක් වයසැති මෙම දරුවාගේ මළ සිරුර අද (11) පෙරවරුවේ මුතුරාජවෙළේ තිබී සොයාගෙන ඇති බව සඳහන්ය. ඊයේ රාත්‍රී දරුවා නිවසේ නිදා සිටිය දී එම දරුවාගේ මව අසල්වැසි නිවසකට ගොස් තිබේ. පසුව මව නැවත පැමිණෙන විට දරුවා නිවසින් අතුරුදන්ව සිටි බවට මව විසින් කඳාන පොලීසියට පැමිණිලි කර ඇති බව සඳහන්ය. ඒ අනුව කඳාන පොලීසිය, ප්‍රදේශවාසීන්ගේ සහය ඇතිව සිදුකළ සෝදිසියක දී එම දරුවා වාසය කළ නිවස පිටුපස මුතුරාජවෙළේ තිබී එම දරුවාගේ මළ සිරුර සොයාගෙන තිබේ. සිද්ධිය සම්බන්ධයෙන් මේ වන විට පුද්ගලයින් තිදෙනෙකුගෙන් ප්‍රකාශ සටහන් කරගෙන ඇති අතර මළසිරුර පිළිබඳ පශ්චාත් මරණ පරීක්ෂණය සිදුකිරීමට නියමිතය.", "URL": "https://sinhala.adaderana.lk/news.php?nid=33190", "Category": null, "Parent URL": null}