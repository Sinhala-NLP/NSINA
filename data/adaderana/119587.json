{"Source": "Adaderana", "Timestamp": "September 20, 2019 02:34 pm", "Headline": "රණවිරුවන් දස වන දිනටත් මහමඟ", "News Content": "කොටුව දුම්රිය ස්ථානය ඉදිරිපිට රණවිරු අයිතිවාසිකම් සුරැකීමේ ජාතික බලවේගය ආරම්භ කළ විරෝධතාව අද 10 වැනි දිනටත් ක්‍රියාත්මක වෙයි. මෙම විරෝධතාවට සහාය දක්වමින් අද(20) පෙරවරුවේ ඒකාබද්ධ විපක්ෂයේ මන්ත්‍රිවරු පිරිසක් එක්විය. වැටුප් ගැටලුව ඇතුළු ඉල්ලීම් කිහිපයක් වෙනුවෙන් රණවිරු අයිතිවාසිකම් සුරැකීමේ ජාතික බලවේගය පසුගිය 11 වැනිදා කොටුව දුම්රිය ස්ථානය ඉදිරිපිටදී ආරම්භ කළ විරෝධතාව අද අඛණ්ඩව10 වැනි දිනටත් ක්‍රියාත්මක වෙයි. විරෝධතාවයේ නිරත රණවිරුවන්ට සෙත්පතා කොටුව දුම්රිය ස්ථානය ඉදිරිපිට පිහිටි බුද්ධ ප්‍රතිමා වහන්සේ ඉදිරියේදි ඊයේ රාත්‍රියේ ආගමික වතාවත් සිදු කෙරුණි. එමෙන්ම ඊයේ රාත්‍රියේ ද භික්ෂූන් වහන්සේ, සාමාන්‍ය ජනතාව මෙන්ම දේශපාලනඥයින් ආහාර පාන විරෝධතාකරුවන්ට පිරිණැමුවේය. මේ අතර විරෝධතාවයේ නිරත රණවිරුවන්ට සහාය දක්වමින් ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක් අද පෙරවරුවේ ඊට එක්විය.", "URL": "https://sinhala.adaderana.lk/news.php?nid=119587", "Category": null, "Parent URL": null}