{"Source": "Adaderana", "Timestamp": "May 8, 2019 12:24 pm", "Headline": "රිමාන්ඩ් සැකකරුවන් අධිකරණයට ඉදිරිපත් කරන විදිය වෙනස් වෙයි", "News Content": "සැකකරුවන් හෝ චුදිත තැනැත්තන් අවශ්‍ය අවස්ථාවන්හි දී පමණක් පෞද්ගලිකව අධිකරණයට ඉදිරිපත් කිරීම සඳහා අවශ්‍ය පනත් සංශෝධනය කිරීමට කැබිනට් මණ්ඩලයේ අනුමැතිය හිමිව තිබේ. ඒ අනුව රක්ෂිත බන්ධානාගාර ගත කිරීමට පිණිස දෙසතියකට වරක් රැඳවූවන් අධිකරණය වෙත ඉදිරිපත් කිරීමේ නෛතික අවශ්‍යතාවය හේතුවෙන් එම රැඳවූවන්, බන්ධනාගාර කාර්ය මණ්ඩලය සහ මහජනතාව සැලකිය යුතු අවදානමකට ලක්වන බැවින් මෙම යෝජනාව ඉදිරිපත් කර තිබේ. 1979 අංක 15 දරන අපරාධ නඩු විධාන සංග්‍රහ පනත සංශෝධනය කිරීම මඟින් එම අනුමැතිය ලබා දීමට කටයුතු කර ඇත. ඒ අනුව, විශේෂිත අවස්ථාවන් යටතේ සැකකරුවන් හෝ චූදිත තැනැත්තන් පෞද්ගලිකව අධිකරණයට පැමිණිමේ අවශ්‍යතාවයෙන් නිදහස් කිරීම සඳහා කෙටුම්පත් කරනු ලැබ ඇති පනත් ගැසට් කර ඉන් අනතුරුව පාර්ලිමේන්තුව වෙත ඉදිරිපත් කිරීම සඳහා බන්ධනාගාර ප්‍රතිසංස්කරණ අමාත්‍ය තලතා අතුකෝරල මහත්මිය කළ යෝජනාවට අමාත්‍ය මණ්ඩල අනුමැතිය හිමිව තිබේ.", "URL": "https://sinhala.adaderana.lk/news.php?nid=109522", "Category": null, "Parent URL": null}