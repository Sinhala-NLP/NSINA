{"Source": "Adaderana", "Timestamp": "April 2, 2014 06:45 am", "Headline": " චිලියේ ප්‍රබල භූ කම්පනයක්", "News Content": "චිලියේ උතුරු වෙරළ සීමාවේ ප්‍රබල භූ කම්පනයක් ඇතිවී ඇති බව එක්සත් ජනපද භූ විද්‍යා සමීක්ෂණ කාර්යංශය පවසන බව විදෙස් පුවත් සේවා උපුටා දක්වයි. ඉකුත් දින රාත්‍රීයේ රික්ටර් මාපාංක 8.0ක ප්‍රබලත්වයකින් යුතුව ඇතිවූ මෙම භූ කම්පනයෙන් සුනාමි අවදානමක් මතුවී ඇති බැවින් අදාළ ප්‍රදේශවලින් ජනයා ඉවත්විය යුතු බව බලධාරීන් පවසා තිබේ. එහෙත් මේ වනතුරුද සිදුවූ ජීවිත හෝ දේපළ හානියක් ගැන වාර්තා නොවන බව AP පුවත් සේවා සඳහන් කරයි. එක්සත් ජනපද භූ විද්‍යා සමීක්ෂණ කාර්යංශය පෙන්වාදී ඇත්තේ මෙම භූ කම්පනයේ බලපෑම සැතපුම් 16 ක් පමණ දුරට විහිදිය හැකි බවයි. චිලීය ලොව නිරන්තරයෙන් භූ කම්පන සිදුවන රටක් ලෙස හඳුනාගෙන ඇති අතර 2010 වසරේ ඇතිවූ 8.8 ක භූ කම්පනයක හා මධ්‍යම චිලියේ සුනාමි තත්ත්වය හේතුකොට ගෙන 500 ට වැඩි ජීවිත හානි සිදුවිය. එසේම එකී වසරේ 220,000 ක් නිවාස විනාශ වූ බවද සඳහන්ය.", "URL": "https://sinhala.adaderana.lk/news.php?nid=42238", "Category": null, "Parent URL": null}