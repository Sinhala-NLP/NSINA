{"Source": "Adaderana", "Timestamp": "December 23, 2011 02:04 pm", "Headline": "උත්සව සමය වෙනුවෙන් විශේෂ බස් රථ සේවයක්", "News Content": "නත්තල් උත්සවය හා උදාවන නව වසර වෙනුවෙන් විශේෂ බස් රථ සේවයක් ක්‍රියාත්මක බව ජාතික ගමනාගමන කොමිසන් සභාව පවසයි. උත්සවය සමයේ ගම්බිම් බලා යන ජනතාව වෙනුවෙන් මෙම බස් රථ සේවාව ක්‍රියාත්මක බව එහි අධ්‍යක්ෂ ජනරාල් ජී.ඒ.එස්.ගනේපොල මහතා පැවසුවේය. අන්තර් පළාත් සියලුම දුර සේවා ධාවන බස් රථ සඳහා ක්‍රියාත්මක කාල සටහන් සහ එම බස් රථවලට ලබාදී ඇති නිවාඩු අද(23) සිට ලබන ජනවාරි 02 වැනිදා දක්වා අවලංගු කර ඇති බව ගමනාගමන කොමිසන් සභාව පවසයි. මේ සම්බන්ධයෙන් සියලුම පළාත් සභා අධිකාරීන්, බස් සමාගම් සහ මගී ප්‍රවාහන සමාගම් දැනුවත් කර ඇති බව ගනේපොල මහතා සඳහන් කළේය. මගී අවශ්‍යතා මත යෙදවීම සඳහා විශේෂ බස් රථ ඇණියක් ද සූදානම් කර තිබෙන බව හෙතෙම පැවසුවේය. ඊට අමතරව අදාළ කාලසීමාව තුළ මගී ජනතාවට සහය වීම සඳහා පැය 24 පුරා ගමනාගමන කොමිසන් සභා සේවකයින් යෙදවීමට ද පියවර ගෙන ඇති බව එම කොමිසන් සභාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20890", "Category": null, "Parent URL": null}