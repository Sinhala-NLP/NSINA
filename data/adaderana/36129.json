{"Source": "Adaderana", "Timestamp": "July 26, 2013 10:42 pm", "Headline": "වෙන වෙනම සටන් කරාට උත්තර නෑ", "News Content": "වෘත්තීය සමිති ව්‍යාපාරයක් සටන් කරද්දී ජාතික දේශපාලනය ගැන යම් දැනුවත් කමක් සහිතව කළ යුතු බව ජාතික වෘත්තීය සමිති මධ්‍යස්ථානයේ සභාපති , හිටපු පාර්ලිමේන්තු මන්ත්‍රී කේ.ඩී ලාල්කාන්ත මහතා පවසයි. අද (26) පැවති ඉංජිනේරු සංස්ථා සේවක සංගමයේ 7 වැනි සමුළුව අමතමින් කොළඹ සමාජීය හා සාමයික කේන්‍ද්‍රයේදී හෙතෙම මේ බව කියා සිටියේය. එහිදී ඔහු මෙසේද සඳහන් කළේය. පසුගිය දවසක මොරටුව ප‍්‍රදේශයේ වඩු කාර්මික උද්ඝෝෂණයකදී ජීවන් කුමාරතුංග මහත්තයට වතුර බෝතල්වලින් ගහල එලෙව්වා. හැබැයි මීට අවුරුදු 3 කට කලින් මේක කරන්න පුළුවන්ද? වඩු කාර්මිකයින්ගේ ප‍්‍රශ්ණෙ ආණ්ඩුවට කියල කියල බැරිම තැන තමයි පාරට බහින්නෙ. තමන් ඡුන්දෙ දීල පත්කරල යවපු ඇමතිට තමයි මේ ගහන්නෙ. රට පුරාම ප‍්‍රශ්ණ ගත්තහම මේ විදිහෙ තමයි. දැන් සී.ටී.බී එකේ හැම මාසෙකම උද්ඝෝෂණයක් කොහෙ හරි ඩිපෝවක තියෙනවා. මොකද පඩි ගෙවන්නෙ නෑ. රජ යෙන් පඩි නොගෙවන රාජ්‍ය අංශයෙ සේවකයො දැන් රටේ ඉන්නවා. භාණ්ඩාගාරයෙ සල්ලි නෑ. දැන් ගොවීන්ගෙ විශ‍්‍රාම වැටුප කපල තියෙන්නෙ. මේ වගේ දේවල් මීට ඉස්සර සිද්ධ වුණාද? තමන් ජීවිත කාලෙම දායක වෙලා ගෙවපු මුදල ගොවීන් ලක්‍ෂෙට ආසන්න පිරිසකට දැන් ආපහු ගන්න බෑ. ලක්‍ෂ නමයහමාරක් විතර ගොවීන් විශ‍්‍රාම වැටුපට දායක වෙලා ඉන්නවා. කෝ හිත උනුවෙන ජනාධිපතිතුමා මේ ගැන මොකුත් කියන්නෙ නෑනෙ. දැන් යුරෝපයේ අවුරුදු ගාණක් තිස්සෙ විශාල ආර්ථික අර්බුදයක් තියෙනවා. දැන් ලංකාවෙ මැති ඇමතිවරු කියන්නෙ අපිට ඒව අදාළ නෑ. අපි ඉන්නෙ ආශ්චර්යයේ කියල. යුරෝපයේ විශාල සේවක පිරිසකට රැකියා නැති කරල තියෙනවා. පඩි කපල තියෙනවා. අපිට වඩා දියුණු රටවල් දැන් එහෙම කරනවා. ඒ වගේම තමයි දැන් මෙහේ රජයේ පඩි කපල තියෙනවා මේ වෙනකොට සී.ටී.බී. එකෙන් ඒක පඩි අරගෙන තියෙනවා. අනිත් පැත්තෙන් ගොවි විශ‍්‍රාම වැටුප කපල තියෙනවා. මේක ඉංජිනේරු සංස්ථාවටත් එනවා ඊලඟට. අනිත් පැත්තෙන් වක‍්‍රව පඩි කැපිල්ලක් දැන් කරනවා. ඒ භාණ්ඩ හා සේවා මිල ඉහළ දමල. දැන් ඉස්සරහට අය වැයක් එනවා. ඒකට ජාතික වෘත්තීය සමිති මධ්‍යස්ථානය විදියට අපි සූදානම් වෙනවා. අනිත් පැත්තෙන් ආණ්ඩුව සූදානම් වෙනවා. කොහොමද බදු ගහන්නෙ, බඩු මිල වැඩිකරන්නෙ කියල. අපි දැන් යෝජනා සකස් කරමින් ඉන්නවා ඊලඟ අයවැයෙන් මෙච්චර වැටුප් වැඩි විය යුතුයි කියල ඉල්ලමින්. විවෘත ආර්ථිකය ආරම්භ වෙලා අවුරුදු 35 ක් යනකොට ගොවියගෙ විශ‍්‍රාම කපන තැනට, රජයේ සේවකයට පඩි ගෙවන්න බැරි වෙන තැනටම ගිහිල්ල. මොකද රටේ නිෂ්පාදනය සිදුවෙන්නෙ නෑ දැන්. නිශ්පාදනය නැතිවෙනකොට ප‍්‍රතිලාභ නෑ. ඒක තමයි මේ ඇති වෙලා තියෙන ප‍්‍රතිඵලය. 77 ට කලින් තිබ්බෙ රජය නිෂ්පාදනයට දායක වෙනවා. ඒකෙ ප‍්‍රධානියත් රජය.77 න් පස්සෙ මොකද වුණේ රජය නිෂ්පාදනයෙන් මුළුමනින්ම ඉවත් විය යුතුයි. මේක තමයි 77 සිට මේ දක්වා එන ආණ්ඩුවල ප‍්‍රතිපත්තියත්. 77 ට පෙර ඉස්පිරිතාලවල දොස්තර හිටියෙ ඇතුලෙ. ලේ පරීක්‍ෂාව, කිරණ පරීක්‍ෂාව, වාට්ටුව, ෆාමසිය සේරම තිබ්බෙ ඉස්පිරිතාලෙ ඇතුලෙ. දැන් ඒ සේරම ඉස්පිරිතාලෙන් එලියෙ තියෙනවා. මේක වුනේ කොහොමද? ඒ තමයි 77 න් පස්සෙ තිබ්බ ආර්ථික ප‍්‍රතිපත්තිය. දැන් ඉස්කෝලවල මොකද්ද තත්වය. 77 ට ඉස්සෙල්ලා ඉස්කෝලෙ ඇතුලෙ තමයි ගුරුවරු, පොත් සේරම තිබ්බෙ. දැන් ඉස්කෝලෙන් පිටත් ඒ සේරම තියෙනවා. 77 ඉඳල රජය නිෂ්පාදනයෙන් අයින් වෙලා අයින් වෙලා 2013 වෙනකොට දැන් ඉතුරු වෙලා තියෙන්නෙ බදු ගහන්නයි, දඩ ගහන්නයි, මදි හරියට ණය ගන්නයි. අනිත් පැත්තෙන් වියදම් වෙන්නෙ මොනවද? වැටුප් හා වේතන ගෙවන්නයි, ණය වාරික හා පොලී ගෙවන්නයි, භාණ්ඩ හා සේවාවලට සම්බන්ධ වෙන එක හා සහනාධාර ගෙවන්නයි විතරයි. දැන් වැඩිම වියදම වෙන්නෙ ණය පොලී ගෙවන්න. එතකොට රට ව්‍යවසනයකට ගිහිල්ල නැද්ද. මීට අවුරුදු 35 කට කලින් තිබ්බ වැඩිම වියදම් දරපු එක දැන් අනිත් පැත්ත ගහල වැඩිම වියදම ණය පොලී ගෙවන්න වෙන තැනට ගිහිල්ල තියෙනවා. රජය නිෂ්පාදනයෙන් අයින් වීමේ ප‍්‍රතිඵලය මේක. ඉතිං වඩු කාර්මිකයො උද්ඝෝෂණය කරා කියල ඒ අයට සහනාධාරාය ලැබෙන්නේ නැත. පාරක් ඉල්ලල උද්ඝෝෂණය කරාට පාර හම්බ වෙන්නෙ නෑ. හැබැයි අධිවේගී මාර්ග හම්බ වෙනවා. ඒ කොහොමද ණය වලින්. ණය දෙන්නෙ ඒව හදන්න විතරයි. දැන් පාසල්වලට සමස්ත ගුරුවරුන්ට රජය පඩි ගෙවන්නෙ නෑ. ගොඩක් පාසල්වල සමහර ගුරුවරුන්ට පඩි ගෙවන්නෙ දෙමව්පියො. රු. 350 ට තිබ්බ පෝර මිටිය දැන් 500 යි. කෘෂිකර්ම ඇමති ආවොත් ගොවිය ගාවට ගහන්නෙ තක්කාලිවලින්, බටුවලින්. හැම ඇමතිටම මේකට මුහුණ දෙන්න වෙලා තියෙනවා. ඕක තමයි සකසුරුවම් ආර්ථිකය. දැන් මේ හැම තැනම ප‍්‍රශ්ණ ගොඩක්. ඒඅය වෙන වෙනමත් සටන් කරනවා. නමුත් උත්තර නෑ. ඒ නිසා අපි ඒකාබද්ධව ක‍්‍රියාමාර්ග ගැනීමට පටන්ගත යුතුයි.", "URL": "https://sinhala.adaderana.lk/news.php?nid=36129", "Category": null, "Parent URL": null}