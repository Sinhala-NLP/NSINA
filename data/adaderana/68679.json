{"Source": "Adaderana", "Timestamp": "January 27, 2017 02:04 pm", "Headline": " බිමල්ගෙන් වරප්‍රසාද පැනයක්", "News Content": "පාර්ලිමේන්තුව අද(27) පෙරවරුවේ කථානායක කරූ ජයසූරිය මහතාගේ ප්‍රධානත්වයෙන් රැස්වුණි.එහිදී කෝප් කමිටු සාමාජිකයින්ට අධිකරණය හමුවේ පෙනී සිටින ලෙස නොතීසි නිකුත් කිරීම සම්බන්ධයෙන් වරප්‍රසාද පැනයක් කථානායකවරයා වෙත යොමු කර ඇති බව සඳහන්ය.ජනතා විමුක්ති පෙරමුණේ මන්ත්‍රි බිමල් රත්නායක මහතා විසින් වරප්‍රසාද පැනය යොමු කළ බව අද දෙරණ පාර්ලිමේන්තු වාර්තාකරු අනුශංක රත්නායක පැවසුවේය.කෝප් කමිටුවේ මහ බැංකු බැඳුම්කර ගනුදෙනුව සම්බන්ධයෙන් අවසන් වාර්තාව අභියෝගයට ලක්කරමින් නුගේගොඩ නාලන්දාරාමාධිපති තීනියාව පාලිත හිමියන් මූලික අයිතිවාසිකම් පෙත්සමක් ගොනු කර තිබුණි.අදාළ පෙත්සමේ වගඋත්තරකරුවන්ට මාර්තු 07 අධිකරණය ඉදිරියේ පෙනී සිටින ලෙස නොතීසි නිකුත් කිරීමට ශ්‍රේෂ්ඨාධිකරණය විසින් ඊයේ(26) පෙත්සම්කාර හිමිනමට දැනුම් දී තිබේ.ඊවා වනසුන්දර ,අනිල් ගුණරත්න සහ ප‍්‍රසන්න ජයවර්ධන යන ශ්‍රේෂ්ඨාධිකරණ විනිසුරුවරුන් හමුවේ මෙම පෙත්සම කැඳවා තිබුණි.", "URL": "https://sinhala.adaderana.lk/news.php?nid=68679", "Category": null, "Parent URL": null}