{"Source": "Adaderana", "Timestamp": "July 30, 2019 06:33 pm", "Headline": "ලෝක මුස්ලිම් සම්මේලනයේ මහලේකම් මල්වතු-අස්ගිරි මහා නාහිමිවරුන් බැහැ දකී", "News Content": "ලෝක මුස්ලිම් සම්මේලනයේ මහලේකම් සහ ජාත්‍යන්තර විද්වතුන්ගේ සංගමයේ සභාපති ආචාර්ය මොහොමඩ් බින් අබ්දුල්ලා කරීම් අල් ඉසා මහතා මල්වතු හා අස්ගිරි මහනාහිමිවරුන් බැහැ දැක තිබේ. අද(30) පෙරවරුවේ මහනුවරට ගිය ඒ මහතා මල්වතු හා අස්ගිරි මහා නාහිමිවරුන් බැහැ දැක අනතුරුව දියවඩන නිලමේ ප්‍රදීප් නිලංග දෑල මහතා මුණ ගැසී සාකච්ඡා කර ඇති බව සඳහන්ය. මෙහිදී අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඥානරතන නාහිමි අනුශාසනාවක් ද සිදුකළේය. මේ අතර සාමය, සමගිය සහ සහජීවනය සදහා වූ ජාතික සමුළුව අද පස්වරුවේ කොළඹ නෙළුම්පොකුණ රඟහලේදී ආරම්භ වුණි. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආරම්භ වූ මෙම සමුළුව සඳහා සර්ව ආගමික නායකයින් ඇතුළු පිරිසක් එක්ව සිටියි. මෙම සමුළුවේ විශේෂ ආරාධිත අමුත්තා ලෙස ලෝක මුස්ලිම් සම්මේලනයේ මහලේකම් සහ ජාත්‍යන්තර විද්වතුන්ගේ සංගමයේ සභාපති ආචාර්ය මොහොමඩ් බින් අබ්දුල්ලා කරීම් අල් ඉසා මහතා එක්ව සිටියි.", "URL": "https://sinhala.adaderana.lk/news.php?nid=115366", "Category": null, "Parent URL": null}