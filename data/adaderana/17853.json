{"Source": "Adaderana", "Timestamp": "August 4, 2011 05:32 pm", "Headline": "යුද අධිකරණ විනිසුරුවරුන්ගෙන් විනිසුරු සටහන් නෑ", "News Content": "සරත් ෆොන්සේකා මහතාට මාස 30 ක සිරදඩුවමක් පැමිණ වූ දෙවන යුදාධිකරණයේ නඩු ගොනුව කොළඹ මහාධිකරණය හමුවේ අද විමර්ශනයට බඳුන් කර තිබේ. හයිකෝප් මූල්‍ය වංචාව පිළිබඳ නඩුව අද කැඳවූ අවස්ථාවේ දී විත්තිය විසින් මීට පෙර කරන ලද ඉල්ලීමකට අනුව දෙවන යුදාධිකරණයේ නඩු ගොනුව පිළිබඳ සාක්ෂි සටහන් කර ගැනීම සිදුව ඇති බව සඳහන්වේ. යුද හමුදාව විසින් අදාළ නඩු ගොනුව අධිකරණයට ඉදිරිපත් කළ අතර එහිදී සාක්ෂිදුන් අධිකරණයේ භාෂා පරිවර්තක මොහොමඩ් නෆ්ලි මහතා කියා සිටියේ දෙවන යුදාධිකරණ නඩු විභාගයට අදාළ චෝදනා පත්‍රවලට යුද හමුදාපති ලුතිනන් ජෙනරාල් ජගත් ජයසූරිය මහතා අත්සන් තබා ඇති බවයි. විත්තියේ නීතීඥවරයා නැගූ ප්‍රශ්නයකට පිළිතුරු ලබා දුන් සාක්ෂිකරු මෙම නඩුව විභාග කළ යුදාධිකරණ විනිසුරුවන් තම විනිසුරු සටහන් තබාගෙන නොමැති බව ද සඳහන් කළේය. අනතුරුව නඩු විභාගය සැප්තැම්බර් මස 20 වැනිදාට කල් දැමූ අධිකරණය එදිනට වාචික දේශන ඉදිරිපත් කරන ලෙස දෙපාර්ශවයේ නීතීඥවරුන්ට නියම කරන ලදී.", "URL": "https://sinhala.adaderana.lk/news.php?nid=17853", "Category": null, "Parent URL": null}