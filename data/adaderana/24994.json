{"Source": "Adaderana", "Timestamp": "June 13, 2012 11:29 am", "Headline": "හොරගමන් බලපත් සමග ශ්‍රී ලාංකිකයින් තිදෙනෙක් ඉන්දීය අත්අඩංගුවේ", "News Content": "චෙන්නායිහි වලසරවක්කම් ප්‍රදේශයේ තාවකාලික නවාතැන්පොළක් අනපේක්ෂිත ලෙස කළ පරීක්ෂා කිරීමකදී ව්‍යාජ ගමන්බලපත්‍ර ළඟ තබාගත් ශ්‍රී ලාංකිකයින් තිදෙනකු අත්අඩංගුවට පත්ව තිබේ. මොවුන් ගෙන් ප්‍රශ්න කිරීමේදී තමන් ප්‍රංශය බලා ගුවන්ගතවීමට අපේක්ෂාවෙන් රැඳී සිටිය බවත්,ඒ සඳහා නියෝජිතයින් දෙදෙනකුගේ සහය ලැබුණු බවත්,ව්‍යාජ ගමන් බලපත්‍ර ලබාගැනීමට පවා සහයදුන්නේ එකී දෙදෙනා බවත් අනාවරණය වී ඇතැයි එරට පොලීසිය කියා සිටියි. මෙම ශ්‍රී ලාංකිකයින් තිදෙනා මෙන්ම ආන්ද්‍රපෙදෙස්හි සිරිනිවලාසු, ට්‍රිචි ප්‍රදේශයේ ප්‍රභාකර් නමැති නියෝජිතයින් දෙදෙනාද අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. වලසරවක්කම්හි ,ආර්කොට් මාර්ගයේ අදාළ නවාතැන්පොළ පිරික්සීමේදී අත්අඩංගුවට පත් ශ්‍රී ලාංකිකයින් වනුයේ ධර්මසීලන්(39),බාලකුමාර්(28),රිබිනියස් දුකේ(27)නමැති ද්‍රවිඩ ජාතිකයින් තිදෙනෙකි. තම නියෝජිතයින් මුණගැ‍සීම සඳහා දින කිහිපයක් මෙම තිදෙනා රැඳී සිටින්නට පියවරගෙන තිබුණු බව සහකාර පොලිස් කොමසාරිස් එම්.චන්ද්‍රසේකර් TNN පුවත් සේවයට පවසා තිබේ. මදුරෙයි ගමන්බලපත්‍ර කාර්යාලයෙන් ලබාගන්නා ලද ගමන්බලපත්‍ර සඳහා මෙම ශ්‍රී ලාංකිකයින් තිදෙනාගේ ඡායාරූප හා විස්තර ඇතුළත් කිරීමට පියවර ගත් බව අත්අඩංගුවට පත් නියෝජිතයින් පොලීසිය හමුවේ අනාවරණය කර තිබේ. එසේම මීට පෙරාතුව මෙම නියෝජිතයින් විසින් තවත් ව්‍යාජ ගමන්බලපත්‍ර 10 ක් යොදාගෙන පුද්ගලයින් 10 දෙනකු ප්‍රංශයට හා කැනඩාවට යවා ඇති බවත්,රැකියා සඳහා බලාපොරොත්තු තබා මෙම පිරිස විදේශගත වී ඇතත් එයින් බොහොමයකට එකී රටවල සිරබත් කන්නට සිදුව ඇති බව ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=24994", "Category": null, "Parent URL": null}