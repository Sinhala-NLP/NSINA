{"Source": "Adaderana", "Timestamp": "March 28, 2018 04:55 pm", "Headline": "පුද්ගලයෙකු ඝාතනය කළ ඥාති සොහොයුරන් දෙදෙනෙකුට වසර 33 කට පසු ලැබුණු දඬුවම", "News Content": "පුද්ගල ඝාතනයක් සම්බන්ධයෙන් ඥාති සොහොයුරන් දෙදෙනෙකුට වසර 33 කට පසුව කොළඹ මහාධිකරණයෙන් මරණ දඩුවම නියම වී තිබේ. 1985 වසරේ අඟුලාන ප්‍රදේශයේ දී පුද්ගලික ආරවුලක් හේතුවෙන් තියුණු ආයුධයකින් පහර දී පුද්ගලයකු ඝාතනය කර තවත් අයෙකුට බරපතළ තුවාල සිදුකිරීම සම්බන්ධයෙන් වූ නඩුවක තින්දුව අද (28) දිනයේ ප්‍රකාශයට පත් කරමින් මහාධිකරණ විනිසුරු විකුම් කළුආරච්චි මහතා මෙම දඩුවම් නියම කල බව අද දෙරණ අධිකරණ වාර්තාකරු සඳහන් කළේය. අදාළ සිද්ධිය සම්බන්දයෙන් විත්තිකරුවන් 05 දෙනෙකුට එරෙහිව නිතිපතිවරයා විසින් 2002 වසරේ දී කොළඹ මහාධිකරණය හමුවේ නඩු පවරා තිබිණි. නඩු විභාගය අතරතුර විත්තිකරුවන් තිදෙනෙකු මිය ගොස් ඇති බව සඳහන්ය. දීර්ඝ නඩු විභාගයකින් පසුව විත්තිකරුවන්ට එරෙහිව පැමිණිල්ල විසින් එල්ල කර තිබූ චෝදනාව සාධාරණ සැකයකින් තොරව ඔප්පු වී ඇති බව නිගමනය කළ මහාධිකරණ විනිසුරුවරයා ඔවුන්ට මරණ දඩුවම නියම කර තිබේ. මෙලෙස මරණ දඩුවම නියම වී ඇත්තේ මොරටුව, අඟුලාන ප්‍රදේශයේ පදිංචි 52 හැවිරිදි සහ 55 හැවිරිදි ඥාති සහෝදරයින් දෙදෙනෙකුට යි.", "URL": "https://sinhala.adaderana.lk/news.php?nid=86523", "Category": null, "Parent URL": null}