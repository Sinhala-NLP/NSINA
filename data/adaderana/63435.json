{"Source": "Adaderana", "Timestamp": "August 25, 2016 01:08 pm", "Headline": "වර්ණ සංඛේත නොමැති පාන වර්ග 11,125ක්", "News Content": "ආහාර සුරක්ෂිතතා සතියේ මේ දක්වා සිදුකළ වැටලීම්වලදී වර්ණ සංඛේත නොමැති පාන වර්ග 11,125ක් සොයාගැනීමට හැකි වූ බව සෞඛ්‍ය අමාත්‍යංශය පවසයි.ආහාර සුරක්ෂිතතා සතියේ තෙවන දිනය වන ඊයේ දින තුළ පමණක් වර්ණ සංඛේත නොමැති පාන වර්ග 5116ක් සොයාගත් බව එම අමාත්‍යංශය සඳහන් කළේය.ඒ අනුව එම වර්ණ සංඛේත නොමැති පාන වර්ග අදාළ සමාගම් වෙත යොමු කර වර්ණ සංඛේත යෙදූ පාන වර්ග පමණක් අළෙවි කරන ලෙස මහජන සෞඛ්‍ය පරීක්ෂකවරුන් විසින් වෙළඳසැල් හිමියන්ට උපදෙස් ලබාදී තිබේ.ඊයේ දිනයේ දිවයින පුරා වෙළඳසැල්, හෝටල්, දුර ගමන් සේවා බස් රථ නැවතුම් ආපන ශාලා රැසක් පරීක්ෂාවට ලක් කර ඇති අතර එහිදී පරිභෝජනයට නුසුදුසු ආහාර වර්ග 4701ක් විනාශ කිරීමට පියවර ගෙන ඇති බව සඳහන්ය.එමෙන්ම වෙලඳසැල් 191ට නඩු පැවරීමට ද පියවර ගෙන තිබේ.පසුගිය 22 වනදා ආරම්භ වූ ආහාර සුරක්ෂිතතා සතිය ලබන 29 වන දින දක්වා ක්‍රියාත්මක වන අතර පළමු දින තුන තුළ පමණක් ආයතන 10,389ක් පරික්ෂාවට ලක් කර ඇති බව සෞඛ්‍ය අමාත්‍යංශය පැවසුවේය.", "URL": "https://sinhala.adaderana.lk/news.php?nid=63435", "Category": null, "Parent URL": null}