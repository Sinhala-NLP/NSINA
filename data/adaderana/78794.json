{"Source": "Adaderana", "Timestamp": "October 16, 2017 08:04 pm", "Headline": " වටේ යන්න එපා!පාලන සභික සංඛ්‍යාව ගැසට් කරන්න-කැෆේ ඉල්ලයි", "News Content": "පළාත් පාලන මැතිවරණයෙන් මහ නගර සභා, නගර සභා හා ප්‍රාදේශීය සභාවලට තෝරාපත් කර ගත යුතු සභික සංඛ්‍යා පිළිබද ගැසට් නිවේදනය ප්‍රසිද්ධ කරන ලෙස ඉල්ලා කැෆේ සංවිධානය විසින් අද (16) පළාත් පාලන හා පළාත් සභා අමාත්‍ය ෆයිසර් මුස්තාෆා මහතා වෙත ලිපියක් යොමු කළේය. එම ලිපිය පහතින් දැක්වෙයි, 2017 ඔක්තෝබර් මස 16 වැනිදා ගරු ෆයිසර් මුස්තාෆා මහතා, පළාත් සභා හා පළාත් පාලන අමාත්‍යතුමා, පළාත් සභා හා පළාත් පාලන අමාත්‍යාංශය, කොළඹ 2. ප්‍රිය ෆයිසර් මුස්තාෆා අමාත්‍යතුමනි, පළාත් පාලන සභික සංඛ්‍යාව ගැසට් මඟින් ප්‍ර‍කාශයට පත් කිරීම 2017 ඔක් 9 හෝ 10 දින දින පාර්ලිමේන්තුවේ දී සම්මත වූ මහනගර සභා, නගර සභා ආඥා පනත් හා ප්‍රාදේශීය සභා පනත සංශෝධනය කිරීම සදහා වූ පනත ගරු කථානායකතුමන් සහතික සටහන් කිරීමෙන් අනතුරුව එම පනත රටේ නීතියක් බවට පත්වී තිබේ. ඒ අනුව, මහ නගර සභා, නගර සභා හා ප්‍රාදේශීය සභාවලට තෝරාපත් කර ගත යුතු සභික සංඛ්‍යා පිළිබද ගැසට් නිවේදනය ඔබ විසින් රජයේ මුද්‍ර‍ණාලය හරහා ප්‍ර‍සිද්ධ කළ යුතුව තිබේ. එසේ වුවත්, ඔබ එම ගැසට් නිවේදනයේ කෙටුම්පතක් මැතිවරණ කොමිසමට බාර දී , ඔවුන් ලවා එය පරීක්ෂා කිරීමට උත්සහ දරන බව ජනමාධ්‍ය ඔස්සේ දුටිමි. එය කිසිසේත්ම අදාළ නොවන කරුණක් බව නීතිය දන්නා දැනුම් ඇති අමාත්‍යවරයෙකු වන ඔබට අලුතෙන් කිව යුතු නැත. කරුණාකර ඔබ වෙත පැවරී ඇති වගකීම ඉටු කර, සභික සංඛ්‍යා දැක්වෙන ගැසට් නිවේදනය වහා ප්‍ර‍කාශයට පත් කිරීමට කරුණාකර ක්‍රියා කරන්න. පළාත් පාලන ආයතන සභික සංඛ්‍යාව දැක්වෙන ගැසට් නිවේදනය නිකුත්වන තෙක් මැතිවරණ කෙමිසමට ඉදිරි කටයුතු සිදු කළ නොහැකි බව මේ පිළිබද උනන්දුවක් දක්වන සියලු දෙනා ද, මේ රටේ ජනතාවට ද හොදින් අවබෝධ කොට ගෙන ඇත. එබැවින් එය තවදුරටත් ප්‍ර‍මාද කිරීමෙන් ජනතාවගේ අයිතිය උදුරා ගැනීමට ඔබ ක්‍රියා නොකරනු ඇතැයි කාරුණික අපේක්ෂා කරමි. මෙයට විශ්වාසී, කීර්ති තෙන්නකෝන් විධායක අධ්‍යක්ෂ/ කැෆේ සංවිධානය", "URL": "https://sinhala.adaderana.lk/news.php?nid=78794", "Category": null, "Parent URL": null}