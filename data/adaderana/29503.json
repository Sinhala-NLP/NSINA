{"Source": "Adaderana", "Timestamp": "November 26, 2012 03:24 pm", "Headline": "මාතලේ රෝහල් භූමියෙන් මිනී ඇට කටු මතුවෙයි", "News Content": "බැකෝ යන්ත්‍රයක් යොදා මාතලේ රෝහල් භූමියේ වලක් කපමින් සිටියදී ඉන් මිනිසුන් කිහිප දෙනෙකුගේ බවට සැක කළ හැකි ඇට කැබලි හමුවී තිබේ. ජීව වායුව සැදීම සඳහා පෞද්ගලික ආයතනයක් විසින් එම වල හාරා ඇතැයිද පොලීසිය පවසයි. මිනිස් ඇට කැබලි හමුවීමත් සමග මේ පිළිබඳව රෝහල් පාලනාධිකාරිය පොලීසියට දන්වා තිබේ. ඒ අනුව මාතලේ පොලීසියේ නිලධාරීන් මේවන විට එම ස්ථානයට ගොස් දැඩි ඒ වටා ආරක්ෂාවක් යොදා තිබේ. මාතලේ මහේස්ත්‍රාත්වරිය පැමිණ එම ස්ථානය පරික්ෂා කිරීමෙන් පසු එම වල තවදුරටත් හාරනවාද නැද්ද යන්න සම්බන්ධයෙන් තීරණය කරනු ඇතැයි අප වාර්තාකරු පවසයි. මාතලේ රෝහලේ අංක 18ට වාට්ටුව සමීපයේ මෙම වල හාරා ඇති අතර එම ස්ථානය ආශ්‍රිතව සොහොන් පිටියක් තිබුණු බවට තොරතුරු ලැබී ඇතැයි ද පොලීසිය කියයි.", "URL": "https://sinhala.adaderana.lk/news.php?nid=29503", "Category": null, "Parent URL": null}