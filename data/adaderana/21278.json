{"Source": "Adaderana", "Timestamp": "January 10, 2012 08:16 am", "Headline": "දුම්රිය වෘත්තීය සමිති ක්‍රියාමාර්ගය අත්හිටුවයි", "News Content": "දුම්රිය රියදුරන් සහ දුම්රිය තාක්ෂණ ශිල්පීන් අද(10) දිනයේ ක්‍රියාත්මක කිරීමට නියමිතව තිබූ වෘත්තීය සමිති ක්‍රියාමාර්ගය තාවකාලිකව අත්හිටුවා තිබේ. ඊයේ(09) දිනයේ ප්‍රවාහන අමාත්‍ය කුමාර වෙල්ගම මහතා සමඟ පැවැත්වූ විශේෂ සාකච්ඡාවකින් අනතුරුව මෙම තීරණය ගත් බව දුම්රිය රියදුරන්ගේ සංග‍මයේ සභාපති අයි.එල්.කේ.දිසානායක මහතා ප්‍රකාශ කළේය. වැටුප් වැඩිවීම ඇතුළු ඉල්ලීම් කිහිපයක් මුල්කරගනිමින් දුම්රිය රියදුරන් සහ දුම්රිය තාක්ෂණික ශිල්පීන් අද පෙරවරු අටේ සිට වැඩවර්ජනයක නිරතවීමට තීරණය කර තිබුණි. එහෙත් ප්‍රවාහන අමාත්‍ය කුමාර වෙල්ගම මහතාගේ ඉල්ලීමකට අනුව එම වෘත්තීය සමිති ක්‍රියාමාර්ගය ලබන අඟහරුවාදා තෙක් සතියකින් කල්දැමීමට එකඟ වූ බව අයි.එල්.කේ.දිසානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=21278", "Category": null, "Parent URL": null}