{"Source": "Adaderana", "Timestamp": "December 22, 2015 11:14 am", "Headline": "  හිරුණිකාගේ ඩිෆෙන්ඩරයෙන් පැහැරගැනීමට ‍හේතුව අනියම් සම්බන්ධයක්", "News Content": "දෙමටගොඩ ප්‍රදේශයේදී තිස් හතර හැවිරිදි තරුණයෙකු පැහැරගෙන ගොස් පහරදී අතරමග දමාගිය 6 දෙනෙකු පැමිණි බව කියන ඩිෆෙන්ඩරය පාර්ලිමේන්තු මන්ත්‍රී හිරුණිකා ප්‍රේමචන්ද්‍ර මහත්මියට අයත් බව හඳුනාගෙන ඇතැයි පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර මහතා පවසයි.දැනට දින 12 ට පමණ ඉහතදී මෙම ඩිෆෙන්ඩර් රථය ඇයගේ නමට මෝටර් රථ ප්‍රවාහන දෙපාර්තමේන්තුවේ ලියාපදිංචි කර ඇති බව අප කළ විමසුමකදී පොලිස් මාධ්‍ය ප්‍රකාශකවරයා සඳහන් කළේය.පැහැරගැනීමට ලක්වූ පුද්ගලයා මේවන විට වෛද්‍ය පරීක්ෂණයක් සඳහා කොළඹ ජාතික රෝහලට ඇතුළත් කර ඇති බවත්, සැකකරුවන් හඳුනාගෙන ඇති බව හා ඔවුන් පොලීසියට බාරදෙන බවට මන්ත්‍රීවරිය විසින් ප්‍රකාශ කර ඇති බවත් ඔහු කියා සිටියේය.කෙසේ වෙතත් මෙම පහරදීමේ සිද්ධියට මන්ත්‍රීවරියගේ සම්බන්ධයක් ඇති බවක් නොපෙනෙන බවද හෙතෙම අවධාරණය කළේය.ඊයේ දිනයේ සැකකරුවන් පොලීසියට බාරවන බව කීවද එසේ නොවුණු බවද, අද (22) පෙරවරුවේ එලෙස බාරවන බව කීවද මෙතෙක් බාරවී නොමැති බවත්, කෙසේ වෙතත් සැකකරුවන් හඳුනාගෙන ඇති බැවින් ඔවුන් අත්අඩංගුවට ගැනීමට ක්‍රියාකරන බවත් පොලිස් මාධ්‍ය ප්‍රකාශකවරයා සඳහන් කළේය.මෙම පහරදීමේ සිදුවීමට හේතුවී ඇත්තේ පහරකෑමට ලක්වූ පුද්ගලයා, පැහැරගෙන ගිය බව කියන පුද්ගලයින්ගෙන් එක් අයෙකුගේ බිරිඳක සමග අනියම් සම්බන්ධයක් පැවැත්වීම බව දැනට හෙළිවී ඇති බව ද පොලිස් මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=55873", "Category": null, "Parent URL": null}