{"Source": "Adaderana", "Timestamp": "February 13, 2013 12:00 pm", "Headline": "නොවැසූ මැණික් පතල් නිසා මොළේ උණ", "News Content": "නොවැසු මැණික් පතල්, රත්නපුර දිස්ත‍්‍රික්කය පුරා පැතිර යන මොළේ උණ ඇතුළු මදුරුවන් හරහා බෝවන රෝග රැසකට මූලික හේතුව වී ඇති බව සබරගමු පළාත් ප‍්‍රධාන අමාත්‍ය මහීපාල හේරත් මහතා පවසයි. මෙම මදුරු කාරක උණ වසංගත පිටුදැකීම සඳහා නොවැසු පතල් වසාදැමීම ප‍්‍රමුඛතම කාර්යයක් බව ප‍්‍රධාන අමාත්‍යවරයා පෙන්වාදෙයි. රත්නපුර දිස්ත‍්‍රික්කයෙන් වාර්තා වන මොළේ උණ රෝගය මැඩලීම සඳහා, දිස්ත‍්‍රික් සෞඛ්‍ය අංශ ප‍්‍රධානීන්, මැති ඇමතිවරුන් ඇතුළු පිරිසකගේ සහභාගීත්වයෙන් ප‍්‍රධාන අමාත්‍ය කාර්යාලයේ දී පැවති සාකච්ඡාවකට එක්වෙමින් පළාත් ප‍්‍රධාන අමාත්‍යවරයා මේ අදහස් පළ කළේය. මේ වනවිට දිස්ත‍්‍රික්කයේ වයස අවුරුදු 10 ට අඩු ළමුන් සඳහා පමණක් ලබාදෙන ප‍්‍රතිශක්ති එන්නත වයස් භේදයකින් තොරව දිස්ත‍්‍රික්කයේ සියලූම දෙනාට ලබාදීමට කටයුතු කරන බව එහිදී තවදුරටත් අදහස් දැක්වු මහීපාල හේරත් මහතා සඳහන් කළේය.", "URL": "https://sinhala.adaderana.lk/news.php?nid=31595", "Category": null, "Parent URL": null}