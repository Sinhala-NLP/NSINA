{"Source": "Adaderana", "Timestamp": "January 30, 2019 10:31 pm", "Headline": "විශේෂඥ වෛද්‍යවරුන්-රාජිත අතර සාකච්ඡාවක්", "News Content": "විශේෂඥ වෛද්‍යවරුන්ගේ සංගමය සහ සෞඛ්‍ය, පෝෂණ හා දේශිය වෛද්‍ය අමාත්‍ය දොස්තර රාජිත සේනාරත්න මහතා අතර විශේෂ සාකච්ඡාවක් සෞඛ්‍ය අමාත්‍යාංශයේ දී පැවැත්විනි. ඊයේ (29) පස්වරුවේ පැවති මෙම සාකච්ඡාචාවේදී විශේෂඥ වෛද්‍යවරුන් සඳහා විශේෂ දීමනාවක් ලබාගැනීම, ප්‍රවාහන හා බාධා දීමනා පිළිබඳව මෙහිදී සාකච්ඡා කර ඇති බව වාර්තා වෙයි. ප්‍රවාහන හා බාධා දීමනාව විශේෂඥ වෛද්‍යවරුන් සහ වෛද්‍යවරුන් සඳහා එකම අගයක් මේ වන විට ලබා දෙන අතර එය සංශෝධනය කර විශේෂඥ වෛද්‍යවරුන්ට වෙනම අගයක් ලබාදෙන ලෙස මෙහිදී යෝජනා විය. ඊට පිළිතුරු ලබාදුන් සෞඛ්‍ය අමාත්‍ය දොස්තර රාජිත සේනාරත්න මහතා පැවැසුවේ මේ පිළිබඳව මුදල් හා සෞඛ්‍ය අමාත්‍යාංශ යහපත් එකඟතාවයකට පැමිණ ඇති බවත් ජනාධිපතිවරයා පත් කළ වැටුප් සමාලෝචන කමිටුවට අදාළ යෝජනාව ඉදිරිපත් කර ඇති බවයි. විශේෂඥ වෛද්‍යවරුන්ගේ විශ්‍රාම යාමේ වයස අවුරුදු 63 දක්වා වැඩි කිරීමේ දී විශේෂ වරප්‍රසාද නොලැබෙන බවට විශේෂඥ වෛද්‍යවරුන් මෙහිදී ප්‍රකාශ කළහ. වයස අවුරුදු 60 දී විශ්‍රාම යන විට ලැබෙන වරප්‍රසාද වයස අවුරුදු 63 දී විශ්‍රාම යන විශේෂඥ වෛද්‍යවරුන්ටත් ලබාදෙන ලෙස ඉල්ලා සිටි අතර, ඒ පිළිබඳව සොයා බලන ලෙස සෞඛ්‍ය අමාත්‍යවරයා අමාත්‍යාංශයේ අතිරේක ලේකම් ගීතාමනි කරුණාරත්න මහත්මියට උපදෙස් ලබාදෙන ලදි. ජාතික දන්ත වෛද්‍ය ආයතනයේ තනතුරු වැඩි කිරීම පිළිබඳ යෝජනාවක් ඉදිරිපත් වූ අතර ඒ සඳහා වහාම ක්‍රියාත්මක වන ලෙස සෞඛ්‍ය අමාත්‍යවරයා උපදෙස් ලබාදෙන ලදි. විශේෂඥ වෛද්‍යවරුන්ගේ දරුවන් පාසල් වලට ඇතුලත් කිරිම, විශේෂඥ වෛද්‍යවරුන්ගේ සේවා ව්‍යවස්ථාව කඩිනමින් සකස් කිරීම, වාර්ෂික ස්ථාන මාරුවීම් කඩිනම් කිරීම පිළිබඳව ද මෙහිදී සාකච්ඡා කරන ලදි.", "URL": "https://sinhala.adaderana.lk/news.php?nid=103401", "Category": null, "Parent URL": null}