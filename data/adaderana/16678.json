{"Source": "Adaderana", "Timestamp": "June 10, 2011 05:01 pm", "Headline": "කියුබ්‍රාන්ච් පොලිසිය ඉන්දියාවේ ශ්‍රී ලාංකිකයින් පිරිසකගෙන් ප්‍රශ්න කරයි", "News Content": "ඉන්දියාවේ සිදුකෙරෙන මිනිස් ජාවාරම් පිළිබඳව තමිල්නාඩු කියුබ්‍රාන්ච් පොලිසිය එරට රැඳී සිටින ශ්‍රී ලාංකිකයින් පිරිසකගෙන් ප්‍රශ්න කර තිබේ. බෝට්ටු මගින් ඕස්ට්‍රේලියාව බලා පිටත්ව යාමට සූදානම්ව සිටි ශ්‍රී ලාංකිකයින් පිරිසකගෙන් පොලිසිය මෙලෙස ප්‍රශ්න කර ඇති බව ඉන්දීය වාර්තා සඳහන් කරනු ලැබීය. තමිල්නාඩුව ආශ්‍රිතව ‍මිනිස් ජාවාරම් සඳහා වැටබැඳීමත් සමඟ නවතම ජාවාරම් මධ්‍යස්ථානය බවට පත්ව ඇත්තේ කේරළය බව ඉන්දීය බලධාරීන් පවසයි. ඒ අනුව තමිල්නාඩු කියුබ්‍රාන්ච් පොලිසිය අදාළ ප්‍රශ්න කිරීම් සඳහා කේරළයට පැමිණ ඇති අතර ජාවාරම සම්බන්ධයෙන් අත්අඩංගුවට ගෙන සිටින ප්‍රමුඛ පෙළේ පුද්ගලයින් දෙදෙනෙකුගෙන් ද ප්‍රශ්න කර ඇති බව සඳහන්ය. ඕස්ට්‍රේලියාව ඇතුළු වෙනත් දියුණු රටවලට අනවසරයෙන් ඇතුළු වීම සඳහා බොහෝ ශ්‍රී ලාංකිකයින් ඉන්දියාවට ගොස් මෙම ජාවාරම්කරුවන්ගේ සහය ලබාගන්නා බව ඉන්දීය මාධ්‍ය වාර්තා පවසයි.", "URL": "https://sinhala.adaderana.lk/news.php?nid=16678", "Category": null, "Parent URL": null}