{"Source": "Adaderana", "Timestamp": "October 7, 2012 07:41 am", "Headline": "දෙමළ ජනතාව ගැන අවධානය යොමු කළ යුතුයි", "News Content": "දෙමළ ජනතාවගේ ගැටලු සම්බන්ධයෙන් ශ්‍රී ලංකාවේ ආණ්ඩුව වහාම අවධානය යොමු කළ යුතු යැයි නෝර්වේ හිටපු සාම නියෝජිත එරික් සොල්හයිම් පවසයි. දෙමළ ප්‍රජාව සම්බන්ධයෙන් සැබවින්ම කටයුතු කරන්නේ නම් ආණ්ඩුව විසින් කඩිනම් පියවර කිහිපයක් ගත යුතු බව ඔහු කියයි. දෙමළ දේශපාලන සිරකරුවන් මුදාහැරීම , සියලුම ආකාරයේ අතුරුදන්වීම් නතර කිරීම සහ සුදු වෑන්වලින් පැහැර ගන්නේ යැයි කියන සිද්ධීන් වැළැක්වීම සහ උතුරේ රඳවා ඇති හමුදාව සැලකිය යුතු ප්‍රමාණයකින් අඩු කිරීම යන පියවර රජය විසින් ගත යුතු බව සොල්හයිම් පවසයි. ඊට අමතරව උතුරු සහ නැගෙනහිර පළාත්වල සංවිධානාත්මක ලෙස සිංහල ජනතාව පදිංචි කරවීම ආණ්ඩුව විසින් නවතා දමන බවට සහතික විය යුතු බව ද සොල්හයිම් පෙන්වාදෙයි. \"ස්ටිල් කවුන්ටින් ද ඩෙඩ්\" නැමැති කෘතියක් එළිදැක්වීමේ අවස්ථාවකට එක්වෙමිනුයි හිටපු නෝර්විජියානු අමාත්‍ය එරික් සොල්හයිම් මේ බව ප්‍රකාශ කර ඇත්තේ. එක්සත් ජාතීන්ගේ මහලේකම්වරයා විසින් ශ්‍රී ලංකාව සම්බන්ධයෙන් පත් කළ විශේෂඥ කමිටුවේ සාමාජිකයෙකු වු දකුණු අප්‍රිකානු ජාතික යස්මින් සූකා ද එම අවස්ථාවට සහභාගී වී ඇතැයි විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=28077", "Category": null, "Parent URL": null}