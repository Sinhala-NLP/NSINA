{"Source": "Adaderana", "Timestamp": "September 17, 2016 08:19 pm", "Headline": " නීති විරෝධී මසුන් ඇල්ලීමේ ක්‍රම තහනම් කිරීමට යයි", "News Content": "බොටම් ටෝලිම් ක්‍රමය ඇතුළු නීති විරෝධී මසුන් ඇල්ලීමේ ක්‍රම තහනම් කිරීමට කටයුතු කරන බව විදේශ අමාත්‍ය මංගල සමරවීර මහතා පවසයි.නීති විරෝධී ධීවර ආම්පන්න තහනම් කිරීමට සහ කාර්යක්ෂම ධීවර කළමනාකරණ පද්ධතියක් හඳුන්වාදීමට ද කටයුතු කරන බවද විදේශ අමාත්‍යවරයා සඳහන් කළේය.ජපානයේ ටොකියෝ නුවර පැවැත්වෙන “2016 අපේ සාගර සමුළුව“ අමතමින් විදේශ අමාත්‍ය මංගල සමරවීර මහතා මෙම අදහස් පළ කර තිබේ.2018 වසරේදී ධීවර සම්පත් සමීක්ෂණය පැවැත්වෙන අතර ඉන් අනතුරුව ශක්තිමත් තොරතුරු පද්ධතියක් ස්ථාපිත කිරීමට පියවර ගන්නා බවද අමාත්‍යවරයා සඳහන් කර සිටියේය.මෙහිදී වැඩිදුරටත් අදහස් දැක්වූ අමාත්‍යවරයා සඳහන් කළේ යුරෝපා සංගමය සමග පැවති ගැටළුකාරී තත්ත්වය මේ වන විට සමතයකට පත්ව ඇති බවයි.ශ්‍රී ලංකාව ගනු ලැබූ සාධනීය පියවර හේතුවෙන් මෙම ගැටළුකාරී තත්ත්වය මගහැරගත් බව ද විදේශ අමාත්‍යවරයා සඳහන් කර සිටියේය.", "URL": "https://sinhala.adaderana.lk/news.php?nid=64184", "Category": null, "Parent URL": null}