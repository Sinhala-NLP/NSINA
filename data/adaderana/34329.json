{"Source": "Adaderana", "Timestamp": "May 23, 2013 07:59 pm", "Headline": "  විල්පත්තු වන‍යේ නිදන් හෑරූ 7 ක් මාට්ටු", "News Content": "විල්පත්තුව වනාන්තරයේ නිධානයක් හාරමින් සිටි බව කියන සැකකරුවන් 07 දෙනෙකුව වන ජීවී නිලධාරීන් සහ යුද හමුදා කමාන්ඩෝ බලකායේ නිළධාරීන් විසින් අත්අඩංගුවට ගෙන ඇත. අද (23) දහවල් විල්පත්තුව වනාන්තරයේ පොම්පරිප්පුව ප්‍රදේශයේ පල්ලිවාසල්කුලම් වැව ආසන්නයේ දී මෙම වැටලීම සිදු කර තිබේ. අත්අඩංගුවට ගෙන ඇති සැකකරුවන්ගෙන් සිව් දෙනෙකු පුත්තලම - එළුවන්කුළම ප්‍රදේශයේ පදිංචිකරුවන් වන අතර තිදෙනෙකු මිනුවන්ගොඩ ප්‍රදේශයේ පදිංචිකරුවන් බවට හඳුනාගෙන ඇත. ඔවුන් අතර මිනුවන්ගොඩ ප්‍රදේශයේ පදිංචිකරුවෙකු බව කියන මන්ත්‍රාචාර්යවරයෙකු ද වේ. සැකකරුවන් නිධානයක් ගොඩ ගැනීම සදහා කැණීම් සිදුකර ඇත්තේ ගල් කණු සහිත පුරා විද්‍යා වටිනාකමක් ඇති ස්ථානයක් බවත්, එම ස්ථානයේ කිසියම් රජ කෙනෙකු මිහිදන් කර ඇති බවට මතයක් පවතින බවද වැටලීම කළ නිලධාරීන් පවසයි. වැටලීම සිදු කරණ විට සැකකරුවන් විසින් අඩි 10 ක පමණ විශ්කම්භයකින් යුක්ත අඩි 07 ක් පමණ ගැඹුර කැණීමක් සිදු කර තිබී ඇත. එම ස්ථානයේ තිබී කැණීම් කටයුතු සදහා යොදා ගන්නා උපකරණ තොගයක් ද, ඇඳුම් පැළඳුම් ඇතුළු සැකකරුවන් විසින් භාවිතා කරන ලද දෑ වන ජීවී නිලධාරීන් විසින් අත්අඩංගුවට ගෙන ඇත. සැකකරුවන්ව පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=34329", "Category": null, "Parent URL": null}