{"Source": "Adaderana", "Timestamp": "July 23, 2019 01:28 pm", "Headline": "රුසියානු ගුවන් යානයකට දකුණු කොරියාවෙන් ප්‍රහාරයක්", "News Content": "දකුණු කොරියානු ගුවන් අවකාශය උල්ලංඝනය කල රුසියානු හමුදා ගුවන් යානයකට දකුණු කොරියානු ආරක්ෂක අංශ ප්‍රහාරයක් එල්ල කර තිබේ. ඊයේ (22) දිනයේ අවස්ථා දෙකකදී අදාල රුසියානු හමුදා ගුවන් යානය දකුණු කොරියානු නැගෙනහිර ගුවන් අවකාශයට ඇතුළු වී ඇති බව වාර්තා වන්නේය. මේ හේතුවෙන් දකුණු කොරියානු ආරක්ෂක අංශ ජෙට් යානා දෙකක් යොදා ගනිමින් එම ගුවන් යානයට අනතුරු ඇඟවීමේ ප්‍රහාරයක් එල්ල කර තිබේ. රුසියානු ගුවන් යානයක් සිය ගුවන් අවකාශයට අනවරසයෙන් ඇතුළු වූ පළමු අවස්ථාව මෙය බව දකුණු කොරියාව පවසන්නේය. සිද්ධිය සම්බන්ධයෙන් දකුණු කොරියානු ආරක්ෂක අංශ විමර්ශනයක් ආරම්භ කර ඇති අතර එරට වෙසෙන රුසියානු තානාපති කාර්යාල නිලධාරීන් කැදවා මේ පිළිබඳ විරෝධය පල කිරීමට දකුණු කොරියානු ආරක්ෂක අමාත්‍යවරයා සැලසුම් කර ඇති බව ද සදහන්. කෙසේවෙතත් රුසියාව සිද්ධිය සම්බන්ධයෙන් මෙතෙක් ප්‍රතිචාර දක්වා නොමැති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=114807", "Category": null, "Parent URL": null}