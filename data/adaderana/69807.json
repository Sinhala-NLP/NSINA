{"Source": "Adaderana", "Timestamp": "February 19, 2017 09:12 am", "Headline": "FB මඟින් හඳුනාගන්නා අයට පෞද්ගලික තොරතුරු දෙන්න එපා!", "News Content": "ෆේස්බුක් (face book) මඟින් හඳුනා ගන්නා පුද්ගලයින්ට පෞද්ගලික තොරතුරු ලබාදීමෙන් වළකින ලෙස පොලීසිය මහජනතාවගෙන් ඉල්ලීමක් කරයි. පුද්ගලයින් රවටා ඔවුන්ගේ පෞද්ගලික තොරතුරු ලබාගෙන වංචනිකව බැංකු ගිණුම්වලින් මුදල් ලබා ගැනීමේ සිද්ධීන් රැසක් පිළිබඳව පසුගිය දිනවල වාර්තා වී ඇති බව පොලීසිය පෙන්වා දෙයි.එලෙස බැංකු ගිණුම් මඟින් මුදල් වංචා කළ නයිජීරියානු ජාතිකයින් 10 දෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ.මෙම නයිජීරියානු ජාතිකයින් සංචාරක වීසා මත ඉගෙනීමට හා ව්‍යාපාරික කටයුතුවලට පැමිණ දෙහිවල, ගල්කිස්ස, මාලඹේ යන ප්‍රදේශවල නවාතැන්ගෙන සිටි බව පොලීසිය සඳහන් කළේය.ෆේස්බුක් මඟින් විවිධ පුද්ගලයින් හඳුනාගෙන ඔවුන් සමඟ මිතුරු වී ව්‍යාපාර සිදුකරන බවට හඟවා වංචනිකව බැංකු ගිණුම්වලට මෙම සැකකරුවන් විසින් මුදල් බැරකරගෙන ඇති බව පොලීසිය සිදුකළ පරීක්ෂණවලින් අනාවරණය වී ඇත.මෙම සැකකරුවන් විසින් එලෙස රුපියල් කෝටි දෙකකට අධික මුදලක් වංචා කර ඇති බවට තහවුරු වී තිබේ.අත්අඩංගුවට ගත් සැකකරුවන් කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් පසුව මාර්තු මස 02 වන දින දක්වා රක්ෂිත බන්ධනාගාර ගත කිරීමට නියෝග කර ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=69807", "Category": null, "Parent URL": null}