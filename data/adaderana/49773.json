{"Source": "Adaderana", "Timestamp": "March 6, 2015 11:22 am", "Headline": "ශ්‍රී ලංකාවෙන් යළිත් එවැනි තත්ත්වයක් බලාපොරොත්තු වෙන්නේ නෑ", "News Content": "අතීතයේ සිදුවු අසාර්ථකත්වයන් යළි සිදුවීමට ඉඩ ලබානොදෙන ලෙස එක්සත් ජාතීන්ගේ මානව හිමිකම් පිළිබඳ මහකොමසාරිස් සෙයිඩ් රාද් අල් හුසේන් මහතා ශ්‍රී ලංකා රජයෙන් ඉල්ලීමක් කරයි.ගැටලුවලට විසඳුම් සෙවීමේ යාන්ත්‍රණය සකස් කිරීමේ දී ජනතාව සමග සහයෝගයෙන් කටයුතු කළ යුතු බව ඔහු පවසයි.එක්සත් ජාතීන්ගේ මානව හිමිකම් කවුන්සිලයේ 28 වන සැසිවාරයට මානව හිමිකම් පිළිබඳ වාර්ෂික වාර්තාව ඉදිරිපත් කරමින් මහකොමසාරිස්වරයා මේ බව ප්‍රකාශ කර ඇත.ශ්‍රී ලංකාව සම්බන්ධයෙන් සිදුකරන ලද විමර්ශනය පිළිබඳව වාර්තාව ඉදිරිපත් කිරීමට නියමිතව තිබුණ ද ශ්‍රී ලංකා රජය සිදුකරන ලද ඉල්ලීමකට අනුව එය ලබන සැප්තැම්බර් මාසය දක්වා කල් තැබුණි.ඒ සම්බන්ධයෙන් අදහස් දක්වමින් මානව හිමිකම් පිළිබඳ මහකොමසාරිස් සෙයිඩ් රාද් අල් හුසේන් මහතා ප්‍රකාශ කර ඇත්තේ මානව හිමිකම් කවුන්සිලය සමඟ සහයෝගයෙන් කටයුතු කරන බවට ශ්‍රී ලංකා රජයෙන් ලැබුණු පැහැදිලි සංඥා හේතුවෙන් වාර්තාව කල්දැමීමට තීරණය කළ බවයි.ශ්‍රී ලංකා රජය සිදුකරන විමර්ශනය තුළින් එක්සත් ජාතීන්ගේ මානව හිමිකම් කවුන්සිලය සිදුකරන විමර්ශනයේ වාර්තාවට යම් දායකත්වයක් ලබාගැනීමට හැකිවනු ඇති බව ද සෙයිද් රාද් අල් හුසේන් මහතා ප්‍රකාශ කර ඇත.", "URL": "https://sinhala.adaderana.lk/news.php?nid=49773", "Category": null, "Parent URL": null}