{"Source": "Adaderana", "Timestamp": "December 10, 2018 06:57 am", "Headline": "අධිකරණ නියෝගයෙන් පසු හිටපු ඇමතිවරුන්ගේ ගෙවීම් නවතියි", "News Content": "කැබිනට් මණ්ඩලයේ කටයුතු අත්හිටුවමින් අභියාචනාධිකරණය මඟින් නිකුත් කරන ලද අතුරු නියෝගයට අනුව හිටපු අමාත්‍යවරුන්ට සහ ඔවුන්ගේ පුද්ගලික කාර්ය මණ්ඩලයට ලබාදෙන ගෙවීම් තාවකාලිකව නවතා දැමීමට තීරණය කර තිබේ. පසුගියදා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවති සාකච්ඡාවකින් අනතුරුව ජනාධිපතිවරයා විසින් මෙම නියෝගය ලබාදුන් බව අද දෙරණ කළ විමසීමකට පිළිතුරු දෙමින් රාජ්‍ය පරිපාලන අමාත්‍යංශයේ ලේකම් ජේ.ජේ රත්නසිරි මහතා සදහන් කළේය. ඒ අනුව දුරකථන, ඉන්ධන දීමනා ඇතුළු සියලු ගෙවීම් මෙමඟින් පසුගිය සතියේ සිට තාවකාලිකව නවතා දමා තිබේ. කෙසේවෙතත් අධිකරණ නියෝගය ලබාදෙන තුරු පමණක් අදාළ තහනම ක්‍රියාත්මක වන බවද ජනාධිපතිවරයා මෙහිදී සඳහන් කළ බව රාජ්‍ය පරිපාලන අමාත්‍යංශයේ ලේකම්වරයා සඳහන් කළේය. මේ අතර ජනාධීපතිවරයා පසුගියදා රජයේ ආයතන වලට අයත් උත්සව, රැස්වීම් සහ විවිධ වැඩසටහන් පැවැත්වීමේදී පුද්ගලික හෝටල් හෝ සුඛෝපභෝගී හෝටල් භාවිත කිරීම සම්පූර්ණයෙන් තහනම් කරමින් ජනාධිපතිවරයා චක්‍රලේඛයක් ද නිකුත් කරනු ලැබුවේය.", "URL": "https://sinhala.adaderana.lk/news.php?nid=100513", "Category": null, "Parent URL": null}