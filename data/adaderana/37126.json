{"Source": "Adaderana", "Timestamp": "September 3, 2013 11:24 pm", "Headline": "ආණ්ඩුව කොක්කෙන් බැරිනම් කෙක්කෙන් වැඩේ කරන්නයි සූදානම", "News Content": "වර්තමාන මහින්ද රාජපක්‍ෂ ආණ්ඩුව කොක්කෙන් බැරිනම් කෙක්කෙන් හෝ පෞද්ගලික විශ්වවිද්‍යාල ඇරඹීමට අධිෂ්ඨාන කරගෙන ඇති බව සමාජවාදී ශිෂ්‍ය සංගමය පවසයි. මාධ්‍ය නිවේදනයක් නිකුත් කරමින් මේ බව එම සංගමය සඳහන් කරයි. එම මාධ්‍ය නිවේදනය පහත පරිදි වෙයි. රට තුළ පැනනැගුන විශ්වවිද්‍යාල ශිෂ්‍ය හා ආචාර්යවරුන්ගේ විරෝධය හමුවේ තාවකාලිකව හකුළාගත් “පෞද්ගලික විශ්වවිද්‍යාල පනත“ යළි හොර පාරෙන් ගෙන ඒමට ආණ්ඩුව කටයුතු කරමින් සිටියි. එහි නවතම අදියර වී ඇත්තේ පසුගිය අගෝස්තු 22 දා නිකුත් කළ 1824/21 දරණ අතිවිශේෂ ගැසට් පත‍්‍රය මගින් පෞද්ගලික විශ්වවිද්‍යාල පිහිටුවීම වැඩිදුරටත් නීත්‍යානුකූල කිරීමයි. පසුගිය මාර්තු මාසයේදී උසස් අධ්‍යාපන අමාත්‍යංශය විසින් මෙවැනි ලියවිල්ලක් කෙටුම්පත් කර නීති කෙටුම්පත් දෙපාර්තමේන්තුවට යවා ඇතැයි සමාජවාදී ශිෂ්‍ය සංගමය විසින් පළමුවරට හෙළිදරව් කරනු ලැබීය. යථෝක්ත ලියවිල්ලේ වගන්ති 36ක් තිබූ අතර එයින් 09 වෙනි වගන්තිය වූ “උපාධි ප‍්‍රදානය කිරීමට ඉල්ලූම් කරන ආයතන විසින් උසස් අධ්‍යාපන අමාත්‍යංශයේ විශේෂ අධිකාරියකට මුදල් ගෙවීම“ යන්න පමණක් ඉවත්කර ගැසට් නිවේදනය නිකුත්කර ඇත. පෞද්ගලික විශ්වවිද්‍යාල ඇරඹීම සඳහා වර්තමාන ආණ්ඩුව විශාලම බාධාවක් ලෙස හඳුනාගෙන ඇත්තේ පවතින නීතිමය ප‍්‍රතිපාදන ප‍්‍රමාණවත් නොවීමයි. 1978 අංක 16 දරන විශ්වවිද්‍යාල පනතින් පිහිටුවා ඇති විශ්වවිද්‍යාල ප‍්‍රතිපාදන කොමිසමට(UGC) රටේ සියලූම උසස් අධ්‍යාපන ආයතන අධීක්‍ෂණය, පරීක්‍ෂාව හා නියාමනයට බලතල පවරා ඇත. විවෘත ආර්ථිකය හඳුන්වා දී අධ්‍යාපනය විකිණීමට මුලින්ම අත ගැසූ ජේ.ආර්.ජයවර්ධන ජනාධිපතිවරයාට පවා UGC යේ ස්වාධීනත්වය මුලූමනින්ම අහෝසි කළ නොහැකි විය. ජේ.ආර්.ජයවර්ධන හා චන්ද්‍රිකා කුමාරතුංග ජනාධිපති ධූර කාලවලදී පෞද්ගලික වෛද්‍ය විද්‍යාල ඇරඹීමට කි‍්‍රයාකලේ විශ්වවිද්‍යාල පනතේ තිබූ යම් යම් අඩුපාඩු තුළින් රිංගා යාමෙන් විනා පනතේ පූර්ණ අනුමැතියකින් නොවේ. එම ආණ්ඩුවලට පවා විශ්වවිද්‍යාල පනත හෝ UGC දුබල කළ නොහැකිවිය. වර්තමාන මහින්ද රාජපක්‍ෂ ආණ්ඩුව “කොක්කෙන් බැරිනම් කෙක්කෙන්“ හෝ පෞද්ගලික විශ්වවිද්‍යාල ඇරඹීමට අධිෂ්ඨාන කරගෙන ඇති බව පෙනේ. ඒ අනුව ඊටම ගැලපෙන කොන්ත‍්‍රාත්කරුවෙකු තෝරාගෙන උසස් අධ්‍යාපන ඇමතිකම ලබා දී ඇත. 2011 නොවැම්බරයේ කෙටුම්පත් කරන ලද “නව පෞද්ගලික විශ්වවිද්‍යාල පනත“ පාර්ලිමේන්තුවට ඉදිරිපත් කර ගැනීමට ආණ්ඩුව අසමත් වුවද විටින් විට ඉදිරිපත් කරන විවිධ කැබිනට් පත‍්‍රිකා හා ගැසට් නිවේදන හරහා හකුළාගත් පනත බලාත්මක කිරීමට ආණ්ඩුව කටයුතු කරමින් සිටියි. එහි පළමු පියවර ලෙස 2012 පෙබරවාරි 22දා අංක 1746/11 දරණ අතිවිශේෂ ගැසට් නිවේදනය මගින් රාජ්‍ය නොවන හෙවත් පෞද්ගලික විශ්වවිද්‍යාල සඳහා අවසර ලබාදීමේ බලය විශ්වවිද්‍යාල ප‍්‍රතිපාදන කොමිසමෙන් ඉවත්කර උසස් අධ්‍යාපන අමාත්‍යංශයේ ලේකම් යටතට පවරා ගන්නා ලදි. 2012 ඔක්තෝම්බර් 08දා HE/UD/2012/23 දරන කැබිනට් මණ්ඩල සංදේශය මගින් “ශ‍්‍රී ලංකා සුදුසුකම් රාමු ඒජන්සිය“ හෙවත් පෞද්ගලික විශ්වවිද්‍යාල සඳහා අවසර ලබාදීමේ වෙනම ආයතනයක් පිහිටුවීය. එහි ප‍්‍රධානියා වූයේ කලින්ම බලය පවරා ගත් උසස් අධ්‍යාපන අමාත්‍යංශයේ ලේකම්වරයාය. ඉන්පසු පෞද්ගලික විශ්වවිද්‍යාල සඳහාම අතිරේක ලේකම් හා අධ්‍යක්‍ෂ යන තනතුරු දෙකක් ද ඇති කෙරිනි. මේ වැඩපිළිවෙළේ ඊළඟ අදියර ලෙස පසුගිය මැයි 17, 18 දෙදින බේරුවල සිනමන් බේ හෝටලයේ දී රාජ්‍ය විශ්වවිද්‍යාල පාලක සභා සාමාජිකයන්ගේ සහ අමාත්‍යංශ නිලධාරීන්ගේ “මොළ සේදීම“ සිදුකෙරිණි. 1824/21 දරණ අතිවිශේෂ ගැසට් පත‍්‍රය මගින් සිදුකළේ පෞද්ගලික විශ්වවිද්‍යාල නාටකයේ තවත් අදියරකි. ලංකාවේ පෞද්ගලික විශ්වවිද්‍යාල ඇරඹීමට නම් පළමුව කළ යුත්තේ 2009 දී පටන් ගෙන තවමත් නීත්‍යානුකූල කරගත නොහැකි වී ඇති මාලඹේ පෞද්ගලික වෛද්‍ය විද්‍යාලය නීත්‍යානුකූල කරගැනීම බව ආණ්ඩුව දනී. කූඩාරමට ඔළුව රිංගවා ගැනීමට එස්.බී.දිසානායක නමැති ඔටුවා මෙතරම් වලිකන්නේ ඒ නිසාය. ඒ හදිස්සිය කෙතෙක්ද යත් ඉහත කී ගැසට් නිවේදනය නිකුත් කිරීමටත් පෙර 2013 ජනවාරි 23 දා මහාචාර්ය රංජිත් සේනාරත්න ඇතුළු 04 දෙනෙකුගේ කණ්ඩායමක් මාලඹේ ගොස් ගැසට් නිවේදනය ප‍්‍රකාර වාර්තාවක් පවා එළිදක්වා ඇත. බළලා මාස අටකට කලින්ම එළියට පැන ඇත. මෙසේ ඇතිකර ගන්නා නීතිමය ඉඩකඩ ඔස්සේ විශ්වවිද්‍යාල අධ්‍යාපනය විකිණීමේ අඩිතාලම 2014 වසර වනවිට සම්පූර්ණ කිරීම ආණ්ඩුවේ සැලැස්ම වී ඇත. ඒ අනුව 1977දී කටුනායක හා බියගම නිදහස් වෙළඳ කළාප පිහිටුවා ශ‍්‍රමය සූරාකෑමට මුළුමනින්ම අවස්ථාව උදාකළා සේ, අධ්‍යාපනය බාධාවකින් තොරව විකිණිය හැකි “අධ්‍යාපන නිදහස් කළාප“ 2014 දී පිහිටුවීමට ආණ්ඩුව සූදානම් වේ. එනිසා එළඹෙමින් ඇත්තේ නිදහස් අධ්‍යාපනයේ ඉතිරිය රැක ගනිමින් සැබෑ නිදහස් අධ්‍යාපනයක් වෙනුවෙන් අරගල කිරීමේ හෝරාවයි. 1824/21 දරණ අතිවිශේෂ ගැසට් පත‍්‍රය හකුළා ගැනීමට ආණ්ඩුවට බල කිරීමේ සටනෙන් අරඹා සමස්ත “පෞද්ගලික විශ්වවිද්‍යාල පනතම“ ඉවත් කරගන්නා තෙක් අරගල කිරීමේ හෝරාවයි. එය හුදු විශ්වවිද්‍යාල සිසුන්ගේ සටනක් පමනක් නොවන බවද අවධාරණය කළ යුතුව ඇත. ඒ සඳහා නොපමාව පෙළගැසී ලාංකීය ශිෂ්‍ය ව්‍යාපාරය සමග අත්වැල් බැඳ ගන්නා ලෙස අපි සමස්ත ජනතාවට ආයාචනා කර සිටිමු. නලින්ද ජයතිස්ස ජාතික සංවිධායක 03.09.2013", "URL": "https://sinhala.adaderana.lk/news.php?nid=37126", "Category": null, "Parent URL": null}