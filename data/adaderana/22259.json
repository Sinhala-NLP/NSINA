{"Source": "Adaderana", "Timestamp": "February 20, 2012 06:40 pm", "Headline": " පොලිසියට ගල් ගැහුවට ඉන්ධන මිල බහින්නේ නෑ", "News Content": "රටේ අරාජිකත්වයක් ඇතිකිරීමේ සැලැස්මක් කොළඹ පිහිටි තානාපති කාර්යාල කිහිපයක් විසින් ආරම්භ කර ඇති බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ජිනීවා මානව හිමිකම් කමිටුව රැස්වෙන අවස්ථාවේදී රට තුළ අරාජිකත්වයක් තිබෙන බව ලෝකයට පෙන්වා ශ‍්‍රී ලංකාවට එරෙහිව යෝජනාවක් සම්මත කරගැනීම මෙම තානාපති කාර්යාලවල අවශ්‍යතාවය බවට ඇමතිවරයා චෝදනා කරයි. ඊට අමතරව මහින්ද රාජපක්ෂ ජනාධිපතිතුමා තව වසර දෙකතුනකින් හෝ හේග් නුවර පිහිටි ජාත්‍යන්තර යුධ අධිකරණයට කෙසේ හෝ ගෙනයාමට ඇතැම් බටහිර රටවලට අවශ්‍ය වී ඇති බවත් ඒ කාලය වන විට ශ‍්‍රී ලංකාව දැඩි අරාජිකත්වයකින් යුත් රටක් බව පෙන්වීමට එම තානාපති කාර්යාලවලට අවශ්‍ය වී ඇති බවත් අමාත්‍යවරයා සඳහන් කරයි. විමල් වීරවංශ අමාත්‍යවරයා මේ බව කියා සිටියේ කෑගල්ල, හෙට්ටිමුල්ල,\" ගෝල්ඩන් ගේ‍්‍රට්\"ජනසෙවණ විරු ගම්මානයේ ඉදිකිරීම් කටයුතු ආරම්භ කිරීමේ අවස්ථාවට අද (20) දින ප‍්‍රධාන ආරාධිතයා වශයෙන් සහභාගී වෙමිනි. එහිදී ඔහු මෙසේද කියා සිටියේය. \"මෙම ඇතැම් තානාපති කාර්යාලවල සැලසුම් ක‍්‍රියාත්මක කිරීමේ වගකීම මේ වන විට රාජ්‍ය නොවන සංවිධාන, ඇතැම් දේශපාලන පක්ෂ හා ඇතැම් වෘත්තීය සමිති භාරගෙන තිබෙනවා. ඒ සඳහා මෙම තානාපති කාර්යාල විශාල මුදලක් ලබාදෙනවා. ඔවුන්ට අවශ්‍ය වී ඇත්තේ එම මුදල ලබාදී කෙසේ හෝ රට තුළ අරාජිකත්වයක් ඇතිකර ශ‍්‍රී ලංකාවේ රාජ්‍ය නායකයා කෙසේ හෝ ජාත්‍යන්තර යුධ අධිකරණයට ගෙනයාමටයි. ශ‍්‍රි ලංකාව තවත් සුඩානයක්, තවත් ඊජිප්තුවක්, තවත් ලිබියාවක්, තවත් ඉරාකයක්, තවත් ඇෆ්ගනිස්ථානයක් බවට පත්කිරීමටයි ඇතැම් බටහිර රටවලට අවශ්‍ය වී ඇත්තේ. ඒ සඳහා මැතිවරණ පෙරළියක් සිදුවිය යුතුයි. එම මැතිවරණ පෙරළිය සඳහා ශ‍්‍රී ලංකාවේ ජනතාවද හවුල් වන බව බටහිර මාධ්‍ය හරහා ලෝකයාට පෙන්විය යුතුයි. එම කොන්ත‍්‍රාත්තුවයි ඇතැම් රාජ්‍ය නොවන සංවිධාන හා ඇතැම් වෘත්තීය සමිති භාරගෙන තිබෙන්නේ. ගල් මුල් සමග නව උද්ඝෝෂණ සංස්කෘතියක් හඳුන්වාදීමට හදන්නේ ඒ අනුවයි. අහිංසක ධීවරයින් පොළඹවා හලාවත ගල් මුල් ප‍්‍රහාර එල්ලකරමින් විරෝධතා සංවිධානය කළේ රාජ්‍ය නොවන සංවිධානයක්. අපිත් ජනතාව වෙනුවෙන් විරෝධතා ඕනෑතරම් දියත්කරලා තියෙනවා. නමුත් අපි කුපිත වෙලා ගල් මුල් ප‍්‍රහාර එල්ල කරලා රාජ්‍ය දේපළ විනාශ කළේ නෑ. නමුත් ඕනෑම දේකට ගල් මුල් ප‍්‍රහාර එල්ල කරමින් මිනිස්සු පාරට බස්සන්න හදන රාජ්‍ය නොවන සංවිධාන සිටින බව දැන් පැහැදිලියි. හලාවත අවාසනාවන්ත සිද්ධිය පිටුපස සිටින්නෙත් එවැනි රාජ්‍ය නොවන සංවිධානයක්. පොලිසිවලට ගල් ගැහුවට ඉන්ධන මිල අඩුවෙන්නේ නෑ. එහෙම ඉන්ධන මිල අඩු කරන්න පුළුවනිනම් මේ වගේ විරෝධතා වලට මාත් එනවා. නමුත් යථාර්ථය එය නොවෙයි. ඉරානයට ඇමරිකා එක්සත් ජනපදය සම්බාධක පනවලා. ඉරාන ජනාධිපතිතුමා ශ‍්‍රී ලංකාවේ ජනාධිපතිතුමාගේ ආරාධනය පරිදි ශ‍්‍රි ලංකාවට පැමිණුනා. එහිදී අපිට ණයට තෙල් දෙන්න එකඟ වුණා. මීට අමතරව සපුගස්කන්ද තෙල් පිරිපහදුවේ ධාරිතාව දෙගුණ කිරීම සඳහා අති විශාල මුදලක් වැය කොට එය නවීකරණය කිරීමටත් එකඟවුණා. මාස ගණනාවක් ඉරානය අපට තෙල් දුන්නේ ණයට. අපට පුළුවන් වෙලාවට පොළියක් නොමැතිව එම ණය ටිකෙන් ටින පියෙව්වා. නමුත් සම්බාධක ක‍්‍රියාත්මක කරලා තියෙන අවස්ථාවේදී ශ‍්‍රී ලංකාවට තෙල් ගන්න වෙන්නේ සිංගප්පූරුවේ විවෘත වෙළඳපොළෙන්. එවිට තෙල් ගන්න වෙන්නේ අත්පිට මුදලට පමණයි. ඉදිරි මාස තුන හතරකටත් තෙල් ලබා ගැනීම සඳහා කලින් මුදල් ගෙවන්න ඕන. ඒ වගේම මැදපෙරදිග අර්බුදයේ අලූත් තත්ත්වයන් සමග ලෝක වෙළඳපොළේ බොරතෙල් මිල සීඝ‍්‍ර ලෙස ඉහළ යනවා. මේ සාධක මතයි ඉන්ධන මිල වැඩිවුණේ. නමුත් සමෘද්ධිලාභී පවුල්වලට ඉන්ධන සහනාධාරය ලබාදෙනවා. ධීවරයින්ට ඉන්ධන සහනාධාරය ලබාදෙනවා. පොදු මගී ප‍්‍රවාහන සේවා, පාසල් වෑන් රථ, ත‍්‍රීරෝධ රථ සඳහා ඉන්ධන සහනාධාරයක් ලබාදීමට තිබෙන හැකියාව පිළිබඳ සාකච්ඡා පැවැත්වෙමින් තිබෙනවා. එම නිසා ජනතාවදී ආණ්ඩුවක් ලෙස වත්මන් රජය තවදුරටත් ක‍්‍රියාත්මක වන බව පැහැදිලියි. 2005 දී ජනාධිපතිතුමා මේ රට භාරගන්නා අවස්ථාවේදී රටේ තිබුණු තත්ත්වය තාමත් මතක ඇති. ජනතාව ඉල්ලා සිටියේ එකම දෙයයි. ඒ ත‍්‍රස්තවාදය පරාජය කර නිදහස් රටක් ලබාදෙන ලෙසයි. අංක එකට තිබුණු මැතිවරණ පොරොන්දුව ඉටුකරමින් ජනාධිපතිතුමා ත‍්‍රස්තවාදය මුළුමනින් පරාජය කළා. සාමය ලබාදිය හැක්කේ යුද්ධයෙන්ද? ඒ තීන්දුව නොබියව ගත්තා. ඇතැම් බටහිර රටවල් ප‍්‍රභාකරන් බේරා ගැනීමට නොගත් උත්සාහයක් නෑ. නමුත් ජනාධිපතිතුමා ඒ සෑම අභියෝගයකටම නොසැලී මුහුණ දුන්නා. ත‍්‍රස්තවාදය මුළුමනින්ම විනාශ කිරීම සඳහා ජනවරම ලබාදුන්නේ මේ රටේ ජනතාවයි. ජනතාවගේ ඉල්ලීම පරිදි ත‍්‍රස්තවාදය පරාජය කරපු රාජ්‍ය නායකයා යුධ අධිකරණයට ගෙනියන්න මේ රටේ ජනතාව ඉඩදෙන්නේ නෑ. කෙතරම් අභියෝග, බාධක පැමිණියත් රටේ ජනතාවට පළමු අවස්ථාවේදීම ලබාදිය හැකි සියලූ ප‍්‍රතිලාභ ලබාදෙමින් මේ රටේ වේගවත් සංවර්ධනයක් ඇතිකිරීමට ජනාධිපතිතුමා සහ වත්මන් රජය ගන්නා ක‍්‍රියාමාර්ග කිසිම බලවේගයකට නතර කරන්න දෙන්නේ නැහැ\"යනුවෙන්ද මෙහිදී වැඩිදුරටත් අදහස් දැක්වූ විමල් වීරවංශ අමාත්‍යවරයා ප‍්‍රකාශ කළේය.", "URL": "https://sinhala.adaderana.lk/news.php?nid=22259", "Category": null, "Parent URL": null}