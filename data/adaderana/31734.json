{"Source": "Adaderana", "Timestamp": "February 18, 2013 01:01 pm", "Headline": "බ්‍රිතාන්‍යයෙන් ශ්‍රී ලංකාවට පවුම් මිලියන 2ක යුද උපකරණ ", "News Content": "බ්‍රිතාන්‍ය රජය ශ්‍රී ලංකාව වෙත පවුම් මිලියන දෙකකට වැඩි වටිනාකමකින් යුත් යුධ උපකරණ අපනයනය කර ඇති බව එරට \"ද ගාඩියන්\" පුවත් පත අනාවරණය කර තිබේ. අදාළ පුවත් පත මෙම තොරතුරු අනාවරණය කර ඇත්තේ පසුගිය වසරේදී බ්‍රිතාන්‍ය විසින් දකුණු ආසියාතික රටවලට යුධ උපකරණ අලෙවි කිරීම සම්බන්ධ රජයේ සංඛ්‍යා දත්ත උපුටා දක්වමිනි. සැහැල්ලු ගිනි අවි පතරොම් සහ විවිධ යුධ උපකරණ ඊට ඇතුළත් බව අදාළ වාර්තාවෙන් පෙන්වාදෙයි. ශ්‍රී ලංකාව සම්බන්ධයෙන් මානව හිමිකම් චෝදනා එල්ල කර තිබියදී මෙවැනි ගනුදෙනු සිදුවීම පිළිබඳ එම වාර්තාවෙන් අවධානය යොමු කර තිබේ. පසුගිය දෙසැම්බර් මාසයේ බ්‍රිතාන්‍ය විදේශ කටයුතු කාර්යාලය නිකුත් කළ වාර්තාවකට අනුව ශ්‍රී ලංකාවේ මානව හිමිකම් තත්ත්වය දුර්වල වී ඇති බවට ද පෙන්වා දී ඇත. මේ සම්බන්ධයෙන් කළ විමසීමකදී යුධ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා සඳහන් කළේ ශ්‍රී ලංකාව බ්‍රිතාන්‍යයෙන් එවැනි යුධ උපකරණ ගෙන්වීමක් සිදු නොකරන බවයි.", "URL": "https://sinhala.adaderana.lk/news.php?nid=31734", "Category": null, "Parent URL": null}