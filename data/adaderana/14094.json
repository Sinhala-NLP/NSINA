{"Source": "Adaderana", "Timestamp": "February 9, 2011 08:08 am", "Headline": "මැතිවරණ නීති උල්ලංඝණය කිරීම් 58 යි- වෙඩි තැබීම් 3 යි", "News Content": "පළාත් පාලන මැතිවරණය සඳහා තරග වදින අපේක්‍ෂකයින් සඳහා මනාප අංක නිකුත් කිරීමත් සමගම මැතිවරණ ප‍්‍රචණ්ඩක‍්‍රියා හා මැතිවරණ නීති උල්ලංඝණය කිරීම් පිළිබඳ සිදුවීම් ඉහළ ගොස් ඇතැයි නිදහස් හා සාධාරණ මැතිවරණයක් සඳහා වූ ජනතා ව්‍යපාරය හෙවත් කැෆේ සංවිධානය ප‍්‍රකාශ කරයි. බරපතල ආකාරයේ මැතිවරණ ප‍්‍රචණ්ඩ ක‍්‍රියා පිළිබඳ සිදුවීම් 14 ක්, තර්ජනය කිරීම් 4 ක්, රාජ්‍ය දේපල අයථා පරිහරණය පිළිබඳ පැමිණිලි 4 ක් සහ නීති විරෝධී ප‍්‍රචාරණය පිළිබඳ සිදුවීම් 36 ක් මෙම පැමිණිලි 58 ට ඇතුළත් වේ. මැතිවරණයේ නාම යෝජනා බාර ගැනීම ඇරඹීමෙන් පසුව වෙඩි තැබීමේ සිදුවීම් තුනක් කහවත්ත, අක්කරේපත්තු, සහ බෙන්තොට පාලම අසලි න් වාර්තා වී ඇති බවත්, රත්නපුර, කළුතර, මහනුවර, ගාල්ල, අම්පාර, ගම්පහ සහ මාතර දිස්ත‍්‍රික්ක වලින් පහරදීම් පිළිබඳ සිදුවීම් වාර්තා වී ඇති බවත් කැෆේ සංවිධානය විසින් නිකුත් කළ නිවේදනයක දැක්වේ. මනාප අංක නිකුත් කිරීමත් සමගම අපේක්‍ෂකයින් සිය මැතිවරණ ප‍්‍රචාරක කටයුතු වේගවත් කොට තිබීම මේ අයුරින් නීති විරෝධී ප‍්‍රචාරක කටයුතු ඉහළයාමත්, මැතිවරණ ප‍්‍රචණ්ඩත්වය ඉහළ යාමටත් හේතු වී ඇති බව සඳහන් වේ. මැතිවරණ නීති ආරක්‍ෂා කිරීම සඳහා මැතිවරණ දෙපාර්තමේන්තුවේ සහ පොලිස් දෙපාර්තමේන්තුවේ අවධානය වහා යොමු විය යුතු බව කැෆේ සංවිධානය දැඩිව අවධාරණය කරන බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=14094", "Category": null, "Parent URL": null}