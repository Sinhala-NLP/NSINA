{"Source": "Adaderana", "Timestamp": "March 12, 2019 04:33 pm", "Headline": "වී අලෙවි මණ්ඩලය වී මෙට්‍රික් ටොන් 10,000ක් මිලදී ගනී", "News Content": "සේනා දළඹු ව්‍යවසනයෙන් පීඩාවට පත් ගොවීන්ට යම් හේතුවකින් වන්දි නොලැබ අසාධාරණයක් වුවහොත් ඔවුන්ට අභියාචනා ඉදිරිපත් කළ හැකි යැයි කෘෂිකර්ම, ග්‍රාමීය ආර්ථික කටයුතු, පශු සම්පත් සංවර්ධන, වාරිමාර්ග සහ ධීවර හා ජලජ සම්පත් අමාත්‍ය පී. හැරිසන් මහතා පවසයි. මහවැලි පශු සම්පත් ව්‍යවසාය සමාගම හා සීමාසහිත කුකුළු සංවර්ධන සමාගමෙහි අධ්‍යක්ෂ මණ්ඩලයේ නව නිලධාරීන්ට පත්වීම් ප්‍රදානයට එක්වෙමින් ඒ මහතා මේ බව පැවසී ය. මෙහිදී වැඩිදුරටත් අදහස් පළ කළ අමාත්‍යවරයා පැවසුවේ සේනා දළඹුවාගෙන් වැඩිම හානියක් වී තිබුණේ අම්පාර දිස්ත්‍රික්කයට බවයි. ඒ මෙන්ම මොනරාගල සහ අනුරාධපුර දිස්ත්‍රික්කවලටත් හනී සිදු වි ඇති බවත් තවත් දිස්ත්‍රික්ක කිහිපයකටම සුළු වශයෙන් හානි සිදු වි ඇති බවත් අමාතත්‍යවරයා සඳහන් කළේය. සේනා දළඹුවාගෙන් හානියක් සිදුවුවද මෙවර ලැබු බඩඉරිඟු අස්වැන්න ලංකා ඉතිහාසයේ වැඩිම බඩඉරිඟු අස්වැන්නක් බවද අමාත්‍යවරයා එහිදි පැවසීය. දළ වශයෙන් මෙ.ටො. ලක්ෂ 3ක් පමණ අස්වැන්න ලැබී ඇති බවත් එය ඉතාම සාර්ථක අස්වැන්නක් බවත් අමාත්‍යවරයා පවසයි. මෙහිදී අමාත්‍යවරයා වී මිලදී ගැනීමේ කටයුතු පිළිබඳව අදහස් දක්වමින් පැවසුවේ කැබිනට් මණ්ඩලය මිලියන 5000ක් මේ වෙනුවෙන් අනුමත කරලා ඇති බවයි. ඒ මුදල ප්‍රමාණවත් නොවේ නම් තවත් මුදල් ප්‍රතිපාදන ලබා දීමට අග්‍රාමාත්‍යවරයා කැමැත්ත පළ කළ බවද අමාත්‍යවරයා එහිදි පැවසීය මේ වන විට වී අලෙවි මණ්ඩලය වී මෙට්‍රික් ටොන් 10,000ක් පමණ මිල දී ගෙන තිබෙන බවත් එයින් වැඩිම මිල දී ගැනීම සිදු කර ඇත්තේ උතුරු පළාතෙන් බවත් අමාත්‍යවරයා එහිදි ප්‍රකාශ කළේය.", "URL": "https://sinhala.adaderana.lk/news.php?nid=105934", "Category": null, "Parent URL": null}