{"Source": "Adaderana", "Timestamp": "May 1, 2013 04:32 pm", "Headline": " මනිලාල් පාපන්දු සම්මේලනයට එරෙහිව නඩු මගට බසින්න සූදානම්", "News Content": "ජාත්‍යන්තර පාපන්දු සම්මේලනයේ තීරණය සම්බන්ධයෙන් තමා දැඩි අසතුටට පත්වුණු බව එහි හිටපු විධායක සාමාජික මනිලාල් ප්‍රනාන්දු මහතා පවසයි. තමාට වසර 8 ක පාපන්දු තහනමක් පැනවීම සම්බන්ධයෙන් ජාත්‍යන්තර පාපන්දු සම්මේලනයට එරෙහිව නීතිමය ක්‍රියාමාර්ග ගන්නා බව හෙතෙම AP පුවත් සේවයට අදහස් දක්වමින් පෙන්වා දී තිබේ. තමාගේ නම සම්බන්ධයෙන් තමාට සැක නැති බව මනිලාල් ප්‍රනාන්දු මහතා ඔහුගේ නීතිඥ නිති මුරුගේසු මගින් නිවේදනයක් නිකුත් කරමින් මේ බව සඳහන් කර ඇත. කෙසේ වෙතත් පාපන්දු සම්මේලනයේ ආචාර ධර්ම කඩකිරීම සම්බන්ධයෙන් මනිලාල් ප්‍රනාන්දු මහතාට එරෙහිව විනය පරීක්ෂණයක් සිදුකෙරුණු අතර එකී පරීක්ෂණය පැවැත්වෙන අතරවාරයේ දින 90 ක තහනමක් මීට පෙරාතුව පැනවීමට ජාත්‍යන්තර පාපන්දු සම්මේලනය තීරණය කර තිබුණි. කෙසේ වෙතත් මනිලාල් මහතාට එරෙහි චෝදනා දින දෙකක් පුරා විභාග කිරීමෙන් අනතුරුව වසර අටක තහනමක් පැනවීමට බලධාරීන් තීරණය කර ඇති වග ඊයේ පස්වරුවේ නිල වශයෙන් නිවේදනය කෙරිණි. මනිලාල් ප්‍රනාන්දු මහතාගේ මිතුරෙකු බව කියන ආසියානු පාපන්දු සම්මේලනයේ හිටපු සභාපති මෙන්ම කටාර් පාපන්දු සංගමයේ හිටපු සභාපති මොහෙමඩ් බින් හමාම්ද මේවන විට ජාත්‍යන්තර පාපන්දු සම්මේලනයෙන් නෙරපා හැර ඇති බව ESPN මාධ්‍ය වාර්තා උපුටා දක්වයි.", "URL": "https://sinhala.adaderana.lk/news.php?nid=33733", "Category": null, "Parent URL": null}