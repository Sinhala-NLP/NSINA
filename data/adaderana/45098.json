{"Source": "Adaderana", "Timestamp": "August 3, 2014 05:24 pm", "Headline": "ආරක්ෂක සමුළුවට  අනිවාර්යයෙන් සහභාගී වෙනවා", "News Content": "ශ්‍රී ලංකාවේ පැවැත්වෙන ආරක්ෂක සමුළුවට තමා අනිවාර්යයෙන්ම සහභාගී වන බව භාරතීය ජනතා පක්ෂයේ නායක සුබ්‍රමනියම් සාමි මහතා පවසයි. ඔහු පෙන්වා දෙන්නේ ඉන්දීය අග්‍රාමාත්‍යවරයාගේ දිවුරුම්දීමේ උත්සවයට ජනාධිපති මහින්ද රාජපක්ෂ මහතා සහභාගී වුවා සේම තමා ද ශ්‍රී ලංකාව සංවිධානය කරන එම ජාත්‍යන්තර සමුළුවට සහභාගී වන බවයි. භාරතීය ජනතා පක්ෂයේ නායක සුබ්‍රමනියම් සාමි මදුරෙයිහිදී මාධ්‍යවේදීන් හමුවේ මේ බව පවසා තිබේ. ලබන අගෝස්තු මස 18 වන දින සිට 20 වන දින දක්වා කොළඹ දී මෙම ආරක්ෂක සමුළුව පැවැත්වීමට නියමිතය. අදාළ සමුළුව සඳහා ඉන්දියාවේ ප්‍රධාන ආරාධිතයා ලෙස තමාට ආරාධනා ලැබී ඇති බවත්, දෙරට අතර පවතින සබඳතා තහවුරු කිරීම සඳහා මෙම සමුළුවට සහභාගී වන බවත් සුබ්‍රමනියම් සාමි පෙන්වා දෙයි. මෙම සමුළුව වර්ජනය කරන ලෙස තමිල්නාඩු ප්‍රධාන අමාත්‍ය ජයලලිතා ජයරාම් සහ එම්.ඩි.එම්.කේ.පක්ෂයේ නායක වයිකෝ ඉන්දීය රජයෙන් ඉල්ලීමක් කර තිබුණි. කෙසේ වෙතත් අදාළ ඉල්ලිම් ප්‍රතික්ෂේප කරමින් ඉන්දීය රජය අදාළ සමුළුව සඳහා සහභාගී වීමට තීරණය කර ඇති අතර එම සමුළුව සඳහා ඉන්දීය ආරක්ෂක අංශ නිලධාරීන් ද සහභාගී කරවීමට නියමිතය.", "URL": "https://sinhala.adaderana.lk/news.php?nid=45098", "Category": null, "Parent URL": null}