{"Source": "Adaderana", "Timestamp": "September 6, 2010 05:22 pm", "Headline": "ෂර්මිලා කාලිමුත්තු රිමාන්ඩ් භාරයේ තැබීමට අධිකරණ නියෝගයක්", "News Content": "එල්. ටී. ටී. ඊ සංවිධානය විසින් පවත්වාගෙන ගිය ඔවුන්ගේ නිල රූපවාහිනී සේවාවේ සේවය කළ ෂර්මිලා කාලිමුත්තු නම් තැනැත්තිය රක්ෂිත බන්ධනාගාර ගත කර තිබේ. රැඳවුම් නියෝග මත රඳවාගෙන සිටි මෙම සැකකාරිය රහස් පොලිසිය මගින් කොළඹ මහේස්ත්‍රාත් අධිකරණය වෙත ඉදිරිපත් කළ අවස්ථාවේ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා මෙම නියෝගය සිදුකර ඇත. වන්නි මානුෂික මෙහෙයුම අවසන් වීමෙන් පසුව වව්නියාවේ සරණාගත කඳවුරක රැඳී සිටියදී, ලැබුණු තොරතුරක් මත මෙම සැකකාරිය අත්අඩංගුවට ගෙන ඇති බව අධිකරණයට වාර්තාවක් ඉදිරිපත් කරමින් රහස් පොලිසිය සඳහන් කර ඇත. සැකකාරිය එල්. ටී. ටී. ඊ සංවිධානය විසින් පවත්වාගෙන ගිය\"ජාතික දෙමළ රූපවාහිනී සේවාවේ\"නිවේදිකාවක ලෙස කටයුතු කර ඇති බව ද රහස් පොලිසිය ප්‍රකාශ කර තිබේ. එහි ක්‍රියාකාරකම් පිළිබඳව සැකකාරියගෙන් දීර්ඝ ලෙස ප්‍රශ්න කළ බව ද අධිකරණයට දැනුම් දී ඇත.", "URL": "https://sinhala.adaderana.lk/news.php?nid=10682", "Category": null, "Parent URL": null}