{"Source": "Adaderana", "Timestamp": "January 16, 2015 03:25 pm", "Headline": "ඊරියගහ සැපරියට මුතුහෙට්ටි සම්බන්ධ නැතිලු - පරීක්ෂණ සී.අයි.ඩීයට", "News Content": "හිටපු නියෝජ්‍ය අමාත්‍ය නිශාන්ත මුතුහෙට්ටිගම මහතාගේ ලේකම්වරයෙකු බව පවසන පුද්ගලයෙකු විසින් අලුත්වැඩියා කිරීම සඳහා ගෙන ආ ඉන්ටර්කූලර් රථයක් ගාල්ල, ඊරියගහ ප්‍රදේශයේ ගරාජයක තිබී පෝද්දල පොලීසිය විසින් සොයාගෙන තිබේ. ඊයේ පස්වරුවේ මෙම රථය සොයාගෙනන ඇත්තේ දකුණු පළාත් සභාවේ එජාප මන්ත්‍රී විජයපාල හෙට්ටිආරච්චි මහතා විසින් පොලීසියට ලබාදුන් තොරතුරකට අනූවය. එම වාහනයේ එන්ජිම අබලන් වී ඇති බවත්, චැසි අංක, අංක තහඩු පවා නැති බවත්, අප වාර්තාකරු පැවසීය. කෙසේ වෙතත් මේ ගැන අදහස් දක්වමින් නිශාන්ත මුතුහෙට්ටිගම මහතා පවසා ඇත්තේ තමන් ළඟ තිබූ වාහනය අදාළ අංශවලට බාරදී ලිපියක් ද ගත් බවයි. එසේම ඔය කියන ආකාරයේ ලේකම්වරයෙක් ගැන තමන් නොදන්නා බවද මේ නිසා සොයාගත් බව කියන එම වාහනය තමාගේ නොවන බවද හෙතෙම පවසයි. මේ අතර එම වාහනය ගැන පරීක්ෂණ රහස් පොලීසියට බාරදී ඇති බවද අප වාර්තාකරු කීවේය. ජනාධිපති කාර්යාලය සතුව තිබී එහෙත් මෙතෙක් බාර නොදුන් වාහන ගැන සොයා බලන ලෙස ජනාධිපති මෛත්‍රීපාල සිරිසේන මහතා විසින් පසුගියදා අපරාධ පරීක්ෂණ දෙපාර්තමේන්තුවට උපදෙස් ලබා දී තිබුණි. පසුගියදා නිවේදනයක් නිකුත් කරමින් ජනාධිපති කාර්යාලය පැවසුවේ ජනාධිපති කාර්යාලය සතු විශාල වාහන ප්‍රමාණයක් මේ වන විට දිවයිනේ විවිධ ප්‍රදේශවල අයථා අන්දමින් භාවිත කරමින් සිටින බවයි. විවිධ පුද්ගලයින් විසින් භාවිත කළ ජනාධිපති කාර්යාලය සතු වාහන කැබලි කරන බවට ද තොරතුරු ලැබී ඇති බවද, එබැවින් මෙතෙක් බාර නොදෙන ලද වාහන ඇත්නම් ඒවා කඩිනමින් බාර දෙන ලෙස ජනාධිපති කාර්යාලය දැනුම්දී තිබුණි.", "URL": "https://sinhala.adaderana.lk/news.php?nid=48730", "Category": null, "Parent URL": null}