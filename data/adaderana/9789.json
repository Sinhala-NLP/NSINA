{"Source": "Adaderana", "Timestamp": "July 23, 2010 11:24 am", "Headline": "ජාත්‍යන්තර එල්.ටී.ටී.ඊ ක්‍රියාකාරීන් රැසක් හඳුනාගනියි", "News Content": "අන්තර් ජාතික වශයෙන් ක්‍රියාත්මක වන එල්.ටී.ටී.ඊ ක්‍රියාකාරීන් රැසක් පිළිබඳ තොරතුරු අනාවරණය කර ගැනීමට රජයේ බුද්ධි අංශය සමත් වී ඇති බව රාජ්‍ය ආරක්ෂක අමාත්‍යංශය සඳහන් කරයි. මොවුන් විසින් නීති විරෝධී ලෙස ප්‍රද්ගලයින් රට රටවලට සංක්‍රමණය කරවීම,ආයුධ ජාවාරම්,මුදල් වංචාවන් සිදුකිරීම ආදී නීති වි‍රෝධි කටයුතු රැසක් නැඟෙනහිර ආසියානු රටවල,බටහිර රටවල,මෙන්ම කැනඩාව සහ අප්‍රිකානු රටවල සිදුකරන බව බුද්ධි අංශ විසින් සනාථ කරනු ලැබ ඇත. විශ්ව මඩු ප්‍රදේශයෙන් ලද තොරතුරකට අනුව මෙම කරුණු අනාවරණය කර ගැනීමට හැකිවූ බවත්, රජයේ බුද්ධි අංශ සහ ජාත්‍යන්තර පොලීසිය ඒකාබද්ධව මෙම එල්.ටී.ටී.ඊ ක්‍රියාකාරීන් අල්ලා ගැනීමට කටයුතු කරන බව රාජ්‍ය අරක්ෂක අමාත්‍යංශයේ නිල වෙබ් අඩවිය උපුටා දක්වයි. එල්.ටී.ටී.ඊ සංවිධානයේ ජාත්‍යන්තර අංශ ප්‍රධානියා ලෙස වරක් කටයුතු කළ කස්ත්‍රෝ නැමැත්තාට අයත් දිනපොත් කිහිපයක් ඇතුළු ඉතා රහස්‍ය ලිපිගොනු හමුදා බුද්ධි අංශ විසින් සොයා ගැනීමෙන් පසු එල්.ටී.ටී.ඊ සංවිධානයේ මුදල් ආයෝජන,නාවික කටයුතු,ජාත්‍යන්තර වෙළෙඳ සබඳතා පිළිබඳ මෙන්ම ඔවුන්ගේ ක්‍රියාකාරකම් ඇතුළු ජාත්‍යන්තර ජාලය පිළිබඳ තොරතුරු රැසක් අනාවරණය කර ගැනීමට හැකිවී ඇත. ශිවරාසා පිරුම්දබන් නොහොත් අච්චුදන් නොහොත් සුරේෂ්,බහිත්රන් නොහොත් භාවි,නරේන්ද්‍රන් රත්නසභාපත් නොහොත් නරේන්,ගනේෂුබන් නොහොත් රූබන් සහ පොන්නයියා ආනන්ද රාජා නොහොත් අයියා නොහොත් රාජා,ඇතුළු තවත් ක්‍රියාකාරීන් රැසක් පිළිබඳ මෙසේ කරුණු අනාවරණය වී තිබේ. මෙම තොරතුරු අනාවරණය කරගැනීමත් සමග ත්‍රස්තවාදයට එරෙහි ශ්‍රී ලංකා බුද්ධි අංශ විසින් කරනු ලබන මෙහෙයුම් වල ඉදිරි පියවරක් තැබීමට හැකිවී ඇති බවත්,මෙම පිරිස අත්අඩංගුවට ගැනීම සඳහා ජාත්‍යන්තර බුද්ධි අංශවල සහය ලැබෙනු ඇති බවටද ශ්‍රී බුද්ධි අංශ විශ්වාසය පළ කරයි.", "URL": "https://sinhala.adaderana.lk/news.php?nid=9789", "Category": null, "Parent URL": null}