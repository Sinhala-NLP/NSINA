{"Source": "Adaderana", "Timestamp": "April 21, 2012 08:40 pm", "Headline": "පක්ෂයට අභියෝග කරන්නේ නෑ - මර්වින් කියයි", "News Content": "ශ්‍රී ලංකා නිදහස් පක්ෂය විනය ඉතා ඉහළින් සුරකින පක්ෂයක් බව මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා පවසයි. බෙලිඅත්තේ සිට පැමිණියත් තමන් ද විනය ඉහළින් සුරකින බව අමාත්‍යවරයා සඳහන් කරයි. එම නිසා තමන් සිය පක්ෂයට අභියෝග නොකරන බව ද මර්වින් සිල්වා මහතා සම්බන්ධව ශ්‍රී ලංකා නිදහස් පක්ෂය මගින් ක්‍රියාත්මක කෙරෙන විනය පරීක්ෂණය අතරතුර දී ඒ මහතා එම විනය කමිටුවට අභියෝග කළ බවට පුවත්පත්වල පළවූ වාර්තා පිළිබඳව අද දෙරණ කළ විමසීමක දී අදහස් දක්වමින් ඔහු ප්‍රකාශ කළේය. අදාළ පුවත් වාර්තාවල කිසිදු සත්‍යතාවයක් නොවන බව ද මර්වින් සිල්වා අමාත්‍යවරයා එහිදී අවධාරණය කර සිටියේය. අවශ්‍ය කටයුතු අවශ්‍ය අවස්ථා වේලාවට සිදුවනු ඇති බවත්, එහි කිසිදු ගැටලුවක් නොවන බවත් හෙතෙම සඳහන් කර සිටියේය. එමනිසා සිය පාඩුවේ සිය කටයුතු පවත්වාගෙන යාමට ඉඩදෙන ලෙස ද අද දෙරණ වෙත අදහස් දක්වමින් මර්වින් සිල්වා මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=23703", "Category": null, "Parent URL": null}