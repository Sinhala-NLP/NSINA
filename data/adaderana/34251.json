{"Source": "Adaderana", "Timestamp": "May 21, 2013 07:04 am", "Headline": " ආනයනික කිරිපිටි සෞඛ්‍යයට හානි නෑ", "News Content": "මෙරට ආනයනික කිරිපිටි වර්ගවල මිනිස් සිරුරට හානි කරවන අයුරින් ඩයිසයිනමයිට් රසායනිකය අඩංගු නොවන බව ලෝක සෞඛ්‍ය සංවිධානය පවසයි. ලෝක සෞඛ්‍ය සංවිධානය විසින් ඒ පිළිබඳ සෞඛ්‍ය අමාත්‍යාංශය වෙත දැනුම්දුන් බව සෞඛ්‍ය අමාත්‍යාංශයේ ප්‍රකාශකයෙක් අද දෙරණට සඳහන් කළේය. ආනයනික කිරිපිටිවල ඩයිසයිනමයිට් අඩංගු විය යුතු ප්‍රමාණය සම්බන්ධයෙන් සෞඛ්‍ය අමාත්‍යාංශයේ ආහාර හා පාරිසරික සෞඛ්‍ය ඒකකය ලෝක සෞඛ්‍ය සංවිධානයෙන් විමසීමක් කර තිබුණි. එයට පිළිතුරු වශයෙන් ලෝක සෞඛ්‍ය සංවිධානය දැනුම්දී ඇත්තේ කිරිපිටි වල අඩංගු ඩයිසයිනමයිට් ප්‍රමාණය පිළිබඳව දර්ශකයක් සකස් කර නොමැති බවයි. ඩයිසයිනමයිට් අඩංගු කිරිපිටි පානය කිරීම නිසා රෝගී වු අයෙකු හෝ මියගිය අයෙකු පිළිබඳ මෙතෙක් වාර්තා වී නොමැති බව ද ලෝක සෞඛ්‍ය සංවිධානය සෞඛ්‍ය අමාත්‍යාංශයට දැනුම් දී තිබේ.", "URL": "https://sinhala.adaderana.lk/news.php?nid=34251", "Category": null, "Parent URL": null}