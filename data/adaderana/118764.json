{"Source": "Adaderana", "Timestamp": "September 10, 2019 02:54 pm", "Headline": "වැවට මුවා වු උඩප්පුවේ වැලි ජාවාරම", "News Content": "මුන්දලම ප්‍රාදේශීය ලේකම් කාර්යාලයේ අවසරයකින් තොරව උඩප්පුව පූනපිටිය ප්‍රදේශයේ සිදුකරගෙන යන මහා පරිමාණ වැලි ජාවාරමකට විරෝධය පළකරමින් උඩප්පුව ගම්වැසියන් (10 ) පෙරවරුවේ විරෝධතාවයක නිරත වී තිබේ. මේ වැලි ජාවාරම සිදුකරන ඉඩම අක්කර 91 කින් සමන්විත අතර මින් අක්කර 16 ක භුමි ප්‍රදේශයක වැලි ඉවත් කිරීමට ජාවාරම්කරු කටයුතු කරමින් යන බව විරෝධතාකරුවන් පැවසුහ. වැවක් සෑදීමේ මුවාවෙන් මේ වැලි ජාවාරම සිදුකරගෙන යනු ලබන අතර මේ සඳහා භූ විද්‍යා පතල් හා කැණිම් කාර්යාංශයේ අනුමැතියක් හෝ ප්‍රදේශයේ වගකිවයුතු රාජ්‍ය ආයතනයකින් අවසරයක් ලබා ගෙන නොමැත. මේ ජාවාරම්කරු කර ඇත්තේ පළාත් වාරිමාර්ග දෙපාර්තුමේන්තුවෙන් වගා කිරීම සඳහා ජලය එක්රැස් කරගත යුතු බව පවසමින් අනුමැතියක් ලබා ගැනීම පමණී. මේ හේතුවෙන් පොලිසියට හෝ මුන්දලම ප්‍රාදේශීය ලේකම් කාර්යාලයට මේ පිළිබඳ රාජකාරියක් කිරීමට නොහැකි වී ඇත. මේ පිළිබඳව කල විමසීමේදී මුන්දලම ප්‍රාදේශීය ලේකම් කාර්යාලයේ පරිපාලන ග්‍රාම නිලධාරිනි මුදිතා ශිරෝමි මහත්මිය ප්‍රකාශ කලේ මේ ප්‍රදේශයේ වැලි කදු සංරක්ෂණය කල යුතු බව සඳහන් කරමින් ජනාධිපතිවරයා විසින් ගැසට් නිවේදනයක් පවා නිකුත් කර තිබියදී පළාත් වාරිමාර්ග දෙපාර්තුමේන්තුව ඒ කිසිවක් සැලකිල්ලට නොගනිමින් වැවක් සෑදීම සඳහා අවසර ලබා දී ඇති බවයි. වයඹ පළාත් වාරිමාර්ග දෙපාර්තුමේන්තුවේ අධ්‍යක්ෂක ඉංජිනේරු ජේ.එස්.ජයතිස්ස මහතා ප්‍රකාශ කළේ, තමන් වැලි ජාවාරමක් සඳහා අවසර ලබා නොදුන් බවයි. තමන් දුන්නේ වගා කිරීමට ජලය රැස් කිරීම සඳහා වැවක් ඉදිකිරිම සඳහා අනුමැතියක් පමණක් බවයි. මෙය ඕනෑම අවස්ථාවක අවලංගු කිරීමේ බලය ප්‍රාදේශීය ලේකම් කාර්යාලයට ඇති බවද ජයතිස්ස මහතා පැවසිය. මේ වැලි ජාවාරම මේ වන විට මාසයකට වැඩි කාලයක් සිදු කර ඇති අතර, අක්කර කීපයක වැලි ඉවත් කිරීම් බැකෝ යන්ත්‍ර උපයෝගී කරගනිමින් සිදු කර ඇත. මේ වැලි ජාවාරම සිදුකරන ස්ථානයට නුදුරින් මුහුද හා වසර දහස් ගණනක් ඉපැරණි ස්භාවික වැලි කන්ද පිහිටා තිබේ. මේ වැලි ජාවාරම් හේතුවෙන් මේ වැලි කන්දට ප්‍රබල බලපෑමක් විය හැකි බව ප්‍රදේශයේ ජනතාව පැවසිය.", "URL": "https://sinhala.adaderana.lk/news.php?nid=118764", "Category": null, "Parent URL": null}