{"Source": "Adaderana", "Timestamp": "March 31, 2013 11:22 am", "Headline": "ඉන්දීය අගමැතිගේ තීරණය කුමක් වෙයිද?", "News Content": "ශ්‍රී ලංකාවේදී මේ වසර අවසානයේ පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව සඳහා සහභාගී වන්නේ ද නැද්ද යන්න පිළිබඳ තීරණයක් ගැනීමට ඉන්දීය අග්‍රාමාත්‍ය ආචාර්ය මන් මෝහන් සිං මහතා තීරණය කර තිබේ. ඉන්දීය විදේශ අමාත්‍යවරයා සමඟ සාකච්ඡාවකින් පසු එම තීරණය ගැනීමට නියමිත බව සඳහන්ය. පොදුරාජ්‍ය මණ්ඩලයීය රාජ්‍ය නායක සමුළුව ලබන නොවැම්බර් මාසයේ ශ්‍රී ලංකාවේ දී පැවැත්වීමට නියමිතය. ඉන්දීය අග්‍රාමාත්‍ය කාර්යාලයේ අමාත්‍ය වී.නාරායන සාමි මහතා මෙම කරුණු අනාවරණය කර ඇත. ශ්‍රී ලංකාවේ පැවැත්වෙන අදාළ සමුළුවට සහභාගී නොවන ලෙස තමිල්නාඩු ඩී.එම්.කේ. සහ ඒ.අයි.ඒ.ඩී.එම්.කේ. යන පක්ෂ පසුගියදා ඉන්දීය අග්‍රාමාත්‍යවරයාගෙන් දැඩි ඉල්ලීමක් කර තිබුණි. මේ අතර ඉන්දීය නැව් ප්‍රවාහන සේවා අමාත්‍ය ජි.කේ.වසන් ද පවසා ඇත්තේ දෙමළ ජනතාව සම්බන්ධයෙන් ශ්‍රී ලංකාව දරණ මතය වෙනස් නොකරන්නේ නම් සමුළුව සඳහා ඉන්දියාව සහභාගී නොවිය යුතු බවයි.", "URL": "https://sinhala.adaderana.lk/news.php?nid=32874", "Category": null, "Parent URL": null}