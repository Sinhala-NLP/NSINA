{"Source": "Adaderana", "Timestamp": "August 21, 2018 11:51 am", "Headline": " අද සිට සති 2න් ඉදිකිරීම් බලපත්‍ර නිකුත් කරයි", "News Content": "මහජනතාව වෙත ඉදිකිරීම් බලපත්‍ර ලබා දීමේ ක්‍රියාවලිය කඩිනම් කිරීමට කොළඹ මහ නගර සභාව පියවර ගෙන තිබේ. ඒ අනුව සති 02 ක කාලයක් තුළ ගොඩනැඟිලි ඉදිකිරීම් අවසර පතක් ලබා ගැනීමට හැකිවන පරිදි මෙම නව ක්‍රමවේදය අද(21) සිට ක්‍රියාවට නැංවෙන බව කොළඹ මහ නගර සභාව සඳහන් කළේය. මේ යටතේ ඉදිකිරීම් බලපත්‍රය ලබා ගැනීමට අපේක්ෂා කරන්නන් සිය අයදුම්පත ඇතුළු ලිපි ලේඛන භාර දීමට සහ බලපත්‍ර රැගෙන යාමට මහ නගර සභාව වෙත පැමිණිය යුත්තේ දෙවතාවක් පමණක් බව සඳහන් වේ. අන්තර්ජාලය උපයෝගී කර ගනිමින් මෙම ක්‍රියාවලිය සිදු කෙරෙන අතර මේ හරහා මහජනතාව වෙත කාර්යක්ෂම හා කඩිනම් සේවාවක් සැපයීම අපේක්ෂා කරන බව කොළඹ මහ නගර සභාව පවසන්නේ ය.", "URL": "https://sinhala.adaderana.lk/news.php?nid=94760", "Category": null, "Parent URL": null}