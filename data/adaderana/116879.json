{"Source": "Adaderana", "Timestamp": "August 19, 2019 09:04 am", "Headline": "මම හොඳ ශ්‍රී ලංකා කාරයෙක්-වෙල්ගම", "News Content": "කර්මාන්ත ශාලාවක් විවෘත කිරීමේ අවස්ථාවට අග්‍රාමාත්‍යවරයා සමඟ එක්වීම හේතුවෙන් තමා එක්සත් ජාතික පක්ෂය සමඟ එක් වී ඇති බවට ඇතැමුන් අසත්‍ය ප්‍රචාර සිදුකරන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී කුමාර වෙල්ගම මහතා පවසයි. ඊයේ (18) පැවැති බණ්ඩාරගම දිසා රෝහලේ නව ගොඩනැඟිල්ලක් විවෘත කිරීමෙ අවස්ථාවට එක්වෙමින් මන්ත්‍රීවරයා මේ බව සඳහන් කළේය. තමා ශ්‍රී ලංකා නිදහස් පක්ෂයේ අයෙකු පමණක් වන බවත් සමාජ මාධ්‍යවලින් තමන් අග්‍රාමාත්‍යවරයා සමඟ එක් වු බවට පල වන පුවත් අසත්‍ය බවත් වෙල්ගම මහතා පැවසීය. කෙසේ වෙතත් කැමති දෙයක් කිරීමට තමන්ට නිදහස අවශ්‍ය කෙසේ වෙතත් තමන් එක්සත් ජාතික පක්ෂයට සම්බන්ධ වීමට කිසිවිටකත් උත්සාහ නොකරන බවත් ඔහු ප්‍රකාශ කළේය. මේ රටේ මීළඟ නායකයා ප්‍රජාතන්ත්‍රවාදී ඉක්මන් කේන්ති නොයන විවේචනයන්ට කන් දිය හැකි විශේෂයෙන්ම මාධ්‍යවේදීන්ට හිරිහැර නොකරන අයෙකු විය හැකි බවත් කුමාර වෙල්ගම මහතා කියා සිටියේය.", "URL": "https://sinhala.adaderana.lk/news.php?nid=116879", "Category": null, "Parent URL": null}