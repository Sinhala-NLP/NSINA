{"Source": "Adaderana", "Timestamp": "January 10, 2019 04:51 pm", "Headline": "පුද්ගලයින් 6කට දිවි අහිමි කළ වරදකරුවන්ට මරණ දණ්ඩනය", "News Content": "බොරලැස්ගමුව ප්‍රදේශයේදී පුද්ගලයින් හය දෙනෙකු වෙඩි තබා ඝාතනය කිරීමේ චෝදනාවට වරදකරුවන් වූ විත්තිකරුවන් දෙදෙනෙකුට කොළඹ මහාධිකරණය විසින් මරණීය දණ්ඩනය නියම කර තිබේ. බොරලැස්ගමුව ප්‍රදේශයේ පදිංචි මිගෙල් ජූලිගේ ප්‍රසන්න පෙරේරා සහ සම්පත් ප්‍රනාන්දු යන විත්තිකරුවන් දෙදෙනාට මෙලෙස මරණීය දණ්ඩනය නියම කළ බවයි අද දෙරණ අධිකරණ වාර්තාකරු සඳහන් කළේ. 1999 වසරේ සැප්තැම්බර් මස දොළොස් වනදා බොරලැස්ගමුව ප්‍රදේශයේ වාහනයක් තුළ පුද්ගලයින් හය දෙනෙකු වෙඩි තබා ඝාතනය කිරීම සහ ඊට කුමන්ත්‍රණය කිරීම සම්බන්ධයෙන් විත්තිකරුවන් සිව් දෙනෙකුට එරෙහිව නීතිපතිවරයා විසින් නඩු පවරා තිබුණි. දීර්ඝ නඩු විභාගයකින් පසුව තීන්දුව ප්‍රකාශයට පත්කළ විනිසුරු ගිහාන් කුලතුංග මහතා සඳහන් කර සිටියේ ප්‍රසන්න පෙරේරා සහ සම්පත් ප්‍රනාන්දු යන විත්තිකරුවන් දෙදෙනා අදාළ චෝදනාවලට වරදකරු වන බවයි. ඒ අනුව අදාළ විත්තිකරුවන් දෙදෙනාට මරණීය දණ්ඩනය නියම කළ විනිසුරු ගිහාන් කුලතුංග මහතා සෙසු විත්තිකරුවන් දෙදෙනාව නිදොස් කොට නිදහස් කර තිබේ.", "URL": "https://sinhala.adaderana.lk/news.php?nid=102138", "Category": null, "Parent URL": null}