{"Source": "Adaderana", "Timestamp": "March 20, 2019 06:23 am", "Headline": "ශ්‍රී ලංකාවේ සංවර්ධනය සඳහා ප්‍රංශය නොමසුරු දායකත්වය ලබා දෙනවා", "News Content": "න්‍යාය පත්‍රයකින් තොරව ශ්‍රී ලංකාවේ තත්ත්වය පිළිබඳව අත් දැකීම් අනුව තීන්දු තීරණ ගන්නා බව ‍මෙරට ප්‍රංශ තානාපති එරික් ලැවැර්තූ මහතා ප්‍රකාශ කළේය. සිංහල රජ සමයේ සිට සියවස් ගණනාවක් ශ්‍රී ලංකාව හා ප්‍රංශය අතර සමීප සබදතා පැවැත ඇති බවත් කිසිදු අයුරකින් ශ්‍රී ලංකාවට අහිතකර අයුරින් කටයුතු නොකරන බව අස්ගිරි පාර්ශ්වයේ මහනායක හිමිපාණන් හමුවේ ඒ මහතා ප්‍රකාශ කළේය. අස්ගිරි මහ විහාරයට පැමිණි ප්‍රංශයේ තානාපතිවරයා එහිදී මහා නායක අතිපූජ්‍ය වරකාගොඩ ඥානරතන හිමිපාණන් වහන්සේ බැහැදැක උන්වහන්සේ සමග සුහද පිළිසදරක නිරත වූහ. ශ්‍රී ලංකාවේ සංවර්ධනය සඳහා ප්‍රංශය නොමසුරු දායකත්වය ලබාදෙන බවත් මේ වන විට මාතලේ ප්‍රදේශයේ වැව් කිහිපයක් සංවර්ධනය කරමින් කෘෂිකාර්මික උන්නතිය සඳහා වැඩි දායකත්වයක් ලබාදෙන බව කී ඒ මහතා තවදුරටත් මෙසේ සඳහන් කළහ. මහනුවර නගරයේ පුරාවිද්‍යාත්මක වශයෙන් වැදගත් ස්ථාන සංරක්ෂණය කොට එහි වැදගත්කම ජනතාවට දැනුවත් කිරීමේ වැඩපිළිවෙළක් පිළිබඳව අවධානය යොමුවී තිබෙන බවද ඒ මහතා පවසා ඇත. යුනෙස්කෝ සංවිධානය විසින් ලෝක උරුමයක් වශයෙන් නම් කර ඇති මහනුවර නගරයේ ඓතිහාසික සහ සෞන්දර්යාත්මක වටිනාකම ආරක්ෂා කරගැනීම අත්‍යවශ්‍ය බවත් වායු දූෂණය මෙන්ම අධික වාහන තදබදය පිළිබඳව මීට වඩා දැඩි අවධානයක් යොමු කළ යුතු බවත් ඒ මහතා පවසා ඇත. ප්‍රංශය ද දියුණුව කරා යොමුවීමේදී විවිධ කැපවීම් රාශියක් සිදු කළ බවත් එහි ප්‍රතිඵලයක් ලෙස ප්‍රධාන නගරවලට අද පුද්ගලික වාහන පැමිණෙන්නේ ඉතාම අවම වශයෙන් බවත් ඒ මහතා ප්‍රකාශ කළේය. බොහෝ දෙනෙකු දුම්රිය, පොදු මගී ප්‍රවාහන සේවාවන් වෙත යොමුවී සිටින අතර මහනුවර සංවර්ධනය කිරීමේදී ද මුල් අවස්ථාවේ විවිධ කැපකිරීම් සිදු කළ යුතු බව ඒ මහතා පවසා ඇත. නමුත් එහි ප්‍රතිඵලයක් ලෙස පසුව සංවර්ධනයේ ප්‍රතිලාභ හිමිවන බවද ඔහු පවසයි. ඇතැම් සංවර්ධනාත්මක කරුණු කාරණා පිළිබඳව ඔවුන් රජයට යෝජනා ඉදිරිපත් කළ බවත් ඒ සම්බන්ධයෙන් ශ්‍රී ලංකා රජය නිසි නායකත්වයක් ලබා දෙන්නේ නම් ප්‍රංශ රජයේ මැදිහත්වීමෙන් වැදගත් සංවර්ධන ව්‍යාපෘති දියත් කළ හැකි යැයි ප්‍රංශ තානාපතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=106385", "Category": null, "Parent URL": null}