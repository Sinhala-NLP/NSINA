{"Source": "Adaderana", "Timestamp": "October 22, 2013 02:32 pm", "Headline": "2014 වියදම රු.බිලියන 1542යි - වැඩිමනක් ආරක්ෂාවට", "News Content": "2014 මුදල් වර්ෂය සඳහා වන විසර්ජන පනත් කෙටුම්පත අද (22) පස්වරුවේ පාර්ලිමේන්තුවට ඉදිරිපත් කර තිබේ. අද දිනයේ පාර්ලිමේන්තුව පස්වරු 1.30 ට කථානායක චමල් රාජපක්ෂ මහතාගේ ප්‍රධානත්වයෙන් ආරම්භ වු අතර ඉන් අනතුරුව විසර්ජන පනත් කෙටුම්පත පාර්ලිමේන්තුවට ඉදිරිපත් කර ඇති බව වාර්තා වේ. ඉදිරි මුල්‍ය වර්ෂය සඳහා වන රජයේ ආදායම හා වියදම පිළිබඳ තොරතුරු විසර්ජන පනත් කෙටුම්පතේ අඩංගු වන අතර රජයේ වියදම රුපියල් බිලියන 1542ක් බව වාර්තා වේ. මෙවරත් වැඩිම මුදලක් රාජ්‍ය ආරක්ෂාව හා නාගරික සංවර්ධනය සඳහා වෙන් කර ඇති අතර එය රුපියල් කෝටි 25,390 ක් බව සඳහන්ය. සෞඛ්‍ය ක්ෂේත්‍රය සඳහා රුපියල් කෝටි 11,768 ක මුදලක් වෙන් කර ඇති අතර ආර්ථික සංවර්ධනය සඳහා රුපියල් කෝටි 10,601 ක මුදලක් වෙන් කර ඇත. නොවැම්බර් මස 21 වන දින මුදල් අමාත්‍යවරයා ලෙස ජනාධිපති මහින්ද රාජපක්ෂ මහතා අයවැය පාර්ලිමේන්තුවට ඉදිරිපත් කිරීමට නියමිතය. අයවැය දෙවන වර කියවීමේ විවාදය නොවැම්බර් මස 22 වන දින සිට දින 07 ක කාලයක් පැවැත්වෙයි. දෙවන වර කියවීමේ ජන්ද විමසීම නොවැම්බර් මස 29 වන දින සිදුකිරීමට නියමිත අතර කාරක සභා අවස්ථාවේ විවාදය දෙසැම්බර් මස 02 වන දින ආරම්භ වේ. එම විවාදය දින 16 ක කාලයක් පැවැත්වීමට නියමිතය. අයවැය තෙවනවර කියවීමේ ජන්ද විමසීම දෙසැම්බර් මස 20 වන දින පැවැත්වෙයි.", "URL": "https://sinhala.adaderana.lk/news.php?nid=38311", "Category": null, "Parent URL": null}