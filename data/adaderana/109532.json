{"Source": "Adaderana", "Timestamp": "May 8, 2019 02:03 pm", "Headline": "පස්වන වරටත් IPLඅවසන් තරගයට මුම්බායි ඉන්දියන්ස්", "News Content": "ඉන්දියන් ප්‍රිමියර් ලීග් ක්‍රිකට් තරගාවලියේ පස්වන වරටත් අවසන් තරගය සඳහා සුදුසුකම් ලබා ගැනීමට මුම්බායි ඉන්දියන්ස් කණ්ඩායම ඊයේ (07) සමත් විය. ඒ අවසන් තරගයට සුදුසුකම් ලබා ගැනීමේ පළමු තරගයේදී චෙන්නායි සූපර් කිංග්ස් කණ්ඩායම පරාජයට පත් කරමින්. චෙන්නායිහිදී පැවැති තරගයේ ප්‍රථමයෙන් පන්දුවට පහරදුන් චෙන්නායි සූපර් කිංග්ස් පිල නියමිත පන්දුවාර 20 අවසානයේදී කඩුලු 4ක් දැවී ලකුණු 131ක් රැස් කළේය. චෙන්නායි පිල වෙනුවෙන් අම්බති රයිදු නොදැවී ලකුණු 42ක් රැස් කළ අතර පන්දු යැවීමේදී රාහුල් චහර් ලකුණු 14කට කඩුලු 2ක් දවා ගැනීමට සමත් විය. ලකුණු 132ක ජයග්‍රාහී ඉලක්කය හඹායාම සඳහා පිටියට පිවිසි මුම්බායි ඉන්දියන්ස් පිල පන්දුවාර 18යි පන්දු 3කදී කඩුලු 4ක් පමණක් දැවී එම ඉලක්කය පසු කර ගියේය. මුම්බායි පිල වෙනුවෙන් සූර්යකුමාර් යාදව් පන්දු 54කදී නොදැවී රැස් කල ලකුණු සංඛ්‍යාව 71ක්. පන්දු යැවීමේදී ඉම්රාන් තහීර් ලකුණු 33කට කඩුලු 2ක් දවා ගැනීමට සමත් විය. ඒ අනුව මෙවර ඉන්දියන් ප්‍රිමියර් ලීග් ක්‍රිකට් තරගාවලියේ අවසන් තරගය සඳහා මුම්බායි පිල සුදුසුකම් ලබා ගත් අතර ඔවුන් ඉන්දියන් ප්‍රිමියර් ලීග් තරගාවලියක අවසන් තරගය සඳහා සුදුසුකම් ලබා ගත් පස්වන අවස්ථාව මෙයයි.", "URL": "https://sinhala.adaderana.lk/news.php?nid=109532", "Category": null, "Parent URL": null}