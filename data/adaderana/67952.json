{"Source": "Adaderana", "Timestamp": "January 10, 2017 03:47 pm", "Headline": " හම්බන්තොට උත්සවයට ජනපතිට ආරාධනා කරලා නෑ", "News Content": "හම්බන්තොට අායෝජන කලාපයට මුල්ගල තැබීමේ උත්සවයට ජනාධිපතිවරයාට ආරාධනා කළේ නැතැයි ජනාධිපතිවරයා තමන් සමග පැවසූ බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ශාන්ත බණ්ඩාර මහතා පවසයි. ඒ මහතා මේ බව කියා සිටියේ අද (10) කොළඹදී පැවති මාධ්‍ය හමුවකට එක්වෙමිනි.එමෙන්ම මාධ්‍යවේදීන් යොමුකළ පැනයකට පිළිතුරු දෙමින් ඒ මහතා කියා සිටියේ සහභාගී විය යුතු හෝ නොවිය යුතු අවස්ථා පිළිබඳව ජනාධිපතිවරයා විසින් තීරණය කරන බවත්, හදිසියේ උත්සවවලට සහභාගී වීමේ අවශ්‍යතාවක් ජනාධිපතිවරයාට නොමැති බවයි.එහිදී වැඩිදුරටත් අදහස් දැක්වූ ඒ මහතා මෙසේද සඳහන් කළේය,“රටකට කර්මාන්ත ශාලා අවශ්‍යයයි. ඒත් අපි ඉල්ලනවා ඒ කර්මාන්ත ශාලාවලින් පරිසරයට වෙන හානිය ගැන හොයලා බලන්න කියලා. හරිත කර්මාන්ත පුරයක් ඇති කරන්න කියලා අපි ඉල්ලනවා. චීනෙත් මෙහෙම කර්මාන්ත ශාලා තියෙනවා. ඒත් පරිසරයට හානි වෙනවා නම් ඒ අය ඒවා අයින් කරනවා. එහෙම පිටරටවලින් ප්‍රතික්ෂේප වෙන දේවල් නම් අපේ රටට එපා. ඒ ගැන අපි හොයලා බලන්න ඕනෙ. දෙනවා කියලා ඔක්කොම ගන්න ඕනෙ නැහැ. හම්බන්තොට කණගාටුදායක සිද්ධියක් ඇතිවුණා. කහ සිවුරට අත තියනවාට අපි කැමති නෑ. හරි තොරතුරු නොදැන හදිසි වීම නිසයි මේ තත්ත්වය ඇති වුණේ. ඉඩම් දීම සම්බන්ධයෙන් අනුගමනය කරන ක්‍රියාමාර්ග ගැන අපි තරුණ පෙරමුණ විදිහට ජනාධිපතිගෙන් ඇහුවා. ජනපති කිව්වේ ජනතාව අපහසුතාවට පත්වන කිසිම ආකාරයකට ඉඩම් දෙන්නේ නෑ කියලා.වරාය කේන්ද්‍රකර ගෙන කර්මාන්ත ශාලා හැදෙන්න ඕනෙ. රාජපක්ෂ ආණ්ඩුවෙත් මේ ගැන වැඩ පිළිවෙළක් තිබුණා. ඒ ආණ්ඩුව දෙයක් හොඳින් කරගෙන ආවා. ඒක තමා මේ ආණ්ඩුව ඉදිරියට කරගෙන යන්නෙ. විවිධ අය විවිධ දේවල් කියනකොට ජනතාව කලබල වෙනවා. හරියට ජනතාව දැනුවත් කළා නම් එදා මෙහෙම ප්‍රශ්නයක් ඇති වෙන්නෙ නෑ.සංවර්ධන විශේෂ විධිවිධාන පනත ගෙනෙද්දිත් අපි කිව්වා මේ පනත ගැන නිසි විදිහට ජනතාව දැනුවත් කරන්න කියලා. ඒත් ඒ අය එහෙම කරන්නේ නැතුව කලබලේට ඒක ගෙනාවා. ඒ නිසා පළාත් සභාවලින් ඒක ප්‍රතික්ෂේප වුණා.ජනතාවගේ සහ මහා සංඝරත්නයේ ආශිර්වාදය ඇතුව තමා කර්මාන්ත ශාලා ඉදිවෙන්න ඕනෙ. මේ රට හැමෝටම අයිති එකක්. ජනතාව දැනුවත් වෙලා නොකළොත් ජනතාව ප්‍රචණ්ඩ වීම නවත්තන්න බැහැ. මේකට වගකිව යුතු සියළු දෙනාගෙන් ඉල්ලනවා ජනතාව දැනුවත් කරලා හරිදේ හරි විදිහට කරන්න කියලා. මේ රටේ රාජ්‍ය නායකයෙක් ඉන්නවා. එයා හැමදාම ජනතාව හා රට ගැන හිතලා තමා තීරණ ගන්නෙ. ජනතාවට නොකළ යුතු දෙයක් කරන්න එයා කිසිම අවස්ථාවකදිවත් කැපවෙන්නෙ නැහැ. ජනාධිපති තීරණ ගන්නවා. ඒ තීරණ ගැනීම හොඳට කරනවා. ඒ නිසා කවුරුවත් කියන දේවල්වලට ජනතාව කලබල වෙන්න ඕනෙ නැහැ.ඒකාබද්ධ විපක්ෂය ජාතික ආණ්ඩුව පිළිගන්නෙ නැතිනම් අපි ඒ අයට ආරාධනා කරනවා අපිත් එක්ක එකතු වෙන්න කියලා. මොකද අපෙත් ජාතික ආණ්ඩුව පිළිගන්නෙ නැති අය. මොකද මැතිවරණය ජයග්‍රහණය කරන්න පුළුවන් වෙන්නේ අපි ඔක්කොම එකතු වුණොත් විතරයි.“", "URL": "https://sinhala.adaderana.lk/news.php?nid=67952", "Category": null, "Parent URL": null}