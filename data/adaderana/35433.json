{"Source": "Adaderana", "Timestamp": "July 2, 2013 05:05 pm", "Headline": "ආරක්ෂිත ගේට්ටු සවිකර මිනිස් ජීවිත සුරකින්න", "News Content": "ආරක්ෂිත ගේට්ටු නොමැති දුම්රිය හරස් මාර්ග සඳහා ගේට්ටු සවිකර ආරක්ෂිත වැඩපිළිවෙළක් සකස් කරන ලෙස ජනාධිපති මහින්ද රාජපක්ෂ මහතා නිලධාරීන්ට උපදෙස් ලබාදී තිබේ. අනාරක්ෂිත දුම්රිය හරස් මාර්ගවල සිදුවන අනතුරු වළක්වා ගැනීම පිළිබඳ අද අරලියගහ මන්දිරයේ දි පැවති සාකච්ඡාවකදි ජනාධිපතිවරයා මෙම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. එහිදී ජනාධිපතිවරයා පෙන්වා දුන්නේ සිවිල් ආරක්ෂක කමිටු පොලිසිය හරහා සම්බන්ධීකරණය කිරීම තුළින් මෙම වැඩපිළිවෙළ සාර්ථකව ක්‍රියාත්මක කිරීමට හැකියාව පවතින බවයි. ජනතාවගේ ද සහය මෙම වැඩපිළිවෙළ සඳහා අපේක්ෂා කරන බව ජනාධිපතිවරයා එහිදී පවසා තිබේ. කාර්මික ශිල්පීන්ගේ සහය ලබාගනිමින් අනාරක්ෂිත දුම්රිය හරස් මාර්ග පවතින සියලු ප්‍රදේශවල කෙටි කාලයක් තුළ ආරක්ෂිත ගේට්ටු සවිකිරීමට හැකි වනු ඇති බව ජනාධිපතිවරයා එහිදී වැඩිදුරටත් පවසා ඇත. සාකච්ඡාව සඳහා එක්වු ප්‍රවාහන අමාත්‍ය කුමාර වෙල්ගම මහතා පැවසුවේ දැනට පවතින දුම්රිය හරස් මාර්ග 1083න් 754ක්ම අනාරක්ෂිත දුම්රිය හරස් මාර්ග බවත් ඉන් 168ක් මුහුදුබඩ මාර්ගයේ පවතින බව ද වෙල්ගම අමාත්‍යවරයා පවසා තිබේ.", "URL": "https://sinhala.adaderana.lk/news.php?nid=35433", "Category": null, "Parent URL": null}