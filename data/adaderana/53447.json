{"Source": "Adaderana", "Timestamp": "August 25, 2015 12:29 pm", "Headline": "අමාත්‍යධූර බෙදාගැනීම ගැන තවමත් සාකච්ඡා!", "News Content": "නව රජයේ අමාත්‍යධුර සම්බන්ධයෙන් තවදුරටත් සාකච්ඡා පැවැත්වෙන බව දේශපාලන ආරංචි මාර්ග පවසයි. ශ්‍රී ලංකා නිදහස් පක්ෂය සහ එක්සත් ජාතික පක්ෂය ප්‍රමුඛ එක්සත් ජාතික පෙරමුණ අතර මෙම සාකච්ඡා පැවැත්වෙන බව වාර්තා වේ. අත්සන් කරන ලද අවබෝධතා ගිවිසුම ආරක්ෂා වන පරිදි ජාතික ආණ්ඩුව තුළ අමාත්‍යධුර බෙදීයාම සම්බන්ධයෙන් මෙම සාකච්ඡාවලදී අවධානය යොමුවන බව සඳහන්ය. ඊයේ පස්වරුවේ ද ශ්‍රී ලංකා නිදහස් පක්ෂයේ වැඩබලන මහලේකම් දුමින්ද දිසානායක මහතා සහ එක්සත් ජාතික පක්ෂයේ මහලේකම් කබීර් හෂීම් මහතා ඇතුළු නියෝජිතයින් පිරිසක් අතර අමාත්‍ය ධුර සම්බන්ධයෙන් විශේෂ සාකච්ඡාවක් පැවැති බව වාර්තා වේ.එහිදී අවසන් එකඟතාවයකට එළඹීමට හැකි වී නොමැති අතර අද පෙරවරුවේත් ඒ පිළිබඳ සාකච්ඡා පවත්වා ඇත.කෙසේවෙතත් අද පස්වරුව වන විට ජාතික ආණ්ඩුවේ අමාත්‍යවරු දිවුරුම්දීම සම්බන්ධයෙන් අවසන් තීරණයකට එළඹීමට නියමිත බව දේශපාලන ආරංචි මාර්ග සඳහන් කළේය. මේ අතර ලබන බ්‍රහස්පතින්දා හෝ සිකුරාදා දිනයේ දී නව අමාත්‍ය මණ්ඩලය දිවුරුම්දීමට නියමිත බව සඳහන්ය.", "URL": "https://sinhala.adaderana.lk/news.php?nid=53447", "Category": null, "Parent URL": null}