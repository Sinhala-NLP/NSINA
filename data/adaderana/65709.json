{"Source": "Adaderana", "Timestamp": "November 4, 2016 11:53 am", "Headline": " අවුරුදු 25ට අඩු අයට ත්‍රීරෝද රථ බලපත්‍ර නැතිවෙයිද?", "News Content": "අවුරුදු 25ට අඩු තරුණයින්ට ත්‍රීරෝද රථ බලපත්‍ර ලබානොදෙන ලෙස ත්‍රීරෝද සංගම් රැසක් රජයෙන් ඉල්ලීමක් කර තිබේ.සමස්ත ලංකා ත්‍රීරෝද රියදුරන්ගේ සංගමයේ සභාපති සුදිල් ජයරුක් මහතා පැවසුවේ ලබන අය වැය සඳහා එම යෝජනාව ඉදිරිපත් කර ක්‍රියාත්මක කරන ලෙසට මුදල් ඇමති රවී කරුණානායක මහතාගෙන් පසුගියදා ඉල්ලීමක් කළ බවයි.මෙම තීරණයට තම සංගමය ඇතුළුව සංගම් 12ක් එකඟතාවය පළ කර ඇති බවත්, අවුරුදු 25ට අඩු තරුණයින්ට ත්‍රීරෝද රථ බලපත්‍ර ලබානොදෙන ලෙසට ඉල්ලා සිටින්නේ අද වන විට ත්‍රීරෝද රථ කර්මාන්තය පත්ව ඇති ශෝචනීය ඉරණම ගැන සැලකිල්ලට ගෙන බව ඒ මහතා පෙන්වාදුන්නේය.විශේෂයෙන් අවුරුදු 18ත්-25ත් අතර තරුණයින් ත්‍රීරෝද රථය ජීවත්වීමට වඩා විනෝදය පිණිස භාවිතා කරන මෙවලමක් බවට පත්කර ගෙන ඇති බවත්, බොහෝමයක් තරුණයින් පච්ච‍ කොටාගෙන, කරාබු දමාගනිමින් රස්තියාදු ලීලාවෙන් ත්‍රීරෝද හසුරුවන්නේ කිසිදු සැලකිල්ලකින් තොරව බව ඒ මහතා පැවසුවේය.මෙම වාතාවරණය යටතේ ත්‍රීවිලරයක ගමනක් යාමට බලාපොරොත්තුවෙන් පැමිණෙන මගියාට පවා මෙවැනි රියදුරන් දුටු පමණින් ඔවුන් ගැන පැහැදීමකට වඩා අප්‍රසන්න හැඟීමක් ඇති වන බවත්, එය හුදෙක් එක් අයෙකුට පමණක් නොව සමස්ත ත්‍රීරෝද රථ රියදුරන් ගැනම ඇතිවන අපැහැදීමක් බවත්, සුදිල් ජයරුක් මහතා කීවේය.අවුරුදු 25ට අඩු අයට ත්‍රීරෝද රථ බලපත්‍ර ලබානොදීමෙන් මෙම තත්ත්වය අවම කරගත හැකි බවත්, අවම වශයෙන් අවුරුදු 23ක තරුණයෙකුට අවුරුදු 2ක පුහුණුවකින් පසු ත්‍රීරෝද රථ බලපත්‍රයක් නිකුත් කිරීම සුදුසු බවත්, ඒ මහතා පෙන්වාදුන්නේය.ඉහත කාරණය ඇතුළු කරුණු ගණනාවක් ගැනම මුදල් ඇමතිවරයාගේ අවධානය යොමු කළ බවත්, ඒ අනූව එළඹෙන අය වැයෙන් ත්‍රීරෝද රථ සංගම්වල යෝජනාවලට ඉඩක් ලැබෙනු ඇතැයි විශ්වාස කරන බවත්, අද වන විට ත්‍රීරෝද රථ ලක්ෂ 10ක් පමණ මගී අවශ්‍යතාවය වෙනුවෙන් මහමඟ ධාවනය වන බවත්, එම රියදුරන්ගේ පවුල්වල ඡන්ද සංඛ්‍යාව පවා මැතිවරණයකදී තීරණාත්මක බැවින් මුදල් ඇමතිවරයා මේ ගැන වැඩි අවධානයක් යොමුකිරීම කාලෝචිත බවත්, ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=65709", "Category": null, "Parent URL": null}