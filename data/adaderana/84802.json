{"Source": "Adaderana", "Timestamp": "February 25, 2018 10:37 am", "Headline": "රිය අනතුරකින් 12 ක් තුවාල ලබයි", "News Content": "හලාවත ආනමඩුව ප්‍රධාන මාර්ගයේ කුමාරකට්ටුව ප්‍රදේශයේදී අද ( 25) අළුයම සිදුවූ රිය අනතුරු තුනකින් පුද්ගලයන් දොලොස්දෙනෙකු තුවාල ලබා හලාවත මහා රෝහලට ඇතුලත් කල අතර මින් වාහන හතකට අලභහානි සිදුව තිබේ . ඊයේ (24) රාත්‍රියේ කුමාරකට්ටුව ප්‍රදේශයේ සංගීත සංදර්ශනයකට ගොස් ආපසු පැමිණෙමින් තිබු යතුරුපැදි දෙකක් මුලිනම අනතුරට ලක්ව ඇති අතර ඉන් පසු එම යතුරුපැදි වල පැමිණි තුවාලකරුවන් රෝහල් ගත කිරීමට සැරසුණු පිරිසක් මෝටර් රථයකින් යටකර ඇති අතර මෙහිදී ත්‍රිරෝද රථයකට හා යතුරු පැදියකට හානි සිදුව තිබේ . මේ අනතුර සිදුවී සුළු මොහොතකින් හලාවත පොලිසියේ නිලධාරීන් සහිත කැබ් රථයක් මේ ස්ථානයට පැමිණ ඇති අතර ඉන් පසු තවත් මෝටර් රථ දෙකක් මේ ස්ථානයෙදීම් ගැටී තිබේ . හලාවත රෝහලේ ප්‍රතිකාර ලබන්නන් අතර මෝටර් රථයේ රියදුරුද සිටින අතර මිට අමතරව හලාවත මහා රෝහලේ ප්‍රතිකාර ලැබූ අයෙක් කොළඹ ජාතික රෝහල වෙත මාරුකර යවා ඇත . මෙහිදී කුපිතව පිරිසක් දැනට රෝහල් ගතව සිටින පළමු මෝටර් රථ අනතුරේ රියදුරුට හා මෝටර් රථයට පහර දී තිබේ . මේ මෝටර් රථය අධික වේගයෙන් හලාවත සිට පල්ලම දෙසට ගමන් කර ඇති බව මේ සිදුවීම් ඇසින් දුටුවන් පැවසුහ . හලාවත පොලිසියේ රථ වාහන අංශය මේ පිළිබද වැඩිදුර පරීක්ෂණ පවත්වයි .", "URL": "https://sinhala.adaderana.lk/news.php?nid=84802", "Category": null, "Parent URL": null}