{"Source": "Adaderana", "Timestamp": "May 24, 2011 09:04 am", "Headline": "දිල්හාර වෙනුවට මහරුෆ් කැඳවයි", "News Content": "එංගලන්ත ක්‍රිකට් සංචාරයට එක්ව සිටින වේගපන්දු යවන ක්‍රීඩක දිල්හාර ප්‍රනාන්දුගේ දණ හිසේ ඇතිවූ ආබාධයක් හේතු‍වෙන් ඔහු වෙනුවට ෆර්වේස් මහරුෆ් සංචිතයට කැඳවා තිබේ. කෙසේවෙතත් දිල්හාර ප්‍රනාන්දු ද කණ්ඩායම සමග තවදුරටත් රැඳී සිටින බව ශ්‍රි ලංකා ක්‍රිකට් ආයතනයේ සභාපති ඩී.එස්. ද සිල්වා මහතා සඳහන් කළේය. මේ වන විට එංගලන්ත ප්‍රාන්ත ක්‍රිකට් තරගවල නියැලී සිටින ෆර්වේස් මහරුෆ් එහි සිටම ශ්‍රි ලංකා ක්‍රිකට් කණ්ඩායමට එක්වනු ඇත. එංගලන්තය හා ශ්‍රී ලංකාව අතර ටෙස්ට් ක්‍රිකට් තරගාවලියේ පළමු තරගය ලබන 26 වැනිදා ආරම්භ වීමට නියමිතය. තරගාවලියට ටෙස්ට් තරග 3ක්, එක්දින තරග 5 ක් සහ පන්දුවාර 20/20 තරගයක් ඇතුළත්ය. එරටදී සහභාගී වූ පුහුණු තරග දෙකේදීම ජයඅත් කරගැනීමට ශ්‍රී ලංකා කණ්ඩායම සමත්විය.", "URL": "https://sinhala.adaderana.lk/news.php?nid=16288", "Category": null, "Parent URL": null}