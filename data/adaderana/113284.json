{"Source": "Adaderana", "Timestamp": "July 3, 2019 02:44 pm", "Headline": "මහ රෑ ගම් වැදුණු අලි කළ විනාශය", "News Content": "වන අලි තර්ජන හමුවේ අසරණ වූ ගම්වැසියන් පිළිබද පුවතක් අපට පොලොන්නරුව වැලිකන්ද ප්‍රදේශයෙන් වාර්තා වුණි. පොලොන්නරුව වැලිකන්ද ප්‍රාදේශීය ලේකම් කොට්ඨාශයේ බෝවත්ත, මහවැව, අසේලපුර, රුවන්පිටිය ඇතුලු ගම්මාන රැසකට වන අලි තර්ජන එල්ල වන්නේ අද ඊයේ නොවෙයි. කෘෂිකර්මාන්තය සිය ජීවිකාව කරගත් ජන පිරිසක් ජීවත්වන මෙම ගම්මාන වල නිවාස 60 ක් පමණ ගතවූ මාස 6ක් තුළ වන අලීන් විනාශ කර තිබුණි. රාත්‍රී කාලයේදී සෝමාවතීය සහ මාදුරුඔය ජාතික වනඋද්‍යාන වලින් ගම්වදින් වන අලීන් ජන ජීවිතයට බාධා එල්ල කරන්නේ මේ අසරණ ජනතාවට හිසට සෙවණක් පවා අහිමි කරමිනි. ඊයේ රාත්‍රී එලෙස පැමිණි වන අලින් මහවැව ගම්මානයේ නිවාස කිහිපයක් සහ වී මෝලකටත් හානි කර තිබුණි. මේ අතර විල්පත්තුව ජාතික වනඋද්‍යානයට යාබද නේවාසිකාගාරයේ රැදී සිටි නෙදර්ලන්ත ජාතික විදේශීය කාන්තාවක් ඊයේ උදෑසන වන අලි පහරකට ලක්ව තිබුණි. අදාළ නේවාසිකාගාරය අසලට පැමිණි වන අලීන්ගේ ඡායාරූපයක් ගැනීමට ගිය අවස්ථාවේදී ප්‍රහාරයට ලක්වූ ඇය මේ වන විට අනුරාධපුර රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=113284", "Category": null, "Parent URL": null}