{"Source": "Adaderana", "Timestamp": "June 22, 2019 07:09 pm", "Headline": "අපේ ඉංජිනේරුවෝ ජපානයට හැදූ විශාලතම නැව", "News Content": "ශ්‍රී ලංකාව තුළ මෙතෙක් නිෂ්පාදනය කළ විශාලම නෞකාව ජපානය වෙනුවෙන් ලබාදී මෙරට ඉංජිනේරුවරුන් විශිෂ්ඨ පියවරක් ඉදිරියට තැබුවේය. මෙය අධිතාක්ෂණික කේබල් මුහුදු පතුලේ එළීම වෙනුවෙන් නිපද වූ නෞකාවක්. කේ.ඩී.ඩී.අයි කේබල් ඉන්ෆිනිට් යන නමින් හදුන්වනු ලබන මෙම නෞකාව කළම්බු ඩොක්යාර්ඩ් ආයතනය විසින් නිෂ්පාදනය කර ඇත්තේ ජපානයේ කොකුසායි කේබල් ෂිප් පුද්ගලික සමාගම වෙනුවෙන්. මෙය මෙරට ඉතිහාසයේ නිෂ්පාදනය කරනු ලැබු විශාලම නෞකාවද මෙය විය. මෙමගින් ගැඹුරු මුහුදේ සිදුකරන මෙහෙයුම්, මහද්වීප අතර මුහුදු පතුලේ රැහැන් එළීම සහ අලුත්වැඩියා කටයුතු සාර්ථකව සිදුකළ හැකි අතර මෙහි විශේෂත්වය වන්නේ සන්නිවේදන සහ විදුලි රැහැන් දෙවර්ගයම ගැඹුරු මුහුදේ එළිමට මෙම නෞකාවට හැකිවීමයි. දිගින් මීටර් 113.1 ක්ද පළලින් මීටර 21.5 ක්ද මීටර් 8.8 ක ගැඹුරකින්ද යුක්තවන මෙම නෞකාව ටොන් 5757 ක ධාරීතාවයකදී මීටර් 7.1 ක උපරිම ගිලුම් දුරකින් සමන්විත වේ. එමෙන්ම 80 දෙනෙකුගෙන් යුත් කාර්යමණ්ඩලයක් සදහා මෙම යාත්‍රාව තුළ සියලු පහසුකම් සමන්විත වන අතර පැයට සැතපුම් 14.5 ක වේගයෙන් යාත්‍රා කළ හැකියි. අද (22) දිනයේ ජපානය බලා යාත්‍රා කිරිමට නියමිත කේ.ඩී.ඩී.අයි කේබල් ඉන්ෆිනිට් නෞකාව ඊයේ (21) නිල වශයෙන් මෙරට මැති ඇමතිවරුන්ගේ සහභාගිත්වයෙන් ජපානය වෙත භාරදීම සිදුකෙරුණි. කලම්බු ඩොක්යාර්ඩ් පී.එල්.සී ආයතනය ජපානයේ ඔනොමිචි සමාගම සමග එක්ව කටයුතු කර අතර ආයතනයේ සියයට 51ක හිමිකාරිත්වය ජපානයේ ඔනොමිචි සමාගම සතු අතර සියයට 35ක හිමිකාරීත්වයක් ශ්‍රී ලංකා රාජ්‍ය ආයතන සතුවේ.", "URL": "https://sinhala.adaderana.lk/news.php?nid=112560", "Category": null, "Parent URL": null}