{"Source": "Adaderana", "Timestamp": "November 7, 2017 12:58 pm", "Headline": " තෙල් අර්බුදයට කඩිනම් විසඳුම් හොයන්න ජනපති නියමයෙන් කමිටුවක්", "News Content": "පවතින ඉන්ධන අර්බුදයට කඩිනම් විසඳුම් සෙවීම සඳහා ජනාධිතිවරයාගේ නියමයෙන් යුතුව කැබිනට් අනු කමිටුවක් පත් කර ඇති බව අමාත්‍ය දුමින්ද දිසානායක මහතා පවසයි. අද(07) පැවති අමාත්‍ය මණ්ඩල හමුවේදී ඛනිජ තෙල් අමාත්‍ය අර්ජුන රණතුංග මහතා විසින් කළ ඉල්ලීමක් මුල් කරගනිමින් ජනාධිපතිවරයා මෙම පත්වීම සිදු කර ඇත. තිදෙනෙකුගෙන් සමන්විත මෙම අනු කමිටුව අමාත්‍ය ආචාර්ය සරත් අමුණුගම මහතාගේ සභාපතීත්වයෙන් යුතුව පාඨලී චම්පික රණවක හා අනුර ප්‍රියදර්ශන යාපා යන අමාත්‍යවරුන්ගේ ප්‍රධානත්වයෙන් පත්කර තිබේ. නිසි ලෙස ඛනිජ තෙල් සංචිතයක් පවත්වා ගෙන නොයෑම හා තවත් කරුණු කිහිපයක් මුල් කර ගනිමින් මෙම කමිටුව පත් කර ඇති අතර එහිදී වැරදිකරුවන් වන පුද්ගලයන් හට තරාතිරම නොබලා කටයුතු කරන බව ද දුමින්ද දිසානායක මහතා මෙහිදී පැවසීය. මෙහිදී වැඩිදුරටත් අදහස් දක්වමින් අමාත්‍ය දුමින්ද දිසානායක මහතා කියා සිටියේ, හෙට දිනයේ දී තෙල් නැව පැමිණෙන අතර ඒ තුළින් සියලු ගැටළු නිරාකරණය කර ගැනීමට උත්සහ ගන්නා බවයි. මෙහිදී අදහස් දක්වමින් අමාත්‍ය මහින්ද අමරවීර මහතා කියා සිටියේ පසුගිය ආණ්ඩුව සමයේ ද මෙවැනි අර්බුද ඇති වු බවත්, කෙසේ හෝ බාල තත්ත්වයෙන් යුතු තෙල් මහජනාව අතරට පත් නොකිරීම ගැන තමා සතුටු වන බවත්ය. එමෙන්ම පවතින තත්ත්වය තුළ තෙල් මිලෙහි කිසිදු වැඩි වීමක් අපේක්ෂා නොකරන බව ද අමාත්‍ය මහින්ද අමරවීර මහතා මෙහිදී පැවසීය.", "URL": "https://sinhala.adaderana.lk/news.php?nid=79603", "Category": null, "Parent URL": null}