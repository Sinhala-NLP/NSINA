{"Source": "Adaderana", "Timestamp": "December 28, 2010 09:05 am", "Headline": "කොළඹ -කොටුව සහ මරදාන තදබදය අවම කිරීමට නව දුම්රිය මාර්ගයක් ", "News Content": "කොළඹ -කොටුව සහ මරදාන අතර දුම්රිය මාර්ගයේ පවතින තදබදය අවම කිරීම සඳහා නව දුම්රිය මාර්ගයක් ඉදිකර තිබේ. එම දුම්රිය මාර්ගය අද(28) පෙරවරු 10 30 ට යෙදෙන සුබ මොහොතින් විවෘත කිරීමට නියමිත බව දුම්රිය දෙපාර්තමේන්තුවේ අධ්‍යක්ෂ සැලසුම් විජය සමරසිංහ මහතා ප්‍රකාශ කළේය. මේ අතර ජනවාරි 15 වැනි දින ගාල්ල - මාතර අධිවේගී දුම්රිය මාර්ගය විවෘත කිරීම සිදු වන බව විජය සමරසිංහ මහතා සඳහන් කළේය. පැයට කිලෝමීටර් 100 ක වේගයෙන් ධාවනය කළ හැකි පරිදි මෙම මාර්ගය සකස් කර ඇති බව සඳහන්ය. මෙම දුම්රිය මාර්ගය විවෘත කිරීමෙන් අනතුරුව ගාල්ල සිට හික්කඩුව දක්වා අධිවේගී දුම්රිය මාර්ගය ඉදිකිරීමේ කටයුතු ආරම්භ කිරීමට සූදානම් බව ද සමරසිංහ මහතා පෙන්වා දුන්නේය. ඉන්පසු හික්කඩුව සිට දකුණු කළුතර දක්වාත්, දකුණු කළුතර සිට මරදාන දක්වාත් මෙම දුම්රිය මාර්ග සැකසීමේ කටයුතු සිදුකරන බව ද ඔහු ප්‍රකාශ කළේය. මෙම මාර්ග කටයුතු සැකසීම නිමාවීමෙන් පසු මරදාන දුම්රිය ස්ථානයේ සිට මාතර දක්වා පැය 2ක් වැනි කාලයක් තුළ දුම්රියක් ධාවනය කිරීමට හැකිවන බව ද විජය සමරසිංහ මහතා අවධාරණය කළේය.", "URL": "https://sinhala.adaderana.lk/news.php?nid=13109", "Category": null, "Parent URL": null}