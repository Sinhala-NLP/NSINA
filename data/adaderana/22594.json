{"Source": "Adaderana", "Timestamp": "March 5, 2012 02:05 pm", "Headline": "වෙඩිනොතබන ලෙස නියෝග කිරීම මෝඩයි-සොලිස්ටර් ජනරාල් කියයි", "News Content": "යෝජිතව පැවති පුද්ගලික අංශයේ විශ්‍රාම වැටුප් ක්‍රමයට එරෙහිව කටුනායක නිදහස් වෙළඳ කලාපයේ සේවකයින් විසින් පවත්වන ලද විරෝධතා ව්‍යාපාරයට ප්‍රහාර එල්ල කිරීමෙන් මූලික අයිතිවාසිකම් උල්ලංඝණයවීමක් සිදුවීද යන්න විභාග කිරීමට ‍ශ්‍රේෂ්ඨාධිකරණය විසින් තීරණයකර තිබේ. පොලිස් ප්‍රහාරයට ලක්වීයයි කියනු ලබන සේවකයින් 10 දෙනකු විසින් ‍ගොනුකරන ලද මූලික අයිතිවාසිකම් පිළිබඳ පෙත්සමක් විභාග කිරීමට අද අගවිනිසුරු ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල විසින් අවසර ලබාදෙමින් මෙම තීරණය ප්‍රකාශයට පත් කරන ලදී. ‍ පැමිණිල්ල වෙනුවෙන් පෙනී සිටින නීතිඥයින් අධිකරණය හමුවේ කරුණු දක්වමින් පවසා සිටියේ මෙම සේවකයින් නිදහස් හා සාමකාමී විරෝධතා ව්‍යාපාරයක නිරතවෙමින් සිටියදී පූර්ව දැනුම්දීමකින් හෝ අවවාද කිරිමකින් තොරව කඳුළු ගෑස් ප්‍රහාරයක් හා වෙඩිතැබීමක් සිදුකළ බවයි. මේ හේතුව නිසා සේවකයින් 270 ට ආසන්න පිරිසක් තුවාල ලබා රෝහල්ගත කෙරුණු බවත්,එබැවින් මෙමගින් මූලික අයිතිවාසිකම් කඩවීමක් සිදුව ඇති බවට ප්‍රකාශයට පත් කරන ලෙසත් පෙත්සම්කරුවන් විසින් අධිකරණයෙන් ඉල්ලා ඇත. මෙහිදී වගඋත්තරකරුවන් වෙනුවෙන් පෙනී සිටි සොලිස්ටර් ජනරාල් පාලිත ප්‍රනාන්දු මහතා අධිකරණය හමුවේ කියා සිටියේ අදාළ උද්ඝෝෂණයේදී වෙඩිතැබීමක් හෝ පහරදීමක් සිදුනොකළ යුතු බවට එවක පොලිස්පතිවරයාව සිටි මහින්ද බාලසූරිය මහතා විසින් නියෝග කර තිබුණු බවයි. පොලිස්පතිවරයාගේ එකී නියෝගය අඥාන තීරණයක් බවත්,ඒ හේතුවෙන් අහිංසක පොලිස් නිලධාරීන් විශාල පිරිසකට පහරදීමට ලක්වීමට සිදුවූ බවත් රජයේ සොලිස්ටර් ජනරාල්වරයා සඳහන් කළේය. එසේම මෙම උද්ඝෝෂණයේදී පොලිස් නිලධාරීන් විසින් වෙඩිතබනු ලැබුවේ පුද්ගලික ආරක්ෂාවට බවත්,එය නීතියට අනුකූල බවත් සොලිස්ටර් ජනරාල් පාලිත ප්‍රනාන්දු මහතා අධිකරණය හමුවේ වැඩිදුරටත් කියා සිටියේය. කෙසේ වෙතත් ඉදිරිපත් වූ කරුණු සලකාබැලූ ශ්‍රේෂ්ඨාධිකරණ විනිසුරු මඩුල්ල මෙහිදී ‍මූලික අයිතිවාසිකම් උල්ලංඝණයවීමක් සිදුවීද නැද්ද යන්න සලකා බැලීම සඳහා අදාළ නඩු විභාගය අගොස්තු මස 27 වන දින කැඳවීමට තීරණය කළේය. ඒ අනුව එදිනට මේ සම්බන්ධයෙන් කරුණු දක්වන ලෙස වග උත්තරකරුවන්ට නොතීසි නිකුත් කිරීමට ශ්‍රේෂ්ඨාධිකරණය විසින් පියවර ගන්නා ලදී. මෙම මූලික අයිතිවාසිකම් පෙත්සමේ වගඋත්තරකරුවන් ලෙස හිටපු පොලිස්පති මහින්ද බාලසූරිය,කටුනායක හා සීදුව යන පොලිස් ස්ථානවල පොලිස් ස්ථානාධිපතිවරුන්,සහ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා නම්කොට තිබේ.", "URL": "https://sinhala.adaderana.lk/news.php?nid=22594", "Category": null, "Parent URL": null}