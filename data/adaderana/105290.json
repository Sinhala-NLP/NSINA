{"Source": "Adaderana", "Timestamp": "March 1, 2019 04:02 pm", "Headline": "අපි බෙර ගහන්නේ නෑ-ප්‍රතිඵලය ලබා දෙනවා-අගමැති", "News Content": "වත්මන් ආණ්ඩුව නිකන් බෙර ගසන්නේ නැති බවත් නිශ්ශබ්දව වැඩකර එහි ප්‍රතිඵලය ජනතාවට ලබා දෙන බවත් අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා මේ අදහස් පළ කළේ, රට පුරා පාසල් පහසුකම් සපිරි පාසල් බවට පත්කිරීමේ අරමුණින් අධ්‍යාපන අමාත්‍යාංශය යටතේ ක්‍රියාවට නංවන ලද ළඟම පාසල හොඳම පාසල ජාතික වැඩසටහන මගින් පාසල් 200ක සංවර්ධන ව්‍යාපෘති එකවර සිසු අයිතියට පත්කිරීම වෙනුවෙන් කුලියාපිටියේ නගරසභා පිටියේ අද (01) පැවති උත්සව අවස්ථාවට එක්වෙමින්. කන්නන්ගර මහතා නිදහස් අධ්‍යාපනය ආරම්භ කළ අවස්ථාවේ දී, මධ්‍ය මහා විද්‍යාලවලට ගොඩනැගිලි 50ක් දුන් බවත්, අද ඒ නිදහස් අධ්‍යාපනය ඉදිරියට ගෙනයාම වෙනුවෙන් එකවර පාසල් 200ක් සංවර්ධනය කර රටේ දරුවන්ට එහි ප්‍රතිලාභ අත්පත් කරදෙන්නට හැකිවීම රටේ දරුවන් ලද සුවිශාල ජයග්‍රහණයක් බවත් අග්‍රාමාත්‍යවරයා එහිදි පැවසීය. මෙහි දී වැඩිදුරටත් අදහස් පළ කළ අග්‍රාමාත්‍යවරයා, (“මේ ආණ්ඩුව නිකන් බෙර ගහන්නෙ නෑ. නිශ්ශබ්දව වැඩකරලා ජනතාවට එහි ප්‍රතිඵල ලබාදෙනවා. අපි ඡන්දෙදි පොරොන්දු වුණා. අධ්‍යාපනයට වැඩිම මුදලක් වෙන්කරන්න. වියදම් වැඩි කරද්දි අපි තිරණය කළා අධ්‍යාපනය නවීකරණය කරන්න. සෞඛ්‍ය, නිවාස, මහාමාර්ග සංවර්ධනයට මුදල් දෙන්න. අපි විශාල ණයක් හැම අවුරුද්දෙම ගෙවමින් ඉන්නෙ. ඒ ණය අපි ගෙවන්න ඕනෙ. ඒ වෙනුවෙන් අපනයන වැඩි කරන්න, සංචාරක ව්‍යාපාරය දියුණු කරන්න, මේ හැම දේකට ම නවීන දැනුම තියෙන පිරිසක් ඕනේ. අධ්‍යාපනය දියුණු වෙලා තියෙන්න ඕනේ. හොඳ සෞඛ්‍ය තත්වයක්, ගමන් පහසුකම් තියෙන්න ඕනෙ. ඒ නිසා මේවා දියුණු කරන්න අපි තීරණය කළා. කොයි රටේ ද පාසල් ගොඩනැගිලි 200ක් එකසැරේ විවෘත කරන්නෙ. මේවා හිස් ගොඩනැගිලි නෙවෙයි. අවශ්‍ය සියලු නවීන උපකරණ මේවට ලැබෙනවා. සුරක්ෂා රක්ෂණාවරණය, ජංගම විද්‍යාගාර, පුස්තකාල, වැසිකිළි පහසුකම් සියල්ල පාසල්වලට ලබාදීලයි තියෙන්නෙ. මේව දැනගත්තම මොකක්ද අධ්‍යාපන අමාත්‍යාංශය කළේ කියලා බොහෝ දෙනෙකුට වැටහේවි. දැන් බය නැතුව ඊළග පිම්ම ගන්න අපි ලෑස්තියි. ස්මාර්ට් ක්ලාස් රූම් 200 ක් පාසල් පද්ධතියට එකතු වෙනවා. මේ හැම අංගයක් ම අපි අත්හදා බලාගෙන යනවා. විද්‍යා ගුරුවරු බඳවා ගන්නවා. මම කිව්වා ඔවුන් වෙනුවෙන් අලුතින් විද්‍යාපීඨයක් හදන්න කියලා අපි මේ රජය භාරගත්තෙ ආර්ථිකය ස්ථාවර කරන්න. ජනතාවට යහපතක් කරන්න. අපි ණය බර පාලනය කරල තියෙනවා. අධ්‍යාපනයට සෞඛ්‍යයට විශාල මුදලක් වැය කරල තියෙනවා. අපි අලුත් ක්‍රමවේද එක්ක සංවර්ධන කටයුතු කරන කොට එහෙම වැඩ කරන්න බැරි අය කෑගහනවා.”) යැයි ද සඳහන් කළේය.", "URL": "https://sinhala.adaderana.lk/news.php?nid=105290", "Category": null, "Parent URL": null}