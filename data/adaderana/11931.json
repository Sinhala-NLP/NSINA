{"Source": "Adaderana", "Timestamp": "November 4, 2010 11:59 am", "Headline": "ඉහළ කොත්මලේ උමං මග ජනපති අතින් විවෘත වෙයි", "News Content": "ඉහළ කොත්මලේ ජල විදුලි බලාගාරයේ උමං මාර්ගය මීට සුළු මොහොතකට පෙර ජනාධිපති මහින්ද රාජපක්ෂ මහතා විසින් විවෘත කරනු ලැබීය. ඉහළ කොත්මලේ ජල විදුලි බලාගාරයේ උමං මාර්ගය මෙරට දිගම උමං මාර්ගය ලෙස සැලකෙයි. ග්‍රේට් වෙස්ටර්න් කඳු පන්තිය හරහා ඉදි කෙරුණු මෙම උමං මාර්ගය කිලෝමීටර් 12.9 ක දිගකින් යුතුය. මෙම සම්පූර්ණ ජල විදුලි බලාගාර ව්‍යාපෘතිය සඳහා රුපියල් බිලියන 44 ක මුදලක් වැය කෙරෙයි. මෙගාවොට් 150 ක විදුලි බලයක් නිපදවෙන ඉහළ කොත්මලේ ජල විදුලි බලාගාරයට කොත්මලේ ඔයේ ජලය සැපයීම අරමුණු කොට ගෙන මේ උමං මාර්ගය නිර්මාණය කෙරිණි. අදියර පහක් යටතේ ඉහළ කොත්මලේ ජල විදුලි බලාගාරය ඉදි කෙරෙන අතර මේ වන විට සමස්ත ව්‍යාපෘතියේ ඉදිකිරීම් කටයුතු වලින් 74%ක් නිම කර තිබේ.", "URL": "https://sinhala.adaderana.lk/news.php?nid=11931", "Category": null, "Parent URL": null}