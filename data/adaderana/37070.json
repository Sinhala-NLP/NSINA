{"Source": "Adaderana", "Timestamp": "September 1, 2013 02:21 pm", "Headline": "පොලිස් රාළහාමිලාගේ මූලික වැටුප 14,000යි - පොලිස් ලොක්කෝ බලු මඟුල් පවත්වනවා", "News Content": "පොලීසියේ සිටින බොහෝ දෙනා තමන්ට ලැබෙන සොච්චම් වැටුපෙන් විවාහයක් කරගෙන පවුල් ජීවිතයක් ගත කරන්නේ කෙසේදැයි කල්පනා කරමින් සිටින විට පොලීසියේ ලොක්කෝ ටිකක් එකතු වී පෝරුවක් හදා පොලිස් බලු මංගල්‍යයක් පැවැත් වූ බව එ.ජා.ප. පාර්ලිමේන්තු මන්ත්‍රී ගයන්ත කරුණාතිලක මහතා පවසයි. විවාහයට දැන් රුපියල් 5000ක් අය කරන බවත් පොලීසියේ සාමාන්‍ය රාළහාමි කෙනෙකුගේ මූලික වැටුප රුපියල් 14,000ක් බවත් හෙතෙම කියයි. පොලිස් බලු මංගල්‍යයක් පවත්වා ආණ්ඩුව තවත් සංදර්ශනයක් පෙන් වූ නමුදු බල්ලන් මීට පෙර කසාද බැඳලා හිටියද නැද්දැයි කියා හෝ නොදන්නා බව හෙතෙම කීවේය. මන්ත්‍රීවරයා මේ බව කියා සිටියේ නිකවැරටියේ පැවැති ජන රැළියකදීය. මහනුවර පොලිස් නිල සුනඛ මධ්‍යස්ථානයේ දී චාරිත්‍රානුකූලව සුනඛයින් විවාහ කරවීම හෙළාදකින බව සංස්කෘතික හා කලා කටයුතු අමාත්‍ය ටී.බී.ඒකනායක මහතා ද පවසා තිබුණි. ඒ පිළිබඳ වහාම පරීක්ෂණයක් පවත්වන ලෙස පොලිස්පතිවරයාට දැනුම් දී ඇති බව ඔහු පවසන ලදී.‍ කෙසේ වුවද සුනඛයින් මිලදී ගැනීම සඳහා වාර්ෂිකව විදේශ රටවලට වැය වන ලක්ෂ ගණනක් වු මුදල් ඉතිරි කරගැනීම එහි අරමුණ බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා ප්‍රකාශ කර තිබුණි. ඒ අනූව මෙම සුනඛ මංගල්‍යය සම්බන්ධයෙන් පරීක්ෂණයක් පැවැත්වීමට පොලිස්පති එන්.කේ. ඉලංගකෝන් මහතාගේ ද අවධානය යොමුව තිබේ.", "URL": "https://sinhala.adaderana.lk/news.php?nid=37070", "Category": null, "Parent URL": null}