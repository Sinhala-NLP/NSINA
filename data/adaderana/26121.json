{"Source": "Adaderana", "Timestamp": "July 27, 2012 07:31 pm", "Headline": "අල්ලස් ගැනීමට තැත් කළ කළුතර ප්‍රාදේශීය සභාවේ සභාපති අත්අඩංගුවට", "News Content": "රුපියල් මිලියන 03 ක අල්ලස් මුදලක් ලබාගැනීමට තැත් කළ කළුතර ප්‍රාදේශීය සභාවේ සභාපතිවරයා සහ කාර්යාල කාර්යය සහයකයකු අත්අඩංගුවට පත්ව තිබේ. කළුතර ප්‍රදේශයේ ව්‍යාපාරිකයෙකුට අයත් කළුතර, නාගොඩ ප්‍රදේශයේ ඉඩමක් සංවර්ධන කිරීම සඳහා සහ එම ඉඩමට පිවිසුම් මාර්ගයක් සකස්කිරීම සඳහා ප්‍රාදේශීය සභාව මගින් අවසරලබාදීමට අදාළ අල්ලස් මුදල ලබාගන්නා අවස්ථාවේ සභාපතිවරයා සහ කාර්යාල කාර්යය සහයකයා අත්අඩංගුවට ගෙන ඇත. අද පස්වරු 3. 40 ට පමණ අල්ලස් හෝ දූෂණ විමර්ශන කොමිසන් සභාවේ නිලධාරීන් කණ්ඩායමක් විසින් ප්‍රාදේශීය සභාවේ සභාපතිවරයාගේ නිල කාමරයේ දී සැකකරුවන් අත්අඩංගුවට ගෙන ඇති බව සඳහන්ය. අල්ලස් හෝ දූෂණ විමර්ශන කොමිසන් සභාවේ සභාපති විනිසුරු ජගත් බාලපටබැඳිගේ මහතාගේ නියෝගයක් මත මෙම වැටලීම සිදුකළ බව එම කොමිසමේ අධ්‍යක්ෂ ජනරාල් කාර්යාලයේ ප්‍රකාශකයෙකු සඳහන් කළේය. සිද්ධිය සම්බන්ධව වැඩිදුර විමර්ශන කටයුතු අල්ලස් හෝ දූෂණ විමර්ශන කොමිසන් සභාවේ අධ්‍යක්ෂ ජනරාල් ලක්ෂ්මි ජයවික්‍රම මහත්මියගේ උපදෙස් මත සිදුකෙරෙන බව ද ඔහු ප්‍රකාශ කළේය. සැකකරුවන් මේ වනවිට අත්අඩංගුවේ පසුවන අතර ඔවුන් කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=26121", "Category": null, "Parent URL": null}