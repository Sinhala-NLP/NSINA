{"Source": "Adaderana", "Timestamp": "May 25, 2019 06:31 am", "Headline": "මුං ඇට-රටකජු ආනයනය සම්පුර්ණයෙන් නවත්වනවා", "News Content": "ඉදිරියේදි මුං ඇට ආනයනය සම්පූර්ණයෙන් නවත්වන බව කෘෂිකර්ම ග්‍රාමීය ආර්ථික කටයුතු පශු සම්පත් සංවර්ධන වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී හැරිසන් මහතා පවසයි. අනුරාධපුර දිස්ත්‍රික්කයේ ප්‍රදේශිය වාරි ඉංජිනේරුවන් සමඟ පැවති සාකච්ඡාවකදී අමාත්‍ය වරයා මේ පිළිබඳව පැවසීය. එහිදි අමාත්‍යවරයා පැවසුවේ හම්බන්තොට දිස්ත්‍රික්කයේ අක්කර පහලොස්දාහක විශේෂ ව්‍යාපෘතියක් මඟින් මුං වගා කිරීමට බලාපොරොත්තුවන බවත් ඉන් පසුව ලබන වර්ශයේ සිට මුං ඇට ආනයනය කිරීමට අවශ්‍යය නොවන බවත්ය. ඉකුත් වර්ශයේ මෙට්‍රික් ටොන් දහදාහක් පමන ලංකාවට ආනයනය කර ඇති බවද අමාත්‍යවරයා පවසයි. යාපනය ,මුලතිව් ,කිලිනොච්චි දිස්ත්‍රික්කවල කෘෂි නවීකරනය ව්‍යාපෘතිය මගින් රටකජු වගා කර ඇති බවත් එහි අස්වැන්න මෙට්‍රික් ටොන් තුන්දාහක් පමන බලාපොරොත්තු වන බවත් අමාත්‍යවරයා ප්‍රකාශ කළේය. එහිදි වැඩිදුරටත් අදහස් දැක්වු අමාත්‍යවරයා, \"දැන් සම්පූර්ණයෙන්ම මෙරටට උඳු ගෙන්වීම නතරවෙලා තියෙනවා. උඳු ගෙන්වනවානම් රුපියල් දෙසියක බද්දක,පාඩුවට තමයි ගෙන්වන්න වෙන්නේ . පිටරටින් උඳු ගෙන්වීම නැවැත්වීම අප ලැබූ ජයග්‍රහණයක් වන අතර ඒක අපේ රටේ උඳු ගෙවියා නඟා සිටුවීමට ලොකු අත්වැලක්. විශ්වවිද්‍යාල මහාචාර්ය වරු කෘෂි විද්‍යාඥයින්ට මම උපදෙස් දුන්නා රටට අවශ්‍ය කෘෂිකාර්මික දත්ත සකසන්න කියලා . ආනයනය කලයුතු බෝග, මෙරට නිෂ්පදනය කල යුතු ප්‍රමානය කොහොමද කියලා තීරනය කරන්න ගොවීන් දැනුවත් කරන්න. අපි ඉදිරි සතිය තුළ වැඩසටහනක් සකසනවා.අපි පර්යේෂණ කරලා සොයගත් ඇතැම් දේ ගොවියා වෙත දැනුවත් කිරීමේ යාන්ත්‍රණය ක් තවම ගොඩනැගිලා නෑ. යල් කන්නයටත් මාස තුන හතරක් කාලය ගතවන වී වගා කරනවා. නමුත් අපි පර්යේෂණ කරලා අපේ රටේ මාස දෙකහමාරේ පූදින වී හෙයාගෙන තියෙනවා නමුත් ඒ සොයාගැනීම් ගොවියා වෙත යන්නේ නෑ අපි ඒ සඳහා යාන්ත්‍රණයක් හදනවා.\"", "URL": "https://sinhala.adaderana.lk/news.php?nid=110622", "Category": null, "Parent URL": null}