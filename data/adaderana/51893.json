{"Source": "Adaderana", "Timestamp": "June 10, 2015 11:43 am", "Headline": "විශ්වාසභංගය පිටුපස මහින්ද!", "News Content": "රට ණය අර්බුදයකට මුහුණ පා තිබුණද ජනපති මෛත්‍රිපාල සිරිසේන මහතා හා අගමැති රනිල් වික්‍රමසිංහ මහතාගේ පාලනය යටතේ ජනතාවට සහන ලබාදීමට හැකි වී ඇතැයි මුදල් අමාත්‍ය රවී කරුණානායක මහතා විදේශ මාධ්‍ය ආයතනයක් වන CNBC සමග පැවැති සම්මුඛ සාකච්ඡාවකදී පවසා තිබේ.පසුගිය මහින්ද රාජපක්ෂ රජය විසින් රට ණය ආර්ථික උගුලකට ඇද දමා ඇති බව පෙන්වාදී ඇති අමාත්‍යවරයා නව දැක්මක් යටතේ ජනතාවට සහන සලසමින් රට ඉදිරියට ගෙනයන බව පවසා ඇත.අගමැති රනිල් වික්‍රමසිංහ මහතාට එරෙහිව ඉදිරිපත් කර ඇති විශ්වාසභංග යෝජනාවද අසාර්ථක එකක් බව ඇමතිවරයා එහිදී පවසා තිබේ.වත්මන් ජනාධිපතිවරයා යටතේ ගොඩනැ‍ඟෙමින් තිබෙන ආර්ථිකය කඩාකප්පල් කිරීම සඳහා හිටපු ජනපතිට සහය පළ කරන සුළු අන්තවාදීන් පිරිසක් විශ්වාසභංගයක් ගෙනැවිත් වත්මන් රජය කෙරෙහි ජනතාව තුළ අප්‍රසාදයක් ඇති කිරීමට උත්සාහ කරන බවද අමාත්‍යවරයා පෙන්වා දී ඇත.එසේම පසුගිය පාලනය යටතේ රටවල් කිහිපයකට පමණක් සීමා වී තිබූ සබඳතා වත්මන් පාලනය යටතේ පුළුල් කරගනිමින් ජාත්‍යන්තර සබඳතා තවදුරටත් වර්ධනය කර ගැනීමට ක්‍රියාකරමින් සිටින බව ද ඇමතිවරයා පවසා තිබේ.", "URL": "https://sinhala.adaderana.lk/news.php?nid=51893", "Category": null, "Parent URL": null}