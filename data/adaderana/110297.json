{"Source": "Adaderana", "Timestamp": "May 20, 2019 12:26 pm", "Headline": "ඔස්ට්‍රියාවේ අතුරු මැතිවරණයට දින තීන්දුයි", "News Content": "ඔස්ට්‍රියාවේ අතුරු මැතිවරණයට දින නියම වී තිබේ. ඒ අනුව එය එළඹෙන සැප්තැම්බර් මාසයේ පැවැත්වීමට නියමිත බවයි විදෙස් මාධ්‍ය වාර්තා කළේය. ඔස්ට්‍රියාවේ උප චාන්සලර් හෙන්ස් ක්‍රිස්ටියන් ස්ට්‍රාහ දූෂණ චෝදනා මත ඉල්ලා අස්විය. මේ සිදුවීමත් සමඟ එරට තුළ දේශපාලන අර්බුදයක් නිර්මාණය වී ඇති අතර ඒ හේතුවෙන් පැවති ආණ්ඩුව බිඳ වැටී ඇති බවට සඳහන් වෙයි. එම වාතාවරණය හමුවේ එරට ජනතාව ඇතුළුව විපක්ෂ බලවේග අතුරු මැතිවරණයක් අවශ්‍ය බව දැඩිව අවධාරණය කළා. ඊට සමගාමීව එරට අගමැති කාර්යාලය අසළ විරෝධතා පැවැත්වුණේ විශාල පිරිසකගේ සහභාගීත්වය ඇතිවයි. මේ හමුවේ ඔස්ට්‍රියානු චාන්සලර් සෙබෙස්තියන් කර්ස් හදිසි මැතිවරණයක් කැඳවන ලෙස ජනාධිපතිවරයාගෙන් ඉල්ලීමක් කර තිබුණි. ඒ අනුව ජනාධිපතිවරයා එළඹෙන සැප්තැම්බර් මස මුල් භාගයේ එම මැතිවරණය පවත්වන ලෙස නියම කර තිබේ. එරට අන්ත දක්ෂිණාංශික​ ඔස්ට්‍රියානු නිදහස් පක්ෂයේ (FPO) නායකයා ද වන ස්ට්‍රාහ​ ඉල්ලා අස්වීමට හේතුව වූයේ 2017 වසරේදී රහසිගතව පටිගත කරන ලද වීඩියෝවක්. මෙහි ඔහු රුසියානු ඒජන්තවරියක බව කියන කාන්තාවක් හා සාකච්ඡා කරන අයුරු දක්නට හැකියි. මැතිවරණය සඳහා සහය වන්නේ නම් රජයේ කොන්ත්‍රාත් ඇය වෙත ලබාදීමට හැකි බව ඔහු සඳහන් කරන බවක් මෙම වීඩියෝවෙන් පෙන්නුම් කෙරෙයි. මෙම චෝදනා ප්‍රතික්ෂේප කරන ස්ට්‍රාහ පවසන්නේ මෙය සැලසුම් සහගත දේශපාලන කුමන්ත්‍රණයක් බවයි. 2017 මහමැතිවරණයෙන් පසු තරුණ නායක කර්ස්ගේ ඔස්ට්‍රියානු ජනතා පක්ෂය සහ අන්ත දක්ෂිණාංශික​ ඔස්ට්‍රියානු නිදහස් පක්ෂය අතර සභාග ආණ්ඩුවක් පිහිටුවනු ලැබුණි. ඒ හේතුවෙන් මේ සිදුවීම ඔහුගේ නායකත්වයට අභියෝගයක් බවයි දේශපාලන විචාරකයින් පෙන්වා දෙයි.", "URL": "https://sinhala.adaderana.lk/news.php?nid=110297", "Category": null, "Parent URL": null}