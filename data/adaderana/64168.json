{"Source": "Adaderana", "Timestamp": "September 17, 2016 12:28 pm", "Headline": " නියාමකවරයාට පහරදීමේ සිද්ධියේ පරීක්ෂණ මන්දගාමීයි", "News Content": "බොරැල්ල, පුංචි බොරැල්ල ප්‍රදේශයේදී බන්ධනාගාර නියාමකවරයෙකුට පහරදීමේ සිද්ධිය සම්බන්ධයෙන් පොලීසිය සිදු කරන පරීක්ෂණ ඉතා මන්දගාමීව සිදු කෙරෙන බව බන්ධනාගාර දෙපාර්තමේන්තු ප්‍රකාශකයෙකු සඳහන් කළේය.ඔහු පවසන්නේ මේ සම්බන්ධයෙන් තොරතුරු දැනගැනීම සඳහා අවස්ථා කිහිපයකදී පොලීසියට ඇමතුම් ලබා දුන්න ද ඒ පිළිබඳව මේ වන තෙක් නිසි ප්‍රතිචාර දැක්වීමට පොලීසිය අපොහොසත් වී ඇති බවයි.සී.සී.ටී.වී දර්ශන ඔස්සේ පරීක්ෂණ සිදු කරන බව පැවසුව ද එම පරීක්ෂණ ද මේ දක්වා ආරම්භ වී නොමැති බව එම ප්‍රකාශකයා සඳහන් කර සිටියි.පසුගියදා පුංචි බොරැල්ල ප්‍රදේශයේ විහාරස්ථානයකට ගොස් යළි පැමිණෙමින් සිටියදී මෙම බන්ධනාගාර නියාමකවරයාට පහරදී වැලිකඩ බන්ධනාගාරය ආසන්නයේ දමා ගොස් තිබුණි.අනතුරුව ප්‍රතිකාර සඳහා මෙම බන්ධනාගාර නිලධාරියා කොළඹ ජාතික රෝහලට ඇතුළත් කෙරුණි.මේ සම්බන්ධයෙන් බන්ධනාගාර කොමසාරිස් ජනරාල්වරයාගේ උපදෙස් මත පරීක්ෂණයක් සිදු කළ අතර ඒ සම්බන්ධ වාර්තාව පසුගිය අගහරුවාදා දිනයේ ලබා දෙන ලෙසද ඔහු පවසා තිබුණි.කෙසේ වෙතත් පොලීසිය මගින් සිදු කරන පරීක්ෂණ කටයුතු අවසන් වී නොමැති හෙයින් එම වාර්තාව ද මේ දක්වාත් ලබා දී නොමැති බව වාර්තා වෙයි.මේ අතර බන්ධනාගාරයේ ආරක්ෂාව සම්බන්ධයෙන් සී.සී.ටී.වී කැමරා පද්ධතියක් සවි කිරීමට තීරණය කර ඇති බව බන්ධනාගාර කොමසාරිස් ජනරාල් නිෂාන් ධනසිංහ මහතා අද දෙරණ සමග සඳහන් කළේය.", "URL": "https://sinhala.adaderana.lk/news.php?nid=64168", "Category": null, "Parent URL": null}