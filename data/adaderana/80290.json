{"Source": "Adaderana", "Timestamp": "November 21, 2017 09:56 am", "Headline": "හලාවත පාසල් දරුවන් මරා ගත්ත බෙහෙත් පෙත්ත අසුවේ - පොලිසියට 300 ගාණේ විකුණලා", "News Content": "පාසල් ළමුන් ඉලක්ක කරගනිමින් හලාවත, මාදම්පේ, මාරවිල ඇතුළු ප්‍රදේශ රැසක වේදනා නාශක බෙහෙත් පෙත්තක් බෙදා හරින ලද පුද්ගලයෙකු මාදම්පේ පොලිසියේ අපරාධ විමර්ශන අංශයේ නිලධාරීන් කණ්ඩායමක් විසින් අත්අඩංගුවට ගෙන ඇත .මාදම්පේ පොලිස් ස්ථානාධිපති වසන්ත කුමාර මහතාට ලැබුන තොරතුරක් මත පොලිස් නිලධාරියෙකු උපායදුතයෙකු ලෙස යොදා ගනිමින් මේ වැටලීම සිදුකර තිබේ .මෙහිදී පොලිස් නිලධාරියා බෙහෙත් පෙති පහක් ඉල්ලා ඇති අතර ඒ අවස්ථාවේදී සැකකරු එක් පෙත්තක් රුපියල් තුන්සියයක් බව පවසා පෙති පොලිස් නිලධාරියා වෙත ලබා දී තිබේ . මෙහිදී සැකකරු අත්අඩංගුවට පත්ව ඇති අතර ඒ අවස්ථාවේදී ඔහු සතුව මෙම පෙති දෙදහස් පන්සියයක් තිබී ඇත . මෙහි වටිනාකම රුපියල් ලක්ෂ හතකට ආසන්න බව මාදම්පේ පොලිස් ස්ථානාධිපතිවරයා පැවසිය .පාසල් සිසුන් මත් වීම සදහා මේ පෙති පාවිචිචි කරන බව මේ වන විට සොයා ගෙන ඇති අතර මේ හේතුවෙන් හලාවත ඇතුළු ප්‍රදේශ කීපයක ප්‍රධාන පාසල් කීපයකම පසුගිය කාලයේ ගැටුම් පවා වාර්තා විණි.", "URL": "https://sinhala.adaderana.lk/news.php?nid=80290", "Category": null, "Parent URL": null}