{"Source": "Adaderana", "Timestamp": "November 30, 2010 08:16 am", "Headline": "පකිස්ථානු ත්‍රස්ත ප්‍රහාරයේ සැකකරුවෙක් අත්අඩංගුවට", "News Content": "පකිස්ථානයේ දී ශ්‍රී ලංකා ක්‍රිකට් කණ්ඩායමට එල්ල වූ ත්‍රස්ත ප්‍රහාරය සම්බන්ධයෙන් සැකපිට පුද්ගලයෙකු අත්අඩංගුවට ගෙන තිබේ. පකිස්ථානයේ අපරාධ පරීක්ෂණ ආයතනය විසින් ඊයේ(29) දිනයේ දී මොහු අත්අඩංගුවට ගෙන ඇති බව පකිස්ථානු පොලිසිය පවසයි. කුවාරි ඔමාර් අර්බබ් ලෙස හදුනාගෙන ඇති මෙම සැකකරු පකිස්ථානයේ ලාහෝර් නුවර පදිංචිකරුවෙක් බව සඳහන්ය. මොහු පකිස්ථානයේ ක්‍රියාත්මක ත්‍රස්ත සංවිධානයක සාමාජිකයෙක් ලෙස කටයුතු කර ඇති බව පාකිස්ථානු පොලිසිය පවසයි. පසුගිය 2009 වසරේ මාර්තු මස 3 වැනි දින ලාහෝර් නගරයේ දී එල්ල වූ මෙම ප්‍රහාරයෙන් පුද්ගලයින් අට දෙනෙකු මිය ගොස් ශ්‍රී ලංකා ක්‍රිකට් කණ්ඩායමේ ක්‍රීඩකයින් ඇතුළු පුද්ගලයින් 20 දෙනෙකු තුවාල ලැබීය.", "URL": "https://sinhala.adaderana.lk/news.php?nid=12488", "Category": null, "Parent URL": null}