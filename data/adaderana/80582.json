{"Source": "Adaderana", "Timestamp": "November 26, 2017 05:37 pm", "Headline": "2018 දී ගමේ බලය ලබාගන්නා බව අගමැති කියයි", "News Content": "2015 වසරේ රටේ බලය ආණ්ඩුවට ලබා ගත්තා සේම 2018 දී ගමේ බලයද ලබාගන්නා බව අග්‍රාමාත්‍ය රනිල් වික්‍රමසිංහ මහතා පවසයි. අද (26) දින එක්සත් ජාතික පක්‍ෂ නාවලපිටිය බල මණ්ඩල රැස්වීම අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැති අතර එම උත්සවය අමතමින් අග්‍රාමාත්‍යවරයා මේ බව පැවසීය. 2015 වසරේ ජනවාරි 08 දා ජනාධිපති බලය හා පසුව ආණ්ඩු බලය ලබා ගෙන ගත වූ කෙටි කාලය තුළ රටේ ප්‍රතිරූපය ගොඩනගමින් සංවර්ධන වැඩකටයුතු විශාල ප්‍රමාණයකට මුල පිරීමකට හැකි වූ බවත් පළාත් පාලන ආයතනවල බලයද ආණ්ඩුවට තිබුණේ නම් මීට වඩා වැඩි වැඩ කොටසක් සිදු කිරීමට හැකියාව තිබූ අග්‍රාමාත්‍යවරයා ප්‍රකාශ කළේය. එක්සත් ජාතික පක්‍ෂ නාවලපිටිය ආසන සංවිධායක සහ පාර්ලිමේන්තු මන්ත්‍රී ආනන්ද අලුත්ගමගේ මහතා විසින් සංවිධානය කර තිබූ මෙම බල මණ්ඩල රැස්වීමට උසස් අධ්‍යාපන හා මහාමාර්ග අමාත්‍ය සහ පාර්ලිමේන්තුවේ සභානායක ලක්‍ෂ්මන් කිරිඇල්ල, පාර්ලිමේන්තු මන්ත්‍රී ලකී ජයවර්ධන, පාර්ලිමේන්තු මන්ත්‍රී වඩිවේල් සුරේෂ් යන මහත්වරුන් සහ හිටපු පළාත් සභා සහ ප්‍රාදේශීය සභා මන්ත්‍රීවරුන් ඇතුළු පක්‍ෂ ක්‍රියාකාරීහු රැසක් සහභාගී වී සිටියහ.", "URL": "https://sinhala.adaderana.lk/news.php?nid=80582", "Category": null, "Parent URL": null}