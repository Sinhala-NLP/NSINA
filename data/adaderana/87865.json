{"Source": "Adaderana", "Timestamp": "April 23, 2018 11:09 am", "Headline": "දින ගණනාවක් රට තුළ පැවති ප්‍රචණ්ඩකාරී විරෝධතා නිසා සමාජ ආරක්ෂණ වෙනස්කම් ඉවත් කර ගනියි", "News Content": "දින ගණනාවක් රට තුළ පැවති ප්‍රචණ්ඩකාරී විරෝධතා හමුවේ සමාජ ආරක්ෂණ වෙනස්කම් ඉවත් කරගැනීමට නිකරගුආ ජනාධිපති ඩැනියෙල් ඔර්ටේගා පියවර ගෙන තිබේ. නිකරගුආ ජාතික රූපවාහිනී නාලිකාව ඔස්සේ අදහස් දක්වමින් එරට ජනාධිපති ඩැනියෙල් ඔර්ටේගා රජය සමඟ සාකච්ඡා සඳහා පැමිණෙන ලෙස පෞද්ගලික අංශයෙන් ඉල්ලීමක් කර ඇත. රටේ ව්‍යාපරික නායකයින් මීට පෙර ප්‍රකාශ කර තිබුණේ රජය විරෝධතාකරුවන්ට එරෙහිව මර්දනකාරී වැඩපිළිවෙල නතර කරන්නේනම් පමණක් රජය සමඟ සාකච්ඡා සඳහා එකඟ වන බවයි. නිකරගුආ හි සමාජ ආරක්ෂණ වෙනස්කම්වලට එරෙහිව මෙම විරෝධතා ආරම්භ වූයේ පසුගිය බදාදායි. විරෝධතා අතරතුර විරෝධතාකරුවන් දෙදෙනෙක් සහ පොලිස් නිලධාරියෙක් මියයාමත් සමඟ විරෝධතා ප්‍රචණ්ඩකාරී ස්වරූපයක් ගෙන තිබුණි. විරෝධතා හේතුවෙන් 25 දෙනෙකු පමණ මියගිය අතර තුවාල ලැබූ සංඛ්‍යාව සියයකට අධිකයි. රට තුළ යොදවා තිබූ කැරලි මර්දන පොලිසියේ සහ භට කණ්ඩායම්වල ක්‍රියාකලාපය ප්‍රචණ්ඩත්වය සඳහා හේතු වූ බවට විරෝධතාකරුවන් චෝදනා කරයි.", "URL": "https://sinhala.adaderana.lk/news.php?nid=87865", "Category": null, "Parent URL": null}