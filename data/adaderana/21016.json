{"Source": "Adaderana", "Timestamp": "December 29, 2011 08:45 am", "Headline": "මාසයක් තුළ අධිවේගී මාර්ගයේ අනතුරු 44 ක්", "News Content": "දක්ෂිණ අධිවේගී මාර්ගය විවෘත කර මාසයක කාලය තුළ අනතුරු 44 ක් වාර්තා වී ඇති බව පොලිසිය පවසයි. එම අනතුරුවලින් විශාල සංඛ්‍යාවක් මාර්ග නීති නිසි පරිදි නොපිළිපැදීම හේතුවෙන් සිදුවූ ඒවා බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා ප්‍රකාශ කළේය. මේ අතර නොවැම්බර් මස 27 වන දින සිට දෙසැම්බර් මස 27 වැනි දින දක්වා මාසයක කාලය තුළ රියදුරන්ට එරෙහිව නඩු 396 ක් පනවා තිබේ. වමෙන් නොපැදවීම, අධික වේගයෙන් ගමන් කිරීම, තහනම් ප්‍රදේශවල වාහන නතර කර තිබීම අදාළ නඩුවලට හේතුවූ බව අජිත් රෝහණ මහතා ප්‍රකාශ කළේය. මේ අතර දක්ෂිණ අධිවේගී මාර්ගය විවෘත කර මාසයක කාලය තුළ රුපියල් මිලියන 70 ට අධික ආදායමක් උපයා ගැනීමට හැකිවී ඇති බව වරාය හා මහාමාර්ග අමාත්‍යාංශය පවසයි. එම කාලය තුළදී වාහන 240,000 ක් දක්ෂිණ අධිවේගී මාර්ගයේ ගමන් කර ඇති බව ඔවුන් පෙන්වාදෙයි. ඉදිරියේ දී දක්ෂිණ අධිවේගි මාර්ගයේ ගමන් ගන්නා පුද්ගලයින්ට අවශ්‍ය පහසුකම් ඉහළ නැංවීමට කටයුතු කරන බව ද වරාය හා මහාමාර්ග අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=21016", "Category": null, "Parent URL": null}