{"Source": "Adaderana", "Timestamp": "February 15, 2019 05:08 pm", "Headline": "අනුරපුරේ මහ නගර සභාවේ සිදුවු රුපියල් කෝටි ගණනක මුල්‍ය වංචාවට අදාළ සැකකරුවන්ගේ ඇප ප්‍රතික්ෂේපයි", "News Content": "අනුරාධපුර මහ නගර සභාවේ සිදුව ඇති බව කියන රුපියල් තුන් කෝටි අසූ හත් ලක්ෂයේ මුදල් වංචා සිද්ධියට සැකපිට අත්අඩංගුවට ගෙන රක්ෂිත බන්ධනාගාර ගත කර සිටින සැකකරුවන් 6 දෙනා යළිත් ඇප මත මුදා හැරීම ප්‍රතික්ෂේප කර තිබේ. මාස පහකට අධික කාලයක් අඛණ්ඩව රිමාන්ඩ් භාරයේ සිටින ප්‍රධාන සැකකාරිය, ඇගේ සැමියා සහෝදරයා ඇතුළු සැකරකැවන් මේ මස 20 දක්වා රක්ෂිත බන්ධනාගාර ගත කිරීමට අනුරාධපුර අතිරේක මහේස්ත්‍රාත් සහ අතිරේක දිසා විනිසුරු හේමන්ත පුෂ්ප කුමාර මහතා අද(15) නියෝග කර ඇත. ඒ මෙම සිද්ධියට අදාළ පැමිණිල්ල අද අනුරාධපුර අතිරේක මහේස්ත්‍රාත් අධිකරණය හමුවේ යළි කැඳවූ අවස්ථාවේ දීය. අනුරාධපුර මහ නගර සභාවේ වැටුප් විෂය බාරව කටයුතු කල යුත්තේ මාණ්ඩලික ශ්‍රේණියේ නිලධාරියෙකු වුවද එම මහ නගර සභාවේ වැටුප් විෂය බාරව රාජකාරි කර ඇත්තේ කම්කරු සේවිකාවක බව අපරාධ පරීක්ෂණ දෙපාර්තෙමින්තුවේ වාණිජ අපරාධ විමර්ශණ අංශය මීට පෙර වැඩිදුර වාර්තාවක් මඟින් අධිකරණයට දැන්විය. වසර පහක පමණ කාලයක් මහ නගර සභාවේ වැටුප් විෂය බාරව රාජකාරි කර ඇත්තේ මෙම මූල්‍ය වංචා සිද්ධියට දැනට රිමාන්ඩ් කර සිටින කම්කරු සේවිකාව බවද අධිකරණයට දැනුම් දුන් අපරාධ පරීක්ෂණ දෙපාර්තෙමින්තුවේ වාණිජ අපරාධ විමර්ශණ අංශය මහ නගර සභාව සතු මුදල් බැංකු ගත කල ලේඛන මේ වන විට නගර සභාව සතුව නැති බවත් ඒවා අස්ථාන ගත කරන්නට හෝ විනාශ කරන්නට ඇති බවට සැකයක් පවතින බවත් තවදුරටත් අධිකරණයට දැනුම් දැන්වීය. එහිදී අපරාධ පරීක්ෂණ දෙපාර්තමේන්තුවේ වානිජ අපරාධ විමර්ශණ අංශය තවදුරටත් අධිකරණයට කියා සිටියේ මෙම මූල්‍ය වංචාවට සැකපිට, රිමාන්ඩ් බාරයේ රඳවා සිටින පළමු සැකකාරියගේ දරුවන් දෙදෙනාගේ බැංකු ගිණුම්වලටද නගර සභාව සතු මුදල් රුපියල් ලක්ෂ ගනනක් බැර කර ඇති බවත් ඒ පිළිබඳව තවදුරටත් කරුණු අනාවරණ කර ගැනීම සඳහා පරික්ෂණ ක්‍රියාත්මක බවත්ය. මෙලෙස තවදුරටත් රිමාන්ඩ් කලේ ප්‍රධාන සැකකාරිය වන අනුරාධපුර තිසාවැව ප්‍රදේශයේ පදිංචිකරුවන් වන අනුරාධපුර මහ නගර සභාවේ වැටුප් විෂය බාර නිලධාරිනිය ලෙස කටයුතු කල අනියම් කම්කරු සේවිකාව ඇගේ සැමියා වන අනුරාධපුර මහ නගර සභාවේ ආදායම් පාලකවරයෙකුගේ සහ ඇගේ සහෝදරයෙකු වන අනුරාධපුර නගරයේ පෞද්ගලික ආයතනයක සේවය කරන පුද්ගලයෙකු හා අනුරාධපුර මහ නගර සභාවේ සේවය කරන ඇගේ මිතුරියක වන අනුරාධපුර අභයගිරිය පාර කුට්ටම්පොකුන ප්‍රදේශයේ ජීවත් වන පුද්ගලයින් දෙදෙනෙක් මෙලෙස රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=104408", "Category": null, "Parent URL": null}