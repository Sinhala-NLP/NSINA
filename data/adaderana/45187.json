{"Source": "Adaderana", "Timestamp": "August 7, 2014 12:26 pm", "Headline": "කසළ තේ පොවන්න හැදූ 4ක් දැලේ - කිලෝ 14,000කුත් මාට්ටු", "News Content": "වැල්ලම්පිටිය ප්‍රදේශයේ සිදුකළ වැටලීම් දෙකක දී කසළ තේ තොගයක් සමග පුද්ගලයින් සිව්දෙනෙකු පොලිස් විශේෂ කාර්යය බලකාය විසින් අත්අඩංගුවට ගෙන තිබේ. රාජගිරිය පොලිස් විශේෂ කාර්යය බලකා කඳවුරේ නිලධාරින් පිරිසක් සිදුකළ වැටලීමකදී මොවුන් අත්අඩංගුවට ගෙන ඇත. වැල්ලම්පිටිය ප්‍රදේශයේ ගබඩාවක තිබී කසළ තේ කිලෝග්‍රෑම් 10,385ක් සොයාගෙන ඇති අතර එහිදී පුද්ගලයින් දෙදෙනෙකු අත්අඩංගුවට ගෙන තිබේ. මේ අතර අඹතලේ ප්‍රදේශයේ සිට කොළඹට ප්‍රවාහනය කරමින් තිබු ලොරි රථයක තිබී කසළ තේ කිලෝග්‍රෑම් 3192ක් සොයාගත් බව පොලිස් විශේෂ කාර්යය බලකාය සඳහන් කළේය. ලොරි රථයේ රියදුරු හා සහයකයා අත්අඩංගුවට ගෙන ඇත. අත්අඩංගුවට ගත් සැකකරුවන් සම්බන්ධයෙන් වැඩිදුර පරීක්ෂණ පවත්වන බව පොලිස් විශේෂ කාර්යය බලකාය සඳහන් කළේය.", "URL": "https://sinhala.adaderana.lk/news.php?nid=45187", "Category": null, "Parent URL": null}