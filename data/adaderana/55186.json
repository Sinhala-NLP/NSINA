{"Source": "Adaderana", "Timestamp": "November 19, 2015 08:47 am", "Headline": "ගල් ගසා මරන්න එපා - අභියාචනයක්", "News Content": "සවුදි අධිකරණයක් මගින් ගල් ගසා මරා දැමීමට නියෝග කර ඇති ශ්‍රී ලාංකික ගෘහ සේවිකාව සම්බන්ධයෙන් අභියාචනයක් ඉදිරිපත් කිරීමට විදේශ සේවා නියුක්ති කාර්යංශය පියවර ගෙන තිබේ.සවුදියේ සේවය කරන ශ්‍රී ලාංකික ගෘහ සේවිකාවක් අනියම් සබඳතාවක් පැවැත්වීමේ වරදට එරට ශරියා නීතිය යටතේ ගල් ගසා මරා දැමීමට සවුදි අධිකරණයක් නියෝග කර ඇති බව වාර්තා වේ.ශ්‍රී ලාංකිකයෙකු සමඟ අනියම් ඇසුරක් පවත්වා ඇති අදාළ කාන්තාව අධිකරණයේදී වරද පිළිගෙන ඇත.ඇය සමඟ අනියම් ඇසුර පැවැත්වූ බව කියන පුද්ගලයාටද කස පහර සියයක් නියම කර ඇති බව වාර්තා වේ.කෙසේවෙතත් ඇයට පනවා ඇති දඬුවම ලිහිල් කරන ලෙස ඉල්ලා අභියාචනයක් ගොනු කිරීමට විදේශ රැකියා අමාත්‍ය තලතා අතුකෝරාල මහත්මිය පියවර ගෙන ඇත.රියාද් හි පිහිටි ශ්‍රී ලංකා තානාපති කාර්යාලය හරහා අදාළ පියවර ගෙන ඇති අතර ඒ සඳහා අවශ්‍ය මුදල් ද ශ්‍රී ලංකා විදේශ සේවා නියුක්ති කාර්යංශය විසින් ලබාදී ඇති බව වාර්තා වේ.", "URL": "https://sinhala.adaderana.lk/news.php?nid=55186", "Category": null, "Parent URL": null}