{"Source": "Adaderana", "Timestamp": "July 2, 2018 05:59 pm", "Headline": "විගණන පනතට අකමැති පුද්ගලයන් ගැන විගණකාධිපති කියයි", "News Content": "විගණන පනත සම්මතවිමට එරෙහිව දැඩි විරෝධයක් දක්වන්නේ රාජ්‍ය නිලධාරීන් බව විගණකාධිපති ගාමිණි විජේසිංහ මහතා පවසයි. අද(02) පෙරවරුවේ මල්වතු අස්ගිරි මහ නාහිමිවරුන් බැහැදැක ඉදිරියේදී පාර්ලිමේන්තුවට ඉදිරිපත් කිරීමට නියමිත විගණන පනත පිළිබඳව උන්වහන්සේ දැනුවත් කිරීමට විගණකාධිපතිවරයා පියවර ගනු ලැබුවේය. මහනුවර ඓතිහාසික ශ්‍රී දළදා මාළිගය වෙත අද පෙරවරුවේ පැමිණි විගණකාධිපති ගාමිණී විජේසිංහ මහතා ඇතුළු එම දෙපාර්තමේන්තුවේ උසස් නිලධාරීන් දළදා සමිඳුන් වැඳපුදාගෙන ආශිර්වාද ලබාගත්තේය. මෙහිදී එළඹෙන පස්වැනිදා පාර්ලිමේන්තුවට ඉදිරිපත් කිරීමට නියමිත ජාතික විගණන පනත් කෙටුම්පත පිළිබඳව මහනාහිමියන් දැනුවත් කෙරුණි. අනතුරුව විගණකාධිපතිවරයා මල්වතු පාර්ශ්වයේ මහානායක අතිපූජ්‍ය තිබ්බටුවාවේ ශ්‍රී සුමංගල මහ නාහිමියන්ද බැහැ දුටුවේය.", "URL": "https://sinhala.adaderana.lk/news.php?nid=91860", "Category": null, "Parent URL": null}