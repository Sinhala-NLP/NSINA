{"Source": "Adaderana", "Timestamp": "July 23, 2012 09:26 pm", "Headline": "වගා කළ කුඹුරු පිදුරුවෙලා - සුබසිංහ", "News Content": "ගිරිතලේ කුඹුරු අක්කර දහස් ගණනක් විනාශ වී ඇති බවත් වගාකළ කුඹුරු පිදුරු බවට පත් වෙමින් ඇති බවත් ගොවි අරගල ව්‍යාපාරය චෝදනා කරයි. මෙම ප්‍රශ්නයේදි ආණ්ඩුව ජනතාව වෙනුවෙන් ක්‍රියාකරන ආකාරය ගැන කිසිදු පැහැදීමක් නැතැයි එම ව්‍යාපාරයේ ජාතික මෙහෙයුම් කමිටු සාමාජික එස්. කේ. සුබසිංහ මහතා පවසයි. කොළඹදි අද (23) පැවැති මාධ්‍ය හමුවකදි සුබසිංහ මහතා මේ සම්බන්ධයෙන් වැඩිදුරටත් අදහස් දැක්වු අතර එය පහත සඳහන්වේ. ගිරිතලේ කුඹුරු අක්කර දහස් ගණනක් විනාශවෙලා, ගොවීන් තමන්ගේ සියලූම හැකියාවන් යොදා වගාකළ කුඹුරු පිදුරු බවට පත් වෙමින් තිබෙනවා. මේක ලක්ෂ ගණනක් මිනිසුන්ගේ ජීවිත පිළිබඳ ප‍්‍රශ්නයක්. මේ ප‍්‍රශ්නයේදී ආණ්ඩුව කොහොමද වැඩ කරන්නේ? ආණ්ඩුව කියන්නේ වතුර නැති නිසා තමයි මේ ප‍්‍රශ්නය ඇති වුණේ කියලා. නමුත් ඇත්ත තත්වය මොකක්ද? වැසි වැටෙන්න කලින්, මීට මාසයකට පෙර ගිරිතලේ වැවේ 29%ක් වතුර තිබුණා. මේ කන්නය පටන් ගනිද්දී 35%ක් වතුර තිබුණා. එහෙම තිබියදී තමයි ගොවීන්ට වතුර නොදුන්නේ. නමුත් 2004 කන්නය පටන් ගත්තේ ගිරිතලේ වැවේ වතුර 14%ක් විතරක් තියෙද්දී. 2007 කන්නය පටන් ගනිද්දී වැවේ තිබුණේ 27%යි. 2009 කන්නය පටන් ගනිද්දී 25%යි වතුර තිබුණේ. නමුත් මේ කන්නය පටන් ගනිද්දී වැවේ වතුර 35%ක් තිබුණා. මොකක්ද ප‍්‍රශ්නය? ආණ්ඩුව පසුගිය කන්නවල ගත් වී ගබඩාවල කුණු වෙමින් තිබෙනවා. ඒවා වෙළඳපොළට නිකුත් කළේ නැහැ. ඒ වගේම ගිරිතලේ ඇතුළු ප‍්‍රධාන වැව් සියල්ලම සී ප්ලේන් ව්‍යාපෘතිවලට හා සංචාරක කර්මාන්තය වෙනුවෙන් ගැසට් කරලා තිබෙන්නේ. මේක තමයි වැවේ තිබෙන දේශපාලනය. දැන් වතුර නිකුත් නොකිරීමට විරුද්ධව ගොවි ජනතාව අරගල කරන්න පටන් ගෙන තිබෙනවා. ආණ්ඩුවට අවශ්‍ය වුණා, මේ ගොවි අරගල අතර මග නතර කරන්න. ඒ නිසා තමයි මේ හදිසි මැතිවරණයක් ගෙනත් දැම්මේ. අපේ රටේ තිබෙන විපක්ෂයත් ආණ්ඩුවේ මේ වුවමනාවට අහුවෙලා ඉන්නේ. විපක්ෂය කිසිම සෙවිල්ලකින් බැලිමකින් තොරව මැතිවරණය කෑදරකමින් බදා ගත්තා. ආණ්ඩුවේ වුවමනාව මොකක්ද කියලා තක්සේරු කළේ නැහැ. මීට මාස කිහිපයකට පෙර විපක්ෂයේ දේශපාලන පක්ෂ ගොවි ජනයාගේ ප‍්‍රශ්න කතා කරන්න පටන් ගෙන තිබුණේ. නමුත් දැන් ඒ සියල්ල යටපත් වෙලා. වාරි පද්ධතියට වෙලා තියෙන්නේ මොකක්ද කියලා දන්න නිලධාරීන් කිහිප දෙනෙක් කිව්වා ප‍්‍රශ්න මොකක්ද කියලා දැන ගන්න වැව දිහා නොවෙයි කන්ද දිහා බලන්න කියලා. මම කලින් වැවේ දේශපාලනය කිව්වා. කන්ද දිහා බලන කොට තමයි කන්දේ දේශපාලනය පේන්නේ. ඔබ දන්නවා, මධ්‍යම කඳුකරයේ වනාන්තර අක්කර ලක්ෂයක් ආණ්ඩුව ගැසට් කරලා විවිධ සමාගම්වලට දුන්නා. දැන් ඒ අක්කර ලක්ෂය කපලා මුල් විතරයි තියෙන්නේ. ඒ නිසා කඳුකරයේ එළවළු ගොවියා දැන් උද්ඝෝෂණ කරනවා ජල උල්පත් හිඳිලා කියලා. ජල පෝෂක ප‍්‍රදේශ විනාශ කරලා. පරාක‍්‍රම සමුද්‍රය ළඟ තියෙන දේශපාලන හෝටලයක් නිසා වැවේ ජල ධාරිතාව රඳවා ගන්නේ නැහැ. වතුර පිරෙන කොට සොරොව්ව ඇරලා ඉවත් කරනවා. දැන් තිබෙන නිෂ්පාදන වියදමට අනුව වී කිලෝවකට රුපියල් 40ක මිලක් ලැබිය යුතුයි. පසුගිය අවුරුදු පහක් තිස්සේම වී ගොවියාගේ අස්වැන්නට මිල වැඩි වෙලා නැහැ. ලංකාවේ වැඩ කරන ජනතාව අතුරෙන් අවුරුදු පහක් තිස්සේම ආදායම් වැඩි නොවුණේ ගොවියාට පමණයි. මේ කියන්නේ අනෙක් ජනතාවට ප‍්‍රමාණවත් වැඩිවීමක් ලැබුණා කියලා නොවෙයි. රජයේ සේවකයින්ට ලැබිය යුතු ජීවන වියදම් දීමනාව රුපියල් 10,000 වන තුරු එකතු වෙලා තිබෙනවා, ඒවා ගෙවලා නැහැ. කම්කරුවන්ට අයිතීන් නොදෙන ආණ්ඩුව ගොවීන්ටත් ඒ ආකාරයෙන්මයි සලකන්නේ. ඒ නිසා අපි ගොවි ජනතාවට කියන්නේ මේ මැතිවරණය ඔබ ඉල්ලූ එකක් නොවෙයි, ඔබට අවශ්‍ය මැතිවරණයක් නොවෙයි. ආණ්ඩුවේ බල වුවමනාවට ගෙනා මැතිවරණයක්. තමන්ගේ ඡන්ද බැංකු හිඳෙනවා කියලා ආණ්ඩුවටත් විපක්ෂයටත් දනවන්න ඕන. අපි මේ කියන්නේ ඡන්දය වර්ජනය කරන්න කියලා නොවෙයි. අර කතාවක් තියෙනවා කබල රත් වුණාමයි රොටී පුච්චන්න ඕන කියලා. දැන් කබල රත් වෙලා තියෙන්නේ. ඒ නිසා මේ මැතිවරණය ඔබේ මැතිවරණය බවට පත්කර ගන්න. කුඹුරුවලට වතුර නොදී ඡන්දය ඉල්ලගෙන ගමට එන්න එපා කියලා දේශපාලකයින්ට කියන්න. විනාශ වුණු කුඹුරු වෙනුවෙන් වන්දි ගෙවන්නේ නැතිව ඡන්දය ඉල්ලගෙන ගමට එන්න එපා කියලා කියන්න. මේ මැතිවරණයේදී ඔබේ ගැටලූ වෙනුවෙන් සටන් කරන්න. ලබන කන්නයේදීත් මේ වතුර ප‍්‍රශ්නය මේ විදියම තමයි. ධනපති ක‍්‍රමයට බැහැ, මේ ගැටලූවලට උත්තර දෙන්න. ඒ නිසා මේ ක‍්‍රමය වෙනස් කරන්න ඕන.", "URL": "https://sinhala.adaderana.lk/news.php?nid=26003", "Category": null, "Parent URL": null}