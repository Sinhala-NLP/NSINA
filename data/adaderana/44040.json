{"Source": "Adaderana", "Timestamp": "June 18, 2014 10:18 am", "Headline": " මේ ප්‍රචණ්ඩ ක්‍රියා වහා නැවැත්විය යුතුයි", "News Content": "මුස්ලිම් විරෝධී ප්‍රචණ්ඩ ක්‍රියා වහා නැවැත්වීමට ශ්‍රී ලංකා බලධාරීන් විසින් කටයුතු කළ යුතුව ඇති බව ජාත්‍යන්තර ක්ෂමා ආයතනය පවසයි. ඉකුත් ඉරිදා දින දැඩි මතධාරී බෞද්ධ සංවිධානයක් වන බොදුබල සේනා සංවිධානය විසින් අලුත්ගම-බේරුවල ප්‍රදේශයේ රැළියක් සංවිධානය කිරීමෙන් පසු ඇතිවූ ගැටුම්කාරී තත්ත්වය හේතුවෙන් අවම වශයෙන් සිව්දෙනෙකුවත් ඝාතනයට ලක්ව තවත් බොහෝ පිරිසක් තුවාල ලැබූ බව එම ආයතනය පෙන්වාදෙයි. එය වර්ගවාදී ප්‍රචණ්ඩත්වයක් ව්‍යාප්තවීමේ අවදානමක් පෙන්නුම් කරන සිදුවීමක් බව ජාත්‍යන්තර ක්ෂමා ආයතනය අවධාරණය කරයි. එම නිසා ශ්‍රී ලංකා රජය සතු උපරිම බලය යොදා මෙම ප්‍රචණ්ඩ ක්‍රියා නැවැත්වීමට කටයුතු කළ යුතුව ඇති බවත්, මූලික මානව හිමිකම්වලට ගරු කළ යුතුව ඇති බවත් ජාත්‍යන්තර ක්ෂමා ආයතනයේ ආසියානු පැසිෆික් කලාපය බාර නියෝජ්‍ය අධ්‍යක්ෂ ඩේවිඩ් ග්‍රිප්ත්ගේ අත්සනින් යුතුව නිකුත් කළ නිවේදනයක දැක්වෙයි. රජයේ ආශිර්වාදය සහිතව බොදුබල සේනා සංවිධානය මෙම රැළිය පවත්වා ඇති බවත්, පොලීසිය එමගින් ගැටුම්කාරී තත්ත්වයක් උද්ගතවීමට හා ව්‍යාප්තවීමට අනුබලදී ඇති බවටත් මුස්ලිම් ප්‍රජාව නියෝජනය කරන නායකයින් චෝදනා කරන බව එකී නිවේදනයේ දැක්වෙයි. මෙම තත්ත්වය වහා පාලනය කොට පිළියම් යොදනු නොලැබුවහොත් 2009 වසරේ යුද්ධය නිමාවීමෙන් පසු රටේ ප්‍රතිසන්ධානයක් ඇතිකරගැනීමට එළඹ ඇති මොහොතට අයහපත් බලපෑම් සිදුවිය හැකි බව ග්‍රිප්ත්ගේ අත්සනින් යුතුව නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=44040", "Category": null, "Parent URL": null}