{"Source": "Adaderana", "Timestamp": "February 1, 2012 04:42 pm", "Headline": " රැඳවුම් නියෝග අවසන් බැවින් එල්.ටී.ටී.ඊ සැකකරුවන් 24 ක් රිමාන්ඩ්", "News Content": "වන්නි යුද ගැටුම් අවසන් වීමෙන් පසු අත්අඩංගුවට ගත් එල්.ටී.ටී.ඊ. සැකකරුවන් 24 දෙනෙකු රක්ෂිත බන්ධනාගාර ගතකිරීමට කොළඹ මහේස්ත්‍රාත් අධිකරණය අද නියෝග කර තිබේ. බූස්ස කඳවු‍රේ රඳවා සිටි අදාළ සැකකරුවන් ත්‍රස්ත මර්දන කාර්යාංශය විසින් අධිකරණයට ඉදිරිපත් කර තිබුණි. පොලිසිය අධිකරණයට වාර්තාවක් ඉදිරිපත් කරමින් සඳහන් කර තිබුණේ වන්නි යුද ගැටුම්වලින් අනතුරුව සරණාගත කඳවුරුවල රැදී සිටියදී සැකකරුවන් අත්අඩංගුවට ගත් බවයි. ඔවුන් රැඳවුම් නියෝග මත රඳවාගෙන ප්‍රශ්න කළ බව ද පොලිසිය අධිකරණය හමු‍වේ කරුණු දක්වමින් පවසා තිබේ. ඔවුන්ට අදාළ රැඳවුම් නියෝග අවසන් බැවින් ඔවුන් රක්ෂිත බන්ධනාගාර ගතකරන ලෙස පොලිසිය අධිකරණයෙන් ඉල්ලීමක් කර තිබේ. එම ඉල්ලීම සලකා බැලූ කොළඹ අතිරේක මහේස්ත්‍රාත් ඉවෝන් ප්‍රනාන්දු මහත්මිය විසින් එම සැකකරුවන් මාර්තු මස 6 වැනිදා දක්වා රක්ෂිත බන්ධනාගාර ගතකිරීමට නියෝග කරන ලදී.", "URL": "https://sinhala.adaderana.lk/news.php?nid=21806", "Category": null, "Parent URL": null}