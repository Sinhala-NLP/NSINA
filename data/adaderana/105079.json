{"Source": "Adaderana", "Timestamp": "February 26, 2019 04:40 pm", "Headline": "විදුහලේ දී 17 හැවිරිදි සිසුවිය අපයෝජනයට ලක් කළ විදුහල්පති රිමාන්ඩ්", "News Content": "තම විදුහලේ වයස 17ක සිසුවියක් තරප්පු පෙලක ගමන් ගනිමින් සිටියදී ලිංගික අපයෝජනයට ලක්කළ බවට සැකපිට අත්අඩංගුවට ගත් විදුහල්පතිවරයා එළැඹෙන මස 01 දක්වා රක්ෂිත බන්ධනාගාර ගතකර තිබේ. කුලියාපිටිය මහේස්ත්‍රාත් ජනනි එස් විජේතුංග මහත්මිය විසින් අද(26) දිනයේ දී එම තීන්දුව ලබා දුන්නේය. කුලියාපිටිය නගරය ආසන්නව පිහිටි ප්‍රධාන පාසැලක විදුහල්පතිවරයෙකුව කටයුතු කරමින් සිටි අයෙකු එලෙසින් රක්ෂිත බන්ධනාගාරගත කර තිබිණි. පොලීසිය එහිදී කරුණු දක්වමින් අධිකරණයට කියාසිටියේ, අවස්ථා කිහිපයකදීම වාචිකවත් කායිකවත් විදුහල්පතිවරයා විසින් දැරිය අතවරයට ලක්කළ බව විමර්ශනයේ දී හෙළිවූ බවයි. සැකකාර විදුහල්පතිවරයා වෙනුවෙන් කරුණු කී නීතිඥයින් කියාසිටියේ, මෙය විදුහල්පතිකම ලබා ගැනීමට ඇති අවශ්‍යතාව හේතුවෙන් ගුරුවරියක් විසින් සංවිධානාත්මකව සිදුකරන කුමන්ත්‍රණයක ප්‍රතිඵලයක් බවයි. සැකකාර විදුහල්පතිවරයා පාසලට පැමිණි වසර එක හමාරක් වැනි කාලයකදී සාමාන්‍ය පෙළ ප්‍රතිඵල සියයට 60 දක්වා වර්ධනය කර පෙන්වා ඇති අතර සමස්ථ ප්‍රතිඵලය සියයට 40කින් වර්ධනය කර ඇති බවද නීතිඥයින් අධිකරණයට කරුණු දැක්විය. සිද්ධිය වූ දිනය හා පැමිණිල්ල කළ දිනය අතර ඇති කාල පරාසයද සැකයට තුඩුදෙන බව පැවසූ නීතිඥයින් සැකකාර විදුහල්පතිවරයාට ඇප ලබාදෙන ලෙසට ඉල්ලීම් කළහ. කුලියාපිටිය ළමා හා කාන්තා කාර්යංශයේ සැරයන් දයාරත්න(58527) මහතා සමඟන් නීතිඥ බන්ධුල විජේසිංහ මහතාද වගඋත්තරකාර පාර්ශවය වෙනුවෙන් නීතිඥ අතුල විජේසිංහ, චමිපික ලසිතකුමාර, ආසිරි ප්‍රනාන්දු යන අය පෙනී සිටියහ.", "URL": "https://sinhala.adaderana.lk/news.php?nid=105079", "Category": null, "Parent URL": null}