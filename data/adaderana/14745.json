{"Source": "Adaderana", "Timestamp": "March 10, 2011 10:07 am", "Headline": "සංස්ථාව වැඩි පාඩු ලබන්නේ මණ්ඩලයට අඩු මිලට ඉන්ධන දීම නිසයි", "News Content": "ලංකා ඛනිජ තෙල් සංස්ථාවට සිදුවන පාඩුවෙන් 80%ක්ම විදුලිබල මණ්ඩලයට අඩු මිලට ඉන්ධන සැපයීම නිසා සිදුවන බව ඛනිජ තෙල් කර්මාන්ත අමාත්‍යාංශය පවසයි. දැවි තෙල් ලීටරයක් රුපියල් 81ට මිලදී ගත්ත ද විදුලිබල මණ්ඩලයට දැවි තෙල් ලීටරයක් ලබාදෙන්නේ රුපියල් 40ක් වැනි මිලකට බව එම අමාත්‍යාංශය පෙන්වා දෙයි. මේ නිසා දැවි තෙල් ලීටරයකින් 50%ක පමණ අලාභයක් සිදුවන බව ඛනිජ තෙල් කර්මාන්ත අමාත්‍යාංශය පවසයි. ලෝක වෙළෙඳ‍පලේ තෙල් මිල ඉහළ ගිය ද මෙරට තෙල් මිල ඉහළ නොදමා සහන මිලට ඉන්ධන ලබාදීම නිසා ද ඛනිජ තෙල් සංස්ථාව යම් කිසි පාඩුවක් දරන බව එම අමාත්‍යාංශය සඳහන් කරනු ලැබීය.", "URL": "https://sinhala.adaderana.lk/news.php?nid=14745", "Category": null, "Parent URL": null}