{"Source": "Adaderana", "Timestamp": "January 1, 2013 08:33 am", "Headline": "මැ.කො. හා පක්ෂ ලේකම්වරුන් අතර විශේෂ සාකච්ඡාවක්", "News Content": "ලියාපදිංචි සියලූම දේශපාලන පක්ෂවල ලේකම්වරුන් හා මැතිවරණ කොමසාරිස්වරයා අතර විශේෂ සාකච්ඡාවක් පැවැත්වීමට නියමිතව තිබේ. ලබන 04 වන දින පැවැත්වෙන මෙම සාකච්ඡාව සඳහා සියලූම පක්ෂවල ලේකම්වරුන්ට ආරාධනා කර ඇති බව මැතිවරණ මහලේකම් කාර්යාලය සඳහන් කළේය. පළාත් පාලන පනතේ නව සංශෝධන සහ ඉදිරි පියවර පිළිබඳ මෙහිදී සාකච්ඡා කිරීමට නියමිතය. මේ අතර 2012 වසරේ ඡන්ද හිමි නාමලේඛන අත්සන් කිරීම ඊයේ (31) දිනයේ සිදුකළ බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා පවසයි. ඒ අනුව අදාළ ඡන්ද හිමි නාමලේඛන අද දිනයේ සිට ප‍්‍රදර්ශනය කරන බව මොහොමඩ් මහතා ප‍්‍රකාශ කළේය.", "URL": "https://sinhala.adaderana.lk/news.php?nid=30407", "Category": null, "Parent URL": null}