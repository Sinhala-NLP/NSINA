{"Source": "Adaderana", "Timestamp": "September 30, 2013 01:28 pm", "Headline": "මාතර-බෙලිඅත්ත දුම්රිය පාරට පමණක් මිලියන 1412යි - මිලියන 30,500 කොමිස් යන්නේ කාගේ සාක්කුවට ද?", "News Content": "අපිට පුළුවන් දිනවලා පෙන්වන්න යැයි කියන අයට හැකි නම් ඉදිරිපත් වී එජාපය දිනවා පෙන්වන්නැයි එම පක්ෂයේ මහලේකම් තිස්ස අත්තනායක මහතා අවධාරණය කරයි. ඉදිරියේදී පැවැත්වීමට නියමිත දකුණු පළාත් සභා මැතිවරණයේදී එජාප අපේක්ෂකයා ලෙස සජිත් ප්‍රේමදාස මහතා පත් කිරීමට යෝජනා කර ඇති බවට මාධ්‍ය මගින් පළවන වාර්තා ගැන ද අදහස් දක්වමින් තිස්ස අත්තනායක මහතා අද (30) කොළඹ පැවැති මාධ්‍ය හමුවකදී මේ බව පවසා සිටියේය. චන්ද්‍රිකා බණ්ඩාරනායක මහත්මිය ජනාධිපතිවරිය වීමට පෙර බස්නාහිර පළාත් සභාවට තරග කර විශාල මනාප සංඛ්‍යාවක් ලබාගත් බව හෙතෙම පෙන්වාදුන්නේය. කෙ‍සේ නමුදු රනිල් වික්‍රමසිංහ මහතා හා චන්ද්‍රිකා බණ්ඩාරනායක මහත්මිය එක හා සමානව සැසඳිය හැකි දෙදෙනෙකු නොවන බවත් වික්‍රමසිංහ මහතා අත්දැකීම් බහුල මෙරට දෙවරක් අගමැති ධූරය දැරූ ජ්‍යේෂ්ඨ දේශපාලනඥයෙකු බවද ඔහු පැවසීය. එසේම සජිත් ප්‍රේමදාස මහතාට දකුණේ මහ ඇමති අපේක්ෂකයා ලෙස ඉදිරිපත් වන ලෙසට කවරෙකු යෝජනා කළත් ඔහුට එය භාර ගැනීම හෝ ප්‍රතික්ෂේප කිරීමේ අයිතිය ඇති බවද මහලේකම්වරයා කීවේය. තවද මාධ්‍ය මගින් පළවු ආකාරයට රනිල් වික්‍රමසිංහ මහතා බස්නාහිර පළාත් සභාවට තරග කරනවා යන වාර්තා අසත්‍යය බවද හෙතෙම පැවසීය. නායකත්වයට තනිව මැතිවරණ ජයග්‍රහණයක් ගැනීමට නොහැකිවීම ගැන දොස් නොකියා පක්ෂය වෙනුවෙන් සියලුදෙනා වැඩ කළ යුතු බවත් පක්ෂය විකුණාගෙන කන පිරිසක් මෙන්ම පක්ෂය දුර්වල කරන පිරිසක් ද සිටින බවත් ඔහු පෙන්වාදුන්නේය. මේ අතර කරු ජයසූරිය මන්ත්‍රීවරයා නැවතත් කෘත්‍යාධිකාරි මණ්ඩලයට පත්කර ඇති බවත් ලබන මස 7වැනිදා රැස්වන කෘත්‍යාධිකාරී මණ්ඩල රැස්වීමේදී මධ්‍යම හා වයඹ විපක්ෂනායකවරුන් පත්කිරීම පිළිබඳ තීරණයක් ගන්නා බවද මන්ත්‍රීවරයා කීවේය. ආණ්ඩුව ලංකා, මහජන හා ජාතික ඉතිරි කිරීමේ බැංකු පෞද්ගලික අංශයට විකිණිමේ සුදානමක් ඇතැයි කී තිස්ස අත්තනායක මහතා ජාතික ඉතිරි කිරීමේ බැංකුව සියයට 9.5 පොලියට ණය ගනිමින් සිටින බවද පැවසීය. මැතිවරණ ව්‍යාපාරය අතරතුර ආණ්ඩුව චීනය සමග ගිවිසුමකට එළඹ එරටින් දැනටමත් රුපියල් මිලියන 26,500ක ණයක් ගෙන දුම්රිය මාර්ග 4ක් සංවර්ධනය වෙනුවෙන් මුදල් ඇස්තමේන්තු ගත කර ඇති බවද හෙතෙම කීවේය. ඕමන්තේ - පලාලි, පලාලි - කන්කසන්තුරේ, මැදවච්චිය - මඩු හා මාතර බෙලිඅත්ත එම දුම්රිය මාර්ග 4 බව මහලේකම්වරයා පැවසීය. ඕමන්තේ - පලාලි අතර කිලෝ මීටර් 98ක දුර සඳහා එක් කිලෝ මීටරයකට ඇස්තමේන්තුගත කර ඇති මුදල රුපියල් මිලියන 343ක් බවද ඔහු සඳහන් කළේය. පලාලි - කන්කසන්තුරේ අතර කිලෝ මීටර් 57 දුර සඳහා එක් කිලෝ මීටරයකට ඇස්තමේන්තුගත කර ඇති මුදල රුපියල් මිලියන 343ක් බවද මන්ත්‍රීවරයා කීවේය. මැදවච්චි - මඩු අතර කිලෝ මීටර් 43ක දුර සඳහා එක් කිලෝ මීටරයකට ඇස්තමේන්තුගත කර ඇති මුදල රුපියල් මිලියන 250ක් බවද මන්ත්‍රීවරයා කීවේය. මාතර - බෙලිඅත්ත අතර කිලෝ මීටර් 27ක දුර සඳහා එක් කිලෝ මීටරයකට ඇස්තමේන්තුගත කර ඇති මුදල රුපියල් මිලියන 1412ක් බවද ඔහු පැවසීය. සෙසු මාර්ග හා සැසැඳීමේදී මාතර - බෙලිඅත්ත මාර්ගය සඳහා වෙන්කර ඇති මුදලේ පැහැදිලි වෙනසක් ඇති බවද දේශප්‍රේමි ලේබලය අලවා ගත් අයට මෙහි කොමිස් මුදල් යන බවද මහලේකම්වරයා කීවේය. චීනයේ ජාතික යන්ත්‍රෝපකරණ ආනයන අපනයන සංස්ථාව සමග ආණ්ඩුවේ ප්‍රධානියෙකු පසුගියදා සාකච්ඡා කර මෙම ඇස්තමේන්තුව සකසා ඇති බවද ඒ අනුව මාතර - බෙලිඅත්ත දුම්රිය මාර්ගය සංවර්ධනය කිරීමේදී රුපියල් මිලියන 30,500ක් දේශප්‍රේමියෙකුගේ සාක්කුවට යන බවද ඔහු පෙන්වාදුන්නේය. මේ ආකාරයට සංවර්ධනයේ ලේබල් අලවා ආණ්ඩුව කොළේ වසා කරන ගැසීම් නිසා එහි බර ඉසිලීමට සිදුව ඇත්තේ ජනතාවට බවත් ජනතාවගේ ඇස් කන් මේවාට යොමු නොවීම කනගාටුදායක බවත් මන්ත්‍රීවරයා පැවසීය. ඡන්ද ව්‍යාපාරය අතර තුර ආණ්ඩුව කළ හොඳ හොඳ වැඩ ඉදිරියේදී හෙළිකරන්නම් යැයිද තිස්ස අත්තනායක මහතා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=37809", "Category": null, "Parent URL": null}