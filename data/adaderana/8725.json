{"Source": "Adaderana", "Timestamp": "May 31, 2010 11:59 am", "Headline": "වැසුණු පුදබිමක් යළි බැතිමතුන්ට", "News Content": "පලාලි, කොට්ටහකුලම් ප්‍රදේශයේ පිහිටි ශාන්ත මරියා දේවස්ථානය කතෝලික බැතිමතුන්ගේ වන්දනා කටයුතු වෙනුවෙන් අද යළි විවෘත කරනු ලැබිණි. 21 වන විජයබා පාබල රෙජිමේන්තුවේ භට පිරිස් විසින් මෙම කතෝලික දේවස්ථානය ප්‍රතිසංස්කරණය කළ බවත්, යාපනය ආරක්ෂක සේනා ආඥාපති මේජර් ජෙනරාල් මහින්ද හතුරුසිංහ මහතා විසින් එය විවෘත කළ බවත් යුද හමුදාව පවසයි. යාපනය අධි ආරක්ෂිත කලාපය තුළ පිහිටි ශාන්ත මරියා දේවස්ථානය 1990 වසරේ දී පැවති යුද ගැටුම් හේතුවෙන් විනාශයට පත්විය. එය මීට වසර 600 කට පෙර ලන්දේසීන් විසින් ගොඩනැගූවක් බව ද වාර්තා වේ. මෙම දේවස්ථානය ප්‍රතිසංස්කරණය කිරීමෙන් අනතුරුව යළි පූජා කටයුතු පවත්වාගෙන යාම සඳහා අවශ්‍ය කරන පූජා භාණ්ඩ ද ලබාදීමට යාපනය ආරක්ෂක සේනා ආඥාපති මේජර් ජෙනරාල් මහින්ද හතුරුසිංහ මහතා පියවර ගෙන තිබේ.", "URL": "https://sinhala.adaderana.lk/news.php?nid=8725", "Category": null, "Parent URL": null}