{"Source": "Adaderana", "Timestamp": "October 20, 2013 09:00 am", "Headline": "ශ්‍රී ලංකා කණ්ඩායමේ පුහුණුකරු ග්‍රේග් චැපල්?", "News Content": "ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ධුරය සඳහා ඔස්ට්‍රේලියාවේ හිටපු නායක ග්‍රෙග් චැපල් පත් කරනු ඇති බවට වාර්තා වේ.‍ ශ්‍රී ලංකා ක්‍රිකට් ආයතනය උපුටා දක්වමින් විදෙස් වාර්තා සඳහන් කළේ ප්‍රධාන පුහුණුකරු ධුරය සඳහා ඔස්ට්‍රේලියානු, එංගලන්ත, ඉන්දියානු සහ නවසීලන්ත ජාතිකයින් ඉල්ලුම් කර ඇති බවයි. කෙසේ වුව ද ප්‍රධාන පුහුණුකරු ධුරය සඳහා ඉල්ලුම් කිරීමේ අවස්ථාව මේ මස අවසන් වන තෙක් දීර්ඝ කිරීමට ශ්‍රී ලංකා ක්‍රිකට් ආයතනය තීරණය කර තිබේ. මේ අතර ඉන්දියාව සමඟ පැවති තෙවන එක්දින තරගය ජයගනිමින් තරගාවලිය දෙකට එකක් ලෙස පෙරමුණ ගැනීමට ඔස්ට්‍රේලියානු කණ්ඩායම සමත්ව තිබේ. ඊයේ මොහාලිහීදි පැවති තරගයේ ප්‍රථමයෙන් පන්දුවට පහරදුන් ඉන්දීය කණ්ඩායම පන්දුවාර 50 දී කඩුලු 9කට ලකුණු 303ක් ලබාගත්තේය. එහිදී මහේන්ද්‍ර සිං දෝණී නොදැවී ලකුණු 139ක් ලබාගත් අතර විරාත් කෝලී ලකුණු 68ක් ලබාගැනීමට සමත් විය. පන්දු යැවීමේ දී මිචෙල් ජොන්සන් කඩුලු 4ක් දවා ගත්තේය. පිළිතුරු වශයෙන් ඔස්ට්‍රේලියානු කණ්ඩායම කඩුලු 6ක් දැවී ජයග්‍රාහී ඉලක්කය පසු කළේය. අවසන් පන්දුවාර තුනේ දී ලකුණු 44ක් ලබාගත යුතුව තිබුණු අතර ජේම්ස් ෆෝක්නර් 6 පහර 6ක් සමගින් නොදැවී ලකුණු 64ක් ලබා ඔස්ට්‍රේලියානු කණ්ඩායම ජයග්‍රහණය කරා මෙහෙය වනු ලැබීය.", "URL": "https://sinhala.adaderana.lk/news.php?nid=38241", "Category": null, "Parent URL": null}