{"Source": "Adaderana", "Timestamp": "July 12, 2012 04:59 pm", "Headline": "පාරිභෝගික සේවා අධිකාරියේ නිලධාරියෙකු අල්ලසකට යටවෙයි", "News Content": "රුපියල් 1,50,000 ක මුදලක් අල්ලස් වශයෙන් ලබා ගැනීමට තැත් කළ පාරිභෝගික සේවා අධිකාරියේ විමර්ශන නිලධාරියෙකු අල්ලස් හෝ දුෂණ විමර්ශන කොමිෂන් සභාවේ නිලධාරින් විසින් අත්අඩංගුවට ගෙන තිබේ. පාරිභෝගික සේවා අධිකාරියේ අනුරාධපුර දිස්ත්‍රීක් කාර්යාලයේ විමර්ශන නිලධාරියෙකු මෙලෙස අත්අඩංගුවට ගෙන ඇත. අනුරාධපුර ප්‍රදේශයේ වෙළඳසැල්වලට විදුලිබල්බ අලෙවි කරන නියෝජිතයෙකු වැඩි මිලක් සටහන් කර ඒවා වෙළඳපොළට නිකුත් කර ඇති අතර ඒ අනුව ඔහුට එරෙහිව නීතිමය පියවර නොගෙන සිටිම සඳහා එම විමර්ශන නිලධාරියා අදාල පුද්ගලයාගෙන් මෙම මුදල ඉල්ලා තිබේ. ඒ අනුව අදාළ පුද්ගලයා අනුරාධපුර දිස්ත්‍රීක් කාර්යාලයේදි එම මුදල අද (12) දහවල් ලබා ගන්නා අවස්ථාවේදි අත්අඩංගුවට ගෙන ඇති අතර සැකකාර නිලධාරියා අධිකරණයට ඉදිරිපත් කිරිමට කටයුතු යොදා ඇත.", "URL": "https://sinhala.adaderana.lk/news.php?nid=25730", "Category": null, "Parent URL": null}