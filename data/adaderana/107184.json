{"Source": "Adaderana", "Timestamp": "April 2, 2019 08:09 am", "Headline": "20 සමරා අවසන්වන විට 25ක් රෝහලේ-අයෙක් මරුට", "News Content": "දඹුල්ල ආර්ථික මධ්‍යස්ථානය ඉදි කොට වසර විස්සක් සපිරීම නිමිත්තෙන් ඊයේ (01) පැවති සංගීත සාදය අවසන් වෙද්දී ඇතිවූ ගැටුම් හා රිය අනතුරුවලින් එක් අයෙකු මියගොස් තවත් 25 දෙනෙකු තුවාල ලබා රෝහල් ගත කොට ඇත. මෙසේ මියගොස් ඇත්තේ යතුරුපැදියකින් හිස්වැසුම් නොමැතිව අධික බීමතින් ධාවනය කර තිබූ යතුරු පැදියක් මාර්ගයේ ගමන් කරමින් තිබූ ලොරි රථයක පිටුපස ගැටීමෙන් යතුරුපැදිකරු වන දඹුල්ල ලෙනදොර සමන්තලායාය ප්‍රදේශයේ පදිංචි 21 හැවිරිදි තරුණයක්. සංගීත රාත්‍රිය අතරතුර ඇතිවූ ගුටි බැට හුවමාරු සහ රිය අනතුරු වලින් රාත්‍රී 12:00 සිට අළුයම 5 වන විට තුවාලකරුවන් 25 දෙනෙකු දඹුල්ල රෝහලට ඇතුළත් කළ බව රෝහල් ප්‍රකාශකයෙකු සඳහන් කළහ. දඹුල්ල මහනගර සබාවේ සේවය කරන කම්කරුවන් දෙදෙනකු අලුයම සේවයට ගමන් කරමින් සිටියදී කැබ් රථයකින් සේවකයන් දෙදෙනා හප්පා දමා පලාගොස් ඇති බවත් ,සේවකයන් දෙන්නා රෝහල් ගතකර තිබෙන බව පොලිසිය පවසයි. දඹුල්ල මූලික රෝහලේ අනතුරු වාට්ටුව රෝගීන්ගෙන් අලුයම් කාලයේ පිරී තිබුණු බවත් තුවාල ලබා පැමිණි සිටි සියලු දෙනා අධික බීමතින් සිටීම නිසා ප්‍රතිකාර කිරීම පවා අපහසුතාවයට පත්වූ බව රෝහල් සේවකයෝ පවසති. තුවාලකරුවන් රෝහලේ තැන තැන බිම වැතිරී සිටින අයුරු අළුයම් කාලයේ දී දැක ගැනීමට හැකියාව ලැබිණි. දඹුල්ල ආර්ථික මධ්‍යස්ථානයේ විසි වන සංවත්සර උත්සවය පැවති භූමියේ ද අලුයම් කාලයේ ද වන විටත් පිරිස වැටී සිටි අයුරු දැක ගැනීමට හැකියාව ලැබීම විශේෂත්වයකි. දඹුල්ල පොලිසිය කියා සිටියේ අලුයම් කාලය වනතුරු ම විශාල පිරිසක් සංගීත සංදර්ශනය නරඹා නැවත නිවෙස් වලට ගමන් කරද්දී මාර්ග නීති සියල්ල උල්ලංඝනය කරමින් ඉතා අශෝභන ලෙස කෑකෝ ගසමින් ගමන් කිරීම සහ බීමතින් එකිනෙකා අතර ගැටුම් ඇති කර ගැනීම නිසා මේවා පාලනය කිරීමට දැඩි අසීරුතාවයකට ද පත් වූ බවය. දඹුල්ල ආර්ථික මධ්‍යස්ථානයේ විසි වෙනි සංවත්සරය වෙනුවෙන් ඊයේ රාත්‍රියේ ගොවීන් වෙනුවෙන් ලොතරැයිපත් දිනුම් ඇදීමකින් රෝද හතරේ ට්‍රැක්ටර් එකක් අත් ටැක්ටර් දෙකක් සහ වතුර මැෂින් 35ක් ලබාදීමට ආර්ථික මධ්‍යස්ථාන වෙළඳ සංගමය ක්‍රියා කළහ. මෙම අනතුරු සහ පහරදීම් කපා කොටා ගැනීම් සිද්ධි සම්බන්ධයෙන් දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ ප්‍රධානත්වයෙන් පරීක්ෂණ ආරම්භ කොට තිබේ.", "URL": "https://sinhala.adaderana.lk/news.php?nid=107184", "Category": null, "Parent URL": null}