{"Source": "Adaderana", "Timestamp": "February 13, 2019 04:51 pm", "Headline": "වාර්තා අතරට එක් වුණ චීන නිවාඩු සමය", "News Content": "චීන වසන්ත සැණකෙළි සමයේදී එරට වැසියන්ට නිවාඩු සමයක්ද උදාවිය. ඒ හේතුවෙන් බොහෝ පිරිස් නිවාඩු ගතකිරීම සඳහා රටේ දුර බැහැර ප්‍රදේශ වෙත ගොස් සිටින අතර නිවාඩු සමය මේ වන විට අවසන් වෙමින් පවතියි. මේ පිරිස් ආපසු ගම්බිම් බලා පැමිණෙමින් සිටීම හේතුවෙන් දුම්රිය ගමන් සදහා අධික තදබදයක් ඇති ව තිබෙන බව විදෙස් මාධ්‍ය සඳහන් කළේය. ගතවූ දිනයේදී පමණක් මිලියන 12කට අධික මගීන් පිරිසක් ප්‍රවාහනය කළ බව චීන දුම්රිය අංශ පවසයි. ඒ අනුව මිලියන 10කට වඩා වැඩි මගීන් පිරිසක් අඛණ්ඩව ප්‍රවාහනය කළ පස්වැනි දිනය ලෙසින් මෙය සටහන් වෙයි. පවතින දැඩි ඉල්ලුමට ප්‍රතිචාර ලෙස අමතර දුම්රිය වාර 166ක් සහ රාත්‍රී ගමන් වාර 35ක් යෙදවීමට බලධාරීන් කටයුතු කළේය. අධික මීදුම හේතුවෙන් චීනයේ මාර්ග රැසක් වසා දමා තිබීමත් මෙසේ දුම්රිය මගීන් ප්‍රමාණය ඉහළ යාමට හේතු විය. චීන නිවාඩු සමය ජනවාරි මස 21වැනිදායින් ආරම්භ වී මාර්තු මස පළමුවැනිදා දක්වා පැවැත් වෙයි. දින 40කින් යුතු මේ නිවාඩු සමයේදී පමණක් දුම්රිය, ගුවන් සහ මාර්ග ඔස්සේ වසරකට මගීන් බිලියන 2.9යි 9 ක් පමණ එහා මෙහා ගමන්කරන බව චීන වාර්තා වැඩිදුරටත් පවසයි.", "URL": "https://sinhala.adaderana.lk/news.php?nid=104245", "Category": null, "Parent URL": null}