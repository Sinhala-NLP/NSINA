{"Source": "Adaderana", "Timestamp": "June 3, 2013 02:07 pm", "Headline": "නාගරික දරුවන්ගෙන් 10% ක් ස්ථුලයි", "News Content": "මේ මාසය ජාතික පෝෂණ මාසය ලෙස නම් කර තිබේ. ඒ යටතේ දිවයින පුරා ජාතික පෝෂණ වැඩසටහන් ක්‍රියාත්මක කරන ලෙස සෞඛ්‍ය අමාත්‍ය මෛත්‍රිපාල සිරිසේන මහතා විසින් සෞඛ්‍ය ලේකම්වරයාට උපදෙස් ලබාදී ඇති බව සෞඛ්‍ය අමාත්‍යාංශය පවසයි. නිසි පෝෂණයෙන් සුවැති දැයක් යන තේමාව යටතේ වැඩසටහන් ක්‍රියාත්මක කිරීමට අපේක්ෂිතය. අඩුබර දරු උපත් සහ නිරක්තිය අධිබර සහ ස්ථුලතාව වැනි ගැටලු මෙරට තුළ යළි වර්ධනය වෙමින් පවතියි. සෞඛ්‍ය සමීක්ෂණයන්ට අනුව අඩු දරු උපත් ප්‍රතිශතය 16. 6%ක් වන අතර මිටි බව 17.3 % ක් වනවා. ගැබිනි මව්වරුන්ගේ නිරක්තිය 16.2% ක් වන අතර කිරිදෙන මව්වරුන්ගේ නිරක්තිය 19. 6% ක් බව වාර්තා වේ. නාගරික ප්‍රදේශවල පාසල් දරුවන්ගෙන් 10% ක් පමණ ස්ථුලතාවයෙන් පෙළෙන බවට අනාවරණය වී තිබේ. එබැවින් පෝෂණය සම්බන්ධයෙන් වැඩි අවධානයක් යොමුකළ යුතු බව සෞඛ්‍ය අමාත්‍යවරයා පෙන්වා දී ඇත.", "URL": "https://sinhala.adaderana.lk/news.php?nid=34597", "Category": null, "Parent URL": null}