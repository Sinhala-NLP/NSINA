{"Source": "Adaderana", "Timestamp": "May 11, 2016 01:23 pm", "Headline": "  ඉස්ලාමීය නායකයෙකුට මරණ දඩුවම", "News Content": "යුද අපරාධ චෝදනා එල්ල වී තිබූ බංග්ලාදේශයේ ඉස්ලාමීය සංවිධානයක නායකයෙකු හට මරණ දඩුවම ක්‍රියාත්මක කර තිබේ.එරට ඩකා අගනුවර පිහිටි බන්ධනාගාරය තුළ දී ඔහු එල්ලා මරා දමා ඇති අතර එම බන්ධනාගාරය අසළට රැස්වූ සිය ගණනක ජනතාව ප්‍රීති ඝෝෂා පවත්වමින් සතුට පළ කළ බව විදෙස් මාධ්‍ය වාර්තා කළේය.73 හැවිරිදි රහ්මන් නිසාම් නැමැති මෙම පුද්ගලයා ජමාත් ඊ ඉස්ලාමි නම් බංග්ලාදේශයේ විශාලතම ඉස්ලාමීය සංවිධානය මෙහෙයවා තිබේ.1971 වසරේ යුද්ධමය වාතාවරණය පැවති සමයේ සමූල ඝාතන, ස්ත්‍රී දූෂණ සහ වධ හිංසා යන යුද අපරාධ සිදුකළ බවට එල්ල වූ චෝදනා මත ඔහුට එරට අධිකරණයක් විසින් මරණ දඩුවම නියම කර තිබුණි.2013 වසරේ දෙසැම්බර් මාසයේ සිට බංග්ලාදේශයේ ප්‍රධාන පෙළේ විපක්ෂ ක්‍රියාකාරියෙකු යුද අපරාධ චෝදනා මත එල්ලා මරා දැමුණු පස්වන අවස්ථාව මෙය බව සඳහන්ය.", "URL": "https://sinhala.adaderana.lk/news.php?nid=60050", "Category": null, "Parent URL": null}