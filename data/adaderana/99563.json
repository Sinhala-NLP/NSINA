{"Source": "Adaderana", "Timestamp": "November 21, 2018 05:07 pm", "Headline": "නබි සැමරුම් ප්‍රහාරයෙන් මියගිය පිරිස ඉහල යයි", "News Content": "ඇෆ්ගනිස්තානයේ කාබුල් අගනුවර උත්සව ශාලාවකට එල්ලවූ මරාගෙන මැරෙන ප්‍රහාරයෙන් මියගිය පුද්ගලයින් සංඛ්‍යාව 50 දෙනෙකු දක්වා ඉහල ගොස් ඇත. ප්‍රහාරයෙන් තුවාල ලැබූ ගණන 80කට අධිකය. ඇෆ්ගනිස්තානයේ කාබුල් අගනුවර උත්සව ශාලාවක පැවති මිලාද් උන් නබි සැමරුමකට ඊයේ මරාගෙන මැරෙන බෝම්බ ප්‍රහාරයක් එල්ලවුණි. ප්‍රහාරය සිදුවන අවස්ථාවේ ශාලාව තුළ ඉස්ලාම් පූජකවරුවන් දහසක් පමණ සිට ඇති බව විදෙස් වාර්තාවල සඳහන් වන අතර ඉන් පුද්ගලයින් 50කට අධික පිරිසක් මියගොස් 80කට අධික පිරිසක් තුවාල ලැබීය. තුවාල ලැබූ පිරිස ප්‍රතිකාර සඳහා රෝහල්ගතකර ඇති අතර ඔවුන්ගෙන් කිහිපදෙනෙකු බරපතල තත්ත්වයේ පසුවෙයි. එය මෑත කාලයේදී කාබුල් නගරයට එල්ලවූ දරුණුම ප්‍රහාර වලින් එකක් බවත් සඳහන්ය. පසුගිය කාලය තුළ තලේබාන් සහ අයි එස් ත්‍රස්තවාදීන් යන දෙපාර්ශවයම කාබුල් නගරයට ප්‍රහාර එල්ල කළේය. කෙසේ නමුත් මෙම ප්‍රහාරයට තමන් සම්බන්ධ නොමැති බවයි තලේබාන් සංවිධානය පවසා සිටියි. ප්‍රහාරය හෙළාදකිමින් නිවේදනයක් නිකුත් කළ ඇෆ්ගන් ජනාධිපති අෂ්රෆ් ඝානි එය සමාව දිය නොහැකි වරදක් බවත් ප්‍රකාශ කර සිටීය. එමෙන්ම ප්‍රහාරය හේතුවෙන් අද එරට ජාතික ශෝක දිනයක් ලෙස ප්‍රකාශයට පත්කර ඇති බවත් විදෙස් වාර්තාවල වැඩිදුරටත් දැක්වෙයි.", "URL": "https://sinhala.adaderana.lk/news.php?nid=99563", "Category": null, "Parent URL": null}