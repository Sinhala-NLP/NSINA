{"Source": "Adaderana", "Timestamp": "August 3, 2019 02:09 pm", "Headline": "ත්‍රස්තවාදීන් මෙල්ල කිරීම නොව විනාශ කිරීම මගේ ප්‍රතිපත්තියයි-සජිත්", "News Content": "ත්‍රස්තවාදී කටයුතුවල නිරත වුවන්ට සිරගත කිරීමෙන් එහා ගිය දැඩි දඬුවම් ලබා දිය යුතු බව නිවාස හා ඉදිකිරීම් අමාත්‍ය සජිත් ප්‍රේමදාස මහතා පවසයි. අම්පාර අරංතලාව ප්‍රදේශයේ පැවති උත්සවයකට ඊයේ (02) එක්වෙමින් අමාත්‍යවරයා මේබව සඳහන් කළේය. නිවාස ඉදිකිරීම් සහ සංස්කෘතික කටයුතු දෙපාර්තමේන්තු විසින් ක්‍රියාත්මක කරනු ලබන සසුනට අරුණ ව්‍යාපෘතිය යටතේ අම්පාර අරංතලාව ජාත්‍යන්තර බෞද්ධ මධ්‍යස්ථානයේ ඉදිකිරීමට යෝජිත හෑගොඩ ශ්‍රී ඉන්ද්‍රසාර භික්ෂු ගිලන් මධ්‍යස්ථානය සඳහා මුල්ගල තැබීම නිවාස ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතාගේ ප්‍රධානත්වයෙන් සිදුකෙරුණි. නවීන ලෝකයේ ත්‍රස්තවාදය තනි පුද්ගලයෙකුට වුව ද ක්‍රියාත්මක කළ හැකි බවත් එය LTTE ත්‍රස්තවාදය මෙන් නොවන බවත් සජිත් ප්‍රේමදාස මහතා පැවසීය. සියලු දෙනා රටේ ජාතික ආරක්ෂාවේ සාමාජිකයින් විය යුතු බවත් ඒ හරහා ත්‍රස්තවාදීන් මෙල්ල කිරීම නොව විනාශ කිරීම තමාගේ ප්‍රතිපත්තිය බවත් ඒ මහතා කියා සිටියේය. සිය දිවි හානි කරගැනීමට උත්සාහ ගෙන එය කළ නොහැකි වු ත්‍රස්තවාදීන්ව හිර ගෙවල්වල තබා ගනිමින් කිරි පෙවීම සිදු කළ යුතු නැති බවත් ඔවුන්ට මරණ දඬුවම ලබා දීම තමන්ගේ මතය බවත් ඒ මහතා කියා සිටියි.", "URL": "https://sinhala.adaderana.lk/news.php?nid=115644", "Category": null, "Parent URL": null}