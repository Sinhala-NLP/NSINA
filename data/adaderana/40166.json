{"Source": "Adaderana", "Timestamp": "January 7, 2014 03:15 pm", "Headline": "ආවා 21න් 10ක් බඩුත් සමග දැලේ ", "News Content": "“ආවා” නමින් පෙනී සිටිමින් දීර්ඝ කාලයක් තිස‍්සේ යාපනයේ වැසියන්ගේ මුදල් හා දේපළ කොල්ලකෑමේ නිරත වූ බව කියන සන්නද්ධ කණ්ඩායමක සාමාජිකයින් 21 දෙනෙකුගෙන් 9 දෙනෙකු අත්බෝම්බ 2ක්, කඩු 12ක්, බයිසිකල් චේන් 2ක්, යකඩ පොලු, යතුරු පැදි ඇතුළු අවි ආයුද රැසක් සමග කෝපායි පොලීසිය විසින් අත්අඩංගුවට ගෙන තිබේ. මීට සතියකට ඉහතදී කෝපායි කොණ්ඩාවිල් ප්‍රදේශයේ නිවසක් කොල්ලකෑමේ සිද්ධියකට සම්බන්ධ සැකකරුවෙකු අත්අඩංගුවට ගෙන ප්‍රශ්න කිරී‍ෙම්දී මෙම සංවිධානාත්මක කණ්ඩායම ගැන තොරතුරු අනාවරණය වී ඇත‍. ඒ අනූව එකී කණ්ඩායමේ බව කියන තවත් සාමාජිකයින් 9 දෙනෙකු චාවකච්චේරි, චුන්නාකම් හා මනිපායි ප්‍රදේශවලදී පොලිස් අත්අඩංගුවට පත්ව තිබේ. මොවුන් අතර සිටින 21 හැවිරිදි විනෝදන් නැමැති තරුණයෙකු “ආවා” නමින් ද හඳුන්වන බව පැවසෙන අතර ඔහුගේ නම එම සන්නද්ධ කණ්ඩායමේ නම ලෙස භාවිතා කර ඇතැයි පොලීසිය කියයි. අත්අඩංගුවට ගත් පිරිස අවුරුදු 14ත් 30ත් අතර පසුවන අය බවද මොවුන් අත්අඩංගුවට ගැනීමෙන් පසු පැමිණිලි 100ට වැඩි සංඛ්‍යාවක් ලැබී ඇතැයිද කෝපායි පොලීසිය පවසයි.", "URL": "https://sinhala.adaderana.lk/news.php?nid=40166", "Category": null, "Parent URL": null}