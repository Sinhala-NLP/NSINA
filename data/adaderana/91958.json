{"Source": "Adaderana", "Timestamp": "July 4, 2018 11:17 am", "Headline": "තිලංගගේ පෙත්සමට විරෝධතා දක්වන්න අධිකරණයෙන් කල් දෙයි", "News Content": "ශ්‍රී ලංකා ක්‍රිකට් ආයතනයේ හිටපු සභාපති තිලංග සුමතිපාල මහතා විසින් ඉකුත් නිලවරණය සඳහා බාරදුන් නාම යෝජනා පත්‍රය ප්‍රතික්ෂේප කිරීමේ නියෝගයක් නිකුත් කරන මෙන් ඉල්ලා ගොනුකර ඇති පෙත්සමට අදාළ විරෝධතා ඉදිරිපත් කිරීම සඳහා අභියාචනාධිකරණය වගඋත්තරකරුවන්ට කල් ලබා දුන්නේය. ශ්‍රී ලංකා ක්‍රිකට් ආයතනයේ හිටපු ලේකම් නිශාන්ත රණතුංග මහතා විසින් ඉදිරිපත් කළ මෙම පෙත්සම අභියාචනාධිකරණ සභාපති විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඩුල්ල හමුවේ කැඳවනු ලැබීය. එහිදී වගඋත්තරකාර ක්‍රීඩා අමාත්‍යවරයා සහ එම අමාත්‍යාංශයේ ලේකම් වරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් සුමති ධර්මවර්ධන මහතා කරුණු දක්වමින් ක්‍රීඩා පනතේ විධිවිධානයන්ට සහ ශ්‍රී ලංකා ක්‍රිකට් ආයතනයේ ව්‍යවස්ථාවට අනුව ඒ සඳහා නිලවරණය පැවැත්වීමට අවශ්‍ය කටයුතු සූදානම් කරමින් තිබෙන බව කියා සිටියේය. ඒ සඳහා නිලවරණ කමිටුවක් පත් කිරීමට ක්‍රීඩා අමාත්‍යංශයේ ලේකම්වරයා විසින් කටයුතු කරමින් සිටින බව ඔහු අධිකරණයට දන්වා සිටියේය. කෙසේවෙතත් මෙහිදී පෙත්සම්කාර පාර්ශවය වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා අධිකරණයෙන් ඉල්ලා සිටියේ මෙම පෙත්සම විභාග කිරීම සඳහා කෙටි දිනයක් ලබා දෙන ලෙසයි. ඒ අනුව පෙත්සමට අදාළ විරෝධතා තිබේනම් ඒවා සැප්තැම්බර් මස 3 වන දා හෝ ඊට පෙර ඉදිරිපත් කරන්නැයි වගඋත්තරකරුවන්ට නියම කළ අභියාචනාධිකරණය ඉන්පසුව විභාග දිනය නියම කරන බව කියා සිටියේය. පෙත්සම්කාර නිශාන්ත රණතුංග මහතා අධිකරණය හමුවේ කියා සිටින්නේ පසුගියදා පැවැත්වීමට සූදානම් කර තිබූ ශ්‍රී ලංකා ක්‍රිකට් ආයතනයේ නිලවරණය සඳහා පත්කරන ලද නිලවරණ කමිටුව මුළුමනින්ම නීතියට පටහැණි බවයි. එම ආයතනයේ හිටපු සභාපති තිලංග සුමතිපාල මහතා විසින් ඉදිරිපත් කළ නාමයෝජනා පත්‍රය මුළුමනින්ම නීතියට පටහැනි බවත් ඒ මහතා විසින් බාරදුන් නාම යෝජනා පත්‍රය භාර ගැනීමට නිලවරණ කමිටුව ගත් තීරණය නීති විරෝධී බවට තීන්දුවක් ලබාදෙන ලෙස ඉල්ලමින් නිශාන්ත රණතුංග මහතා අදාළ පෙත්සම අභියාචනාධිකරණයට ඉදිරිපත් කර තිබේ.", "URL": "https://sinhala.adaderana.lk/news.php?nid=91958", "Category": null, "Parent URL": null}