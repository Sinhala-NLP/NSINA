{"Source": "Adaderana", "Timestamp": "April 1, 2018 09:22 pm", "Headline": "බයිසිකලයෙන් මාරයා ඇවිත්", "News Content": "යාපනය මහනුවර ඒ- 9 මාර්ගයේ පුලියන්කුලම ප්‍රදේශයේදී අද අළුයම යතුරු පැදියක් අනතුරකට ලක්වීමෙන් තරුණයෙකු සිද්ධිය වූ ස්ථානයේදීම මිය ගොස් තිබේ. අධික වේගයෙන් යතුරු පැදිය ධාවනය කළ තරුණයාට එය පාලනය කරගැනීමට නොහැකිව එය පෙරළී යාමෙන් මේ අනතුර සිදුව ඇති බව පුලියන්කුලම පොලීසිය කියයි. මෙසේ මිය ගොස් ඇත්තේ වවුනියාවේ සිට කිළිනොච්චිය බලා යතුරුපැදියෙන් ගමන් කළ විසිදෙහැවිරිදි ශාන්ත වේලු රොහාන් නැමති අයෙකි. අවට ප්‍රදේශවාසීන් උදෑසන පැමිණ බලන විට යතුරු පැදිය හා මළ සිරුරක් මාර්ගය අයිනේ තිබෙනු දැක පුලියන්කුලම පොලීසියට ඒ බව දැණුම්දී තිබේ. පොලිස් නිලධාරීන් විසින් මියගිය අයගේ මළ සිරුර වවුනියාව මහරෝහල වෙත රැගෙන විත් තිබේ. පුලියන්කුලම හා වවුනියාව පොලීසි සිද්ධිය පිළිබඳව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=86725", "Category": null, "Parent URL": null}