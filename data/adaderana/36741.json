{"Source": "Adaderana", "Timestamp": "August 19, 2013 11:18 am", "Headline": "ෆොන්ටේරා සමාගමට ලබා දුන් තහනම් නියෝගය දීර්ඝ කරයි ", "News Content": "ෆොන්ටේරා සමාගම විසින් නිෂ්පාදනය කොට බෙදාහරිනු ලබන කිරිපිටිවලට අදාළව ඒවා සෞඛ්‍යාරක්ෂිත හා පිරිසිදු බව ඇඟවෙන පරිදි විද්‍යුත් හා මුද්‍රිත මාධ්‍යවල වෙළඳ දැන්වීම් නොදමන ලෙස අභියාචනාධිකරණය විසින් ලබන 21 දා දක්වා පනවා තිබූ අතුරු තහනම් නියෝගය ලබන මස 02 දක්වා දීර්ඝ කර තිබේ. අදාළ සමාගමට එරෙහි පෙත්සම අභියාචනාධිකරණයේ සභාපති ශ්‍රී ස්කන්ධ රාජා සහ මාලනී ගුණරත්න යන විනිසුරුමඩුල්ල හමුවේ අද(19) යළි විභාගයට ගන්නා ලදී. එහිදී පෙත්සම්කාර පාර්ශවය වෙනුවෙන් පෙනී සිටි නීතීඥ උපුල් ජයසූරිය මහතා කියා සිටියේ මීට පෙර එම කිරිපිටි සමාගමට එරෙහිව අධිකරණය ලබාදුන් තීන්දුව ක්‍රියාත්මක නොකිරීම සම්බන්ධයෙන් අධිකරණයට අපහාස කිරීමේ චෝදනා මත ලිපිලේඛන ඉදිරිපත් කරන බවයි. නවසීලන්ත කිරිපිටි සමාගමේ නිෂ්පාදනවල මිනිස් සිරුරට අහිතකර රසායන ද්‍රව්‍ය අන්තර්ගත බවට එරට සිදුකරන ලද පරීක්ෂණ වලදී ද අනාවරණය වී ඇති බව උපුල් ජයසූරිය මහතා පෙන්වා දෙන ලදී. සමාගම වෙනුවෙන් පෙනී සිටි නීතීඥ මනෝජ් බණ්ඩාර මහතා කියා සිටියේ මෙරට තරඟකාරී කිරිපිටි නිෂ්පාදන සමාගම් කිහිපයක් තම නිෂ්පාදන සම්බන්ධයෙන් අසත්‍ය ප්‍රචාරයන් සිදුකරන බවයි. ඒ අනුව පෙත්සම් විභාගය සැප්තැම්බර් දෙවන දිනට යළිත් කල් තැබුණි. සාලිය සමරසිංහ නමැති ගෘහ නිර්මාණ ශිල්පියෙකු විසින් අභියාචනාධිකරණයට ගොනු කරන ලද පෙත්සමක් පසුගිය 08 වන දින විභාගයට ගත් අවස්ථාවේදී අභියාචනාධිකරණ සභාපති එස්. ස්කන්ධ රාජා සහ මාලිනී ගුණරත්න යන විනිසුරු මඩුල්ල විසින් ලබන 21 දක්වා එම සමාගමට දැන්වීම් පළ කළ නොහැකි බවට තීන්දුවක් දුන් අතර අද (19) එම නඩුව මෙලෙස සලකා බැලිණ. එදින මෙම නඩුව විභාගයට ගත් අවස්ථාවේදී පැමිණිලි කාර පාර්ශවය වෙනුවෙන් පෙනී සිටි නීතිඥ උපුල් ජයසූරිය මහතා අධිකරණය හමුවේ කරුණු දක්වමින් කියා සිටියේ අදාළ සමාගමේ කිරිපිටි නිෂ්පාදන සම්බන්ධයෙන් මීට පෙරාතුවද අධිකරණයට කරුණු ඉදිරිපත් කෙරුණු බවයි. එකී කිරිපිටි නිෂ්පාදන සෞඛ්‍යයට අහිතකර බව හා එහි සුරක්ෂිත භාවය පිළිබඳ ගැටලු සහගත තත්ත්වයක් තිබියදී අදාළ සමාගම විසින් එය එසේ නොවන බවටත්, 100%ක් ඒවා සෞඛ්‍යාරක්ෂිත බවටත් වෙළඳ දැන්වීම් ප්‍රචාරය කරන බවත්, එය මහජන සුබ සිද්ධිය වෙනුවෙන් වැළැක්විය යුතුව ඇති බවත් නීතිඥවරයා පවසා තිබුණි. එහෙත් වගඋත්තරකාර පාර්ශවය අධිකරණය හමුවේ පෙනී නොසිටින තත්ත්වයක් තුළ ඒක පාර්ශවීය ඒ පිළිබඳ නියෝගයක් ලබාදිය නොහැකි බව අධිකරණයේ අදහස විය. එහෙත් පැමිණිලිකාර පාර්ශවයේ නීතිඥවරයා වැඩිදුරටත් අධිකරණය හමුවේ කරුණු දක්වමින් ඉල්ලා තිබුණේ මෙය මහජන සෞඛ්‍ය පිළිබඳ විශේෂ කරුණක් ලෙස සලකා අදාළ කිරිපිටි නිෂ්පාදන සමාගමට එරෙහිව තාවකාලිකව හෝ අතුරුතහනම් නියෝගයක් නිකුත් කරන ලෙසයි. ඒ අනුව පසුව කරුණු සලකා බැලූ අභියාචනාධිකරණය ෆොන්ටේරා සමාගමට ස්වකීය කිරිපිටි නිෂ්පාදන පිළිබඳ වෙළඳ දැන්වීම් පළකළ නොහැකි ලෙස අගෝස්තු මස 21 වන දින දක්වා බලපැවැත්වෙන පරිදි අතුරුතහනම් නියෝගයක් නිකුත් කරන ලදී. එසේම අප්‍රේල් මස 19 එනම් අද දින යළි නඩුව කැඳවීමටද අභියාචනාධිකරණය විසින් තීරණය කළේය. මේ අතර මෙරට කාර්මික තාක්ෂණ ආයතනය විසින් පරික්ෂා කර ඩී.සී.ඩි ඇතුළත් බවට වාර්තා නිකුත් කර ඇති කිරිපිටි වහාම වෙළඳපොළෙන් ඉවත් කරන ලෙස එම කිරිපිටි සමාගම් වෙත දැනුම් දී ඇති බව සොඛ්‍ය අමාත්‍යංශය පසුගිය 07 වැනිදා නිවේදනයක් නිකුත් කරමින් කියා සිටියේය. එමෙන්ම නවසීලන්තයෙන් ගෙන්වන සියලුම කිරිපිටිවල සාම්පල් වරායේදී ලබාගෙන ඒවායෙහි ක්ලොස්ට්‍රිඩියම් බොටුලීනම් නැමැති බැක්ටීරියාව තිබේදැයි පරීක්ෂා කිරීමෙන් පසු එම බැක්ටිරියාව නොමැති කිරිපිටි වරායෙන් මුදා හැරීමට තීරණය කළ බව එම අමාත්‍යාංශය විසින් එදින නිකුත් කළ මාධ්‍ය නිවේදනයේ සඳහන් විය. තවද whey protein අධි සාන්ද්‍රණය අඩංගු හා අතිරේක පෝෂණීය ආහාර වෙළඳපොළෙන් ඉවත් කරන බවත්, මෙවා අඩංගු නිෂ්පාදන වෙළඳපොළේ විකිණීමටද වහාම ක්‍රියාත්මක වන පරිදි අත්හිටුවා ඇති බවත් එම නිවේදනයේ දැක්විණ. whey protein අධි සාන්ද්‍රණ සහිත කිරිපිටි සහ අතිරේක පෝෂණීය ආහාර වෛද්‍ය පර්යේෂණ ආයතනයේ ක්ලොස්ට්‍රිඩියම් බොටුලීනම් නැමැති බැක්ටීරියාව අඩංගු වී ඇත්දැයි සොයා බැලීම සඳහා පර්යේෂණ කිරීමටද තීරණය කර ඇති බව එම මාධ්‍ය නිවේදනයේ වැඩිදුරටත් සඳහන් විය.", "URL": "https://sinhala.adaderana.lk/news.php?nid=36741", "Category": null, "Parent URL": null}