{"Source": "Adaderana", "Timestamp": "March 28, 2014 07:43 am", "Headline": "ඡන්දෙට සියලු කටයුතු සුදානම් ", "News Content": "බස්නාහිර සහ දකුණු පලාත් සභා ඡන්ද විමසීම හෙට උදෑසන 07.00 සිට පස්වරු 04.00 දක්වා පැවැත්වෙයි. ඒ සඳහා සියලු කටයුතු සූදානම් කර ඇති බව මැතිවරණ මහ ලේකම් කාර්යාලය සඳහන් කළේය. පළාත් සභා දෙක සඳහා නියෝජිතයින් 155දෙනෙකු තෝරාගැනීම වෙනුවෙන් මධ්‍යස්ථාන 4253ක දී ඡන්ද විමසිම සිදු කෙරෙයි. ඒ සඳහා බස්නාහිර පළාතෙන් ඡන්ද දායකයින් 4,024,614 දෙනෙකු සහ දකුණු පළාතෙන් 1,873,804දෙනෙකු සුදුසුකම් ලබා තිබේ. දේශපාලන පක්ෂ 24ක් සහ ස්වාධින කණ්ඩායම් 42ක් නියෝජනය කරමින් අපේක්ෂකයින් 3794 දෙනෙකු ඡන්ද විමසීම සඳහා ඉදිරිපත්ව සිටියි. ඡන්ද පෙට්ටි සහ ලිපි ද්‍රව්‍ය අද(28) දහවල් සිට අදාළ දිස්ත්‍රික් මැතිවරණ කාර්යාල වල සිට ඡන්ද මධ්‍යස්ථාන දක්වා ගෙන යාමට නියමිතය. ඡන්ද පෙට්ටි සමඟ ඡන්ද මධ්‍යස්ථාන බාර ජ්‍යෙෂ්ඨ නිලධාරින් ද පිටත්ව යන බව මැතිවරණ මහ ලේකම් කාර්යාලය සඳහන් කළේය. සෑම ඡන්ද මධ්‍යස්ථානයකම පෙරහුරු වැඩසටහන් පැවැත්විමට ද නියමිතය. ඡන්ද රාජකාරි කටයුතු සඳහා රජයේ නිලධාරින් 75 000ක් පමණ යොදවා ඇති අතර ආරක්ෂක කටයුතු වෙනුවෙන් පොලිස් නිලධාරින් 30000ක් පමණ යොදවා තිබේ.", "URL": "https://sinhala.adaderana.lk/news.php?nid=42131", "Category": null, "Parent URL": null}