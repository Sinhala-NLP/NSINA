{"Source": "Adaderana", "Timestamp": "June 23, 2012 09:38 am", "Headline": "විභාගවලට ගාල්ලේ අදක්ෂ සිසුන් ඉදිරිපත් කිරීම නැවතීමට නියෝගයක්", "News Content": "ගාල්ල කලාප අධ්‍යාපන අධ්‍යක්ෂවරයාගේ අත්සනින් අංක ගා/කලාප/අසං/01 යුතුව 2012.05.30 දිනැති ලිපියකින් ගාල්ල කලාපයේ සියලු විදුහල්පතිවරුන්ට 2012 සහ ඉදිරි වර්ෂවලදී අ.පො.ස. සාමාන්‍ය පෙළ විභාගයට ඉදිරිපත් කළ යුත්තේ සාක්ෂරතාවය සහිත දරුවන් පමණක් බව දැනුම් දී ඇති බව ලංකා ගුරු සංගමය පවසයි. එසේ ම එම ලිපියේ මීට හේතු වශයෙන් දක්වා ඇත්තේ දකුණු පළාත් අධ්‍යාපන අධ්‍යක්ෂකගේ 2012.05.16 දිනැති දප/අසං/06 අංකයෙන් යුතු ලිපියෙන් 2011 අ.පො.ස. සාමාන්‍ය පෙළ විභාගයේ සියලු විෂයන් අසමත් දරුවන්ගේ ප‍්‍රතිශතය ගාල්ල කලාපයේ ජාතික මට්ටමට වඩා ඉහළින් පැවතීම බව ද එම සංගමයේ ලේකම් ජෝසප් ස්ටාලින් මහතා සඳහන් කරයි. එසේම කලාප අධ්‍යාපන අධ්‍යක්ෂවරයාගේ එම ලිපියේ සාක්ෂරතාවය ඌන හෝ නියමිත සාධන මට්ටම නොමැති දරුවන් වර්ෂ අවසාන වාර විභාගයේදී ඉහළ පන්තිවලට සමත් නොකරන ලෙස ද දන්වා ඇති බව ඒ මහතා පෙන්වාදෙයි. ගාල්ල දිස්ති‍්‍රක්කයේ අධ්‍යාපනයේ සංවර්ධනයක් සිදු වී ඇති බව සංඛ්‍යාත්මකව පෙන්වීම සඳහා මෙවැනි කි‍්‍රයාමාර්ග ගැනීම තුළින් දරුවන්ට බරපතල අසාධාරණයක් සිදුවන බව ජෝසප් ස්ටාලින් මහතා පවසයි. අධ්‍යාපනය යනු විභාග කේන්ද්‍රීය කි‍්‍රයාවලියක් නොවන බවත්, එය විධිමත් නොවිධිමත් හා අවිධිමත් ආකාරයෙන් සිදුවන කටයුත්තක් බව අවධාරණය කරන ලංකා ගුරු සංගමය දරුවන් නිරපරාදේ අසමත් කරමින් විභාගවලට ඉදිරිපත් නොකරමින් පසුගාමී දරුවන් සඟවා අධ්‍යාපනයේ සංවර්ධනය පෙන්වීම තුළ විශාල අපරාධයක් සිදුවන බව අවධාරණය කරයි. සමබර පෞරුෂයකින් යුතු පුරවැසියෙක් බිහිකිරීම අධ්‍යාපනයේ අරමුණක්ව තිබියදී මෙවැනි විභාග කේන්ද්‍රීය විජ්ජාවන් නතර කරන ලෙසත්, එයට අනුබල දෙන ගාල්ල කලාප අධ්‍යක්ෂකගේ අදාළ ලිපිය අවලංගු කරන ලෙසත් ලංකා ගුරු සංගමය ජාතික අධ්‍යාපන කොමිසමෙන්, ජාතික අධ්‍යාපන ආයතනයෙන් සහ දකුණු පළාත් අධ්‍යාපන බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=25255", "Category": null, "Parent URL": null}