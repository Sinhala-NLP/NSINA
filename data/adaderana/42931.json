{"Source": "Adaderana", "Timestamp": "May 2, 2014 01:08 pm", "Headline": "දෙණියායේ ප්‍රභූ නිවසට උඩවලවේ අලි පැටවෙකු පැහැරගෙන යාමේ තැත වරදී!", "News Content": "උඩවලව ජාතික වනෝද්‍යානයෙන් අලි පැටවෙකු සොරකම් කිරීමට උත්සාහ දැරීමේ සිද්ධිය සම්බන්ධයෙන් විමර්ශනයක් සිදුකරන බව වනජීවී සම්පත් සංරක්ෂණ අමාත්‍ය විජිත් විජයමුණි සොයිසා මහතා පවසයි. කිසියම් පිරිසක් විසින් උඩවලව ජාතික වනෝද්‍යානයේ සිටි අලි පැටවෙකු පැහැරගෙන යන බවට ප්‍රදේශවාසීන්ගෙන් ඊයේ රාත්‍රී 09 ට පමණ පොලිස් හදිසි ඇමතුම් ඒකකයට තොරතුරක් ලැබී තිබුණි. ඒ අනුව ගොඩකවෙල පොලිසිය සහ උඩවලව වනජීවී කාර්යාල නිලධාරීන් අලිපැටවා පැහැරගත් බව කියන පළුගහවෙල ප්‍රදේශය වෙත ගොස් තිබේ. එහිදී අලි පැටවා පැහැරගෙන යාමට පැමිණි පිරිස පළාගොස් ඇති අතර අලිපැටවා රැගෙන යාමට සුදානම් කර තිබු ට්‍රැක්ටරයක් එම ස්ථානයේ අතහැර ගොස් තිබු බව වනජීවි දෙපාර්තමේන්තුව සඳහන් කළේය. මේ අතර සැකකරුවන් අදාළ ස්ථානයෙන් පලායද්දී සිද්ධිය ආවරණය කිරීමට ගිය මාධ්‍යවේදියෙකුද බලහත්කාරයෙන් රැගෙන ගොස් ඇති අතර පසුව ඔහු මුදාහැර ඇත. අලි පැටවා පැහැර ගැනීමට පැමිණි පිරිස සුඛෝපභෝගී වාහන කිහිපයකින් පැමිණ ඇති බවට ද අනාවරණය වී ඇති බව වනජීවි දෙපාර්තමේන්තුව පවසයි. ඔවුන් මාතර, දෙණියාය ප්‍රදේශයේ පදිංචි ප්‍රභූ පිරිසක් බවටද අනාවරණයවී ඇත. වනජීවි සම්පත් සංරක්ෂණ අමාත්‍ය ගාමිණි විජිත් විජයමුණි සොයිසා මහතා පවසන්නේ අලි පැටවුන් සිය නිවෙස් වල ඇති කිරීම මේ වනවිට ප්‍රභූ පැලැන්තියේ විලාසිතාවක් බවට පත්ව ඇති බවයි. මේ අතර පැහැර ගැනීමට උත්සාහ කළ අලි පැටවා උඩවලව රක්ෂිත ප්‍රදේශයේ සිටිය දී අද පෙරවරුවේ සොයාගත් බව එම වනජීවි දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=42931", "Category": null, "Parent URL": null}