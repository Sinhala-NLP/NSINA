{"Source": "Adaderana", "Timestamp": "June 26, 2018 05:46 am", "Headline": "ළඟම ඇති තැපැල් අධිකාරී කාර්යාලයට වාර්තා කරන්න-තැපැල්පතිගෙන් ඉල්ලීමක්", "News Content": "තමන් සේවය කරන කාර්යාලයට රාජකාරි සඳහා වාර්තා කිරීමට අපහසු අය ළඟම පිහිටි තැපැල් අධිකාරි කාර්යාලයට වාර්තා කරන්නැයි තැපැල්පතිවරයා ඉල්ලීමක් කර තිබේ. මේ සම්බන්ධයෙන් නිවේදනයක් නිකුත් කරමින් රජ‍යේ ප්‍රවෘත්ති දෙපාර්තමේන්තුව මේ බව පවසා ඇත. තමන් සේවය කරන කාර්යාලයට රාජකාරි සඳහා වාර්තා කිරීමට අපහසු වන අය ළගම පිහිටි ප්‍රාදේශීය තැපැල් අධිකාරි කාර්යාලයට වාර්තා කරන ලෙසත්, එසේ වාර්තා කරන කාර්ය මණ්ඩලය වෙත අවශ්‍ය පහසුකම් ලබා දෙන ලෙසත් සියලුම පළාත් නියෝජ්‍ය තැපැල්පතිවරුන් හා ප්‍රාදේශීය තැපැල් අධිකාරිවරුන් වෙත උපදෙස් දි ඇති බව තැපැල්පති ඩී.එල්.පි.ආර්.අභයරත්න මහතා පවසයි. තැපැල් දෙපාර්තමේන්තුවේ වෘත්තිය සමිති විසින් ක්‍රියාත්මක කර ඇති වැඩ වර්ජනය හේතුවෙන් අපේක්ෂිත පරිදි මහජන සේවය සැපයීමට බාධාවන් එල්ලවී ඇති බව ද එහි වැඩි දුරටත් සඳහන් වෙයි. ඒ අනුව මහජන සේවය අඛණ්ඩව පවත්වා ගෙන යාම සඳහා තැපැල් සේවක නිවාඩු අවලංගු කර ඇත. තවද රාජකාරියට වාර්තා කරන තැපැල් සේවකයන් සඳහා බාධා කිරීම් සිදුවන බවද වාර්තා වී ඇති බැවින් මෙම පියවර ගෙන ඇති බව ද එම නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=91499", "Category": null, "Parent URL": null}