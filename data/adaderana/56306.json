{"Source": "Adaderana", "Timestamp": "January 12, 2016 12:44 pm", "Headline": " කොළඹ බල්ලන් දහසය දාහක් විතර ඉන්නවා", "News Content": "පොලිසියට නිදහසේ සිය රාජකාරී කටයුතු කරගෙන යාමට මේවන විට අවස්ථාව ලැබී ඇති බවත්, එහෙත් එම නිදහස වල්බූරු නිදහසක් කර නොගත යුතු බවත්, මුදල් අමාත්‍ය රවී කරුණානායක මහතා කියයි.කොළඹ නගරයේ අඩු ආදායම්ලාභීන් වෙනුවෙන් නිවාස ඒකක 252කින් සමන්විත ෆර්ගියුෂන් පාර \"මුවදොර උයන\" මහල් නිවාස ව්‍යාපෘතිය අද ජනතා අයිතියට පත්කිරීමේ උත්සවයේදී ඇමතිවරයා මේ බව කියා සිටියේය.පාර්ලිමේන්තු මන්ත්‍රී හිරුණිකා ප්‍රේමචන්ද්‍ර මහත්මිය ඇය අතින් වරදක් වූ බව පිළිගෙන ඇති බවත්, ඒ අනූව දැන් ඇයට එරෙහිව නඩු පවරා ඇති බවත්, ඇමතිවරයා එහිදී පැවසීය.එසේම ලොකු ලොකු වැරදිවලට සම්බන්ධ පුද්ගලයින්ට මීට පෙර නීතිපතිවරයා නඩු පැවරීමට ක්‍රියා නොකළ බවද ඔහු එහිදී සිටියේය.කොළඹ මේවන විට නිවාස 75,000ක හිඟයක් ඇති බවත්, ඉදිරි වසර 3ක් ඇතුළත එම නිවාස හිඟය පියවීමට කටයුතු කරන බවත්, හෙතෙම පැවසීය.එම උත්සවයට එක්වූ මහනගර හා බස්නාහිර සංවර්ධන අමාත්‍ය පාඨලි චම්පික රණවක මහතා පැවසුවේ පසුගිය කාලය තුළ කොළඹ නගරයේ ජනගහණය වැඩිවීමක් සිදුව නැති බවයි.කොළඹ නගරයේ ජනගහණය වැඩි වී ඇත්තේ පිටතින් පැමිණෙන පිරිස් අවිධිමත් ලෙස පදංචි වීම නිසා බවත්, විධිමත් නාගරික සැලැස්මක් තුළින් දැනට කොළඹ ඇති වාහන තදබදයට විසඳුමක් ලබාදීමට බලාපො‍රොත්තු වන බවත්, හෙතෙම කීවේය.එසේම දැනට වාර්තාවන සංඛ්‍යා ලේඛනවලට අනූව කොළඹ පාරවල සුනඛයින් දහසය දහසක් පමණ හා ගවයින් දෙදහසක් පමණ සිටින බවද ඇමතිවරයා පැවසීය.සුනඛයින් 4000ක් මීතොටමුල්ල කුණු කන්ද ආශ්‍රිතව සිටින බවද ඇමතිවරයා කීවේය.කොළඹ ආශ්‍රිතව ගවයින් මෙපමණ සංඛ්‍යාවක් ඇතත් කුඹුරු ඉඩම් අඟලක්වත් නැතැයිද ඔහු පෙන්වාදුන්නේය.එසේම කොළඹ ආශ්‍රිතව හොඳම ක්‍රීඩාංගණ, විශාල ප්‍රමාණයේ ශාලා ඇතුළු අනෙකුත් පහසුකම් ඇති නමුත් පැල්පත්වාසී ජනතාව අතුරින් කිසිවෙකුත් ඉදිරියට පැමිණ නැති බවත්, ඊට හේතුව එම ප්‍රදේශ සමාජයීය වශයෙන් දියුණු වී නැතිවීම බවත්, ඇමතිවරයා පැවසීය.2030 වන විට මෙරට ජනගහණය මිලියන 30ක් වෙතැයි අපේක්ෂා කරන බවත්, නිවාස ගැටලුව සඳහා විධිමත් නාගරික සැලැස්මක් තුළින් විසඳුම් සෙවිය යුතු බවත්, පැවසූ ඇමතිවරයා පැල්පත්වාසීන් පදිංචිව සිටි ඉඩම් පිටරැටියන්ට විකුණන්නේ නැතැයිද වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56306", "Category": null, "Parent URL": null}