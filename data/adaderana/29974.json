{"Source": "Adaderana", "Timestamp": "December 15, 2012 11:18 am", "Headline": "ඔස්ට්‍රේලියාව 450/5යි - චානක 130/3යි", "News Content": "වෝන් - මුරලිදරන් කුසලාන ශ්‍රී ලංකා-ඔස්ට්‍රේලියා තරග 3කින් සමන්විත ටෙස්ට් තරගාවලියේ පළමු තරගයේ පළමු ඉනිම ක්‍රීඩාකළ ඔස්ට්‍රේලියානුවන් කඩුලු 5ට ලකුණු 450ක් රැස්කර සිටියදී ඉනිම අත්හිටුවන ලදී. ඔස්ට්‍රේලියානු කණ්ඩායම වෙනුවෙන් මයිකල් හසී නොදැවී ලකුණු 115ක් ලබා ගැනීමට සමත්විය. මීට අමතරව පිලිප් හග්ස් ලකුණු 86ක්, නායක මයිකල් ක්ලාක් ලකුණු 74ක්, මැතිව් වේඩ් ලකුණු 68ක් හා ඩේවිඩ් වෝනර් ලකුණු 57ක් ලබා ගන්නා ලදී. ඊයේ (14) පළමු දිනය නිමාවන විට ඔස්ට්‍රේලියානු කණ්ඩායම කඩුලු 4ක් දැවී ලකුණු 299ක් ලබාගෙන සිටියේය. පන්දු යැවීමේදී චානක වෙලගෙදර ලකුණු 130ට කඩුලු 3ක් දවා ගැනිමට සමත්විය. තරගය ඔස්ට්‍රේලියාවේ හෝබාට් හිදී පැවැත්වෙයි.", "URL": "https://sinhala.adaderana.lk/news.php?nid=29974", "Category": null, "Parent URL": null}