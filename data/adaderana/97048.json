{"Source": "Adaderana", "Timestamp": "October 2, 2018 01:25 pm", "Headline": "ජොන්ස්ටන්ගේ නඩුවට දින තීන්දුයි", "News Content": "පසුගිය රජය සමයේ සතොස ආයතනයට අයත් සේවකයින් එකසිය පනස් තුන් දෙනෙකු දේශපාලන ක්‍රියාකාරකම් සඳහා යෙදවීම තුළින් රජයට රුපියල් කෝටි හතරකට ආසන්න පාඩුවක් සිදු කළේ යැයි චෝදනා එල්ල වී සිටින හිටපු වෙළඳ අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තුන් දෙනාට එරෙහිව ගොනු කර තිබෙන නඩුව විභාගයට ගැනීමට කොළඹ මහේස්ත්‍රාත් අධිකරණය නියෝග කළේය. මෙම නඩුව අද(02) කොළඹ ප්‍රධාන මහේස්ත්‍රාත් රංග දිසානායක මහතා ඉදිරියේ දී කැඳවූ අවස්ථාවේදී මහේස්ත්‍රාත්වරයා නියම කර සිටියේ එම නඩුව විභාග කිරීම සඳහා දෙසැම්බර් මස 14 වනදා විභාගයට ගන්නා බවයි. දැනට රිමාන්ඩ් බාරයේ පසුවන මෙම නඩුවේ විත්තිකරු වන හිටපු වෙළඳ අමාත්‍ය ජොන්ස්ටන් ප්‍රනාන්දු මහතා එදින රිමාන්ඩ් බාරයේ සිටයෙ නම් ඔහු අධිකරණය වෙත ඉදිරිපත් කිරීමට පියවර ගන්නා මෙන් ද මහෙස්ත්‍රාත්වරයා බන්ධනාගාර අධිකාරිවරයාට නියම කළේය. 2010 වසරේ සිට 2014 වසර දක්වා කාලසීමාව තුළ සතොස ආයතනයට අයත් සේවකයින් එකසිය පනස් තුන් දෙනෙකු ඔවුන්ගේ නිල රාජකාරිවලින් ඉවත් කොට දේශපාලන ක්‍රියාකාරකම්වල යෙදවීම තුළින් රජයට රුපියල් කෝටි හතරකට ආසන්න පාඩුවක් සිදු කළේ යැයි චෝදනා කරමින් අල්ලස් කොමිසම විසින් අල්ලස් පනත යටතේ හිටපු ඇමති ජොන්ස්ටන් ප්‍රනාන්දු ඇතුළු විත්තිකරුවන් තුන්දෙනෙකුට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=97048", "Category": null, "Parent URL": null}