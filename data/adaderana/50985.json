{"Source": "Adaderana", "Timestamp": "April 29, 2015 03:24 pm", "Headline": "නයෙක් ගේන්න හැදුවට සම්මත වුණේ ගැරඬියෙක්", "News Content": "නයෙක් ගේන්න හැදුවට සම්මත වුණේ ගැරඬියෙකු බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පෙන්වාදෙයි.19 වැනි ව්‍යවස්ථා සංශෝධනය සම්මත වීම සම්බන්ධයෙන් අද කොළඹදී මාධ්‍ය හමුවක් පැවැති අතර ඊට එක්සත් ජනතා නිදහස් සන්ධානය නියෝජනය කරමින් මන්ත්‍රීන් කිහිප දෙනෙකු සහභාගි වී සිටියහ.එහිදී විමල් වීරවංශ මන්ත්‍රීවරයා කියා සිටියේ 19 වැනි සංශෝධනය මගින් ජනපති සතු බලතල අගමැති අතට පත් කිරීම උසාවියට ගොස් වළක්වා ගැනීමට සමත් වූ බවයි.19 ගැන පැවති විවාදයේදීත්, පාර්ලිමේන්තුවේ විපක්ෂයේ නායකධූරයේ නියම කාර්ය භාර්යය කළේ දිනේෂ් ගුණවර්ධන මහතා බවත්, එය ඔබ දකින්නට ඇති බවත්, ඒ මහතා පැවසීය.විධායක ජනාධිපතිධූරයේ බලතල අඩු කිරීම සඳහා 19න් ගෙනා යෝජනා ඇතැම් යෝජනා සංශෝධන සහිතව සම්මත විය.එසේ වුවද “කට්ට තාම තියෙනවා මදය විතරයි වෙනස් වුණේ” යැයි මන්ත්‍රීවරයා පෙන්වාදුන්නේය.ව්‍යවස්ථාදායක සභාවට මන්ත්‍රීන් හැර හිතවතුන් පත් කිරීමේ උත්සාහය පරාජය කළ බවත්, එහි සභාපතිවරයා ලෙස පත් කිරීමට සිටියේ කවුදැයි දන්නා බවද ඔහු කියා සිටියේය.“සෝභිත හිමි දැන් හිතාගෙන ඉන්නවා ඇති විධායකය අහෝසි කියලා” යනුවෙන්ද පැවසූ විමල් වීරවංශ මහතා සිය සැලසුම් අසාර්ථක වූ නිසා අගමැතිවරයාද දුක් වනවා ඇතැයි වැඩිදුරටත් පැවසීය.එම මාධ්‍ය හමුවට එක්ව සිටි ජී.ඇල්, පීරිස්, බන්දුල ගුණවර්ධන, කුමාර වෙල්ගම යන මන්ත්‍රීහූ ද 19 වැනි සංශෝධනය මගින් එජාපයේ සැලසුම් පරාජය කළ බැව් ප්‍රකාශ කළහ.", "URL": "https://sinhala.adaderana.lk/news.php?nid=50985", "Category": null, "Parent URL": null}