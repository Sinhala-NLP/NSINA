{"Source": "Adaderana", "Timestamp": "April 28, 2016 09:23 am", "Headline": "එල්.ටී.ටී.ඊ ප්‍රාදේශීය නායකයින් ගත්තේ චාවකච්චේරි සිද්ධියටයි", "News Content": "හිටපු එල්.ටී.ටී.ඊ ප්‍රාදේශීය නායකයින් කිහිපදෙනෙකු අත්අඩංගුවට ගනු ලැබුවේ උතුරෙන් මරාගෙන මැරෙන ඇඳුම් කට්ටල සහ පුපුරණ ද්‍රව්‍ය හමුවීම පිළිබඳව පැවැත්වෙන විමර්ශන වලට අදාළව බව ආරක්ෂක ලේකම් කරුණාසේන හෙට්ටිආරච්චි මහතා පවසයි.ආරක්ෂක ලේකම්වරයා පෙන්වාදෙන්නේ චාවකච්චේරියේදී හමුවූ මරාගෙන මැරෙන ඇඳුම් කට්ටලය පිළිබඳව පරීක්ෂණ පවත්වන පොලිස් ත්‍රස්ථ විමර්ශන කාර්යංශය එම අත්අඩංගුවට ගැනීම් සිදුකර ඇති බවයි.හිටපු එල්.ටී.ටී.ඊ ප්‍රාදේශීය නායකයින් කිහිපදෙනෙකු පසුගියදා අත්අඩංගුවට ගැනීම පිළිබඳව බී.බී.සී සන්දේශය කළ විමසීමකදී ආරක්ෂක ලේකම් කරුණාසේන හෙට්ටිආරච්චි මහතා මේ බව සඳහන් කර තිබේ.මෙම අත්අඩංගුවට ගැනීම් තුළින් රටේ ජාතික ආරක්ෂාවට තර්ජනයක් එල්ල වී ඇති බවට ගම්‍ය නොවන බව ආරක්ෂක ලේකම් කරුණාසේන හෙට්ටිආරච්චි මහතා පෙන්වාදී ඇත.මෙරට ආරක්ෂාව වෙනුවෙන් විමසිල්ලෙන් සිටින බවත්, ඒ සඳහා ආරක්ෂක අංශ නිරන්තර අවධානය යොමු කර ඇති බවත් බී.බී.සී සන්දේශය වෙත අදහස් දක්වමින් ආරක්ෂක ලේකම්වරයා වැඩිදුරටත් ප්‍රකාශ කර ඇත.මේ අතර පසුගිය දින කිහිපය තුළදී අත්අඩංගුවට ගත් හිටපු එල්.ටී.ටී.ඊ ප්‍රාදේශීය නායකයින් තිදෙනෙකු ත්‍රස්ථ විමර්ශන ඒකකයේ රඳවාගෙන වැඩිදුර පරීක්ෂණ පවත්වන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=59590", "Category": null, "Parent URL": null}