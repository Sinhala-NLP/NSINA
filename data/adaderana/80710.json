{"Source": "Adaderana", "Timestamp": "November 29, 2017 06:08 am", "Headline": "ලියාපදිංචි නැති බෝට්ටුවලට වැඩ වරදී", "News Content": "උතුරු පළාතේ සියලුම ධීවරයින්ට සිය බෝට්ටු හා එන්ජින් ධීවර දෙපාර්තමේන්තුවේ ලියාපදිංචි කිරීමට ලබා දී ඇති අවසන් දිනය නොවැම්බර් මස 30 වෙනිදා බව යළිත් දැණුම් දී තිබේ. උතුරු පළාත් සහකාර ධීවර අධ්‍යක්ෂවරයා කියා සිටියේ එම දිනයෙන් පසුව ලියාපදිංචි නොකොට ධීවර කර්මාන්තයේ යොදවන සියලු බෝට්ටු හිමියන්ට එරෙහිව නීති මඟින් කටයුතු කරන බවයි. මෙම නීතිය මිරිදිය මසුන් මැරීමේ කටයුතුවල නිරත ධීවරයින්ටද අදාළ බව පවසන ධීවර සහකාර අධ්‍යක්ෂකවරයා ඒ පිළිබඳව මීට මාස හයකට ඉහතදී සියලුම ධීවර සමීති වෙත දැනුම් දී ඇති බවද යළි සිහි කැඳවීමේ ලිපියේ සඳහන් කොට ඇත. ධීවර දෙපාර්තමේන්තුවේ සංඛ්‍යා ලේඛනවලට අනුව උතුරු පළාත තුල බහුදින යාත්‍රා 800 ක් පමණද, සාමාන්‍ය බෝට්ටු 2100 ක් පමණද, මිරිදිය ධීවරයින් සතු බෝට්ටු 3000 ක් හා ඔරු 9000 ක් පමණද ඇති බව සඳහන් වෙයි. මෙම වර්ගයේ යාත්‍රාවලින් කුඩා යාත්‍රාවකට වසරකට රුපියල් 750 ක් ලියාපදිංචි කිරීමේ ගාස්තු වශයෙන් අය කාරනු ලබයි. එන්ජින් සහිත යාත්‍රාවලට ලියා පදිංචි ගාස්තු අය කරනු ලබන්නේ එම යාත්‍රාවල ඇති එන්ජින් ධාරිතාවය හා වටිනාකම සැලකිල්ලට ගනිමිනි.", "URL": "https://sinhala.adaderana.lk/news.php?nid=80710", "Category": null, "Parent URL": null}