{"Source": "Adaderana", "Timestamp": "August 19, 2011 08:01 am", "Headline": "තනිව හෝ එක්ව තරග කිරීම ගැන තීරණය අදයි", "News Content": "ඉදිරි පළාත් පාලන ඡන්ද විමසීමට තනිව ඉදිරිපත් වන්නේ ද එසේත් නැතිනම් රජය සමග එක්ව ඉදිරිපත්වන්නේ ද යන්න පිළිබඳව අද(19) බොහෝවිට තීරණය වනු ඇති බව ශ්‍රී ලංකා මුස්ලිම් ‍කොංග්‍රසය පවසයි. ඒ සම්බන්ධයෙන් විශේෂ සාකච්ඡාවක් රජයේ පාර්ශවය සමග අද පැවැත්වීමට නියමිත බව එම පක්ෂයේ මහලේකම් හසන් අලී මහතා සඳහන් කළේය. කෙසේවෙතත් ඉදිරි ඡන්ද විමසීම සඳහා ඉදිරිපත් කිරීමට නියමිත අපේක්ෂකයින් තෝරාගැනී‍‍මේ කටයුතු මේ වන විට ආරම්භ කර ඇතැයි ද ඔහු සඳහන් කරයි. මේ අතර ඉදිරි පළාත් පාලන ඡන්ද විමසීමට අදාළව මේ වන විට ස්වාධීන කණ්ඩායම් 10 ට වැඩි සංඛ්‍යාවක් ඇප මුදල් තැන්පත් කර ඇති බව මැතිවරණ මහලේකම් කාර්යාලය පවසයි. ඡන්ද විමසීමට අදාළ නාමයෝජනා භාරගැනීම ඊයේ(18) දිනයෙන් ආරම්භ වූ අතර පළමු නාමයෝජනා පත්‍රය ජනසෙත පෙරමුණ විසින් කල්මුණේ මහනගර සභාව සඳහා බාරදී තිබේ. නාමයෝජනා බාරගැනීම ලබන 25 වැනිදා මධ්‍යහ්න 12 න් අවසන් වීමට නියමිතය.", "URL": "https://sinhala.adaderana.lk/news.php?nid=18158", "Category": null, "Parent URL": null}