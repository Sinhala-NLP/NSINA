{"Source": "Adaderana", "Timestamp": "February 28, 2012 02:19 pm", "Headline": "නගරාධිපති නිල නිවස විපක්ෂ නායක කාර්යාලයේ කටයුතුවලට යෙදවීම වළකමින් නියෝගයක්", "News Content": "කොළඹ මහ නගර සභාවේ නගරාධිපතිවරයාගේ නිල නිවස විපක්ෂ නායක රනිල් වික්‍රමසිංහ මහතාගේ කාර්යාලයේ කටයුතු සඳහා යොදාගැනීම වළක්වාලමින් කොළඹ දිසා අධිකරණය වාරණ නියෝගයක් නිකුත්කර තිබේ. කොළඹ නගර සභාවේ එක්සත් ජනතා නිදහස් සන්ධාන මන්ත්‍රී මොහොමඩ් මහරුෆ් මහතා ඉදිරිපත් කළ පෙත්සමක් සලකා බැලීමෙන් අනතුරුව අධිකරණය මෙම නියෝගය නිකුත් කර ඇත. විපක්ෂ නායක රනිල් වික්‍රමසිංහ මහතා කතානායකවරයා වෙත ලිපියක් යවමින් සිය නිල නිවසෙහි අලුත්වැඩියා කටයුතු සිදුවන නිසා එය නගරාධිපති නිල නිවස වෙත මාරුකිරීමට අවසර දෙන මෙන් ඉල්ලීමක් කර ඇති බව මහරුෆ් මහතා අධිකරණය හමුවෙහි කියා සිටියි. කොළඹ මහ නගර සභාවේ දේපළක් වෙනත් කටයුතු සඳහා යොදාගැනීමට නීතිමය ප්‍රතිපාදන නොමැති බව සඳහන් කරන මොහොමඩ් මහරුෆ් මන්ත්‍රීවරයා එබැවින් විපක්ෂ නායකවරයාගේ ඉල්ලීම නීතිවිරෝධී බව කියා සිටියි. එම ඉල්ලීම සලකා බැලූ කොළඹ දිසා විනිසුරු ජී. ඒ. ඩී. ගනේපොල මහතා නගරාධිපතිවරයාගේ නිල නිවස වෙනත් කටයුතු සඳහා යොදාගැනීම තහනම් කරමින් වාරණ නියෝගයක් නිකුත් කළේය. අදාළ වාරණ නියෝගය ලබන 03 වන දින දක්වා බලපැවැත්වෙන අතර එදිනට කරුණු දක්වන ලෙස කොළඹ නගරාධිපති මොහොමඩ් මුසම්මිල් ඇතුළු තිදෙනෙකුට නොතීසි නිකුත් කර තිබේ.", "URL": "https://sinhala.adaderana.lk/news.php?nid=22461", "Category": null, "Parent URL": null}