{"Source": "Adaderana", "Timestamp": "March 12, 2016 09:40 pm", "Headline": " දංකොටුව සිද්ධිය ගැන පුද්ගලයින් රැසකගෙන් ප්‍රකාශ සටහන් කරගනී ", "News Content": "දංකොටුව, බුත්ගම්පොළ ප්‍රදේශයේදී වෑන් රථයක් තුළ තිබී පිළිස්සුනු මළ සිරුරු සොයා ගැනීමේ සිද්ධිය සම්බන්ධයෙන් පුද්ගලයින් රැසකගෙන් ප්‍රකාශ සටහන් කරගෙන ඇති බව අපරාධ පරීක්ෂණ දෙපාර්තමේන්තුව පවසයි.කෙසේ වෙතත් අදාළ මළ සිරුරු හඳුනා ගැනීම සඳහා විශේෂඥ පරීක්ෂණයක් සිදු කිරීමට අවශ්‍ය බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.දංකොටුව, බුත්ගම්පොල ප්‍රදේශයේ අතුරු මාර්ගයක වෑන් රථයක් තුළ තිබී පිළිස්සුණු මළ සිරුරු 05 ක් ඊයේ(11) සොයා ගැණුනි.අදාළ සිද්ධිය සම්බන්ධයෙන් මූලික විමර්ශන දංකොටුව පොලීසිය මඟින් සිදු කළ අතර, අනතුරුව පොලිස්පති එන්.කේ ඉලංගකෝන් මහතාගේ උපදෙස් මත එහි පරීක්ෂණ කටයුතු අපරාධ පරික්ෂණ දෙපාර්තමේන්තුවට භාර කෙරුණි.අපරාධ පරීක්ෂණ දෙපාර්තමේන්තු නිලධාරීන් කණ්ඩායමක් ඊයේ දිනයේම අදාළ ප්‍රදේශයට ගොස් මූලික විමර්ශන ආරම්භ කර ඇති අතර, සිද්ධිය සම්බන්ධයෙන් පාර්ශව කිහිපයකගෙන් ඔවුන් ප්‍රකාශ සටහන් කරගෙන තිබේ.කෙසේ වෙතත් වෑන් රථයේ තිබී සොයා ගන්නා ලද පිළිස්සුනු මළ සිරුරු මේ දක්වාත් හඳුනාගැනීමට මියගිය පුද්ගලයින්ගේ ඥාතීන් ලෙස පෙනී සිටි පාර්ශවයන්ට ද හැකියාව ලැබී නොමැත.අදාළ මළ සිරුරු අධික ලෙස පිළිස්සී තිබීම මෙයට හේතුවයි.මේ අතර අදාළ සිද්ධිය පාතාල ක්‍රියාකාරකමක් බවට විවිධ අදහස් මතුවෙමින් පවතී.කෙසේ වෙතත් ඒ සම්බන්ධයෙන් තහවුරු කළ හැකි නිශ්චිත තොරතුරු මේ දක්වා ලැබී නොමැති බව පොලීසිය සඳහන් කළේය.", "URL": "https://sinhala.adaderana.lk/news.php?nid=58148", "Category": null, "Parent URL": null}