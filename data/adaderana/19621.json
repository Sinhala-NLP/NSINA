{"Source": "Adaderana", "Timestamp": "October 27, 2011 03:08 pm", "Headline": "රාජකාරියකට අල්ලස් ගත් ග්‍රාම නිලධාරියා අත්අඩංගුවට‍", "News Content": "රාජකාරී කටයුත්තක් වෙනුවෙන් අල්ලස් ලබාගත් ග්‍රාම නිලධාරීවරයෙකු අල්ලස් හෝ දූෂණ විමර්ශන කොමිසම විසින් අත්අඩංගුවට‍ ගෙන තිබේ. අද(27) දහවල් සිදුකළ වැටලීමක දී සැකකරු අත්අඩංගුවට ගැනීමට හැකිවූ බව එම කොමිසම සඳහන් කරයි. මෙලෙස අත්අඩංගුවට පත්ව ඇත්තේ සීතාවක ප්‍රාදේශීය ලේකම් කාර්යාල බලප්‍රදේශයට අයත් සුදුවැල්ල ප්‍රදේශයේ ග්‍රාමනිලධාරීවරයෙකි. කොස් ගසක් කැපීම සඳහා අවශ්‍ය නිර්දේශ ලබාදීමට අවිස්සාවේල්ල, කළුඅග්ගල ප්‍රදේශයේ පදිංචිකාරිය‍කගෙන් රුපියල් දහසක මුදලක් අල්ලස් වශයෙන් ඉල්ලා එම අල්ලස ලබාගැනීමේ දී සැකකරු අත්අඩංගුවට ගෙන තිබේ. සැකකරු අවිස්සාවේල්ල මහේස්ත්‍රාත් අධිකරණය වෙත අද(27) පස්වරුවේ ඉදිරිපත් කරන බව ‍අල්ලස් කොමිසම සඳහන් කරයි.", "URL": "https://sinhala.adaderana.lk/news.php?nid=19621", "Category": null, "Parent URL": null}