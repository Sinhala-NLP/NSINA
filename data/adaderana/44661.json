{"Source": "Adaderana", "Timestamp": "July 14, 2014 02:09 pm", "Headline": "බිරිඳ ඝාතනය කළ සැමියා  වසර 15ට හිරේ ", "News Content": "තියුණු ආයුධයකින් පහරදී සිය බිරිඳ ඝාතනය කිරිම සම්බන්ධයෙන් වරදකරු වූ පුද්ගලයෙකුට වසර 15ක බරපතළ වැඩ සහිත සිරදඬුවම් නියම කර තිබේ. අනුරාධපුර මහාධිකරණ විනිසුරු සුනන්ද කුමාර රත්නායක මහතා විසින් අද(14) පෙරවරුවේ මෙම නියෝගය නිකුත් කළ බව ‘‘අද දෙරණ‘‘ අධිකරණ වාර්තාකරු සඳහන් කළේය. විත්තිකරුට රුපියල් 5000ක දඩ මුදලක් ද නියම කර ඇති අතර එම දඩ මුදල ගෙවීම පැහැර හරින්නේ නම් ඔහුට තවත් මාස 06ක ලිහිල් සිර දඬුවමක් ලබාදෙන ලෙසට ද මහාධිකරණ විනිසුරුවරයා නියෝග කර තිබේ. 2005 වසරේ දෙසැම්බර් මස 19 වැනි දින හෝ ඊට ආසන්න දිනයක කැකිරාව ඉපලෝගම ප්‍ර දේශයේ දි සිය බිරිඳට තියුණු ආයුධයකින් පහරදී ඝාතනය කිරිම සම්බන්ධයෙන් විත්තිකරුට එරෙහිව නීතිපතිවරයා විසින් අධි චෝදනා ගොනු කර තිබුණි. ඒ අනුව නඩුව විභාග කිරිමෙන් අනතුරුව සැකකරුට සාවද්‍ය නොවන මනුෂ්‍ය ඝාතනයක් සිදු කිරිම යන චෝදනාව යටතේ දඬුවම් නියම කෙරුණි.", "URL": "https://sinhala.adaderana.lk/news.php?nid=44661", "Category": null, "Parent URL": null}