{"Source": "Adaderana", "Timestamp": "August 29, 2019 05:35 pm", "Headline": "ළමුන් 12 ක් කෙලෙසු සෞඛ්‍ය ගුරුවරයා රිමාන්ඩ්", "News Content": "හාලිඇල ,ගලඋඩ ප්‍රදේශයේ මුස්ලිම් පාසැලක ඉගෙනුම ලබන බාල වයස්කාර ශිෂ්‍යාවක් සහ ශිෂ්‍යයන් 11 දෙනෙක් බරපතළ ලිංගික අපයෝජනයට ලක් කළ බවට චෝදනා ලැබූ එම පාසැලේ ගුරුවරයෙක් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබේ. බදුල්ල පොලීසි විසින් මෙම සැකකරු අත්අඩංගුවට ගෙන අද(29) පස්සර මහේස්ත්‍රාත් අධිකරණයට ඉදිරිපත් කිරීමෙන් පසු මහේස්ත්‍රාත් චමින්ද කරුණාරත්න මහතාගේ නියෝගය මත ලබන මස 10 වැනිදා දක්වා මෙලෙස රක්ෂිත බන්ධනාගාර ගත කර ඇත. දෙමළ ගුරවරයෙකු වන මෙම සැකකරු සෞඛ්‍ය හා ශාරීරික අධ්‍යාපන විෂය උගන්වා ඇති නමුත්, ඊට අමතරව විදුහල්පතිගේ අවසරය මත ගණිතය විෂය ද උගන්වා තිබේ. පාසැල් කාලයෙන් පසු පාසැලේදීම සිසුන්ගෙන් මුදල් අයකර අමතර පන්ති පවත්වා ඇති බවත් විමර්ශනවලදි අනාවරණය වූ බව පොලීසිය සඳහන් කළේය. මෙම සිද්ධින් විදුහල්පතිවරයාගේ අනුදැනුම ඇතිව සිදුවී ඇත්දැයි විමර්ශනය කිරීම සඳහා විදුහල්පතිවරයාගෙන් ද මේ වන විට ප්‍රශ්න කරන බව පොලීසිය පවසයි. බදුල්ල පොලිස් අධිකාරි වසන්ත කන්දෙවත්ත, සහකාර පොලිස් අධිකාරි ප්‍රදීප් වීරසේකර , බදුල්ල මූලස්ථාන ප්‍රධාන පොලිස් පරීක්ෂක රෝහණ වනිගසේකර යන මහත්වරුන්ගේ උපදෙස් මත බදුල්ල පොලීසියේ කාන්තා කාර්යාංශයේ ස්ථානාධිපති කාන්තා පොලිස් පරික්ෂක හරන්ගහදෙණිය හා කාන්තා උප පොලිස් පරීක්ෂක නදීකා පීරිස් යන නිලධාරිහු වැඩිදුර විමර්ශන සිදුකරති.", "URL": "https://sinhala.adaderana.lk/news.php?nid=117793", "Category": null, "Parent URL": null}