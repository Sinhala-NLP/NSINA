{"Source": "Adaderana", "Timestamp": "June 3, 2019 04:15 pm", "Headline": "කැලණිය සරසවියේ ශාස්ත්‍ර පීඨය ලබන 06 දා සිට යළි ඇරඹෙයි", "News Content": "කැලණිය විශ්වවිද්‍යාලයේ සමාජීය විද්‍යා සහ මානව ශාස්ත්‍ර පීඨයේ අධ්‍යයන කටයුතු ලබන බ්‍රහස්පතින්දා සිට යළි ආරම්භ කිරීමට විශ්වවිද්‍යාල පාලනාධිකාරීය තීරණය කර තිබේ. ඒ අනුව එම පීඨවල නේවාසිකාගාර සිසුන්ට බදාදා වනවිට නේවාසිකාගාර වෙත වාර්තා කරන ලෙසයි විශ්වවිද්‍යාල පාලනාධිකාරීය දැනුම් දෙයි. කැලණිය විශ්වවිද්‍යලයේ ක්‍රියාත්මක නව ආරක්ෂක වැඩපිළිවෙලට අනුකුලව කටයුතු කිරීමට සමාජ විද්‍යා සහ මානව ශාස්ත්‍ර පීඨ සිසුන් එකඟතාව පළ කිරීම හේතුවෙන් අධ්‍යයන කටයුතු යළි ආරම්භ කිරීමට පියවර ගෙන තිබේ. පාස්කු ඉරුදින ප්‍රහාරයෙන් අනතුරු පවතින ආරක්ෂක තත්වය සැලකිල්ලට ගනිමින් වසා දැමුණු කැළණිය විශ්වවිද්‍යාලයේ අධ්‍යයන කටයුතු සදහා පසුගිය 31 වනදා නැවත ආරම්භ කළේය. කෙසේවෙතත් විශ්වවිද්‍යලයේ ආරක්ෂක තත්ත්වය ප්‍රමාණවත් නොවන බව පවසමින් සිසුන් විරෝධතා දැක්වීම හේතුවෙන් නැවත විශ්වවිද්‍යාලය වසා දැමීමට තීරණය කළ අතර, සමාජ විද්‍යා සහ මානව ශාස්ත්‍ර පීඨය හැරෙන්නට සෙසු සියලු පීඨවල අධ්‍යයන කටයුතු අද සිට යළි ආරම්භ කිරීමට විශ්වවිද්‍යාල පාලනාධිකාරිය තීරණය කර තිබුණි.", "URL": "https://sinhala.adaderana.lk/news.php?nid=111257", "Category": null, "Parent URL": null}