{"Source": "Adaderana", "Timestamp": "February 1, 2012 05:45 pm", "Headline": "කුකුළන්ට කුරුළු උණ නෑ-අනියත බියක් ඇති කරගත යුතු නෑ", "News Content": "බිංගිරිය ප්‍රදේශ‍‍යේ කුකුළු ගොවිපළක කුකුළන් මිය යාමට හේතුව කුරුළු උණ රෝගය නොවන බව තහවුරු වී තිබේ. පශු වෛද්‍ය අධ්‍යක්ෂ ජනරාල් වෛද්‍ය කුමාර ද සිල්වා මහතා කියා සිටියේ ඒ පිළිබඳ සිදුකළ පරීක්ෂණවලින් අනතුරුව අද ඒ බව තහවුරු වූ බවයි. එබැවින් ජනතාව අනියත බියක් ඇති කරගත යුතු නොමැති බව වෛද්‍ය කුමාර ද සිල්වා මහතා කියා සිටියි. එසේ වුවද මෙම කුකුළන්ට සුළු ව්‍යාධවේදී ප්‍රතිශ්‍යා වෛරසයක් වැළඳී ඇති බවත්,එය දැනට හඳුනා‍ගෙන තහවුරු කරගෙන ඇති බවත් මෙවැනි සිදුවීමකදී ක්‍රියා කළ යුතු අන්දමට සෞඛ්‍ය අමාත්‍යංශය සමග සාකච්ඡා කළාසේම ලෝක සත්ව සෞඛ්‍ය සංවිධානයේ ප්‍රමිතීන් වලට අනුව ක්‍රියා කළ බවත් ඔහු අද දෙරණට කියා සිටියේය. හඳුනාගත් සුළු වෛරස් තත්ත්වය සාමාන්‍යයෙන් අප රටේ පවත්නා වෛරස් තත්ත්වයක් බවත්,එහි බලපෑම ඉතා අවම මට්ටමක පවතින බවත් හෙතෙම පෙන්වා දුන්නේය. එසේම තවදුරටත් කරුණු තහවුරු කරගැනීම සඳහා එක්සත් රාජධානියේ රසායනාගාරයට අදාළ සත්ව කොටස් යොමු කර ඇති බවද ඔහු සඳහන් කළේය. යම් හෙයකින් මෙම රෝගී තත්ත්වය ජනවහරේ\"කුරුළු උණ\"නමින් හඳුන්වනු ලබන වෛරස් තත්ත්වය වීනම් මේවන විටත් එය සෙසු සියලුම සත්වයින්ට බෝවීමෙන් නොනැවතී අදාළ ගොවිපළ හිමියාටද වැළදෙන්නට ඉඩතිබුණු බවත්,එය එසේ නොවිම නිසා කිසිසේත්ම අනියත බියක් ඇතිකර ගත යුතු නැති බවත් වෛද්‍ය කුමාර ද සිල්වා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21808", "Category": null, "Parent URL": null}