{"Source": "Adaderana", "Timestamp": "July 22, 2011 10:27 am", "Headline": "කැනඩාවේ අපරාධකරුවන් ලැයිස්තුවේ ශ්‍රී ලාංකිකයින් දෙදෙනෙක්", "News Content": "යුධ අපරාධ හෝ වෙනත් අපරාධ සම්බන්ධ චෝදනා එල්ල වී තිබෙන, මේ වනවිට සැඟවී සිටින පුද්ගලයින් තිස්දෙනෙකුගේ ලැයිස්තුවක් කැනඩාව ප්‍රසිද්ධියට පත්කර තිබේ. මෙම සැකකරුවන් දැනට කැනඩාවේ සැඟවී සිටින බවට විශ්වාසය පළකරන බව කැනේඩියානු අග්‍රාමාත්‍ය ස්ටෙෆන් හාපර් සඳහන් කර තිබේ. කැනේඩියානු දේශසීමා සේවා ආයතනය මගින් ප්‍රකාශයට පත්කරන ලද මෙම ලැයිස්තුවට ශ්‍රී ලාංකිකයින් දෙදෙනෙකුගේ නම් ද අයත් වන බව විදෙස් මාධ්‍ය වාර්තා පවසයි. මෙම ශ්‍රී ලාංකිකයන් දෙදෙනා ජෙරම් ප්‍රනාන්දු හෙවත් පුංචා සහ කුලතුංග ඉලන්දාරීදේවගේ හෙවත් අසෝක නම් පුද්ගලයින් බවට හඳුනාගෙන ඇති බව සඳහන්ය. මෙම සැකකරුවන් අතර ඇෆ්ගනිස්ථානය, ඇල්ජීරියාව, ඇන්ගෝලා, ඝානා, හයිටි, ඉරාකය, නයිජීරියාව, පකිස්ථානය, කොංගෝව සහ සෝමාලියාව වැනි රටවලට අයත් පුද්ගලයින් ද සිටින බව දේශසීමා සේවා ආයතනය සඳහන් කර තිබේ.", "URL": "https://sinhala.adaderana.lk/news.php?nid=17561", "Category": null, "Parent URL": null}