{"Source": "Adaderana", "Timestamp": "July 30, 2019 11:29 pm", "Headline": "සිම් පත් මුවාවෙන් කුඩු විකුණු තිදෙනෙක් අත්අඩංගුවට", "News Content": "බුත්තල පොලිසියට ලද තොරතුරක් අනුව බුත්තල නගරයේ දී සිදු කල වැටලීමකදී සිම් කාඩ්පත් අලෙවි කරන මුවාවෙන් පවත්වාගෙන ගිය හෙරොයින් ජාවාරමක් වටලා සැකකරුවන් තිදෙනෙකු අත්අඩංගුවට ගෙන තිබේ. මෙම සැකකරුවන් විසින් සිම් කාඩ්පත් අලෙවි කරන මුවාවෙන් ඉතා සූක්ෂම ලෙස මෙම ජාවාරම පවත්වාගෙන ගොස් ඇති අතර ඔවුන් දිවයිනේ ප්‍රදේශ රැසක මෙම ජාවාරම සිදුකර ඇති බවට පොලිසියට තොරතුරු අනාවරණය වී ඇත. අත්අඩංගුවට ගත් සැකකරුවන් සන්තකයේ තිබී අලෙවි කිරීමට සුදානම් කල හෙරොයින් පැකට් කිහිපයක් ද පොලිස් භාරයට ගෙන තිබේ. සැකකරුවන් කොළඹ ප්‍රදේශයේ පදිංචි වයස අවුරුදු විස්සත් විසි අටත් අතර පසුවන්නන් බව පොලිසිය පවසයි. සැකකරුවන් වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර බුත්තල පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=115376", "Category": null, "Parent URL": null}