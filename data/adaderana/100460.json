{"Source": "Adaderana", "Timestamp": "December 8, 2018 05:14 pm", "Headline": "චන්ද්‍රිකා මාධ්‍ය මග හැර යයි", "News Content": "පෞද්ගික විශ්වවිද්‍යාලයක සහතික පත් ප්‍රදානෝත්සවය ඊයේ (07) කොළඹ බණ්ඩාරනායක අනුස්මරණ සම්මන්ත්‍රණ ශාලාවේදි හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගේ ප්‍රධානත්යෙන් පැවැත් විය. උත්සවයෙන් පසු ආචාර්ය ජයම්පති වික්‍රමරත්න මහතා හා හිටපු ජනාධිපතිනිය මාධ්‍යයට අදහස් පල කළේය. එහිද මාධ්‍ය වේදියෙකු ඇසු ප්‍රශ්ණයකට පිලිතුරු දෙමින් එක්සත් ජාතික පක්ෂයේ පාර්ලිමේන්තු මන්ත්‍රී ආචාර්ය ජයම්පති වික්‍රමරත්න මහතා පැවසුවේ වර්ථමානයේ රටේහි පවතින තත්ත්වය ඇති වීමට හේතු වූ කරුණු සෙවිය යුතු බවයි. ව්‍යවස්ථාවට විරුද්ධව කටයුතු කිරීම, වර්ථමාන තත්ත්වය ඇති වීමට හේතු වූ බව ඒ මහතා පැවසීය. ඒ සඳහා වගකිව යුත්තේ ජනාධිපති මෛත්‍රීපාල සිරිසේන මහතා බවද ඔහු මාධ්‍යවේදීන් ඇසූ ප්‍රශ්නයකට පිළිතුරු දෙමින් ප්‍රකාශ කළේය. එසේම ශ්‍රී ලංකා නිදහස් පක්ෂයේ මධ්‍යම කාරක සභාවට සහභාගී නොවුයේ ඇයි දැයි මාධ්‍යවේදීන් හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගෙන් විමසූ අවස්ථාවේදී ඇය තමාගෙන් ප්‍රශ්න කරන්නේ කුමන මාධ්‍යයෙන් දැයි මාධ්‍යවේදින්ගෙන් විමසිය. එමෙන්ම එහිදි ඇය පැවසුවේ එම ප්‍රශ්නයට පිළිතුරු තමන්ගෙන් නොව මහින්ද රාජපක්ෂ මහතාගෙන් ගොස් විමසා දැන ගන්නා ලෙසයි. පසුව ඇය පිළිතුරු දීමකින් තොරව එම ස්ථානයෙන් පිටව ගියේය.", "URL": "https://sinhala.adaderana.lk/news.php?nid=100460", "Category": null, "Parent URL": null}