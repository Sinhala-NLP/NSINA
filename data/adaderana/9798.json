{"Source": "Adaderana", "Timestamp": "July 23, 2010 06:34 pm", "Headline": "ශ්‍රී ලංකාවට එරෙහි සීමන් තවදුරටත් රිමාන්ඩ්", "News Content": "ශ්‍රී ලංකා රජයට විරුද්ධව විරෝධතා ව්‍යාපාරයක නිරත වී ජාතික ආරක්ෂාව පිළිබඳ පනත යටතේ අත්අඩංගුවට පත් තමිල්නාඩු චිත්‍රපට අධ්‍යක්ෂවරයෙකු මෙන්ම නාන් තමිලර් ඉයක්කම් සංවිධානයේ නිර්මාතෘ සීමාන් අගෝස්තු මස 06 වන තෙක් රිමාන්ඩ් භාරයේ තැබීමට අධිකරණය තීන්දු කර තිබේ. වේලු රිමාන්ඩ් භාරයේ තබා සිටි සීමන් නඩු විභාගය සඳහා අද දහවල් චෙන්නායි මහේස්ත්‍රාත් අධිකරණයට ඉදිරිපත් කිරීමෙන් පසු මහේස්ත්‍රාත් ශාන්තිනී විසින් මොහු තවදුරටත් රිමාන්ඩ් භාරයේ තබන ලෙස නියෝග කර ඇති බව GTN පුවත් සේවය උපුටා දක්වයි. ඉන්දීය ධීවරයින්ට ශ්‍රී ලංකා නාවික හමුදාවෙන් වෙඩි තබන්නේනම් ඉන්දියාවේ ශ්‍රී ලාංකික කිසිවෙකුටත් වාසය කිරීමට ඉඩ නොතැබිය යුතුයි යන්න සඳහන් කරමින් ශ්‍රී ලංකා රජයට එරෙහිව උද්ඝෝෂණය කළ මොහු ජාතික ආරක්ෂාවට තර්ජනයක් බවට ලැබුණු පැමිණිල්ලක් මත පසුගිය 12 වන දින අත්අඩංගුවට පත්විය. එසේ වුවද චෙන්නායි අධිකරණයට ඉදිරිපත් කරන ලද අවස්ථාව ආවරණය කිරීම සඳහා සහභාගී වූ මාධ්‍යවේදීන් අමතා සීමන් කියා සිටියේ\"තමිල්නාඩු ධීවරයින්ට අරක්ෂාව නෑ.ජාතික ආරක්ෂාව යටතේ මාව රඳවාගෙන තබාගැනීම සාධාරණද..\"? යන්නයි. \"ශ්‍රී ලංකා නාවික හමුදාව ඉන්දීය ධීවරයින්ට වෙඩි තියනවා.ඒකට විරුද්ධ වුණාම මට උරුම හිරගෙයද..?අද වෙනතුරුත් මාව තනි කූඩුවක හිර කරලා..\" සීමන් වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=9798", "Category": null, "Parent URL": null}