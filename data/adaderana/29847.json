{"Source": "Adaderana", "Timestamp": "December 10, 2012 01:38 pm", "Headline": "මේ ප්‍රශ්නයෙන් ශ්‍රී ලංකාවට පොදුරාජ්‍ය මණ්ඩලයේ සාමාජිකත්වය පවා අහිමි විය හැකියි!", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියගේ ගැටලුව අවසන් වන්නේ ඇය ඉවත් කිරීමෙන් පමණක් නොව, ශ්‍රී ලංකාවට පොදුරාජ්‍ය මණ්ඩලයේ සාමාජිකත්වය පවා අහිමි වීමෙන් බව විපක්ෂනායක රනිල් වික්‍රමසිංහ මහතා අවධාරණය කරයි. පොදුරාජ්‍ය මණ්ඩලයීය මූලධර්ම පිළිගත් රටක් ලෙස එම මූලධර්ම තවදුරටත් අනුගමනය කරන්නේ ද නැද්ද යන්න පිළිබඳව ප්‍රශ්නයක් රජය හමුවේ පවතින බව ඔහු පෙන්වාදෙයි. ඒ අනුව අගවිනිසුරුවරිය සම්බන්ධ ප්‍රශ්නය පිළිබඳ රජය දැඩි අවධානය යොමු කර එකී ගැටලුව පිළිබඳව යළිත් සාධාරණ පරීක්ෂණයක් පවත්වනවාද යන්න තීරණය කළ යුතු බව විපක්ෂනායකවරයා අවධාරණය කරයි. අද (10) කොළඹදී පැවැති නිදහසේ වේදිකාව විසින් සංවිධානය කර තිබු “ජනතා පරමාධිපත්‍ය හා මානව හිමිකම්” සම්මන්ත්‍රණයට සහභාගි වෙමින් ඔහු මේ බව සඳහන් කළේය. එසේම අගවිනිසුරුවරිය සම්බන්ධයෙන් තේරීම්කාරක සභාව සෑදු වාර්තාව ලෝකයේ කෙටිම කාලයක් තුළදී සැකසු වාර්තාවක් ලෙස ගිනස් වාර්තාවකට හිමිකම් කීමට ඉඩ ඇතැයිද රනිල් වික්‍රමසිංහ මහතා එහිදී පැවසුවේය. විපක්ෂයේ නියෝජිතයින් අදාළ තේරීම්කාරක සභාවේ වාර්තාව අවසන් කිරීමට පෙර ඉන් ඉවත් වූ බවද විපක්ෂනායකවරයා කියා සිටියේය. එහෙත් ගිනස් වාර්තාවකට අදාළව ත්‍යාග ලැබුණහොත් ඉන් කොටසක් විපක්ෂයේ නියෝජිතයින්ට ද ලැබිය යුතු බව ඔහු පෙන්වාදුන්නේය. අගවිනිසුරුවරියගේ දෝෂාභියෝගයට අදාළ ‍ලිපිගොනු ඇයගේ නීතිඥයින් මෙන්ම විපක්ෂයේ නියෝජිතයින් ද ඉල්ලා සිටි නමුත් ඒවා ලැබුණේ ප්‍රමාද වී බවද මේ හේතුවෙන් එය සාධාරණ පරීක්ෂණයක් නොවන බව ද රනිල් වික්‍රමසිංහ මහතා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=29847", "Category": null, "Parent URL": null}