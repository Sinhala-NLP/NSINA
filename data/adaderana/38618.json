{"Source": "Adaderana", "Timestamp": "November 5, 2013 09:03 am", "Headline": "දුම්රියේ ගැටී 2ක් මරුට", "News Content": "පෑලියගොඩ - වනවාසල ප්‍රදේශයේ අනාරක්ෂිත දුම්රිය හරස් මාර්ගයකදී යතුරු පැදියක් දුම්රියේ ගැටීමෙන් පුද්ගලයින් දෙදෙනෙකු මියගොස් තිබේ. පොලීසිය පැවසුවේ කොළඹ සිට ත්‍රිකුණාමලය දක්වා ධාවනය වු දුම්රියේ ගැටීමෙන් අනතුර සිදුව ඇති බවයි. අනතුරින් යතුරුපැදියේ ගමන්ගත් පුද්ගලයෙකු එම ස්ථානයේදීම මියගොස් ඇති අතර අනෙක් පුද්ගලයා ජාතික රෝහලට ඇතුළත් කිරීමේ දි මියගොස් ඇත. මේ අතර රත්ගම - වැල්ලබඩ ප්‍රදේශයේදී ද දුම්රියක ගැටීමෙන් පුද්ගලයෙකු මියගොස් තිබේ. පොලීසිය පැවසුවේ අදාළ පුද්ගලයා සිය ජංගම දුරකථනයෙන් ඇමතුමකට සම්බන්ධ වෙමින් දුම්රිය මාර්ගයේ ගමන් කරමින් සිටියදී අනතුරට පත්ව ඇති බවයි. අනතුරෙන් මියගොස් ඇත්තේ 36 හැවිරිදි බූස්ස ප්‍රදේශයේ පදිංචිව සිටි අයෙකි.", "URL": "https://sinhala.adaderana.lk/news.php?nid=38618", "Category": null, "Parent URL": null}