{"Source": "Adaderana", "Timestamp": "October 28, 2017 08:44 am", "Headline": "දළුවත්තට වැඩ වරදී", "News Content": "හම්බන්තොට ප්‍රදේශයේ පැවති උද්ඝෝෂණයකදී පුද්ගලයෙකුට පහරදීම සම්බන්ධයෙන් සහකාර පොලිස් අධිකාරී තුෂාර දළුවත්ත මහතාට චෝදනා පත්‍ර බාරදීමට තීරණය කර ඇති බව ජාතික පොලිස් කොමිසම පවසයි. එම කොමිසමේ ලේකම් ආරියදාස කුරේ මහතා පවසන්නේ අදාළ සිද්ධිය සම්බන්ධයෙන් විමර්ශනය කිරීම සඳහා පත් කළ ත්‍රිපුද්ගල කමිටු වාර්තාවට අනුව මෙම තීරණයට එලඹි බවයි. ආයතන සංග්‍රහයට අනුව සකස් කරන ලද චෝදනා පත්‍ර පොලිස් කොමිසම මඟින් පොලිස්පති පූජිත් ජයසුන්දර මහතාට බාරදීමට කටයුතු කරන බව ආරියදාස කුරේ මහතා කියා සිටියේය. අනතුරුව පොලිස්පතිවරයා විසින් අදාළ චෝදනා පත්‍ර තුෂාර දළුවත්ත මහතාට ලබා දීමට නියමිතය. ඩලස් අලහප්පෙරුම මන්ත්‍රීවරයා පොලිස් කොමිසමට කරන ලද පැමිණිල්ලකට අනුව අදාළ විමර්ශනය සිදුකර තිබුණි. එම පැමිණිල්ලට අනුව පොලිස් කොමිසම මඟින් මහජන පැමිණිලි ඒකකයේ අධ්‍යක්ෂ එම්.මොරගොල්ල මහතාගේ ප්‍රධානත්වයෙන් යුත් ත්‍රිපුද්ගල කමිටුවක් මඟින් අදාළ විමර්ශනය සිදු කෙරිණි. අදාළ සිද්ධියෙන් අනතුරුව සහකාර පොලිස් අධිකාරී තුෂාර දළුවත්ත මහතා මාතර පොලිස් කොට්ඨාසය වෙත මාරු කර යැවූ අතර මානව හිමිකම් කොමිසම මඟින් ද මේ සම්බන්ධයෙන් විමර්ශනයක් ආරම්භ කර තිබේ.", "URL": "https://sinhala.adaderana.lk/news.php?nid=79211", "Category": null, "Parent URL": null}