{"Source": "Adaderana", "Timestamp": "May 10, 2017 08:09 pm", "Headline": "වෙසක් දින ජාත්‍යන්තර සමුළුවට මෝදි හෙට ලංකාවට", "News Content": "එක්සත් ජාතීන්ගේ වෙසක් දින සැමරුම් උළෙල සහ ජාත්‍යන්තර සමුළුවට සහභාගී වීම සඳහා ඉන්දීය අග‍්‍රාමාත්‍ය නරේන්ද්‍ර මෝදි මහතා හෙට දිවයිනට පැමිණීමට නියමිතයි. හෙට පස්වරු 05.30ට ඉන්දීය අග‍්‍රාමාත්‍යවරයා මෙරටට පැමිණෙන බව විදේශ කටයුතු අමාත්‍යාංශය සඳහන් කළේය. හෙට දිනයේ දිවයිනට පැමිණෙන ඉන්දීය අග‍්‍රාමාත්‍යවරයා දෙදිනක් මෙරට තුළ රැඳී සිටීමට නියමිත අතර එහිදී මෝදි මහතා හැටන් සහ මහනුවර ප‍්‍රදේශවල සංචාරය කිරීමට නියමිතව ඇත. අග‍්‍රාමාත්‍ය ධූරයට පත් වීමෙන් අනතුරුව නරේන්ද‍්‍ර මෝදි මහතා මෙරටට පැමිණෙන දෙවන අවස්ථාව මෙය වන අතර මීට පෙර 2015 වසරේදී ඉන්දීය අග‍්‍රාමාත්‍යවරයා දිවයිනට පැමිණියේ ය. ඉන්දීය අග‍්‍රාමාත්‍යවරයාගේ මෙරට සංචාරය හේතුවෙන් විශේෂ රථ වාහන සැලැස්මක් ක‍්‍රියාත්මක කිරීමටද සැලසුම් කර තිබේ. මේ අතර එක්සත් ජාතීන්ගේ වෙසක් දින සැමරුම් උළෙල සහ ජාත්‍යන්තර සමුළුව සඳහා ආරාධිත විදෙස් රටවල නියෝජිතයන් මේ වන විට දිවයිනට පැමිණෙමින් සිටියි. එක්සත් ජාතීන්ගේ වෙසක් දින සැමරුම් උළෙල සහ ජාත්‍යන්තර සමුළුව පිළිබදව අද දෙරණ සමඟ අධිකරණ හා බුද්ධ ශාසන අමාත්‍ය විජේදාස රාජපක්ෂ මහතා ද අදහස් දැක්වුයේ ය.", "URL": "https://sinhala.adaderana.lk/news.php?nid=73040", "Category": null, "Parent URL": null}