{"Source": "Adaderana", "Timestamp": "February 16, 2012 01:01 pm", "Headline": "හේවාහැට ප්‍රාදේශීය සභාවේ සභාපතිට ඇප දීම ප්‍රතික්ෂේපයි", "News Content": "අල්ලස් චෝදනාව මත අත්අඩංගුවට ගන්නා ලද හේවාහැට ප්‍රාදේශීය සභාවේ සභාපති ආර්. එම්. සුමිත් බණ්ඩාර මහතාට ඇප ලබාදීම කොළඹ මහේස්ත්‍රාත් අධිකරණය ප්‍රතික්ෂේප කර තිබේ. අල්ලස් කොමිසම මගින් සිදුකළ වැටලීමක දී එම සැකකරු අත්අඩංගුවට ගෙන තිබිණි. මාළු වෙළඳසැලකට අදාළ බලපත්‍රයක් ලබාදීම සඳහා සැකකරු රුපියල් 25, 000 ක අල්ලසක් ඉල්ලා තිබේ. අදාළ අල්ලස් මුදල ඔහුගේ කාර්යාලයේ දී ලබාගත් අවස්ථාවේ අල්ලස් කොමිසම විසින් මොහු අත්අඩංගුවට ගෙන තිබිණි. එම සැකකරුට ඇප ලබාදෙන මෙන් ඔහුගේ නීතිඥවරුන් අධිකරණයෙන් ඉල්ලා සිටියේය. එහෙත් ඔහුට ඇප ලබාදෙනු ලැබුවොත් ඉදිරි පරීක්ෂණ කටයුතු සඳහා බාධා සිදුවිය හැකි බව අල්ලස් කොමිසම අධිකරණයට දැනුම් දී සිටියේය. එම ඉල්ලීම පිළිගත් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු ලබන 23 වන දින දක්වා රිමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=22161", "Category": null, "Parent URL": null}