{"Source": "Adaderana", "Timestamp": "May 6, 2010 08:25 am", "Headline": "මංකොල්ලකෑම් පිටුපස එල්.ටී.ටී.ඊය නෑ", "News Content": "යාපනය සහ නැගෙනහිර පළාතේ සිදුවන මංකොල්ලකෑම් සහ කප්පම් ගැනීම් පිටුපස එල්.ටී.ටී.ඊය හෝ වෙනත් සන්නද්ධ කණ්ඩායමක් ක්‍රියාත්මක නොවන බව යුද හමුදාව පවසයි. එල්.ටී.ටී.ඊ සංවිධානය සහමුලින්ම පරාජයට පත්කරමින් මේ වන විට රට අභ්‍යන්තරයේ සාමකාමී වාතාවරණයක් නිර්මාණය කර ඇති බව හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා සඳහන් කරයි. යාපනය සහ නැගෙනහිර පළාතේ මංකොල්ලකෑම් හා කප්පම් ගැනීම් සම්බන්ධ සිදුවීම් කිහිපයක් පිළිබඳ තොරතුරු ආරක්ෂක අංශ වෙත වාර්තා වී ඇති බව ද ප්‍රසාද් සමරසිංහ මහතා සඳහන් කළේය. එල්.ටී.ටී.ඊ සංවිධානය හා වෙනත් සන්නද්ධ කණ්ඩායම්වලට අයත් බව පවසමින් මෙම සාපරාධී ක්‍රියාවන් සිදුකර ඇති බව යුද හමුදාව අවධාරණය කරයි. එහෙත් පරීක්ෂණවලදී අනාවරණය වී ඇත්තේ පුද්ගලික අමනාපකම් හෝ ආරවුල් මත ඇතැම් අපරාධ සිදුවී ඇති බවය. යුද හමුදාව සහ පොලිසිය ඇතුළු රජයේ ආරක්ෂක අංශ මේ වන විට එම ප්‍රදේශවල ආරක්ෂාව උපරිමයෙන් තහවුරු කර ඇති බැවින් කිසිදු බියක් ඇති කර නොගත යුතු බව මේජර් ජෙනරාල් ප්‍රසාද් සමරසිංහ මහතා පවසයි. බියවැද්දවීම් හෝ මංකොල්ලකෑමට තැත්කිරීම් පිළිබඳ තොරතුරු ඇත්නම් ඒ පිළිබඳව ආරක්ෂක අංශ වහාම දැනුවත් කරන ලෙස හමුදා මාධ්‍ය ප්‍රකාශකවරයා එම පළාතේ ජනතාව‍ගෙන් ඉල්ලා සිටියි.", "URL": "https://sinhala.adaderana.lk/news.php?nid=8207", "Category": null, "Parent URL": null}