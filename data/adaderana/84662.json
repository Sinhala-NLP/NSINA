{"Source": "Adaderana", "Timestamp": "February 22, 2018 10:53 am", "Headline": "බණ්ඩාරවෙල බස් රථයක් තුළ සිදුවු පිපිරීම ගැන සොයන්න විශේෂ පොලිස් කණ්ඩායමක්", "News Content": "බණ්ඩාරවෙල, කහගොල්ල ප්‍රදේශයේදී බස් රථයක් තුළ සිදුවූ පිපිරීමත් සමග බස් රථය ගිනිගැනීම සම්බන්ධයෙන් සොයාබැලීමට විශේෂ පොලිස් කණ්ඩායමක් යොදවා තිබේ. බණ්ඩාරවෙල පොලිස් අධිකාරීවරයාගේ අධීක්ෂණය යටතේ මෙම පොලිස් කණ්ඩායම යොදවා ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. ඊයේ(21) අලුයම දියතලාව, බණ්ඩාරවෙල ප්‍රධාන මාර්ගයේ කහගොල්ල ප්‍රදේශයේදී බණ්ඩාරවෙල සිට දියතලාව දෙසට ගමන් කළ පුද්ගලික බස් රථයක් තුළ සිදුවූ පිපිරීමකින් එම බස් රථය ගිනිගැනීමට ලක් විය. එහිදී යුද හමුදා සෙබළුන් 07 දෙනෙක්, ගුවන් හමුදා සෙබළුන් පස් දෙනෙකු ඇතුළු පුද්ගලයින් 19 දෙනෙකු තුවාල ලැබූ අතර සිද්ධියෙන් කාන්තාවන් දෙදෙනෙකු ද තුවාල ලැබීය. අදාළ සිද්ධිය සම්බන්ධයෙන් රජයේ රස පරීක්ෂක දෙපාර්තමේන්තුවේ ජ්‍යෙෂ්ඨ නිලධාරියෙකු ඇතුළු කණ්ඩායමක් සිද්ධිය සිදුවූ ස්ථානයට ගොස් විමර්ශන ආරම්භ කර තිබේ. මෙතෙක් කරන ලද මුලික විමර්ශනවලට අනුව සැකකරනු ලබන්නේ බස් රථයේ සිටි යුද හමුදා සෙබලෙකු බාරයේ තිබූ ජීව අත්බෝම්බයක් පුපුරා යාමෙන් මෙම අනතුර සිදුව ඇති බවයි.", "URL": "https://sinhala.adaderana.lk/news.php?nid=84662", "Category": null, "Parent URL": null}