{"Source": "Adaderana", "Timestamp": "March 21, 2018 12:58 pm", "Headline": "පොලිස් විරු දිනය දා නිවසකට හොරෙන් ගිය පොලිස් නිලධාරියාට වැඩ වැරදියි", "News Content": "පොලිස් රණවිරු දිනය දා සැමියා නොමැති නිවසකට හොර රහසේ ඇතුළු වූ බව කියන උප පොලිස් පරීක්ෂකවරයෙකුව ගම්වාසීන් අල්ලා ගෙන කොස්වත්ත පොලීසියට බාර දී තිබේ. අද(21) අලුයම කොස්වත්ත - මල්වත්ත ප්‍රදේශයේදී මෙම සිද්ධිය සිදුවී ඇත. හලාවත පොලිස් කොට්ඨාසයේ දංකොටුව පොලිස් ස්ථානයට අනියුක්තව සේවය කරන මෙම උප පොලිස් පරීක්ෂකවරයා කොස්වත්ත ප්‍රදේශයේ පදිංචි සැමියා අතහැර තනිවම ජීවත් වූ කාන්තාවක් සමඟ අනියම් සම්බන්ධතාවයක් පවත්වා ගෙන ගොස් ඇත. ඒ බව දැන ගෙන ඇති කාන්තාවගේ නිත්‍යානුකූල සැමියා සහ දරුවෙකු ගම්වාසීන්ද සමඟ එක්ව රැක සිට උප පොලිස් පරීක්ෂකවරාය අල්වා ගෙන ඇත. ගම්වාසීන් විසින් අල්ලා ගෙන පොලීසියට බාර දී ඇති උප පොලිස් පරීක්ෂකවරයාව මාරවිල දිසා අධිකරණයට ඉදිරිපත් කිරීමට නියමිතව ඇත. හලාවත කොට්ඨාස බාර පොලිස් අධිකාරී සුරන්ජිත් කුමාරපේලි මහතාගේ උපදෙස් මත පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=86057", "Category": null, "Parent URL": null}