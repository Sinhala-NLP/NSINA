{"Source": "Adaderana", "Timestamp": "October 11, 2016 03:43 pm", "Headline": " තැන් 5ක මරණ 5ක් ", "News Content": "අද උදෑසන කාලයේ පමණක් දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් පස් දෙනෙකු ජීවිතක්ෂයට පත්ව තිබේ.මහව, උදාගම ප්‍රදේශයේ දී කැබ් රථයක් මාර්ගයේ වම්පස අයිනේ නතර කර තිබූ ලොරි රථයක ගැටීමෙන් කාන්තාවන් දෙදෙනෙකු මියගොස් ඇති බව පොලීසිය පැවසුවේය. කැබ් රථයේ ගමන් කළ කාන්තාවන් දෙදෙනෙකු මෙලෙස මියගොස් ඇති අතර කැබ් රථයේ රියදුරුද අනතුරෙන් බරපතළ තුවාල ලබා ඇති බව සඳහන්ය. මියගොස් ඇත්තේ 49හැවිරිදි වව්නියාව රෝහලේ වෛද්‍යවරියක සහ වව්නියාව ප්‍රදේශයේ පදිංචිව සිටි 18 හැවිරිදි තරුණියකි.අනතුර සම්බන්ධයෙන් කන්ටේනර් රථයේ රියදුරු අත්අඩංගුවට ගත් බව මහව පොලීසිය සඳහන් කළේය.මේ අතර ගාල්ල - මාතර ප්‍රධාන මාර්ගයේ අහංගම, කබලාන හංදිය අසල දී මාර්ගය හරහා ගමන් කළ කාන්තාවක යතුරුපැදියක ගැටීමෙන් අනතුරට ලක්ව තිබේ. බරපතළ තුවාල ලැබූ එම කාන්තාව හබරාදූව කළුගල රෝහලට ඇතුළත් කිරීමේ දී මියගොස් ඇති අතර අනතුරට සම්බන්ධ යතුරුපැදිකරු අත්අඩංගුවට ගත් බව පොලීසිය සඳහන් කරයි.මේ අතර දොම්පේ, කපුගොඩ හංදිය ප්‍රදේශයේ දී ලොරි රථයක් බස් රථයක් පසුකර යාමට උත්සාහ කිරීමේ දි ඉදිරියෙන් පැමිණි යතුරුපැදියක් එහි ගැටීමෙන් අනතුරක් සිදුව තිබේ. අනතුරෙන් 19 හැවිරිදි යතුරුපැදිකරු මියගොස් ඇති බව සඳහන්ය.මේ අතර තලංගම, ඉසුරුපාය අධ්‍යාපන අමාත්‍යාංශය ඉදිරිපිට දී සිදුවු රිය අනතුරකින් යතුරුපැදිකරුවෙකු මියගොස් තිබේ.පැදිකරුට යතුරුපැදිය පානනය කරගත නොහැකිව මාර්ගයේ යකඩ වැටේ ගැටීමෙන් අනතුර සිදුව ඇති අතර මියගොස් ඇත්තේ රාජ්‍ය බුද්ධි සේවයට අනුයුක්තව රාජකාරියේ යෙදී සිටි පොලිස් පරීක්ෂකවරයෙකු බව වාර්තා වෙයි.", "URL": "https://sinhala.adaderana.lk/news.php?nid=64945", "Category": null, "Parent URL": null}