{"Source": "Adaderana", "Timestamp": "August 9, 2011 10:55 am", "Headline": "රිසානාගේ නිදහස වෙනුවෙන් නියෝජිත පිරිසක් රියාද් යයි ", "News Content": "සෞදි අරාබියේදී මරණ දඬුවම නියම වී සිටින ශ්‍රී ලාංකීක ගෘහ සේවිකා රිසානා නෆීක් වෙනුවෙන් අවසාන මොහොතෙහි සමාව ලබාගැනීම පිළිබඳව සාකච්ඡා කිරීම සඳහා රජයේ ජ්‍යොෂ්ඨ නිලධාරීන් පිරිසක් රියාද් බල පිටත්ව ගොස් තිබේ. විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා, විදේශ සේවා නියුක්ති කාර්යාංශයේ සභාපති කිංස්ලි රණවක සහ රියාද්හි හිටපු ශ්‍රී ලංකා මහ කොමසාරිස් ඉබ්‍රහිම් සහිබ් අන්සර් මෙසේ රියාද් බලා පිටත්ව ගොස් ඇති බව එරට මාධ්‍ය වාර්තා සඳහන් කරයි. රිසානා නෆීක්ට නිදහස ලබා දී ඇති බවත්, ශ්‍රී ලංකාවේ නියෝජිත පිරිස අදාළ කටයුතු සම්පූර්ණ කිරීම සඳහා රියාද් නගරටයහි රැඳීසිටින බවත් ශ්‍රී ලංකා මාධ්‍ය වාර්තා සඳහන් කර තිබිණි‍. කෙසේවෙතත් රිසානා නෆීක් වෙත නිදහස ලබාදීම සම්බන්ධව තොරතුරක් වාර්තා වී නොමැති බව මැදපෙරදිග මාධ්‍ය වාර්තා පෙන්වාදෙයි. රිසානා නෆීක් ගෘහ සේවිකාවක ලෙස සේවය කළ නිවෙස් හිමිකරුවන්ගේ සිව්මස් වියැති බිළිඳියක ඝාතනය කළ බවට ඇයට එරෙහිව චෝදනා එල්ල වූ අතර එම චෝදනාව මත ඇයට මරණ දඬුවම නියම විය. නෆීක් වෙත සමාව ලබාගැනීම සඳහා මරණයට පත් දරුවාගේ මව්පියන් වෙත ගෙවිය යුතු මුදල සඳහා ඕනෑම මුදල් ප්‍රමාණයක් ගෙවීමට සූදානම් බව අමාත්‍ය ඩිලාන් පෙරේරා මහතා මීට පෙර සඳහන් කර තිබිණි. අමාත්‍යවරයා ඇතුළු නියෝජිත පිරිස රිසානා නෆීක් වෙත නිදහස ලබාගැනීම සම්බන්ධව මරණයට පත් බිළිඳියගේ මව්පියන් සමග සාකච්ඡා කිරීමට නියමිත බව ද මාධ්‍ය වාර්තා පවසයි.", "URL": "https://sinhala.adaderana.lk/news.php?nid=17946", "Category": null, "Parent URL": null}