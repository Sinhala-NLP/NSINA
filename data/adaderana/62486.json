{"Source": "Adaderana", "Timestamp": "July 27, 2016 01:30 pm", "Headline": " පා ගමන හා එජාප ප්‍රවර්ධන වැඩසටහනට උසාවි නියෝගයක්", "News Content": "ඒකාබද්ධ විපක්ෂයේ පා ගමන හෙට (28) මහනුවර නගර සීමාව තුළ ආරම්භ කිරීම වළක්වාලමින් මහනුවර මහේස්ත්‍රාත් අධිකරණය අද අතුරු තහනම් නියෝගයක් නිකුත් කර තිබේ.මහින්දානන්ද අලුත්ගමගේ, දිළුම් අමුණුගම, කෙහෙළිය රඹුක්වැල්ල හා ලොහාන් රත්වත්තේ ඇතුළු අනුගාමිකයින්ට මෙම නියෝගය පනවා ඇත.එසේම මහනුවර නගරයේදී හෙට උදෑසන ආරම්භ කිරීමට නියමිතව තිබූ එජාප සාමාජිකත්ව ප්‍රවර්ධන වැඩසටහන ද හවස 2න් පසු ආරම්භ කරන ලෙස දන්වමින් ලක්ෂ්මන් කිරිඇල්ල කබීර් හෂීම් යන අයට ද එම අධිකරණය නියෝගයක් පනවා තිබේ.මහනුවර මූලස්ථාන පොලිස් පරීක්ෂකවරයා විසින් කළ ඉල්ලීමක් සැලකිල්ලට ගනිමින් මෙම නියෝගය දී ඇත.මේ අතර මාවනැල්ල මහේස්ත්‍රාත් එල්.කේ මහින්ද මහතා අද නියෝග කර ඇත්තේ මාවනැල්ල නගරයෙන් බැහැරව එම විරෝධතා පා ගමන පවත්වන ලෙසයි.මාවනැල්ල පොලීස් ස්ථානාධිපතිවරයා විසින් ඉදිරිපත් කළ පෙත්සමක් සලකා බැලීමෙන් පසු මෙම නියෝගය දී ඇති අතර සාමාන්‍ය ජනතාවට හිරිහැරයක් නොවන ලෙස විකල්ප මාර්ග භාවිතා කරමින් එම කටයුතු කරන ලෙසට ද මහේස්ත්‍රාත්වරයා එහිදී නියෝග කළ බව අප වාර්තාකරු පැවසීය.අපරාධ නඩු විධාන සංග්‍රහයේ 106 වැනි වගන්තිය යටතේ මහජන පීඩාවක් වැළැක්වීම සඳහා ආ\"ඥාවක් නිකුත් කරන ලෙසට අධිකරණයට කරුණු වාර්තා කිරීමෙන් අනතුරුව මෙම නියෝග දී ඇත.", "URL": "https://sinhala.adaderana.lk/news.php?nid=62486", "Category": null, "Parent URL": null}