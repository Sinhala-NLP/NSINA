{"Source": "Adaderana", "Timestamp": "May 29, 2014 12:15 pm", "Headline": "පී.බී වෙනුවට නිහාල් පත්කළ බව මොහාන් තහවුරු කරයි", "News Content": "ආර්ථික සංවර්ධන අමාත්‍යංශයේ ලේකම්වරයා ලෙස වෛද්‍ය නිහාල් ජයතිලක මහතා පත් කිරීමට නියමිත බව දෙරණ වෙබ් අඩවිය මගින් මීට පෙර හෙළි කළ පුවත තහවුරු කරමින් එම තනතුර සඳහා නිහාල් ජයතිලක මහතා වහාම ක්‍රියාත්මක වන පරිදි පත්කර තිබේ. ජනාධිපති ප්‍රකාශක මොහාන් සමරනායක මහතා සඳහන් කළේ අදාළ පත්වීමේ ලිපිය සූදානම් කර ඇති බවයි. වෛද්‍ය නිහාල් ජයතිලක මහතා මීට පෙර සෞඛ්‍ය අමාත්‍යංශයේ ලේකම්වරයා ලෙස කටයුතු කරනු ලැබීය. ඒ අනූව සෞඛ්‍ය අමාත්‍යංශයේ ලේකම් තනතුරට වැවිලි කර්මාන්ත අමාත්‍යාංශයේ ලේකම් ලෙස කටයුතු කළ සුධර්මා කරුණාරත්න මහත්මිය පත් කර ඇතැයි සඳහන්ය. ආර්ථික සංවර්ධන අමාත්‍යංශයේ ලේකම්වරයා ලෙස කටයුතු කරනු ලැබු ආචාර්ය පී.බී ජයසුන්දර මහතා අදාළ ධුරයෙන් ඉවත් විය යුතු බවට අවස්ථා කිහිපයකදී දැනුම් දී තිබු බව වාර්තා වේ. කෙසේ වෙතත් ආචාර්ය පී.බී ජයසුන්දර මහතා තවදුරටත් මුදල් අමාත්‍යංශයේ ලේකම්වරයා ලෙස කටයුතු කරමින් සිටියි.", "URL": "https://sinhala.adaderana.lk/news.php?nid=43568", "Category": null, "Parent URL": null}