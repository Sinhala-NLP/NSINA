{"Source": "Adaderana", "Timestamp": "October 8, 2018 04:59 pm", "Headline": "රටේම ගොවියෝ 23 කොළඹට", "News Content": "ජනතා විමුක්ති පෙරමුණ විසින් සංවිධානය කරන ජනතා විරෝධතා ව්‍යාපාරය සඳහා එළඹෙන 23 වන දින සමස්ත ලංකා ගොවිජන සම්මේලනය ඇතුළු රටේ සමස්ථ ගොවි සංවිධාන ඒකාබද්ධව විරෝධතාවයට සහයෝගය පළකරන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පැවසයි. ගොවි අයිතීන් කප්පාදු කිරීම අස්වැන්නට සාධාරණ මිලක් ලබා දීම ආදී කරුණු කිහිපයක් මුල් කර ගනිමින් දිවයිනේ සෑම දිස්ත්‍රික්කයක්ම නියෝජනය වන පරිදි ගොවි සංවිධාන නායකයන්ගේ ප්‍රධානත්වයෙන් යුතුව දඹුල්ල ප්‍රදේශයේ සංචාරක හෝටලයක අද(08) පෙරවරුවේ පැවති මාධ්‍ය හමුවකදී නාමල් කරුණාරත්න මහතා මේ බව සඳහන් කළේය. සමස්ත ගොවීන්ට මේ වන විට බරපතළ ප්‍රශ්න රැසක් මතුව තිබෙන බවත් එමෙන්ම එළවළු ගොවීන්, වී ගොවීන්, අල ගොවීන්, පලතුරු ගොවීන්, කිරි හරක් ඇති කරන ගොවීන් මෙන්ම සියලු ගොවි සංවිධාන ඒකාබද්ධව ජනතා විමුක්ති පෙරමුණ විසින් රජයට විරෝධය ප්‍රකාශ කරන ජන විරෝධතා අවස්ථාවට සියලු දෙනාම ඒකරාශී වන බව ඒ මහතා පෙන්වා දෙයි. වර්තමාන ආණ්ඩුව ජන පීඩක ආණ්ඩුවක් බවට පත්ව ඇති බවත් හෙතෙම මෙහිදී සඳහන් කළේය. වී සඳහා සහතික මිලක් නොමැති වීම එළවළු සඳහා සාධාරණ මිලක් නොමැති වීම මෙන්ම සියලුම ගොවීන්ගේ සහනාධාර ගොවි අයිතීන් රජය විසින් කප්පාදු කොට ඇති බව ද හෙතෙම මාධ්‍ය හමුවේදී සඳහන් කළේය. එමෙන්ම ඒකාබද්ධ විපක්ෂයේ නායකයන්ට සමස්ත ලංකා ගොවිජන සම්මේලනය විශේෂ ආරාධනාවක් කරමින් කියා සිටියේ පසුගිය කාලයේ ආණ්ඩුව පෙරළීම සඳහා විරෝධතා පැවැත්වූ බවත් ඒවා විරෝධතා නොවන බවත් නියම විරෝධතා දැක බලා ගැනීම සඳහා ලබන 23 වැනිදා කොළඹට පැමිණ ඉගෙන ගන්නැයි ද සඳහන් කළේය. එමෙන්ම එක්සත් ජනතා නිදහස් සන්ධානය ප්‍රමුඛ ඒකාබද්ධ විපක්ෂයේ රාජපක්ෂ වරුන්ට ගොවි අයිතීන් පිළිබඳව කථා කිරීමට හෝ කඳුළු සැලීමට ඉඩක් නැති බවත් ඔවුන් විසින් වපුරන බීජ නිසා ගොවීන්ට මේ තත්වය උදා වී ඇති බවද වර්තමානයේ ඒකාබද්ධ විපක්ෂය ගොවීන් වෙනුවෙන් කිඹුල් කඳුළු හෙළන බවද නාමල් කරුණාරත්න මහතා මාධ්‍ය හමුවේ දී අවධාරණය කළේය. මෙම අවස්ථාවට ඌව පළාතේ උක් ගොවීන් උතුරු පළාතේ වී ගොවීන් මෙන්ම අර්තාපල් අල ගොවි සංවිධාන කිරි ගොවි සංවිධාන ඒකාබද්ධ ගොවි සංවිධාන ආදී ගොවි සංවිධාන රැසක නායකයින් පැමිණ සිටි අතර ඔවුන් ද කියා සිටියේ ජනතා විමුක්ති පෙරමුණ විසින් සංවිධානය කරන ලබන ආණ්ඩු විරෝධී ජනතා රැලියට ඔක්තෝම්බර් 23 වන දින සහභාගී වන බවය.", "URL": "https://sinhala.adaderana.lk/news.php?nid=97371", "Category": null, "Parent URL": null}