{"Source": "Adaderana", "Timestamp": "January 15, 2014 11:15 am", "Headline": "ජාත්‍යන්තර වරෙන්තුවක් තිබූ ශ්‍රී ලාංකිකයෙකු ප්‍රංශයේදී අත්අඩංගුවට ", "News Content": "ත්‍රස්ත ක්‍රියා සම්බන්ධයෙන් අත්අඩංගුවට ගැනීමට ජාත්‍යන්තර වරෙන්තු නිකුත්කර තිබු ශ්‍රී ලාංකිකයෙකු ප්‍රංශයේ දී අත්අඩංගුවට ගෙන තිබේ. අදාළ පුද්ගලයා ඔහුට සිදුව ඇති අසාධාරණයක් සම්බන්ධයෙන් පැමිණිල්ලක් ඉදිරිපත් කිරීමට ප්‍රංශයේ පැරිස් නුවර පොලිස් ස්ථානයකට පැමිණි අවස්ථාවේ දී ඔහු ත්‍රස්ත සංවිධානයක ක්‍රියාකාරිකයෙකු බවට හඳුනාගෙන ඇති බව විදේශ මාධ්‍ය වාර්තා කරයි. මෙලෙස අත්අඩංගුවට පත්ව ඇත්තේ 35 හැවිරිදි ජෙයනාදන් ධර්මලිංගම් නැමැති පුද්ගලයෙකි. ඔහු ශ්‍රී ලංකාවේ වසර 30 කට අධික කාලයක් පැවති යුද්ධයේ දී එල්.ටී.ටී.ඊ සාමාජිකයෙකු ලෙස කටයුතු කළ පුද්ගලයෙකු බවට හඳුනාගෙන ඇති අතර ලොව පුරා ත්‍රස්ත ක්‍රියාකාරීන්ගේ නම් ඇතුළත් ලේඛණයේ ඔහුගේ නම ද ඇතුළත්ව ඇති බව වාර්තා වෙයි", "URL": "https://sinhala.adaderana.lk/news.php?nid=40364", "Category": null, "Parent URL": null}