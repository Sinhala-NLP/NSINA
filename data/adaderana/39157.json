{"Source": "Adaderana", "Timestamp": "November 28, 2013 08:27 am", "Headline": "වර්ජනය දිගටම - ඔසු සැල් මගින් නොමිලේ බෙහෙත්  ", "News Content": "හෙද පරිපුරක සහ අතුරු වෛද්‍ය සේවා නිලධාරීන් විසින් ආරම්භ කර ඇති වැඩ වර්ජනය අද(28) දිනයේත් ක්‍රියාත්මක කර තිබේ. හෙද පරිපුරක අතුරු වෛද්‍ය වෘත්තිය සේවාවන්ගේ ඒකාබද්ධ බල මණ්ඩලයේ කැඳවුම්කරු සමන් රත්නප්‍රිය මහතා සඳහන් කළේ හෙට උදෑසන 07 දක්වා වර්ජනය ක්‍රියාත්මක කරන බවයි. ඉල්ලීම් කිහිපයක් මුල් කර ගනිමින් ඊයේ(27) උදෑසන 7.00 සිට වෘත්තිය සමිති 16ක් මෙම වැඩ වර්ජනයේ නිරතවෙයි. රෝගියෙකු විසින් ගොනු කරන ලද පෙත්සමක් සළකා බැලීමෙන් අනතුරුව කොළඹ දිසා අධිකරණය අදාළ වර්ජනය අත්හිටුවීම සඳහා තහනම් නියෝගයක් ඊයේ දහවල් නිකුත් කරන ලදී. කෙසේ වෙතත් එවන් නියෝගයක් සම්බන්ධයෙන් තමන් මෙතෙක් දැනුවත් නොමැති බව හෙද පරිපුරක අතුරු වෛද්‍ය වෘත්තිය සේවාවන්ගේ ඒකාබද්ධ බල මණ්ඩලයේ කැඳවුම්කරු සමන් රත්නප්‍රිය මහතා පවසයි. එම නිසා වර්ජනය නියමිත පරිදි පැය 48 ක කාලයක් පවත්වන බව ඔහු වැඩිදුරටත් සඳහන් කරයි. මේ අතර වර්ජනය පවතින කාල සීමාව තුළ රජයේ ඔසු සැල් මගින් රෝගීන් සඳහා නොමිලේ ඖෂධ ලබා ගැනීමට හැකි බව රජයේ ඖෂධ නීතිගත සංස්ථාව සඳහන් කරයි.", "URL": "https://sinhala.adaderana.lk/news.php?nid=39157", "Category": null, "Parent URL": null}