{"Source": "Adaderana", "Timestamp": "December 13, 2013 04:37 pm", "Headline": "මැති ඇමති ක‍්‍රිකට් ගැහිල්ල ඉරිදා!", "News Content": "කතානායක, චමල් රාජපක්ෂ අභියෝගතා ශූරතාවය වෙනුවෙන් වාර්ෂිකව පවත්වන මැති ඇමති ක‍්‍රිකට් තරඟය මෙවරද ටොරින්ටන් හි ක‍්‍රීඩා දෙපාර්තමේන්තු ක‍්‍රීඩාංගණයේදී ලබන 15 වැනිදා පැවත්වීමට කටයුතු යොදා තිබේ. පාර්ලිමේන්තු මන්ත‍්‍රීවරුන් එක් කණ්ඩායමකටද, අමාත්‍යවරු සහ නියෝජ්‍ය අමාත්‍යවරු අනෙක් කණ්ඩායමට ක‍්‍රීඩා කරන මෙම තරඟයේදී ඇමති පිලට නායකත්වය දෙනු ලබන්නේ මහින්දානන්ද අලුත්ගමගේ මහතා විසිනි. උප නායක, සනත් ජයසූරිය, සුසිල් පේ‍්‍රමජයන්ත, ඩලස් අලහප්පෙරුම, විමල් වීරවංශ, ජොන්ස්ටන් ප‍්‍රනාන්දු, මහින්ද අමරවීර, පේ‍්‍රමලාල් ජයසේකර, ඉන්දික බණ්ඩාරනායක, රෝහණ දිසානායක, අර්ල් ගුණසේකර, ජගත් පුෂ්පකුමාර, රෝහිත අබේගුණවර්ධන, ලසන්ත අලගියවන්න, විනයාගමූර්ති මුරලිදරන් යන අමාත්‍යවරුන් හා නියෝජ්‍ය අමාත්‍යවරු එම කණ්ඩායමේ සෙසු ක‍්‍රීඩකයන් වේ. පාර්ලිමේන්තු මන්ත‍්‍රී කණ්ඩායමේ නායකත්වය අර්ජුන රණතුංග මහතා විසින් දරණ අතර උපනායක ලෙස නාමල් රාජපක්ෂ මහතා කටයුතු කරයි. රවී කරුණානායක, නෙරන්ජන් වික‍්‍රමසිංහ, අකිල විරාජ් කාරියවසම්, ලොහාන් රත්වත්තේ, හරීන් ප‍්‍රනාන්දු, තාරානාත් බස්නායක, එරික් වීරවර්ධන, දිලූම් අමුණුගම, කනක හේරත්, ෂෙහාන් සේමසිංහ සහ නලීන් බණ්ඩාර එම කණ්ඩායමේ සෙසු ක‍්‍රීඩකයන් වේ. ක‍්‍රිකට් තුළින් ශ‍්‍රී ලංකාවට විශිෂ්ට ගෞරවයක් ගෙනා පාර්ලිමේන්තු මන්ත‍්‍රී, අර්ජුන රණතුංග මහතා, මන්ත‍්‍රී කණ්ඩායමේ නායකත්වය හොබවන අතර නියෝජ්‍ය අමාත්‍ය, සනත් ජයසූරිය මහතා අමාත්‍ය කණ්ඩායමේ උපනායකත්වය හොබවයි. දෙවන වරටත් වාර්ෂිකව පවත්වන මෙම ක‍්‍රිකට් තරඟය ලබන ඉරිදා (15) පෙ.ව. 9.30 ට ආරම්භ වේ.", "URL": "https://sinhala.adaderana.lk/news.php?nid=39567", "Category": null, "Parent URL": null}