{"Source": "Adaderana", "Timestamp": "January 8, 2019 01:55 pm", "Headline": "මහින්ද විපක්ෂ නායක ලෙස කථානායක පිළිගනී", "News Content": "පාර්ලිමේන්තුවේ විපක්ෂ නායක ධුරය සම්බන්ධයෙන් සති කිහිපයක් පැවති මතභේදාත්මක වාතාවරණය අවසන් කරමින් නැවත වරක් අද කථානායකවරයා සිය තීරණය සභාවට දැනුම්දෙනු ලැබීය. ඒ අනුව කථානායක කරූ ජයසූරිය මහතා වෙනුවෙන් එම තීරණය ඉදිරිපත් කරමින් නියෝජ්‍ය කතානායක ආනන්ද කුමාරසිරි මහතා සඳහන් කළේ විපක්ෂ නායකවරයා ලෙස මහින්ද රාජපක්ෂ මහතා පිළිගැනීමට කථානායකවරයා තීරණය කර ඇති බවයි. මේ අතර එම්.එල්.ඒ.එම් හිස්බුල්ලා මහතා ඉල්ලා අස්වීමෙන් හිස්වූ පාර්ලිමේන්තු මන්ත්‍රී ධුරයේ අද ශාන්ත බණ්ඩාර මහතා දිවුරුම් දෙනු ලැබීය. උතුරු මැද පලාත් ආණ්ඩුකාර ධුරයට පත්වූ එම්.එල්.ඒ.එම් හිස්බුල්ලා මහතා පසුගියදා සිය පාර්ලිමේන්තු මන්ත්‍රී ධුරයෙන් ඉල්ලා අස්වීමත් සමඟ කුරුණැගල දිස්ත්‍රික්කයෙන් ඉකුත් මහමැතිවරණයට තරඟ කර පාර්ලිමේන්තුවට තේරීපත්වීමට අපොහොසත් වූ ශාන්ත බණ්ඩාර මහතාට අද පාර්ලිමේන්තු වරම් හිමිවිය. ඒ අනුව ශාන්ත බණ්ඩාර මහතා අද පාර්ලිමේන්තු සැසිවාරය ආරම්භයේදී මන්ත්‍රී ධුරයේ දිවුරුම් දෙනු ලැබීය. කථානායක කරූ ජයසූරිය මහතා පොදුරාජ්‍ය මණ්ඩලීය පාර්ලිමේන්තු සැසිවාරයට සහභාගී වීම සඳහා විදෙස්ගතවී සිටින බැවින් අද පාර්ලිමේන්තුවේ මුලසුන දැරුවේ නියෝජ්‍ය කථානායක ආනන්ද කුමාරසිරි මහතා විසින්. ඒ අනුව විපක්ෂ නායකධුරය සම්බන්ධයෙන් වන කථානායක නිල නිවේදනය නියෝජ්‍ය කථානායකවරයා විසින් පාර්ලිමේන්තුවට ඉදිරිපත් කළේය. මේ අතර උතුරු පලාතට බලපා තිබූ ආපදා තත්ත්වය සම්බන්ධයෙන් ඊ.පී.ඩී.පී පක්ෂ නායක යාපනය දිස්ත්‍රික් පාර්ලිමේන්තු මන්ත්‍රී ඩග්ලස් දේවානන්ද මහතා අද පාර්ලිමේන්තුවේදී අදහස් පළකළේය.", "URL": "https://sinhala.adaderana.lk/news.php?nid=102001", "Category": null, "Parent URL": null}