{"Source": "Adaderana", "Timestamp": "September 12, 2018 03:57 pm", "Headline": "භූගත කසිප්පු ජාවාරමක් වටලයි", "News Content": "නීති විරෝධී අයුරින් මහාපරිමාණයෙන් නිවසක කාලයක සිට පවත්වාගෙන ගිය භූගත කසිප්පු ස්කාගාරයක් වටලා සැකකරුවන් දෙදෙනෙකු අත්අඩංගුවට ගැනීමට තංගල්ල පොලීසිය සමත්වී තිබේ. තංගල්ල පොල්අත්තාර නාකුළුගමුව ප්‍රදේශයේ සුඛෝපබෝගී නිවසක මෙම භූගත කසිප්පු ස්කාගාරය දීර්ඝ කාලයක සිට පවත්වාගෙන ගොස් තිබේ. නිවසේ ඉදිරිපස ගේට්ටුව අසල භූගත කොන්ක්‍රීට් වලක් තුළ ලීටර පන්සියයේ බැරල් යොදා ජල පොම්පයක ආධාරයෙන් ගෝඩා පොම්ප කර කසිප්පු පෙරීම සිදුකර තිබිණි. තවද ප්ලාස්ටික් හා රබර් නල මාර්ගද මේ සදහා උපයෝගී කරගෙන තිබිණි. නිවස පිහිටි ඉඩමේ ස්ථාන කිහිපයක කොන්ක්‍රීට් වලවල් සාදා ඒ තුළ පෙරණ ලද ලීටර දෙකෙහි කසිප්පු ස්ප්‍රීතු බෝතල් පහක් , රජයේ මත්පැන් මිලිලීටර හත්සිය පනහක බෝතල් අටක්, රජයේ මත්පැන් මිලිලීටර තුන්සිය හැත්තෑපනහක බෝතල් දොළහක්, විදේශීය මත්පැන් බෝතල් හතක්, බීර බෝතල් අටක් ගබඩා කර තිබිණි. කසිප්පු පෙරීමට යොදාගත් බැරලයක් හා දඟර බට කිහිපයක් නිවස ආසන්නයේ භූගත කර තිබියදී සොයාගෙන තිබේ. පොලිස් නිලධාරින් විසින් සොයාගත් ගෝඩා තොගය පිටතට ගෙන එම අවස්ථාවේදීම විනාශ කරනු ලැබීය. නිවස ඉදිරිපස නතර කර තිබූ නිවසේ හිමිකරුට අයත් සුඛෝපබෝගී මෝටර් රථයක ඉදිරිපස ආසනය මත පොලිසියේ උසස් නිලධාරින් භාවිතා කරනු ලබන ශ්‍රී ලංකා පොලිස් දෙපාර්තමේන්තුවේ ලාංඡනය සහිත හිස්වැස්මක්ද පොලිස් නිලධාරින් සොයාගෙන ඇත. කසිප්පු ජාවාරම සිදුකිරීම සඳහා පොලිස් නිලධාරින් රැවටීමට මෙම හිස්වැස්ම භාවිතා කර ඇතැයි පොලිස් නිළධාරින් සැකකරයි. ජාවාරමට සම්බන්ධ ප්‍රධාන සැකකරු ප්‍රදේශය හැරපලාගොස් ඇති නිසා නිවස හිමිකරුගේ බිරිද හා බාල පුතු පොලිස් නිලධාරින් විසින් අත්අඩංගුවට ගනු ලැබීය. වැටලීම සිදුකල නිවසේ හිමිකරුට අයත් නිවසට යාබදව පිහිටි අවන්හල තුළ මිනිස් පරිභෝජනයට නුසුදුසු අයුරින් ආහාර ගබඩා කිරීම, ඉතා අපිරිසිදු ආකාරයෙන් අවන්හලෙහි මුළුතැන්ගෙය පවත්වාගෙන යාම, අපද්‍රව්‍ය කලපුවට බැහැර කිරීම ආදී කරුණු හේතුවෙන් හිමිකරුට විරුද්ධව නඩු පැවරීමට නාකුළුගමුව මහජන සෞඛ්‍ය පරික්ෂක කේ.එස්.ටී. රංජන් මහතා කටයුතු කලේය.", "URL": "https://sinhala.adaderana.lk/news.php?nid=95992", "Category": null, "Parent URL": null}