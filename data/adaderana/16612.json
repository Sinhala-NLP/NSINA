{"Source": "Adaderana", "Timestamp": "June 7, 2011 05:18 pm", "Headline": "වතු කම්කරුවන් හාම්පුතුන්ට පාවාදීලා-2013 තෙක් යළි වැටුප් වැඩිවීමක් නෑ", "News Content": "වතු කම්කරු ජනතාව පාවාදුන් ගිවිසුම අහෝසි කර ජීවන වියදමට සරිලන වැටුපක් ලබා දිය යුතු බව ජනතා විමුක්ති පෙරමුණ පවසයි. ජනතා විමුක්ති පෙරමුණේ දේශපාලන මණ්ඩලය විසින් නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. ආණ්ඩුවේද මැදිහත්වීම මත වතුකම්කරුවන් වෙනුවෙන් පෙනී සිටිනවා යැයි කියමින් හාම්පුතුන්ගේ වුවමනාවන් ඉටු කරන වෘත්තිය සමිති කිහිපයක් සහ හාම්පුතුන් අතර නව සාමූහික ගිවිසුමක් අත්සන් කර ඇත. එම ගිවිසුම මගින් ඉතා සොච්චම් වැටුප් වැඩිවීමක් ලබා දී ඇති අතර ඉදිරි වසර දෙක තුළ එනම් 2013 දක්වා යළිත් වැටුප් වැඩිවීමක් ලබා නොදීමට එකඟ වී ඇත. අත්සන් කරන ලද සාමූහික ගිවිසුම අසාධාරණ එකක් වනවා පමණක් නොව වතුකම්කරුවන් ඉතා බරපතළ ලෙස පාවාදීමකට හා රැවටීමට ලක් කර ඇති ගිවිසුමකි. පසුගිය මැයි මාසය අවසාන වන විට ජීවන අංකය 234.8ක් දක්වා ඉහළ නැග ඇති අතර ආණ්ඩුවම පවසන පරිදි සිව් දෙනකුගෙන් යුතු පවුලක අවම මාසික වියදම රුපියල් 40,000 ඉක්මවා ඇත. අධ්‍යාපනය හා සෞඛ්‍යය ඇතුළු සුබසාධන සේවාවන් කප්පාදු කර ඇති නිසා ඒවාටද දෛනිකව විශාල මුදලක් වැය කිරීමට සිදුව ඇත. මෙම සාමූහික ගිවිසුම මගින් ලබා දුන් සොච්චම් වැටුප් වැඩිවීම කිසිසේත්ම පවතින ජීවන වියදමට සරිලන වැටුප් වැඩිවීමක් නොවේ. එපමණක් නොව මෙම ගිවිසුමට අනුව ඉදිරි වසර දෙක තුළදී එනම් 2013 දක්වාම වතු කම්කරු ජනතාවට වැටුප් වැඩිවීමක් ලැබෙන්නේ නැත. කම්කරුවන් පාවා දෙමින් අත්සන් කෙරුණු ගිවිසුමෙන් ගෙවන මුදල අද දිනයට පවා ප‍්‍රමාණවත් නොවන තත්ත්වයක් යටතේ හා වේගයෙන් ඉහළ යන උද්ධමනය හමුවේ තවත් වසර 02ක් තුළ වතු කම්කරුවන්ට අත්වන ඉරණම අතිශය භයානකය. මෙමගින් සිදු කර ඇත්තේ ඔවුන්ගේ වටිනා ශ‍්‍රමය ඉතා අඩු මුදලකට කොල්ලකෑමට වතු හාම්පුතුන්ට ඉඩ සලසා දීමයි. ගිවිසුමේ එකඟතා අනුව පෙනී යන්නේ ආණ්ඩුව, ඊනියා වෘත්තිය සමිති සහ වතු හාම්පුතුන් සාමූහිකව වතුකම්කරු ජනතාව රැවටීමට ලක් කර ඇති බවයි. ජීවන වියදමට සරිලන වැටුපක් දිනා ගැනීම සඳහා කම්කරුවන් ගෙන ගිය අරගලය ඊනියා වෘත්තිය සමිති හා ආණ්ඩුව විසින් පවා දෙනු ලැබ ඇති බවයි. ඒ නිසා මෙම රැවටිලිකාරී අසාධාරණ ගිවිසුම වහාම අහෝසි කරන ලෙසත් වතු කම්කරු ජනතාවට ජීවන වියදමට සරිලන වැටුපක් ලබා දෙන ලෙසත් අපි සියලූ පාර්ශ්ව වෙත බර කරමු. මෙම පාවාදීමේ ගිවිසුමත්, එය අත්සන් කළ ඊනියා වෘත්තිය සමිති නායකයින්ගේ පටු බලලෝභී උවමනාවනුත් එකවිට පරාජය කොට ජීවන වියදමට සරිලන වැටුපක් දිනා ගැනීමේ අරගලය ජයග‍්‍රහණය කරවීම සඳහා සමස්ත වතු කම්කරු ජනතාවගෙන් ඉල්ලා සිටිමු. එමෙන්ම, විදේශ විනිමය උපයන ප‍්‍රධානම බලවේගය වන එහෙත් අතිශය දුක්ඛිත ජීවිතයක් උරුම කර දී ඇති වතු කම්කරු ජනතාවගේ සාධාරණ අරගලයට සහාය පළ කරන ලෙස සියලූ ප‍්‍රගතිශීලී ජනතාවගෙන් ද ඉල්ලා සිටිමු.", "URL": "https://sinhala.adaderana.lk/news.php?nid=16612", "Category": null, "Parent URL": null}