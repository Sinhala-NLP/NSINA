{"Source": "Adaderana", "Timestamp": "January 26, 2011 04:31 pm", "Headline": "කොදෙව්-ශ්‍රී ලංකා තරගාවලිය එස්.එස්.සී පිටියට මාරුවෙයි", "News Content": "බටහිර ඉන්දීය කොදෙව් කණ්ඩායම හා ශ්‍රී ලංකා කණ්ඩායම අතර පවත්වන්නට නියමිතව තිබූණද අධික වර්ෂාව හේතුවෙන් කල්දමන ලද එක් දින ක්‍රිකට් තරගාවලිට එස්.එස්.සී ක්‍රීඩාංගණයේදී පවත්වන්නට තීරණය කර ඇතැයි ශ්‍රී ලංකා ක්‍රිකට් ආයතනය පවසයි. මුලදී දිවා රාත්‍රී තරගාවලියක් ලෙස මෙම තරගාවලිය පවත්වන්නට නියමිතව තිබුණද පසුව එය එක්දින දිවා තරගයක් ලෙස පැවත්වීමට තීරණය කර ඇති බව ශ්‍රී ලංකා ක්‍රිකට් ආයතනයේ ලේකම් නිශාන්ත රණතුංග මහතා පවසයි. කල්දැමුණු මෙම තරගාවලිය හම්බන්තොට මහින්ද රාජපක්ෂ ක්‍රීඩාංගණයේ සහ කොළඹ ආර්.ප්‍රේමදාස ක්‍රීඩාංගණයේ පවත්වන්නට කටයුතු යොදා තිබුණද එකී ක්‍රීඩාංගණ වල 2011 ලෝක කුසලානයට අදාළ තරග පැවැත්විමට නියමිතව ඇති බැවින් මෙම තීරණය ගන්නට සිදුවූ බව ශ්‍රි ලංකා ක්‍රිකට් ආයතනයේ මාධ්‍ය කළමනාකාර බ්‍රයන් ගෝමස් මහතා පවසයි. යම් ලෝක කුසලානයක් සඳහා තරග පවත්වන විට අදාළ ක්‍රීඩාංගණයන් අදාළ තරග පැවැත්වීමට මාසයකට ප්‍රථම ජාත්‍යන්තර ක්‍රිකට් කවුන්සිලයට බාරදිය යුතු බවත්,ඉන්පසු ජාත්‍යන්තර ක්‍රිකට් කවුන්සිලයේ අධීක්ෂණය යටතේ ,ජාත්‍යන්තර නීති රීති වලට අනුව මෙම ක්‍රීඩාංගණ විවෘත කළ හැක්කේ ලෝක කුසලානයට තරග වදින කණ්ඩායම් වල පෙර පුහුණු තරග වලට පමණක් බවත් බ්‍රයන් ගෝමස් මහතා පෙන්වාදෙයි. ඒ අනුව එම ක්‍රීඩාංගණ භාවිතා කළ නොහැකි බැවින් එස්.එස්.සී ක්‍රීඩාංගණයේ එක්දින දිවා තරගයක් ලෙස මෙම ක්‍රිකට් තරගාවලිය පවත්වන බව හෙතෙම අවධාරණය කරයි. ඒ අනුව බටහිර ඉන්දීය කොදෙව් සහ ශ්‍රී ලංකාව අතර පවත්වන එක් දින දිවා ක්‍රිකට් තරගාවලිය ජනවාරි මස 31,පෙබරවාරි 04 ,පෙබරවාරි 06 යන දින වල කොළඹ එස්.එස්.සී ක්‍රීඩාංගණයේදී මෙම තරග පැවැත්වේ.", "URL": "https://sinhala.adaderana.lk/news.php?nid=13772", "Category": null, "Parent URL": null}