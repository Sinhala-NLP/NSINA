{"Source": "Adaderana", "Timestamp": "March 29, 2012 09:04 am", "Headline": "බස්නාහිර හා වයඹ වෙද වැඩ වර්ජනය අත්හිටුවයි", "News Content": "බස්නාහිර සහ වයඹ පළාත්වල රෝහල්වල සේවය කරන වෛද්‍යවරුන් අද(29) දිනයේ ක්‍රියාත්මක කිරීමට නියමිතව තිබූ වැඩ වර්ජනය නතර කර තිබේ. සිය ගැටලුවලට විසඳුම් ලබාදීමට බලධාරීන් එකඟ වූ බව රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය නවීන් ද සොයිසා මහතා සඳහන් කළේය. රජයේ වෛද්‍යවරුන්ට දුරකථන දීමනාව නොගෙවීම සම්බන්ධව මෙම වැඩ වර්ජනය ක්‍රියාත්මක කිරීමට තීරණය කර තිබූ බව ඒ මහතා ප්‍රකාශ කළේය. රජයේ වෛද්‍ය නිලධාරීන්ගේ සංගමය වෙත බස්නාහිර පළාත් ආණ්ඩුකාරවරයාගෙන් ලැබුණු ලැබුණු ලිඛිත පොරොන්දුවක් මත බස්නාහිර පළාතේ එම වෘත්තීය සමිති ක්‍රියා මාර්ග අත්හැර දැමීමට තීරණය කළ බව ඔහු පෙන්වාදුන්නේය. එමෙන්ම වයඹ පළාත සඳහා ද මේ වනවිට වාචික පොරොන්දුවක් ලැබී ඇති බවත්, එම වාචික පොරොන්දුව ලිඛිත පොරොන්දුක් ලෙස ලබාදීම සඳහා බලධාරීන් වෙත පැය 24 ක කාලයක් ලබාදුන් බවත් වෛද්‍ය නවීන් ද සොයිසා මහතා කියා සිටියේය. අදාළ ලිඛිත පොරොන්දුව නොලැබුණහොත් හෙට(30) දිනයේ දී වෘත්තීය සමිති ක්‍රියා මාර්ගය වයඹ පළාත තුළ ක්‍රියාත්මක කිරීමට රජයේ වෛද්‍ය නිලධාරීන්ගේ සංගමය ඒකමතිකව තීරණය කළ බව ද හෙතෙම අවධාරණය කළේය. මහජන සෞඛ්‍ය පරීක්ෂකවරුන් ආරම්භ කර තිබූ වෘත්තීය සමිති ක්‍රියාමාර්ගය තාවකාලිකව නතර කිරීමට තීරණය කර තිබේ. ඊයේ පස්වරුවේ සෞඛ්‍ය අමාත්‍යාංශ ලේකම්වරයා සමග පැවති සාකච්ඡාවකින් අනතුරුව මෙම තීරණය ගත් බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කළේය. ඉල්ලීම් කිහිපයක් මුල් කරගනිමින් දිවයින පුරා සිටින සියලුම මහජන සෞඛ්‍ය පරීක්ෂකවරුන් පසුගිය 23 වැනි දින සිට අකු‍රට වැඩ කිරීමේ මෙම වෘත්තීය සමිති ක්‍රියාමාර්ගය දියත් කරනු ලැබීය. සෞඛ්‍ය අමාත්‍යාංශ ලේකම්වරයා සමග පැමිණි එකඟතාවකට අනුව එම වෘත්තීය සමිති ක්‍රියාමාර්ගය ලබන මස 19 වැනිදා දක්වා තාවකාලිකව නතර කිරීමට තීරණය කළ බව උපුල් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=23142", "Category": null, "Parent URL": null}