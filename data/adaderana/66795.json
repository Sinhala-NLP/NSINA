{"Source": "Adaderana", "Timestamp": "December 7, 2016 07:19 am", "Headline": " ආගමික සංහිඳියාවට විශේෂ ක්‍රියාකාරී කමිටුවක්", "News Content": "ආගමික සංහිඳියාව ගොඩනැගීමේ රජයේ වැඩපිළිවෙල ඉදිරියට ගෙනයාම සඳහා ජනාධිපති මෛත්‍රීපාල සිරිසේන මහතා විශේෂ ක්‍රියාකාරී කමිටුවක් පත් කර තිබේ.බුද්ධශාසන අමාත්‍යංශයය, ක්‍රිස්තියානි කටයුතු අමාත්‍යංශය, හින්දු ආගමික කටයුතු අමාත්‍යංශය සහ මුස්ලිම් ආගමික කටයුතු අමාත්‍යංශය යන අමාත්‍යංශ වල ලේකම්වරුන් විසින් නම්කරනු ලබන විශේෂ නියෝජිතයින්ගෙන් මෙම කමිටුව සමන්විය යුතු බව ජනාධිපතිවරයා පෙන්වාදෙයි.ජනාධිපති කාර්යාලයේදී පැවති විශේෂ සාකච්ඡාවකදී ජනාධිපතිවරයා මේ බව ප්‍රකාශ කර තිබේ. ආගමික සංහිඳියාවට තර්ජනය වන අයුරින් දැනට රට තුළ මතුව ඇති ගැටළු පිළිබඳව එහිදී අවධානයට ලක් වු බව ජනාධිපති මාධ්‍ය අංශය නිකුත් කළ නිවේදනයේ දැක්වෙයි.රට තුළ ආගමික වශයෙන් ඇති විය හැකි ගැටළු වලදී ඒ පිළිබඳ කටයුතු කිරීමට සර්ව ආගමික නායකයින් විසින් නම් කරනු ලබන විශේෂ නියෝජිතයින්ගෙන් සමන්විත කණ්ඩායමක් පත් කරගැනීමට ද එහිදී යෝජනා වී ඇති බව සඳහන්ය.", "URL": "https://sinhala.adaderana.lk/news.php?nid=66795", "Category": null, "Parent URL": null}