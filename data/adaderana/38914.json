{"Source": "Adaderana", "Timestamp": "November 17, 2013 04:02 pm", "Headline": "චැනල් ෆෝ මාධ්‍යවේදීන්ට මෙරටට පැමිණීමට අවසරදීම වැරදී ", "News Content": "පොදුරද සමුළුව වූ කලී ද්විපාර්ශ්වික සාකච්ඡා පවත්වන තැනක් නොව බහුපාර්ශ්වික සාකච්ඡා පවත්වන තැනක් බවත් බ්‍රිතාන්‍ය අගමැතිවරයා මෙරටට පැමිණ උඩගු ලෙස ක්‍රියා කළ බවත් ජාතික හෙළ උරුමයේ මන්ත්‍රී ඇමති පාඨලි චම්පික රණවක මහතා පවසයි. ඩේවිඩ් කැමරන් අගමැතිවරයා ඊයේ මාධ්‍ය හමුවක් පවත්වා මානව හිමිකම් කඩවීම ගැන පරීක්ෂණයක් මාර්තු මාසයට පෙර කළ යුතු බව කී බවත් ඔහුට එසේ කීමට අයිතියක් නැති බවත් රණවක ඇමතිවරයා කියයි. ඔහුට යාපනයට යාමටවත් මාධ්‍ය සාකච්ඡා පැවැත්වීමටවත් අයිතියක් නැති බවද අමාත්‍යවරයා අද (17) පස්වරුවේ පැවැති මාධ්‍ය හමුවකදී පැවසීය. බ්‍රිතාන්‍ය අග්‍රාමාත්‍යවරයා එක්දහස් හත්සීය ගණන්වල මෙන් අධිරාජ්‍යවාදී මානසිකත්වය පෙන්වූ බවත් 1918දී මෙරට සිදුවූ ජන සංහාරය ගැන කියන්නේ කුමක්දැයි අමාත්‍යවරයා ප්‍රශ්න කළේය. බ්‍රිතාන්‍යයේ අලි ඇතුන් 12,000ක් සිටි බවත් කැමරන් මහතාගේ නෑදැයින් එම සංඛ්‍යාව 400ට බැස්සූ බවත් ඔවුන් දැන් අපට සමාජවාදය ගැන උගන්වන්න එන බවත් රණවක අමාත්‍යවරයා පැවසීය. කැමරන් අගමැතිවරයා අපි කුඩා රටක් නිසා චණ්ඩි පාට් දාන්න එන්නේ යැයිද එරට සිටින්නේ වැඩ වසම් රැජිණක් යැයිද චැනල් ෆෝ මාධ්‍යවේදීන්ට මෙරටට පැමිණීමට අවසරදීම පවා වැරදී කාරණයක් බවද ඔහු පෙන්ව‍ාදුන්නේය. චැනල් ෆෝ මාධ්‍යවේදීන් සිදුකරන්නේ කොන්ත්‍රාත්තුවක් යැයිද හෙතෙම වැඩිදුරටත් පැවසීය. මාධ්‍ය හමුවට එක්වූ ජාතික හෙළ උරුමයේ බස්නාහිර පළාත් සභාවේ උදය ගම්මන්පිල ඇමතිවරයා කීවේ බුදුන් දෙසු ධර්මය, පාලි භාෂාව දන්නේ නම් ඩේවිඩ් කැමරන් බ්‍රිතාන්‍ය අගමැතිවරයා මෙලෙස නොකියනු ඇති බවයි. ලංකාව යුද අපරාධ කළ බවට චෝදනා නගන බ්‍රිතාන්‍ය එරට විසින් සෙසු රටවලට එරෙහිව කළ යුද අපරාධ ගැන සොයා බැලිය යුතු බවද හෙතෙම පැවසීය. ශ්‍රී ලංකා හමුදාව වරදක් කර ඇති නම් ඔවුන්ට දඬුවම් කළ යුතු බවද අතීතයේද එලෙස දඬුවම් කළ බවත් පැවසූ උදය ගම්මන්පිල මහතා එසේ යුද අපරාධ කළා නම් ඊට සාක්ෂි ද තිබිය යුතු බවත් කීවේය.", "URL": "https://sinhala.adaderana.lk/news.php?nid=38914", "Category": null, "Parent URL": null}