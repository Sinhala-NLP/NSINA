{"Source": "Adaderana", "Timestamp": "July 24, 2015 01:18 pm", "Headline": " අද දෙරණ මාධ්‍යවේදියා නිදොස් කොට නිදහස්", "News Content": "අනවසරෙන් ඇතුළුවී වාර්තාකරණයේ යෙදුණු බවට චෝදනා එල්ල කරමින් වන සංරක්ෂණ දෙපාර්තමේන්තුව විසින් ගොනුකර පැවති නඩුවෙන් අද දෙරණ මාධ්‍යවේදී චන්දන උඩුවාවල මහතා නිදොස් කොට නිදහස් කර තිබේ.2012 මාර්තු මස නකල්ස් රක්ෂිතයේ පැතිරෙමින් පැවති ගින්නක් මැඩ පැවැත්වීමට වන සංරක්ෂණ නිලධාරීන් විසින් අසමත්වීම සම්බන්ධයෙන් පළ කළ ප්‍රවෘත්තියකට අදාළව අද දෙරණ මාධ්‍යවේදී චන්දන උඩුවාවල මහතාට වන සංරක්ෂණ නිලධාරීන් විසින් බාධා කර ඇත.එදින තොරතුරු වාර්තාකරණයට ගිය මාධ්‍යවේදියාට හුන්නස්ගිරිය අඩවි වන නිලධාරීන් විසින් දිගින් දිගටම බාධා කර ඇති අතර ගින්න මැඩනොපැවැත්වීම ගැන වාර්තා කරනු ලැබුවහොත් අත්අඩංගුවට ගන්නා බවට හා නඩු දමන බවට තර්ජනය කර තිබිණි.එසේ වුවද එකී තර්ජන නොතකා අද දෙරණ මාධ්‍යවේදියා විසින් සිදුවීම නිසි ලෙස රූගත කරමින් ප්‍රවෘත්තිය වාර්තා කළ අතර එය අද දෙරණ ප්‍රධාන ප්‍රවෘත්ති ප්‍රකාශය තුළින් විකාශය කරන ලදී.කෙසේ වුවද පසුව වන සංරක්ෂණ දෙපාර්තමේන්තුව විසින් මාධ්‍යවේදී චන්දන උඩුවාවල මහතාට එරෙහිව රක්ෂිතයට අනවසරෙන් ඇතුළුවීම,ගින්න පැතිරීයාමට ඉඩහරිමින් රු.18,387ක අලාභයක් සිදුකිරීම,අත්අඩංගුවට ගැනීමට විරෝධය පා රාජකාරියට බාධා කිරීම ආදී චෝදනා 3ට අදාළව නඩු පවරන ලදී.මෙම නඩුව පුරා වසර 3ක පමණ දීර්ඝ කාලයක් තිස්සේ විභාගවෙමින් පැවති අතර මාධ්‍යවේදියා වෙනුවෙන් නීතිඥ සමන් සේනාධීර මහතා අධිකරණය හමුවේ පෙනී සිටිමින් මාධ්‍ය නිදහස හා ජනතාවගේ තොරතුරු දැනගැනීමේ අයිතිය අවධාරණය කරමින් කරුණු දක්වන ලදී.ඒ අනුව අද (24) තෙල්දෙණිය මහේස්ත්‍රාත් රොහාන් ජයවර්ධන මහතා මෙම නඩු විභාගයේ තීන්දුව ප්‍රකාශයට පත්කරමින් මාධ්‍යවේදියා නියමිත නීතිමය තත්ත්වයන් උල්ලංඝණය නොකොට ජනතාවගේ තොරතුරු දැනගැනීමේ අයිතිය තහවුරු කරනු වස් ක්‍රියා කර ඇති බවට අවධාරණය කරමින් අදාළ සියලු චෝදනා වලින් නිදොස් කොට නිදහස් කර තිබේ.", "URL": "https://sinhala.adaderana.lk/news.php?nid=52824", "Category": null, "Parent URL": null}