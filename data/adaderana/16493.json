{"Source": "Adaderana", "Timestamp": "June 2, 2011 01:06 pm", "Headline": "පනත හකුලාගත්තත් නව වැටුප් ක්‍රමයක් ගේන්න පුළුවන්", "News Content": "යෝජිත පෞද්ගලික අංශ විශ්‍රාම වැටුප් පනත හකුලාගත්ත ද ඒ සම්බන්ධව තවදුරටත් සාකච්ඡා කර ජනතාවට හිතකර නව විශ්‍රාම වැටුප් ක්‍රමයක් ගෙන ඒමේ අයිතිය රජය සතුවන බව අමාත්‍ය කෙහෙළිය රඹුක්වැල්ල මහතා පවසයි. රජය විසින් පනත හකුලාගත් බව දැනුම්දුන් පසු සිය සටන ජයගත් බව වෙළඳ කලාප සේවකයින් විසින් පිළිගත් නමුත් ඉන්පසුව ඇතැම් පිරිස් අදාළ ස්ථානයෙහි ගැටුමක් නිර්මාණය කිරීමට කටයුතු කර ඇති බවට අමාත්‍යවරයා චෝදනා කරයි. මෙවැනි උද්ඝෝෂණ ව්‍යාපාර මීට පෙර රටතුළ ක්‍රියාත්මක වී ඇති නමුත් මෙවැනි අර්බුදකාරී තත්ත්වයක් ඇතිවූ පළමු අවස්ථාව මෙය බව අද(02) පැවති කැබිනට් තීරණ දැනුම් දීමේ මාධ්‍ය හමුවේදී අදහස් දැක්වූ රඹුක්වැල්ල මහතා කියා සිටියේය. මෙම සිද්ධිය සම්බන්ධව රජය සද්භාවයෙන් කටයුතු කළ බව ද, නමුත් ඒ සම්බන්ධව අන්තවාදී කණ්ඩායම්වල බලපෑම් දක්නට ලැබෙන බව අමාත්‍යවරයා පෙන්වා දුන්නේය.", "URL": "https://sinhala.adaderana.lk/news.php?nid=16493", "Category": null, "Parent URL": null}