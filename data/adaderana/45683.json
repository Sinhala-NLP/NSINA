{"Source": "Adaderana", "Timestamp": "August 29, 2014 11:11 am", "Headline": "උපාධිධාරී තරුණිය ඔස්ට්‍රේලියාවේදී මැරුණ හැටි ගැන විශේෂ පරීක්ෂණයක්", "News Content": "උපාධිධාරී ශ්‍ර්‍රී ලාංකික තරුණියක් ඔස්ට්‍රේලියාවේ, සිඩ්නි හි ඔයක ගිළී මියයාම සම්බන්ධයෙන් පරීක්ෂණයක් පැවැත්වීමට විශේෂ පොලිස් කණ්ඩායමක් පත්කර තිබේ. ඔස්ට්‍රේලියාවේ, සිඩ්නි, මොන‍ාකෝ හි නිවාස සංකීර්ණයක එම තරුණිය, ඇයගේ සොහොයුරා හා පියා ද සමගින් වසර කිහිපයක සිට වාසය කරමින් සිට ඇත. පසුගිය (26) අඟහරුවාදා රාත්‍රී 7.30ට පමණ සිය සොහොයුරිය කෑමට යමක් ගෙන ඒමට නිවසින් පිටත්ව ගොස් ඇති බවත්, එදින රාත්‍රී ඇය නිවසට නොපැමිණි බවත්, ඇයගේ සොහොයුරා බව කියන සහන් රාජපක්ෂ ‍ඔස්ට්‍රේලියානු පොලීසියට පවසා තිබේ. නිවසට මීටර් ගණනාවක් දුරින් පිහිටි ඔයක තම සොහොයුරියගේ සිරුර පසුදින උදෑසන තිබෙන අයුරු තමන් දුටු බව ද සොහොයුරා පොලීසියට පවසා ඇත. අමීෂා රාජපක්ෂ (31) සිය සොහොයුරිය තම පවුලේ සිටි දක්ෂතම කෙනා බවත් ඇය නැතිවීම දරාගත නොහැකි බවත් මේ පිළිබඳව අදහස් දක්වමින් සහන් රාජපක්ෂ සොහොයුරාත් මියගිය තරුණියගේ පියාත් පොලීසියට පවසා තිබේ. මෙම මරණය සැක සහිත බැවින් මේ ගැන පරීක්ෂණයක් කරන ලෙසට ඔවුන් ඒ අනූව පොලීසියට දැනුම්දී ඇත. මියගිය තරුණිය තොරතුරු තාක්ෂණ උපාධිධාරිණියක බව පැවසෙන අතර ඇය ඔස්ට්‍රේලියාවට ගොස් ඇත්තේ 2009 වසරේදීය. ඒ අනූව පරීක්ෂණ පවත්වන ඔස්ට්‍රේලියානු පොලීසිය මේ සඳහා සී.සී.ටී.වී කැමරා දර්ශන ද උපයෝගි කර ගන්නා බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=45683", "Category": null, "Parent URL": null}