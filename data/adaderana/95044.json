{"Source": "Adaderana", "Timestamp": "August 26, 2018 12:28 pm", "Headline": "පුද්ගලයින් 12 කට මරු කැඳවූ රිය අනතුරු", "News Content": "ගත වූ පැය 24 තුළ දිවයිනේ විවිධ ප්‍රදේශවල සිදු වූ දුම්රිය සහ රිය අනතුරුවලින් පුද්ගලයින් 12 දෙනෙකු ජිවිතක්ෂයට පත්ව තිබේ. කැළණිය, අනුරාධපුර, මින්නේරිය, ගොඩකවෙල, මහව, කොස්ගම, කැකිරාව, කොච්චිකඩේ, මීරිගම සහ කල්කුඩා යන ප්‍රදේශවලින් මෙම අනතුරු වාර්තා වන බව පොලිසිය පැවසීය. කැලණිය, වනවාසල ප්‍රදේශයේ ආලෝක සංඥා නොතකා දුම්රිය හරස් මාර්ගයක් හරහා ධාවනය වූ ත්‍රීරෝද රථයක් දුම්රියක ගැටී තිබේ. අද (26) උදෑසන සිදු වූ මෙම අනතුරින් ත්‍රී රෝද රථයේ ගමන් කළ එක් පුද්ගලයෙකු මියගොස් තවත් දෙදෙනෙකු තුවාල ලබා ඇති බව පොලිසිය පැවසුවේ. අනතුරින් මියගොස් ඇත්තේ 34 හැවිරිදි පුද්ගලයෙකු වන අතර තුවාල ලැබූවන් කොළඹ ජාතික රෝහලේ ප්රදතිකාර ලබන බව සඳහන්ය. අනුරාධපුර දුම්රිය ස්ථානය ආසන්නයේදී දුම්රිය මාර්ගයේ ගමන් කළ පුද්ගලයෙකු මාතර සිට වව්නියාව බලා ධාවනය වූ දුම්රියේ ගැටීමෙන් මියගොස් තිබේ. මියගොස් ඇත්තේ 25 හැවිරිදි අනුරාධපුර, තම්මැන්නාකුලම ප්‍රදේශයේ පදිංචිව සිටි පුද්ගලයෙකු බව වාර්තා වේ. මේ අතර මින්නේරිය ප්‍රදේශයේදී වැන් රථයක් රියදුරුට පාලනය කර ගත නොහැකිව මාර්ගයෙන් ඉවතට පැන ගසක ගැටීමෙන් සිදු වූ අනතුරකින් පුද්ගලයින් දෙදෙනෙකු මියගොස් තවත් සිව් දෙනෙකු බරපතළ තුවාල ලබා තිබේ. අද අළුයම සිදු වූ මෙම අනතුරින් මියගොස් ඇත්තේ 23 හැවිරිදි තරුණයින් දෙදෙනෙකු බව පොලිසිය පැවසීය. රත්නපුර - ඇඹිලිපිටිය මාර්ගයේ ගොඩකවෙල ප්‍රදේශයේදී පෞද්ගලික බස් රථයක යතුරුපැදියක් ගැටීමෙන් සිදු වූ අනතුරකින් යතුරුපැදියේ ගමන් කළ 32 හැවිරිදි සහ 19 හැවිරිදි පුද්ගලයින් දෙදෙනෙකු මියගොස් තිබේ. අනතුරට සම්බන්ධ බස් රථ රියදුරු අත්අඩංගුවට ගෙන ඇති බව සඳහන්ය. මහව, කැත්තපහුව ප්‍රදේශයේදී මෝටර් රථයක ගැටීමෙන් 67 හැවිරිදි පදික පුද්ගලයෙකු මියගොස් ඇති අතර කැකිරාව ප්‍රදේශයේදී ත්‍රීරෝද රථයක් ජිප් රථයක ගැටීමෙන් සිදු වූ අනතුරකින් 62 හැවිරිදි ත්‍රීරෝද රථ රියදුරු මියගොස් තිබේ. කොච්චිකඩේ ප්‍රදේශයේදී ත්‍රීරෝද රථයක් මාර්ගයේ පෙරලීයාමෙන් සිදු වු අනතුරකින් 35 හැවිරිදි මියගොස් ඇති බවයි පොලිසිය පැවසීය. මීරිගම - දිවුලපිටිය මාර්ගයේදී ජිප් රථයක් රියදුරුට පාලනය කර ගත නොහැකිව පදික පුද්ගලයෙකුගේ සහ තාප්පයක ගැටී ඇති අතර අනතුරින් පදික පුද්ගලයා මියගොස් තිබේ. ජිප් රථයේ රියදුරු ද තුවාල ලබා වතුපිටිවල රෝහලේ ප්‍රතිකාර ලබන බව සඳහන්ය. කල්කුඩා ප්‍රදේශයේදී යතුරුපැදියක් මාර්ගයෙන් ඉවතට පැන සිදු වූ අනතුරකින් 17 හැවිරිදි පැදිකරු මියගොස් තිබේ. කොස්ගම ප්‍රදේශයේදී ධාවනය වූ ලොරි රථයක ගමන් කළ පුද්ගලයෙකු ඉන් ඇඳ වැටී එම ලොරි රථයටම යටවීමෙන් මියගොස් ඇති අතර අනතුරට සම්බන්ධ ලොරි රථ රියදුරු පලාගොස් ඇති බව පොලිසිය සදහන් කළේය.", "URL": "https://sinhala.adaderana.lk/news.php?nid=95044", "Category": null, "Parent URL": null}