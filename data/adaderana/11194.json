{"Source": "Adaderana", "Timestamp": "September 30, 2010 11:58 am", "Headline": "එජාපයේ ප්‍රකාශයට දෙමළ පක්ෂ වල අප්‍රසාදය පළවෙයි ", "News Content": "ශ්‍රී ලංකාවේ ජන වාර්ගික ගැටලුව පිළිබඳව දේශපාලන විසඳුමක් ලබාදීම සම්බන්ධව එක්සත් ජාතික පක්ෂය විසින් ඉදිරිපත් කරන ලද මතය, ශ්‍රී ලංකාවේ ද්‍රවිඩ දේශපාලන පක්ෂ වල දැඩි විවේචනයට ලක්ව තිබේ. එල්. ටී. ටී. ඊ ත්‍රස්තවාදය පරාජයට පත්කළ පසු ශ්‍රී ලාංකේය ජනතාව විසින් යුද්ධය පැවති ප්‍රදේශ වල සංවර්ධනය වෙනුවෙන් කටයුතු කළ යුතු බවත්, වාර්ගික ගැටළුව පිළිබඳව දේශපාලන විසඳුමක් සෙවීම සඳහා කාලය ගත නොකළ යුතු බවත් එක්සත් ජාතික පක්ෂය සඳහන් කර තිබිණි. එම පක්ෂයේ මහ ලේකම් තිස්ස අත්තනායක මහතා සාකච්ඡාවක් අතරතුර මේ බව සඳහන් කර තිබිණි. ඔහුගේ මෙම ප්‍රකාශය නිසා ශ්‍රී ලංකා නිදහස් පක්ෂය හා එක්සත් ජාතික පක්ෂය අතර කිසිදු වෙනසක් නොපවතින බව පෙනී යන බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි. ද්‍රවිඩ ජනතාවට අවශ්‍යවන්නේ බලය විමධ්‍යගත කිරීමක් නොව ආර්ථක සංවර්ධනයක් පමණක් බවට මෙම පක්ෂ දෙකම විශ්වාස කරන බව ඔහු පෙන්වාදෙයි. වසර 30 ක කුරිරු යුද්ධයකින් පීඩා විඳි ශ්‍රී ලාංකේය ද්‍රවිඩ ජනතාවට එම යුද්ධයේ නිමාවත් සමග නිදහස් පරිසරයක ජීවත්වීමේ අවස්ථාව හිමිවී ඇති බව ප්‍රේමචන්ද්‍රන් මන්ත්‍රීවරයා සඳහන් කරයි. එමෙන්ම සියලු ප්‍රජාතාන්ත්‍රික අයිතීන් සමග ද්‍රවිඩ ජනතාවගේ ගැටලු වලට දේශපාලන විසඳුමක් අවශ්‍ය බව ද හෙතෙම අවධාරණය කරයි.", "URL": "https://sinhala.adaderana.lk/news.php?nid=11194", "Category": null, "Parent URL": null}