{"Source": "Adaderana", "Timestamp": "May 19, 2013 03:06 pm", "Headline": "මරණයෙන් ගලවා ගන්න ලංකාවට බෑ", "News Content": "විවිධ අපරාධවලට සම්බන්ධ වී අධිකරණ මගින් මරණ දඬුවම නියම වු ශ්‍රී ලාංකිකයින් දස දෙනෙකු පමණ මැදපෙරදිග රටවල සිටින බව විදේශ සේවා නියුක්ති කාර්යාංශය පවසයි. ඔවුන් අතර මිනිමැරුම් චෝදනාවන්ට ලක්වූවන් ද සිටින බව එම කාර්යාංශය පෙන්වාදෙයි. ඩුබායි, අබුඩාබි, කටාර් හා සෞදි අරාබියේ සේවය කළ පුද්ගලයින් දස දෙනෙකුට මෙලෙස මරණ දඩුවම නියම වී ඇත. අධිකරණ ක්‍රියාමාර්ග තුළින් මෙලෙස මරණ දඩුවම නියම වී සිටින පුද්ගලයින් එම දණ්ඩනයෙන් ගලවා ගැනීම සඳහා ශ්‍රී ලංකාවට එරට අධිකරණවලට බලපෑම් කළ නොහැකි බව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පෙන්වාදෙයි. කිසියම් රටක නීතියට බලපෑම් කිරීමට තවත් රටකට නොහැකි අතර එය එරට සතු ප්‍රජාතන්ත්‍රීය අයිතිවාසිකම් උල්ලංඝණය කිරීමක් බව අමාත්‍යවරයා පවසයි. කෙසේ වෙතත් මෙලෙස මරණ දඬුවමට ලක්වූවන් බේරා ගැනීම සඳහා විදේශ කටයුතු අමාත්‍යාංශය හෝ වෙනත් සංවිධාන දරනු ලබන උත්සාහයන් සඳහා සහය ලබාදෙන බව ඩිලාන් පෙරේරා අමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=34217", "Category": null, "Parent URL": null}