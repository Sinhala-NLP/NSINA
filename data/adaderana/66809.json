{"Source": "Adaderana", "Timestamp": "December 7, 2016 11:30 am", "Headline": "ළමාආරක්ෂක ප්‍රතිපත්තියට විද්වත් අදහස් ලබාගැනීමට යයි", "News Content": "කෙටුම්පත් කරන ලද ජාතික ළමාආරක්ෂක ප්‍රතිපත්තිය පිළිබඳ විද්වත් අදහස් ලබාගැනීමට ජාතික ළමාරක්ෂක අධිකාරිය තීරණය කර තිබේ.ළමා අපයෝජන වැළැක්වීමත්, එවැනි අපයෝජනවලට ගොදුරු වූ ළමුන් ආරක්ෂා කිරීමත් හා ඔවුන්ට ප්‍රතිකාර කිරීම සඳහාත් මෙම ජාතික ප්‍රතිපත්තිය සකස් කිරීමට තීරණය කළ බව එම අධිකාරිය සඳහන් කළේය.ඒ අනුව මීට අදාළව විද්වත් අදහස් ලබාගැනීම මේ වන විට ආරම්භ කර ඇත.ළමුන් සම්බන්ධව කටයුතු කරන පොලීසිය, නීතිපති දෙපාර්තමේන්තුව, පරිවාස හා ළමාරක්ෂණ දෙපාර්තමේන්තුව වැනි, ආයතනවල විද්වතුන්ගේ අදහස් මෙහිදී ලබාගැනීම සිදුකෙරෙයි.මීට අමතරව අධිකරණ, අධ්‍යාපන, කම්කරු හා සෞඛ්‍ය ක්ෂේත්‍රයේ විද්වතුන්ගේ අදහස් ලබාගැනීම ද මේ දිනවල සිදුකෙරෙමින් පවතින බව ළමාරක්ෂක අධිකාරිය සඳහන් කළේය.ඊට අමතරව ළමුන් සම්බන්ධව කටයුතු කරන සියලුම රාජ්‍ය ආයතනවල අදහස් මෙන්ම රාජ්‍ය නොවන සංවිධානවල අදහස් ද අදාළ කෙටුම්පත සම්බන්ධව ලබාගැනීමට තීරණය කර ඇත.මෙම සියලු අදහස් ලබාගැනීමෙන් අනතුරුව අදාළ කෙටුම්පත මහජන අදහස් ලබාගැනීම සඳහා යොමුකිරීමට ද බලාපොරොත්තු වන බව එම අධිකාරිය සඳහන් කළේය.විශේෂයෙන් මෙම ජාතික ළමාආරක්ෂක ප්‍රතිපත්තිය තුළින් ළමා ආරක්ෂාව යනු කුමක් ද යන්න පිළිබඳව පොදු එකඟතාවයකට එළඹීම හා ළමා ආරක්ෂාව සම්බන්ධව කටයුතු කරන ආයතනවල කාර්යය භාරය වෙන වෙනම හඳුනාගැනීම ද සිදුකරනු ලබයි.මෙම ජාතික ළමා ආරක්ෂක අධිකාරිය සකස් කිරීමේ කටයුතු එළඹෙන වසරේ පළමු කාර්තුව අවසන් වීමට ප්‍රථම සකස් කරන බව ජාතික ළමාරක්ෂක අධිකාරියේ සභාපති ආචාර්ය නටාෂා බාලේන්ද්‍ර මහත්මිය සඳහන් කළාය.", "URL": "https://sinhala.adaderana.lk/news.php?nid=66809", "Category": null, "Parent URL": null}