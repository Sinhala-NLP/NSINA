{"Source": "Adaderana", "Timestamp": "March 8, 2012 02:29 pm", "Headline": "ආණ්ඩුව හා අමෙරිකාව අතර පරස්පරතාවයක් නෑ ", "News Content": "අමෙරිකාව විසින් එක්සත් ජාතීන්ගේ මානව හිමිකම් කවුන්සිලය වෙත ඉදිරිපත් කළ යෝජනා කෙටුම්පත සහ ශ්‍රී ලංකා රජය පළ කර ඇති එකඟතා අතර පරස්පරතාවක් නොමැති බව ජනතා විමුක්ති පෙරමුණ පවසයි. රජයේ නියෝජිතයින් සහ අමෙරිකානු නියෝජිතයින් ජිනීවා හිදී සහයෝගීතාවයෙන් යුතුව කටයුතු කරන බව එම පෙරමුණේ පාර්ලිමේන්තු මන්ත්‍රී විජිත හේරත් මහතා කරයි. ආණ්ඩුව හා අමෙරිකාව එකඟතාවයකින් කටයුතු කරන බව අද දෙරණ වෙත අදහස් දක්වමින් මන්ත්‍රීවරයා පෙන්වාදුන්නේය. එමනිසා අමෙරිකාව හා ශ්‍රී ලංකා ආණ්ඩුව එක්ව ක්‍රියාත්මක කෙරෙන යෝජනාව පරාජයට පත්කිරීම සඳහා ශ්‍රී ලංකාවාසී ජනතාව ලෙස සෘජුව මැදිහත්විය යුතු බව ද ඒ මහතා අවධාරණය කළේය. මේ අතර ජගත් මානව හිමිකම් කවුන්සිලය වෙත අමෙරිකාව විසින් ඉදිරිපත් කර ඇති යෝජනා කෙටුම්පත දැඩි පිළිකුලෙන් යුතුව හෙළා දකින බව ජාතික හෙළ උරුමය පක්ෂය පවසයි. එම යෝජනාවලිය පරාජය කිරීමට හැකි සෑම උත්සාහයක්ම දරන බව අද දෙරණ වෙත අදහස් දක්වමින් එම පක්ෂයේ මාධ්‍ය ප්‍රකාශක නිශාන්ත වර්ණසිංහ මහතා පැවසුවේය. මෙම යෝජනාව පිළිබඳව මවිතයට පත්නොවිය යුතු බවත්, ඔවුන් මීට පෙර අවස්ථා ගණනාවකදී ද ශ්‍රී ලංකාවට එරෙහිව යෝජනා සම්මත කරගැනීමට උත්සාහ කළ බව ඒ මහතා පෙන්වාදුන්නේය. සියලුම මිතුරු රටවල් එක්කරගනිමින් එම කෙටුම්පත පරාජය කිරීම සඳහා කටයුතු කළ යුතු බව ද ඔහු අවධාරණය කළේය.", "URL": "https://sinhala.adaderana.lk/news.php?nid=22671", "Category": null, "Parent URL": null}