{"Source": "Adaderana", "Timestamp": "June 19, 2019 12:09 pm", "Headline": "සිවිල් ආරක්ෂක භටයෙකුට පහර දුන් ප්‍රාදේශිය සභා මන්ත්‍රීවරයෙක් අත්අඩංගුවට", "News Content": "සිවිල් ආරක්ෂක නිලධාරියෙකු පහර දුන් බව කියන පුත්තලම ප්‍රාදේශීය සභාවේ පොදු ජන පෙරමුණ මන්ත්‍රීවරයෙකුව පුත්තලම පොලීසිය විසින් අත්අඩංගුවට ගෙන ඇති බව අද දෙරණ වාර්තාකරු පවසයි. ඊයේ(18) පුත්තලම ප්‍රාදේශීය ලේකම් කාර්යාලයේදී මෙම පහර දීම සිදුවී ඇති බව වාර්තා වෙයි. පහර කෑමට ලක්වූ බව කියන කරුවලගස්වැව-පහරිය ජනපදයේ පදිංචිකරුවෙකු වන ගීකියනගේ කිත්සිරි ද සිල්වා යන සිවිල් ආරක්ෂක භටයා ප්‍රතිකාර සඳහා පුත්තලම මූලික රෝහලට ඇතුළත් කර ඇති බව අප වාර්තාකරු සඳහන් කළේය. පහර කෑමට ලක්ව ඇති සිවිල් ආරක්ෂක භටයා පුත්තලම ප්‍රාදේශීය ලේකම් කාර්යාලයේ ප්‍රධාන දොරටුව අසල ආරක්ෂක රාජකාරියේ නිරතව සිට ඇති බවට වාර්තා වෙයි. එම අවස්ථාවේ කිසියම් කටයුත්තක් සඳහා පුත්තලම ප්‍රාදේශීය සභාවේ පොදු ජන පෙරමුණ මන්ත්‍රී මුදිත ගමගේ යන අය පැමිණ තිබේ. ආරක්ෂක රාජකාරියේ නිරතව සිටි සිවිල් ආරක්ෂක භටයා ප්‍රාදේශීය සභා මන්ත්‍රීවරයාව පරීක්ෂා කිරීමට ගිය අවස්ථාවේ ඇති වූ බහින් බස් වීමකින් අනතුරුව පහර දීම සිදු වී ඇති බව විමර්ශණවලදී හෙළීවී තිබේ. සැකකාර ප්‍රාදේශීය සභා මන්ත්‍රීවරයා පුත්තලම දිසා අධිකරණයට ඉදිරිපත් කිරීමට නියමිතව ඇති බව වාර්තා වෙයි. පුත්තලම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=112317", "Category": null, "Parent URL": null}