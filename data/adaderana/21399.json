{"Source": "Adaderana", "Timestamp": "January 15, 2012 03:37 pm", "Headline": "මහින්දට එරෙහිව නඩු පවරනු බෑ-අමෙරිකාව  අවධාරණය කරයි", "News Content": "ජනාධිපති මහින්ද රාජපක්ෂ මහතාට එරෙහිව කිසිදු නීතිමය ක්‍රියාමාර්ගයක් ගැනීමට හැකියාවක් නොමැති බව අමෙරිකානු රාජ්‍ය දෙපාර්තමේන්තුව පවසයි. අමෙරිකානු රාජ්‍ය දෙපාර්තමේන්තුවේ නීති උපදේශකවරයා විසින් නිකුත් කළ අදාළ නිවේදනය අමෙරිකාවේ සහකාර නීතිපතිවරයා කොළොම්බියා දිස්ත්‍රික් අධිකරණයට ඉදිරිපත් කර ඇති බව අමෙරිකානු මාධ්‍ය වාර්තා කරයි. එල්.ටි.ටි.ඊ. හිතවාදී දෙමළ ඩයස් පෝරාව විසින් කොළොම්බියා අධිකරණයේ ගොනුකර ඇති නඩුවක් සම්බන්ධයෙන් අමෙරිකානු රාජ්‍ය දෙපාර්තමේන්තුව මෙම නියෝගය ලබාදී ඇති බව සඳහන්වේ. මෙහිදි දෙමළ ඩයස්පෝරාව විසින් පෙන්වා දී ඇත්තේ වද හිංසා පමුණුවන පුද්ගලයින් සම්බන්ධයෙන් එරට පවතින නීතියට අනුව ජනාධිපති මහින්ද රාජපක්ෂ මහතාට එරෙහිව ක්‍රියා කළ යුතු බවයි. එහෙත් එම නීතියට අනුව කිසිදු රටක පවතින රජයට අයත් රාජ්‍ය නායකයෙකුට එරෙහිව නෛතික ක්‍රියාමාර්ග ගත නොහැකි බව අමෙරිකානු රාජ්‍ය දෙපාර්තමේන්තුව පෙන්වා දෙයි. ශ්‍රී ලංකාවේ පැවති යුධමය වාතාවරණයේ දී තම ඥාතීන් තිදෙනෙකු ඝාතනයට ලක්වීම සම්බන්ධයෙන් ශ්‍රී ලංකා රජය සහ ජනාධිපති මහින්ද රාජපක්ෂ මහතා වගකිව යුතු බවට පවසමින් එල්.ටි.ටි.ඊ. හිතවාදීන් තිදෙනෙකු මෙම නඩුව ගොනුකර තිබුණි.", "URL": "https://sinhala.adaderana.lk/news.php?nid=21399", "Category": null, "Parent URL": null}