{"Source": "Adaderana", "Timestamp": "January 29, 2014 11:54 am", "Headline": "ඇතුන් 230 ගේ ඇත්දළ ටෝගෝ පොලීස් දැලේ ", "News Content": "නීති විරෝධී අයුරින් ඇත් දළ ප්‍රවාහනය කිරීමට උත්සාහ කළ පුද්ගලයින් තිදෙනෙකු ටෝගෝ පොලීසිය විසින් අත්අඩංගුවට ගෙන තිබේ. අදාළ පුද්ගලයින් ටොන් 02 කට ආසන්න ඇත් දළ ප්‍රමාණයක් වියට්නාමයට ගෙනයමින් සිටිය දී අත්අඩංගුවට ගෙන ඇති බව විදෙස් මාධ්‍ය වාර්තා කළේය. දැව තොගයක් ප්‍රවාහනය කිරීමේ මුවාවෙන් ලොරි රථයක පටවා ඇත්දළ ‍තොගය ගෙනයාමට උත්සාහ කර ඇති අතර ජාවාරම් කළ ඇත් දළ තොගය අතර ඇතුන් 230 ක ගේ පමණ ඇත් දළ ඇති බව විදෙස් මාධ්‍ය වාර්තා කරයි. පරිසර සංරක්ෂකයින් පවසන්නේ මධ්‍යම අප්‍රිකාව සහ ආසියාව අතර ඇත් දළ ජාවාරම සිදුකරන ප්‍රධාන රටවල් ලෙස බටහිර අප්‍රිකානු රටවල් හඳුනාගෙන ඇති බවයි. මේ හේතුවෙන් පසුගිය වසර 10 තුළ මධ්‍යම අප්‍රිකාවේ අලි ගහණය සියයට 60 කින් අඩුවී ඇති බවද සඳහන් වෙයි.", "URL": "https://sinhala.adaderana.lk/news.php?nid=40731", "Category": null, "Parent URL": null}