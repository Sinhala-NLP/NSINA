{"Source": "Adaderana", "Timestamp": "December 11, 2017 04:30 pm", "Headline": "සිව් වසරක් අවසානයේ වෙනසක් නොකළොත් කාන්තාවන්ට තිබ්බ ඉඩත් නැති වෙයි", "News Content": "පළාත් පාලන මැතිවරණයට අපේක්ෂකයින් තොරා ගැනීමේ සම්පූර්ණ වගකීම ඇත්තේ දේශපාලන පක්ෂ සතුව බවත් එයට ගැළපෙන පුද්ගලයින් පත් නොවුනහොත් ජනතා අභිලාෂයන් ද ඉටු නොවන බවත් මාර්තු 12 ව්‍යාපාරයේ නියෝජිත පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. අද(11) කොළඹ පැවති මාධ්‍ය හමුවකට එක්වෙමින් ඔහු මෙම අදහස් පළ කළේය. එමෙන්ම වසර 4 ක් අවසානයේ දී යම් වෙනසක් ඉටු කිරීමට ඔවුන්ට නොහැකි වුවහොත් කාන්තාවන්ට තිබෙන ඉඩ කඩත් අහිමි වීමේ අවධානමක් පවතින බව ද හෙට්ටිආරච්චි මහතා මෙහිදී කියා සිටියේය. දක්ෂ, නිර්මාණශීලි කාන්තාවන් සියයට 25 තුළ සිටින්නේ නම්, විශාල දේශපාලන සංස්කෘතියේ වෙනසක් ඇති කළ හැකි බව ද පැවසු හෙට්ටිආරච්චි මහතා අල්ලස හා දූෂණය අවම කිරීමට ද ඒ තුළින් හැකි බව පැවසීය. කෙසේ වෙතත් මැතිවරණයේ අවසන් ප්‍රතිඵලයට වගකිව යුත්තේ දේශපාලනික පක්ෂ වන අතර, තවමත් සුදුසු පුද්ගලයින් පත් කර ගැනීමේ අවස්ථාව පක්ෂ සතු වන බවද කියා සිටියේය. යම් අවස්ථාවක දූෂිතයින් ඡන්දයට ඉදිරිපත් කර ඇති බව හෙළි වුවහොත් මාර්තු 12 සංවිධානය මඟින් ඔවුන් සියල්ල රටට හෙළි කරන බව ද හෙට්ටිආරච්චි මහතා පැවසීය. එවැනි පුද්ගලයින් වෙනුවෙන් ජනතාව පෙළ ගැස්වීමට පක්ෂ පාට නොබලන බවත්, මෙවර මැතිවරණය හිතන තරම් පහසු නොවන බවත් රෝහණ හෙට්ටිආරච්චි මහතා කියා සිටියේය.", "URL": "https://sinhala.adaderana.lk/news.php?nid=81360", "Category": null, "Parent URL": null}