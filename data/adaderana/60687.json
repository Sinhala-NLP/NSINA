{"Source": "Adaderana", "Timestamp": "June 1, 2016 07:15 pm", "Headline": " රට හැර ගිය ලාංකිකයින්ට පැනවූ සීමා ඉවතට", "News Content": "යුද ගැටුම් හා දේශපාලනික බලපෑම් හේතුවෙන් විදෙස්ගතව සිටින ලාංකිකයින්ට ගමන් බලපත්‍ර නිකුත් කිරීමේදී කලක සිට පනවා තිබූ රෙගුලාසි රජය විසින් අද ඉවත් කර තිබේ.විදේශ කටයුතු අමාත්‍යංශය නිකුත් කළ නිවේදනයක මේ බව දැක්වෙයි.යුද ගැටුම් හා දේශපාලනික බලපෑම් මත ශ්‍රී ලංකාව හැර ගිය පුද්ගලයින්ට ගමන් බලපත්‍ර නිකුත් කිරීමේදී පිළිපැදිය යුතු රෙගුලාසි මාලාවක් විදේශ අමාත්‍යංශය විසින් විදෙස් රටවල පිහිටි තානාපති කාර්යාලවලට 2011 වසරේදී දැනුම්දී තිබුණි.ඒ යටතේ ලාංකිකයින් සරණාගතභාවය හෝ රැකවරණය ඉල්ලා සිටි රටවලින් ඔවුන්ට සරණාගතභාවය හෝ රැකවරණය ලැබී ඇති නම් ඔවුන්ට ගමන් බලපත්‍ර නිකුත් කිරීමෙන් වළකින ලෙසට එවකට විදේශ අමාත්‍යංශය අදාළ තානාපති කාර්යාලවලට දැනුම් දී තිබිණ.මෙම වාතාවරණය යටතේ එම ශ්‍රී ලාංකිකයින්ට නැවත ශ්‍රී ලංකාවට පැමිණීමේදී ගැටලුකාරී තත්ත්වයකට මුහුණපෑමට සිදුව ඇති අතර ඒ අනූව එකී සීමාවන් ඉවත් කිරීමට රජය පියවර ගෙන ඇතැයි සඳහන්ය.", "URL": "https://sinhala.adaderana.lk/news.php?nid=60687", "Category": null, "Parent URL": null}