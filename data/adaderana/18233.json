{"Source": "Adaderana", "Timestamp": "August 22, 2011 01:06 pm", "Headline": "පුත්තලමේ සිද්ධිය ගැන පුළුල් පරීක්ෂණයක් ඇරඹෙයි", "News Content": "පුත්තලම නගරයේ ඊයේ(22) ඇති වූ කලහකාරී සිද්ධිය සම්බන්ධයෙන් පුළුල් පරීක්ෂණයක් ආරම්භ කර තිබේ. අපරාධ පරීක්ෂණ දෙපාර්තමේන්තුව මගින් මෙම පරීක්ෂණ කටයුතු ආරම්භ කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය. ඊයේ රාත්‍රී ඇති වූ කලහකාරී සිද්ධිය හේතුවෙන් ප්‍රදේශවාසීන්ගේ පහරකෑමකට ලක්ව පොලිස් කොස්තාපල්වරයෙකු ජීවිතක්ෂයට පත්විය. පුත්තලම පොලිසියට අනුයුක්තව සේවය කළ 29 හැවිරිදි පොලිස් කොස්තාපල්වරයෙක් මෙසේ ජීවිතක්ෂයට පත් වූ අතර ඔහු නොච්චියාගම, ඉහළවැටියාව ප්‍රදේශයේ පදිංචිකරුවෙකි. මෙම පහර දීමේ සිද්ධිය සම්බන්ධයෙන් කිසිවෙකුත් මේ දක්වා අත්අඩංගුවට ගෙන නොමැති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පෙන්වා දෙයි. ඊයේ රාත්‍රී 8.30ට පමණ පුත්තලම, මනල්ගුණ්ඩුව ප්‍රදේශයේ සැකකටයුතු පුද්ගලයෙකු සැරිසරන බවට ලැබුණු තොරතුරු මත ප්‍රදේශවාසීන් කලබලයට පත්වීමත් සමඟ මෙම කලහකාරී වාතාවරණය උද්ගත විය. අනතුරුව මෙම කලහකාරී තත්ත්වය උග්‍රවීමත් සමග සැඟව සිටි පුද්ගලයෙකු විසින් සිදු කළ වෙඩි තැබීමකින් කාන්තාවක් සහ කුඩා දරුවෙකු ද තුවාල ලැබීය. එයින් තවදුරටත් ප්‍රකෝප වූ ප්‍රදේශවාසීන් අදාළ පොලිස් කොස්තාපල්වරයාට පහර දී ඔහු ගමන් ගත් යතුරු පැදිය විනාශ කර ඇති බවට වාර්තා විය. පහරකෑමෙන් බරපතල තුවාල ලැබූ පොලිස් කොස්තාපල්වරයා රෝහල් ගත කිරීමෙන් අනතුරුව මිය ගියේය. මේ වන විට අදාළ ප්‍රදේශයේ ආරක්ෂාව සඳහා පොලිස් විශේෂ කාර්යය බලකාය ද යොදවා තිබේ.", "URL": "https://sinhala.adaderana.lk/news.php?nid=18233", "Category": null, "Parent URL": null}