{"Source": "Adaderana", "Timestamp": "July 7, 2011 12:41 pm", "Headline": "ලසන්ත‍ගේ ඝාතනයට බුද්ධි අංශ හමුදා සාමාජිකයෙක් සම්බන්ධයිලු..?", "News Content": "මාධ්‍යවේදී ලසන්ත වික්‍රමතුංග මහතාගේ ඝාතනයට ශ්‍රී ලංකා යුද හමුදාවේ බුද්ධි අංශ සාමාජිකයෙකු සම්බන්ධ වී ඇති බවට විශ්වාස කළ හැකි තාක්ෂණික තොරතුරු හෙළිවී ඇතැයි පොලීසිය සඳහන් කරයි. අදාළ නඩුව ඊයේ දිනයේ(06)කැඳවූ අවස්ථාවේ කොළඹ මහාධිකරණය හමුවේ කරුණු දක්වමින් පොලිස් ත්‍රස්ත විමර්ශන දෙපාර්තමේන්තුව මේ බව කියා සිටි වග බී.බී.සී මාධ්‍ය උපුටා දක්වයි. දැනට රිමාන්ඩ් භාරයේ පසුවන කන්දේගෙදර ප්‍රියවංශ නමැති පුද්ගලයාට අදාළව අධිකරණයට ඉදිරිපත් කෙරුණු ඇප අයදුම්පතට ලිඛිත විරෝධතා ඉදිරිපත් කරමින් ත්‍රස්ත විමර්ශන දෙපාර්තමේන්තුව මහා අධිකරණයට කරුණු දක්වා තිබේ. සන්ඩේ ලීඩර් පුවත්පතේ හිටපු කර්තෘවරයා වූ මාධ්‍යවේදී ලසන්ත වික්‍රමතුංග මහතා ඝාතනය කෙරුණේ 2009 ජනවාරි මස 08 වෙනිදාය. ඝාතනයට ලක්වෙන්නට ස්වල්ප මොහොතකට ප්‍රථම ඔහු ගේ දුරකථන ඇමතුම් ආශ්‍රිතව පරීක්ෂණ පවත්වා ඊට අදාළ සිම් කාඩ්පතේ හිමිකරු වූ පිච්චෙයි ජේසුදාසන් නමැති පුද්ගලයෙකු අත්අඩංගුවට ගත් බවත්,ඔහුගෙන් ලද කට උත්තරයකට අනුව 2008 වසරේ අගෝස්තු මාසයේදී කන්දේගෙදර ප්‍රියවංශ නමැති බුද්ධි අංශ සාමාජිකයා සමග මත්පැන් පානය කරමින් සිටියදී එකී සිම් කාඩ්පත නැතිවී ඇතැයි පොලීසිය පවසා තිබේ. දැනට අනාවරණය වී ඇති කරුණු අනුව එකී සිම් කාඩ්පතට කන්දේගෙදර ප්‍රියවංශ නමැති පුද්ගලයා ඔහු සේවය කළ හමුදා කඳවුර ඉදිරිපිට වෙළඳසැලකින් රීලෝඩ් කර ඇති බවටත් කරුණු තහවුරු වී ඇතැයි ත්‍රස්ත විමර්ශන දෙපාර්තමේන්තුව අධිකරණයට දන්වා තිබේ. කෙසේ වෙතත් දැනට රිමාන්ඩ් භාරයේ පසුවන මෙම බුද්ධි අංශ සාමාජිකයා මීට පෙරාතුව ගල්කිස්ස මහේස්ත්‍රාත් අධිකරණය හමුවේ කරුණු දක්වමින් තමාට ඉහළ පෙළ හමුදා නිලධාරියෙකු සම්බන්ධ කරමින් කට උත්තරයක් ලබාදෙන ලෙසත්,එසේ කළහොත් වෙනත් රටක රැකියාවක් සඳහා යාමට අවස්ථාව ලබාදෙන බවටත් පොලීසිය විසින් බලපෑම් කළ බව පවසා සිටි බව බී.බී.සී මාධ්‍ය සිහිපත් කර තිබේ.", "URL": "https://sinhala.adaderana.lk/news.php?nid=17243", "Category": null, "Parent URL": null}