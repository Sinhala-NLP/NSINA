{"Source": "Adaderana", "Timestamp": "April 19, 2012 04:22 pm", "Headline": "නුගේගොඩ හිටපු ඒ.එස්.පී ඇප මත මුදාහැරීමට නියෝගයක්", "News Content": "අල්ලස් චෝදනා මත රිමාන්ඩ් භාරයට පත්කර තිබූ නුගේගොඩ හිටපු සහකාර පොලිස් අධිකාරි නිහාල් මෙන්ඩිස් මහතා ඇප මත මුදාහැරීමට කොළඹ මහේස්ත්‍රාත් අධිකරණය නියෝග කර තිබේ. ඒ අනුව දැඩි කොන්දේසි සහිත රුපියල් දෙලක්ෂ පනස් දහසක ඇපයක් නියම කළ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා ඊට අමතරව ලක්ෂ 05 ක් බැගින් වූ පුද්ගලික ඇප 04 ක් ද නියම කළේය. එයින් ඇපකරුවන් දෙදෙනෙකු රජයේ සේවකයින් විය යුතු බව ද නඩු තීන්දුවේ සඳහන්ය. සැකකරුගේ විදේශ ගමන් තහනම් කළ මහේස්ත්‍රාත්වරයා සාක්ෂිකරුවන්ට බලපෑම් කිරීමෙන් වලකින ලෙස ද නියෝග කර තිබේ. ඒ සම්බන්ධයෙන් කිසියම් පැමිණිල්ලක් ලැබුණහොත් ඇප අවලංගු කර රිමාන්ඩ් භාරයට පත්කරන බවට මහේස්ත්‍රාත්වරයා අනතුරු අඟවා සිටියේය. මහරගම පිළිකා රෝහල අසල ඉඩමක අයිතිය නිරාකරණය කරදීම සඳහා රුපියල් ලක්ෂ 10 ක අල්ලසක් ලබාගත් බවට චෝදනා කරමින් සහකාර පොලිස් අධිකාරිවරයා අල්ලස් කොමිසම මගින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=23646", "Category": null, "Parent URL": null}