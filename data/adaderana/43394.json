{"Source": "Adaderana", "Timestamp": "May 22, 2014 03:36 pm", "Headline": " තොරතුරු දැන ගැනීමේ අයිතිය වහා තහවුරු කළ යුතුයි", "News Content": "ජනතාවගේ මූලික අයිතිවාසිකමක් වන තොරතුරු දැන ගැනීමේ අයිතිය ශ්‍රී ලංකාව විසින් තහවුරු කළ යුතුව ඇති බව බර්ලින් කේන්ද්‍ර කරගත් ට්‍රාන්පෙරන්සි ඉන්ටර්නැෂල් ආයතනය පවසයි. පකිස්ථානය තුළද ඒ සඳහා වන නීති රීති සකස් කරමින් පවතින බවත්, දකුණු ආසියානු රටවල් අතුරින් ශ්‍රී ලංකාව තුළ ඒ වෙනුවෙන් කිසිදු ප්‍රගතියක් පෙන්නුම් නොකරන බවත් එම ආයතනය විසින් අද(22) නිකුත් කරන ලද නිවේදනයක දැක්වෙයි. ශ්‍රී ලංකාවේ තොරතුරු දැනගැනීමේ අයිතිය තහවුරු කළ යුත්තේ දැනට ඒ පිළිබඳ අසල්වැසි රටවල් දෙකක් වන ඉන්දියාවේ හා බංගලිදේශය අනුව යමින් බව නිවේදනයේ සඳහන්ය. රජයේ පූර්ව අනුමැතියෙන් තොරව ශ්‍රී ලංකාවේ අල්ලස් හෝ දූෂණ කොමිෂන් සභාවට පරීක්ෂණ කටයුතු සිදුකිරීමට,චෝදනා ගොනු කිරීමට ඉඩදිය යුතු බවද ඔවුන් පෙන්වාදෙයි. දකුණු ආසියාතික බොහෝ රටවල අල්ලස හා දූෂණය පිළිබඳ ක්‍රියාමාර්ග ගැනීමට රජයේ අනුමැතිය අවශ්‍යව ඇති බවත්, එහිදී දේශපාලන ඇඟිලි ගැසීම් නොඅඩුව සිදුවන බවත් ට්‍රාන්පෙරන්සි ඉන්ටර්නැෂල් ආයතනය කියා සිටියි.", "URL": "https://sinhala.adaderana.lk/news.php?nid=43394", "Category": null, "Parent URL": null}