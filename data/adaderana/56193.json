{"Source": "Adaderana", "Timestamp": "January 6, 2016 04:29 pm", "Headline": "බදුල්ලේ ත්‍රීවිල් රියදුරන්ගෙන් විරෝධයක්", "News Content": "බදුල්ල නගරයේ ත්‍රිරෝද රථ රියදුරන් පිරිසක් උද්ඝෝෂණයක නිරත වී තිබේ.රථගාල් සඳහා බදු මුදල් නොගෙවීම සම්බන්ධයෙන් බදුල්ල මහ නගර සභාව එම ත්‍රීරෝද රථ රියදුරන්ට එරෙහිව නීතිමය පියවර ගැනීමට විරෝධය පළ කරමින් ඔවුන් මෙම උද්ඝෝෂණයේ නිරත වු බව අද දෙරණ වාර්තාකරු පැවසුවේය.නීත්‍යානුකූලව නගර සභාව විසින් දිනකට රුපියල් 20 බැගින් බදු මුදලක් අයකිරීමට තීරණය කර ඇති අතර එය මාස 06කට වරක් ලබාගෙන ත්‍රිරෝද රථ රියදුරන් සඳහා බලපත්‍ර නිකුත් කරන බව සඳහන්ය.කෙසේවෙතත් ත්‍රිරෝද රථ හිමියන් එම මුදල ගෙවීම පැහැර හැරීම හේතුවෙන් පසුගිය වර්ෂය සඳහා අයවිය යුතු රුපියල් ලක්ෂ 70ක මුදලක් අහිමි වී ඇති බව බදුල්ල මහ නගර සභාව පවසයි.මේ හේතුවෙන් එම ත්‍රිරෝද රථ හිමියන්ට එරෙහිව නීතිමය පියවර ගත් බව බදුල්ල මහ නගර සභා නාගරික කොමසාරිස් ඩබ්ලිව්.රන්දෙණිය මහතා සඳහන් කරයි.", "URL": "https://sinhala.adaderana.lk/news.php?nid=56193", "Category": null, "Parent URL": null}