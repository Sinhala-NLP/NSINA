{"Source": "Adaderana", "Timestamp": "January 13, 2011 03:23 pm", "Headline": "ශ්‍රී ලංකාවෙන් කරුණු දැක්වීමක් ඕනෑ-කරුණානිධි කියයි", "News Content": "ශ්‍රී ලංකා නාවික හමුදාව විසින් ඉන්දීය ධීවරයින් පිරිසකට වෙඩි තැබීයැයි කියනු ලබන සිදුවීම් සම්බන්ධයෙන් ඉන්දීය අග්‍රාමාත්‍ය මන් මෝහන් සිං මහතා සමග සාකච්ඡා කරන බව තමිල්නාඩු ප්‍රධාන අමාත්‍ය එම්.කරුණානිධි මහතා සඳහන් කරයි. ඒ පිළිබඳ අග්‍රාමාත්‍යවරයා දැනුවත් කර අග්‍රාමාත්‍යවරයා හරහා ශ්‍රී ලංකාවෙන් කරුණු දැක්වීමක් ඉල්ලා සිටින්නට තමන් කටයුතු කරන බව හෙතෙම ඉන්දීය මාධ්‍යය අමතා ප්‍රකාශ කළ බවට ඉන්දීය මාධ්‍යය උපුටා දක්වයි. අද(13) උදෑසන තමිල්නාඩු ධීවරයින් පිරිසකට පෝක් සමුද්‍ර සන්ධියේදී ශ්‍රී ලංකා නාවික හමුදා විසින් ප්‍රහාරයක් එල්ල කරන ලද බවත්,එයින් එක් ධීවරයෙකු ජීවිතක්ෂයට පත්වී ඇති බවත්,තවත් එක් අයෙකු තුවාල ලබා ඇති බවත් ඉන්දීය මාධ්‍ය වාර්තා කර තිබිණි. එසේ වුවද එවැනි කිසිදු සිදුවීමක් සිදුනොවූ බවද,ඉන්දීය මාධ්‍ය විසින් කරනු ලබන චෝදනා සම්පූර්ණයෙන්ම ප්‍රතික්ෂේප කරන බවද නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=13473", "Category": null, "Parent URL": null}