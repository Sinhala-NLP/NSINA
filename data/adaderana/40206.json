{"Source": "Adaderana", "Timestamp": "January 9, 2014 07:20 am", "Headline": "බොස්ගේ පොකැට්ටුවට විද්ද සේවකයා දැලේ ", "News Content": "තම ස්වාමියාගේ නිවසේ තිබු මුදල් රුපියල් 1,15,000 ක් සොරකම් කළ බව කියන ව්‍යාපාරිකයෙකු යටතේ සේවය කරන සේවකයෙකු කොස්වත්ත පොලීසිය විසින් අත්අඩංගුවට ගෙන තිබේ. ඉකුත් 08 වැනිදා රාත්‍රීයේ මෙම සොරකම සිදුවී ඇති අතර සොරකම සිදුවී සුළු වේලාවකින් සැකකරුව අත්අඩංගුවට ගැනීමට පොලීසිය සමත්වී ඇත. සැකකරු සන්තකයේ තිබී සොරා ගන්නා ලද මුදල්ද පොලීසිය විසින් සොයා ගෙන ඇති බව අද දෙරණ වාර්තාකරු පවසයි. තමන් හදිසි අවශ්‍යතාවයක් සදහා නිවසින් පිටතට ගොස් ආපසු පැමිණ බලන විට නිවසේ කාමරයක ඇති අල්මාරිය කිසියම් අයෙකු විසින් ඇද ඇති බව දැක ඒ සම්බන්ධයෙන් සොයා බලන විට මෙම සොරකම සම්බන්ධයෙන් තොරතුරු අනාවරණය වු බව දංකොටුව - ලිහිරියාගම පදිංචි කඩුපිටිගේ විමල් විජිත කුමාර (31) යන අය පොලීසියට කර ඇති පැමිණිල්ලේ සදහන් වේ. ඒ අනුව ක්‍රියාත්මක වී ඇති පොලීසිය පැමිණිලිකරු යටතේ සේවය කරන සේවයෙකු අත්අඩංගුවට ගෙන ඇත. ඔහු පරීක්ෂා කරන විට සොරකම් කරන ලද බව කියන මුදලින් රුපියල් 1,12,000 ක මුදලක්ද සොයා ගෙනඇත. සැකකරු අද (09)මාරවිල දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40206", "Category": null, "Parent URL": null}