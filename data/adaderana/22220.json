{"Source": "Adaderana", "Timestamp": "February 19, 2012 08:55 am", "Headline": " නැවත සමීක්ෂණ ප්‍රතිඵල එනතුරු කල් බලන්න එපා", "News Content": "උසස් පෙළ විභාගයේ නැවත සමීක්ෂණ ප්‍රතිඵල ලැබෙන තෙක් නොසිට විශ්ව විද්‍යාල ප්‍රවේශය සඳහා තම අයඳුම්පත් යොමුකරන ලෙස විශ්ව විද්‍යාල ප්‍රතිපාදන කොමිසන් සභාව සිසුන්ගෙන් ඉල්ලීමක් කරයි. නැවත සමීක්ෂණ ප්‍රතිඵල මගින් කිසියම් වෙනසක් සිදුවුවහොත් අභියාචනයක් මගින් තමා ඉල්ලුම් කළ පාඨමලාව වෙනස් කර ගැනීමේ හැකියාව සිසුන්ට ඇති බව කොමිසම දැනුම් දෙයි. 2012 වර්ෂය සඳහා විශ්ව විද්‍යාල වලට සිසුන් ඇතුළත් කරගැනීමට අදාළ ප්‍රවේශ පත්‍ර භාරගැනීම ලබන 21 වන දිනෙන් අවසන් වේ. එම දිනය තවදුරටත් දීර්ඝ නොකරන බව විශ්ව විද්‍යාල ප්‍රතිපාදන කොමිසන් සභාව සඳහන් කරයි. මේ වන විට අයඳුම්පත් 40,000ක් පමණ එම කොමිසම වෙත ලැබී තිබේ. කොමිසමේ ප්‍රකාශකයෙක් කියා සිටියේ අදාළ අයඳුම්පත් සම්පූර්ණ කිරීම සඳහා අවශ්‍ය උපදෙස් ලබාදීමට විශේෂ කවුලු කිහිපයක් විවෘත කර ඇති බවයි. අවශ්‍ය ලිපිලේඛන රැගෙන ඒමෙන් එදිනම ප්‍රවේශ පත්‍රය සම්පූර්ණ ‍කර ප්‍රතිපාදන කොමිසන් සභාව වෙත භාරදිය හැකි බව ද එම ප්‍රකාශකයා සඳහන් කළේය.", "URL": "https://sinhala.adaderana.lk/news.php?nid=22220", "Category": null, "Parent URL": null}