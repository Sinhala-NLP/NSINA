{"Source": "Adaderana", "Timestamp": "March 3, 2017 01:38 pm", "Headline": "මහබැංකුවට එරෙහිව  පර්පචුවල් ට්‍රෙෂරීස් - නඩුව 8ට කල් යයි!", "News Content": "ශ්‍රී ලංකා මහබැංකුවේ මුදල් මණ්ඩලය මගින් තම සමාගමේ ගනුදෙනු සීමාකරමින් පනවා ඇති මාර්ගෝපදේශ මාලා දෙකක් අවලංගු කරන ලෙස ඉල්ලා පර්පචුවල් ට්‍රෙෂරීස් සමාගම ඉදිරිපත් කර තිබූ පෙත්සමක් අද (03) අභියාචනාධිකරණයේ දී සලකා බලන ලදී.අභියාචනාධිකරණ සභාපති විනිසුරු විජිත් මලල්ගොඩ හා එස්. තුරෙයිරාජා යන විනිසුරුවරුන් මඩුල්ල හමුවේ මෙම පෙත්සම සලකා බැලූ බව අද දෙරණ වාර්තාකරු පවසයි.නීතිඥවරයා කියා සිටියේ භාණ්ඩාගාර බැඳුම්කර සිද්ධියෙන් පසුව තම සමාගමේ ගනුදෙනු සීමාකරමින් ශ්‍රී ලංකා මහ බැංකුවේ මුදල් මණ්ඩලය විසින් මාර්ගෝපදේශ දෙකක් නිකුත් කර ඇති බවයි.එම මාර්ගෝපදේශ නිකුත් කිරීමට පෙර ඒ පිළිබඳ විධිමත් පරීක්ෂණයක් හෝ චෝදනාපත්‍ර බාරදීමක් මහබැංකුව විසින් සිදුනොකළ බව පෙත්සම්කාර පාර්ශවය වෙනුවෙන් පෙනී සිටින නීතිඥවරයා සඳහන් කළේය.එම නිසා අදාළ මාර්ගෝපදේශ තුළින් තමාට දැඩි අගතියක් සිදුවන බැවින් හා එය නීතියට පටහැණි බැවින් එය අවලංගු කරන මෙන් පෙත්සම්කරුවන් මෙම පෙත්සමෙන් ඉල්ලා ඇත.ඒ අනුව පෙත්සමට අදාළව ගැටළුව සලකා බැලීම ලබන 08 දින සිදුකිරීමට හා වැඩිදුර විභාගය එදින තෙක් කල්තැබීමට අධිකරණය විසින් නියෝග කර තිබේ.", "URL": "https://sinhala.adaderana.lk/news.php?nid=70367", "Category": null, "Parent URL": null}