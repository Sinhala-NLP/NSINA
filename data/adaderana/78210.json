{"Source": "Adaderana", "Timestamp": "October 1, 2017 12:23 pm", "Headline": " සහල් පොල් මාෆියාවක්", "News Content": "මේ වන විට රටේ උද්දමන අනුපාතය වැඩි වී ඇති බවත් දුක්ඛිත භාවයේ දර්ශකය 12.3 දක්වා ඉහළ ගොස් ඇති බවත් ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද(01) කොළඹදී පැවති ඒකාබද්ධ විපක්ෂයේ මාධ්‍ය හමුවකට එක්වෙමින් මන්ත්‍රීවරයා මෙම අදහස් දැක්වීය. 2014 වසරේදී මෙම දර්ශකය 7.6ක්ව පැවති අතර ලෝකයේම භාණ්ඩ හා සේවාන්වල මිල පහළ ගිය හෙයින් මෙම දුක්ඛිත භාවයේ දර්ශකය 2015 වර්ශයේදී 5.6ක් බවට පත් වුවද මේ වන විට රට තුළ මෙම අගය ඉහළ ගොස් ඇති බව මන්ත්‍රීවරයා පෙන්වාදේ. මන්ත්‍රීවරයා තව දුරටත් සඳහන් කළේ අද වන විට ග්‍රාමීය ජනතාව ණය ගෙවා ගැනීමට නොහැනිව මහත් අපහසුතාවයෙන් දිවි ගෙවන බවත් සතොස හරහා භාණ්ඩ 25ක මිල ගනන් අඩු කර බෙදා හැරීමට ගත් උත්සාහද ප්‍රායෝගික නොවන බවත්ය. මේ වන විට රට තුළ සහල් සහ පොල් මාෆියාවක් පවතින බවත් මෙය නතර කිරීමට ආණ්ඩුව උත්සාහ නොගන්නා බවත් ඔහු සඳහන් කළේය. මෙම මාධ්‍ය හමුවට එක් වූ පාර්ලිමේන්තු මන්ත්‍රී සිසිර ජයකොඩි මහතා සඳහන් කළේ කෘෂි නිෂ්පාදන කඩා වැටීමට ලක්ව ඇති අතර පොල් මිල විශාල ලෙස ඉහළ ගොස් ඇති බවයි.", "URL": "https://sinhala.adaderana.lk/news.php?nid=78210", "Category": null, "Parent URL": null}