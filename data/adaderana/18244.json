{"Source": "Adaderana", "Timestamp": "August 23, 2011 04:23 am", "Headline": "ශ්‍රී ලංකාවට කඩුලු 4 ක ජයක්..!", "News Content": "ශ්‍රී ලංකාව හා ඕස්ට්‍රේලියාව අතර ආර්. ප්‍රේමදාස ජාත්‍යන්තර ක්‍රීඩාංගණයේ පැවැති පස්වන හා අවසන් එක්දින තරගය කඩුලු 4 න් ජයග්‍රහණය කිරීමට ශ්‍රී ලංකා කණ්ඩායම සමත්විය. තරගයේ කාසියේ වාසිය දිනාගැනීමෙන් පසු පළමුව පන්දුවට පහරදීමේ අවස්ථාව ඕස්ට්‍රේලියානු කණ්ඩායමට ලබාදීමට ශ්‍රී ලංකා කණ්ඩායමේ නායක ටී. එම්. ඩිල්ශාන් තීරණය කළේය. ඉන්පසු නියමිත පන්දුවාර 46 යි පන්දු 1 ක් තුළ සියලුදෙනාම දැවී ඕස්ට්‍රේලියානු කණ්ඩායමට ලබාගත හැකි වූයේ ලකුණු 211 ක් පමණි. පන්දු යැවීමේදී ලසිත් මාලිංග සිය එක්දින තරග තෙවන හැට්රික් එක ලබාගනිමින් ලකුණු 35 ට කඩුලු 3 ක් බිඳ හෙළීමට සමත්වීම කැපී පෙනෙන සිදුවීමක් විය. අනතුරුව පිටියට පිවිසි ශ්‍රී ලංකා කණ්ඩායම කඩුලු 6 ට ලකුණු 213 ක් ලබාගනිමින් මෙම තරගයේ ජය වාර්තා කරන ලදී. මහේල ජයවර්ධන,ලකුණු 71 ක් ලබාගැනීමත්,චාමර සිල්වා ලකුණු 63 ක් ලබාගැනීමත් ශ්‍රී ලංකාවේ ජය සහතික කරනු වස් මහත් සේ දායකවිය. එහෙත් මෙම තරගාවලියේ ජය 3-2 ක් ලෙස ඕස්ට්‍රේලියාව විසින් දිනාගෙන තිබේ", "URL": "https://sinhala.adaderana.lk/news.php?nid=18244", "Category": null, "Parent URL": null}