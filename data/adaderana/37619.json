{"Source": "Adaderana", "Timestamp": "September 23, 2013 06:55 am", "Headline": " නීතියට පිටින් කිසිවක් කරන්නේ නෑ", "News Content": "නීතියට පටහැනි කිසිවක් සිදු නොකරන බව දෙමළ ජාතික සන්ධානයේ මහඇමති අපේක්ෂක සී.වී.විග්නේශ්වරන් මහතා පවසයි. උතුරු පළාත් සභාව පවත්වා ගෙන යාම සදහා ආණ්ඩුවේ සහයෝගය නව පක්ෂය බලපොරොත්තු වන බව සී.වී.විග්නේශ්වරන් මහතා සදහන් කළේය. එහෙත් ආණ්ඩුව සමඟ සන්ධාන වීමට තවත් බලාපොරොත්තු නොවන බව ද ඒ මහතා කියා සිටියේය. යාපනය ප්‍රදේශයේ දී මාධ්‍යවේදීන් සමඟ පැවති සාකච්ජාවක දී සී.වී.විග්නේශ්වරන් මහතා මෙම අදහස් පළ කළේය. මේ අතර ආණ්ඩුව සෙසු පක්ෂ වල බලපෑම මත 13 වන ආණ්ඩුක්‍රම ව්‍යවස්ථාව ක්‍රියාත්මක නොකළහොත් ඒ සම්බන්ධයෙන් ගන්නා ක්‍රියාමාර්ග පිළිබදව මාධ්‍යවේදීන් මෙහිදී විමසා සිටියහ. ඉඩම් සහ පොලිස් බලතල සම්බන්ධයෙන් ආණ්ඩුව බලපෑම් එල්ල කළහොත් ඒ සම්බන්ධයෙන් කටයුතු කිරීමට බලාපොරොත්තු වන බව දෙමළ ජාතික සන්ධානයේ මහ ඇමති අපේක්ෂක සී.වී.විග්නේශ්වරන් මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37619", "Category": null, "Parent URL": null}