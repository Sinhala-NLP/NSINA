{"Source": "Adaderana", "Timestamp": "May 12, 2011 11:41 am", "Headline": "ඉවත දැමූ නාම යෝජනා නැවත බාරගැනීමට නියෝගයක් ", "News Content": "පසුගිය පළාත් පාලන ඡන්ද විමසීම් සඳහා ඉදිරිපත් කර ප්‍රතික්ෂේප වූ නාම යෝජනා පත්‍ර ගණනාවක් යළි බාරගන්නා ලෙස අභියාචනාධිකරණය අද(12) මැතිවරණ කොමසාරිම්වරයාට නියෝග කර ඇත. අදාළ නාම යෝජනා පත්‍ර ප්‍රතික්ෂේප කිරීම්වලට එරෙහිව දේශපාලන පක්ෂ සහ ස්වාධීන කණ්ඩායම් විසින් ඉදිරිපත් කළ පෙත්සම් විභාග කිරීමෙන් අනතුරුව අධිකරණය මෙම නියෝගය කරනු ලැබීය. ඒ අනුව එක්සත් ජනතා නිදහස් සන්ධානය විසින් ඉදිරිපත් කළ නාම යෝජනා පත්‍ර 33 ක් ප්‍රතික්ෂේප කිරීම්වලට එරෙහිව ගොනුකළ පෙත්සම් අද අභියාචනාධිකරණය මගින් අනුමත කරනු ලැබීය. අදාළ නාම යෝජනා පත්‍ර 33 නැවත බාරගන්නා ලෙස අභියාචනාධිකරණය මැතිවරණ මහ කොමසාරිස්වරයාට නියෝග කර ඇත. එම නාම යෝජනා පත්‍ර අතර යාපනය හා කිලිනොච්චි දිස්ත්‍රික්කවලට අදාළ නාම යෝජනා පත්‍ර 19 ක් ද,අක්මීමන,අකුරැස්ස,නවගත්තේගම,වෙන්නප්පුව, පොල්ගහවෙල,බලංගොඩ,ගල්නෑව,මොණරාගල,රාජාංගනය,හිඟුරක්ගොඩ,තලවාකැලේ,ලිඳුල,ඇඹිලිපිටිය සහ යටිනුවර යන ප්‍රාදේශීය සභාවලට අයත් එක්සත් ජනතා නිදහස් සන්ධානයේ විසින් ඉදිරිපත් කළ නාම යෝජනා පත්‍ර ඇතුළත්ය. ඊට අමතරව බද්දේගම සහ ඇඹිලිපිටිය ප්‍රාදේශීය සභා සඳහා එක්සත් ජාතික පක්ෂය විසින් ඉදිරිපත් කළ නාම යෝජනා පත්‍ර ප්‍රතික්ෂේප කිරීමට එරෙහිව ගොනුකළ පෙත්සම් ද අභියාචනාධිකරණය මගින් අද අනුමත කරනු ලැබීය. ඒ අනුව බද්දේගම සහ ඇඹිලිපිටිය ප්‍රාදේශීය සභා සඳහා එක්සත් ජාතික පක්ෂය විසින් ඉදිරිපත් කළ නාම යෝජනා පත්‍ර යළි බාරගන්නා ලෙස අධිකරණය මැතිවරණ කොමසාරිස් වෙත නියෝග කරනු ලැබීය. ඊට අමතරව ස්වාධීන කණ්ඩායම් ගණනාවක් විසින් ඉදිරිපත් කර ප්‍රතික්ෂේප කළ නාම යෝජනා පත්‍ර ද නැවත බාරගන්නා ලෙස අධිකරණය විසින් නියෝග කර තිබේ.", "URL": "https://sinhala.adaderana.lk/news.php?nid=16049", "Category": null, "Parent URL": null}