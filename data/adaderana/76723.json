{"Source": "Adaderana", "Timestamp": "August 26, 2017 11:33 am", "Headline": " කතරගම බස්නායක නිලමේ-කපු මහත්වරුන් අමාත්‍යංශයට කැඳවයි", "News Content": "ඓතිහාසික රුහුණු කතරගම මහා දේවාලයේ බස්නායක නිලමේවරයා සහ කපු මහත්වරුන් ලබන සදුදා බුද්ධ ශාසන අමාත්‍යංශය වෙත කැඳවා තිබේ.රුහුණු කතරගම ප්‍රධාන දේවාලයේ යතුර ලබාදීම බස්නායක නිලමේවරයා ප්‍රතික්ෂේප කිරීමත් සමඟ බස්නායක නිලමේවරයා සහ කපු මහත්වරුන් අතර පසුගිය 22 වනදා අර්බුදයක් මතු වුණි. මේ හේතුවෙන් අළුයම ප්‍රධාන පුජාව ද නොපවැත් වුණු අතර පසුව එය උදැසන 08.00 පමණ සිදු කළේය.කෙසේවෙතත් ගම්වාසීන් හා පොලීසිය මැදිහත් වී ප්‍රධාන දේවාලයේ යතුර කපු මහත්වරුන් වෙත භාර දීමෙන් අනතුරුව දේවාලයේ තේවා කටයුතු ආරම්භ වුණි.මෙම සිද්ධිය සම්බන්ධයෙන් කඩිනමින් විමර්ශනයක් පවත්වන ලෙස බුද්ධ ශාසන අමාත්‍යංශ ලේකම්වරයා බෞද්ධ කටයුතු කොමසාරිස්වරයා වෙත දැනුම් දී තිබුණි.ඒ අනුව එදින පස්වරුවේ සහකාර බෞද්ධ කටයුතු කොමසාරිස්වරයා කතරගම දේවලය වෙත ගොස් අර්බුදය ඇති වූ පාර්ශවයන් සමග සාකච්ඡා කර තිබේ.ඒ අනුව මේ සම්බන්ධයෙන් සකස් කළ වාර්තාව ඊයේ(25) දිනයේ බෞද්ධ කටයුතු කොමසාරිස් නිමල් කොටවිලගෙදර මහතාට ලබාදී තිබේ. අදාළ වාර්තාව අනුව ඒ පිළිබඳ විමර්ශනය කිරීම සඳහා කතරගම බස්නායක නිලමේවරයා සහ කපු මහත්වරුන් ලබන සදුදා දිනයේ අමාත්‍යංශය වෙත කැඳවා තිබේ. මේ අතර පසුගිය 22 වන දින ඇති වූ සිද්ධියට විරෝධය පළ කරමින් කතරගම ප්‍රදේශවාසීන් අද උදෑසන කතරගම මහා දේවාලයේ බස්නායක නිලමේවරයාගේ කාර්යාලය ඉදිරිපිට උද්ඝෝෂණයක් පවත්වා තිබේ.", "URL": "https://sinhala.adaderana.lk/news.php?nid=76723", "Category": null, "Parent URL": null}