{"Source": "Adaderana", "Timestamp": "September 2, 2012 11:35 am", "Headline": "උතුරුමැද වෛද්‍යවරු හෙට ලෙඩවෙන ලකුණු", "News Content": "අනුරාධපුර ශික්ෂණ රෝහලේ වෛද්‍යවරයෙකුට පහරදීමේ සිද්ධියට සම්බන්ධ සියලු සැකකරුවන් අත්අඩංගුවට නොගැනීමට විරෝධය පළ කර උතුරු මැද පළාතේ සියලු රෝහල්වල වෛද්‍යවරුන් හෙට වැඩවර්ජනයක නිරතවීමට තීරණය කර තිබේ. රාජකාරිය සඳහා පැමිණෙමින් සිටි වෛද්‍යවරයෙකුට පහරදීමේ සිද්ධියකට‍ විරෝධය පළ කරමින් එම රෝහලේ වෛද්‍යවරුන් පසුගිය (31) වැනිදා වැඩ වර්ජනයක නිරතවිය. උතුරුමැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතාගේ අධාරකරුවන් පිරිසක් පසුගිය (30) වැනිදා රාත්‍රී සේවයට වාර්තාකරමින් සිටි වෛද්‍යවරයෙකුට පහරදුන් බව පවසා අනුරාධපුර ශික්ෂණ රෝහලේවෛද්‍යවරුන් වැඩ වර්ජනය ආරම්භ කරන ලදී. ප්‍රහාරයෙන් තුවාල ලැබු වෛද්‍යවරයා අනුරාධපුර ශික්ෂණ රෝහලට ඇතුළත් කෙරිණි. ඒ අනුව මීට සම්බන්ධ සියලුදෙනා අත්අඩංගුවට නොගතහොත් උතුරුමැද පළාතේ රෝහල්වල සියලූම වෛද්‍යවරු හෙට වර්ජනයක නිරත වන බව රජයේ වෛද්‍ය නිලධාරීන්ගේ සංගමය අවධාරණය කරයි. කෙසේ වෙතත් පහරදීමේ සිද්ධියට සම්බන්ධ පුද්ගලයින් තිදෙනෙකු අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 11 වෙනිදා දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=27068", "Category": null, "Parent URL": null}