{"Source": "Adaderana", "Timestamp": "October 12, 2016 12:25 pm", "Headline": " කුණු කන්දේ ගින්න - වගකිවයුතු බලධාරීන් නිහඬයි", "News Content": "බදුල්ල කුණු කන්දේ ගින්න හේතුවෙන් වසා දැමුණු පාසල් අද(12) දිනයේ විවෘත කෙරුණ ද පාසල් සාමාන්‍ය පරිදි පැවැත්වීම ගැටළුවක් වී තිබේ.දෙමාපියන් පවසන්නේ කුණු කන්දෙන් පිටවන දුමාරය මේ වන විටත් පාසල් අවට පවතින බවයි.බදුල්ල කුණු කන්දේ ගින්න හේතුවෙන් බදුල්ල අධ්‍යාපන කලාපයේ පාසල් 6ක් ඊයේ(11) දිනයේ තාවකාලිකව වසා දැමුණි.කෙසේවෙතත් ඌව පළාත් ප්‍රධාන අමාත්‍ය චාමර සම්පත් දසනායක මහතා ඊයේ පස්වරුවේ සඳහන් කළේ කුණු කන්දේ ගින්න සියයට 90කින් පමණ පාලනය කර ඇති බැවින් අද දිනයේ සාමාන්‍ය පරිදි පාසල් විවෘත කරන බවයි.ඒ අනුව ඊයේ දිනයේ වසා දැමුණු පාසල්වල සියලුම ගුරුවරුන්ට සහ සිසු සිසුවියන්ට පාසල් වෙත පැමිණෙන ලෙස ප්‍රධාන අමාත්‍යවරයා මාධ්‍ය ඔස්සේ දැනුම්දීමක් සිදුකළේය. කෙසේවෙතත් අද දිනයේ නැවත විවෘත කළ එම පාසල්වල නිරීක්ෂණ චාරිකාවක නිරත වූ අද දෙරණ වාර්තාකරු සඳහන් කළේ පාසල් සිසුන්ගේ පැමිණීම ඉතා අවම මට්ටමක පැවති බවයි.තම දරුවන් පාසල් වෙත රැගෙන ගියද කුණු කන්දෙන් පිටවන දුමාරය ඒ අවට පැවතීම හේතුවෙන් ළමුන් නැවත නිවෙස් වෙත රැගෙන යාමට පියවර ගත් බව මව්පියන් සඳහන් කළේය. බදුල්ල කුණු කන්දේ ගින්න තවදුරටත් පවතින අතර මේ වන විට එය යම්තාක් දුරට පාලනය කර ඇති බව සඳහන්ය.කෙසේවෙතත් එහි දුමාරය බදුල්ල නගරය අවට පැවතීම හේතුවෙන් ප්‍රදේශයේ ජනතාවට සෞඛ්‍ය ගැටළු රැසක් මතුවී තිබේ.මෙම ගින්න හේතුවෙන් ප්‍රදේශයේ ජනතාව දිගුකාලීන ශ්වසන රෝගයන්ට හා චර්ම රෝගයන්ට ගොදුරු විය හැකි බවට සෞඛ්‍ය අංශ අනතුරු අඟවයි.කෙසේවෙතත් මේ පිළිබඳව පළාතේ වගකිව යුතු බලධාරීන්ගේ අවධානය යොමුව නොමැති අතර මාධ්‍ය වෙත අදහස් දැක්වීමද ඔවුන් ප්‍රතික්ෂේප කරයි. ආණ්ඩු පක්ෂය නියෝජනය කරන ප්‍රබල මැති ඇමතිවරුන් රැසක් සිටින බදුල්ල නගරයේ මතුව ඇති මෙම ගැටළුව සම්බන්ධයෙන් ඔවුන්ද නිහඞ පිළිවෙතක් අනුගමනය කිරීම ගැටළුවක් වී තිබේ.", "URL": "https://sinhala.adaderana.lk/news.php?nid=64973", "Category": null, "Parent URL": null}