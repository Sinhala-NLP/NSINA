{"Source": "Adaderana", "Timestamp": "May 27, 2014 11:45 am", "Headline": "මලයාසියාවේදී අත්අඩංගුවට ගත් එල්.ටී.ටී.ඊ සැකකරුවන් ගෙනැල්ලා", "News Content": "මලයාසියාවේදී අත්අඩංගුවට ගනු ලැබූ එල්.ටී.ටී.ඊ සැකකරුවන් තිදෙනා ඊයේ රාත්‍රීයේදී ශ්‍රී ලංකාවට ගෙනා බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. එල්.ටී.ටී.ඊ සංවිධානය නැවත ප්‍රතිසංවිධානය කිරීම සඳහා අනුබල දුන් බවට මොවුන් තිදෙනාට එරෙහිව ජාත්‍යන්තර පොලීසිය විසින් මීට පෙරාතුව රතු නිවේදන නිකුත් කර තිබුණි. සන්ද්‍රලිංග රාජා,මහදේවන් කිරුබාහරන්,සෙල්වතුරෙයි කිරුබානන්දන් යන තිදෙනා මෙසේ ශ්‍රී ලංකාවට ගෙන ආ බවත්, මේවන විට ඔවුන් ත්‍රස්ත විමර්ශන ඒකකයේ රඳවාගෙන පරීක්ෂණ පවත්වන බවත් පොලිස් මාධ්‍ය ප්‍රකාශකවරයා අද (27) පැවති මාධ්‍ය හමුවකදී කියා සිටියේය. එසේම එල්.ටි.ටි.ඊ.ය ප්‍රතිසංවිධානය වන බවට ලැබුණු තොරතුරුවලට අනුව මේ වන විට පුද්ගලයින් 77 දෙනෙකු අත්අඩංගුවට ගෙන ඇති බවත්, පසුගිය මාර්තු මස 6 වන දින සිට මේ දක්වා සිදුකළ විමර්ශනවලදී එම සැකකරුවන් අත්අඩංගුවට ගත් බවත් ඔහු එහිදී සඳහන් කළේය. ඉන් සැකකරුවන් 47 දෙනෙකු සම්බන්ධයෙන් දීර්ඝ වශයෙන් විමර්ශන සිදුකරන බව පොලිස් මාධ්‍ය ප්‍රකාශකවරයා පෙන්වා දුන්නේය. එම සැකකරුවන් අතර කාන්තාවන් හය දෙනෙකු ද වන බව ඔහු වැඩිදුරටත් එහිදී පැවසුවේය.", "URL": "https://sinhala.adaderana.lk/news.php?nid=43507", "Category": null, "Parent URL": null}