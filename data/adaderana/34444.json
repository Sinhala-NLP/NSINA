{"Source": "Adaderana", "Timestamp": "May 28, 2013 11:11 am", "Headline": "මහසෙන් වෙනුවෙන් ජාතියෙන් සමාව ඉල්ලයි", "News Content": "පසුගිය දිනවල කලාපයට බලපැවැත්වූ සුළි කුණාටුවට මෙරට කීර්තිමත් රජ කෙනකුගේ නාමය යෙදීම පිළිබඳ ජාතියෙන් සමාව ඉල්ලා සිටින බව කාලගුණ විද්‍යා දෙපාර්තමේන්තුව පවසයි. එම දෙපාර්තමේන්තුවේ අධ්‍යක්ෂ ජනරාල්වරයා අද (28) කොළඹ පැවති මාධ්‍ය හමුවකදී කියා සිටියේ අදාළ සුළි කුණාටුවට \"මහසෙන්\" නාමය යෙදීමෙන් එකී කීර්ති නාමයට අපහාසයක් සිදුවීනම් ජාතියෙන් සමාව ඉල්ලා සිටින බවයි. ඒ අනුව එකී සමාව ඉල්ලා සිටීමට අදාළ ප්‍රකාශය කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් එච්.එස් කාරියවසම් මහතා විසින් \" දේශීය වාරි සංස්කෘතිය සුරැකීම පිළිබඳ ජාතික සභාවේ නියෝජිත මහාචාර්ය කුඹුරුගමුවේ වජිර හිමියන්ට භාරදෙන ලදී. කාලගුණ විද්‍යා දෙපාර්තමේන්තුවේ අනුකමිටුව විසින් සුළි කුණාටු සඳහා ලබාදීමට නියමිත නම් 23 ක් ලබාදුන් බවත්, \"මහසෙන්\" නාමයද අන්තර්ගත වූයේ එකී ලැයිස්තුවේ බවත් අධ්‍යක්ෂ ජනරාල්වරයා කියා සිටියේය. එය දුරදිග නොබලා සිදුකරන ලද ක්‍රියාවක් බව තමන් පිළිගන්නා බව හෙතෙම පෙන්වා දුන්නේය. සිංහල රාජ වංශයේ \"මහසෙන්\" නාමය ඉමහත් ‍ගෞරවාදරයට පාත්‍රවී ඇති අතර පොළොන්නරුවේ මින්නේරිය වැව ස්ථාපිත කිරීමත් සමග හෙතෙම \"මින්නේරි දෙවියෝ\" යන විරුදාවලියෙන් හඳුන්වා තිබේ. ඒ නිසාම එවැනි දේවත්වයෙන් පිදුම් ලැබූ කීර්තිමත් රජ කෙනකුගේ නාමය සුළි කුණාටුවකට යෙදීම පිළිබඳ බොහෝ දෙනකුගෙන් විරෝධයක් එල්ල විය.", "URL": "https://sinhala.adaderana.lk/news.php?nid=34444", "Category": null, "Parent URL": null}