{"Source": "Adaderana", "Timestamp": "March 5, 2013 06:25 pm", "Headline": "ගිය අවුරුද්දේ ශ්‍රී ලංකාව ගැන වැදගත් තීන්දු කිහිපයක් ගත්තා", "News Content": "ශ්‍රී ලංකාව සම්බන්ධයෙන් අමෙරිකාවේ ප්‍රතිපත්තිය වෙනස් වීමකට ලක් වූයේ 2009 වසරේ දී බව අමෙරිකා රාජ්‍ය දෙපාර්තමේන්තුවේ මානව හිමිකම් හා ප්‍රජාතන්ත්‍රවාදය පිළිබද සහකාර ලේකම්වරයා පවසයි. යුධ ගැටුම් අවසන් වීමෙන් පසු ශ්‍රී ලංකාවේ ක්‍රියාකලාපය එම තත්ත්වයට හේතු වූ බව සහකාර ලේකම් මයිකල් එච්. පොස්නර් මහතා සදහන් කළේය. එහෙත් එක්සත් ජාතීන්ගේ සංවිධානය හරහා හෝ වෙනත් සංවිධාන හරහා ශ්‍රී ලංකා රජයට බලපැම් එල්ල කිරීමේ අවශ්‍යතාවයක් අමෙරිකාවට නොතිබු බව ද ඒ මහතා කියා සිටියේය. කෙසේ වෙතත් පසුගිය වසරේ දී අමෙරිකාව ශ්‍රී ලංකාව සම්බන්ධයෙන් වැදගත් තීන්දු කිහිපයක් ගත් බව හෙතෙම අවධාරණය කළේය. මානව හිමිකම් කවුන්සිලයේ දී මේ ආකරයෙන් ශ්‍රී ලංකාව පිළිබද යෝජනාවක් ඉදිරිපත් කිරීමට හේතු වූයේ ශ්‍රී ලංකාව තම රට බලාපොරොත්තු වූ තරම් ප්‍රගතියක් පෙන්නුම් නොකළ නිසා බව ද ඒ මහතා පෙන්වා දුන්නේය. මෙහි දී වැඩිදුරටත් අදහස් දැක්වූ සහකාර ලේකම්වරයා කියා සිටියේ උගත් පාඩම් කොමිසන් වාර්තවේ සදහන් වූ කරුණු ක්‍රියාත්මක කිරීම ශ්‍රී ලංකාව අපොහොසත් වි ඇති බවයි. මෙම තත්ත්වයෙන් පසුව අමෙරිකාව ජාත්‍යන්තරය සමග එක්ව ශ්‍රී ලංකාව සම්බන්ධයෙන් යෝජනාවක් ගෙන ඒමට තීරණය කළ බව අමෙරිකා රාජ්‍ය දෙපාර්තමේන්තුවේ මානව හිමිකම් හා ප්‍රජාතන්ත්‍රවාදය පිළිබද සහකාර ලේකම් මයිකල් එච්. පොස්නර් මහතා කියා සිටියේය. එමෙන්ම අමෙරිකාවේ නිලධාරීන් කන්ඩායමක් ශ්‍රී ලංකාවට ගොස් සාකච්ජා සිදු කළ බව ත් එම යෝජනා සියයට සියයක් සාර්ථක නොවූ බව ත් ඒ මහතා සදහන් කර ඇති බව විදෙස් මාධ්‍ය උපුටා දක්වයි.", "URL": "https://sinhala.adaderana.lk/news.php?nid=32140", "Category": null, "Parent URL": null}