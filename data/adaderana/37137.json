{"Source": "Adaderana", "Timestamp": "September 4, 2013 01:59 pm", "Headline": "ටී.එන්.ඒ. සංවිධානයේ බෙදුම්වාදී ප්‍රකාශ වැඩිවෙලා", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මියගේ ශ්‍රී ලංකා සංචාරයෙන් අනතුරුව දෙමළ ජාතික සන්ධානය සිදුකළ බෙදුම්වාදී ප්‍රකාශ වැඩිවී ඇති බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. එල්.ටී.ටී.ඊ. සංවිධානය ත්‍රස්තවාදී සංවිධානයක් නොවන බවත්, වේළුපිල්ලේ ප්‍රභාකරන් ත්‍රස්තවාදියෙකු නොව වීරයෙකු බවත් ද්‍රවිඩ ජාතික සංවිධානයේ අපේක්ෂක සී. විග්නේෂ්වරම් මහතා පසුගිය දිනයකදී ප්‍රකාශ කළ බව එම මාධ්‍ය හමුවේදී ඔහු සඳහන් කළේය. එම පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා අද(04) උදෑසන කොළඹ පැවති මාධ්‍ය හමුවකට එක්වෙමින් මේ බව කීයා සිටියේය. සී. විග්නේෂ්වරම් නීතියේ ආධිපත්‍ය රැකීමට කැපවූ කෙනෙකු වශයෙන් මෙවැනි ප්‍රකාශයක් කිරීම කෙතරම් දුරට සුදුසු ද යන්න මුසම්මිල් මහතා මෙහිදී ප්‍රශ්න කළේය. ඔහු තව දුරටත් කියා සිටියේ එදා ආයුධ බලය හා ජාත්‍යන්තර බලය ගෙන ක්‍රියා කළ එල්.ටී.ටී.ඊ. සංවිධානය අද ඒ වෙනුවට දේශපාලන බලය හා ජාත්‍යන්තර බලය ගෙන ක්‍රියා කරන බවයි. නවනීදන් පිල්ලේ ස්වාධීන අයෙකු නොවන බැවින් ආණ්ඩුව තුළ සිටින මුස්ලිම් කොංග්‍රසය ඇයට උපකාර කිරීම පිළිබඳවද මුසම්මිල් මහතා මෙහිදී සිය විරෝධය පළ කළේය. රවුෆ් හකීම් මහතා හා නවනීදන් පිල්ලේ මහත්මිය පිළිබඳ අදහස් දැක්වූ මුසම්මිල් මහතා රටට හතුරු න්‍යාය පත්‍රයකට තොරතුරු ලබා දීම වැරැද්දක් වන බව එහිදී ඔහු පැවසීය.", "URL": "https://sinhala.adaderana.lk/news.php?nid=37137", "Category": null, "Parent URL": null}