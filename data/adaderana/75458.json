{"Source": "Adaderana", "Timestamp": "July 20, 2017 04:30 pm", "Headline": "ශ්‍රීල.නි.ප.යෙන් කිසිවෙකුත් එළියට යන්නේ නෑ", "News Content": "ශ්‍රී ලංකා නිදහස් පක්ෂයෙන් කිසිවෙකුත් එළියට නොයන බව කෘෂිකර්ම අමාත්‍ය දුමින්ද දිසානායක මහතා පවසයි. අද(20) පැවති ශ්‍රී ලංකා නිදහස් පක්ෂ මාධ්‍ය හමුවකට එක් වෙමින් ඒ මහතා මෙම අදහස් පළ කළේය. සාමාන්‍ය පවුල් ජීවිත තුළත් යම්යම් මත ගැටීම් ඇති වන බවත් ඒවා ගේ ඇතුළතම විසඳා ගත යුතු බවත් පැවසූ අමාත්‍යවරයා වැඩි දුරටත් කියා සිටියේ, ශ්‍රී ලංකා නිදහස් පක්ෂය තුළත් අභ්‍යන්තරයේ යම්යම් ප්‍රශ්නවලට මුහුණ දෙන අතර ඒවා විසඳා ගැනීමට කතා කරමින් සිටින බවයි. තනි පක්ෂයක් ලෙස කිරීමට නොහැකි වු දේ ප්‍රධාන පක්ෂ දෙක එකතු වී රට තුළ සිදුකළ බවත් එය පක්ෂයේ තීන්දුවක් වන අතර කිසිවෙක් පක්ෂයෙන් එළියට නොයන බව ද ඔහු තරයේ පවසා සිටියේය. මේ අතර ඇතැම් අයගේ ප්‍රකාශයන්ට මාධ්‍ය විසින් විශාල වශයෙන් ප්‍රචාරයන් ලබා දෙන බවත් ඒ තුළින් රටට විශාල හානියක් සිදුවන බවත් පැවසු අමාත්‍යවරයා මාධ්‍ය හමුවේ කියා සිටියේ තීන්දුවක් ගන්නා මොහොතක ඒ පිළිබඳ ජනතාව දැනුවත් කිරීම සිදු කළ යුතු වුවත් රට අස්ථාවර කරන සමහර ප්‍රකාශයන්ට ඉඩ ලබා නොදෙන ලෙසයි.", "URL": "https://sinhala.adaderana.lk/news.php?nid=75458", "Category": null, "Parent URL": null}