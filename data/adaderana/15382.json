{"Source": "Adaderana", "Timestamp": "April 10, 2011 08:54 am", "Headline": "කොළඹ අවට ආරක්ෂාවට 400ක  විශේෂ කණ්ඩායමක් ", "News Content": "උත්සව සමයේ කොළඹ නගරය ඇතුළු තදාසන්න නගර වල ආරක්ෂාව සඳහා පොලිස් නිලධාරීන් 400 දෙනෙකුගෙන් යුත් විශේෂ පොලිස් කණ්ඩායමක් යොදවා තිබේ. බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කේ.පී.පී පතිරණ මහතා ප්‍රකාශ කර සිටියේ කොළඹ නගරයට අමතරව කිරිබත්ගොඩ , කඩවත , නුගේගොඩ , දෙහිවල , ගල්කිස්ස , මහරගම යන නගර ආවරණය වන පරිදි මෙම නිලධාරීන් යොදවා ඇති බවයි. උත්සව සමයේ එම නගර වලට පැමිණෙන ජනතාවගේ ආරක්ෂාව සහ රථ වාහන පාලනය සඳහා මෙම පොලිස් නිලධාරීන් යොදවා ඇති බව ද පතිරණ මහතා ප්‍රකාශ කළේය. පොලිසියට අමතරව අදාළ නගර වල ආරක්ෂාව සඳහා යුද හමුදාවේ ද සහය ලබා ගෙන ඇති බව සඳහන් වේ. ඊට අමතරව සිවිල් ඇඳුමින් සැරසුණු විශේෂ බුද්ධි අංශ නිලධාරීන් පිරිසක් ද කොළඹ නගරය ඇතුළු අවට නගර වල ආරක්ෂාව සඳහා යොදවා ඇති බව බස්නාහිර පළාත භාර‍ ජ්‍යෙෂ්ඨ නියෝජ්‍ය පොලිස්පති කේ.පී.පී පතිරණ මහතා සඳහන් කළේය. මේ අතර දිවයින පුරා පිහිටි ප්‍රධාන නගර ආශ්‍රිතව අදාළ පොලිස් ස්ථාන මාර්ගයෙන් උත්සවය සමයේ විශේෂ ආරක්ෂක වැඩපිළිවෙළක් ක්‍රියාත්මක කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා කියා සිටියේය.", "URL": "https://sinhala.adaderana.lk/news.php?nid=15382", "Category": null, "Parent URL": null}