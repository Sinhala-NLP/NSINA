{"Source": "Adaderana", "Timestamp": "February 23, 2018 01:29 pm", "Headline": "දියතලාව පිපිරීම ගැන හොයන්න යුද හමුදාවෙන් කමිටුවක් පත් කරයි", "News Content": "දියතලාව ප්‍රදේශයේදී බස් රථයක අත් බෝම්බයක් පිපිරී පුද්ගලයින් 19 දෙනෙකුට තුවාල සිදුවිම සම්බන්ධයෙන් විමර්ශනය කිරීම සඳහා යුද හමුදාව විසින් කමිටුවක් පත් කර තිබේ. පිපිරීම සම්බන්ධව සොයා බැලීම සඳහා මධ්‍යම ආරක්ෂක සේනා ආඥාපති මේජර් ජෙනරාල් රුක්මාල් ඩයස් සහ සන්නද්ධ බුද්ධි බලකායේ කර්නල් සේනාවිධායක යන යුද්ධ හමුදා ජ්‍යෙෂ්ඨ නිලධාරීන් ඇතුලු සාමාජිකයින් 6කුන් සමන්විත මුලික පරික්ෂණ උසාවියක් යුද්ධ හමුදාධිපති ලුතිනන් ජෙනරාල් මහේෂ් සේනානායක විසින් පත් කර ඇත. යාපනය සිට දියතලාව දක්වා මගීන් පිරිසක් රැගත් බස් රථයක් දියතලාව කහගොල්ල ප්‍රදේශයේදී පිපිරීමකට ලක්වී ගිනිගැනීමෙන් පුද්ගලයින් 19 දෙනෙකු තුවාල ලැබුවේ පසුගිය 21 වනදායි. ඒ අනුව එම සිදුවීම සම්බන්ධයෙන් විමර්ශනය කිරීම සඳහා සාමාජිකයින් හය දෙනෙකුගෙන් සමන්විත කමිටුවක් පත්කිරීමට යුද හමුදාපතිවරයා පියවර ගෙන තිබේ. මෙම මූලික පරික්ෂණ උසාවි වාර්තාව ඉතා කෙටි කාලයක් තුළ දී යුද්ධ හමුදාධිපතිතුමාට ලබාදීමට නියමිතව ඇති අතර, මණ්ඩලයේ අනෙකුත් සාමාජිකයින් ලෙස මධ්‍යම ආරක්ෂක සේනා මූලස්ථාන බ්‍රිගේඩියර් පාලන හා භට කාර්ය සම්පාදන බ්‍රිගේඩියර් ඊ.ආර්.පී වීරවර්ධන, ප්‍රගුණ හා සැඟවුණු වෙඩික්කරු පුහුණු පාසලේ සේනාවිධායක බ්‍රිගේඩියර් පී.එම්.එල් චන්ද්‍රසිරි, ශ්‍රී ලංකා යුද්ධ හමුදා පුහුණු අණසක හි කර්නල් ප්‍රධාන මාණ්ඩලික කර්නල් පි.පි.ඒ පෙරේරා, 7 වන ශ්‍රී ලංකා සංඥා බලකායේ අණදෙන නිලධාරි ලුතිනන් කර්නල් එච්.ඩි.ජේ.පි වීරතුංග සහ පර්යේෂණ හා සංවර්ධන මධ්‍යස්ථානයේ, න්‍යෂ්ඨික ජෛව හා රසායනික අංශයේ පර්යේෂණ නිලධාරි මේජර් එන්.ඒ.බි.එම්.එස් නිශ්ශංක කටයුතු කරනු ලබයි. එමෙන්ම අදාළ සිදුවිම සම්බන්ධයෙන් පොලිසිය ද වෙනම විමර්ශනයක් ආරම්භ කර ඇති අතර රජයේ රස පරික්ෂකවරයා තහවුරු කර තිබුණේ බස් රථය තුළ පුපුරාගොස් ඇත්තේ ජීව අත්බෝම්බයක් බවයි.", "URL": "https://sinhala.adaderana.lk/news.php?nid=84728", "Category": null, "Parent URL": null}