{"Source": "Adaderana", "Timestamp": "August 31, 2018 02:56 pm", "Headline": "බදුල්ලේ විදුහල්පතිනියගේ මූලික අයිතිවාසිකම් පෙත්සමට දින නියම වෙයි", "News Content": "ඌව පළාත් ප්‍රධාන අමාත්‍ය චාමර සම්පත් දසනායක ඇතුළු පිරිසකට එරෙහිව බදුල්ල දෙමළ මහා විදුහලේ විදුහල්පතිනිය විසින් ගොනුකර ඇති මූලික අයිතිවාසිකම් පෙත්සම සලකා බැලීම ඔක්තෝම්බර් මස 11 වන දා සිදුකරන බව ශ්‍රේෂ්ඨාධිකරණය දැනුම්දී තිබේ. තමන්ව දණගස්වා අමානුශික ආකාරයෙන් බැණ වැදුණු බවට චෝදනා කරමින් බදුල්ල දෙමළ මහා විදුහලේ විදුහල්පතිනි ආර්.භවානි මහත්මිය විසින් ගොණුකර ඇති අදාළ පෙත්සම අද (31) බුවනෙක අලුවිහාරේ සහ එල්.ටී.බී. දෙහිදෙණිය යන විනිසුරු මඩුල්ල හමුවේ කැඳවනු ලැබීය. එහිදී පෙත්සමේ වගඋත්තරකරුවන් ලෙස නම් කර ඇති වගඋත්තරකරුවන්ට නොතීසි යවන ලෙසට ශ්‍රේෂ්ඨාධිකරණය නියම කර තිබේ. වගඋත්තරකාර ප්‍රධාන අමාත්‍ය චාමර සම්පත් දසනායක මහතාගේ ආධාරකරුවකුගේ දරුවකු පාසලට ඇතුළත් කර ගැනීම ප්‍රතික්ෂේප කිරීම හේතුවෙන් තමන්ව ඔහුගේ නිල නිවසට ගෙන්වා දණගස්වා අමානුශික ආකාරයෙන් සැලකීම්වලට භාජනය කළ බව පෙත්සම්කාර විදුහල්පතිනිය පෙන්වා දී ඇත. මේ තුළින් සිය මූලික අයිතීන් කඩ වී ඇති බවට තීන්දුවක් ලබාදෙන ලෙස ඇය ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=95308", "Category": null, "Parent URL": null}