{"Source": "Adaderana", "Timestamp": "November 3, 2013 08:09 am", "Headline": "වකුගඩු රෝගීන් වෙනුවෙන් මනුසත් දෙරණ විශේෂ වැඩසටහන අද", "News Content": "වකුගඩු රෝගයෙන් පීඩා විඳින ජනතාව වෙනුවෙන් දෙරණ මාධ්‍ය ජාලය මගින් සංවිධානය කරන “මනුසත් දෙරණ“ සහෘද ක්‍රියාන්විතය අද (03) ආරම්භ කෙරේ. දුෂ්කර ගම්මානවල සිටින වකුගඩු රෝගීන් හඳුනාගැනීම සහ ඔවුන්ගේ සුබසාධනය අරමුණු කරගනිමින් මෙම වැඩසටහන ක්‍රියාත්මකය. දිවයිනේ දිස්ත්‍රික් රැසක කෘෂිකාර්මික පරිසර ආශ්‍රිතව වර්ධනය වෙමින් පවතින වකුගඩු රෝගය හේතුවෙන් ජන ජීවිතය අඩාල වී ඇති ආකාරය පිළිබඳව අද දෙරණ අනාවරණය කළේය. එම අනාවරණයෙන් ඔබ්බට ගොස් වකුගඩු රෝගී තත්ත්වයෙන් පීඩා විඳින ජනතාවට සහනයක් සැලසීම සඳහා ඔවුන් වෙනුවෙන් පිහිටුවන “මනුසත් දෙරණ“ අරමුදලට ඔබටත් දායකවිය හැකිය. අද පෙරවරු 10.00 සිට රාත්‍රී 7.00 දක්වා අඛණ්ඩව පැය 9ක් ඒ පිළිබඳ විශේෂ සජීව වැඩසටහනක් දෙරණ රූපවාහිනිය ඔස්සේ ඔබවෙත ගෙන ඒමට සියලු කටයුතු ‍සුදානම් කර තිබේ. මෙම වැඩසටහන ගැන තොරතුරු 0770 701 010 දුරකථන අංකයෙන් මෙන්ම අන්තර්ජාලයෙන් මුදල් ගෙවීම සඳහා www.derana.lk/donation සඳහා වෙබ් අඩවියට ද පිවිසිය හැකිය.", "URL": "https://sinhala.adaderana.lk/news.php?nid=38565", "Category": null, "Parent URL": null}