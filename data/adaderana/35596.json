{"Source": "Adaderana", "Timestamp": "July 8, 2013 02:53 pm", "Headline": "දුම්රිය වෘත්තීය සමිති සාකච්ඡාවත් වර්ජනය කරයි", "News Content": "වර්ජනය අතහැර සාකච්ඡාවට එන්නැයි කළ ඉල්ලීම පිළිනොගන්නා බවත් වර්ජනය ඒ අයුරින්ම ක්‍රියාත්මක කරන බවත් දුම්රිය වෘත්තීය සමිති අවධාරණය කරයි. අද පස්වරුවේ ජනාධිපති ලේකම්වරයා සමඟ සාකච්ඡාවට සුදානමින් සිටි නමුත් දුම්රිය බලධාරීන් වර්ජනය අතහැර ඊට එන්නැයි කී නිසා සාකච්ඡාවට නොයන බව දුම්රිය ශ්‍රේණිගත වෘත්තීය සමිති එකමුතුවේ කැඳවුම්කරු ජානක ප්‍රනාන්දු මහතා සඳහන් කළේය. ඒ අනුව සිය වර්ජනය ඒ අයුරින්ම ක්‍රියාත්මක කරන බව ඔහු අවධාරණයෙන් යුතුව කියා සිටියේය. කෙසේ වුවද දුම්රිය වර්ජනය හේතුවෙන් මගීන් විශාල පිරිසක් දුෂ්කරතාවට පත්ව සිටිති. දුම්රිය ගමනාගමන අධිකාරී එල්.ඒ.ආර් රත්නායක මහතා ප්‍රකාශ කළේ අද දිනය තුළ දුම්රිය ගමන්වාර 10ක් පමණ ක්‍රියාත්මක වු බවයි. දෛනිකව මෙරට තුළ දුම්රිය ගමන්වාර 325ක් පමණ ක්‍රියාත්මක වන බව පැවසෙයි. වැටුප් ගැටලු ඇතුළු ඉල්ලීම් කිහිපයක් මුල් කර ගනිමින් දුම්රිය වෘත්තීය සමිති ඊයේ මධ්‍යම රාත්‍රීයේ සිට පැය 48ක වර්ජනයක් ආරම්භ කර ඇත.", "URL": "https://sinhala.adaderana.lk/news.php?nid=35596", "Category": null, "Parent URL": null}