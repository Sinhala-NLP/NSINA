{"Source": "Adaderana", "Timestamp": "March 12, 2019 09:18 pm", "Headline": "පරිභෝජනයට නුසුදුසු ආහාර අළෙවි කළ තලවිල ව්‍යාපාරිකයින්ට නඩු", "News Content": "තලවිල ශාන්ත ආනා දේවස්ථානය අවට සිදු කරන ලද මෙහෙයුම් වලදී මිනිස් පරිභෝජනයට නුසුදුසු ආහාර අලවි කළ ව්‍යාපාරිකයින් 24 දෙනෙකුට එරෙහිව නඩු පැවරීමට මහජන සෞඛ්‍ය පරීක්ෂකවරුන් කටයුතු කර ඇත. තලවිල ශාන්ත ආනා දේවස්ථානයේ වාර්ෂික චතාරික මංගල්‍යට සහභාගි වීම සදහා විශාල බැතිමතුන් පිරිසක් එහි පැමිණ සිටියේය. එම බැතිමතුන්ගේ අවශ්‍යතාවයන් වෙනුවෙන් තාවකාලික සහ ස්ථීර ව්‍යාපාරික ස්ථාන රැසක් ක්‍රියාත්මක විය. මෙම ව්‍යාපාරික ස්ථාන නිරන්තර පරීක්ෂාවට ලක් කිරීමට මහජන සෞඛ්‍ය පරීක්ෂකවරුන් කටයුතු කර ඇත. කල් ඉකුත් වූ ආහාර අලවිය සදහා ළග තබා ගැනීම සහ ප්‍රදර්ශණය කිරීම,විවිධ ලේබල් රෙගුලාසි උල්ලංඝනය කරමින් ආහාර අලවිය සදහා ගබඩා කර තබා ගැනීම,මාංශ සහ පිසින ලද ආහාර එකම ශීතකරණයක ගබඩා කර තබා ගැනීම සහ වෛද්‍ය සහතික නොමැතිව පිසින ලද ආහාර අලවිය සදහා සේවකයින් යොදා ගැනීම යන චෝදනා යටතේ ව්‍යාපාරිකයින්ට නඩු පැවරීමට මහජන සෞඛ්‍ය පරීක්ෂකවරුන් කටයුතු කර තිබේ. මෙම මෙහෙයුමේදී ව්‍යාපරික ස්ථාන 250 කට වැඩි ප්‍රමාණයක් මහජන සෞඛ්‍ය පරීක්ෂකවරුන් විසින් පරීක්ෂාවට ලක් කර ඇත. එහිදී ව්‍යාපාරික ස්ථාන 50 ක පමණ තිබූ මිනිස් පරිභෝජනයට නුසුදුසු ආහාර විනාශ කිරීමටද මහජන සෞඛ්‍ය පරීක්ෂකවරුන් කටයුතු කර ඇත. කල්පිටිය සෞඛ්‍ය වෛද්‍ය නිලධාරී ඩී.එස්.උදාර ප්‍රනාන්දු,සහකාර සෞඛ්‍ය වෛද්‍ය නිලධාරී දම්සිරි ද සිල්වා යන මහත්වරුන්ගේ උපදෙස් සහ මෙහෙයවීම මත පරිපාලන මහජන සෞඛ්‍ය පරීක්ෂක පී.ටී.ඒ.ආර්.ප්‍රනාන්දු තලවිල මහජන සෞඛ්‍ය පරීක්ෂක සුමිත් ජයනන්ද වාස් මහතා ඇතුළු මහජන සෞඛ්‍ය පරීක්ෂකවරුන් විසින් මෙම මෙහෙයුම සිදු කර තිබේ.", "URL": "https://sinhala.adaderana.lk/news.php?nid=105946", "Category": null, "Parent URL": null}