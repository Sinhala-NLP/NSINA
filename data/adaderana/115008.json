{"Source": "Adaderana", "Timestamp": "July 25, 2019 05:24 pm", "Headline": "මංගලට ලිපියක්", "News Content": "වැඩිකල රු.2500/- දීමනාව අර්ධ රාජ්‍ය ආයතනවල සේවකයින්ටද ලබාදීමට කටයුතු කරන ලෙස ඉල්ලා ජාතික වෘත්තීය සමිති මධ්‍යස්ථානය විසින් මුදල් අමාත්‍ය මංගල සමරවීර මහතා වෙත ලිපියක් යොමු කර ඇත. එම ලිපියේ සඳහන් කරුණු පහත පරිද වේ. වැඩිවන ජීවන වියදමට සරිලන වැටුප් වැඩිවීමක් ලබාදෙන ලෙසට වූ වැඩකරන ජනතාවගේ 2019 අයවැය ආසන්නයේ වූ ඉල්ලීමට අදාලව ආණ්ඩුව විටින් විට රු. 2500/- ක දීමනාවක් 2019 ජූලි මස සිට ගෙවීමට එකඟ විය. එම එකඟතාව මත 09/2019 චක‍්‍රලේඛය අනුව මේ වන විට රාජ්‍ය දෙපාර්තමේන්තුවලට පමණක් එම දීමනාව ලබා දී තිබේ. රාජ්‍ය සේවයටම අදාල වන සංස්ථා, මණ්ඩල, රාජ්‍ය සංස්ථා ඇතුලූ අර්ධ රාජ්‍ය ආයතන 346 ක සේවකයින්ටද මෙම දීමනාව ලබාදිය යුතු නමුත් ආණ්ඩුව එම වගකීමෙන් නිදහස්වී ඇති බව 2019 ජූලි මාසයේදී එම ආයතනවලට මෙම රු. 2500/- ලබානොදීමෙන් පැහැදිලි වේ. මේ සම්බන්ධව අර්ධ රාජ්‍ය ආයතනවල සේවකයින්ගෙන් බලවත් විරෝධයක් එල්ල වී ඇති අතර අප වෘත්තීය සමිති මධ්‍යස්ථානය වෙතද ඒ සම්බන්ධ පැමිණිලි රාශියක් මේ වන විට ලැබී තිබේ. මේ පිළිබඳව මුදල් ඇමතිවරයා ලෙස ඔබතුමාගේ අවධානය යොමු කර අර්ධ රාජ්‍ය ආයතන සේවකයින්ට හිමි මෙම රු. 2500/- දීමනාව 2019 අගෝස්තු මස වැටුපට, ජූලි මස හිඟයත් සමග ලබාදීමට ආදල චක‍්‍රලේඛය නිකුත් කර ගෙවීමට කටයුතු කරන ලෙස ඉල්ලා සිටිමු. එසේ නොවන්නේ නම් අර්ධ රාජ්‍ය ආයතන සේවකයින්ගේ වෘත්තීය ක‍්‍රියාමාර්ගයක් දියත් කිරීම වැළැක්විය නොහැකි බවද මෙයින් අවධාරණය කර සිටිමු.", "URL": "https://sinhala.adaderana.lk/news.php?nid=115008", "Category": null, "Parent URL": null}