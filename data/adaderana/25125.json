{"Source": "Adaderana", "Timestamp": "June 18, 2012 12:01 pm", "Headline": "පොරොන්දු ඉටු කළොත් සහයදෙනවා-නැත්නම් පාරට බහිනවා", "News Content": "රු.7500 න් වැටුප් වැඩිකිරීම ඇතුළු ජනතාවට ලබාදුන් පොරොන්දු ඉටුකරන්නේනම් රජයට සහය ලබාදෙන බව විපක්ෂ නායක රනිල් වික්‍රමසිංහ මහතා පවසයි. එසේ නොකළහොත් නොවැම්බර් මාසයේ ජනතාව සමග පාරට බැසීමට කටයුතු කරන බව හෙතෙම කියා සිටියේ අද(18)පක්ෂ මූලස්ථානයේ නව සංවිධායකවරුන්ට පත්වීම් ලිපි ප්‍රදානය කිරීමේ අවස්ථාවට එක්වෙමිනි. එක්සත් ජාතික පක්ෂයෙන් දිස්ත්‍රීක් සංවිධායකවරුන් 8 දෙනකු,ආසන සංවිධායකවරුන් 19 දෙනකු ඇතුළු 27 දෙනකුට පත්වීම් ප්‍රදානය කළ වික්‍රමසිංහ මහතා හොඳින් කටයුතු කරගෙන යන උදවියට දිරිදෙන බවත්,අඩුවෙන් කටයුතු කරන අයට අවවාද දෙන බවත්,වැඩනොකරන උදවිය අයින්කරන බවත් සඳහන් කළේය. එ.ජා.ප පාලන සමයේ යුද්ධය ක්‍රියාත්මක වුවද ජනතාවට සහනදීම නොකඩවා සිදුකළ බව සිහිපත් කළ විපක්ෂ නායකවරයා වත්මන් ආණ්ඩුව යුද්ධය පෙන්වා සහන කප්පාදු කළ බවත්,යුද්ධය නිමාවුවද ජනතාවට සහනදීමට කටයුතු නොකරන බවත් පෙන්වා දුන්නේය. යුද්ධය වෙනුවෙන් කැපකිරීම් කරනු ලැබුවේද,යුද්ධයෙන් ජීවිත අහිමිවූයේද,ආබාධිත වූයේද සාමාන්‍ය ජනතාවගේ දරුවන් බවත්,ආණ්ඩුව විසින් වැඩියෙන්ම පීඩාවට පත්කරනු ලබන්නේ එකී ජනතාව බවත් වික්‍රමසිංහ මහතා කියා සිටියේය. එකී සාමන්‍ය ජනතාවගේ දරුවන්‍ ගේ සේවක අර්ථ සාධක අරමුදලටත් ආණ්ඩුව මේවන විට තට්ටුකරමින් සිටින බවත්,එකී මුදල් කොටස් වෙළඳපොළේ ආයෝජනය කර ඇති බවත් ඔහු පැවසීය. එසේ සේවක අර්ථ සාධක අරමුදල් කොටස් වෙළඳපොළේ ආයෝජනය කිරීමෙන් එහි ප්‍රතිලාභ හිමිවන්නේ එකී මුදල්වල හිමිකරුවන් වන සාමාන්‍ය ජනතාවට නොවන බවත්,එහි ප්‍රතිලාභ අත්කරගන්නේ හෙංචයියන් පමණක් බවත් විපක්ෂ නායකවරයා සඳහන් කළේය.", "URL": "https://sinhala.adaderana.lk/news.php?nid=25125", "Category": null, "Parent URL": null}