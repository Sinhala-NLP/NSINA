{"Source": "Adaderana", "Timestamp": "June 7, 2018 07:00 am", "Headline": "‍කෝප් කමිටුව අද රැස්වෙයි", "News Content": "08 වෙනි පාර්ලිමේන්තුවේ දෙවන සභා වාරය විවෘත වීමෙන් අනතුරුව අද (07) දිනයේ පොදු ව්‍යාපාර පිළිබඳ කාරක සභාව හෙවත් කෝප් කමිටුව පළමුවරට රැස්වීමට නියමිතව තිබේ. ‍08 වෙනි පාර්ලිමේන්තුවේ දෙවන සභා වාරය පසුගිය මැයි 08 වනදින ආරම්භ කෙරුණු අතර එහිදී පෙර පැවති කෝප් කමිටුවම යළි පත් කීරීමට යෝජනා කෙරිණි. එහෙත් පසුගිය කෝප් කමිටුවේ සාමාජිකයෙකුව සිටි වීරකුමාර දිසානායක මන්ත්‍රීවරයා වෙනුවට ඒ සඳහා ජයන්ත සමරවීර මන්ත්‍රීවරයා පත් කර තිබේ. ඒ අනුව මන්ත්‍රීවරුන් 26 දෙනෙකුගෙන් සමන්විත කෝප් කමිටුව අද පස්වරුවේ පළමු වරට රැස්වීමට නියමිතය. මෙහිදී කෝප් කමිටුව සඳහා සභාපතිවරයෙකු තෝරාගැනීම සිදුකිරීමට නියමිත අතර බොහෝ දුරට පසුගිය කමිටුවේ සභාපතිවරයාව සිටි ජනතා විමුක්ති පෙරමුණේ සුනිල් හඳුන්නෙත්ති මන්ත්‍රීවරයා යළි සභාපතිධුරයට පත් කෙරෙනු ඇති බව වාර්තා වේ. මේ අතර කෝප් කමිටුවේ සිටින සියලු සාමාජිකයින් අර්ජුන් ඇලෝෂියස් මහතාගෙන් මුදල් ලබා නොගත් බවට දිවුරුම් ප්‍රකාශ ඉදිරිපත් කළ යුතු බව පාර්ලිමේන්තු මන්ත්‍රි මහින්දානන්ද අලුත්ගමගේ මහතා සඳහන් කළේය.", "URL": "https://sinhala.adaderana.lk/news.php?nid=90478", "Category": null, "Parent URL": null}