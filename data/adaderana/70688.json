{"Source": "Adaderana", "Timestamp": "March 10, 2017 04:29 pm", "Headline": "චන්ද්‍රිකා කෙහෙල් මල ගැන කියයි ", "News Content": "ආණ්ඩු වෙනස් වෙන විට අත්කම් නිර්මාණ නඟා සිටුවීමට ඇති අවස්ථාවන් අවම වන බවත් තමාගේ අභිමතය අනුව මීට වසර කිහිපයකට පෙර “කෙහෙල් මල් “ නමින් අත්කම් කර්මාන්ත ශාලාවක් පිහිටු වීමට කටයුතු සුදානම් කරමින් සිටි බවත් හිටපු ජනාධිපති චන්ද්‍රිකා බණ්ඩාරනායක මහත්මිය පවසයි. ශිල්ප අභිමානි හා අත්පෙහෙකම් 2016 ප්‍රදර්ශනයේ ජයග්‍රාහකයන්ට සම්මාන ලබා දීමේ උළලෙහි සම්මාන පිරිනැමීම සඳහා එක් වෙමින් හිටපු ජනාධිපතිනිය මේ බව ප්‍රකාශ කළාය. මේ සඳහා බස්නාහිර පළාත් අමාත්‍ය ලලිත් වනිගරත්න මහතා ද එක් වී සිටියේ ය. මෙහිදී අදහස් දක්වමින් හිටපු ජනාධිපතිනිය පවසා සිටියේ අත්කම් කර්මාන්ත සඳහා රාජ්‍ය ණය ලබා දීම සිරිමාවෝ බණ්ඩාරනායක ජනාධිපතිනිය විසින් ආරම්භ කරන ලද්දක් බවයි. ඒ තුළින් ලක්සල වැනි ආයතන නිර්මාණය කර සමාන්‍ය ජනතාවට සේවාවන් ලබා දීමට කටයුතු කළ බවත් ඇය වැඩි දුරටත් පැවසීය. එමෙන්ම අවිධිමත් ආර්ථික ක්ෂේත්‍රයේ ප්‍රධාන තැනක් අත්කම් කර්මාන්තයට හිමි වන බවත් අතීතයේ සිට එවැනි තත්ත්වයක් ශ්‍රී ලංකාව තුළ පැවතිය ද විදෙස් ආක්‍රමණයන්ට ලක් වීමත් සමඟ එය බොහෝ දුරට වෙනස් වු බවත් හිටපු ජනාධිපතිනිය පැවසීය. විවෘත ආර්ථිකය තුළින් හඳුන්වා දුන් ප්ලාස්ටික් වෙනුවට ස්වාභාවික නිර්මාණ කෙතරම් යෝග්‍යය ද යන්න අද වන විට තහවුරු වී ඇති බවත් අත්කම් නිර්මාණකරුවන් දිරිමත් කිරීම සම්බන්ධයෙන් තමා ඕනෑම අවස්ථාවක සහයෝගය ලබා දීමට කැමති බව ද පැවසීය.", "URL": "https://sinhala.adaderana.lk/news.php?nid=70688", "Category": null, "Parent URL": null}