{"Source": "Adaderana", "Timestamp": "January 9, 2013 03:15 pm", "Headline": "ආණ්ඩුව සුජාත නෑ- අපි විවාදයට නෑ", "News Content": "මේ ආණ්ඩුව සුජාත ආණ්ඩුවක් නොවන බවත් දෝෂාභියෝගයට අදාළ විවාදයට තමන් සහභාගී නොවන බවත් ජ.වි‍.පෙ දේශපාලන මණ්ඩල සභික, පාර්ලිමේන්තු මන්ත්‍රී අනුර කුමාර දිසානායක මහතා පවසයි. අද (09) කොළඹ පැවති මාධ්‍ය හමුකට එක්වෙමින් හෙතෙම මේ බව කියා සිටියේය. එහිදී ඔහු මෙසේද සඳහන් කළේය. පළමුව මන්ත්‍රීවරු 117ක් අත්සන් කොට චෝදනා 14ක් සහිතව දෝෂාභියෝගය පාර්ලිමේන්තුවට ඉදිරිපත් කළා. එම චෝදනාවල දින වකවානු නම් ගම් සමහර සිදුවීම් ආදිය සම්පූර්ණයෙන් වැරදි සහගත, ව්‍යාකූල එකක් බව පැහැදිලි වුණා. එමගින් පෙන්නුම් කළා අගවිනිසුරුතුමිය නෙරපීම සඳහාම සැලසුම් කළ නියමිත දින වකවානුවක් තුළදී ඉවත්කර දැමීමේ අරමුණින් ගෙනආ එකක් බව. ඉන්පසු කථානායකවරයා විසින් එය විභාගයට පාර්ලිමේන්තු තේරීම් කාරක සභාවක් පත් කළා. එහි සංයුතිය පිළිගන්න බැහැ. එය මුළුමනින්ම චෝදනා ඉදිරිපත් කරන පාර්ශවයේ වාසිය සඳහාම ආණ්ඩුවේ බහුතරයෙන් සම්මත කරගැනීමේ අරමුණින් ගෙනගියන ක්‍රියාදාමයක්. එනිසා එම ක්‍රියාවලිය කිසිසේත්ම සම්මත ස්වභාවික යුක්ති මූලධර්මවලට පටහැනියි. එය අත්තනෝමතිකභාවයෙන් පිරුණු අගවිනිසුරුවරියගේ පාර්ශ්වයේ නීතිඥයින්ගේ අදහස් මුළුමනින් තලා පෙළා දාපු ක්‍රියාවලියක්. එනිසා විපක්ෂයේ සාමාජිකයින් කමිටුවෙන් ඉවත් වුණා. හදිසියේ සාක‍ෂිකරුවන් කැඳවලා වාර්තාවක් හැදුවා. එම වාර්තාව අප පිළිගන්නේ නැහැ. ශ්‍රේෂ්ඨාධිකරණය සහ අභියාචනාධිකරණය මගින් තීන්දුවක් ලබාදී තිඛෙනවා ව්‍යවස්ථාව අර්ථ නිරූපනය කිරීමේ බලය ශ්‍රේෂ්ඨාධිකරණයට තිබෙන බව. එය ව්‍යවස්ථාවේ මූලික නීතිවලද සඳහන් වෙනවා. ආණ්ඩුව එම මූලික නීතිය උල්ලංඝණය කර තිඛෙනවා. අභියාචනාධිකරණයේ දෙවන තීරණය පාර්ලිමේන්තු කාරක සභා වාර්තාව නීති විරෝධී බවත් පාර්ලිමේන්තු තේරීම් කාරක සභාව නීති විරෝධී බවත් එම දෙකම පිළිගත නොහැකි බවත් තීරණය කොට හමාරයි. එම තීරණය අපගේ නියෝජිතයාත් හවුල් වී එළඹෙන ලද තීරණයක් නිසාත් අපි එය පිළිගන්නවා. එසේ තිබියදී 7 වනදා පක‍ෂ නායක රැස්වීමක් කැඳෙව්වා. පෙර පාර්ලිමේන්තු සභා වාරයේදී තීන්දු කර තිබූ තීන්දුවලට පටහැනිව යමින් 10වැනිදා සහ 11 වැනිදා පාර්ලිමේන්තුව කැඳවීමටත් ඒ දින දෙක තුළ දෝෂාභියෝගය පාර්ලිමේන්තුවේදී විවාද කිරීමටත් තීරණය කළා. එහිදී අපි සෘජුව විමසා සිටියා ශ්‍රේෂ්ඨාධිකරණයේ අර්ථ නිරූපනයත් අභියාචනාධිකරණයේ තීන්දුත් අනුව පාර්ලිමේන්තුවේදී විවාදයට ගත නොහැකි බව. නමුත් ආණ්ඩුව අධිකරණ තීන්දුව පිළි නොගන්නා බව නිමල් සිරිපාල ඇමතිවරයා විසින් ප්‍රකාශ කළා. නමුත් ආණ්ඩුව දිවි නැගුම පනතේ වගන්ති 16කට එරෙහිව අධිකරණය දුන් අර්ථ නිරූපනය පිළිගත්තා. කථානායකතුමා පැහැදිළිව කියා සිටියා ව්‍යවස්ථාව අර්ථ නිරූපනය කිරීමේ බලය ශ්‍රේෂ්ඨාධිකරණයට තිඛෙන බව. ඒ වගේම විසර්ජන පනතටත් සැකකරුවන් පැය 48ක් රඳවාගැනීමේ නීති කෙටුම්පතටත් අධිකරණය ගෙනආ අර්ථ නිරූපනය ආණඩුව පිළිගත්තා. නමුත් ආණ්ඩුව දෝෂාභියෝගයට තේරීම් කාරක සභාව ගෙනා වාර්තාව පදනම් කරගනිමින් අධිකරණ තීන්දු ඉවත දමනවා. පාර්ලිමේන්තුවේ ස්ථාවර නියෝග වලට අනුවත් අධිකරණයේ විවාදයට ලක්ව තිඛෙන කරුණක් පාර්ලිමේන්තුවේදී විවාදට ගත නොහැකි බව සඳහන් කොට තිඛෙනවා. එනිසා ආණ්ඩුක්‍රම ව්‍යස්ථාවට අනුවත් ස්ථාවර නියෝගවලට අනුවත් දෝෂාභියෝගය පාර්ලිමේන්තුවේදී විවාදයට ගත නොහැකි බව පේනවා. නමුත් ආණ්ඩුව අත්තනෝමතිකව එය විවාදයට ගැනීමට තීරණය කළා. කණ්ඩායම් රැස්වීමෙන් අපි ඉවත් වුණා. විපක්ෂය නැති අවස්ථාවක තමයි 10 - 11 දෙදින තුළ විවාදයට දින යොදාගත්තේ. එය පාර්ලිමේන්තු සම්ප්‍රදායට පටහැණියි. ආණ්ඩුව පාර්ලිමේන්තු සම්ප්‍රදායත් මුළුමනින්ම උල්ලංඝණය කළා. ඒනසා මේ දෝෂාභියෝග ක්‍රියාවලිය මුළුමනින්ම නීති සම්ප්‍රදායන් නොසලකපු ක්‍රියාවලියක්. අපි තරයේ කියා සිටිනවා විවාදය නොපැවැත්විය යුතුයි කියලා. අභියාචනාධිකරණයේ දෙවැනි තීන්දුවට අනුව කාරක සභා වාර්තාවක් දැන් නැහැ. කවුරු හෝ එම අධිකරණ තීන්දු පිළිගන්නවා නම් එවැනි විවාදයකට සහභාගි වෙන්න කිසිදු මන්ත්‍රීවරයෙකුට හැකියාව නැහැ. අපි වගකීමෙන් කියනවා ජනතා විමුක්ති පෙරමුණත් ප්‍රජාතන්ත්‍රවාදී ජාතික සන්ධානයත් පාර්ලමේන්තු විවාදයට සහභාගි වෙන්නේ නැහැ. පාර්ලිමේන්තුවෙන් පිටත සිදුකරන සියලූ අරගලයන්වලට අපි සහයෝගය දෙනවා. මේ ආණ්ඩුව ව්‍යවස්ථාවත් ශ්‍රේෂ්ඨාධිකරණ තීන්දු, පාර්ලිමේන්තු සම්ප්‍රදායත් පිළිනොගන්නා ආණ්ඩුවක්. එම ආණ්ඩුව මේ රටේ පැවතිය යුතුද නැත්ද කියලා ජනතාව තීරණය කළ යුතුයි. කවුරුන් හෝ දඩයම් කිරීමට ආණඩුවට අවශ්‍ය නම් ඕනෑම නීතිමය ආයතනයක් ඕනෑම ව්‍යවස්ථාවක් උල්ලංඝණය කිරීමට මේ ආණ්ඩුව පැකිළෙන්නේ නැහැ. එවැනි ආණ්ඩුවක් රට පාලනය කරන්නේ ඒකාධිපති වියරුවෙන්. පාර්ලිමේන්තුවේ 2/3 සුජාතභාවයෙන් නිර්මාණය කරගත්තක් නොවෙයි. ජනතාවගේ බදුමුදල් වලින් මන්ත්‍රීවරු මිලදී ගෙන හදපු 2/3 බලයක්. ඒනිසා මේ ආණ්ඩුවට කිසිදු සුජාතභාවයක් නැහැ. විධායක ජනාධිපතිවරයාටත් සුජාතභාවයක් නැහැ. ඔහු දිවුරුම් දීමේදී සටහන් තබනවා, ආණ්ඩුක්‍රම ව්‍යවස්ථාව ගෞරව බහුමානයෙන් ආරක‍ෂා කරන බවට. නමුත් මේ ජනාධිපතිවරයා ව්‍යවස්ථාව පිළිගන්නේ නැහැ. එතැන් සිට ඔහු ව්‍යවස්ථානුකූල ජනාධිපතිවරයෙක් නොවෙයි. ඔහුට සුජාතභාවයක් නැහැ. ආණ්ඩුවේ සූදානම තිඛෙන්නේ 10,11 දෙදින දෝෂාභියෝගය විවාදයට ලක්කොට සිකුරාදා රාත්‍රීය වන විට අගවිනිසුරුවරිය ඉවත්කොට ලබන සඳුදා දිනයේ නව අගවිනිසුරුවරයෙකු පත්කර ගැනීමටයි. ලබන සඳුදා සිට මේ රටේ තිඛෙන්නේ ව්‍යවස්ථා විරෝධී ආණ්ඩුවක්. එවැනි පාලනයකට ඉඩදිය යුතු නැති බව අප කියා සිටිනවා. මේ රටේ නීතිය රාජපක්ෂගේ හිතට එන අදහස් නම් ඔහුගේ තීරණ නම් මේ රට ශිෂ්ට සම්පන්න රටක් නෙවෙයි, ඒකාධිපති වියරුවෙන් පාලනය වන රටක්. \"රාජ්‍ය නම් මමය\" යන ස්ථාවරය නම් රටේ තිඛෙන්නේ එවැනි පාලනයක් රටේ ඒකාධිපති පාලනයකි. රටේ මූල්‍ය පැත්තෙන් ගත්තත් නීතිය පැත්තෙන් ගත්තත් ඒකාධිපති පාලනයක් අපට දකින්න තිඛෙන්නේ. ආණ්ඩුව පාර්ලිමේන්තුවේදී සිදුකරන විවාදයට අපි කිසි සේත් සම්බන්ධ වන්නේ නැහැ එසේ සම්බන්ධ වුවහොත් අපි අධිකරණ තීන්දුව නොසලකා හැරියා වෙනවා. එනිසා අපි කිසිසේත් ආණ්ඩුවට තනි රකින්නේ නැහැ. අදහස් ප්‍රකාශ කිරීමට පාර්ලිමේන්තුව පමණක්ම තිඛෙන පක‍ෂ විවාදයට සම්බන්ධ වේවි. අපට අරගලය තිඛෙන්නේ පාර්ලිමේන්තුවේ පමණක් නොවේ. ඉන් පිටත ඕනෑතරම් අරගල අපට තිඛෙනවා. එනිසා ආණ්ඩුව ගෙනයන මෙම අත්තනෝමතික ක්‍රියාවලියට අපි කිසිසේත් සම්බන්ධ වෙන්නේ නැහැ. හෙට දිනයේ මෙම ඒකාධිපති වියරුවේ ප්‍රහාරය ඔබේ හිස මතට එල්ල වනතුරු බලා නොසිට මෙම ඒකාධිපති වියරුවට එරෙහිව පෙරට එන ලෙස මෙරට ජනමාධ්‍යවේදීන්ගෙන්, සියලූ ජනතාවගෙන් බුද්ධිමතුන්ගෙන් ඉල්ලා සිටිනවා.", "URL": "https://sinhala.adaderana.lk/news.php?nid=30620", "Category": null, "Parent URL": null}