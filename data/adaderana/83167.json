{"Source": "Adaderana", "Timestamp": "January 18, 2018 12:27 pm", "Headline": "පාකිස්ථානයෙන් ශ්‍රී ලංකාවට ඇගයුම් ", "News Content": "සාමකාමී පරිසරයක් තුළ ශ්‍රී ලංකාවේ විශාල සංවර්ධනයක් අත්පත් කරගෙන ඇති බව පාකිස්ථාන යුද හමුදා මාණ්ඩලික ප්‍රධානී ජනරාල් කමාර් ජාවෙඩ් බජ්වා මහතා පවසයි. පාකිස්ථාන යුද හමුදා මාණ්ඩලික ප්‍රධානීවරයා ශ්‍රී ලංකාවේ සංචාරයක නිරත වන අතර ඊයේ (17) ජනාධිපති මෛත්‍රීපාල සිරිසේන මහතා හමුවූ අවස්ථාවේදී ඔහු මේ බව ප්‍රකාශ කර ඇති බව ජනාධිපති මාධ්‍ය අංශය සඳහන් කළේය. ලොව අන් රටවල් පාකිස්ථානයෙන් දුරස් වෙමින් සිටි අවස්ථාවක ශ්‍රී ලංකා ක්‍රිකට් කණ්ඩායම පාකිස්ථානයේ සිදුකළ ඓතිහාසික සංචාරය සිහිපත් කළ ජනරාල් වරයා ශ්‍රී ලංකාව පාකිස්ථානයේ සැබෑ මිතුරෙකු බවයි පවසා ඇත. එහිදී අදහස් දක්වමින් ජනාධිපති මෛත්‍රීපාල සිරිසේන මහතා පවසා ඇත්තේ පසුගිය යුධ සමයේ දී ශ්‍රී ලංකා යුද හමුදාවට පුහුණුවීම් ආදියෙන් විශාල සහයෝගයක් ලබාදීම සම්බන්ධයෙන් පාකිස්ථාන රජයට ස්තූතිවන්ත වන බවයි. එමෙන්ම ශ්‍රී ලංකාවට මුහුණදීමට සිදුවූ හදීසි ආපදා වලදී පාකිස්ථානයෙන් ලැබුණු පරිත්‍යාගශිලී සහය පිළිබඳව ද එහිදී ජනාධිපතිවරයා සිහිපත් කර ඇති බව ජනාධිපති මාධ්‍ය අංශය ප්‍රකාශ කළේය.", "URL": "https://sinhala.adaderana.lk/news.php?nid=83167", "Category": null, "Parent URL": null}