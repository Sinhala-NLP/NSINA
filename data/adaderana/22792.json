{"Source": "Adaderana", "Timestamp": "March 14, 2012 11:59 am", "Headline": " මුහුදුබඩපත්තු වෙනුවෙන් හෙට තැපැල් ඡන්දය නෑ", "News Content": "මුලතිව්, මුහුදුබඩපත්තු ප්‍රාදේශීය සභාවට අදාළව පැවැත්වීමට නියමිත පළාත් පාලන මැතිවරණය සඳහා හෙට සහ අනිද්දා යන දෙදිනේ තැපැල් ඡන්ද නොපැවැත්වෙන බව මැතිවරණ කොමසාරිස් මහින්ද දේශප්‍රිය මහතා පවසයි. ඉදිරියේදී පැවැත්වීමට නියමිත මුලතිව්, මුහුදුබඩපත්තු ප්‍රාදේශීය සභාවේ ඡන්ද විමසීම අත්හිටුවන ලෙස ඉල්ලා ගොනු කර ඇති පෙත්සමට අදාළව තීන්දුව ප්‍රකාශයට පත් කරන තුරු හෙට සහ අනිද්දා දෙදිනේ ඊට අදාළව තැපැල් ඡන්ද ප්‍රකාශයට පත්කිරීමට ගෙන තිබුණු තීරණය අත්හිටුවන බව හෙතෙම අද අභියාචනාධිකරණය හමුවේ කියා සිටි බව අද දෙරණ අධිකරණ වාර්තාකරු සඳහන් කරයි. මැතිවරණ කොමසාරිස්වරයා මේ බව අධිකරණය හමුවේ කියා සිටියේ මුහුදුබඩපත්තු ප්‍රාදේශීය සභාවට අදාළව පැවැත්වීමට නියමිත පළාත් පාලන ඡන්ද විමසීම අත්හිටුවන ලෙස ඉල්ලා මැණික් ෆාම් සරණාගත කඳවුරේ රඳවා සිටින සරණාගතයින් තිදෙනකු විසින් ගොනු කරන ලද පෙත්සමක් සලකා බැලීමේ අවස්ථාවේදීය. මෙම ඡන්ද විමසීමේදී මැණික් ෆාම් සරණාගතයින්ට ඡන්දය ප්‍රකාශ කිරීම සඳහා ඉඩ ප්‍රස්ථාව නොලැබෙන බවත්,ඡන්දය ප්‍රකාශ කිරීමට යාම සඳහා ප්‍රවාහන පහසුකම් සලසාදෙන බවට මැතිවරණ කොමසාරිස්වරයා කියා සිටියත් එය නිසි පරිදි ඉටු නොවන බවත් අභියාචනාධිකරණය හමුවේ ගොනු කළ පෙත්සමෙන් ඔවුන් පෙන්වාදී ඇත. එබැවින් මුහුදුබඩපත්තු ප්‍රාදේශීය සභාවට අදාළව පැවැත්වීමට නියමිත පළාත් පාලන මැතිවරණය අත්හිටුවන ලෙස පෙත්සම්කරුවන් අභියාචනාධිකරණයෙන් ඉල්ලා තිබේ. අදාළ පෙත්සම අද සලකා බැලූ අවස්ථාවේදී අභියාචනාධිකරණ සභාපති විනිසුරු ශ්‍රී ස්කන්ධ රාජා විසින් පෙත්සමේ වග උත්තරකරුවන් ලෙස නම්කර ඇති ද්‍රවිඩ ජාතික සන්ධානය ඇතුළු දේශපාලන පක්ෂ නියෝජිතයින්ට නොතීසි නිකුත් කරන බවයි. අදාළ පෙත්සම හෙට දිනයේ යළි සලකා බලන බවද විනිසුරුවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=22792", "Category": null, "Parent URL": null}