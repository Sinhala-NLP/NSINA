{"Source": "Adaderana", "Timestamp": "August 2, 2015 09:57 am", "Headline": "තැපැල් ඡන්ද සලකුණු කිරීම හෙටින් ඇරඹෙයි", "News Content": "තැපැල් ඡන්ද සලකුණු කිරීමේ කටයුතු නිරීක්ෂණය කිරීම සඳහා විශේෂ නිලධාරීන් කණ්ඩායමක් යෙදවීමට මැතිවරණ මහලේකම් කාර්යාලය තීරණය කර තිබේ.තේරීම්භාර නිලාධාරීවරුන්ගේ උපදෙස් පරිදි තැපැල් ඡන්ද සලකුණු කිරීමේ මධ්‍යස්ථාන වෙත එම කණ්ඩායම යොමුකිරීමට නියමිත බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා සඳහන් කළේය. මෙවර පාර්ලිමේන්තු මැතිවරණයට අදාළව තැපැල් ඡන්ද සලකුණු කිරීමේ කටයුතු හෙට දිනයේ ආරම්භ වන අතර ලබන පස්වන සහ හය වන දිනද එම කටයුතු සිදුකිරීමට නියමිතය. හෙට දිනය තුළ අධ්‍යාපන දෙපාර්තමේන්තුවේ නිලධාරීන් සහ පොලිස් දෙපාර්තමේන්තුවේ නිලධාරීන් තැපැල් ඡන්දය සලකුණු කිරීම සිදුකරන බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා සඳහන් කළේය. මේ අතර මෙවර පාර්ලිමේන්තු මැතිවරණයට අදාළව නිල ඡන්ද දැන්වීම් පත්‍රිකා බෙදාහැරීමේ විශේෂ දිනයක් අද දිනයේ ක්‍රියාත්මක වන බව තැපැල් දෙපාර්තමේන්තුව පවසයි. තැපැල්පති රෝහණ අබේරත්න මහතා සඳහන් කළේ පසුගිය තිස් වන දින ආරම්භ කළ නිල ඡන්ද දැන්වීම් පත්‍රිකා බෙදාහැරීමේ කටයුතු ලබන 10 වන දින අවසන් කිරිමට නියමිත බවයි.", "URL": "https://sinhala.adaderana.lk/news.php?nid=52996", "Category": null, "Parent URL": null}