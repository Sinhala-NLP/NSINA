{"Source": "Adaderana", "Timestamp": "April 16, 2011 11:25 am", "Headline": "මූන්ට දුන් වාර්තාව වෙනුවෙන් රාජ්‍ය තාන්ත්‍රිකයින්  21 දා රැස්වෙයි", "News Content": "එක්සත් ජාතීන්ගේ සංවිධානයේ මහලේකම්වරයා පත් කළ විද්වත් කමිටුවේ වාර්තාව පිළිබඳ රාජ්‍ය තාන්ත්‍රිකයින් හමුවී සාකච්ඡා කිරීමට බලාපොරොත්තු වන බව විදේශ කටයුතු අමාත්‍යංශය පවසයි. ඒ අනුව එළඹෙන 21 වන දින මූලික සාකච්ඡාවක් පැවැත්වීමට අදහස් කරන බව විදේශ කටයුතු අමාත්‍යංශය පෙන්වාදෙයි. මෙම දිනවල විදෙස් කටයුතු අමාත්‍ය මහාචාර්ය ජී.එල් පීරිස් මහතා බංග්ලාදේශයේ සංචාරයක නිරතවී ඇති බැවින් ඔහු යළි ලංකාවට පැමිණි පසු මෙම සාකච්ඡාව සිදුකළ යුතුව පවතින බව අමාත්‍යංශය සඳහන් කරයි. කෙසේ වුවද එක්සත් ජාතීන්ගේ සංවිධානයේ මහලේකම්වරයා පත් කළ විද්වත් කමිටුවේ වාර්තාවෙන් ශ්‍රී ලංකා රජය උපරිම වාසි ලබාගත යුතු බවත්, එම වාර්තාව ප්‍රයෝජනවත් සම්පතක් බවට ශ්‍රි ලංකා රජය පත්කර ගත යුතු බවත් අමෙරිකානු රාජ්‍ය දෙපාර්තමේන්තුවේ නියෝජ්‍ය ප්‍රකාශක මාක් ටෝනර් පවසා තිබිණි.. නියෝජ්‍ය ප්‍රකාශකවරයා පෙරේදා දිනයේ පැවති දෛනික මාධ්‍ය හමුවේ දී මාධ්‍යවේදියෙකු නැඟු ප්‍රශ්නයකට පිළිතුරු ලබාදෙමින් මෙම අදහස් පළ කර තිබුණි. අමෙරිකාව සැමවිටම ශ්‍රී ලංකා රජය දිරිමත් කරන බවත් උගත් පාඩම් හා ප්‍රතිසන්ධාන කොමිසම සකස් කරන වාර්තාවට මෙහි කරුණු වැදගත් විය හැකි බවත් ටෝනර් මහතා එහිදීපෙන්වා දෙන ලදී.", "URL": "https://sinhala.adaderana.lk/news.php?nid=15505", "Category": null, "Parent URL": null}