{"Source": "Adaderana", "Timestamp": "October 1, 2012 07:00 pm", "Headline": "ජනපතිට ගැටලුව යොමු කරන්න පොරොන්දු වුණා", "News Content": "සිය ගැටලු සම්බන්ධයෙන් ජනාධිපතිවරයා දැනුවත් කර විසඳුමක් ලබාදීමට මැදිහත්වන්නේ යැයි මහ නාහිමිවරුන් පැවසු බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. විශ්ව විද්‍යාල ආචාර්යවරුන්ගේ සමිති සම්මේලනයේ නියෝජිතයින් පිරිසක් අද (01) පස්වරුවේ අස්ගිරි පාර්ශවයේ මහනායක අතිපූජ්‍ය උඩුගම ශ‍්‍රී බුද්ධරක්ඛිත හිමිපාණන් සහ මල්වතු පාර්ශවයේ මහ නායක අතිපූජ්‍ය තිබ්බටුවාවේ ශ‍්‍රී සුමංගල හිමිපාණන් හමුවී සිය ගැටලු ගැන සාකච්ඡා කරන ලදී. විශ්ව විද්‍යාල ආචාර්යවරුන්ගේ ගැටළු සම්බන්ධයෙන් එහිදී මහනාහිමිවරුන් දැනුවත් කළ බව ආචාර්යවරුන්ගේ සමිති සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. එසේම සිය ගැටලුව විසඳන ආකාරය සම්බන්ධයෙන් සංදේශයක් ඉදිරිදින කිහිපයේදී මහ නාහිමිවරුන්ට භාරදෙන බව ඔහු පැවසුවේය. තවද සිය ගැටලුව සම්බන්ධයෙන් පසුගිය කාලයේදී ආචාර්යවරුන්ගේ සංගමය ක්‍රියා කළ ආකාරය සම්බන්ධයෙන් ද මහ නාහිමිවරුන් දැනුවත් කළේ යැයි ටෙරන්ස් මධුජීත් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=27920", "Category": null, "Parent URL": null}