{"Source": "Adaderana", "Timestamp": "March 27, 2014 06:32 pm", "Headline": "යෝජනාවලිය කල්දැමීමේ අවශ්‍යතාවයක් නෑ", "News Content": "අමෙරිකාව ප්‍රමුඛ බටහිර රටවල් විසින් ශ්‍රී ලංකාවට එරෙහිව ගෙන එන ලද යෝජනාවලිය කල්දැමිය යුතුයැයි පකිස්ථානය කළ ඉල්ලීමට එරෙහිව රටවල් 25ක් ඡන්දය ලබාදීම නිසා එම යෝජනාවලිය කල්දැමීම වැළකී ගියේය. එකී යෝජනාවට පක්ෂව රටවල් 16ක් ඡන්දය දුන් අතර රටවල් 6ක් ඡන්දය ලබාදීමෙන් වැළකී සිටියේය. අද විවාදය අතර තුර පකිස්ථානය විසින් මෙම ඉල්ලීම කරන ලදී. පකිස්ථානය මෙම යෝජනාවලිය කල්දැමිය යුතුයැයි යෝජනා කළේ අරමුදල් ප්‍රමාණවත් නොවන බව පවසමිනි. පකිස්ථානය විසින් කළ එම ඉල්ලීම පරාජය වීමෙන් පසු අදාළ යෝජනාවලියේ ඇතුළත් ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් කළ යුතුදැයි යන වගන්තිය ඉවත් කළ යුතුද නැතිද යන වග පිළිබඳවද ඡන්ද විමසීමක් පැවැත්විණ. එහිදී එකී පරීක්ෂණය කළ යුතු බවට රටවල් 23ක් ඡන්දය ලබාදුන්නේය. එසේ නොකළ යුතු බවට ඡන්දය ලබාදුන්නේ රටවල් 14කි. රටවල් 10ක් එම ඡන්ද විමසීමේදී ඡන්දය දීමෙන් වැළකී සිටියේය.", "URL": "https://sinhala.adaderana.lk/news.php?nid=42121", "Category": null, "Parent URL": null}