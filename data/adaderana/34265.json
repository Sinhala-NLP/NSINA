{"Source": "Adaderana", "Timestamp": "May 21, 2013 12:55 pm", "Headline": "මම හිතන්නේ නෑ අනුරයාපාට පුළුවන්‍ කියලා", "News Content": "ලංකාවට ඇණවුම් කළ තෙල් නැවක් මුහුදේදී අතුරුදහන් වී ඇති බවත් එය සොයා ගැනීමට ඛනිජ තෙල් ඇමති අනුර ප්‍රියදර්ශන යාපාට හැකිවනු ඇතැයි නොසිතන බවත් එජාප මහලේකම් තිස්ස අත්තනායක මහතා පවසයි. කොළඹදී අද ‍(21) පෙරවරුවේ පැවැති මාධ්‍ය හමුවකදී මන්ත්‍රීවරයා මේ බව පැවසීය. සපුගස්කන්දේ හා ඔරුගොඩවත්තේ තෙල් ගබඩා 9ක් ඇති බවද එම ගබඩා හිස්වන තුරු තෙල් නොගෙනවිත් සිටීම විමතියට කරුණක් බවද හෙතෙම එහිදී කීවේය. එසේම එම පිරිපහදුවට යොදා ගත හැක්කේ ඉරාණයෙන් ගෙන්වන තෙල් පමණක් බවත් ජාත්‍යන්තර මුහුදේ ඇති තෙල් නැවක් පමණක් ඇණවුම්කර මෙරටට ගෙන්වීම පුදුම සහගත කරුණක් බවත් තිස්ස අත්තනායක මහතා පැවසීය. වගකිව යුතු රජයක් ලෙස මෙරටට අවශ්‍ය ආහාර, තෙල්, මාස 3ට ප්‍රමාණවත් පරිදි ගබඩා කර ගත යුතු නමුත් ආණ්ඩුවේ එදාවේල ටුවර්ස් ප්‍රතිපත්තිය නිසා එහි බර පැටවෙන්නේ ජනතාවට බවත් ඔහු පෙන්වාදුන්නේය. කෙසේ හෝ මෙරටට ගෙන්වූ තෙල් නැවක් අතුරුදහන්වීම පිටුපස ඇත්තේ සුපිරි බලවතුන් බවත්, නැවක් ආව සැණින් සිදුවන්නේ තෙල් ටික ගෙන කොමිස් එක බෙදා ගැනීම බවත් ඔහු පැවසීය. මේ අතර එජාපයේ ආණ්ඩුක්‍රම ව්‍යවස්ථා සංශෝධනය ගැන විද්වතුන්ගේ සහභාගිත්වයෙන් ලබන 29 පෙරවරුවේ පාර්ලිමේන්තුවේදී සාකච්ඡාවක් පවත්වන බවද තිස්ස අත්තනායක මහතා එම මාධ්‍ය හමුවේදී කීවේය. තම පක්ෂය විසින් සකස් කරනු ලබන නව ව්‍යවස්ථාව ජනතා ඡන්දයෙන් තේරී පත්වන අගමැතිවරයෙක්, යම් කිසි සීමාවක් තුළ වැඩ කළ හැකි ජනපතිවරයෙක් ඇතුළු නිර්දේශ රැසක් අඩංගු බවද හෙතෙම එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=34265", "Category": null, "Parent URL": null}