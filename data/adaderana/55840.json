{"Source": "Adaderana", "Timestamp": "December 20, 2015 09:08 pm", "Headline": " ජනපති යාපනයේ ජනතාවගේ සුවදුක් විමසයි", "News Content": "රාජ්‍ය නත්තල් උත්සවයට සහභාගීවීමට යාපනයට ගිය ජනාධිපති මෛත්‍රීපාල සිරිසේන මහතා අද (20) පස්වරුවේ යාපනය, තිරප්පනෙයි ප‍්‍රදේශයේ පිහිටි අවතැන් වූ ජනතාව රැඳී සිටින කඳවුරක් වෙත ගොස් එම ජනතාවගේ සුවදුක් විමසා තිබේ.ත‍්‍රස්තවාදී කි‍්‍රයාකාරකම් හේතුවෙන් අවතැන්වූ මයිලඩි, මයිලිටි, පලාලි සහ කංකසන්තුරේ ප‍්‍රදේශවල ජනතාව 1500ක් පමණ වසර 25ක් තිස්සේ මෙම කඳවුරේ ජීවත්වන අතර ඔවුන් මේ වන විට ගැටලූ රැසකට මුහුණ පා සිටින බව සඳහන්ය.ඒ පිළිබඳ සැළවී ජනාධිපතිවරයා හදිසියේම එම ස්ථානයට ගොස් එම ජනතාව හමු වූ අතර ඔහුව මහත් හරසරින් පිළිගත් එම ජනතාව වසර විසිපහක් තිස්සේ තමන් විඳින දුක්බර ජීවිතයට විසඳුමක් ලබාදෙන ලෙස ඉල්ලා තිබේ.තමන් ඉක්මනින් තම ගම් බිම්වල පදිංචිකරවන ලෙස ඔවුන් සියලූදෙනා ජනාධිපතිවරයාගෙන් ඉල්ලා ඇති අතර වසර 25ක් පුරා නිසි රැකියාවක් කර ගත නොහැකිව මුහුණ දෙමින් සිටින පීඩාකාරී තත්ත්වය පිළිබඳවද ජනාධිපතිවරයා දැනුවත් කර ඇත.ඉන් අනතුරුව එම ආසන්නයේ තාවකාලිකව ඉදිකර ඇති නිවසක් වෙතද ගිය ජනාධිපතිවරයා එම නිවැසියන්ගේ තොරතුරු විමසමින් සුහද කතා බහක නිරතව ඇති බව රජයේ ප්‍රවෘත්ති දෙපාර්තමේන්තුව අනාවරණය කරයි.", "URL": "https://sinhala.adaderana.lk/news.php?nid=55840", "Category": null, "Parent URL": null}