{"Source": "Adaderana", "Timestamp": "April 25, 2011 08:17 am", "Headline": "ලෝක මැලේරියා දිනය අදයි", "News Content": "ලෝක මැලේරියා දිනය අද(25)ට යෙදී තිබේ. ලෝක සෞඛ්‍ය සංවිධානය විසින් සෑම වසරකම අප්‍රේල් මස 25 වැනි දින ලෝක මැලේරියා දිනය ලෙස නම් කර ඇත. වසරකට ලොව පුරා දස ලක්ෂයක පමණ පිරිසක් මැලේරියා රෝගයෙන් මිය යන බව සෞඛ්‍ය ‍අංශ පෙන්වා දෙයි. ඔවුන්ගෙන් බහුතරය වයස අවුරුදු 5 ට වඩා අඩු දරුවන් බව ද ලෝක සෞඛ්‍ය සංවිධානය පවසයි. ශ්‍රී ලංකාවේ වාර්ෂිකව පුද්ගලයන් 450 දෙනෙකු පමණ මැලේරියා රෝගයට ගොදුරු වන බව සෞඛ්‍ය අමාත්‍යාංශය සඳහන් කරයි. ඇනෝෆිලස් වර්ගයට අයත් මදුරුවන්ගෙන් බෝ වන රෝගයක් වන මැලේරියා‍ රෝගයේ රෝග ලක්ෂණ වන්නේ තද උණ, හිසරදය, වමනය ඇග පත වේදනාව සහ ශාරිරික දුර්වලතාව වේ. හැකි ඉක්මනින් රෝගය හදුනාගෙන ප්‍රතිකාර නොකළහොත් මොළේ මැලේරියාව, කම්පනය, නිරක්තය සහ වකුගඩු අක්‍රීය වීම් වැනි තත්ත්වයන් ඇති විය හැකි බව ද වෛද්‍යවරුන් පෙන්වා දෙයි. මැලේරියා මර්දන වැඩසටහන යටතේ එවැනි රෝග ලක්ෂණ සඳහා නොමිලේ ප්‍රතිකාර ලබා ගත හැකිය. මැලේරියාව සම්පූර්ණයෙන් තුරන් කිරීම සඳහා මදුරු මර්දනයට කැප වී කටයුතු කළ යුතු බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=15680", "Category": null, "Parent URL": null}