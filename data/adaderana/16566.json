{"Source": "Adaderana", "Timestamp": "June 5, 2011 04:42 pm", "Headline": "ඉන්දීය ලොක්කන් පිරිසක් 16-17 ශ්‍රී ලංකාවේ", "News Content": "ඉහළ පෙළේ ඉන්දීය නියෝජිත පිරිසක් ශ්‍රී ලංකාවේ සංචාරයක් සඳහා සැලසුම් කර ඇති බව ඉන්දීය මහකොමසාරිස් කාර්යාලය උපුටා දක්වමින් එරට මාධ්‍ය පවසයි. එරට ජාතික ආරක්ෂක උපදේශක ශිව ශන්කර් මෙනන් , විදේශ ලේකම් නිරූපමා රාඕ සහ ආරක්ෂක ලේකම් ප්‍රදීප් කුමාර් යන අය මෙම පිරිසට ඇතුළත් බව වාර්තා වේ. මේ මස 16 සහ 17 යන දිනවල ඔවුන් ශ්‍රී ලංකාවේ සංචාරයේ නිරත වනු ඇත. ජනාධිපති ලේකම් ලලිත් වීරතුංග , ආර්ථික සංවර්ධන අමාත්‍ය බැසිල් රාජපක්ෂ සහ ආරක්ෂක ලේකම් ගෝඨාභය රාජපක්ෂ යන මහත්වරුන් හමුවී ඔවුන් ද්වීපාර්ශ්වික සාකච්ඡා පැවැත්වීමට නියමිතයි. ශ්‍රී ලංකාව හා ඉන්දියාව යන දෙරට විසින්ම සාකච්ඡා සඳහා මෙම කණ්ඩායම් දෙක පත්කිරීමේදී විටින් විට හමුවී දෙරටට බලපවත්නා කාලීන ගැටුලු පිළිබඳ අවධානය යොමු කිරීම අරමුණු කොටගෙන ඇති බවද ඉන්දීය මාධ්‍ය කියා සිටියි. ශ්‍රී ලංකාව මේවන විට වඩා අවධානය යොමු කර ඇත්තේ බටහිර රටවලින්එල්ලවන යුද අපරාධ චෝදනා පිළිබඳ වුවත් ඉන්දියාව අවධානය යොමු කර ඇත්තේ එරට බලාපොරොත්තුවන සංවර්ධන ව්‍යාපෘති ක්‍රියාත්මකවීමෙහිලා ශ්‍රී ලංකාව දක්වන මන්දගාමී බව යයි Express News Service වැඩිදුරටත් කියා සිටියි.", "URL": "https://sinhala.adaderana.lk/news.php?nid=16566", "Category": null, "Parent URL": null}