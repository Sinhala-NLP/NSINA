{"Source": "Adaderana", "Timestamp": "March 23, 2018 08:41 pm", "Headline": "උණට බෙහෙත් ගන්න ගිය සිඟිත්තා යතුරු පැදියේ ගැටී මරුට-රෝහල් බලධාරීන්ට ඥාතීන්ගෙන් චෝදනා එල්ල වු හැටි", "News Content": "හම්බන්තොට දෙබරවැව ප්‍රධාන මාර්ගයේදී යතුරු පැදියක ගැටී සිදුවූ අනතුරකින් සිව් හැවිරිදි දරුවෙකු මියයාමේ අවාසනාවන්ත පුවතක් අද දෙරණට වාර්තා විය. කෙසේ වෙතත් දරුවන්ගේ මව්පියන් චෝදනා කරන්නේ තිස්සමහාරාම මූලික රෝහලේ නිලධාරීන්ගේ නොසැළකිල්ල දරුවාගේ මරණයට හේතු වූ බවයි. තිස්සමහාරාම නැදිගන්විල පදිංචි පෙර පාසල් වියේ පසු වූ සදෙව් තීක්ෂණ උණ රෝගයට ප්‍රතිකාර ගැනීම සඳහා සිය මා පියන් සමග ඊයේ පෞද්ගලික වෛද්‍ය මධ්‍යස්ථානයක් වෙත පැමිණ ඇත. හම්බන්තොට දෙබරවැව ප්‍රධාන මාර්ගය අසල වෛද්‍ය මධ්‍යස්ථානය පිහිටා තිබුණු අතර කිසිවෙකුත් නොසිතූ මොහොතක එක්වරම සදෙව් මාර්ගය හරහා මෙලෙස දිව යන අවස්ථාවේදී යතුරු පැදියක ගැටි ඇත. මෙම අනතුර සී.සී.ටීවී දර්ශනවලද ඇතුළත්ව තිබිණි. අනතුරින් තුවාල ලැබූ සදෙව් වහාම තිස්සමහාරාම මූලික රෝහල වෙත රැගෙන ගොස් තිබේ. උදෑසන 7.30ට පමණ වන විට දරුවා රෝහලට ඇතුලත් කළද 11.30 පමණ වන තෙක්ම වෛද්‍යවරයෙක් පැමිණ දරුවා පරීක්ෂා නොකළ බව සදෙව්ගේ මව්පියන් චෝදනා කරයි. අසාධ්‍ය තත්ත්වයෙන් පසු වූ දරුවා සිහිසුන් වී ඇති අතර පසුව හම්බන්තොට මූලික රෝහල වෙත රැගෙන ගියද එහිදී ඔහුට ජීවිතයෙන් සමුගැනීමට සිදු වී ඇත. මරණ පරීක්ෂණයේදී හෙළි වී තිබුණේ පෙනහලුවලට රුධිරය වහනය වීමෙන් සදෙව් මිය ගිය බවයි. කෙසේවෙතත් තිස්සමහාරාම මූලික රෝහලේ නිලධාරීන්ගේ නොසැළකිල්ල දරුවාගේ මරණයට හේතු වූ බවට මව්පියන් සහ ඥාතීන් චෝදනා කරයි. කෙසේ වෙතත් මෙම චෝදනා පිළිබඳව තිස්සමහාරාම මූලික රෝහලේ වෛද්‍ය අධ්‍යක්ෂ ප්‍රභාත් ලියනගේ මහතාගෙන් අද දෙරණ විමසීමක් කළේය.", "URL": "https://sinhala.adaderana.lk/news.php?nid=86227", "Category": null, "Parent URL": null}