{"Source": "Adaderana", "Timestamp": "June 25, 2010 08:58 am", "Headline": "රජය කමිටුව ප්‍රතික්ෂේප කිරීම අභාග්‍යයක් -මර්සුකී", "News Content": "ශ්‍රී ලංකාව සම්බන්ධයෙන් සොයා‍බලා කරුණු වාර්තා කිරීමට එක්සත් ජාතීන්ගේ සංවිධානයේ මහලේකම් බැන්කි මූන් මහතා විසින් පත්කළ කමිටුව ශ්‍රී ලංකා රජය විසින් ප්‍රතික්ෂේප කිරීම, අභාග්‍යයක් බව එම කමිටු ප්‍රධානියා පවසයි. ශ්‍රී ලංකා රජයේ ‍මෙම තීන්දුව, කරුණු ඉදිරිපත් කිරීමට ඇති අවස්ථාව වුවමනාවෙන්ම වළක්වා ගැනීමක් බව බීබීසී ලෝක සේවය වෙත අදහස් දක්වමින් කමිටු ප්‍රධානී මර්සුකි දරුස්මන් මහතා පවසා ඇත. නමුත් තම කමිටුවට රට තුළ මෙන්ම රටින් බැහැරව ද ඇති සාක්ෂි සටහන් කර ගැනිමේ හැකියාව පවතින බව ඔහු කියා සිටියි. එලෙස කරුණු රැස්කිරීමෙන් එම කරුණුවල විශ්වාසනීයත්වය තහවුරු කිරීමේ ක්‍රමෝපායන් තමන් සතු වන බව ද ඔහු සඳහන් කරයි. ශ්‍රී ලංකා රජය දරන ස්ථාවරය මගින් සත්‍ය හෙළිදරව් වීමට බාධා පැමිණීම කණගාටුවට කරුණක් බව මර්සුකි දරුස්මන් මහතා පෙන්වාදෙයි. අදාළ කමිටුව පත්කිරීම සම්බන්ධයෙන් ශ්‍රී ලංකා රජය සිය විරෝධය පළ කර ඇති අතර අදාළ නියෝජිතයන් රටට පැමිණීමේ අවශ්‍යතාවයක් නොවන බව ද විදේශ අමාත්‍ය ජී.එල්. පීරිස් මහතා ඊයේ ප්‍රකාශ කළේය.", "URL": "https://sinhala.adaderana.lk/news.php?nid=9209", "Category": null, "Parent URL": null}