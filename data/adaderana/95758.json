{"Source": "Adaderana", "Timestamp": "September 8, 2018 12:23 pm", "Headline": "අතුරුදන්වුවන්ගේ හානි පූර්ණයට ස්වාධීන කාර්යාලයක් ස්ථාපිත කළ යුතුයි", "News Content": "අතුරුදන්වුවන් සම්බන්ධයෙන් වන හානී පුර්ණය කිරිම සඳහා දැඩි කාර්යය භාරයක් සහ ක්‍රියාත්මක කිරීමේ විශාල බලයක් සහිත ස්වාධීන කාර්යාලයක් නොපමාව ස්ථාපිත කළ යුතු බව අතුරුදන් වූ තැනැත්තන් පිළිබඳ කාර්යාලය පවසයි. හානීපූර්ණය සඳහා වූ කාර්යාලය පිළිබද පනත් කෙටුම්පත ශක්තිමත් කරන ලෙස එය මනා ලෙස සම්මත කිරීම තහවුරු කරන ලෙසත් එය ක්‍රියාත්මක කිරීමට කටයුතු කරන ලෙසත් එම කාර්යාලය සියලු පාර්ලිමේන්තු මන්ත්‍රීවරුන්ගෙන් ඉල්ලීමක් කරයි. අතුරුදන්වූ තැනැත්තන් පිළිබද අතුරු වාර්තාව පසුගියදා ජනාධිපතිවරයා වෙත භාරදෙනු ලැබීය. අතුරුදන්වුවන් සම්බන්ධයෙන් හානි පුර්ණය සඳහා වන නෛතික වගකීම සඳහා වන සිය නිර්දේශ ඉදිරිපත් කරමින් ඔවුන් අදාළ වාර්තාවේ මේ බව සදහන් කර තිබේ. මෙහිදි ඔවුන් පෙන්වා දී ඇත්තේ මෙරට නීතිය යටතේ 2015 අංක 04 දරණ වින්දිතයන් හා සාක්ෂිකරුවන් සුරැකීමේ පනත මඟින් වින්දිතයන්ට ඔවුන් විඳින ලද හානී සම්බන්ධයෙන් හානීපූර්ණය කිරීමේ වගකීමක් ඇති බවයි. බලහත්කාරයෙන් අතුරුදන්වූවන් සම්බන්ධ පනත මඟින් ද අතුරුදන් කරවුවන්ට වින්දිතයන්ට වන්දි ගෙවන ලෙස අධිකරණ විසින් නියෝග කළ හැකි බව ද එම වාර්තාවේ සදහන් වේ. අතුරුදන්වුවන්ගේ පවුල්වල වර්තමාන සමාජ ආර්ථික තත්ත්වයන් ඉතා දුක්ඛිත වන අතර අවසන් පුර්ව ක්‍රියාවලිය ආරම්භ වන තෙක් බලා සිටීම කිසිසේත්ම සිදුකළ නොහැකි බව සඳහන්ය. මෙම තත්ත්වය හමුවේ එම පවුල්වල සාමාජිකයින් සඳහා හදිසි සහ ආසන්නතම සහන ලෙස අතුරු සහන සැලසීම අත්‍යාවශ්‍ය වන බව අදාළ වාර්තාවෙන් පෙන්වා දී ඇත. මෙරට වින්දිතයන් සඳහා හානීපුර්ණ කිරීමට දේශීයව මෙන්ම ජාත්‍යන්තරව ද වගකීමක් පවතින බව අදාළ වාර්තාව මඟින් වැඩිදුරටත් පෙන්වා දි තිබේ.", "URL": "https://sinhala.adaderana.lk/news.php?nid=95758", "Category": null, "Parent URL": null}