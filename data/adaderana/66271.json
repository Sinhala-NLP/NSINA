{"Source": "Adaderana", "Timestamp": "November 21, 2016 05:02 pm", "Headline": "  ඉල්ලීම් ඉටුකිරීමේදී පක්ෂ භේදයකින් තොරව කටයුතු කරනවා", "News Content": "වෘත්තීය සමිති ඉල්ලීම් ඉටුකිරීමේදී පක්ෂ භේදයකින් තොරව කටයුතු කරන බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ ගුණාත්මක සේවයක් ලබා ගැනීමට නම් සේවක තෘප්තිය සහ සතුටෙන් රාජකාරි කිරීමට අවශ්‍ය වටපිටාව සැකසිය යුතු බවයි.මහවැලි සංවර්ධන හා පරිසර අමාත්‍යංශයේ වෘත්තීය සමිති නියෝජිතයින් සමග අද(21) පෙරවරුවේ මහවැලි අධිකාරියේ පැවැති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ.මීට පෙර වෘත්තීය සමිති නියෝජිතයින් හා ජනාධිපතිවරයා අතර සාකච්ඡා පැවතියේ වෘත්තීය සමිති නියෝජිතයින්ගේ ඉල්ලීම පරිදි වුවත් මෙම සාකච්ඡාව ජනාධිපතිවරයා විසින් කැඳවා තිබීම විශේෂත්වයකි.එහිදී සේවක උසස්වීම්, වැටුප් පිළිබඳ ගැටළු අතුළු තවත් ගැටළු කිහිපයක් සම්බන්ධයෙන් වෘත්තීය සමිති නියෝජිතයින් ජනාධිපතිවරයා සමග සාකච්ඡා කළ බව ජනාධිපති මාධ්‍ය අංශය සඳහන් කළේය.අමාත්‍යාංශය තුළ අනු කමිටු හයක් පත්කර එම ගැටළුවලට කඩිනම් විසඳුම් ලබාදීමට කටයුතු කරන බව ජනාධිපති මෛත්‍රීපාල සිරිසේන මහතා එහිදී ප්‍රකාශ කර තිබේ.අමාත්‍යංශයේ ගොඩනැගිලිවල පවතින අබලන් තත්ත්වයට පැවති කිසිඳු රජයකින් විසඳුම් නොලැබී ඇති බැවින් ඒ සඳහා කඩිනමින් විසඳුම් ලබාදීමට ජනාධිපතිවරයා එකඟ වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=66271", "Category": null, "Parent URL": null}