{"Source": "Adaderana", "Timestamp": "September 25, 2012 04:35 pm", "Headline": "වර්ණක ඇත්දැයි සොයා බැලෙයි", "News Content": "වර්ණක යෙදූ සහල් වෙළඳපොළේ තිබේද යන්න සොයා බැලීම සඳහා දිවයින පුරා පිහිටි වෙළඳසැල්වල පවතින සහල් පරීක්ෂා කරන ලෙස අමාත්‍ය ජොන්ස්ටන් ප්‍රනාන්දු මහතා පාරිභෝගික අධිකාරියට නියෝග කර තිබේ. දිවයින පුරා පිහිටි අහඹු ලෙස තෝරාගත් වෙළඳසැල්වලින් සහල් සාම්පල ලබාගෙන එම පරීක්ෂාවන් සිදු කරන ලෙස අමාත්‍යවරයා පාරිභෝගික අධිකාරියේ සභාපති රූමි මර්ෂුක් මහතාට නියෝග කර ඇත. රතු සම්බා, රතු කැකුළු, රතු නාඩු සහ තම්බපු රතු සම්බා යන සහල් සාම්පල මෙහිදී පරීක්ෂාවට ලක් කිරීමට නියමිතය. ඒ අනුව හෙට (26) දිනයේ සිට පාරිභෝගික අධිකාරිය මඟින් දිවයින පුරා වෙළදසැල්වලින් සහල් සාම්පල එකතු කරනු ඇති බව සමුපකාර හා අභ්‍යන්තර වෙළෙඳ කටයුතු අමාත්‍යංශය සඳහන් කළේය. පසුගියදා පාරිභෝගික අධිකාරිය මඟින් පිටකොටුව ප්‍රදේශයේ සිදුකරන ලද වැටලීමක දී වර්ණක යෙදූ සහල් තොගයක් සොයා ගැනීමත් සමඟ මෙම පරීක්ෂාවන් පුළුල් කිරීමට අමාත්‍යංශය තීරණය කර ඇත.", "URL": "https://sinhala.adaderana.lk/news.php?nid=27739", "Category": null, "Parent URL": null}