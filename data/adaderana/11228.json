{"Source": "Adaderana", "Timestamp": "October 1, 2010 08:50 pm", "Headline": "අමෙරිකානු ව්‍යාපාරිකයන් වෙනුවෙන් මෙරටදී සමුළුවක්", "News Content": "අමෙරිකානු ආයෝජන අවස්ථා තවදුරටත් පුළුල් කරගැනීමේ අරමුණින් පවත්වනු ලබන වාර්ෂික සම්මේලනය ඔක්තොම්බර් 12 -14 කාලය තුළ මෙවරත් කොළඹදී පැවැත්වේ. මෙම සම්මේලනය පැවැත්වෙන්නේ දෙවන වරටය. ඉහළ පෙළේ ව්‍යාපාරිකයන්ට ශ්‍රී ලංකාව තුළ ව්‍යාපාරික අවස්ථා හිමිකර දීම මෙම සම්මේලනයේ විශේෂ අරමුණකි. ශ්‍රී ලංකාවේ අමෙරිකානු තානාපති කාර්යාලය, අමෙරිකානු වෙළඳ නියෝජිත කාර්යාලය, අමෙරිකානු වාණිජ්‍ය දෙපාර්තමේන්තුව, කොළඹ පිහිටි අමෙරිකානු තානාපති කාර්යාලය සහ ශ්‍රී ලංකා වෙළඳ අමාත්‍යාංශය එක්ව මෙම සම්මේලනය සංවිධානය කර ඇත. පසුගිය සතියේ සිය අමෙරිකානු සංචාරය අතරතුර ශ්‍රි ලංකා ජනාධිපති මහින්ද රාජපක්ෂ මහතා අමෙරිකානු ආයෝජකයින් පිරිසක් හමුවිය. ශ්‍රී ලංකාව සමග ව්‍යාපාරික කටයුතු සිදුකිරීමේදී ලැබෙන ප්‍රතිලාභ පිළිබඳව එහිදී ජනාධිපතිවරයා ඔවුන් දැනුවත් කර ඇත. පළමුවරට පැවති මෙම ව්‍යාපාරික සමුළුවේදී ශ්‍රී ලංකාව පිළිබඳව යහපත් ප්‍රතිරූපයක් ව්‍යාපාරිකයන් තුළ ගොඩ නැගීමේ අවස්ථාව හිමිවූ අමෙරිකාවේ ශ්‍රී ලංකා තානාපති ජාලිය වික්‍රමසූරිය මහතා පවසයි. දැන් ඇතැම් ව්‍යපාරිකයින් ශ්‍රී ලංකාව තුළ ව්‍යාපාරික අවස්ථා ආරම්භ කර ඇති බව ද ඔහු පෙන්වාදෙයි.", "URL": "https://sinhala.adaderana.lk/news.php?nid=11228", "Category": null, "Parent URL": null}