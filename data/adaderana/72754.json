{"Source": "Adaderana", "Timestamp": "May 3, 2017 09:11 am", "Headline": " අතුරුදන්වූ කාන්තාවන් 4ක් සොයා මෙහෙයුම්", "News Content": "බුත්තල ප්‍රදේශයේ කාන්තාවන් සිව් දෙනෙකු අතුරුදන්වීම සම්බන්ධයෙන් පොලීසිය විමර්ශන ආරම්භ කර තිබේ. අදාළ කාන්තාවන්ගේ පවුල්වල ඥාතීන් විසින් පොලීසියට සිදුකරන ලද පැමිණිල්ලක් මත බුත්තල පොලීසිය විමර්ශන සිදුකරන බව සඳහන්වේ. බුත්තල, ඌව පැලවත්ත ප්‍රදේශයේ 34 හැවිරිදි තම බිරිඳ පසුගිය පළමු වනදා සිට අතුරුදන් වී ඇති බවට ස්වාමි පුරුෂයා විසින් බුත්තල පොලීසියට පැමිණිල්ලක් ඉදිරිපත් කර තිබේ. සිය 19 හැවිරිදි දියණිය පසුගිය දෙවනදා සිට අතුරුදන්ව ඇති බවට ඇයගේ පියා විසින් බුත්තල පොලීසියට පැමිණිල්ලක් සිදුකර තිබේ. ඉහළ පස්සර මාර්ගයේ වැවේවෙල ප්‍රදේශයේ තරුණියක් මෙලෙස අතුරුදන්ව ඇති බව සඳහන්වේ. එමෙන්ම මහසෙන්පුර, කුකුරන්පොළ ප්‍රදේශයේ 19 හැවිරිදි තරුණියක් ද අතුරුදන්ව ඇති බවට ඇයගේ මව විසින් බුත්තල පොලීසියට පැමිණිල්ලක් කර තිබේ. ඊට අමතරව බුත්තල, එක්සත් මාවත ප්‍රදේශයේ 20 හැවිරිදි කාන්තාවක් පසුගිය දෙවන දින සිට අතුරුදන්ව ඇති බවට පැමිණිල්ලක් ලැබී ඇති බව බුත්තල පොලීසිය සඳහන් කළේය.", "URL": "https://sinhala.adaderana.lk/news.php?nid=72754", "Category": null, "Parent URL": null}