{"Source": "Adaderana", "Timestamp": "December 1, 2011 10:59 am", "Headline": "සංශෝධනවලට යටත්ව ප්‍රකාශ බෑ", "News Content": "තමා පාර්ලිමේන්තුවේදී සිදුකිරීමට නියමිතව තිබූ විශේෂ ප්‍රකාශය සංශෝධන සහිතව සිදුනොකරන බව විපක්ෂ නායක රනිල් වික්‍රමසිංහ මහතා පවසයි. පසුගිය 29 වන දින පාර්ලිමේන්තුවේදී විශේෂ ප්‍රකාශයක් කිරීමට අවස්ථාව ඉල්ලා සිටියද ඊට අවස්ථාව ලබා නොදුන්නත් ඒ සඳහා අද දිනයේ සංශෝධන සහිතව අවස්ථාව ලබාදෙන බව නියෝජ්‍ය කතානායක චන්දිම වීරක්කොඩි මහතා ඊයේ ප්‍රකාශ කර තිබුණි. මානව හිමිකම් පිළිබඳ විශ්ව ප්‍රකාශනයට ශ්‍රී ලංකාව අත්සන් තබා තිබීමත්,සරත් ෆොන්සේකා මහතාට ලබා දී ඇති අධිකරණ තීන්දුවටත් අදාළව විශේෂ ප්‍රකාශයක් කිරීමට රනිල් වික්‍රමසිංහ මහතා විසින් 29 වන දින සූදානම් වුවද ඊට ආණ්ඩු පක්ෂයේ මැති ඇමතිවරුන් විරෝධය පෑම නිසා පාර්ලිමේන්තු ස්ථාවර නියෝග අනුව එවැනි ප්‍රකාශයක් කළහැකිද නැද්ද යන්න වග පසුව දැනුම්දෙන බව කතානායකවරයා ප්‍රකාශ කර තිබිණි. ඒ අනුව අද දිනයේ සංශෝධන සහිතව එම ප්‍රකාශය සිදුකරන ලෙස කතානායකවරයා විසින් දැනුම්දෙනු ලැබූවද ඒ ආකාරයෙන් සංශෝධනවලට යටත්ව ප්‍රකාශය සිදුකිරිමට තමා සූදානම් නැති බව විපක්ෂ නායකවරයා පැවසූ බව අද දෙරණ පාර්ලිමේන්තු වාර්තාකරු සඳහන් කරයි. ඒ අනුව න්‍යායපත්‍රානුකූලව ඉදිරි කටයුතු සිදුකිරිමට කතානායකවරයා තීරණය කළ බව වාර්තා වේ.", "URL": "https://sinhala.adaderana.lk/news.php?nid=20385", "Category": null, "Parent URL": null}