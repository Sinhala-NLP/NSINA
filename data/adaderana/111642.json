{"Source": "Adaderana", "Timestamp": "June 9, 2019 07:31 pm", "Headline": "අද ජාතික ආරක්ෂාව මෙහෙයවන අය මාළුවා ඇවිත් ඇම ගිලිනකම් බලාගෙන ඉන්නවා", "News Content": "2015 ට පෙර මෙරට ජාතික ආරක්ෂාව මෙහෙයවූ පිරිස් දඩයක්කරුවන් මෙන් අවධානයෙන් ක්‍රියා කළ නමුත්, අද සිටින වගකිවයුත්තන් බිලී පිත්තට මසුන් පැමිණෙන තෙක් බලා සිටින ධීවරයන් මෙන් ක්‍රියාකරමින් සිටින බව අන්තර්ජාතික ත්‍රස්තවාදය පිළිබඳ විශේෂඥ මහාචාර්ය රොහාන් ගුණරත්න මහතා පවසයි. ඔහු මේ අදහස් පළ කළේ ඊයේ (08) මහනුවර පැවති සම්මන්ත්‍රණයකදීයී. වැඩි දුරටත් අදහස් දක්වමින් ඒ මහතා මෙසේ ප්‍රකාශ කළේය. \"2015 සිට රටේ ජාතික ආරක්ෂාව පිළිබඳ ව්‍යුහයේ තත්ත්වය පහළ දැම්මා. හමුදාවන් නැවත බංකර වෙත යොමු කළා. ඒකට හේතුව ආරක්ෂක අංශ විසින් ජාතිය ගොඩනැඟීම මෙහෙයවීම නොකළ යුතු බවට වන බටහිර සංකල්ප අපි අනුගමනය කරන නිසයි. 2015 පෙර සහරාන් පිළිබඳ අප සතුව ඇතැම් තොරතුරු තිබුණා. නමුත් ඒ සම්බන්ධයෙන් වන ප්‍රතිචාර අදට වඩා ලොකු වෙනසක් තිබුණා. මේ සිදුවීමේදී නායකයින් සිදු කළේ නිකන් අත්සනක් දාලා ලිපි හුවමාරු කළ එක විතරයි. 2015 ට පෙර ජාතික ආරක්ෂාව මෙහෙයවපු අයගේ මානසිකත්වය තිබුණේ දඩයම් කිරීමටයි. නමුත් අද ජාතික ආරක්ෂාව මෙහෙයවන අය හැසිරෙන්නේ ධීවරයෙක් වගේ. ඒ අය ඇම දාලා මාළුවා ඇවිත් ඇම ගිලිනකම් බලාගෙන ඉන්නවා. මම කාදිනල් හිමිපාණන්ට කථා කළා. ඒ වගේම මම ගියා කොච්චිකඩේ දේවස්ථානට. ගිහින් එහි පියතුමන් මුණ ගැසුණා.ඒ අය මට කිව්වා දේවස්ථාන වලට තර්ජනයක් තිබෙන බවට කිසිකෙනෙක් දැනුවත් කළේ නෑ කියලා. මෙය සමාව දිය නොහැකි වැරැද්දක්. මෙයට වගකිව යුතු අය නීතිය හමුවට ගෙන්විය යුතුයි. මේ අවස්ථාවේ මුස්ලිම් ප්‍රජාව විශාල අභියෝගයකට මුහුණ දෙමින් සිටිනවා සිදු වූ ප්‍රහාර හේතුවෙන්. ඒවගේම ඇතැම් මුස්ලිම් දේශපාලනඥයින් සිදුකරන මෝඩ නිවේදන හේතුවෙන්.ඒ නිසා මම ආයාචනා කරනවා සියලුම ආගමික නායකයින්ගෙන් මුස්ලිම් ප්‍රජාව ආරක්ෂා කරන්න. හේතුව නොමඟ යවන මිනිසුන් විසින් මුස්ලිම්වරුන්ට පහර දිය හැකි නිසා.මුස්ලිම්වරු සහරාන්ගේ කණ්ඩායම සමග කටයුතු කළේ නෑ. මුස්ලිම් ප්‍රධානධාරවට විරුද්ධයි සහරාන්ලාගේ ක්‍රියාකලාපය. නමුත් මම ආයාචනා කරනවා මුස්ලිම් මිතුරන්ගෙන්, කරුණාකරලා සාම්ප්‍රදායික ඉස්ලාම් දහම අනුගමනය කරන්න.\"", "URL": "https://sinhala.adaderana.lk/news.php?nid=111642", "Category": null, "Parent URL": null}