{"Source": "Adaderana", "Timestamp": "April 10, 2019 10:31 am", "Headline": "කසකස්තාන ජනාධිපතිවරණයට දින තීන්දු වෙයි", "News Content": "කසකස්තාන ජනාධිපතිවරණය එළඹෙන ජූනි මස 09වැනිදා පැවැත්වීමට එරට අන්තර්වාර ජනාධිපතිවරයා තීරණය කර ඇත. කෙසේ වෙතත් හදිසි මැතිවරණයක් කැඳවීම හේතුවෙන් ඊට සූදානම් වීමට තමන්ට ප්‍රමාණවත් කාලයක් හිමිවී නැතැයි ප්‍රතිවාදී අපේක්ෂකයන් චෝදනා කර සිටියි. කසකස්තාන ජනාධිපතිවරණය නියමිත කාලයට පෙර පැවැත්වීමට තමන් සූදානම් බව කසකස්තානයේ අන්තර්වාර රජයේ ජනාධිපති කසීම් ජොමාර්ත් ටොකායෙව් නිවේදනය කළේය. කෙසේ නමුත් ජනාධිපතිවරණය ඉතාමත් කඩිනමින් පැවැත්වීම සම්බන්ධයෙන් එරට විපක්ෂය දැඩි සේ විරෝධය පළකර ඇති බවත් සඳහන්ය. කසකස්තාන පාර්ලිමේන්තුවේ උත්තර මන්ත්‍රී මණ්ඩලයේ හිටපු කතානායකවරයා වන කසීම් බලයට පත්වුයේ පසුගිය මාසයේදීය. කසීම්ට ජනාධිපති ධුරය හිමිවූයේ එරට හිටපු ජනාධිපති නූර්සුල්තාන් නසාර්බයෙව්ගේ අනපේක්ෂිත ඉල්ලා අස්වීමත් සමඟය. කසකස්තානය සෝවියට් රුසියාවේ කොටසක්ව පැවැති සමයේදී බලයට පත් නූර්සුල්තාන් තිස්වසරක කාලයක් තිස්සේ එහි පාලන බලය ඉසිලුවේය. හිටපු ජනාධිපති නූර්සුල්තාන්, මිලියන 18ක ජනගහණයක් සහිත කසකස්තාන රාජ්‍යයේ ජාතික නායකයා ලෙසින් ද විරුදාවලිය ලබා සිටියි. ඔහුගේ දියණිය දුර්ගාද නුදුරු අනාගතයේදීම ජනාධිපතිවරණයක් සඳහා ඉදිරිපත්වීමේ හැකියාවක් පවතින බව විදෙස් වාර්තා අනාවරණය කර සිටියි.", "URL": "https://sinhala.adaderana.lk/news.php?nid=107757", "Category": null, "Parent URL": null}