{"Source": "Adaderana", "Timestamp": "August 12, 2014 08:09 am", "Headline": "අතුරුදන්වූවන්ගේ කොමිසමට නව පැමිණිලි 157ක්", "News Content": "අතුරුදන් වූවන් පිළිබඳ ජනාධිපති කොමිසම ඉදිරි කටයුතු පිළිබඳව එම කමිටුව සඳහා පත් කළ නව සාමාජිකයින් සමඟ ද සාකච්ඡා කිරීමට තීරණය කර තිබේ. එම කොමිසමේ ලේකම් එච්.ඩබ්ලිව්.ගුණදාස මහතා සඳහන් කළේ ඉදිරි කාලය තුළ කොමිසමේ නව සාමාජිකයින් සමඟ ද සාකච්ඡා කිරීමට බලාපොරොත්තු වන බවයි. අතුරුදන්වූවන් පිළිබඳ ජනාධිපති කොමිසම සඳහා ජනාධිපති මහින්ද රාජපක්ෂ මහතා විසින් පසුගියදා තවත් ජාත්‍යන්තර සාමාජිකයින් තිදෙනෙකු පත්කරනු ලැබුණි. ඔවුන් තිදෙනාගේ අදහස් ද ලබාගනිමින් කොමිසමේ ඉදිරි විමර්ශන කටයුතු සිදුකරන බව එච්.ඩබ්ලිව්.ගුණදාස මහතා සඳහන් කළේය. අතුරුදන් වූවන් පිළිබඳ ජනාධිපති කොමිසම විසින් මන්නාරම දිස්ත්‍රික්කය තුළ පැමිණිලි විමර්ශනය කිරීමේ කටයුතු ඊයේ(11) දිනයෙන් අවසන් වුණි. පසුගිය අට වැනි දින සිට ඊයේ දිනය දක්වා නව පැමිණිලි 157ක් කොමිසම වෙත ලැබුණු බවයි එච්.ඩබ්ලිව්.ගුණදාස මහතා සඳහන් කළේය.", "URL": "https://sinhala.adaderana.lk/news.php?nid=45288", "Category": null, "Parent URL": null}