{"Source": "Adaderana", "Timestamp": "September 21, 2013 02:48 pm", "Headline": "වෛද්‍ය නිර්දේශ නොමැතිව ප්‍රතිජීව ඖෂධ නිකුත් කරනු බෑ", "News Content": "වෛද්‍ය නිර්දේශ නොමැතිව ප්‍රතිජීවක ඖෂධ කිසිවක් රෝගීන් වෙත නිකුත් නොකරන ලෙසට විලවුන් උපකරණ හා ඖෂධ අධිකාරිය සියලුම පෞද්ගලික ඔසුසැල් හිමිකරුවන්ට දැනුම්දීමක් සිදුකර තිබේ. පෞද්ගලික ඔසුසැල් හිමිකරුවන්, ඖෂධවේදීන් හා ඖෂධ සහයකයින් දැනුවත් කිරීමේ වැඩසටහනකට අද පෙරවරුවේ සහභාගී වෙමින් විලවුන් උපකරණ හා ඖෂධ අධිකාරියේ අධ්‍යක්ෂ වෛද්‍ය හේමන්ත බෙනරගම මහතා මේ බව දැනුම්දුන් බව සෞඛ්‍ය අමාත්‍යාංශය සඳහන් කරයි. දැනට ලෝකයේ භාවිත කරන ප්‍රතිජීවක ඖෂධ අනිසි ලෙස භාවිත කිරීම හේතුවෙන් විෂ බීජ ඒවාට ඔරොත්තු දීම තුළින් තවත් වසර 20කින් පමණ මෙරට පමණක් නොව ලෝකයේ වෙනත් රටවල දරුවන් විවිධ රෝගවලට ලක්වීමේ අවදානමක් පවතින බව කියැවෙයි. එලෙස රෝග වලට ලක්වන දරුවන් මියයෑමේ අවදානමක් ද පවතින බව වෛද්‍ය හේමන්ත බෙනරගම මහතා පවසයි. මෙයට හේතුවී ඇත්තේ පසුගිය වසර 30ක පමණ කාලය තුළ ලෝකයේ කිසිදු ඖෂධ සමාගමක් නවතම පෙනිසිලීන් ඇතුළු ප්‍රතිජීවක ඖෂධයක් නිපදවා නොමැති වීම බව ද ඒ මහතා සඳහන් කරයි. මේ නිසා දැනට තිබෙන ප්‍රතිජීවක ඖෂධ අනිසි භාවිතය තුළින් බැක්ටීරියා, වෛරස් , දිලීර හා පරපෝෂිතයින් ප්‍රතිජීවක ඖෂධ වලට ඔරොත්තු දීම සඳහා එම ඖෂධ භාවිතයෙන් අත්කර ගත හැකි ප්‍රතිඵල අහිමි වන බව ද විලවුන් උපකරණ හා ඖෂධ ජාතික අධිකාරියේ අධ්‍යක්ෂ වෛද්‍ය හේමන්ත බෙනරගම මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=37572", "Category": null, "Parent URL": null}