{"Source": "Adaderana", "Timestamp": "August 17, 2011 04:02 pm", "Headline": " තිරුක්කෝවිල් ප්‍රා.මන්ත්‍රීන් දෙදෙනෙක් ඇතුළු 9 ක් අත්අඩංගුවේ", "News Content": "තිරුක්කෝවිල් ප්‍රාදේශීය සභාවේ ද්‍රවිඩ ජාතික සන්ධානයේ මන්ත්‍රීවරුන් දෙදෙනෙකු ඇතුළු 9 ක් අත්අඩංගුවට ගත් බව පොලීසිය සඳහන් කරයි. පසුගිය සිකුරාදා දිනයේ පොලීසිය හා තිරුක්කෝවිල් ප්‍රදේශයේ ජනතාව අතර යම් ගැටුම්කාරී තත්ත්වයක් නිර්මාණය වූ අතර එහිදී කෝප වූ ජනයා පොලීසිය දෙසට ගල්මුල් ප්‍රහාර එල්ල කළ බවත්,එහිදී පොලීසිය විසින් වෙඩි තැබීමෙන් පුද්ගලයින් දෙදෙනෙකු තුවාල ලැබූ බවත් වාර්තා විය. මෙම සිදුවීමෙන් පසු සෙනසුරාදා දිනයේ තිරුක්කෝවිල් ප්‍රදේශයේ කඩ සාප්පු වසාදමා ජනයා කළු කොඩි ඔසවා විරෝධතා ව්‍යාපාරයක් දියත් කර තිබුණු අතර මහ මග ටයර් පුළුස්සා පොලීසියට සිය විරෝධය පළ කරන ලදී. මෙම සිදුවීම් වලට සම්බන්ධ බවට ලැබුණු තොරතුරු අනුව සැක පිට මෙම පිරිස අත්අඩංගුවට ගත් බවත්,පොලිස් වෙඩිතැබීමෙන් තුවාල වූ පුද්ගලයින් දෙදෙනාගෙන් එක් අයෙකුද අත්අඩංගුවට පත්වූවන් අතර සිටින බවත්,ඔහු ද්‍රවිඩ ජාතික සන්ධානයේ බරණීදරන් නමැති ප්‍රාදේශීය සභා මන්ත්‍රීවරයා බවත් පොලීසිය කියා සිටියි. අත්අඩංගුවට පත් අනෙක් මන්ත්‍රීවරයා වූයේ අමිතර්ලිංගම් චන්ද්‍රකුමාර්ය. ඉලංකෙයි තමිල් අරසුකච්චි පක්ෂයේ මහ ලේකම්,පාර්ලිමේන්තු මන්ත්‍රී මාවෙයි සේනාධිරාජාගෙන් මේ පිළිබඳ කළ විමසීමකදී ඔහු කියා සිටියේ තම පක්ෂ සාමාජිකයින් මෙම ගැටුම්කාරී තත්ත්වයන්ට කිසිදු සම්බන්ධයක් නොදැක්වූවන් බවයි. නිරපරාදේ ප්‍රාදේශීය සභා මන්ත්‍රීන් දෙදෙනා අත්අඩංගුවට ගෙන ඇති බවත්,ඔවුන් නිදහස් කරවා ගැනීම සම්බන්ධයෙන් මේවන වි‍ට උසස් පොලිස් නිලධාරීන් සමග සාකච්ඡා කරමින් සිටින බවත් පාර්ලිමේන්තු මන්ත්‍රීවරයා අද දෙරණට කියා සිටියේය.", "URL": "https://sinhala.adaderana.lk/news.php?nid=18136", "Category": null, "Parent URL": null}