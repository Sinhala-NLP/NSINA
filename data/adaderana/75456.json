{"Source": "Adaderana", "Timestamp": "July 20, 2017 03:21 pm", "Headline": "විමල්ට ප්‍රසාදය-ඒකාබද්ධයට අප්‍රසාදය", "News Content": "ජාතික නිදහස් පෙරමුණ, පාර්ලිමේන්තු ව්‍යවස්ථා සම්පාදක මණ්ඩලයෙන් ඉවත් වීම පිළිබඳ තමන් ප්‍රසාදය පළ කරන බවත්, ඒකාබද්ධ විපක්ෂය තවමත් එහි රැඳී සිටීම ගැන අප්‍රසාදය පළ කරන බවත්, ජාතික සංවිධාන එකමුතුව පවසයි. අද(20) පැවති මාධ්‍ය හමුවකට එක් වෙමින් එම එකමුතුවේ කැඳවුම්කරු ආචාර්ය ගුණදාස අමරසේකර මහතා මෙම අදහස් පළ කළේය. මීර පෙර ගැනීමට තිබු තීරණයක් විමල් වීරවංශ මහතා ප්‍රමුඛ ජාතික නිදහස් පෙරමුණ දැන් හෝ ගැනීම සතුටට කරුණක් වන අතර ඔවුන් එම තීරණය සාධාරණීකරණය කිරීම සඳහා ඉදිරිපත් කරනු ලැබූ කරුණුවල කිසිදු අවශ්‍යතාවයක් වත්මන් රජය ව්‍යවස්ථා විරෝධී රජයක් වන නිසා අවශ්‍ය නොමැති බව ද අමරසේකර මහතා වැඩිදුරටත් පවසා සිටියේය. ව්‍යවස්ථාවක් තුළින් රජය රට බෙදීමට යන බව කුඩා දරුවෙකුට වුවද වැටහෙන කරුණක් බවත් ඒකාබද්ධ විපක්ෂයට මේ බව නොතේරීම පුදුමයට කරුණක් බව ද අමරසේකර මහතා පැවසීය. මෙනිසා ඒකාබද්ධ විපක්ෂය තම පෞද්ගලික වාසි උදෙසා නොව රට ගැන සිතා තීරණයක් ගත යුතු බව ද ආචාර්ය ගුණදාස අමරසේකර මහතා කියා සිටියේය.", "URL": "https://sinhala.adaderana.lk/news.php?nid=75456", "Category": null, "Parent URL": null}