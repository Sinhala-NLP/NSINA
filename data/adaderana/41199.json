{"Source": "Adaderana", "Timestamp": "February 18, 2014 08:11 am", "Headline": "වාස් ඇතුළු තවත් 5ට අධි චෝදනා ", "News Content": "ව්‍යාපාරික මොහොමඩ් සියාම් ඝාතනය සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන, ඔහුගේ පුත් රවිඳු ගුණවර්ධන සහ තවත් පොලිස් කොස්තාපල්වරුන් සිව් දෙනෙකුට එරෙහිව කොළඹ මහාධිකරණය හමුවේ අධි චෝදනා ගොනුකර තිබේ. 2013 වසරේ මැයි මස 21 වන දින කොළඹ සහ තදාසන්න ප්‍රදේශවලදී මොහොමඩ් සියාම් ඝාතනය කිරීම, ඊට කුමන්ත්‍රණය කිරීම, පැහැරගෙන යාම සහ සාක්ෂි වසන් කිරීම ඇතුළු චෝදනා අටක් යටතේ නීතිපතිවරයා විසින් මෙම නඩුව පවරනු ලැබුණි. අදාළ නඩුව විභාග කිරීම සඳහා අගවිනිසුරුවරයා විසින් කොළඹ ප්‍රධාන මහාධිකරණ විනිසුරු රෝහිණි වල්ගම , ලලිත් ජයසූරිය හා ලියෝන් සෙනවිරත්න යන ත්‍රිපුද්ගල විනිසුරු මඩුල්ල ද පත් කර තිබේ. මෙම නඩුවට අදාළ තවත් විත්තිකරුවන් දෙදෙනෙකු මේ වන විට රජයේ සාක්ෂිකරුවන් ලෙස නම් කර ඇති බව අද දෙරණ අධිකරණ වාර්තාකරු සඳහන් කළේය. මීට අමතරව හිටපු නියෝජ්‍ය පොලිස්පති වාස් ගුණවර්ධන මහතාගේ පුත් රවිඳු ගුණවර්ධනට නවාතැන් පහසුකම් ලබාදුන් ඔහුගේ මිතුරාට එරෙහිව වෙනම නඩුවක් ගොනු කිරීමට ද නීතිපතිවරයා තීරණය කර තිබේ.", "URL": "https://sinhala.adaderana.lk/news.php?nid=41199", "Category": null, "Parent URL": null}