{"Source": "Adaderana", "Timestamp": "March 21, 2019 02:05 pm", "Headline": "නේවි සම්පත් යළි රිමාන්ඩ්", "News Content": "රක්ෂිත බන්ධනාගාර ගතකර සිටින නාවික හමුදා ලුතිනන් කමාන්ඩර් සම්පත් දයානන්ද මහතා ලබන 04 වනදා දක්වා තවදුරටත් රිමාන්ඩ් බාරයේ තැබීමට කොළඹ මහේස්ත්‍රාත් අධිකරණය නියෝග කර ඇත. 2008 වසරේ වැල්ලම්පිටිය ප්‍රදේශයේ දී පුද්ගලයින් දෙදෙනකු පැහැරගෙන ගොස් අතුරුදන් කළේයැයි සැකපිට නාවික හමුදා ලුතිනන් කමාන්ඩර් සම්පත් දයානන්ද මහතා රක්ෂිත බන්ධනාගාර ගත කර තිබුණි. නඩුව අද (21) කැදවූ අවස්ථාවේ දී කොළඹ අතිරේක මහේස්ත්‍රාත් ශලනි පෙරේරා මහත්මිය විසින් මෙම නියෝගය ලබාදුන් බව අධිකරණ වාර්තාකරු සඳහන් කළේය. එහිදී රහස් පොලීසිය අධිකරණය හමුවේ කරුණු දක්වමින් සඳහන් කර ඇත්තේ සිද්ධිය සම්බන්ධයෙන් තවදුරටත් පරීක්ෂණ සිදුකරන බවය. හිටපු නාවික හමුදාපතිවරයෙකු ලෙස කටයුතු කල ජයන්ත පෙරේරා මහතා සහ එවක නාවික හමුදා බුද්ධි අධ්‍යක්ෂ ලෙස කටයුතු කළ ආනන්ද ගුරුගේ මහතා මෙන්ම වැලිසර නාවික හමුදා කඳවුරේ උසස් නිලධාරීන් පිරිසක් මෙම සිද්ධිය පිළිබඳව දැනුවත්ව සිටි බවට පරීක්ෂණවලදී කරුණු අනාවරණය වී ඇති බවද රහස් පොලීසිය අධිකරණයට දන්වා ඇත.", "URL": "https://sinhala.adaderana.lk/news.php?nid=106483", "Category": null, "Parent URL": null}