{"Source": "Adaderana", "Timestamp": "April 16, 2013 05:45 pm", "Headline": "අපේ ප්‍රශ්න අපිට විසඳාගන්න පුළුවන්", "News Content": "ත්‍රස්තවාදය අවසන් කිරීමට එරෙහි වූ සියලු බලවේග නැවත දේශීයව හා විදේශීයව ඒකරාශී වෙමින් සිටින බව එක්සත් ජනතා නිදහස් සන්ධානය පවසයි. නිවේදනයක් නිකුත් කරමින් එම සන්ධානයේ ප්‍රධාන ලේකම් සුසිල් ප්‍රේමජයන්ත් මහතා පෙන්වා දෙන්නේ දිනාගත් සාමය ආපස්සට හැරවීමට සහ ආර්ථික වර්ධනය අඩාල කිරීමට මෙම බලවේග ක්‍රියාත්මක වන බවයි. පසුගිය දින කිහිපය තුළ මෙම බලවේග විවිධ ස්වරූපයෙන් ක්‍රියාත්මක වූ අතර රටට එරෙහි එවන් කුමන්ත්‍රණකරුවන් නිවැරදිව හදුනා ගත යුතු බව සුසිල් ප්‍රේමයන්ත් මහතා පවසයි. ශ්‍රී ලංකාවේ අභ්‍යන්තර ප්‍රශ්න රට තුළම විසඳා ගත හැකි බව පෙන්වා දෙන එක්සත් ජනතා නිදහස් සන්ධාන ප්‍රධාන ලේකම්වරයා පවසන්නේ ශ්‍රී ලංකාවට උපදෙස් දෙන ඇතැම් විදේශ බලවේගවලට වඩා මානව හිමිකම් රකින, අන්‍යමතවාදයන් ගරු කරන, සංහිඳියාව අගය කරන ජනතාවක් මෙරට තුළ වෙසෙන බව ඇතැම් ප්‍රබල රටවලට නොතේරෙන බවයි. ත්‍රස්තවාදය අවසන් කිරීමෙන් පසු කිසිදු ත්‍රස්ත ක්‍රියාවක් සිදු නොවීමට වගබලාගත් රජය, වාර්ගිකයන් අතර සංහිඳියාවක් ඇතිකිරීමේ කාර්යයේ කැපවී සිටින බව සුසිල් ප්‍රේමජයන්ත් මහතා නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=33315", "Category": null, "Parent URL": null}