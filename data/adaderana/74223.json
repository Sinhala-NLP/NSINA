{"Source": "Adaderana", "Timestamp": "June 14, 2017 06:21 pm", "Headline": "ඇමති රවීන්ද්‍ර මෙසේ කියයි", "News Content": "ව්‍යාජ අංක සහිත වාහනයක් භාවිතා කිරීම සහ අනවසරෙන් චැසි අංක වෙනස් කළ වාහනයක් භාවිතා කිරීම සම්බන්ධයෙන් පැමිණිල්ලක් ගොනු කරන ලෙස කොළඹ මහේස්ත්‍රාත් අධිකරණය විසින් බොරැල්ල පොලීසියට නියෝග කර තිබේ යන පුවත සම්බන්ධයෙන් රාජ්‍ය අමාත්‍ය රවීන්ද්‍ර සමරවීර මහතා විසින් නිවේදනයක් නිකුත් කර තිබේ. ඒ අනුව එහි දක්වා ඇත්තේ එම චෝදනාව පදනම් විරහිත බවට තමා ප්‍රතික්ෂේප කර සිටින බවයි. 2009/2010 කාල වකවාණු තුළ අමාත්‍යවරයාගේ වාහන අලුත් වැඩිවාක් සඳහා යෙදවු අවස්ථාවේ දී දන්නා පුද්ගලයෙකු විසින් අමාත්‍යවරයා වෙත වාහනයක් ලබා දුන් බවත් එසේ ලබා දෙන ලද්දේ අමාත්‍යවරයාගේ වාහනය යථා තත්ත්වයට පත් කර ගන්නා තෙක් දින කිහිපයක් සඳහා පමණක් බවද අමාත්‍යවරයා මෙම නිවේදනයේ අවධාරණය කර තිබේ. ඒ අනුව තාවකාලිකව ලැබුණු වාහනය ලබා ගෙන පැය 24 ක් ගත වීමට මත්තෙන් පොලීසිය විසින් එම වාහනයට විරුද්ධව පැමිණිල්ලක් තිබෙන බව පැවසු බවත් ඒ අනුව වහාම වාහනය පොලීසියට බාර දුන් බවත් අමාත්‍යවරයා මෙහිදී වැඩි දුරටත් කියා සිටියේය. මෙම වාහනය සම්බන්ධයෙන් ඇති චෝදනා හෝ වෙන කිසිදු කරුණක් තමා නොදන්නා බවත් මෙම වාහනය හුදෙක් තමාගේ වාහනය අලුත් වැඩියා කටයුතු කර අවසන් වන තෙක් පමණක් භාවිතා කළ බව ද රවීන්ද්‍ර සමරවීර මහතා පවසයි. එනිසා මේ සම්බන්ධයෙන් ඉදිරියේදී අධිකරණයේ ප්‍රකාශයක් කිරීමට ද තමා බලාපොරොත්තු වන බවත් තමාගේ කිසිදු ලේකම්වරයෙක් මේ සඳහා සම්බන්ධ නොමැති බවත් අමාත්‍යවරයා මෙහිදි නිවේදනය කර තිබේ.", "URL": "https://sinhala.adaderana.lk/news.php?nid=74223", "Category": null, "Parent URL": null}