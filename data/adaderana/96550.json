{"Source": "Adaderana", "Timestamp": "September 22, 2018 06:20 pm", "Headline": "පාලම විවෘත කරන්න ගිය චන්ද්‍රිකාට හූවකින් සංග්‍රාහයක්", "News Content": "අත්තනගල්ල කිත්තම්මහර බෝනෑගල හරහා අත්තනගලු ඔය මත ඉදිකෙරුණු පාලම අද (22) හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මියගේ ප්‍රධානත්වයෙන් විවෘත කෙ‍රුණු අවස්ථාවේ එහි සිටි පිරිසකගෙන් දැඩි විරෝධයක් එල්ල විය. ඒ පසුගිය රජයේ යෝජනාවකට අනුව ඉදිකෙරුණු පාලම වත්මන් රජයේ නියෝජිතයින් විවෘත කිරීමට කටයුතු කරන බව පවසමින්. අත්තනගල්ල කිත්තම්මහර බෝනෑගල හරහා අත්තනගලු ඔය මත ඉදිකෙරුණු මෙම පාලම මීට දින කිහිපයකට පෙර පසුගිය රජයේ යෝජනාවක් අනුව ඉදිකළ බව පවසමින් බස්නාහිර පළාත් සභා මන්ත්‍රී උපුල් මහේන්ද්‍ර රාජපක්ෂ සහ ශ්‍රී ලංකා පොදුජන පෙරමුණු අත්තනගල්ල ප්‍රාදේශීය සභා සභාපති ප්‍රියන්ත පුෂ්පකුමාර ඇතුලු පිරිසක් විවෘත කර තිබේ. කෙසේවෙතත් හිටපු ජනපති චන්ද්‍රිකා බණ්ඩාරනායක කුමාරතුංග මහත්මියගේ ප්‍රධානත්වයෙන් අද උදෑසන නිල වශයෙන් මෙම පාලම විවෘත කරනු ලැබුවේය. මෙම අවස්ථාවට අමාත්‍ය ලසන්ත අලගියවන්න හා අමාත්‍ය ෆයිසර් මුස්තාපා යන මහත්වරුන් ඇතුළු පිරිසක් එක්ව සිටියාය. මෙම උත්සවයට කළ ආරාධනයකට අනුව බස්නාහිර පළාත් සභා මන්ත්‍රී උපුල් මහේන්ද්‍ර රාජපක්ෂ සහ අත්තනගල්ල ප්‍රාදේශීය සභා සභාපති ප්‍රියන්ත පුෂ්පකුමාර මහත්වරුද පැමිණ සිටි අතර ඔවුන් ඇතුලු ඔවුන්ගේ ආධාරකරුවන් පාලම හිටපු ජනාධිපතිනි චන්ද්‍රිකා කුමාරතුංග මහත්මිය විවෘත කිරීමට එරෙහිව විරෝධය පළ කළේය. පසුව අමාත්‍ය ලසන්ත අලගියවන්න මහතා විරෝධතාකරුවන් සිටින ස්ථානයට ගොස් ඔවුන් පාලනය කරගැනීමට උත්සාහ කළේය. කෙසේවෙතත් විරෝධතාවය හමුවේ උත්සවයේ කටයුතු සිදු කළේය. එහිදි ලසන්ත අලගියවන්න සහ ෆයිසර් මුස්තාපා යන අමාත්‍යවරුන් අදහස් දැක්වීය. පසුව විරෝධතා මධ්‍ය‍යයේ හිටපු ජනපති චන්ද්‍රිකා බණ්ඩාරනායක කුමාරතුංග මහත්මිය ඇතුලු පිරිස පිටව ගියාය. මෙහිදි බස්නාහිර පළාත් සභා මන්ත්‍රී උපුල් මහේන්ද්‍ර රාජපක්ෂ මහතා සහ ශ්‍රී ලංකා පොදුජන පෙරමුණණේ අත්තනගල්ල ප්‍රාදේශීය සභාවේ සභාපති ප්‍රියන්ත පුෂ්පකුමාර යන මහත්වරුන්ද අදහස් දැක්වීය.", "URL": "https://sinhala.adaderana.lk/news.php?nid=96550", "Category": null, "Parent URL": null}