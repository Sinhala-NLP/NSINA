{"Source": "Adaderana", "Timestamp": "November 30, 2016 02:21 pm", "Headline": " විදේශ කටයුතු අමාත්‍යංශය ගැන කණගාටු විය යුතුයි ", "News Content": "අභාවප්‍රාප්ත ෆිදෙල් කැස්ත්‍රෝ වෙනුවෙන් තවමත් ශෝක පණිවිඩයක් නිකුත් නොකළ විදේශ කටයුතු අමාත්‍යංශය පිළිබඳව කණගාටු විය යුතු බව පාර්ලිමේන්තු මන්ත්‍රී ඩලස් අලහප්පෙරුම මහතා පවසයි.ඒ මහතා මේ බව කියා සිටියේ අද(30) කොළඹදී පැවති මාධ්‍ය හමුවකට එක් වෙමිනි.මානව හිමිකම් පිළිබඳව දීර්ඝ කාලීන වශයෙන් කියුබාව ශ්‍රී ලංකාව සමගින් අත්වැල් බැද සිටි නමුත් ශ්‍රී ලාංකික විදේශ කටයුතු අමාත්‍යංශයට එය අමතක වී ඇති බව ඒ මහතා පවසයි.එමෙන්ම නිල්වලා ගඟ ව්‍යාපෘතියේ යම් යම් ගැටළු පවතින බවට පසුගිය දා ජනාධිපතිවරයා ප්‍රකාශ කර තිබු බවත්, ඊට වගකිව යුත්තේ පසුගිය ආණ්ඩුව නොවන බවත් ඩලස් අලහප්පෙරුම මහතා පෙන්වා දී තිබේ.පසුගිය රජයක් යටතේ නිල්වලා ගඟ ව්‍යාපෘතියේ වැඩ කටයුතු ආරම්භ කළ බවත්, එය ටෙන්ඩරයක් නොමැතිව චීන සමාගමකට ලබා දී ඇති බවත් ඒ මහතා පැවසුවේය. මේ පිළිබඳව පසුගිය දිනෙක ජනාධිපතිවරයා ප්‍රකාශයක් කර ඇති බවත්, ඒ පිළිබඳව තමන් විසින් හිටපු ජනාධිපති මහින්ද රාජපක්ෂ මහතාගෙන් විමසා සිට බවත් ඒ මහතා පැවසීය.එහිදී ඊට වගකිව යුත්තේ තමන් නොවන බව පැහැදිලිව මහින්ද රාජපක්ෂ මහතා ප්‍රකාශ කළ බවත්, එම චෝදනා තරයේ ප්‍රතික්ෂේප කළ බවත් ඔහු ප්‍රකාශ කර සිටියේය.මෙහිදී මන්ත්‍රී ඩලස් අලහප්පෙරුම මහතා ප්‍රකාශ කර සිටියේ තමන්ගේ මතකයට අනුව මෙම ව්‍යාපෘතිය ආරම්භ කරන ලද්දේ මෛත්‍රීපාල සි‍රිසේන මහතා මහවැලි සංවර්ධන අමාත්‍යංශය යටතේ සිටි කාලයේ බවත්, පසුව එය නිමල් සිරිපාල ද සිල්වා මහතාගේ අමාත්‍යංශයක් යටතේද පැවතිය බවයි.ඒ අනුව මෙයට වගකිව යුත්තන් ඔවුන් බවත්, ඊට නිමල් සිරිපාල ද සිල්වා මහතාට කරුණු පැහැදිලි කරන ලෙස කියා සිටින බවත් ඩලස් අලහප්පෙරුම මහතා කියා සිටියේය.එමෙන්ම ජනාධිපතිවරයාටත් වරදින අවස්ථා ඇති බවත්, පසුගිය කාලයේද එවැනි වැරදීම් අවස්ථා දැක ගැනීමට හැකි වූ බවත්, ඒ හේතුවෙන් මේ පිළිබඳව සොයා බලා කටයුතු කර ප්‍රකාශන් සිදු කරන ලෙස දන්වා සිටින බව ඒ මහතා කියා සිටියේය.", "URL": "https://sinhala.adaderana.lk/news.php?nid=66578", "Category": null, "Parent URL": null}