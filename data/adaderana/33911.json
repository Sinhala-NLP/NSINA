{"Source": "Adaderana", "Timestamp": "May 8, 2013 12:48 pm", "Headline": "යතුරුපැදි ගැටෙයි - පාසල් සිසුවා මරුදකියි", "News Content": "මාරවිල නගරයේදී සිදුවු යතුරු පැදි අනතුරකින් පාසල් සිසුවෙකු මිය ගොස් ඇති බව මාරවිල පොලීසිය පවසයි. අද (08) දින පෙරවරුවේ සිදුවී ඇති අනතුරින් මිය ගොස් ඇත්තේ මාරවිල ශාන්ත ක්ෂේවියර් මහා විද්‍යාලයේ ඉගෙනුම ලබමින් සිටි යොහාන් ලෙන්ගෘන් (10) නම් පාසල් සිසුවෙකි. කටුනේරිය ප්‍රදේශයේ පැවැත්වෙන ක්‍රීඩා පුහුණුවකට යාම සඳහා මිය ගොස් ඇති පාසල් සිසුවා තවත් පාසල් සිසුවෙකු සමග යතුරු පැදියකින් ගමන් කරමින් සිට ඇත. ඒ අතර පැමිණ ඇති තවත් යතුරු පැදියක් මාර්ගය හරහා යාමට උත්සහ කරන විට පාසල් සිසුන් ගමන් කරමින් සිටි යතුරුපැදිය මාර්ගයේ පෙරළී ගොස් තිබේ. මිය ගොස් ඇති සිසුවා ආරක්ෂිත හිස් වැසුම් පැළඳ නොසිටි බව පොලීසිය කියයි. අනතුරට පත් යතුරු පැදිය පැදවු බව කියන ඉෂාන් (19) නම් පාසල් සිසුවා මාරවිල මුලික රෝහලට ඇතුළත් කිරීමෙන් පසුව හලාවත මහා රෝහලට මාරුකර යවා ඇත. මාරවිල පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=33911", "Category": null, "Parent URL": null}