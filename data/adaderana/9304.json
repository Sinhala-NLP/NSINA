{"Source": "Adaderana", "Timestamp": "June 30, 2010 03:37 pm", "Headline": "වැදූ මී පැටියාත් ඇමරිකාවේ", "News Content": "රාජ්‍ය සේවකයින් වෙත ලබාදෙන බව ට පොරොන්දු වූ රු.2500 ක වැටුප් වැඩිවීම ලබාදෙන තුරු විපක්ෂයේ සෙසු පක්ෂ සමග වීදි බැස අරගල කරන බව එක්සත් ජාතික පක්ෂ පාර්ලිමේන්තු මන්ත්‍රී කබීර් හෂීම් මහතා පවසයි. රාජ්‍ය සේවකයින්ට වැටුප් වැඩි කරන බවට රජය පොරොන්දු වුවත් මහින්ද චින්තනයට අනුව අයවැයක් වත් හදාගන්නට නොහැකි බව මෙම අයවැය මගින් තහවුරු කර ඇති බව ද හෙතෙම කියා සිටියේය. මෙම අයවැය කන්දක් විළි ලා මී පැටියෙකු වැදීමක් බවත්,එහෙත් අවසානයේ ඒ මී පැටියාද ඇමරිකාවේ හා ජාත්‍යන්තර මූල්‍ය අරමුදලේ මී පැටියෙකු බවත් මන්ත්‍රීවරයා පෙන්වා දුන්නේ අද විපක්ෂ නායක කාර්යාලයේ පැවති මාධ්‍ය හමුවකට සහභාගි වෙමිනි. ලෝක බැංකුවේ හා ජාත්‍යන්තර මූල්‍ය අරමුදලේ ප්ලග් එක ගලවන බව කී විමල් වීරවංශ හා ජාතික හෙළ උරුමය පවා අද ලෝක බලවතුන්ගේ ඕනෑ එපා කම් මත ක්‍රියා කරන තැනට තල්ලු වී ඇති බව ද ඔහු කියා සිටියේය. මෙම අයවැයෙන් ජනතාවට සහන ලැබෙන බවට ජනතාව තුළ තිබූ විශ්වාසය මුළුමනින්ම පලුදු වී ඇති බවත් මෙමගින් තහවුරු වී ඇත්තේ ජාත්‍යන්තර මූල්‍ය අරමුදලේ විශ්වාසය පමණක් බව ත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=9304", "Category": null, "Parent URL": null}