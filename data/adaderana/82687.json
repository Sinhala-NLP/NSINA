{"Source": "Adaderana", "Timestamp": "January 8, 2018 06:34 pm", "Headline": "උතුරු පළාතේ ඇති ගැටළු වලට හොඳම විසඳුම අධ්‍යාපනය", "News Content": "උතුරු පළාත් ආණ්ඩුකාර කාර්යාලීය නව අවුරුදු සැමරුම අද දින 2018 ජනවාරි 08 වන දින උතුරු පළාත් ආණ්ඩුකාරවර කාර්යාලයේ දී පැවැත්වුනි. සියලුම සර්වාගමික නායකයින්ගේ ආශිර්වාද මැද උතුරු පළාත් ආණ්ඩුකාරවර රෙජිනෝල්ඩ් කුරේ මහතා,උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා ඇතුළු අමාත්‍යවරුන්,මන්ත්‍රිවරුන් සහ රාජ්‍ය නිලධාරීන් මේ අවස්ථාවේ සර්වාගමික නායකවරුන්ගේ ආශිර්වාද ලබා ගත්හ. තවද උතුරු පළාතේ දිස්ත්‍රික්ක පහම නියෝජනය වන පරිදි අ.පො.ස උසස් පෙළ විභාගයෙන් විශිෂ්ට සාමාර්ථ ලබා ගත් දරුදැරියන් 10 දෙනෙකු සඳහා විශේෂ තිලිණ සහ පදක්කම් පිරිනැමුණු ලැබීය. මෙහිදී අදහස් දැක්වු ප්‍රධාන අමාත්‍ය සී.වී. විග්නේෂ්වරන් මහතා කියා සිටියේ නව වසර හා නව ආණ්ඩුව අතර විශාල බැඳීමක් දක්නට ලැබෙන බවත් පසුගිය වසර වලදී ලබා ගැනීමට නොහැකි වූ සියලු දේ මෙම වර්ෂය තුළදී ලබා දීමට කටයුතු කරන මෙන් ගරු ආණ්ඩුකාරතුමන්ගෙන් ඉල්ලා සිටින බවත් ප්‍රධාන අමාත්‍ය අරමුදල මේ වසරේ හෝ ලබා දෙන්නේ නම් ස්තූතිවන්ත වන බවයි. මෙහිදී අදහස් දැක්වූ උතුරු පළාත් ආණ්ඩුකාර රෙජිනෝල්ඩ් කුරේ මහතා කියා සිටියේ අපේ රටේ අපේ දේශයේ පවතින ගැටළු වලට විසඳුම් සෙවීමේදී පරණ සිද්ධාන්ත වලට පිටින් කටයුතු කළ යුතු අතර අපේ සිතුවිලි සියල්ල නව මාවතක ගමන් කළ යුතු බවයි. උතුරු පළාත් සභාව අවසන් වීමට ඇත්තේ තව වසරකට අඩු කාලයක් බවත් ඉදිරි කාලයේදී මහජනතාවගේ යහපත පිණිස අප සියලුදෙනා කටයුතු කළ යුතු අතර මධ්‍යම රජය හා පළාත් සභාව අතර පවතින සහයෝගිතාවය රටේ සංවර්ධනයට පිටිවහලක් බව ආණ්ඩුකාරතුමන් පැවසීය. එහිදී වැඩිදුරටත් අදහස් දැක්වූ ආණ්ඩුකාරතුමන් මෙසේ ප්‍රකාශ කළේය. \"මහජනතාවට යහපතක් සලසන්නට නම් එම සහයෝගිතාවය සැමදා රඳා පැවතිය යුතුයි. මම ඔනෑම මෙහොතක පළාත් සභාවට උදව් කිරීමට කැමැත්තෙන් සිටිනවා.පළාත් සභාවල සියලුම මන්ත්‍රිවරුන්ට සියලුම අමාත්‍යවරුන්ට තම ප්‍රදේශයේ ජනතාවට සේවයක් කිරීමට මාගේ සහය ලබා දෙනවා. මෙම අවස්ථාවට සිසු දරුවන්ද පැමිණ සිටිනවා. ගණිත අංශයෙන් එක් දරුවෙක් ලංකාවෙන්ම ප්‍රථම ස්ථානය දිනාගෙන තිබෙනවා. ඇත්තටම මා ඒ ගැන සතුටු වෙනවා. උතුරු පළාතේ ඇති ගැටළු වලට හොඳම විසඳුම අධ්‍යාපනයයි. බ්‍රිතාන්‍ය කාලවකවානුවේදී පවා යාපනය ප්‍රදේශයේ සංවර්ධනයක් දක්නට ලැබුණේ නැහැ. ඔවුන් සංවර්ධනයක් වශයෙන් දකුණු පළාතේ තේ,පොල්,රබර් වැනි වාණිජ භෝග වගා කිරීම් කළා. ඒ කාලයේ දී කිසිඳු කර්මාන්තයක් තිබුණෙත් නෑ. නිදහසෙන් පසුව තමයි කර්මාන්ත ආරම්භය සිදු වුණේ. නමුත් වර්තමානය වන විට අප රටේ ඇති සංවර්ධනය ප්‍රමාණවත් නැහැ. අප තවත් රට වෙනුවෙන් ඇපකැප වී වැඩ කළයුතුයි. කොතරම් ගැටළු මතු වූවත් අප රටේ අහිංසක ජනතාව වෙනුවෙන් අපරිමිත සේවාවක් කිරීමට අමතක නොකල යුතුයි. \"", "URL": "https://sinhala.adaderana.lk/news.php?nid=82687", "Category": null, "Parent URL": null}