{"Source": "Adaderana", "Timestamp": "September 30, 2013 06:39 pm", "Headline": "සීලරතන හිමියන් පුත්තලමට යළිත් ඡන්ද විමසීමක් ඉල්ලයි", "News Content": "පළාත් සභා ඡන්ද විමසීමට අදාළව පුත්තලම දිස්ත්‍රික්කයේ ඡන්ද විමසීම යළි සිදුකරන ලෙස නියෝගයක් නිකුත් කරන්නැයි ඉල්ලා ජනසෙත පෙරමුණේ මහලේකම් පූජ්‍ය බත්තරමුල්ලේ සීලරතන හිමියන් අභියාචනාධිකරණට නඩුවක් ගොනුකර තිබේ. මැතිවරණ කොමසාරිස්වරයා, පුත්තලම දිස්ත්‍රික් තේරීම් භාර නිලධාරීවරයා සහ දේශපාලන පක්ෂ කිහිපයක මහලේකම්වරුන් ඇතුළු කිහිපදෙනෙකු වගඋත්තරකරුවන් ලෙස නම්කරමින් අද නඩුව ගොනුකෙරුණි. සලකුණු කරන ලද ඡන්ද පත්‍රිකා තොගයක් පුත්තලම ප්‍රදේශයේ පාසල් ගොඩනැගිල්ලක් තුළ තිබී පසුගියදා සොයා ගැනුණු අතර ඒ සම්බන්ධයෙන් අංශ කිහිපයක් යටතේ පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=37823", "Category": null, "Parent URL": null}