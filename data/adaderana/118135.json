{"Source": "Adaderana", "Timestamp": "September 3, 2019 10:28 am", "Headline": "යෝජිත ළමා ආරක්ෂණය හා යුක්තිය පිළිබඳ පනත් කෙටුම්පත", "News Content": "ළමා ආරක්ෂණය හා යුක්තිය පිළිබඳ පනත් කෙටුම්පත බාල වයස්කාර යුක්තිය පසිඳලීමේ ක්‍රමය පිළිබඳ ජාතික ප්‍රතිපත්තිය සැකසීම, පරිවාස හා වෙනත් ළමා ආරක්ෂණ සේවා ඇතුළු දරුවන්ගේ පරිවාස සහ අනෙකුත් ළමා රැකවරණය හා ආරක්ෂාව සැපයීම සඳහා සැකසෙමින් පවතී. ළමා ආරක්ෂණ හා අධිකරණ පනත් කෙටුම්පත 2015 ජූනි මස 27 වන දින අධිකරණ අමාත්‍යාංශය විසින් නීතිපති දෙපාර්තමේන්තුවට ඉදිරිපත් කරන ලදී. යෝජිත ළමා ආරක්ෂණය හා යුක්තිය පිළිබඳ පනත් කෙටුම්පත මඟින් ළමයින් හායෞවනයින් පිළිබඳආඥා පනතේI, II, V, VI වන පරිච්ඡේදය අවලංගු කරන අතර එක්සත් ජාතීන්ගේ සංවිධානයේ සහළමා අයිතිවාසිකම් පිළිබඳ ප්‍රඥප්තියේ අන්තර්ගතබාල වයස්කාර යුක්තිය පසිඳලීම සඳහා වනඅවම නීති සහ බාල අපරාධ වැළැක්වීම සඳහා වූ මාර්ගෝපදේශ වැනි අංගයන්ජාත්‍යන්තර ප්‍රමිතීන්ට අනුකූල වන පරිදි සැකසීමට විධිවිධාන සලසා ඇත. කාන්තා හා ළමා කටයුතු අමාත්‍යාංශය (පරිවාස හා ළමා ආරක්ෂණ සේවා දෙපාර්තමේන්තුව) වෙනුවෙන් අග්‍රාමාත්‍ය කාර්යාලයේ ප්‍රතිපත්ති සංවර්ධන කාර්යාලය යෝජිත ළමා ආරක්ෂණ හා අධිකරණ පනත් කෙටුම්පතේ වත්මන් තත්ත්වය සමාලෝචනය කිරීම සඳහා වූ රැස්වීම් කිහිපයක් සංවිධානය කර ඇත. ඉහත රැස්වීම් 2018 ජුනි මස 28, අගෝස්තු මස 2 සහ ඔක්තෝබර් මස 16 වන දිනයන්හීදී අරලියගහ මන්දිරය, කොළඹ 03 දී පවත්වන ලදී. උක්ත සාකච්ඡාවන්හි ප්‍රතිඵලයක් වශයෙන්, “ළමා ආරක්ෂණ හා යුක්තිය” පිළිබඳ පනත් කෙටුම්පත සංශෝධනය කිරීම අත්‍යවශ්‍ය බවට සහභාගී වූ සියලුමනිලධාරීන් එකඟ වූ අතර 2019 වර්ෂයේ අගෝස්තු මස වන විටමහාචාර්ය සාවිත්‍රි ගුණසේකර, ගරු විනිසුරු ශිරානි තිලකවර්ධන, මහාචාර්ය හරේන්ද්‍ර ද සිල්වා සහ ආචාර්ය චාරිකා මාරසිංහ යන මහත්ම මහත්මීන්ගේ අර්ථකතනයන් ඇතුළත් කිරීමෙන් අනතුරුව යෝජිත පනත් කෙටුම්පත සම්පුර්ණ කර තිබේ. ළමා ආරක්ෂණය හා යුක්තිය පිළිබඳ පනත් කෙටුම්පතේ වර්තමාන තත්ත්වය සමාලෝචනය කිරීමේ මීළඟ පියවර ලෙස, 2019 වර්ෂයේ අගෝස්තු මස 9 සහ 15යන දිනයන්හිදී අග්‍රාමාත්‍ය කාර්යාලයේ ප්‍රතිපත්ති සංවර්ධන කාර්යාලය සහ පරිවාස සහ ළමා ආරක්ෂණ දෙපාර්තමේන්තුවේ මූලිකත්වයෙන් දෙදින වැඩමුළුවක් අරලියගහ මන්දිරයේදී පවත්වා ඇත. මෙම වැඩමුළුවට පළාත් සභා 9 ම නියෝජනය කරමින් පරිවාස පළාත්කොමසාරිස්වරුන්, ජ්‍යෙෂ්ඨපරිවාස නිලධාරීන්,පරිවාස හා ළමා ආරක්ෂණ සේවා දෙපාර්තමේන්තුවසහ ජාතික ළමා ආරක්ෂණ අධිකාරිය නියෝජනය කරමින් නිලධාරීන් රැසක් සහභාගී විය. මෙම වැඩමුළුව පැවැත්වීමේ මුඛ්‍ය පරමාර්ථය වූයේ පනත් කෙටුම්පත පිළිබඳ සහභාගී වන්නන් දැනුවත් කරමින් කෙටුම්පත සම්බන්ධයෙන් මධ්‍යම හා පළාත් රජයේ නිලධාරීන් අතර එකඟතාවකට පැමිණීමයි. ළමා ආරක්ෂණය සහ යුක්තිය පිළිබඳ පනත් කෙටුම්පත සම්පුර්ණ කිරීමෙන් අනතුරුව යෝජිත සංශෝධනයන් කාන්තා සහ ළමා කටයුතු පිළිබඳ අමාත්‍යාංශය හරහා අධිකරණ අමාත්‍යාංශය වෙත යොමු කරන අතර නීති කෙටුම්පත් දෙපාර්තමේන්තුවේ නිරීක්ෂණයන්ගෙන් අනතුරුව සහ කාන්තා සහ ළමා කටයුතු පිළිබඳ අමාත්‍යාංශයේ අනුමැතිය හිමිවීමෙන් අනතුරුව කෙටුම්පතෙහි අවසාන ඉදිරිපත් කිරීම සිදු වනු ඇත.", "URL": "https://sinhala.adaderana.lk/news.php?nid=118135", "Category": null, "Parent URL": null}