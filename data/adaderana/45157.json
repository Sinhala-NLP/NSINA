{"Source": "Adaderana", "Timestamp": "August 6, 2014 10:14 am", "Headline": "අතුරුදන් වූවන් ගැන බලන්න තවත් මාස 6ක්", "News Content": "අතුරුදන් වුවන් පිළිබඳ ජනාධිපති විමර්ශන කොමිසමේ කාලය තවත් මාස 06 කින් දීර්ඝ කර තිබේ. ඒ අනුව 2015 වසරේ පෙබරවාරි මස 15 වන දින දක්වා කොමිසමේ කාලය දීර්ඝ කර ඇති බව සඳහන්ය. උතුරු සහ නැගෙනහිර පළාත්වල සිදුවු පුද්ගල අතුරුදන්වීම් පිළිබඳ විමර්ශන සිදු කර ජනාධිපතිවරයා වෙත වාර්තාවක් ලබා දීම සඳහා 2013 වසරේ අගෝස්තු මාසයේදී ත්‍රිපුද්ගල කමිටුවක් පත් කෙරුණි. මැක්ස්වෙල් පරණගම මහතාගේ සහාපතිත්වයෙන් යුත් එම කමිටුවේ සෙසු සමාජිකයින් ලෙස සුරංජනා විද්‍යාරත්න සහ මනෝරාමනාදන් යන මහත්මින් කටයුතු කරයි. අදාළ කොමිසමේ කාලය පසුගිය පෙබරවාරි මාසයෙන් අවසන් වීමට නියමිතව තිබුණද එහි කාලය මෙම මාසය දක්වා දීර්ඝ කිරීමට ජනාධිපති මහින්ද රාජපක්ෂ මහතා තීරණය කළේය. මේ අතර අතුරුදන් වූවන් පිළිබඳ ජනාධිපති විමර්ශන කොමිසම සඳහා නීති උපදෙස් ලබාදීමට ජනාධිපතිවරයා විසින් විශේෂඥයින් තිදෙනෙකුගෙන් සමන්විත උපදේශන මණ්ඩලයක් ද පසුගිය දා පත් කරනු ලැබීය. එම මණ්ඩලය සඳහා තවත් තිදෙනෙකු නම් කිරීමට ද ජනාධිපති මහින්ද රාජපක්ෂ මහතා තීරණය කර ඇත.", "URL": "https://sinhala.adaderana.lk/news.php?nid=45157", "Category": null, "Parent URL": null}