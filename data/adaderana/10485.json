{"Source": "Adaderana", "Timestamp": "August 28, 2010 08:33 am", "Headline": "සුමන හිමිට මහාධිකරණයේ අධි චෝදනා", "News Content": "ගිනි අවි සහ පුපුරණ ද්‍රව්‍ය ළඟ තබාගැනීමේ චෝදනාව මත මාළිගාවත්ත, බෝධිරාජාරාම විහාරාධිපති පූජ්‍ය ඌවතැන්නේ සුමන හිමියන් ඇතුළු විත්තිකරුවන් 04 දෙනෙකුට එරෙහිව කොළඹ මහාධිකරණය හමුවේ නඩු පවරා තිබේ. නීතිපතිවරයා විසින් මහධිකරණය හමුවේ මෙම විත්තිකරුවන්ට එරෙහිව අධිචෝදනා පත්‍ර ගොනු කර ඇති බව සඳහන් වේ.‍ පසුගිය ජනාධිපතිවරණ සමයේ මාළිගාවත්ත, බෝධිරුක්ඛාරාම විහාරස්ථානයේ සඟවා තිබියදී අත්බෝම්බ 56ක් සහ ගිනි අවි 2 ක් පොලිස් විශේෂ කාර්ය බලකායේ නිලධාරීන් විසින් සොයාගනු ලැබිණි. එම ගිනි අවි නීතිවිරෝධී අයුරින් ළඟ තබාගැනීම සම්බන්ධයෙන් විත්තිකාර සුමන හිමියන් ඇතුළු 04 දෙනාට එරෙහිව පීඩාකාරී ආඥා පනත යටතේ නීතිපතිවරයා විසින් මෙම අධිචෝදනා පත්‍රය ඉදිරිපත් කර තිබේ. අදාළ චෝදනාව සම්බන්ධයෙන් රක්ෂිත බන්ධනාගාර ගතව සිටි පූජ්‍ය ඌවතැන්නේ සුමන හිමියන්ට අභියාචනාධිකරණය මගින් පසුගියදා ඇප නියම කරන ලදී.", "URL": "https://sinhala.adaderana.lk/news.php?nid=10485", "Category": null, "Parent URL": null}