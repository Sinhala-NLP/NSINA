{"Source": "Adaderana", "Timestamp": "September 10, 2010 08:44 am", "Headline": "එක්සත් ජාතීන්ගේ සැසි වාරය 14 ඇරඹෙයි", "News Content": "එක්සත් ජාතීන්ගේ මහා මණ්ඩලයේ 65 වැනි නිත්‍ය සැසි වාරය ලබන 14 වනදා නිව්යෝර්ක් නුවර එක්සත් ජාතීන්ගේ මූලස්ථානයේ දී ආරම්භ වේ. සැප්තැම්බර් 20 වැනි දින සිට 22 වැනි දින දක්වා සහස්‍රක සංවර්ධන අභිමාතාර්ථ පිළිබඳ තුන් දින ලෝක නායක සමුළුවක් පැවැත්වීම මෙවර සැසිවාරයේ විශේෂ වැදගත්කමක් හිමි කර ගන්නා බව එක්සත් ජාතීන්ගේ සංවිධානය පවසයි. මහා මණ්ඩල සැසිවාරය ලබන 23 වනදා ආරම්භ වී 30 වැනි දා අවසන් වීමට නියමිතය. මෙවර මහා මණ්ඩල සැසි වාරයේ දී කාලගුණ විපර්යාසය, ආහාර සුරක්ෂිතාව සහ සහස්‍රක සංවර්ධන අභිමතාර්ථ සපුරා ගැනීම අතින් ලබා ඇති ප්‍රගතිය ඇතුළු විෂයන් 163 සැලකිල්ලට ලක් කෙරෙයි. මීට අමතරව අන්තර්ජාතික ජෛව විවිධත්ව වර්ෂය සාර්ථක කර ගැනීම සඳහා වූ රැස්වීමක් 22 වන දා පැවැත්වේ. සංවර්ධනය වෙමින් පවතින කුඩා දිවයින් රාජ්‍යයන් මුහුණ පා සිටින ගැටලු විසදී‍මේ ප්‍රගතිය සමාලෝචනය කෙරෙන ඉහළ පෙළේ රැස්වීමක් 24 සහ 25 යන දෙදින පැවැත්වීමට සැලසුම් කර තිබේ.", "URL": "https://sinhala.adaderana.lk/news.php?nid=10756", "Category": null, "Parent URL": null}