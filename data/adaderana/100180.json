{"Source": "Adaderana", "Timestamp": "December 3, 2018 09:16 am", "Headline": "විරෝධතා අතර තුර අත්අඩංගුවට පත් පිරිස 400 ඉක්මවයි", "News Content": "ඉන්ධන ප්‍රතිසංස්කරණවලට විරෝධය පළ කරමින් ප්‍රංශයේ පැරිස් අගනුවර පැවති විරෝධතා අතරතුර අත්අඩංගුවට ගෙන ඇති පිරිස 400 ඉක්මවන බව විදෙස් මාධ්‍ය වාර්තා කරයි. විරෝධතා හේතුවෙන් සිදුවූ දේපල විනාශය දැක ගැනීමට එරට ජනාධිපතිවරයා නිරීක්ෂණ චාරිකාවක නිරත වී ඇති බවද දැක්වෙයි. ප්‍රංශ ජනපති එම්මානුවෙල් මැක්‍රොන් විසින් හඳුන්වා දුන් ඉන්ධන ප්‍රතිසංස්කරණවලට විරෝධය පළ කරමින් පැරිස් අගනුවරට රැස් වූ විරෝධතාකරුවන් එහි \"ආක් ඩී ත්‍රීයොම්ප්\" ස්මාරකයට දැඩි අලාභ හානි සිදුකර තිබේ. ආර්ජන්ටිනාවේ පැවති ජී 20 සමුළුව නිමවා යළි සිය මව්රටට පැමිණි වහාම ජනාධිපතිවරයා එහි නිරීක්ෂණ චාරිකාවකද නිරත විය. 1806-1836 කාලයේදී ගොඩනගන ලද \"ආක් ඩී ත්‍රීයොම්ප්\" නම් ස්මාරකයට හිමිවන්නේ සුවිශේෂි ස්ථානයක්. පැරිසියට පිවිසෙන සෑම සංචාරකයෙකුම පාහේ මෙය නොවැරදීම නැරඹීමට පැමිණෙන බව දැක්වෙයි. ප්‍රංශය වෙනුවෙන් සටන් කල අය අගය කිරීම, සටන්කොට දිවි පිදුවන් අනුස්මරණය කිරීම වෙනුවෙන් 1806 දී නැපෝලියන් අධිරාජයා විසින් මෙය ඉදිකිරීම ආරම්භ කරන ලැබීය. 1814 නැපෝලියන්ගේ පරාජයෙන් මෙහි ඉදිකිරීම් නැවතුනද නැවත 1833දී පිලිප් ලුවී රජ ඉදිකිරිම නැවත අරඹා 1836 දී වැඩ අවසන් කළේය. විරෝධතා හේතුවෙන් මීට මාස 18කට පෙර වැඩි ජනතා කැමැත්තෙන් බලයට පැමිණි තරුණ ජනාධිපති එමානුවෙල් මැක්‍රොන්ගේ ජන ප්‍රසාදයද පහළ බැස ඇති බව විචාරකයන් පෙන්වා දෙයි. මේ වන විට මැක්‍රොන්ට එරෙහි ආණ්ඩු විරෝධයක් දක්වා වර්ධනය වී ඇති මෙම ඉන්ධන බද්ද පිළිබඳ ගැටළුව නැවත සලකා බලන බව ජනාධිපතිවරයා පැවසුවේය. මේ අතර ඉන්ධන ප්‍රතිසංස්කරණවලට විරෝධය පළ කරමින් පැරිස් අගනුවරට රැස් වූ විරෝධතාකරුවන් අතරින් 400කට අධික පිරිසක් අත්අඩංගුවට ගෙන ඇති බව වාර්තා වෙයි. මෙහිදී විරෝධතාකරුවන් ගොඩනැගිලි ,මෝටර් රථ ඇතුළුව දේපළ රැසක් ගිනිබත් කළ අතර ඇතැමුන් වෙළඳසැල් කොල්ලකෑමට පෙළඹී ඇති බවත් වාර්තා වෙයි. පැරිස් අගනුවර මෙවැනි තත්ත්වයක් උද්ගතව ඇත්තේ 1968 වර්ෂයෙන් පසුව පළමු වරටයි. ප්‍රචණ්ඩකාරී මෙම විරෝධතා හේතුවෙන් එහි හදිසි තත්ත්වයක් ප්‍රකාශයට පත්කිරීම කෙරෙහි බලධාරීන් අවධානය යොමුව ඇති බව විදෙස් වාර්තාවල සඳහන්.", "URL": "https://sinhala.adaderana.lk/news.php?nid=100180", "Category": null, "Parent URL": null}