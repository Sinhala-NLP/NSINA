{"Source": "Adaderana", "Timestamp": "December 4, 2014 03:12 pm", "Headline": "බගවන්තලාවේ වෙදුන්ට තර්ජනය කළ 7ක් රිමාන්ඩ්", "News Content": "බගවන්තලාව රෝහලේ වෛද්‍යවරුන් ඇතුළු කාර්යමණ්ඩලයට තර්ජනය කළ බව කියන ගම්වැසියන් 7 දෙනෙකු අත්අඩංගුවට ගෙන හැටන් මහේස්ත්‍රාත් අධිකරණයට ඉදිරිපත් කිරීමෙන් පසු ඔවුන් දෙසතියකට රිමාන්ඩ් කර තිබේ. පසුගිය දා බගවන්තලාව ප්‍රදේශයේ නිවසකට පස් කන්දක් කඩා වැටීම හේතුවෙන් කාන්තාවන් දෙදෙනෙකු මියැදුණි. එම කාන්තාවන් දෙදෙනා ප්‍රතිකාර සඳහා කඩිනමින් බගවන්තලාව රෝහලට ඇතුළත් කළද වෛද්‍යවරුන්ගේ නොසැලකිලිමත්කම හේතුවෙන් එම මරණ සිදුවු බව පවසමින් ප්‍රදේශවාසීන් උද්ඝෝෂණයක නිරත විය. වෛද්‍යවරුන් ඇතුළු කාර්ය මණ්ඩලය මෙම විරෝධතාව සැලකිල්ලට ගෙන රාජකාරී කිරීමට ආරක්ෂාව අවශ්‍ය බවත්, විරෝධතා දැක්වූ පුද්ගලයින් අත්අඩංගුවට ගන්නා ලෙසත් ඉල්ලමින් වැඩවර්ජනයක් ආරම්භ කළ අතර එය අද පෙරවරුවේ අවසන් කෙරුණු බව අප වාර්තාකරු පැවසීය. ඒ අනූව මෙම සිද්ධිය සම්බන්ධයෙන් අත්අඩංගුවට ගත් ගම්වැසියන් 7 දෙනා උසාවියට ඉදිරිපත් කිරීමෙන් පසු රිමාන්ඩ් කර ඇති අතර මීට සම්බන්ධ තවත් කිහිප දෙනෙකු අත්අඩංගුවට ගැනීමට හැටන් පොලීසිය පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=47791", "Category": null, "Parent URL": null}