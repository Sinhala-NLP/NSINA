{"Source": "Adaderana", "Timestamp": "December 14, 2012 09:19 pm", "Headline": "අපහාස කළ අය ගැන පියවරක් ගන්නැයි අගවිනිසුරු කතානායකට ලියයි", "News Content": "දෝෂාභියෝග චෝදනා විභාග කළ තේරීම්කාරක සභාවේදී තමාට අපහාස කළ අය සම්බන්ධයෙන් පියවරක් ගන්නැයි ඉල්ලා අගවිනිසුරුවරිය කතානායක චමල් රාජපක්ෂ මහතා වෙත ලිපියක් යවා තිබේ. නීලකන්දන් සහ නීලකන්දන් නීතීඥ සමාගම හරහා ඇය මෙම ලිපිය යවා ඇත. තේරීම්කාරක සභාවේදී තමාට අපහාස වන ආකාරයෙන් සිදුවු කතා බහ සම්බන්ධයෙන් ඇය එම ලිපියේ දක්වා ඇතැයි සඳහන්ය. මේ අතර අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් වු දෝෂාභියෝගය සම්බන්ධයෙන් පාර්ලිමේන්තු තේරීම්කාරක සභාව විසින් පැවැත් වු පරීක්ෂණයෙන් අපේක්ෂිත සාධාරණයක් ඉටුනොවු බව අධිකරණ සේවා සංගමය පවසයි. අගවිනිසුරු සම්බන්ධයෙන් විමර්ශනයක් පවත්වා ඇය චෝදනා 3ට වැරදිකරු බව අනාවරණය කර තිබේ. කෙසේ වෙතත් එකී විමර්ශනය ස්වභාවික යුක්තියේ මූලධර්ම නොසලකා හැර පැවැත්වූ පරීක්ෂණයක් ලෙස තම සංගමය විශ්වාස කරන්නේ යැයි එම සංගමය නිකුත් කළ නිවේදනයක දැක්වෙයි. එසේම එම තේරීම්කාරක සභාව සඳහා පත්කර තිබූ නියෝජිතයින්ගේ විමර්ශන කටයුතු මෙන්ම හැසිරීම සම්බන්ධයෙන් ද පැහැදීමක් නැතැයි අදාළ නිවේදනයේ සඳහන්ය. තවද මෙම සිද්ධියේදී ජනතා බදු මුදලින් නඩත්තු වන මාධ්‍ය ආයතනවල ක්‍රියාකලාපය සම්බන්ධයෙන් ද අවධානය යොමු ව ඇතැයි එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=29964", "Category": null, "Parent URL": null}