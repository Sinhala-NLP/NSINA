{"Source": "Adaderana", "Timestamp": "December 6, 2013 01:17 pm", "Headline": " කතුන් බිලිගත් බස් රථයේ රියදුරුත් සහයකත් රිමාන්ඩ්", "News Content": "අපරීක්ෂාකාරී ලෙස බස් රථයක් ධාවනය කර මිනිස් ඝාතන දෙකක් සිදු කළ බව කියන පුද්ගලික බස් රථයක රියදුරෙකු සහ කොන්දොස්තරවරයෙකු ලබන 20 වැනි දින දක්වා රක්ෂිත බන්ධනාගාර ගත කරන ලෙස හලාවත අතිරේක දිසා විනිසුරු එල්.සී.ලියනගේ මහත්මිය අද දහවල් නියෝග කර තිබේ. හලාවත - කුරුණෑගල මාර්ගයේ මුන්නේෂ්වරමේදී ඉකුත් ඊයේ (05) අලුයම සිදුවු මෙම අනතුරින් කාන්තාවන් දෙදෙනෙකු මරු මුවට පත් විය. එක් කාන්තාවක් බස් රථයේ ගැටීමෙන්ද, අනෙක් කාන්තාව බස් රථයෙන් බිමට වැටී ඊටම යට වීමෙන්ද මියැදිණ. හලාවත පොලීසියේ රථවාහන අංශය විසින් අත්අඩංගුවට ගෙන සිටි සැකකාර බස් රථ රියදුරා සහ කොන්දොස්තවරයාව අධිකරණයට ඉදිරිපත් කිරීමෙන් පසුව රක්ෂිත බන්ධනාගාර ගත කරන ලදී. හලාවත පොලීසියේ රථනවාහන අංශයේ ස්ථානාධිපති පොලිස් පරීක්ෂක ඩී.එම්.දහනායක මහතා පැමිණිල්ල ඉදිරිපත් කර තිබුණේය. මෙම හදිසි අනතුර සම්බන්ධයෙන් අධිකරණමය ක්‍රියා මාර්ග අවසන්වන තුරු බස් රථයට ලබා දී තිබු මගී ප්‍රවාහන බලපත්‍රය අත්හිටුවීමට වයඹ පළාත් මාර්ග සංවර්ධන අධිකාරියේ සභාපතිවරයා අද (06) පෙරවරුවේ නියෝග කරන ලදී.", "URL": "https://sinhala.adaderana.lk/news.php?nid=39375", "Category": null, "Parent URL": null}