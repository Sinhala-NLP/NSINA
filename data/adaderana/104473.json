{"Source": "Adaderana", "Timestamp": "February 16, 2019 07:58 pm", "Headline": "පොලිස්පති කටහඬ සාම්පල වාර්තාව ලබන සතියේදී අධිකරණයට", "News Content": "පොලිස්පති පුජීත් ජයසුන්දර මහතාගෙන් ලබාගත් කටහඬ සාම්පල සම්බන්ධයෙන් වන වාර්තාව ලබන සතියේදී අධිකරණයට ඉදිරිපත් කිරීමට කටයුතු කරන බව රජයේ රස පරීක්ෂක දෙපාර්තමේන්තුව පවසයි. මාසයක පමණ කාලයක් පොලිස්පතිවරයාගේ කටහඬ සාම්පල සම්බන්ධයෙන් එම දෙපාර්තමේන්තුව විමර්ශන සිදුකර ඇති බව සඳහන්. දුෂණ විරෝධී බලකායේ මෙහෙයුම් අධ්‍යක්ෂ නාමල් කුමාර විසින් ප්‍රභූ ඝාතන සැලැස්මක් සම්බන්ධයෙන් අපරාධ පරීක්ෂණ දෙපාර්තමේන්තුව හමුවේ පැමිණිල්ලක් සිදුකල අතර ඊට අදාලව ඔහු විසින් දුරකථන හඬපට ද එම දෙපාර්තමේන්තුව වෙත ඉදිරිපත් කර තිබුණි. එම දුරකථන හඬපට සම්බන්ධයෙන් විමර්ශන සිදු කිරීම සදහා අදාල පාර්ශවයන්ගෙන් කටහඩ සාම්පල ලබාගෙන කරුණු වාර්තා කරන ලෙස රස පරීක්ෂක දෙපාර්තමේන්තුවට අධිකරණය නියෝග කළේය. එම දෙපාර්තමේන්තුව විසින් සිද්ධිය සම්බන්ධයෙන් චෝදනා එල්ල වු හිටපු නියෝජ්‍ය පොලිස්පති නාලක ද සිල්වා මහතා සහ නාමල් කුමාර යන අයගේ කටහඬ සාම්පල පරීක්ෂා කිරීම ප්‍රථමයෙන් සිදුකරනු ලැබුවේය. අදාල දුරකථන හඩපටවල පොලිස්පති පුජිත් ජයසුන්දර මහතාගේ කටහඩ ඇත්ද යන්න සම්බන්ධයෙන් පරීක්ෂා කිරීම සදහා රස පරීක්ෂක දෙපාර්තමේන්තුව හමුවේ පෙනී සිටින ලෙසට පොලිස්පතිවරයාට දැනුම්දීමක් සිදුකර තිබුණි. ඒ අනුව පොලිස්පති පූජිත් ජයසුන්දර මහතා කටහඬ පරීක්ෂාවක් සඳහා පසුගිය මස 14 වනදා එම දෙපාර්තමේන්තුව හමුවේ පෙනී සිටියේය.", "URL": "https://sinhala.adaderana.lk/news.php?nid=104473", "Category": null, "Parent URL": null}