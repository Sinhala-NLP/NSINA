{"Source": "Adaderana", "Timestamp": "November 1, 2018 04:10 pm", "Headline": "ජලාශ කිහිපයක යළිත් වාන් දොරටු විවෘත කරයි", "News Content": "පවතින අයහපත් කාලගුණය හේතුවෙන් රාජංගනය‍, දැදුරුඔය සහ තබ්බෝව ජලාශ වල වාන් දොරටු විවෘත කිරීමට සිදුවී ඇති බව වාරිමාර්ග දෙපාර්තමේන්තුව සඳහන් කරයි. අද(01) පෙරවරුව වන විට රාජංගනය සහ දැදුරුඔය ජලාශ වල වාන් දොරටු 02 බැගින්, අඩි 02 දක්වා විවෘත කර ඇත. තබ්බෝව ජලාශයේ වාන් දොරටු 04 ක් අඩි 02 බැගින් විවෘත කර ඇත. රාජංගනය ජලශයේ ජලය කලාඔයටත්, දැදුරුඔයේ ජලය දැදුරුඔයටත්, තබ්බෝව ජලාශයේ ජලය මී ඔයටත්, මුදා හරින බැවින් පහත් ප්‍රදේශවල පදිංචිකරුවන් අවදානයෙන් පසුවන ලෙස පුත්තලම ආපදා කළමණාකරන ඒකකය, ඒ අවට පදිංචිකරුවන් වෙත දන්වා සිටියි. කලාඔයේ ජල මට්ටම ඉහළ යාම හේතුවෙන් පුත්තලම - මන්නාරම මාර්ගයේ ගමනාගමන කටයුතු වලට, එළුවන්කුලම ප්‍රදේශයේ දී බාධා එල්ලවී ඇත. එළුවන්කුලම ප්‍රදේශයේ පුත්තලම - මන්නාරම මාර්ගය හරහා අඩි 01 ක පමණ ජලයක් ගලා යන බවද ආපදා කළමණාකරන ඒකකය සඳහන් කරනු ලබයි.", "URL": "https://sinhala.adaderana.lk/news.php?nid=98552", "Category": null, "Parent URL": null}