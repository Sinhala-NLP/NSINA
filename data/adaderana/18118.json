{"Source": "Adaderana", "Timestamp": "August 16, 2011 05:48 pm", "Headline": "කැලණිය විශ්ව විද්‍යාලයේ වෛද්‍ය ප‍්‍රදර්ශනය - 2011", "News Content": "කැලණිය විශ්වවිද්‍යාලයේ රාගම වෛද්‍ය පීඨය මඟින් වසර පහකට වරක් සංවිධානය කරනු ලබන වෛද්‍ය ප‍්‍රදර්ශනය මෙවර\"පිවිතුරු පරිසරයක් - සුවබර ශ‍්‍රී ලංකාවක්\"යන තේමාව ඔස්සේ 2011 සැප්තැම්බර් මස 05 වනදා සිට 10 වනදා දක්වා රාගම වෛද්‍ය පීඨ පරිශ‍්‍රයේ දී ආරම්භ වේ. සුවබර දිවියක් උදෙසා ජනතාව දැනුවත් කිරීම සහ තිරසර සංවර්ධනය උදෙසා පරිසර සංරක්ෂණයේ වැදගත්කම ප‍්‍රධාන කරගනිමින් සංවිධානය කෙරෙන මෙවර ප‍්‍රදර්ශනයේ දී මිනිස් සිරුරේ විවිධ පද්ධතීන් පිළිබඳව මෙන්ම විවිධ රෝග පිළිබඳවද අවධානය යොමු කෙරේ. එසේම මෙම වෛද්‍ය ප‍්‍රදර්ශනය සඳහා සහභාගීවන්නන්ට අවශ්‍ය වෛද්‍ය පරීක්ෂණ කටයුතු පහසුවෙන් කරගැනීමේ හැකියාව ද සලසා දී තිබේ. විද්‍යා විෂය ධාරාවෙන් අ.පො.ස. (උසස් පෙළ) හදාරන සිසුන්ට මෙන්ම පොදු මහජනතාවටද ඉතා ප‍්‍රයෝජනවත් ප‍්‍රදර්ශනයක් වන මෙම වෛද්‍ය ප‍්‍රදර්ශනය සැප්තැම්බර් මස 05 වන දින පෙරවරු 8.00 සිට මහජන ප‍්‍රදර්ශනයට විවෘත වන බව කැලණිය විශ්වවිද්‍යාලයීය මාධ්‍ය ඒකකය ප‍්‍රකාශ කරයි. වැඩි විස්තර සදහා www.kln.ac.lk/media වෙබ් අඩවියට පිවිසෙන්න", "URL": "https://sinhala.adaderana.lk/news.php?nid=18118", "Category": null, "Parent URL": null}