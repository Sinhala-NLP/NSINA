{"Source": "Adaderana", "Timestamp": "April 24, 2013 11:17 am", "Headline": "අවුරුද්දට මගීන් ඇද්ද බස් ගැන පැමිණිලි 328ක්", "News Content": "මෙවර සිංහල - හින්දු අලුත් අවුරුදු සමයට සමගාමීව ජාතික ගමනාගමන කොමිෂන් සභාව විසින් ක්‍රියාත්මක කරන ලද මගී ප්‍රවාහන විශේෂ සේවාව සම්බන්ධයෙන් පැමිණිළි 328ක් ලැබී ඇති බව ජාතික ගමනාගමන කොමිෂන් සභාව පවසයි. අප්‍රේල් 08 වන දා සිට 22 වන දින දක්වා කාලය තුළ මෙම පැමිණිළි ලැබී ඇත. ඒ අනුව ගාස්තු වැඩියෙන් අයකිරීම ගැන පැමිණිලි 156ක්, මගීන්ට ආචාරශීලී නොවීම ගැන පැමිණිලි 67ක්, ප්‍රවේශ පත්‍ර නිකුත් නොකිරිම පිළිබඳ පැමිණිලි 28ක්, නියමිත ස්ථානයෙන් ගමන් ආරම්භ නොකිරීම සම්බන්ධ පැමිණිලි 23ක් ලැබී ඇති බවයි ජාතික ගමනාගමන කොමිෂන් සභාව සඳහන් කරයි. මීට අමතරව වායුසමීකරණ යන්ත්‍ර නිසි ලෙස ක්‍රියාත්මක නොකිරීම සම්බන්ධ පැමිණිලි 21 ද ඒ අතර වන බව වාර්තා වේ. මේ අතර අපරික්ෂාකාරි ධාවනය, අසීමිතව මගීන් පැටවීම, නියමිත මාර්ගයේ ධාවනය නොකිරිම , අතරමග ස්ථානවල අනවශ්‍ය ආකාරයට බස් රථය නවතා මගීන් නන්වා ගැනීම යන චෝදනා සම්බන්ධයෙන් ද පැමිණිළි ලැබි ඇති බව එම කොමිසම සඳහන් කළේය. මෙම වැරදි සම්බන්ධයෙන් අදාළ බස්රථ රියදුරන්ට සහ කොන්දොස්තරවරුන්ට නීතිය ක්‍රියාත්මක කරන බව ද ජාතික ගමනාගමන කොමිසම පැවසුවේය.", "URL": "https://sinhala.adaderana.lk/news.php?nid=33535", "Category": null, "Parent URL": null}