{"Source": "Adaderana", "Timestamp": "October 25, 2017 05:03 pm", "Headline": "රන්දීර්ට විනය පරීක්ෂයක් තියන්න රනිල්ගෙන් නියෝගයක්", "News Content": "දිවුලපිටිය ප්‍රදේශයේ දී පොලිස් විශේෂ කාර්යය බලකාය විසින් අත්අඩංගුවට ගත් එක්සත් ජාතික පක්ෂ බස්නාහිර පළාත් සභා මන්ත්‍රී රන්දීර් රොද්‍රිගෝ මහතා සම්බන්ධයෙන් විනය පරීක්ෂණයක් පවත් වන ලෙස නියෝග කර තිබේ. අග්‍රාමාත්‍ය රනිල් වික්‍රමසිංහ මහතා විසින් එක්සත් ජාතික පක්ෂ මහ ලේකම් කබීර් හෂිම් මහතා වෙත මෙම නියෝගය ලබා දී ඇති බව වාර්තා එක්සත් ජාතික පක්ෂය සඳහන් කරයි. පසුගිය (23) දහවල් දිවුලපිටිය හේනගෙදර ප්‍රදේශයේ දී අපරාධ කල්ලි සාමාජිකයින් පිරිසක් සහ පොලිස් විශේෂ කාර්යය බලකාය අතර වෙඩි හුවමාරුවක් සිදුවූ අතර එහිදී එක් පුද්ගලයෙකු ජීවිතක්ෂයට පත් විය. කොල්ලකෑමක් සඳහා වෑන් රථයකින් පුද්ගලයින් පිරිසක් පැමිණ ඇති බවට ලැබුණු තොරතුරකට අනුව පොලිස් විශේෂ කාර්යය බලකාය අදාළ වෑන් රථය පරික්ෂා කිරීමට යාමේ දී කොල්ලකරුවන් විසින් පොලිස් විශේෂ කාර්යය බලකායට වෙඩි තබා තිබේ. එහිදී පොලිස් විශේෂ කාර්යය බලකාය සිදුකළ වෙඩි තැබීමකින් කුෂාන් තක්ෂිල කුරේ නැමති තිස් පස් හැවිරිදි පුද්ගලයෙකු ජීවිතක්ෂයට පත් වු අතර තවත් පුද්ගලයින් හත් දෙනෙකු පොලිස් විශේෂ කාර්යය බලකාය විසින් අත්අඩංගුවට ගනු ලැබීය. අත්අඩංගුවට ගත් පිරිස අතර බස්නාහිර පළාත් සභා මන්ත්‍රී රන්දීර් රොද්රිගු මහතා ද සිටින පොලීසිය සඳහන් කළේය.", "URL": "https://sinhala.adaderana.lk/news.php?nid=79134", "Category": null, "Parent URL": null}