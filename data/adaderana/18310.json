{"Source": "Adaderana", "Timestamp": "August 26, 2011 08:38 am", "Headline": "මහාචාර්ය මැන්දිස් රෝහණධීර අභාවප්‍රාප්ත වෙයි", "News Content": "ප්‍රවීණ ගත්කතුවරයකු මෙන්ම කීර්තිමත් ඉතිහාසඥයකු වන මහාචාර්ය මැන්දිස් රෝහණධීර මහතා අභාවප්‍රාප්ත වී තිබේ. හදිසි අසනීප තත්ත්වයක් නිසා කොළඹ ජාතික රෝහල වෙත ඇතුළත් කරන ලදුව ඊයේ(25) රාත්‍රී 9 .30 ට පමණ ඒ මහතා අභාවප්‍රාප්ත වූ බව පවුලේ ඥාතීන් සඳහන් කරයි. මෘත දේහය මේ වනවිට කොළඹ ජයරත්න මල් ශාලාවේ තැන්පත් කර ඇති අතර අද සවස දේහය බත්තරමුල්ල, සුභූතිපුර පිහිටි ඒ මහතාගේ නිවස වෙත රැගෙන යාමට නියමිත බව ද පවුලේ ඥාතීන් පවසයි. දේහය පිළිබඳ අවසන් කටයුතු ලබන බදාදා(31) සිදුකිරීමට නියමිත බව ද සඳහන්ය. මියයන විට මහාචාර්ය මැන්දිස් රෝහණධීර මහතා 80 හැවිරිදි වියෙහි පසුවිය. මහාචාර්ය මැන්දිස් රෝහණධීර මහතා වසර 35 ක පමණ කාලයක් ශ්‍රී ජයවර්ධනපුර විශ්ව විද්‍යාලයේ සේවය කර තිබේ. සිංහල විශ්ව කෝෂය නිර්මාණය කිරීම සහ බෞද්ධ, සංස්කෘතික, පුරාවිද්‍යා සහ ඉතිහාසය යන ක්ෂේත්‍රයන් සඳහා ඒ මහතා විශාල සේවයක් සිදුකළේය. 1978 වසරේ ආණ්ඩු ක්‍රම ව්‍යවස්ථාව සම්පාදනයට ද දායක වූ මහාචාර්ය මැන්දිස් රෝහණධීර මහතා ශ්‍රී ලංකා නිදහස් පක්ෂයට සම්බන්ධව ක්‍රියාකාරී දේශපාලනයේ ද නිරත විය.", "URL": "https://sinhala.adaderana.lk/news.php?nid=18310", "Category": null, "Parent URL": null}