{"Source": "Adaderana", "Timestamp": "July 17, 2018 12:12 pm", "Headline": "වාහන තදබදයට හලාවත පොලීසියෙන් පිළියමක්", "News Content": "හලාවත නගරයේ පදික වේදිකාවල ඇති ව්‍යාපාරික ස්ථාන සහ ව්‍යාපාරික නාම පුවරු ඉවත් කිරීමට කටයුතු කරන බව හලාවත පොලීසිය පවසයි. නගරයේ පවතින වාහන තදබදයට සහ සිදුවන අනතුරුවලට පිළියමක් ලෙස මෙම ක්‍රියා මාර්ගය ගන්නා බව පොලීසිය සඳහන් කරයි. පදික වේදිකාව තුළ විවිධ නාම පුවරු තබා තිබීමත්, ඇතැම් ව්‍යාපාරික ස්ථාන පදික වේදිකාව ආක්‍රමණය කර තිබීමත් නිසා පදිකයින්ට ප්‍රධාන මාර්ගයේ ගමන් කිරීමට සිදුවී ඇති බව පොලීසිය පෙන්වා දෙයි. මෙම හේතුව නිසා නගරය තුළ අනවශ්‍ය වාහන තදබදයක් ඇති වනවා මෙන්ම අනතුරු සිදු වන බවටද පොලීසිය හඳුනා ගෙන තිබේ. පදික වේදිකාව තුළ ඇති වෙළඳ නාම පුවරු ඉවත් කිරීමට සහ ඉදි කර ඇති ව්‍යාපාරික ස්ථාන සම්බන්ධයෙන් ව්‍යාපාරිකයින් දැණුවත් කිරීම මුලින්ම සිදු කරන ලද අතර, එම උපදෙස් නොතකන ව්‍යාපාරිකයික්ට එරෙහිව නඬු පවරන බව පොලීසිය පැවසීය. පදික වේදිකාවේ පවතින අඩු පාඩු සම්බන්ධයෙන්ද මෙහිදී අවධානය යොමු කර ඇති අතර, එම අඩු පාඩුද හලාවත නගර සභාවට දැණුම් දී සකස් කිරීමට කටයුතු කරන බව හලාවත සහකාර පොලිස් අධිකාරී කීර්ති බණ්ඩාර මහතා පැවසීය. හලාවත, ආරච්චිකට්ටුව සහ මාදම්පේ පොලීසිවල රථවාහන අංශ මෙම මෙහෙයුම සඳහා සහභාගි විය.", "URL": "https://sinhala.adaderana.lk/news.php?nid=92695", "Category": null, "Parent URL": null}