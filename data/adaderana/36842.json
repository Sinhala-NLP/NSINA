{"Source": "Adaderana", "Timestamp": "August 23, 2013 11:37 am", "Headline": "දියතලාව - ඇල්ලගම ප්‍රදේශවාසීන් උද්ඝෝෂණයේ ", "News Content": "දියතලාව - ඇල්ලගම ප්‍රදේශයේ දී අට හැවිරිදි දැරියක අපයෝජනයට ලක් කර ඝාතනය කිරීමේ සිද්ධියට විරෝධය පළ කරමින් ප්‍රදේශවාසීන් පිරිසක් උද්ඝෝෂණයක් ආරම්භ කර තිබේ. දියතලාව බස්නැවතුම්පොළ ඉදිරිපිට 600ක පමණ පිරිසක් මෙම උද්ඝෝෂණයේ නිරත වන බව අද දෙරණ වාර්තාකරු සඳහන් කරයි. සිද්ධියට අදාළ සැකකරුට උපරිම දඬුවම් ලබාදෙන ලෙසත් ඔහුට රැකවරණය ලබාදුන් පුද්ගලයා අත්අඩංගුවට ගන්නා ලෙසත් උද්ඝෝෂණකරුවන් බලධාරීන්ගෙන් ඉල්ලා සිටියි. එමෙන්ම මෙවැනි අපරාධ සිදුවීම වළක්වන ලෙසට ජනාධිපතිවරයාගෙන් ඉල්ලා සංදේශයකට අත්සන් තැබීම උද්ඝෝෂණකරුවන් විසින් සිදුකළ බව අද දෙරණ වාර්තාකරු සඳහන් කරයි. පසුගිය 18 වැනිදා රාත්‍රීයේ ඇල්ලගම ප්‍රදේශයේ දැරියක අපයෝජනයට ලක් කර ඝාතනය කර තිබුණි. සිද්ධියට අදාළ සැකකරු අත්අඩංගුවට ගැනීමට දියතලාව පොලීසිය ඊයේ(22) සමත් වුණි.", "URL": "https://sinhala.adaderana.lk/news.php?nid=36842", "Category": null, "Parent URL": null}