{"Source": "Adaderana", "Timestamp": "February 26, 2011 11:33 am", "Headline": "නැගෙනහිර ජනතාව වෙනුවෙන් ජපානයෙන් ඩොලර් මිලියන 1.2 ක්", "News Content": "ජලගැලීම් වලින් විපතට පත් නැගෙනහිර පළා‍තේ ජනතාව සඳහා සහනාධාර ලබාදීමට ජපන් රජයෙන් අමෙරිකානු ‍‍ඩොලර් මිලියන 1.2 ක මුදලක් ලබාදී තිබේ. අවතැන්වූවන්ට සහන සැලසීම සහ කඩිනම් ප්‍රතිසංස්කරණය සඳහා මෙම ආධාර ලබාදී ඇති බව වාර්තා වේ. එම ආධාර ජාත්‍යන්තර සංවිධාන කිහිපයකට හා ශ්‍රී ලංකා රජයට ලබාදීමට කටයුතු කර ඇති බව ශ්‍රී ලංකාවේ ජපාන තානාපති කුනියෝ තකාෂි මහතා පවසයි. විපතට පත් ජනතාවට සහන සැලසීම සඳහා ශ්‍රී ලංකා රජයෙන් ගෙන ගිය වැඩපිළිවෙළට තම රජයේ ප්‍රසාදය පළ වන බව ඔහු සඳහන් කරයි. මෙම ආධාර පීඩාවට ලක්වූ ජනතාවගේ සුභසාධනය සඳහා ඉතා ඵලදායී ලෙස යොදවනු ඇති බව ද ශ්‍රී ලංකාවේ ජපාන තානාපතිවරයා ප්‍රකාශ කළේය.", "URL": "https://sinhala.adaderana.lk/news.php?nid=14485", "Category": null, "Parent URL": null}