{"Source": "Adaderana", "Timestamp": "July 26, 2011 03:26 pm", "Headline": "උ/පෙළ විභාගයේ ප්‍රවේශ පත්‍ර යැවීම ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගයට මෙවර පෙනී සිටින අයදුම්කරුවන් වෙත විභාග ප්‍රවේශ පත්‍ර යැවීම ඊයේ(25) සිට ආරම්භ කළ බව විභාග කොමසාරිස් ජනරාල් අනුර එදිරිසිංහ මහතා පවසයි. ඒ අනුව පාසල් අයදුම්කරුවන් සඳහා ඔවුන්ගේ පාසල් වලටත් පෞද්ගලික අයදුම්කරුවන් සඳහා ඔවුන්ගේ ලිපිනයටත් අදාළ ප්‍රවේශපත් යැවීමට කටයුතු කර ඇති බව ඔහු සඳහන් කළේය. මෙවර අධ්‍යයන පොදු සහතික පත්‍ර උසස් පෙළ විභාගය සඳහා අයදුම්කරුවන් දෙලක්ෂ අනූ හතර දහසක් පෙනී සිටීමට නියමිතව තිබේ. ඔවුන්ගෙන් සිසුන් දෙලක්ෂ හාරදහසක් පාසල් අයදුම්කරුවන් වන අතර සෙසු අයදුම්කරුවන් අනූ දහස පෞද්ගලික අයදුම්කරුවන් වේ. මෙවර අධ්‍යයන පොදු සහතික පත්‍ර උසස් පෙළ විභාගය අගෝස්තු මස 8 වැනිදා ආරම්භ කිරීමට නියමිතය.", "URL": "https://sinhala.adaderana.lk/news.php?nid=17648", "Category": null, "Parent URL": null}