{"Source": "Adaderana", "Timestamp": "October 16, 2018 04:00 pm", "Headline": "දක්ෂිණ අධිවේගයේ සේවය කළ චීන ජාතිකයෙක් මරුට", "News Content": "දක්ෂිණ අධිවේගී මාර්ගයේ ඉදිකිරීම් වැඩබිමක සේවය කරමින් සිටි චීන ජාතිකයෙකු එම වැඩබිමෙහි කම්කරු නිවාසයක් තුල මිය ගොස් සිටියදී හමුව ඇතැයි වීරකැටිය පොලිසිය පවසයි. මෙලෙස ජිවිතක්ෂයට පත්ව ඇත්තේ 43 හැවිරිදි චීන ජාතිකයෙකි. මෙම පුද්ගලයා දක්ෂිණ අධිවේගී මාර්ගයේ ඉදිකිරීම් කටයුතු සිදුකරන වීරකැටිය, බැදිගම, මල්බෙරිය වැඩපලෙහි කම්කරුවෙකු ලෙස සේවයේ නිරතව සිටි පුද්ගලයෙක්. මිය ගොස් ඇති විදේශිය ජාතිකයා වැඩබිමට අයත් කම්කරු නිවාසයක් තුළ ඊයේ (15) රාත්‍රීයේ නින්දට ගොස් තිබේ. අද(16) පෙරවරු කාලයේදී සේවයට වාර්තා නොකිරිම නිසා ඔහු පිළිබදව සොයාබැලූ අනෙකුත් සේවකයින්ට මෙම පුද්ගලයා නිදන ඇදෙහිම මිය ගොස් සිටියදී හමුව තිබේ. මේ සම්බන්ධයෙන් වැඩබිමෙහි සේවකයින් විසින් වීරකැටිය පොලිස් ස්ථානයේ නිලධාරින් දැනුම්වත් කර තිබේ. වීරකැටිය පොලිස් ස්ථානයේ නිලධාරිහු මෙම මරණය පිළිබදව වැඩිදුර පරික්ෂණ සිදුකරයි.", "URL": "https://sinhala.adaderana.lk/news.php?nid=97777", "Category": null, "Parent URL": null}