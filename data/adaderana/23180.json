{"Source": "Adaderana", "Timestamp": "March 30, 2012 12:00 pm", "Headline": "කොළඹ සරසවිය ආසියාවෙන් 8 වන තැනට", "News Content": "කොළඹ විශ්ව විද්‍යාලය ආසියාවේ ශ්‍රේණිගත කිරීම්වලින් 08 වන ස්ථානයට පත්ව ඇති බව උසස් අධ්‍යාපන අමාත්‍ය එස්. බී. දිසානායක මහතා පවසයි. එමෙන්ම පේරාදෙණිය, කැලණිය, ශ්‍රී ජයවර්ධනපුර, රජරට යන විශ්ව විද්‍යාල සහ විවෘත විශ්ව විද්‍යාලය 2011 වසරට සාපේක්ෂව 2012 වසරේ දී ඉහළ ස්ථානවලට පැමිණ ඇති බව ද අමාත්‍යවරයා පෙන්වාදෙයි. මීට පෙර පැවති පාර්ලිමේන්තු සැසිවාරයක දී ශ්‍රී ලංකාවට පෞද්ගලික විශ්ව විද්‍යාල හඳුන්වාදීම පිළිබඳව ජනතා විමුක්ති පෙරමුණු පාර්ලිමේන්තු මන්ත්‍රී අනුර කුමාර දිසානායක මහතා සිදුකළ විශේෂ ප්‍රකාශයක් පිළිබඳව ප්‍රතිචාර දක්වමින් අද(30) පාර්ලිමේන්තුවේ දී උසස් අධ්‍යාපන අමාත්‍යවරයා මේ බව සඳහන් කර තිබේ. රුහුණු විශ්ව විද්‍යාලය ශ්‍රේණිගත කිරීම්වලින් පහළට පැමිණ ඇති බව ද එස්. බී. දිසානායක මහතා මෙහිදී පෙන්වා දී ඇත. එම විශ්ව විද්‍යාලය තුළ ක්‍රියාත්මක වන ජනතා විමුක්ති පෙරමුණු ශිෂ්‍ය සංගම්වල ක්‍රියාකාරකම් ඊට හේතුව වී ඇති බව ද වැඩිදුරටත් අදහස් දැක්වූ අමාත්‍යවරයා අවධාරණය කර තිබේ.", "URL": "https://sinhala.adaderana.lk/news.php?nid=23180", "Category": null, "Parent URL": null}