{"Source": "Adaderana", "Timestamp": "January 23, 2018 08:25 am", "Headline": " මේ වසරේ ලෝක සෞඛ්‍ය දිනය  ශ්‍රී ලංකාවේදී සමරන්න තීන්දුයි", "News Content": "මේ වසරේ ලෝක සෞඛ්‍ය දිනය ශ්‍රී ලංකාවේ සැමරීමට තීරණය කර තිබේ. ලෝක සෞඛ්‍ය සංවිධානයේ විධායක මණ්ඩලයේ 142 වන සැසිවාරයේ දී මේ පිළිබඳව නිවේදනය කර ඇති බව ජිනීවාහි ශ්‍රී ලංකා තානාපති කාර්යාලය සඳහන් කළේය. ලෝක සෞඛ්‍ය සංවිධානයේ අධ්‍යක්ෂ ජනරාල් ටෙඩ්ඩ්‍රෝස් ඇඩනොම් විසින් මේ පිළිබඳව නිල වශයෙන් ජිනිවාහිදී නිවේදනය කර තිබේ. සෑම වසරකම අප්‍රේල් හත් වන දින ලෝක සෞඛ්‍ය දිනය සැමරෙන අතර මෙවර එහි තේමාව ලෙස විශ්වීය සෞඛ්‍ය ආවරණය යන්න නම් කිරීමට නියමිතය. ශ්‍රී ලංකාව තුළ නොමිලේ සෞඛ්‍ය පහසුකම් ලබාදීම අගය කිරීමක් වශයෙන් ලෝක සෞඛ්‍ය දිනය ශ්‍රී ලංකාවේ සැමරීමට තීරණය කර ඇති බව වාර්තා වෙයි. ලෝක සෞඛ්‍ය සංවිධානයේ විධායක මණ්ඩලයේ 142 වන සැසිවාරය සඳහා සෞඛ්‍ය අමාත්‍ය රාජිත සේනාරත්න මහතා විධායක මණ්ඩල සාමාජිකයෙකු ලෙස සහභාගී වී සිටියි.", "URL": "https://sinhala.adaderana.lk/news.php?nid=83368", "Category": null, "Parent URL": null}