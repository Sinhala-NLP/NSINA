{"Source": "Adaderana", "Timestamp": "January 25, 2016 05:05 pm", "Headline": "රටින් රට ආ ඇත් දළ හෙට අළු!", "News Content": "ශ්‍රී ලංකාව හරහා ප්‍රතිඅපනයනයට තැත් කිරීමේ දී රේගු භාරයට ගෙන රාජසන්තක කර තිබු ඇත් දළ තොගය ප්‍රසිද්ධියේ විනාශ කිරීමට ශ්‍රී ලංකා රේගුව තීරණය කර තිබේ.හෙටට යෙදෙන රේගු දිනයට සමගාමීව ගාලුමුවදොර පිටියේ දී එම ඇත්දළ තොගය විනාශ කරන බව රේගු මාධ්‍ය ප්‍රකාශක ලෙස්ලි ගාමිණි මහතා ප්‍රකාශ කළේය.2012 වසරේ දී කෙන්යාවේ සිට ශ්‍රී ලංකාව හරහා ඩුබායි වෙත රැගෙන යාමට උත්සාහ කළ ඇත් දළ 359ක් රේගුව භාරයට ගෙන තිබුණි.අදාළ ඇත් දළ තොගය ඇතුන් දැඩි ලෙස වධහිංසාවට ලක් කර ඝාතනය කර ලබාගත් ඒවා බවටද අනාවරණය වුණි.වඳ වී යාමේ තර්ජනයට ලක්වු සත්ත්ව සහ ශාක අන්තර්ජාතික වශයෙන් වෙළෙඳාම් කිරීම පිළිබඳ සම්මුතියට අදාළව එලෙස ලබාගන්නා ඇත් දළ නීති විරෝධී බව රේගු මාධ්‍ය ප්‍රකාශකවරයා සඳහන් කළේය.අදාළ සම්මුතියට අනුව එලෙස රාජසන්තක කරන ලද ඇත් දළ අයිතිකරුවන්ට භාරදීම හෝ පර්යේෂණ සඳහා තබා ගැනීම හෝ විනාශ කිරීම සිදුකළ යුතු බව ඔහු පවසන්නේය.ඒ අනුව එම ඇත් දළ තොගය හෙට දිනයේ දී විනාශ කිරීමට කටයුතු සූදානම් කර ඇති බව රේගු මාධ්‍ය ප්‍රකාශක ලෙස්ලි ගාමිණි මහතා වැඩිදුරටත් සඳහන් කළේය.මේ අතර මිනිසුන් විසින් ආරෝපණය කරගත් වටිනාකමක් වෙනුවෙන් මෙලෙස මහ පරිමාණයෙන් සත්ත්ව ඝාතන සිදුවන බව පරිසරවේදී ජගත් ගුණවර්ධන මහතා පැවසුවේය.ඔහු සඳහන් කළේ මෙවැනි ජාවාරම් සම්බන්ධයෙන් දැඩි නීතිමය ක්‍රියාමාර්ග ගත යුතු බවයි.", "URL": "https://sinhala.adaderana.lk/news.php?nid=56642", "Category": null, "Parent URL": null}