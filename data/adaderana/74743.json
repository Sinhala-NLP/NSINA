{"Source": "Adaderana", "Timestamp": "July 1, 2017 07:29 am", "Headline": " විපත් සිදු වෙන්නේ ආණ්ඩුව මෙහෙයවන අයගේ ග්‍රහචාරය අනුව නෙමෙයි", "News Content": "රට තුළ සිදුවන ඇතැම් විපත් ආණ්ඩුව මෙහෙය වන පුද්ගලයන්ගේ ග්‍රහචාරය අනුව සිදුවන්නක් නොව කාලගුණික සහ දේශගුණික විපර්යාසයන් හේතුවෙන් ලෝකයම මුහුණදෙන පොදු අභියෝගයක් බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා ප්‍රකාශ කරන්නේ පරිසර අභියෝගයන් වැළැක්වීමට නොහැකි නමුත් ස්වභාදහමට අනුව හැඩ ගැසීමට අප උත්සාහ කළ යුතු බවයි. රත්නපුර පළාත් මහ රෝහලේ ළමා වාට්ටුව, ලේ බැංකුව, රුධිර කාන්දු පෙරණ ඒකකය සහ එක්ස්රේ ඒකකය විවෘත කිරීමේ අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය.ප්‍රදේශයේ ධනවතුන්ගෙන් සහ අමෙරිකානු ජාතික ලුවිස් ඇලන් මහතාගේ පුද්ගලික ධන පරිත්‍යාගයෙන් නව ඉදිකිරීම් සිදුකර තිබේ.රත්නපුර දිස්ත්‍රික්කය දැනට පවතින තත්ත්වයෙන් තවත් වසර 25කට වැඩි කාලයක් පවත්වාගෙන යාමට නම් එහි සිදුවන පරිසර විනාශය වහා නැවැත්විය යුතු බව ජනාධිපතිවරයා වැඩිදුරටත් ප්‍රකාශ කළේය. එම අවස්ථාවට එක්වෙමින් අදහස් දැක්වු අමාත්‍ය රාජිත සේනාරත්න මහතා ප්‍රකාශ කළේ රට තුළ වෛද්‍ය හිගයක් පවතින බවයි.", "URL": "https://sinhala.adaderana.lk/news.php?nid=74743", "Category": null, "Parent URL": null}