{"Source": "Adaderana", "Timestamp": "August 20, 2017 09:27 pm", "Headline": "සොරකමේ යන සංවිධානාත්මක කල්ලියක් කොටු", "News Content": "සොරාගන්නා ලද යතුරුපැදි යොදා ගනිමින් මාල කැඩීමේ ජාවාරමක නියුතු සංවිධානාත්මක කල්ලියක අට (08)දෙනකු සැකපිට දඹුල්ල පොලීසිය විසින් අත්අඩංගුවට ගෙන තිබේ . මෙලෙස සොරා ගන්නා යතුරු පැදි කොටස්කර ව්‍යාජව ලියාපදිංචි කොට විකුණා ඇති අතර පොලීසිය සඳහන් කළේ අත්අඩංගුවට ගත් සැකකරුවන් අතර කාන්තාවක සහ 15 හැවිරිදි පාසල් සිසුවෙක්ද සිටින බවයි. සිසුවාට පාසල් නිවාඩු කාලයේ යතුරු පැදි සොරකම හා රන් මාල කැඩීම පුරුදු කරමින් සිටි බව ප්‍රධාන සැකකරු පොලීසියට ප්‍රකාශ කර තිබේ. මෙම කණ්ඩායම ගලේවෙල බුලනවැව , නෑගම්පහ ,සහ දේවහුව ප්‍රදේශවල දී යතුරුපැදි කොටස් කර , එන්ජින් අංක හා චැසි අංක වෙනස් කොට අලෙවි කිරීම සිදු කරන බව පොලිස් පරීක්ෂණවලදී අනාවරණය වී ඇත. කාන්තාව හා ප්‍රධාන සැකකරු එක්ව යතුරුපැදි සොරා ගන්නා බවත්, එම යතුරුපැදියෙන් නගරවල දී කාන්තාවන්ගේ ගෙල බැදී රන්මාල කඩා ගැනීම සිදු කරන බවත්, පසුව එක දිනක් ඇතුළත සොරා ගන්නා යතුරුපැදිය කුමන වර්ගයකට අයත් වුවත් ඔවුන් ඒවා රුපියල් 20000ට තවත් කණ්ඩායමකට විකිණීම සිදුකරන බවත් පොලීස් පරීක්ෂණවල දී අනාවරණය වී තිබේ. එම ජාවාරමේ ප්‍රධාන සැකකරු දිනකට මත්කුඩු පානය සඳහා රුපියල් 15000ක් වියදම් කරන බව සැකකරු පාපොච්චාරණය කර තිබේ. මෙසේ අත්අඩංගුවට ගෙන ඇති ප්‍රධාන සැකකරු 27 හැවිරිදි එක්දරු පියකු වන අතර ඔහුගේ බිරිද ද අත්අඩංගුවේ පසු වෙයි. ඔවුන් කලාවැව විජිතපුර ප්‍රදේශයේ පදිංචි කරුවෝය. දඹුල්ල හා කුරුණෑගල ප්‍රදේශ වලදී සොරා ගන්නා ලද හා වෙනස් කරන ලද යතුරුපැදි 05ක් හා කොටස් කර ඇති යතුරුපැදි කීපයක කොටස් මෙන්ම අංක වෙනස් කිරීමට යොදා ගන්නා සියුම් උපකරණ තොගයක් සහ රන්මාල උකස් කළ රිසිට් පත් රැසක්ද මෙහි දී පොලිස් බාරයට ගෙන තිබේ. සොරකම පුහුණු වෙමින් සිටි 15 හැවිරිදි පාසල් සිසුවා තංගල්ල ප්‍රදේශයේ පදිංචි 10 වැනි වසරේ ඉගෙනුම ලබන සිසුවෙකු බවත්, ප්‍රධාන සැකකරුගේ බිරිදගේ නෑදෑ දරුවෙකු බවත් අනාවරණය වී තිබේ. වැඩිදුර පරීක්ෂණ දඹුල්ල පොලීසිය විසින් සිදු කරන අතර සැකකරුවන් 20 දින දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතය", "URL": "https://sinhala.adaderana.lk/news.php?nid=76492", "Category": null, "Parent URL": null}