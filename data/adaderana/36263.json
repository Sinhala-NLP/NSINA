{"Source": "Adaderana", "Timestamp": "July 31, 2013 05:00 pm", "Headline": "මානව හිමිකම් කඩවීම ගැන ඉදිරියටත් හඬ  නගනවා ", "News Content": "බ්‍රිතාන්‍ය දෙමළ සංසදය විසින් පොදුරාජ්‍ය මණ්ඩලයීය සමුළුවට සහභාගි නොවන ලෙස සිදුකළ ඉල්ලීමක් බ්‍රිතාන්‍ය රජය ප්‍රතික්ෂේප කර තිබේ. ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය සමුළුවට සහභාගි නොවන ලෙසත්, එය වෙනත් ස්ථානයක පැවැත්වීමට බලපෑම් කරන ලෙසත් මෙම සංසදය විසින් බ්‍රිතාන්‍ය රජයෙන් ඉල්ලීමක් කර ඇත. බ්‍රිතාන්‍ය විදේශ අමාත්‍යංශයේ අමාත්‍යවරයෙක් වන ඇලෙස්ටෙයාර් බර්ඩ් බ්‍රිතාන්‍ය රජය වෙනුවෙන් මෙම ඉල්ලීම ප්‍රතික්ෂේප කර ඇති බව සඳහන් වෙයි. බ්‍රිතාන්‍ය රජය ලෙස ශ්‍රී ලංකාවේ පැවත්වෙන පොදුරාජ්‍ය මණ්ඩලයීය සමුළුවට සහභාගීවීමට තීරණය කර ඇති බව මෙහිදී ඔහු පවසා ඇත. එමෙන්ම එම සමුළුව ශ්‍රී ලංකාවේ දී පැවැත්වීමට ගත් තිරණය පොදුරාජ්‍ය මණ්ඩලයීය රටවල ඒකමතික තීරණයක් අනුව සිදුකළ කටයුත්තක් බව ද ඇලෙස්ටෙයාර් බර්ඩ් පවසා තිබේ. ඒ අනුව අනිවාර්යයෙන්ම බ්‍රිතාන්‍ය රජය මෙම සමුළුවට සහභාගි වන බවත්, සමුළුව වර්ජනය කිරීමට කිසිදු හැකියාවක් නොමැති බවත් ඇලෙස්ටෙයාර් බර්ඩ් මෙහිදී පවසා ඇති බව විදෙස් මාධ්‍ය වාර්තා කරයි. කෙසේ වෙතත් ශ්‍රී ලංකාවේ සිදුවූ බව කියන මානව හිමිකම් කඩවීම් සම්බන්ධයෙන් බ්‍රිතාන්‍ය රජය අවධානයෙන් සිටින බව ද ඔහු පවසා තිබේ. මානව හිමිකම් කඩවීම් පිලිබඳව බ්‍රිතාන්‍ය රජය ඉදිරියටත් හඬනගන බව ඔහු සඳහන් කර ඇත. කෙසේ වෙතත් දෙමළ ජනතාවගේ ප්‍රශ්න පිළිබඳව බ්‍රිතාන්‍ය රජය ඉතා හොදින් දන්නා බව ද බ්‍රිතාන්‍ය විදේශ අමාත්‍යංශයේ ඇලෙස්ටෙයාර් බර්ඩ් මෙහිදී පවසා තිබේ. බ්‍රිතාන්‍ය රජය පොදුරාජ්‍ය මණ්ඩලයීය සමුළුවට සහභාගිවීම පිළිබඳ තමන් කණගාටුව පළ කරන බව බ්‍රිතාන්‍ය දෙමළ සංසදය අදහස් දක්වමින් පවසා ඇත", "URL": "https://sinhala.adaderana.lk/news.php?nid=36263", "Category": null, "Parent URL": null}