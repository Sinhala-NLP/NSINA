{"Source": "Adaderana", "Timestamp": "July 5, 2017 11:29 am", "Headline": "ඩෙංගු නිසා කොට කලිසම් දික්වෙයි", "News Content": "දිවයිනේ වැඩි වශයෙන් ඩෙංගු වැළඳී ඇති පාසල් ළමුන් අතරින් බහුතරය ශිෂ්‍යාවන් හා කොට කලිසම් අඳින ශිෂ්‍යයන් බව අධ්‍යාපන අමාත්‍ය අකිල විරාජ් කාරියවසම් මහතා පවසයි. රටේ ඩෙංගු උවඳුර බහුලව පවතින ප්‍රදේශයන්හි තාවකාලික විසඳුමක් ලෙස විධිමත් පාසල් නිලඇඳුමක් එම සිසුන්ට නිම කර ඇති බව ද අමාත්‍යවරයා මෙහිදී කියා සිටියේය. ඒ අනුව අදාළ ප්‍රදේශවල කොට කලිසම් අඳින පිරිමි දරුවන් සඳහා දික් කලිසම් හා ගැහැණු දරුවන් සඳහා විධිමත් ඇඳුමක් යොජනා කර ඇති බවත් ඒ සඳහා අදාළ චක්‍ර ලේඛනය ඉදිරියේදී පාසල් වෙත යොමු කරන බවත් අමාත්‍යවරයා වැඩිදුරටත් කියා සිටියේය. පාසල් ජල හා සනීපාරක්ෂක පහසුකම් ලබා දීමේ වැඩසටහන සඳහා මුදල් ප්‍රදානය කිරීමේ උත්සවයට සහභාගී වෙමින් අමාත්‍යවරයා මෙම අදහස් පළ කළේය. මේ වන විට දිවයිනේ පාසල් 10163 ක් ඇති බවත් ඒ සෑම පාසකම සනීපාරක්ෂක ගැටළු පවතින අතර රජය මේ වන විට බිලියන 8කට වැඩි මුදලක් පාසල් සනීපාරක්ෂක වැඩසටහන් වෙනුවෙන් වෙන් කර ඇති බවත් අමාත්‍යවරයා මෙහිදී පැවසීය. ඒ අනුව පාසල් 1633ක් සඳහා රුපියල් මිලියන 1869 ක මුදලක් ඊයේ(04) දිනයේත් අද(05) දිනයේත් බෙදා දීමට නියමිත බව ද අකිල විරාජ් කාරියවසම් මහතා පැවසීය.", "URL": "https://sinhala.adaderana.lk/news.php?nid=74892", "Category": null, "Parent URL": null}