{"Source": "Adaderana", "Timestamp": "August 14, 2018 11:22 am", "Headline": "අලි ඇතුන්ගේ වාස භූමියක් වූ කලාවැව ජාතික උද්‍යානය", "News Content": "කලාවැව ජාතික උද්‍යානයේ වන අලින් ඇතුන් රැසක් මේ දිනවල සැරිසරන බව උද්‍යාන නිලධාරීහු පවසති. මෑතකදී සංචාරකයන් සඳහා වෙන්වූ කලාවැව ජාතික උද්‍යානය කලාවැව සිඳී යාමත් සමඟ අලින්ගේ වාසභූමි බවට පත්වීම සාමාන්‍ය සිද්ධියකි. පසුගිය කාලයේ දිගින් දිගටම කලා වැව සිටි දළ ඇතුන් රැසක් දැක බලා ගැනීමට හැකිවූ අතර ම එම දළ ඇතුන්ට විවිධ අවස්ථාවන්හිදී මිනිස් ක්‍රියාකාරකම් නිසා හානි රැසක් සිදුව තිබිණි. කෙසේවෙතත් මේ දිනවල කලා වැව සිඳී යාමත් සමඟ එහි තනකොල බුදින්නට එන ඇතුන් තුන් සියයක් පමණ පිරිසක් කහල්ල පල්ලෙකැලේ රක්ෂිත සිට කලාවැවට සහ බලලු වැව ඉස්මත්තට පැමිණ සිටින බව ප්‍රදේශවාසීහු පෙන්වා දෙති. ප්‍රදේශවාසීන් කියා සිටියේ මේ දිනවල අලින් සහ ඇතුන් තුන් සියයක් පමණ කලා වැව බලලු වැව ආසන්නයේ දැක ගැනීමට හැකිව ඇති බවයි. එමෙන්ම දෙසැම්බර් මාසය වනතුරු ම කලාවැවේ අලි නැරඹිය හැකි බවද හෙතෙම සඳහන් කළේය. කුඩා අලි පැටවුන් ආරක්ෂා කර ගනිමින් ඇතින්නියන් ඔවුන් සමඟ සෙල්ලම් කරන ආකාරයක් එමෙන්ම මැදි වයසේ පසුවන අලි ඇතුන් ගැටුම් ඇති කරගන්නා ආකාරයත් එමෙන්ම සියලු දෙනාම එක්ව බෙරු තණකොළ සිය පාද වලින් පහර දී උගුල්ලගෙන එහි ගෑවී ඇති වැලි පිසදමා ආහාරයට ගනු ලබන්නේ ඉතාමත් රටාවකටය. ලොකු කුඩා අලින් රංචු පිටින් කලා වැව සහ බලලු වැව ඉස්මත්තේ බෙරු තණ බුදිමින් සිටින අයුරු එහි ගිය අපට ද දැක ගැනීමට හැකියාව ලැබුණු බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=94375", "Category": null, "Parent URL": null}