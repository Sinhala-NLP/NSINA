{"Source": "Adaderana", "Timestamp": "December 28, 2012 05:26 pm", "Headline": "SLIIT - Illinois State University අතර ගිවිසුමක්", "News Content": "අධ්‍යාපනික ප්‍රවර්ධනය සඳහා වැදගත් වන ශාස්ත‍්‍රාලීය හුවමාරු කටයුතු, අධ්‍යයන සහයෝගීතාව ඇතුළු පර්යේෂණ සහ පුහුණු කටයුතු සඳහා සහාය වනු පිණිස SLIIT ආයතනය ඇමරිකා එක්සත් ජනපදයේ Illinois State University සමග පසුගියදා අවබෝධතා ගිවිසුමකට එළැඹිණ. මෙම ආයතන ද්විත්වය තම ආයතනයන් හී අධ්‍යාපනඥයින් සිසුන්ගේ සහ කාර්ය මණ්ඩලීය ප‍්‍රතිලාභය වෙනුවෙන් හුවමාරු කර ගැනීමට එකඟ විය. SLIIT ආයතනය වෙනුවෙන් එහි සභාපති සහ ප‍්‍රධාන විධායක නිලධාරී මහාචාර්ය ලලිත් ගමගේ මහතා President/CEO සහ ඇමරිකා එක්සත් ජනපදයේ Illinois State University වෙනුවෙන් එහි අධ්‍යයන කටයුතු පිළිබඳ උප සභාපති සහ විශ්ව විද්‍යාලීය උප කුලපති ශෙරී නොරෙන් එවර්ට්ස් මහත්මිය අවබෝධතා ගිවිසුමට අත්සන් තැබීය. ඇමරිකා එක්සත් ජනපදයේ විශ්ව විද්‍යාලීය ගුරු අධ්‍යයන ශාස්ත‍්‍රාලයට අනුව එක්සත් ජනපදයේ ගුරුවරුන් බිහි කරන විශාලතම ආයතන දහයට Illinois State University අන්තර්ගත වන අතර Illinois හී ක‍්‍රියාත්මක රජයට අයත් පුරෝගාමී විශ්ව විද්‍යාලය මෙය ලෙස සැලකේ. පරිගණක, තොරතුරු තාක්‍ෂණ සහ සන්නිවේදන ක්ෂේත‍්‍රයන්ට අවැසි විශේෂඥයින් දායාද කරනු පිණිස විශ්ව විද්‍යාලය තම පාඨමාලා වැඩි වශයෙන් පර්යේෂණ සඳහා යොමු කරන අතර උපාධි අපේක්‍ෂකයින්ට සහ පශ්චාත් උපාධි අපේක්‍ෂකයින්ට මෙමගින් උසස් තත්වයේ අධ්‍යාපනයක් ලබාදීම සහතික කරයි. විශ්ව විද්‍යාලය පවත්වනු ලබන පාඨමාලා පරිගණක තත්වකරණය පිළිබඳ ABET ආයතනයේ පිළිගැනීම සහිතය. මේ පිළිබඳව අදහස් දක්වන SLIIT ආයතනයේ සභාපති මහාචාර්ය එස් කරුණාරත්න මහතා “ඇමරිකා එක්සත් ජනපදයේ හොඳම විශ්ව විද්‍යාල 100 අතර පවතින මෙම විශ්ව විද්‍යාලය සමග සහයෝගීතාවකට එළැඹීම නිවේදනය කිරීමට ලැබීම සතුටට කරුණක්’’යනුවෙන් පැවසීය. SLIIT ආයතනය සහ ඇමරිකා එක්සත් ජනපදයේ Illinois State University එළැඹි මෙම එකඟතාවට අනුව ආයතන ද්විත්වයට තම අධ්‍යයන කටයුතුවලදී අන්‍යෝන්‍ය ප‍්‍රතිලාභ හිමිවෙනවා’’යනුවෙන් මේ අවස්ථාව සමගින් එක්වූ මහාචාර්ය ලලිත් ගමගේ පැවසීය. Illinois State University හී සහාය උප කුලපති මහාචාර්ය ජිම් ජවාහර්,ව්‍යවහාර විද්‍යා සහ තාක්‍ෂණ පීඨයේ පීඨාධිපති මහාචාර්ය ජෙෆ්රි.ඒ.වුඩ් තාක්‍ෂණ දෙපාර්තමේන්තුවේ ප‍්‍රධානි මහාචාර්ය රිචඩ් බෝසර්, තොරතුරු තාක්‍ෂණ විද්‍යාලයේ ප‍්‍රධානී මහාචාර්ය ජාක්වින් විලා රුයිස්, සහාය අධ්‍යක්‍ෂ එලින් ක්ලිෆ්, තොරතුරු තාක්‍ෂණ විද්‍යාලයේ මහාචාර්ය ක්ලවුස් ශ්මිට් යන මහත්ම මහත්මීන් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=30325", "Category": null, "Parent URL": null}