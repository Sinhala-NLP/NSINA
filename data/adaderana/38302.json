{"Source": "Adaderana", "Timestamp": "October 22, 2013 10:34 am", "Headline": "තොරතුරු තාක්ෂණ සම්මාන උළෙලේදී තොරතුරු තාක්ෂණ සංවර්ධන සැලැස්ම එළිදකියි", "News Content": "ලොව විශිෂ්ටතම තොරතුරු තාක්ෂණ සම්මාන උළෙල ලෙස සැලකෙන විශ්ව සමුළු සම්මාන උළෙල (World Summit Award) ‍ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් හෙට (23 වැනිදා) ආරම්භ කෙරෙයි. ලොව අග්‍රගණ්‍යය තොරතුරු තාක්ෂණ යෙදවුම් සඳහා සම්මාන පිරිනැමෙන මෙම උළෙල නියෝජනය කිරීමට දෙසීයකට අධික විදේශීය තොරතුරු තාක්ෂණ විද්වතුන් හා නිර්මාණවේදින් පිරිසක් දිවයිනට පැමිණෙනු ඇත. සමුළුව නිල වශයෙන් ආරම්භ කිරීම ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් සිදුවන අතර ශ්‍රී ලංකාවේ ඉදිරි තොරතුරු තාක්ෂණ සංවර්ධන සැලැස්ම මෙහිදී ජනාධිපතිතුමා විසින් ඉදිරිපත් කිරීමට නියමිතය. ඒ අනුව හෙට (23) පස්වරුවේ ජනාධිපති ලේකම් කාර්යාලයේදී මෙම ඉදිරි තොරතුරු තාක්ෂණ සංවර්ධන සැලැස්ම මෙහිදී ජනාධිපතිතුමා විසින් එළිදැක්වීමට නියමිත බව ශ්‍රී ලංකා තොරතුරු තාක්ෂණ නියෝජිතායතනය නිවේදනය කරයි. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය විසින් මෙම සමුළුව සංවිධානය කරනු ලබන අතර ශ්‍රී ලංකා ටෙලිකොම් මයික්‍රොසොෆ්ට් ශ්‍රී ලංකා ඉන්ටෙල් සහ ත්‍රීඑම් යන ආයතන වල සහායද මේ සදහා ලැබී තිබේ. විශ්ව සමුළු සම්මාන උළෙල සඳහා රටවල් 60 කට අධික ගණනක තොරතුරු තාක්ෂණ නිර්මාණකරුවන් ඔවුන්ගේ නිර්මාණ ඉදිරිපත් කර තිබෙන අතර එම නිර්මාණ අදාළ රටවල ජාතික මට්ටමේ ඇගයීමට ලක් වු නිර්මාණයන්ය. ඉ - ස්වාභිමානී තරගාවලියේදී සම්මානයට පාත්‍ර වු නිර්මාණ මෙහිදී ශ්‍රී ලංකාව නියෝජනය කරයි. විදුලි සංදේශ හා තොරතුරු තාක්ෂණ අමාත්‍යය රන්ජිත් සියඹලාපිටිය, ජනාධිපති ලේකම් ලලිත් වීරතුංග, ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පී.ඩබ්ලිව්.ඈපාසිංහ යන මහත්වරු ද මෙම අවස්ථාවට සහභාගිවේ. ලබන 26දා දක්වා සමුළුව පැවැත්වෙන අතර සම්මාන ප්‍රදානෝත්සවය 26 දා පස්වරුවේදී ගල්කිස්ස මහ හෝටලයේදී පැවැත්වේ.", "URL": "https://sinhala.adaderana.lk/news.php?nid=38302", "Category": null, "Parent URL": null}