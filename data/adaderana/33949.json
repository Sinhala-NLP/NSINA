{"Source": "Adaderana", "Timestamp": "May 9, 2013 02:51 pm", "Headline": " අසාද් සාලි මුණගැහෙන්න අවසරදීම ගැන පස්සේ කියන්නම්", "News Content": "මේවන විට අපරාධ පරීක්ෂණ දෙපාර්තමේන්තුව භාරයේ සිටින කොළඹ හිටපු නියෝජ්‍ය නගරාධිපතිවරයා මුණගැසීමට ඔහුගේ පවුලේ උදවියට අවස්ථාව ලබාදිය හැකිද යන්න පසුව දැනුම්දෙන බව නියෝජ්‍ය කථානායක චන්දිම වීරක්කොඩි මහතා පවසයි. අද (09) පාර්ලිමේන්තුවේදී විපක්ෂ නායක රනිල් වික්‍රමසිංහ මහතා විසින් කරන ලද ඉල්ලීමකට ප්‍රතිචාර දක්වමින් නියෝජ්‍ය කථානායකවරයා මේ බව කියා සිටියේය. අසාද් සාලි මහතා අත්අඩංගුවට ගැනීමට අදාළව විපක්ෂ නායකවරයා විසින් පාර්ලිමේන්තුවේදී විශේෂ ප්‍රකාශයක් සිදුකළ අතර එයින් පසුව සාලි මහතාගේ පවුලේ උදවිය පැමිණ ඔහුව මුණගැසීම සඳහා අවස්ථාව ලබාදෙන ලෙස තමාගෙන් ඉල්ලා සිටි බව වික්‍රමසිංහ මහතා සඳහන් කළේය. ඒ අනුව ඒ සඳහා පවුලේ උදවියට අවසර ලබාදිය හැකිදැයි කථානායකවරයාගෙන් විමසීමට කැමති බව වික්‍රමසිංහ මහතා අද පාර්ලිමේන්තුවේදී ප්‍රශ්න කරන ලදී. කථානායකවරයා වෙනුවෙන් අද පාර්ලිමේන්තුවේ කටයුතු කරමින් සිටි නියෝජ්‍ය කථානායක චන්දිම වීරක්කොඩි මහතා කියා සිටියේ කථානායකවරයාගෙන් විමසා බලා ඒ පිළිබඳ ඉදිරියේදී දැනුම්දීමට කටයුතු කරන බවයි.", "URL": "https://sinhala.adaderana.lk/news.php?nid=33949", "Category": null, "Parent URL": null}