{"Source": "Adaderana", "Timestamp": "January 19, 2017 10:11 am", "Headline": " සීමා නීර්ණ වාර්තාවට දේශපාලනික පක්ෂවලින් විරෝධයක්", "News Content": "පළාත් සභා හා පළාත් පාලන අමාත්‍යවරයාට බාර දී ඇති සීමා නීර්ණ වාර්තාව පිළිබඳව සුළු දේශපාලනික පක්ෂ වල විරෝධය එල්ල වී තිබේ.ශ්‍රී ලංකා මුස්ලිම් කොංග්‍රසය, ඊ.පී.ඩී.පී පක්ෂය ඇතුළු පක්ෂ කිහිපයක නායකයින් මේ සම්බන්ධයෙන් ඊයේ(18) පස්වරුවේ විශේෂ සාකච්ඡාවක් පවත්වා ඇති බව වාර්තා වෙයි.එහිදී අදාළ සීමා නිර්ණ වාර්තාව පිළිබදව අමාත්‍ය ෆයිසර් මුස්තාෆා මහතා සමඟ සාකච්ඡා කිරීමට යෝජනා වී තිබේ.මේ අතර සීමා නිර්ණ වාර්තාවට විරෝධය පළ කරමින් ඊයේ පස්වරුවේ වව්නියාව නගරයේ උද්ඝෝෂණ ව්‍යාපාරයක් පැවැත්වුණි.නව සීමා නිර්ණය තුළින් තමන්ට බරපතළ අසාධාරණයක් සිදුව ඇති බව උද්ඝෝෂණයේ නිරත පිරිස් සඳහන් කළේය.මේ අතර සීමා නීර්ණ කොමිෂන් සභා වාර්තාවට අනුව වව්නියාව - දකුණ ප්‍රාදේශීය ලේකම් කොට්ඨාසයේ ගම්මාන කිහිපයක් ප්‍රාදේශීය ලේකම් කොට්ඨාශ කිහිපයකට බෙදා වෙන් කිරීම සම්බන්ධයෙන් එම ගම්වාසීන් විරෝධතාවක නිරත වී තිබේ.බෝගස්වැව, නන්දිමිත්‍ර ගම, සැලලිහිණි ගම, නාමල් ගම යන ගම්වල පදිංචිකරුවන් මෙම විරෝධතාවයේ නිරතව ඇති බව සඳහන්ය.වව්නියාව බස් නැවතුම්පොළ ඉදිරිපිට මෙම විරෝධතාව පැවති අතර එම අවස්ථාවේදී පළාත් සභා හා පළාත් පාලන අමාත්‍ය ෆයිසර් මුස්තාෆා මහතා ද එම ස්ථානයට පැමිණ තිබේ.විරෝධතාකරුවන් ෆයිසර් මුස්තාෆා අමාත්‍යවරයාට සන්දේශයක් ද බාරදී ඇති බව වාර්තා වෙයි.", "URL": "https://sinhala.adaderana.lk/news.php?nid=68280", "Category": null, "Parent URL": null}