{"Source": "Adaderana", "Timestamp": "September 6, 2017 02:26 pm", "Headline": "කියවීම දැනුමෙන් හා ශික්ෂණයෙන් යුතු මිනිසෙක් බිහි කරනවා", "News Content": "කියවීම දැනුමෙන් මෙන්ම ශික්ෂණයෙන් යුත් මිනිසෙකු ගොඩනගන බව ජනාධිපති මෛත්‍රීපාල සිරිසේන මහතා පවසයි. වර්තමානයේ දරුවන් අතර මෙන්ම පුරවැසියන් අතර ද කියවීමේ රුචිය බොහෝ දුරට හීන වී ඇති බව පවසන ජනාධිපතිවරයා නවීන තාක්ෂණය සමඟ සමාජය තුළට කා වැදී ඇති ෆේස්බුක් හා සමාජ වෙබ් අඩවි ඊට හේතු වී ඇති බව පෙන්වා දෙයි. පාසල් සිසුන්ගේ කියවීමේ කැමැත්ත වර්ධනය කිරීමේ අරමුණින් ක්‍රියාත්මක “කලණ මිතුරු- පොත් සුමිතුරු“ වැඩසටහනේ සමාරම්භක අවස්ථාවට කොටුව ජනාධිපති මන්දිරයේදී එක්වෙමින් මෛත්‍රීපාල සිරිසේන මහතා මේ බව ප්‍රකාශ කළේය. ඔක්තෝබර් මාසයට යෙදෙන කියවීමේ මාසයට සමගාමීව ජනාධිපති කාර්යාලයේ සංවර්ධන හා විශේෂ ව්‍යාපෘති අංශය, අධ්‍යාපන අමාත්‍යාංශය සමඟ එක්ව මෙම වැඩසටහන ක්‍රියාවට නංවා තිබේ. පළමු අදියර යටතේ දිවයින පුරා පිහිටි උසස් පෙළ පන්ති සහිත පාසල් 2820ක් සඳහා එම වැඩසටහන ක්‍රියාත්මක කෙරෙන අතර සිංහල, දෙමළ හා ඉංග්‍රීසි මාධ්‍යයෙන් ලියවුණු පොත් කට්ටල ලබා දීම ද එහිදී සිදු කෙරෙන බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=77198", "Category": null, "Parent URL": null}