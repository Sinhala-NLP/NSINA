{"Source": "Adaderana", "Timestamp": "February 25, 2019 11:37 am", "Headline": "බංග්ලාදේශයේ ගුවන් යානය පැහැර ගැන්න ගිය මගියා කොමාන්ඩෝ වෙඩි පහරින් මිය යයි", "News Content": "බංග්ලාදේශයේ ඩකා අගනුවර සිට ඩුබායි වෙත පියාසර කරමින් තිබූ ගුවන් යානයක් පැහැර ගැනීමට උත්සාහ කළ ගුවන් මගියා එරට කොමාන්ඩෝ භටයින් සිදුකළ වෙඩි තැබීමකින් මියගොස් ඇත. අදාළ යානයේ ගමන්ගත් මගියෙක් එම යානය පැහැර ගැනීමට උත්සාහ දැරීම හේතුවෙන් එය චිතගොන් ගුවන්තොටුපොළ වෙත හදිසි ගොඩබෑමකට ලක්කර තිබුණි. කෙසේ වෙතත් යානයේ සිටි මගීන් සියළුදෙනා ආරක්ෂිතව ඉවත් කිරීමට බලධාරීන් පියවර ගත් බව විදෙස් මාධ්‍ය වාර්තා කළේය. බංග්ලාදේශ ගුවන් සමාගමකට අයත් එම යානය පැහැර ගැනීමට උත්සහ කළ ගුවන් මගියා එරට කොමාන්ඩෝ භටයින් සිදුකළ වෙඩි තැබීමකින් පසුව මියගොස් ඇත. එරට ගුවන් බලධාරීන් කියා සිටියේ සැකකරු ගිනි අවියක් අතැතිව ගුවන් යානය පුපුරවා හරින බවට තර්ජනය කරමින් නියමු කුටියට ඇතුළු වීමට උත්සහ කර ඇති බවයි. තමාට බංග්ලාදේශ අගමැතිනී ෂෙයික් හසීනාට කතා කිරීමට අවශ්‍ය බව ඔහු යානයේ නියමුවාට පවසා තිබේ. කෙසේ වෙතත් චිතගොන් ගුවන්තොටුපළේදී යානයට කඩාවැදුණු කොමාන්ඩෝ භටයින් සිදුකළ වෙඩි තැබීමෙන් තුවාල ලැබූ ඔහු පසුව මිය ගොස් තිබේ. බංග්ලාදේශයේ ඩකා අගනුවර සිට චිතගොන් නුවර හරහා ඩුබායි වෙත පියාසර කරමින් තිබූ යානය චිතගොන් ගුවන්තොටුපොළ වෙත හදිසි ගොඩබෑමකට ලක්කර ඇත්තේ යානය පුපුරවන බවට ඔහු තර්ජනය කිරීම හේතුවෙන්. ඩකා අගනුවරින් පිටත් වූ යානය චිතගොන් නුවර වෙත සමීප වනවාත් සමඟම අදාළ මගියා සිය අසුනින් නැගී සිට නියමු කුටියට ඇතුළු වීමට උත්සහ කර ඇත. එහිදී යානයේ සිටි මගීන් ඔහුගේ ගමන් මාර්ගය අවහිර කිරීමට උත්සහ කර ඇති බවත් එම අවස්ථාවේ ඔහු පිස්තෝලයක් පෙන්වා ඔවුන් බිය ගන්වා ඇති බවත් වාර්තා වේ. අනතුරුව ඔහු තමන් සතුව පුපුරන ද්‍රව්‍ය පවතින බවත් නියමු කුටිය විවෘත කිරීමට අවසර ලබාදෙන්නේ නැත්නම් එය පුපුරවා හරින බවටත් තර්ජනය කර තිබුණි. කෙසේ වෙතත් ඔහු සතුව පුපුරන ද්‍රව්‍ය තිබුණ බව හෝ පිස්තෝලය ව්‍යාජ එකක්ද යන්න පිළිබඳව හෝ අනාවරණය වී නොමැති බව ගුවන් සේවා අධිකාරියේ ජ්‍යෙෂ්ඨ නිලධාරියෙක් ප්‍රකාශ කර තිබේ. මේ අතර කොමාන්ඩෝ භටයින් යානයට ඇතුළු වීමට පෙර එහි සිටි මගින් 142දෙනා සහ කාර්ය මණ්ඩලයේ සාමාජිකයින් ආරක්ෂිතව ඉවත් කිරීමට බලධාරීන් පියවර ගත්තේය. කෙසේ වෙතත් සැකකරු කාර්ය මණ්ඩල සේවකයෙකු ප්‍රාණ ඇපයට ගෙන තිබූ බව විදෙස් වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=104993", "Category": null, "Parent URL": null}