{"Source": "Adaderana", "Timestamp": "February 5, 2013 11:26 am", "Headline": "එම්බාර්ක් සන්නාමය රෝමානුවන්ගේ හදවත් දිනා ගනියි", "News Content": "ශ‍්‍රී ලාංකේය අද්විතීය විලාසිතා සන්නාමය වන එම්බාර්ක් ලෝකයේ ප‍්‍රමුඛතම විලාසිතා අග නගරයක් ලෙසින් ජනාදරයට පත්වූ රෝමයට අවතීර්ණ වෙමින් එහි අග‍්‍රගන්‍ය පහස විඳීමට රෝමානුවන්ට ද අවස්ථාව උදාකර දී ඇත. මෑතකදී ඇලෙක්සැන්ඩ‍්‍රා පෙදෙසෙහි පිහිටි ඔඩෙල් ප‍්‍රධාන අලෙවිසැල වෙත පැමිණි ඉතාලි ජාතික ව්‍යවසායකයෙකු එම්බාර්ක් නිෂ්පාදන පෙළ පිළිබඳව ඇතිවූ ආකර්ෂණය මෙම ව්‍යාපාරික අවස්ථාවට හේතුවිය. මේ අනුව, මෙම ව්‍යවසායකයා සම්පා සෙන් නමින් සාප්පුවක් ආරම්භ කරමින් විලාසිතා පිරි එම්බාර්ක් සන්නාමය යටතේ නිපදවන තෝරාගත් ඇඟළුම් හා ආයිත්තම් පෙළක් රෝමය තුළ අලෙවි කිරීමට කටයුතු කර තිබේ. ඉතාලි පාරිභෝගිකයින්ගේ අවශ්‍යතාවයන් සපුරාලීම වෙනුවෙන් ඔඩෙල් විසින් සම්පා සෙන් අලෙවිසැලට යොමුකරන සිය නිෂ්පාදන සඳහා ඉංග‍්‍රීසි සහ ඉතාලි භාෂා දෙකෙන්ම හැඳුනුම් සංකේත යොදා තිබේ. එම්බාර්ක් සන්නාමය තවදුරටත් ප‍්‍රචලිත කිරීම උදෙසා සම්පා සෙන් විසින් විශාල ප‍්‍රමාණයේ එම්බාර්ක් හැඳුනුම් සංකේතයක් සමග සන්නාමයේ සුනඛ සුරතලා වන නිකෝ ඡායාරූප එක් බිත්තියක ප‍්‍රදර්ශනය කර තිබේ. එම්බාර්ක් ආරම්භ වූයේ සන්නාමයක අනුබලය ඇති සමාජ සත්කාර වැඩසටහනක් ලෙසයි. මෙම සන්නාමය දැන් ජාත්‍යන්තර අවධානය දිනා ගැනීමට සමත්කම් දැක්වීම අපිට විශේෂ ධෛර්යක්. යනුවෙන්, ඔඩෙල් සහ එම්බාර්ක් නිර්මාතෘ සහ ප‍්‍රධාන විධායක නිලධාරිනී, ඔටාරා ගුණවර්ධන මහත්මිය පැවසුවාය. සතුන් වෙනුවෙන් කරුණාව දැක්වීමේ එම්බාර්ක් වැඩසටහන පිට රටවල අවධානය ද දිනා ගැනීම පිළිබඳව මම සතුටු වෙනවා. එම්බාර්ක් නිෂ්පාදනවල අලෙවිය වර්ධනය වීම තුළින් සතුන්ගේ සුභ සාධනය සඳහා අපගේ ක‍්‍රියාකාරකම් වැඩි කිරීමට අපිට හැකි වනවා.", "URL": "https://sinhala.adaderana.lk/news.php?nid=31362", "Category": null, "Parent URL": null}