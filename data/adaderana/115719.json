{"Source": "Adaderana", "Timestamp": "August 4, 2019 06:04 pm", "Headline": "JMI තහනම් සංවිධානයේ අනුරාධපුර දිස්ත්‍රික් නායකයා අත්අඩංගුවට", "News Content": "ශ්‍රී ලංකාව තුළ තහනම් කෙරුණු \"ජේ.එම්.අයි.\" සංවිධානයේ අනුරාධපුර සන්නද්ධ නායකයාද පොලිසිය අත්අඩංගුවට ගෙන තිබේ. මොහොමඩ් ස්මයිල් මොහොම්මද් සල්මාත් නැමැති මොහු අම්පාර පොලිසිය විසින් ඊයේ රාත්‍රී අත්අඩංගුවට ගෙන ඇත්තේ, කල්මුනේ ඥාති නිවසක රැදී සිටියදීයි. එම සංවිධානයේ නැගෙනහිර පළාත් සන්නද්ධ නායකයා සහ ඊට සම්බන්ධව සිටි විශ්ව විද්‍යාල සිසුවෙකු ද ඊයේ අත්අඩංගුවට ගැණුනි. ජේ.එම්.අයි. යනු පුද්ගලයින් වෙඩි තබා ඝාතනය කරන බවට ප්‍රතිඥා දී ඇති සංවිධානයක්. \"ජේ.එම්.අයි.\" හෙවත් \"ජමාතේ මිලාතේ ඉබ්‍රාහිම්\" තහනම් සංවිධානයේ අනුරාධපුර සන්නද්ධ නායක මොහොමඩ් ස්මයිල් මොහොම්මද් සල්මාත් ඊයේ (03) අත්අඩංගුවට ගෙන ඇත්තේ, පොලීසියට ලැබුණු ඔත්තුවකට අනුවයි. මෙම සැකකරු කල්මුණේ ඥාති නිවසක රැදී සිටියදී අත්අඩංගුවට ගැණුනේය. පොලිසිය පැවසුවේ, මොහු සහරාන් හෂීම් සමඟ නුවරඑළියේදී අවි පුහුණුව ලබා ඇති බවට තොරතුරු අනාවරණ වී ඇති බවයි. මේ අතර, \"ජමාතේ මිලාතේ ඊබ්‍රහිම්\" සංවිධානයේ නැගෙනහිර පළාත් සන්නද්ධ නායකයා වන මොහොමඩ් නවුෂාඩ් උමාර් ද ඊයේ අත්අඩංගුවට ගනු ලැබුවේය. 25 හැවිරිදි ඔහු ඔට්ටමාවඩි, වාලච්චේන ප්‍රදේශයේ පදිංචිකරුවෙක්. ඊයේ අත්අඩංගුවට ගැණුනු සෙසු සැකකරු වන 25 හැවිරිදි මොහොමඩ් ස්මයිල් මොහොමඩ් සලමන් ඔලුවිල් විශ්ව විද්‍යාලයේ සිසුවෙක්. ඔහු ජේ.එම්.අයි. තහනම් සංවිධානයේ මතවාදය විශ්ව විද්‍යාලය තුළ ම ප්‍රවර්ධනය කර ඇති බව පොලීසිය පවසයි.", "URL": "https://sinhala.adaderana.lk/news.php?nid=115719", "Category": null, "Parent URL": null}