{"Source": "Adaderana", "Timestamp": "July 29, 2017 11:19 pm", "Headline": " නිදහස් කළ අලි ඇතුන් 15ට පෙර යළි බාරදිය යුතුයි!", "News Content": "අධිකරණ නියෝග මත මෙතෙක් උඩවලව ඇත් අතුරු සෙවනේ හා පින්නවල අලි ආනාථාගාරයේ රඳවා සිටි අලි ඇතුන් 15 දෙනෙකු මහනුවර ඇසළ පෙරහැර මංගල්‍යට සහභාගී කරවීම සඳහා නිදහස් කර තිබේ. එක් සත්වයෙකු හට රුපියල් කොටියක බැඳුම්කරයට යටත්ව නිදහස් කිරීමට කොළඹ අලුත්කඩේ ප්‍රධාන මහේස්ත්‍රාත් අධිකරණය මඟින් පසුගියදා ලබා දුන් නියෝගයකට අනුව එම සතුන් නිදහස් කරනු ලැබීය. නිදහස් කරනු ලැබූ අලි පැටවුන් රැගෙන යාම සඳහා අලිපැටවුන්ගේ හිමිකරුවන් උඩවලව ඇත් අතුරු සෙවන වෙත ඊයේ උදැසන 09 සිට රාත්‍රී 07 පමණ වනතෙක් රැදී සිටියත් ඔවුන්හට අලිපැටවුන් රැගෙන යාමට හැකිවුයේ රාත්‍රී 7.30 පමණ බව වාර්තා වෙයි. ඒ සම්බන්ධයෙන් එහි නිලධාරියෙකුගෙන් කළ විමසීමකදී කියා සිටියේ අදාළ ලිපිලේඛන සැකසීම සඳහා කාලයක් ගතවූ බවයි. මෙසේ ලබා ගත් අලි ඇතුන් ලබන මස 15 වනදාට පෙර යළි බාරදීමට අධිකරණය දන්වා තිබේ. පසුගිය කාලය තුළ ව්‍යාජ බලපත්‍ර සැකසීම හා තවත් කාරණා යටතේ විමර්ශනය කරමින් මෙම අලිඇතුන් අධිකරණ නියෝමත වනජීවී සංරක්ෂණ දෙපාර්තමේන්තුව යටතේ රඳවා තිබිණි.", "URL": "https://sinhala.adaderana.lk/news.php?nid=75752", "Category": null, "Parent URL": null}