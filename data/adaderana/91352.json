{"Source": "Adaderana", "Timestamp": "June 23, 2018 09:15 am", "Headline": "හලාවතදී අතුරුදහන්වූ ධීවරයා හිටි හැටියේ නිර්පද්‍රිතව හමුවෙයි", "News Content": "හලාවත මෝය කටේදී මුහුදට ගසා ගෙන ගොස් අතුරුදහන්වූ බව කියන පුද්ගලයා හමුවීමෙන් පසුව ප්‍රතිකාර සඳහා හලාවත මහ රෝහලට ඇතුළත් කර ඇති බව පොලීසිය පවසයි. පසුගිය 20 වැනිදා අළුයම 3.10 ට පමණ මෙම පුද්ගලයා අතුරුදහන් වූ බව පොලීසියට පැමිණිල්ලක් ලැබී ඇත. අතුරුදහන්වී සිටියදී හමුවී ඇත්තේ හලාවත - අඹකදවිල පදිංචිකරුවෙකු වන මුතුපෝරුතොටගේ ඇන්ටනි ලක්ෂමන් (අවු:45) නම් අයෙකි. තවත් ධීවරයෙකු සමඟ මසුන් මැරීම සඳහා බෝට්ටුවකින් මුහුදට යමින් සිටින අතරතුර අය කිසියම් අවශ්‍යතාවයක් සදහා හලාවත මෝය කට ප්‍රදේශයට ගොස් ඇති අතර එතැන් සිට ඔහු අතුරුදහන්වී සිටියේය.ඔහු අත තිබූ විදුලි පන්දම එම ස්ථානයේ තිබී හමුවී ඇත. මුහුදු වෙරළේ සිටියදී මෙම අයව රළපහරකට හසුවී ගසා ගෙන යන්නට ඇති බවට විශ්වාස කර ඔහු සොයා මෙහෙයුමක්ද සිදු කෙරිණි. ප්‍රදේශයේ ධීවරයින් මෙන්ම නාවුක හමුදාවද ඒ සදහා එක්ව සිටියේය. 22 වැනිදා දහවල් අතුරුදහන්වී සිටි ඔහු ප්‍රතිකාර සඳහා හලාවත මහා රෝහලට ඇතුළත් කර ඇත.රෝහල් ගත කර ඇති අයගෙන් මෙතෙක් ප්‍රකාශයක් ලබා ගැනීමට නොහැකි වී ඇති බව පොලීසිය කියයි. කිසියම් හේතුවක් නිසා තමන් විසින්ම අතුරුදහන්වීම සිදු කර ගෙන ඇති බව පොලීසිය ප්‍රකාශ කරයි. හලාවත පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=91352", "Category": null, "Parent URL": null}