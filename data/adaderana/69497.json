{"Source": "Adaderana", "Timestamp": "February 12, 2017 12:18 pm", "Headline": "දඹුල්ලේ උපවාසයට සතියයි -බලධාරීන්ගේ අවධානය තවමත් නෑ ", "News Content": "නිදහස් දිනය දා දඹුල්ලේ පිරිසක් ඉඩම් නිදහස ඉල්ලා උපවාසයට 10 දිනට දින හතක් ගතවී ඇතත් මෙතෙක් කිසිදු බලධාරියකුගේ අවධානය යොමුවී නැති බව හිටපු දඹුල්ල නාගරික මන්ත්‍රී අනුර බණ්ඩාර මහතා පවසයි .දඹුල්ල ප්‍රදේශයේ ඉඩම් අත්පත් කරගෙන සිටින සියලු ජනතාව හා දඹුල්ලේ පාරම්පරික ජනතාවගේ සහයෝගයෙන් ලබන ඉරිදා දිනයේ දැවැන්ත විරෝධතාවයක් පවත්වන්නට සුදානම් කරන බව ඔහු වැඩිදුරටත් පවසයි .සංවර්ධන කටයුතු සඳහා බව පවසමින් දඹුල්ල නගරයේ පදිංචි පාරම්පරික පරවේණි ඉඩම් රජයට පවරාගෙන වසර 36 ක කාලයක් ගතවී ඇතත් මෙතෙක් සාධාරණයක් ඉටුකර නැති බව ද තමන්ගේ පාරම්පරික ඉඩම් සංවර්ධනය කර ගැනීමට ඉඩ දෙන්නැයි ඉල්ලමින් පිරිසක් නිදහස් දිනයේ දඹුල්ල නගරයේ අට්ටාලයක් සදා උපවාසයක් ආරම්භ කර තිබේ .මේ ප්‍රශ්නයට විසදුමක් ලැබෙන තුරු උපවාසය දිගටම පවත්වාගෙන යන බව ඔවුන් පවසති .රජයට පවරා ගත් බොහෝ ඉඩම් නැවත වෙනත් පුද්ගලයන්ට අලවි කරන බවත් මේ නිසා දඹුල්ලේ පාරම්පරික උරුම කරුවන්ට විශාල අසාධාරණයක් සිදුව ඇති බවත් තමන්ට මේ නිසා නිදහසක් නැති බවත් ඔවුන් පවසති .මෙසේ උපවාසයට එක්ව සිටින්නේ දඹුල්ල නගරයේ ව්‍යාපාරික කටයුතු කරගෙන යන පිරිසකි .නාගරික සංවර්ධන අධිකාරිය ප්‍රාදේශීය ලේකම් කාර්යාලය හා රජයේ වගකිවයුතු සෑම නිලධාරියකුටම වසර 36 ක සිට කීවද පලක් නොවූ බව ද ඔවුන් කියති .මේ පිරිස හමුවීමට පසුගිය 05 දින පැමිණි මධ්‍යම පළාත් සභා මන්ත්‍රී එක්සත් ජාතික පක්ෂ තිස්ස බණ්ඩාර හේරත් මහතා පැවසූයේ ජනතාවගේ ඉල්ලීම සාධාරණ බවත් සාමාන්‍ය ජනතාවගේ ප්‍රශ්න වලට උත්තර නොදුන්නොත් මේ රජයටත් ජනතාව තීන්දුවක් ගන්නා බවය . දඹුල්ල නාගරික සංවර්ධන අධිකාරියේ නියෝජ්‍ය අධ්‍යක්ෂ ජේ .රත්නායක මහතා කියා සිටියේ මේ පිළිබදව සියලු නිලධාරින් දැනුවත් වී සිටින බැවින් තමන්ට ඊට විසදුමක් ලබාදීමට හැකියාවක් නොමැති බවය.", "URL": "https://sinhala.adaderana.lk/news.php?nid=69497", "Category": null, "Parent URL": null}