{"Source": "Adaderana", "Timestamp": "April 30, 2011 08:38 am", "Headline": "ජන හා නිවාස සංගණනයේ ගොඩනැගිලි ගැනීම අදින් අවසන් ", "News Content": "2011 වසරේ ජන හා නිවාස සංගණනයට අදාළ ගොඩනැගිලි සංගණනය කිරීමේ කටයුතු අදින්(30) අවසන් වේ. කෙසේවෙතත් හදිසි ආපදා තත්ත්වයන් හේතුවෙන් සංගණන කටයුතු අවසන් කරගැනීමට නොහැකි වූ පළාත්වල ගොඩනැගිලි සංගණනය තවත් සතියක කාලයක් සිදුකෙරෙනු ඇතැයි සඳහන්ය. එය ඒ ඒ දිස්ත්‍රික් ලේකම්වරුන්ගේ හා ප්‍රාදේශීය ලේකම්වරුන්ගේ අභිමතය පරිදි සිදුවනු ඇත. 2011 ජන හා නිවාස සංගණනයට අදාළ ප්‍රථම පියවර වශයෙන් දිවයින පුරා සිතියම් ගත කිරීමේ කටයුතු සිදුකළ අතර දෙවන පියවර ලෙස ගොඩනැගිලි ලේඛනගත කිරීම සිදුවිය. 1981 වසරට පසුව ජන හා නිවාස සංගණනයක් දිවයිනම ආවරණය වන පරිදි සිදුවන්නේ මෙවරය.", "URL": "https://sinhala.adaderana.lk/news.php?nid=15784", "Category": null, "Parent URL": null}