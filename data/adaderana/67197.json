{"Source": "Adaderana", "Timestamp": "December 20, 2016 12:43 pm", "Headline": " දේශපාලන පුත්‍රයා ගෙන්වූ යතුරුපැදියක් කාමරයකින් සොයාගනියි", "News Content": "ඉකුත් ආණ්ඩුවේ ප්‍රබල දේශපාලන චරිතයකගේ පුතෙකු විසින් ගෙන්වන ලද බව කියන 1200 cc රුපියල් ලක්ෂ 40ක් පමණ වටිනා අධිබලැති යතුරුපැදියක් කොළඹ, කෙසෙල්වත්ත ප්‍රදේශයේ කාමරයක සඟවා තිබියදී සොයා ගැනීමට පොලිසිය සමත්ව තිබේ.විවිධ අපරාධ ක්‍රියාත්මක වන බව කියන කෙසෙල්වත්ත අබ්දූල් හමීඩ් ප්‍රදේශය ආශ්‍රිතව පොලීසිය ඊයේ සිදුකළ හදිසි වැටලීමකදී මෙම යතුරුපැදිය සොයාගෙන ඇති අතර ඒ එම ප්‍රදේශ‍යේ සිල්වර්ස්මිත් නැමැති පටුමගේ කාමරයක තිබියදීය.Ducati නැමැති වර්ගයට අයත් එම කළු පැහැති යතුරුපැදිය මෙරට මාර්ගවල ධාවනය කිරීම සඳහා අවසර නොදෙන එකක් වන අතර එහි වටිනාකම පමණක් රුපියල් ලක්ෂ 40ක් පමණ බව ගණන් බලා ඇතැයි අප වාර්තාකරු කියයි.එම යතුරුපැදිය මෝටර් රථ ප්‍රවාහන දෙපාර්තමේන්තුව යටතේ ලියාපදිංචි කර නැති බවද පොලිස් පරීක්ෂණවලදී අනාවරණය වී ඇති අතර එවැන්නක් ගෙන්විය හැක්කේ ආරක්ෂක අමාත්‍යංශයේ අනුමැතිය යටතේ වන අතර එය යොදාගත හැක්කේ යතුරුපැදි ධාවන පථවල පැවැත්වෙන තරඟ සඳහා බවද පැවසේ.මෙම යතුරුපැදිය පසුගිය ආණ්ඩුවේ ප්‍රබල චරිතයකගේ පුත්‍රයෙකු විසින් ගෙන්වන ලද එකක් බවට පොලිසිය සැකකරන අතර වැටලීමේදී සැකපිට අත්අඩංගුවට ගත් පුද්ගලයෙකු කොළඹ මාලිගාකන්ද මහේස්ත්‍රාත් අධිකරණයට ඉදිරිපත් කිරීමෙන් පසු රිමාන්ඩ් කර ඇත.", "URL": "https://sinhala.adaderana.lk/news.php?nid=67197", "Category": null, "Parent URL": null}