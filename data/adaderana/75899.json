{"Source": "Adaderana", "Timestamp": "August 2, 2017 03:39 pm", "Headline": "රු.මිලියන 370ක වංචාව ගැන හොයන්න FCIDට දුන්නා", "News Content": "පසුගිය කාලය තුළ දේශපාලන බලය හා හිතවත් කම් අනුව පස්සා දොරෙන් මහාභාරකාර තනතුර සඳහා නුසුදුසු පුද්ගලයින් පත්කිරීම හේතුවෙන් එම දෙපාර්තමේන්තුවේ කටයුතු බිඳවැටී කඩා වැටීමට හේතුවූ බව අධිකරණ අමාත්‍ය විජයදාස රාජපක්ෂ මහතා පවසයි.එසේම ඉදිරි සති දෙක තුන ඇතුළත මහාභාරකාර දෙපාර්තමේන්තුව ප්‍රතිසංවිධානය කිරීමේ නව පිළිවෙළක් ආරම්භ කරන බව අමාත්‍යවරයා කියා සිටියි.අධිකරණ හා බුද්ධ ශාසන අමාත්‍ය ආචාර්ය විජයදාස රාජපක්ෂ මහතා මෙම අදහස් පළ කරනු ලැබුවේ මහාභාරකාර දෙපාර්තමේන්තුවේ කටයුතු පිළිබදව සොයා බැලීමේ විශේෂ නිරීක්ෂණ චාරිකාවකට අද (02 ) එක්වෙමිනි.මෙහිදි අදහස් දැක්වු අමාත්‍යවරයා මෙසේ ද පැවසීය. පසුගිය කාලය තුළ දේශපාලන බලය හා හිතවත් කම් අනුව අධිකරණ ක්ෂේත්‍රයේ හෝ වෙනත් ක්ෂේත්‍රයක ප්‍රතික්ෂේපිත පුද්ගලයින් පස්සා දොරෙන් මහාභාරකාර තනතුර සදහා පත් කිරීම සිදු වුණා .ඒ හේතුවෙන් එම දෙපාර්තමේන්තුවේ කටයුතු බිඳවැටීමට කඩා වැටීමට හේතු වුණා.මෙම දෙපාර්තමේන්තුව පසුගිය කාලයේ තිබුණේ බුද්ධ ශාසන අමාත්‍යාංශය යටතේයි. එම අමාත්‍යාංශයත් පසුගිය කාලය පුරාවට අයාලේ ගිය අමාත්‍යාංශයක් බව කිව යුතුයි.එම අමාත්‍යාංශයනුත් ඒ කාලය පුරාවටම කළේ මහානායක ස්වාමීන් වහන්සේලා අපවත් වුණාම ආදාහන උත්සව සංවිධානය කරන එක පමණයි.ඒ යටතේ තිබුණ දුෂිතම ආයතනය මේ මහාභාරකාර දෙපාර්තමේන්තුවයි.අපේ ඉල්ලීම අනුව මෙම දෙපාර්තමේන්තුව අධිකරණ අමාත්‍යාංශයට යටතට පත් කළා. මහාභාරකාර දෙපාර්තමේන්තුවෙන් වු දේවල් පිළිබදව කිසිවෙක් හොදක් කිවුවේ නැහැ.භාරවලින් අපේක්ෂිත අරමුණු ඉටු කළේ නැහැ.මෙම දෙපාර්තමේන්තුවේ රුපියල් මිලියන 370 ක වංචාවක් වෙලා තියෙනවා කියලා මීට පෙර හිටපු මහාභාරකාරතුමිය මට වාර්තාවක් ගෙනත් දුන්නා. මම එය මුල්‍ය අපරාධ විමර්ශන ඒකකයට (FCID)භාර දුන්නා. මෙම ආයතනය නීතිවලින් පාලනය වන ආයතනයක් නොවෙයි. මෙය රඳා පවතින්නේ ජනතාවගේ විශ්වාසය අනුවයි. දානපතියන් මෙම ආයතනයට එන්නේ තම දේපළ පවරන්නේ ස්වේච්ඡාවෙන් .ආයතනය පිළිබදව විශ්වාසය නැත්නම් ආයතනයේ කටයුතු දුෂිත නම් ඔවුන් එන්නේ නැහැ.මහාභාරකාර දෙපාර්තමේන්තුවේ පවතින භාරවලින් අපේක්ෂා කළ අධිෂ්ඨාන පහුගිය කාලය තුළ නිසි පරිදි සිදු වෙලා නෑ. ඒ නිසාම අපි මෙම දෙපාර්තමේන්තුව ප්‍රතිසංවිධානය කිරීමේ නව වැඩ පිළිවෙළක් ආරම්භ කළා.ඉතිහාසයේ පළමු වතාවට මහාභාරකාර තනතුර සඳහා පුවත් පත් දැන්වීමක් පළ කරලා සම්මුඛ පරීක්ෂණ තියලා මහාභාරකාරවරයෙක් මෙවර පත් කරලා තිබෙනවා.ජනතාව අතර මෙම දෙපාර්තමේන්තුව පිළිබදව විශ්වාසය ඇති කිරීමට ක්‍රියා කර තිබෙනවා.ඉදිරි සති දෙක තුන ඇතුළත අපේක්ෂා ඉටු නොකළ භාර පිළිබදව වාර්තාවක් ලබා දෙන ලෙස මහාභාරකාරතුමාට උපදෙස් ලබාදී තිබෙනවා .ඒ අනුව අපි ඉදිරි සති දෙක තුන ඇතුළත මහාභාරකාර දෙපාර්තමේන්තුව ප්‍රතිසංවිධානය කිරීමේ වැඩ පිළිවෙළ ආරම්භ කරන බව ද අමාත්‍ය විජයදාස රාජපක්ෂ මහතා වැඩිදුරටත් සදහන් කළේය.අධිකරණ අමාත්‍යාංශයේ ලේකම් පද්මසිරි ජයමාන්න මහාභාරකාර නීතිඥ සනත් වීරත්න යන මහත්වරුන් ඇතුළු අධිකරණ අමාත්‍යාංශයේ හා මහාභාරකාර දෙපාර්තමේන්තුවේ නිලධාරීන් ද මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=75899", "Category": null, "Parent URL": null}