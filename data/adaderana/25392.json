{"Source": "Adaderana", "Timestamp": "June 28, 2012 04:52 pm", "Headline": "ඉෂෙඩ් ස්කෝර් අවුලට අපි වගකිවයුතු නෑ-විෂය නිර්දේශ 2ට ප්‍රශ්න පත්‍ර 2ක් ඕන නෑ", "News Content": "ආන්දෝලනයට තුඩුදී ඇති පසුගිය උසස් පෙළ විභාගයේ\" ඉෂෙඩ් ස්කොර්\"නිවරදිනම් එහි ගෞරවය හිමිවිය යුත්තේ විද්වතුන්ට බවත්,වැරැද්දක් ඇත්නම් ඒ වෙනුවෙන් පරිප්පු කෑ යුත්තෙත් විද්වතුන්ම පමණක් බවත් ඉදිකිරීම් ,ඉංජිනේරු සේවා,නිවාස හා පොදු පහසුකම් අමාත්‍ය විමල් වීරවංශ මහතා පවසයි. ඒ සම්බන්ධයෙන් ආණ්ඩුවට චෝදනා එල්ල කිරීම වැරදි බවත්,ආණ්ඩුවට අද සිදුව ඇත්තේ අනුන් කරන දේවල් වලට නිකරුණේ චෝදනා විඳීමට බවත් අමාත්‍යවරයා කියා සිටියි. \"ඉෂෙඩ් ස්කොර්\"ක්‍රමවේදය නිර්මාණය කරනු ලැබුවේ කැබිනට් මණ්ඩලය හෝ ඇමතිවරුන් නොවන බව ඔහු කියා සිටියේ අද(28)මොරටුව ප්‍රදේශයේ නිවාස සංකීර්ණයක් ඉදිකිරීම සඳහා කටයුතු ආරම්භ කරනු ලැබූ උත්සවයකට සහභාගී වෙමිනි. ඒ සම්බන්ධයෙන් අවබෝධයක් තිබුණත් ඒ සඳහා ඇමතිවරුන් ඇඟිලි නොගැසිය යුතු බවත්,රටේ දරුවන්ට අසාධාරණයක් නොවන ආකාරයේ සූත්‍රයක් සකස් කිරීම විද්වතුන්ගේ වගකීම බවත් අමාත්‍යවරයා අවධාරණය කළේය. විෂය නිර්දේශයන් දෙකක් යටතේ සිසුන් විභාගයකට පෙනී සිටින්නේනම් ඒ සම්බන්ධයෙන් ප්‍රශ්නපත්‍ර දෙකක් සෑදිය යුතු නැති බවත්,කළ යුත්තේ එකම ප්‍රශ්න පත්‍රයක දෙගොල්ලන්ටම තෝරා බේරාගත හැකි ප්‍රශ්න ඇතුළත් කර ප්‍රශ්න වැඩි ප්‍රමාණයකින් යුතුව ඉදිරිපත් කිරීම බවත් වීරවංශ මහතා අවධාරණය කළේය. අතීතයේදී මෙවැනි අවස්ථාවන්වලදී සිදුකර ඇත්තේද එවැනි ක්‍රියාමාර්ගයක් ගැනීම බවද ඔහු සිහිපත් කළේය. විද්වතුන් හෝ විභාග දෙපාර්තමේන්තුවේ මොළකාරයින් වැරැද්දක් කළාම එය නිවරදි යයි කියන්නට ඇමතිවරු කඩාපැන්නම අවසානයේ එහි චෝදනා එල්ලවන්නේද ආණ්ඩුවටම බැව් ඔහු පෙන්වා දුන්නේය. තම අමාත්‍යංශයේ විද්වතුන් හෝ නිලධාරීන් වරද්දාගත් විට තමන් කිසි විටෙකත් ඔවුන් බේරාගන්නට නොයන බවත්,තමන් එසේ නොයන්නේ තමන්ට වැරදුණාම තමන් බේරාගන්නට ඔවුන් ඉදිරිපත් නොවන නිසා යයිද වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25392", "Category": null, "Parent URL": null}