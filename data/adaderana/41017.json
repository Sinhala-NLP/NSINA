{"Source": "Adaderana", "Timestamp": "February 10, 2014 04:39 pm", "Headline": "අප්‍රේල් 8ට කලින් උසස්වීම් ඕනෑ", "News Content": "දේශපාලන හිතවත්කම් මත වැඩබලන නිලධාරීන් විදුහල්පති තනතුරු සඳහා පත් නො‍කළ යුතු බවත් විදුහල්පති සේවයේ උසස්වීම් පළමු පාසල් වාරයට පෙර ලබා නොදෙන්නේ නම් ඊට එරෙහිව දැඩි වෘත්තීය කි‍්‍රයාමාර්ගයකට යොමු වන බවත් ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා අවධාරණය කරයි. ඒ පිළිබඳව ඔහු විසින් නිකුත් කළ මාධ්‍ය නිවේදනය පහත පරිදිය. විදුහල්පති සේවයේ පළමු පන්තිය, 2-1 පන්තිය සහ 2-11 සහ 3 පන්තිවල උසස්වීම් විධිමත්ව ලබා නොදීම තුළ විදුහල්පතිවරු දැඩි කලකිරීමට හා සේවා අතෘප්තියට පත්ව ඇත. මෙසේ උසස්වීම් ප‍්‍රමාද කිරීම පිළිබඳව දිගින් දිගටම අධ්‍යාපන අමාත්‍යාංශයට කරුණු ඉදිරිපත් කළද මේ දක්වා ඒ සඳහා සාධනීය ප‍්‍රතිචාරයක් ලැබී නැත. විදුහල්පති සේවයේ පළමු පන්තියේ අනුමත සේවක සංඛ්‍යාව 2485 ක් වන අතර දැනට සිටින සේවක සංඛ්‍යාව 1393 කි. මේ අනුව එහි පවතින පුරප්පාඩු සංඛ්‍යාව 1092 කි. මෙම පුරප්පාඩු පිරවීම සඳහා පසුගිය වසරේ 2-1 ශ්‍රේණියෙන් ජ්‍යෙෂ්ඨතාවය හා කුසලතාවය මත 395 දෙනෙකු පළමු පන්තියට ඇතුළත් කළ ද මේ දක්වා ඉතිරි පුරප්පාඩු 985 පිරවීමට කටයුතු යොදා නැත. මෙම නිසා විදුහල්පති සේවයේ 2-1 පන්තියට පැමිණි විදුහල්පතිවරු පළමුවන පන්තියට ඇතුළත් වීමට නොහැකිව බරපතළ පීඩාවට පත්ව ඇත. එසේම විදුහල්පති සේවයේ 2-1 අනුමත සේවක සංඛ්‍යාව 5555 ක් වන අතර මේ වන විට එහි සේවය කරන්නේ 2214 කි. විදුහල්පති සේවයේ 2-1 ශ්‍රේණියේ ද 3342 ක පුරප්පාඩු පවතී. එම පුරප්පාඩු පිරවීම සඳහා විදුහල්පති සේවයේ 2-11 නිලධාරීන්ට අවශ්‍ය අවස්ථාව ලබාදී නැත. එසේම 2009 වසරේ සිට 2-11 සහ 3 පන්තියට 7000 කට ආසන්න විදුහල්පතිවරු සංඛ්‍යාවක් විධිමත්ව පත්වී ඇති අතර මෙම නිලධාරීන් ද මේ තත්ත්වය තුළ උසස්වීම් රහිතව මෙන්ම අදාළ ස්ථාන ගත කිරීම් ද රහිතව පාසල්වල සේවය කරති. සමස්ත පාසල් 9505 සඳහා විදුහල්පති සේවයේ අනුමත සේවක සංඛ්‍යාව 16512 කි. ඒ අනුව විධිමත්ව අනුමත සේවක සංඛ්‍යාව පිරවීමට කටයුතු නොකොට දේශපාලන හිතවත්කම් මත වැඩබලන නිලධාරීන් විදුහල්පති තනතුරු සඳහා පත් කරමින් සිටී. එසේම විධිමත්ව උසස්වීම් නොලැබීම නිසා විධිමත් පරිදි විදුහල්පති සේවයට පත්වූ නිලධාරීන් ද කලකිරීමට පත්ව ඇති තත්ත්වය තුළ පළමු පාසල් වාරය අවසන් වන 2014 අපේ‍්‍රල් 08 දිනට පෙර අදාළ උසස්වීම් ලබා නොදෙන්නේ නම් ඊට එරෙහිව දැඩි වෘත්තීය කි‍්‍රයාමාර්ගයකට යොමු වන බව ලංකා ගුරු සංගමය ප‍්‍රකාශ කර සිටී. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=41017", "Category": null, "Parent URL": null}