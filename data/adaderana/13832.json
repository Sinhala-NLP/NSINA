{"Source": "Adaderana", "Timestamp": "January 29, 2011 10:57 am", "Headline": "රුහුණු සරසවියේ පිහි ඇනුමකින් සිසුන් දෙදෙනෙක් රෝහලේ ", "News Content": "රුහුණු විශ්ව විද්‍යාලයෙහි සිසුන් අතර සිදුවූ ගැටුමකින් තුවාල ලැබූ සිසුන් දෙදෙනෙකු මාතර රෝහලෙහි ප්‍රතිකාර ලබන බව එම විශ්ව විද්‍යාලයේ උපකුලපති මහාචාර්ය සුසිරිත් මෙන්ඩිස් මහතා පවසයි. ඊයේ(28) පස්වරුවෙහි ඇතිවූ ගැටුමක් අතර සිදුවූ පිහි ඇනුමකින් මෙම සිසුන් දෙදෙනා තුවාල ලබා ඇති බව ද උපකුලපතිවරයා සඳහන් කළේය. තුවාල ලැබූ සිසුන් අතරින් එක් සිසුවෙක් කළමනාකරණ හා මූල්‍ය පීඨයේ අධයාපනය ලබන බවත්, අනෙක් සිසුවා විද්‍යා පීඨයේ අධ්‍යාපනය ලබන සිසුවෙකු බවත් ඔහු ප්‍රකාශ කළේය. විශ්ව විද්‍යාල භූමියෙන් පිටත මෙම ගැටුම ඇතිවී ඇති නමුත් සිද්ධිය සම්බන්ධව විශ්ව විද්‍යාල මට්ටමෙන් පරීක්ෂණයක් පවත්වන බව මෙන්ඩිස් මහතා අවධාරණය කළේය.", "URL": "https://sinhala.adaderana.lk/news.php?nid=13832", "Category": null, "Parent URL": null}