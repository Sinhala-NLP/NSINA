{"Source": "Adaderana", "Timestamp": "February 21, 2016 05:50 pm", "Headline": "මහ කන්නයේ වී අස්වනු ගබඩා කරන්න අලුත් වැඩක්  ", "News Content": "මහ කන්නයේ මිලදී ගන්නා වී ගබඩා කිරීම සඳහා රජයේ සහ පෞද්ගලික අංශයේ ගබඩා බදු පදනම මත ලබා ගැනීමට වී අලෙවි මණ්ඩලය තීරණය කර තිබේ.වී අලෙවි මණ්ඩලයට අයත් ගබඩා සංකීර්ණ 225 ට අමතරව තවත් ගබඩා 150ක් මෙලෙස ලබාගැනීමට තීරණය කර ඇති බව වී අලෙවි මණ්ඩලයේ සභාපති එම්.බී දිසානායක මහතා සඳහන් කළේය.ඇඹිලිපිටිය කඩදාසි කර්මාන්ත ශාලාවේ ගබඩා සංකිර්ණ කිහිපයක් ද බදු පදනම මත වී ගබඩා කිරීම සඳහා ලබා ගැනීමට වී අලෙවි මණ්ඩලයේ අවධානය යොමුව ඇති බව සඳහන්ය.නාඩු වී කිලෝවක් සඳහා රුපියල් 38ක්, සම්බා වී කිලෝවක් සඳහා රුපියල් 41ක් සහ කිරි සම්බා වී කිලෝවක් සඳහා රුපියල් 50ක් ලෙස රජය විසින් වී මිලදී ගැනිම සඳහා සහතික මිලක් නියම කර තිබේ.මහ කන්නයේ වී මිලදී ගැනීම් පසුගිය 17 වනදා අම්පාර දිස්ත්‍රික්කයෙන් ආරම්භ කළ අතර කිලිනොච්චි සහ මුලතිව් යන දිස්ත්‍රික්ක දෙකෙහි ද මේ වන විට වී මිලදී ගැනීම් සිදු කරන බව වී අලෙවි මණ්ඩලයේ සභාපතිවරයා සඳහන් කළේය.", "URL": "https://sinhala.adaderana.lk/news.php?nid=57459", "Category": null, "Parent URL": null}