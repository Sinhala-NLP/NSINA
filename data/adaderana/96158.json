{"Source": "Adaderana", "Timestamp": "September 16, 2018 09:52 am", "Headline": "හෙරොයින් සමඟ කාන්තාවක් ඇතුලු පුද්ගලයින් 3 ක් අත්ඩංගුවට", "News Content": "හෙරොයින් ළඟ තබාගෙන සිටි කාන්තාවක් ඇතුළු පුද්ගලයින් තිදෙනෙකු කඩවත,වත්තල සහ පානදුර දකුණ යන ප්‍රදේශවල දී අත්අඩංගුවට ගෙන තිබේ. කිරිබත්ගොඩ පොලීසියට ලද තොරතුරක් මත කඩවත එඞේරමුල්ල ප්‍රදේශයේ දී යතුරුපැදියකින් ගමන් කරමින් සිටි පුද්ගලයෙකු පරීක්ෂා කිරීමේ දී ඔහු සතුව තිබී හෙරොයින් ග්‍රෑම් 37ක් සොයාගෙන ඇති බව පොලිස් මූලස්ථානය සඳහන් කළේය. සැකකරුගෙන් සිදුකළ ප්‍රශ්න කිරීම්වල දී වත්තල, හුණුපිටිය ප්‍රදේශයේ දී හෙරොයින් ග්‍රෑම් 15ක් සමඟ තවත් පුද්ගලයෙකු අත්අඩංගුවට ගෙන තිබේ. හෙරොයින්වලට අමතරව එම සැකකරු සතුව තිබී රුපියල් 35,200ක මුදලක් සහ ජංගම දුරකථන 03ක් පොලීසිය භාරයට ගෙන ඇති බව සඳහන්ය. මේ අතර පානදුර දකුණ අළුබෝමුල්ල ප්‍රදේශයේ දී හෙරොයින් ග්‍රෑම් 70ක් ළඟ තබාගෙන සිටි කාන්තාවක් කළුතර දිසා අපරාධ කොට්ඨාශය විසින් අත්අඩංගුවට ගෙන තිබේ. සැකකාරිය 50 හැවිරිදි අළුබෝමුල්ල ප්‍රදේශයේ පදිංචිකාරියක වන බව වාර්තා වේ. අත්අඩංගුවට ගත් සැකකරුවන් මහර සහ පානදුර යන මහේස්ත්‍රාත් අධිකරණ වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=96158", "Category": null, "Parent URL": null}