{"Source": "Adaderana", "Timestamp": "May 10, 2010 08:46 am", "Headline": "ඔස්ට්‍රේලියාවට ජය ", "News Content": "පන්දුවාර 20/20 ලෝක කුසලාන ක්‍රිකට් තරගාවලියේ සුපර් 8 වටයේ ඊයේ පැවති තරගයෙන් ශ්‍රි ලංකා කණ්ඩායම ලකුණු 81කින් ඔස්ට්‍රේලියාව හමුවේ පරාජයට පත්විය. කාසියේ වාසිය දිනාගත් ඔස්ට්‍රේලියානු කණ්ඩායම ප්‍රථ‍මයෙන් පන්දුවට පහර දෙමින් ලකුණු 168ක් රැස් කළේය. කැමරන් වයිට් නොදැවී ලකුණු 85 ක් ද මයික් හසී නොදැවී ලකුණු 39ක් ද ලබාගත්තේය. පන්දු යැවීමේදී සුරාජ් රන්දිව් කඩුලු තුනක් සහ ඇන්ජලෝ මැතිව්ස් කඩුලු දෙකක් දවා ගත්තේය. පිළිතුරු වශයෙන් ප්‍රබල ඔස්ට්‍රේලියානු පන්දු යවන්නන් හමුවේ ශ්‍රි ලංකා කණ්ඩායමට ලබා ගත හැකි වුයේ සියලු දෙනා දැවී ලකුණු 87ක් පමණි. තිලකරත්න ඩිල්ශාන් පමණක් ලකුණු 20ක් ලබාගත් අතර සෙසු කිසිදු පිතිකරුවෙකු එම සීමාව පසුකිරීමට සමත් වුයේ නැත. මේ අතර ඉන්දීය කණ්ඩායම පරදවා ලකුණු 14ක තියුණු ජයක් අත් කර ගැනීමට බටහිර ඉන්දීය කොදෙව් කණ්ඩායම ඊයේ සමත් විය. ප්‍රථමයෙන් පන්දුවට පහරදුන් කොදෙව් කණ්ඩායම නියමිත පන්දුවාර 20 අවසානයේදී කඩුලු 6ක් දැවී ලකුණු 169ක් රැස් කළේය. එහිදි නායක ක්‍රිස් ගේල් ලකුණු 98ක් ලබාගත් අතර ඔහු දුවද්දී දැවී යාමකට හසු විය. පන්දු යැවීමේදී අශීෂ් නෙහෙරා කඩුලු තුනක් දවා ගත්තේය. පිළිතුරු වශයෙන් ඉන්දීය කණ්ඩායම රැස් කර ගත්තේ ලකුණු 155ක් පමණි. ඒ අනුව ප්‍රසාද ලකුණු සටහනේ\"එෆ්\"කාණ්ඩය යටතේ පෙරමුණ ගැනීමට ඔස්ට්‍රේලියාව සමත්ව තිබේ. \"ඊ\"කාණ්ඩය යටතේ පෙරමුණේ පසුවන්නේ එංගලන්ත කණ්ඩායමය. මේ අතර\"ඊ\"කාණ්ඩය යටතේ පාකිස්ථානය සහ දකුණු අප්‍රිකාව අතරත්, එංගලන්තය සහ නවසීලන්තය අතරත් තරග අද පැවැත්වේ.", "URL": "https://sinhala.adaderana.lk/news.php?nid=8294", "Category": null, "Parent URL": null}