{"Source": "Adaderana", "Timestamp": "June 15, 2012 07:50 pm", "Headline": "විදුලිය නිපදවන ජලාශවල ජල මට්ටම 25% න් අඩුවෙලා ", "News Content": "ජල විදුලිය නිපදවන ජලාශවල ජල මට්ටම ඉතා ශීඝ්‍රයෙන් අඩු වී ගොස් ඇති බව ලංකා විදුලිබල මණ්ඩලය පවසයි. ජලාශවල ජල මට්ටම මේ වන විට 25 % දක්වා පහත බැස ඇති බව ලංකා විදුලිබල මණ්ඩලය නිවේදනයක් නිකුත් කරමින් පෙන්වා දෙයි. 2011 වසරේ නිරිත දිග මෝසම් වර්ෂාව සහ ඊසාන දිග මෝසම් වර්ෂාව අඩාල වීම මෙයට හේතු වී ඇති බව ලංකා විදුලිබල මණ්ඩලය සදහන් කරයි පසුගිය දශකවල ජල විදුලිය නිපදවන ජලාශවල අඩුම ජල ධාරිතාව මෙය වන අතර ඒ හේතුවෙන් මේ වන විට ජල විදුලි නිෂ්පාදනය 14.8% ක් දක්වා අඩුවී තිබේ. ඒ අනුව වර්තමානයේ දී තාප විදුලි නිෂ්පාදනය ඉහළ ගොස් ඇති බැවින් මේ වන විට විදුලි ඒකකයක් නිපදවීමට රුපියල් 21.11 ක මුදලක් වැය වන බව ලංකා විදුලිබල මණ්ඩලය ප්‍රකාශ කරයි. ගෘහස්ථ පාරිභෝජකයන් සඳහා විදුලි ඒකකයක් අලෙවි කරනු ලබන්නේ රුපියල් 11.36 ට වන අතර මේ හේතුවෙන් එක් විදුලි ඒකකයක් සඳහා රුපියල් 9.74 ක පාඩුවක් සිදුවන බව ලංකා විදුලිබල මණ්ඩලය පෙන්වා දී ඇත. මෙම අර්බුදයට මුහුණදීම සඳහා විදුලිය සකසුරුවමින් භාවිත කිරීමට කටයුතු කරන ලෙස විදුලිබල මණ්ඩලය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=25061", "Category": null, "Parent URL": null}