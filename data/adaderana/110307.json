{"Source": "Adaderana", "Timestamp": "May 20, 2019 04:17 pm", "Headline": "ප්‍රහාරයන්ට අදාළව සැකකරුවන් 69ක් CIDයේ- 20ක් TID බාරයේ", "News Content": "අප්‍රේල් 21 ප්‍රහාරයට අදාළව සැකකරුවන් 89 දෙනෙකු අත්අඩංගුවට පත්ව ඇතැයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. ඒ අතරින්, සැකකරුවන් 69 දෙනෙකු අපරාධ පරික්ෂණ දෙපාර්තමේන්තුව භාරයෙත්, තවත් 20 දෙනකු ත්‍රස්ත විමර්ශන ඒකකයේ රඳවාගෙන ප්‍රශ්න කරන බව පොලිස් මාධ්‍ය ප්‍රකාශකවරයා වැඩිදුරටත් සඳහන් කරයි. ආරක්ෂක අමාත්‍යංශයේ මාධ්‍ය කේන්ද්‍රයේ අද(20) පස්වරුවේ පැවති මාධ්‍ය හමුවට එක්වෙමින් පොලිස් අධිකාරීවරයා මෙම කරුණු අනාවරණ කළේය. මේ අතර, මැයි18 හා 19 දෙදින පුරා විශාල පිරිසක් ආගමික ස්ථාන වෙත ගිය බවත්, ඒ සඳහා නිරන්තරයෙන් ආරක්ෂක අංශයන්ගේ ආරක්ෂාව හිමි වු බවත් මාධ්‍ය ප්‍රකාශකවරයා මෙහිදී කියා සිටියේය. කෙසේ නමුත් මෙවැනි මෙහෙයුම් දිගින් දිගටම සිදු කරන බවත් විමර්ශන කටයුතු ද නිරන්තරයෙන් සිදු කරන බවත් පැවසු රුවන් ගුණසේකර මහතා, මේ වන විට ත්‍රිවිධ හමුදාවේත් සිවිල් ආරක්ෂක බලකායේත් උපරිම සහයෝගය මත රට තුළ සාමය ස්ථාපිත කිරීමට කටයුතු කර ඇති බව ද පැවසීය.", "URL": "https://sinhala.adaderana.lk/news.php?nid=110307", "Category": null, "Parent URL": null}