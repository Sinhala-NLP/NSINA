{"Source": "Adaderana", "Timestamp": "October 19, 2016 04:27 pm", "Headline": "සීනිවලින් රට ස්වයංපෝෂිත කරනවා", "News Content": "2025 වසර වන විට සීනි නිෂ්පාදනයෙන් රට ස්වයංපෝෂිත කිරීම සඳහා නව වැඩපිළිවෙළක් ආරම්භ කරන බව මුදල් අමාත්‍ය රවී කරුණානායක මහතා පවසයි.මෙහි ප්‍රථම අදියර යටතේ 2020 වසර වන විට රටේ සමස්ත සීනි අවශ්‍යතාවයෙන් සියයට 50ක් දේශීය වශයෙන් නිෂ්පාදනය කිරීමේ වැඩපිළිවෙළට අමාත්‍ය මණ්ඩල අනුමැතිය ලැබී ඇති බව අමාත්‍යවරයා කියයි.ඒ අනුව උක් වගාව ප්‍රවර්ධනය කර නව කර්මාන්ත ශාලා 15ක් ස්ථාපිත කිරීමට අවශ්‍ය කටයුතු මේ වන විටත් සම්පාදනය කර ඇති බව අමාත්‍යවරයා පෙන්වාදෙයි.මෙරට වාර්ෂික සීනි පාරිභෝජනය මෙට්‍රික් ටොන් හත් ලක්ෂයක් පමණ වන අතර දැනට ශ්‍රී ලංකාවේ පවතින සීනි කර්මාන්ත ශාලා හතරෙන් වාර්ෂිකව නිෂ්පාදනය කෙරෙන්නේ සීනි මෙට්‍රික් ටොන් 56,000ක් පමණ බව සඳහන්ය.ඒ අනුව සීනි මුළුමනින්ම ශ්‍රී ලංකාව තුළ නිෂ්පාදනය කිරීමෙන් වාර්ෂිකව විදේශයන්ට ඇදී යන රුපියල් බිලියන 35ක මුදල ඉතිරි කරගැනීමට හැකියාව ලැබෙන බව පවසන රවී කරුණානායක අමාත්‍යවරයා පාරිභෝගික ජනතාවට දැනට පවතින මිලට වඩා අඩු මිලට සීනි ලබාදීමට හැකිවනු ඇති බව ද කියයි.", "URL": "https://sinhala.adaderana.lk/news.php?nid=65187", "Category": null, "Parent URL": null}