{"Source": "Adaderana", "Timestamp": "July 29, 2013 11:23 pm", "Headline": "ඉදිකිරීම් ශිල්පී පුහුණු පාසලක් ආරම්භ කරයි ", "News Content": "නව ඉදිකිරීම් ශිල්පී පුහුණු විද්‍යාලයක් වවුනියාවේ ස්ථාපනය කිරීමට ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යංශය තීරණය කර තිබේ. ඉදකිරීම් ක්ෂේත්‍රයේ විවිධ අංශවල ශිල්පීන් 100 කට අධික සංඛ්‍යාවකට එකවර පුහුණු විය හැකි වන ආකාරයෙන් මෙම පුහුණු විද්‍යාලය ඉදිකිරීමට නියමිත බව අද (29) එම අමාත්‍යංශය විසින් මාධ්‍ය නිවේදනයක් නිකුත් කරමින් සඳහන් කර ඇත. එම මාධ්‍ය නිවේදනය පහත පරිදි වෙයි. මෙමගින් පෙදරේරු තාක්ෂණ ශිල්පය, වඩුකාර්මික තාක්ෂණ ශිල්පය, ජලනල තාක්ෂණ ශිල්පය සහ විදුලි කාර්මික තාක්ෂණ ශිල්පී පුහුණුව ඇතුළු ක්ෂේත්‍ර‍යන් රැසක පුහුණුවීම් මෙහිදී ලබාදීමට නියමිතයි. ඉදිකිරීම් ක්ෂේත්‍රයේ පුහුණුවීම්වලට අදාළ රුපියල් මිලියන 30 කට අධික වටිනාකමකින් යුත් උපකරණ තොගයක් GIS ආයතනයෙන් අනුරාධපුර, ගල්කුලම ඉදිකිරීම් යන්ත්‍ර පුහුණු විදුහලට පරිතාග්‍ය කර ඇති අතර එම උපකරණද මෙම වවුනියාවේ අලුතින් ස්ථාපනය වන ඉදිකිරීම් පුහුණු විදුහලට ලබාදීමට නියමිතයි. මෙම කරුණු අනාවරණය වූයේ ඉදිකිරීම් අභ්‍යාස සහ සංවර්ධන ආයතනයේ (ICTAD) නිලධාරීන් සමඟ විමල් වීරවංශ අමාත්‍යවරයා කරනලද සාකච්ඡාවකදීය. විමල් වීරවංශ අමාත්‍යවරයා ප්‍රධානත්වයෙන් අද(29) දින මෙම සාකච්ඡාව පැවැත්වුණේ ඉදිකිරීම්ල ඉංජිනේරු සේවාල නිවාස හා පොදු පහසුකම් අමාත්‍යංශ ශ්‍රවණාගාරයේදීය. මීට අමතරව ඉදිකිරීම් ක්ෂේත්‍රයේ පුහුණු පාඨමාලා පිළිබඳව ද වැදගත් තීන්දු රැසක් මෙහිදී ගන්නා ලදී. පාසල් හැරයන ශිෂ්‍ය ශිෂ්‍යයාන් වෙනුවෙන් ප්‍රථම වරට නව පාඨමාලාවක් හඳුන්වාදීමටද මෙහිදී තීරණය කෙරිණ. ඉදිකිරීම් යන්ත්‍රෝපකරණ නඩත්තුව පිළිබඳ ඩිප්ලෝමා යනුවෙන් හඳුන්වන පාඨමාලාවක් පාසල් හැරයන පිරිස් වෙනුවෙන් මෙසේ ක්‍රියාත්මක කරනු ලබන්නේ ප්‍රථම වරටය. එය ලබන වසරේ සිට ක්‍රියාත්මක වේ. එම පාඨමාලාව පැවැත්වෙන්නේ බත්තරමුල්ල, පැලවත්තේ පිහිටි ඉදිකිරීම් යන්ත්‍රෝපකරණ පුහුණු මධ්‍යස්ථානයේදීය. (ICTAD) මෙම පාඨමාලාව සාර්ථකව නිමකරන පිරිස් හට රැකියා ක්ෂේත්‍රයේ ඉහළ ඉල්ලුමක් පවතින බවද සීට්‍රැක් ආයතනය පෙන්වාදෙයි. මෙම වසරේ සිට ජාතික ඉදිකිරීම් සතියක් නම් කිරීමටද මෙහිදී තීරණය කෙරිණ. ඒ අනුව නොවැම්බර් මාසය ඇතුළත ඉදිකිරීම් සතිය ක්‍රියාත්මක කිරීමට නියමිතයි. දැනට ක්‍රියාත්මක වන කොන්ත්‍රාත්කරුවන් හා ඔවුන්ගේ ව්‍යාපෘති ඇගයීමට ලක්කෙරෙන විශිෂ්ඨ ඉදිකිරීම් ජාතික සම්මාන උළෙලට සමගාමීව ජාතික ඉදිකිරීම් ශිල්පීන් ඇගයීම මෙහි ප්‍රධාන අරමුණ වේ. ඉදිකිරීම් අභ්‍යාස සංවර්ධන ආයතනය හා එක්ව ශ්‍රී ලංකා ජාතික ඉදිකිරීම් සංගමය මෙහිදී කටයුතු කරයි. ශ්‍රී ලංකාවේ හොඳම ඉදිකිරීම් යන්ත්‍ර මෙහෙයුම් ශිල්පිය, ශ්‍රී ලංකාවේ හොඳම ඉදිකිරීම් යන්ත්‍ර කාර්මික ශිල්පි, ශ්‍රී ලංකාවේ හොඳම ඉදිකිරීම් ශිල්පියා මේ යටතේ තෝරාගෙන ඇගයීමට ලක්කිරීමට නියමිතයි. පින්තාරු ශිල්පී, ජලනල ශිල්පී, වඩුකාර්මික ශිල්පී, ගඩොල් ඇතුරුම් ශිල්පී, මාබල් ඇතුරුම් ශිල්පී, වානේ කම්බි නැවුම් ශිල්පී, විදුලි කාර්මික ශිල්පී යන ඉදිකිරීම් ශිල්පී ක්ෂේත්‍ර 7 ක් තුළ මෙම ඇගයීම සිදුවේ. මුළු ඉදිකිරීම් ක්ෂේත්‍රයම නියෝජනයවන පරිදි ජාතික මට්ටමින් මෙවැනි ඇගයීම් උළෙලක් පැවැත්වෙන්නේ ප්‍රථම වරට වීමද තවත් විශේෂත්වයකි. මෙම ජාතික ඉදිකිරීම් සතියට සමගාමීව ඉදිකිරිම් ක්ෂේත්‍රයේ සඳහා Cs නමින් සුපිරි ශේණියක් හඳුන්වාදීමටද මෙම සාක්ච්ඡාවේදී තීරණය කෙරිණ. දැනට ඉහළම ශේණිය වන C1 ශේණියේ ව්‍යාපෘතිවලට අදාළවන මූල්‍ය සීමාව රුපියල් මිලියන 600 . මූල්‍ය විචලනය මත රුපියල් මිලියන 600 හි සීමාව දැනට අවප්‍රමාණය වන බව ඉක්ටෑඩ් ආයතනය පෙන්වාදෙයි. මීට විකල්ප උපාය මාර්ගයක් ලෙස C1 ශේණියේ ඉහළින් C1 නම් සුපිරිශේණියක් හඳුන්වාදෙන අතර එහි මූල්‍ය සීමාව රුපියල් මිලියන 2000 . මෙම ක්‍රියාවලියට සමගාමීව අනෙකුත් ශ්‍රේණිවල C1 සිට C‍10 දක්වා මූල්‍යමය සීමාද වෙනස් කළ යුතුව ඇති බැවින්, අධ්‍යක්ෂ මණ්ඩල අනුමැතිය ඇතිව කමිටුවක් ඒ සඳහා පත්කර ඇත. මෙම කමිටු යෝජනා ඉහත සුපිරි ශ්‍රේණියේ හඳුන්වාදීමත් සමඟ ක්‍රියාත්මක කිරීමට යෝජිතය. මීට අමතරව ඉදිකිරීම් අභ්‍යාස සහ සංවර්ධන ආයතනයේ පසුගිය කාලය තුළ ප්‍රගතිය හා ඉදිරි වර්ෂයේ සැලසුම් පිළිබඳව මෙහිදී දීර්ඝ වශයෙන් සාකච්ඡා කෙරිණ.", "URL": "https://sinhala.adaderana.lk/news.php?nid=36204", "Category": null, "Parent URL": null}