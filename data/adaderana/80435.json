{"Source": "Adaderana", "Timestamp": "November 23, 2017 08:55 pm", "Headline": "සුදු වෑන් රථයකින් තරුණයෙකු පැහැරගනියි", "News Content": "යාපනයේ රාමනාදන් වීදියේදී පෙරේදා (21) දින රාත්‍රීයේ සුදු පැහැති වෑන් රථයකින් පැමිණි පිරිසක්‌ විසින් ද්‍රවිඩ ජාතික තරුණයකු පැහැරගෙන ගිය බවට යාපනය පොලිසියට පැමිණිලක් ලැබී තිබේ. අවුරුදු විසිපහක්‌ වන මෙම තරුණයා යාපනයේ කෝපායි ප්‍රදේශයේ රෙදිපිළි වෙළෙඳසලක සේවය කරන අතර ඔහු සේවය නිමකොට නිවසට පැමිණෙමින් සිටියදී පැහැරගෙන ගොස්‌ ඇති බවට පොලිසියට කර ඇති පැමිණිල්ලේ සඳහන් වේ. තරුණයා පැහැරගෙන ගිය පිරිස පිළිබඳව තමන් කිසිවක් නොදන්නා බව එම තරුණයාගේ දෙමවුපියන් පොලිසියට පවසා ඇත. යාපනය පොලිසිය සිද්ධිය පිළිබඳව පරීක්‍ෂණ පවත්වයි.", "URL": "https://sinhala.adaderana.lk/news.php?nid=80435", "Category": null, "Parent URL": null}