{"Source": "Adaderana", "Timestamp": "April 24, 2011 03:49 pm", "Headline": "රෝමයෙන් බැස්ස ශ්‍රී ලාංකිකයෙක් නිසා මෝල්ටාවේ ආරක්ෂාව තරකරයි..!", "News Content": "ශ්‍රී ලාංකිකයෙකුගේ ක්‍රියා කලාපය හේතුවෙන් දකුණු යුරෝපීය රටක්වන මෝල්ටානු සමූහාණ්ඩුවේ\"මෝල්ටා ජාත්‍යන්තර ගුවන්තොපළේ\"ආරක්ෂාව තර කර ඇතැයි විදෙස් මාධ්‍ය උපුටා දක්වයි. ඒ අනුව මෙතෙක් ගුවන්තොටුපළ ආරක්ෂාව බාරදී තිබුණු සමාගමෙන් එකී වගකීම ඉවත්කොට වෙනත් සමාගමකට බාරදීමට තීරණය කර ඇති වග අද(24)මෝල්ටා මාධ්‍ය මගින් අනාවරණය කර තිබේ. එබැවින් මෝල්ටා ජාත්‍යන්තර ගුවන්තොටුපළේ ආරක්ෂක මුර කපොලුවල සේවය කළ කාර්ය මණ්ඩලය,ආරක්ෂක නිලධාරීන්,සුළු නිලධාරීන් ආදී සියල්ලම පාහේ ඉවත් කොට නව සමාගමකට එහි ආරක්ෂාව පිළිබඳ වගකීම බාරදෙනු ඇතැයි\"ද මෝල්ටා ඉන්ඩිපෙන්ඩන්ට් වෙබ් අඩවිය\"උපුටා දක්වයි. මීට මාස ගණනාවකට ඉහතදී රෝමයේ ෆියුමිචිනෝ ගුවන් තොටුපළෙන් ගොඩබසින ලද ශ්‍රී ලාංකිකයෙකු විසින් පිහි දෙකක් සහ ඉස්කුරුප්පු නියනක් සිය කලිසමේ සඟවාගෙන පැමිණ එරට ගුවන්තොටුපළ බලධාරීන්ට හසුවීමත්,එකී ශ්‍රී ලාංකිකයා දෝහා කටාර් බලා පියාසර කරන\"එයාර් මෝල්ටා\"ගුවන්යානයකින් පැමිණි බවට තහවුරුවීමත් සමග මෝල්ටා ගුවන්තොටුපළේ ආරක්ෂාව පිළිබඳ සෑහීමට පත්වීමට නොහැකි බව බලධාරීන් විසින් තීරණය කර තිබිණි‍. කෙසේ වුවද මෝල්ටානු සමූහාණ්ඩුවේ රජයේ ප්‍රකාශකයෙකු විසින් ඊයේ දිනයේ(23)මාධ්‍යයට පවසා ඇත්තේ රෝමයෙන් වාර්තා වූ සිද්ධිය සම්බන්ධයෙන් මෝල්ටානු ජාත්‍යන්තර ගුවන්තොටුපළ බලධාරීන් විසින් කරන ලද විමර්ශනයෙන් එකී ශ්‍රී ලාංකිකයා සිය ගුවන්තොටුපළ හරහා ගමන් කරද්දී මෙකී තහනම් උපකරණ ගෙන ගිය බවට කිසිදු සාක්ෂියක් අනාවරණය වී නොමැති බව යැයි ද මෝල්ටා ඉන්ඩිපෙන්ඩන්ට් වෙබ් අඩවිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=15675", "Category": null, "Parent URL": null}