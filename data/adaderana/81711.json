{"Source": "Adaderana", "Timestamp": "December 18, 2017 01:23 pm", "Headline": " පොහොට්ටුවෙන් ඇවිත් පක්ෂය කඩා දාන්න ගත් උත්සාහයන් අසාර්ථක වෙලා", "News Content": "පොහොට්ටුවලින් පැමිණ ශ්‍රී ලංකා නිදහස් පක්ෂය කඩා බිද දැමීමට ගත් උත්සාහයන් අසාර්ථක වී ඇති බවත් පක්ෂය ශක්තිමත්වී ඉදිරියට යන බවත් විදේශ රැකියා නියෝජ්‍ය අමාත්‍ය මනූෂ නානායක්කාර මහතා පැවසීය. ගාල්ල දිස්ත්‍රික්කයේ පළාත් පාලන ආයතන සදහා නාම යෝජනා භාරදීමට ගාල්ල දිස්ත්‍රික් ලේකම් කාර්යාලයට අද (18) පැමිණි අවස්ථාවේදී නියෝජ්‍ය ඇමැතිවරයා මේ බව පැවසුවේය. එහිදී වැඩිදුරටත් අදහස් දැක්වූ නියෝජ්‍ය ඇමැතිවරයා මෙසේද පැවසුවේය. “ ශ්‍රී ලංකා නිදහස් පක්ෂය කඩා බෙදා පොඩි කර දැමීමට සමහරු උත්සාහ ගත්තා. ඒත් එම උත්සාහයන් අසාර්ථක වෙලා පක්ෂය දැන් සුවදවත් වෙලා පිපෙනවා. ශක්තිමත්ව ඉදිරියට යනවා. පක්ෂය කඩා බිද දැමීමට උත්සාහ ගත් අයගේ සියලුම උත්සාහයන් අද අසාර්ථක වී තිබෙනවා. ශ්‍රී ලංකා නිදහස් පක්ෂය කඩා බිද දැමීමට උත්සාහ ගන්නා අයගේ යටි අරමුණක් තිබෙනවා. ඒ තමයි වෙනත් අයට ආණ්ඩු හැදීමට අවශ්‍ය පරිසරය නිර්මාණය කර දීමයි. එහෙත් එම උත්සාහයන් අසාර්ථක කර පක්ෂය ශක්තිමත් කිරීමට අපිට හැකියාව ලැබී තිබෙනවා. පක්ෂයක් විදියට ජාතික නායකත්වයේ සිට ගම් මට්ටම දක්වා ශක්තිමත් සංවිධාන ව්‍යුහයක් යටතේ අපිට ඉදිරියට යාමට හැකියාව ලැබී තිබෙනවා. අපේ පක්ෂයෙන් ඈත්ව සිටි නායකයින් නැවත පක්ෂය සමග එකට එකතු වෙනවා. ඒ වගේම වෙනත් දේශපාලන පක්ෂවල නායකත්ව මට්ටමේ සිටි අය පවා ශ්‍රී ලංකා නිදහස් පක්ෂය සමග අත්වැල් බැදගෙන පක්ෂයට ශක්තියක් වී තිබෙනවා. ඒ අය වෙනත් පක්ෂ විදියට එල්ලෙන්නේ නැතිව ශ්‍රී ලංකා නිදහස් පක්ෂයේ සාමාජිකත්වය ලබා ගනිමින් ශ්‍රී ලංකා නිදහස් පාක්ෂිකයින් බවට පත්ව තිබෙනවා.“ ජාතික මට්ටමේ නායකයින් ශ්‍රී ලංකා නිදහස් පක්ෂය සමග එකතුවෙන ආකරයට ගමේ සිටින වෙනත් දේශපාලන පක්ෂවලට සම්බන්ධ ක්‍රියාකාරීන්ද අපිත් සමග එකතු වෙලා ඉන්නවා. මේ සියලුම දේවලින් ඉදිරි පළාත් පාලන මැතිවරණයේදී ශ්‍රී ලංකා නිදහස් පක්ෂය ශක්තිමත් වෙන බව පැහැදිළියි. ශ්‍රී ලංකා නිදහස් පක්ෂයේ ජනාධිපතිවරයෙක් රට පාලනය කරන වෙලාවේදී ගමේ බලයත් ශ්‍රී ලංකා නිදහස් පක්ෂයට ලැබෙන බව අපිට සහතිකයි.", "URL": "https://sinhala.adaderana.lk/news.php?nid=81711", "Category": null, "Parent URL": null}