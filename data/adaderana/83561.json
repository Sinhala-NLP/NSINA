{"Source": "Adaderana", "Timestamp": "January 26, 2018 01:25 pm", "Headline": "පොහොට්ටුව හා අලියා දඹුල්ලේදී ගැටෙයි", "News Content": "දඹුල්ල කපුවත්ත ප්‍රදේශයේ දී එක්සත් ජාතික පක්ෂය නියෝජනය කරන අපේක්ෂකයෙකු ගේ නිවසක් ඉදිරිපිට (25) දින පස්වරුවේ ඇතිවූ ගැටුමකින් ශ්‍රී ලංකා පොදු ජන පෙරමුණේ ආධාරකරුවෙකු සහ එක්සත් ජාතික පක්ෂ ආධාරකරුවෙකු තුවාල ලබා දඹුල්ල මූලික රෝහලට ඇතුළත් කර ඇති බව පොලීසිය පවසයි. මෙසේ දඹුල්ල මූලික රෝහලේ ප්‍රතිකාර ලබන ලබන්නේ ශ්‍රී ලංකා පොදු ජන පෙරමුණේ කපුවත්ත කොට්ඨාශයට තරඟ කරන අපේක්ෂකයෙකුගේ ආධාර කරුවෙකු වූ එල් . ඒ .කේ. හර්ෂ ලාල් නැමැති අයෙකි. එක්සත් ජාතික පක්ෂයෙන් කපුවත්ත කොට්ඨාශයට තරග අපේක්ෂකයෙකුගේ සහෝදරයකු වූ අබේසිංහ බණ්ඩාර නැමැති ආධාරකරු ද තුවාල ලබා රෝහල් ගත කොට තිබේ. ශ්‍රී ලංකා පොදුජන පෙරමුණේ ආධාරකරුවන් පොලිසියට පවසා ඇත්තේ මහින්ද රාජපක්ෂ හිටපු ජනාධිපති වරයාගේ රැස්වීම අවසන් කොට නිවෙස් බලා ත්‍රීරෝද රථයකින් ගමන් කරමින් සිටියදී එක්සත් ජාතික පක්ෂ අපේක්ෂකයාගේ නිවස ඉදිරිපිට දී ත්‍රීරෝද රථය නවතා පහර දුන් බවත් ත්‍රීරෝද රථයේ සිටි තවත් තිදෙනෙකු ත්‍රීරෝද රථයෙන් බැස දිව ගොස් බේරුණු බව ය. එක්සත් ජාතික පක්ෂ අපේක්ෂකයා කියා සිටියේ අධික ලෙස බීමත්ව එම පුද්ගලයන් ත්‍රීරෝද රථයකින් පැමිණ තම නිවෙස් වත්ත තුලට ත්‍රීරෝද රථය ඇතුළු කොට පරුෂ වචනෙන් බැන ගැනීමත් සමඟ ගැටුම්කාරී තත්වයක් ඇතිවූ බව ය. ඒ අනුව තමන් පොලීසියට පැමිණිලිකර බවත් හෙතෙම සඳහන් කළේය. කෙසේ වෙතත් මෙම සිද්ධීන් දෙක පිළිබඳව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා විශේෂ විමර්ශනයක් ආරම්භ කොට තිබේ. ත්‍රීරෝද රථයක් පොලිස් භාරයට ගෙන ඇති අතර පැමිණිලි දෙකම සටහන් කොට ගෙන ඇති බවත් ඉදිරියේදී පැමිණිලි විභාග කොට අධිකරණයට කරුණු වාර්තා කරන බව ද පොලීසිය ප්‍රකාශ කර තිබේ.", "URL": "https://sinhala.adaderana.lk/news.php?nid=83561", "Category": null, "Parent URL": null}