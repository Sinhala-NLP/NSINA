{"Source": "Adaderana", "Timestamp": "March 27, 2012 10:28 am", "Headline": " ශ්‍රී ලංකාවට නව අමෙරිකානු තානාපතිනියක් ", "News Content": "අමෙරිකා එක්සත් ජනපද ජනාධිපති බැරක් ඔබාමා විසින් ශ්‍රී ලංකාවට හා මාලදිවයිනට නව තානාපතිවරියක නම් කර ඇති බව විදෙස් මාධ්‍ය උපුටා දක්වයි. එක්සත් ජනපද විදේශ සේවයේ කැපීපෙනෙන මෙහෙවරක් කළ මිෂෙල් එච්.සිසොන්, මෙලෙස නව තානාපතිනිය ලෙස ඊයේ දිනයේ නම්කර තිබේ. මේ වන විට ශ්‍රී ලංකාවේ සහ මාලදිවයිනේ අමෙරිකානු තානාපතිනිය ලෙස කටයුතු කරනු ලබන්නේ පැට්‍රීෂියා බියුටනස් මහත්මිය යි. ඇ‍යගේ ධුර කාලය අවසන් වීමෙන් අනතුරුව මෙම නව පත්වීම සිදුකිරීමට නියමිත බව වාර්තාවේ. මිෂෙල් එච්.සිසොන්,2008-2010 කාලය තුළ ලෙබනන් ජනරජයේද,2004-2008 කාලය තුළ එක්සත් අරාබි එමීර් රාජ්‍යයේද අමෙරිකානු තානාපතිනිය ලෙස සේවය කර තිබේ. දකුණු ආසියානු කටයුතු කාර්යාංශයේ අමෙරිකානු විදේශ ප්‍රතිපත්තිය පිළිබඳ නියෝජ්‍ය සහකාර ලේකම්වරිය ලෙස ද ඇය 2004-2008 කාලයේ සේවය කර ඇති බව සඳහන් වේ.", "URL": "https://sinhala.adaderana.lk/news.php?nid=23099", "Category": null, "Parent URL": null}