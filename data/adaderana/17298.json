{"Source": "Adaderana", "Timestamp": "July 10, 2011 08:44 am", "Headline": "සුසිල්ට චම්පිකට එරෙහිව විශ්වාසභංගයක්..!", "News Content": "ඛනිජ තෙල් කර්මාන්ත අමාත්‍යවරයාට එරෙහිව විශ්වාසභංග යෝජනාවක් ගෙන ඒමට එක්සත් ජාතික පක්ෂය තීරණය කර තිබේ. එක්සත් ජාතික පක්ෂ පාර්ලිමේන්තු මන්ත්‍රී විපක්ෂයේ ප්‍රධාන සංවිධායක ජෝන් අමරතුංග මහතා ප්‍රකාශ කර සිටියේ මේ පිළිබඳව හෙට දිනයේ සාකච්ඡා කිරීමට නියමිත බවයි. බාල පෙට්‍රල් මෙරටට අනායනය කිරීම සම්බන්ධයෙන් අදාළ විශ්වාසභංගය අමාත්‍ය සුසිල් ප්‍රේමජයන්ත් මහතාට එරෙහිව ගෙන ඒමට තීරණය කර ඇති බව ජෝන් අමරතුංග මන්ත්‍රීවරයා ප්‍රකාශ ‍කළේය. හෙට පෙරවරුවේ රැස් වන එක්සත් ජාතික පක්ෂ‍යේ නායක හමුවේ දී මීට අදාළ අවසන් එකඟතාවයට පැමිණීමට නියමිත බව හෙතෙම කියා සිටියේය. මීට අමතරව විදුලි බල හා බලශක්ති අමාත්‍යවරයාට එරෙහිව ද විශ්වාසභංග යෝජනාවක් ගෙන ඒමට බලාපොරොත්තු වන බව එක්සත් ජාතික පක්ෂ පාර්ලිමේන්තු මන්ත්‍රී ජෝන් අමරතුංග මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17298", "Category": null, "Parent URL": null}