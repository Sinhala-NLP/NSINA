{"Source": "Adaderana", "Timestamp": "September 7, 2011 02:40 pm", "Headline": "ගල්කොරියකට එරෙහිව හිමි නමක් උපවාසයක් අරඹයි", "News Content": "හෝමාගම, ලියනාවත්ත ප්‍රදේශයේ පවත්වාගෙන යන ගල්කොරියකට විරෝධය පළකරමින් වටරැක, ඉන්ද්‍රාරාමයේ විහාරාධිපති පූජ්‍ය පරගහකැලේ නන්ද හිමියන් උපවාසයක් ආරම්භ කර තිබේ. අදාළ ගල්කොරිය සඳහා භූ විද්‍යා හා පතල් කැණීම් කාර්යාංශය අවසර ලබාදී ඇති බව අද දෙරණ වෙත අදහස් දක්වමින් උන්වහන්සේ සඳහන් කළේය. මෙම පිරිස් නීති විරෝධී අයුරින් බලපත්‍රයේ කොන්දේසි උල්ලංඝනය කරමින් කටයුතු කරන බව ද ඒ පිළිබඳ වැඩිදුරටත් පැහැදිලි කළ පූජ්‍ය පරගහකැලේ නන්ද හිමියන් කියා සිටියේය. මේ අතර හෝමාගම ප්‍රාදේශීය සභාවේ සභාපතිවරයා විසින් අද පෙරවරුවේ එම ගල්කොරියට අදාළව විශේෂ ලිපියක් ද නිකුත් කර තිබේ. එය ජනතාවට හිතකර නොවන්නක් බවත්, මින් ඉදිරියට ගල් බෝර දැමීමේදී ජනතාවගේ නිවාසවලට හානි නොවන ලෙස කටයුතු කරන ලෙස ඉල්ලමින් එම ලිපිය නිකුත් කර ඇති බව නන්ද හිමියන් සඳහන් කළේය. එමනිසා අද දහවල් 12 සිට අදාළ වැඩ භූමියේ සිට වටරැක, කුරුගල, මහදුලාව සහ ලියන්දුල යන ගම්මාන 04 ක ජනතාව වෙනුවෙන් මාරාන්තික උපවාසයක යෙදෙන බව එම හිමියන් වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18575", "Category": null, "Parent URL": null}