{"Source": "Adaderana", "Timestamp": "May 10, 2011 12:50 pm", "Headline": "සිසු හිමිගේ මරණයේ වගකීම ආණ්ඩුව බාරගත යුතුයි", "News Content": "අනුරාධපුර බුද්ධ ශ්‍රාවක භික්ෂු විශ්ව විද්‍යාලයේ දෙවන වසරේ ශිෂ්‍ය භික්ෂුවක් වස පානය කොට සිය දිවි හානි කර ගැනීමේ සිද්ධිය හුදු සියදිවි නසාගැනීමක් නොව සැලසුම් සහගතව කරන ලද ඝාතනයක් බව අන්තර් විශ්ව විද්‍යාල ශිෂ්‍යබල මණ්ඩලය පවසයි. ආණ්ඩුව විසින් දියත් කර ඇති අත්තනෝමතික සිසු මර්දනය හා අනේකවිධ ගැහැට ශිෂ්‍ය දේශපාලනයේ නිරත සිසු නායකයන්ට දරාගැනීමට හැකිවුණත් සාමාන්‍ය සිසුන්ට එය බලවත් සිත් තැවුල් ඇති කරන්නක් බව අමුතුවෙන් කිවයුතු නැති බව අන්තර් විශ්ව විද්‍යාල ශිෂ්‍යබල මණ්ඩලයේ කැඳවුම්කරු සංජීව බණ්ඩාර මහතා කියා සිටියේය. සියදිවි නසාගත් කටුකෙන්දේ සිරි සුනන්ද හිමියන් දේශපාලන ක්‍රියාකාරිකයෙකු නොව තමන්ගේ පාඩුවේ අධ්‍යාපන කටයුතු නිසි ලෙස කරගෙන ගිය ශිෂ්‍ය භික්ෂුවක් බවද හෙතෙම සඳහන් කළේය. අසාධාරණ හා අත්තනෝමතික ලෙස නිසි විමර්ශනයක් සිදුනොකොට නිරපරාදේ සිසුන්ට කරන කෙනෙහිලිකම්වල විපාක මෙවැනි මරණ වලින් තහවුරු වන බවත්,මෙම මරණයේ වගකීම ආණ්ඩුව විසින් භාරගත යුතු බවත් ඔහු අවධාරණය කළේය. විශ්ව විද්‍යාල පරිපාලනයේ වගකීමෙන් ‍තොර අත්තනෝමතික පාලනය මෙම භික්ෂුවගේ විභාග ප්‍රතිඵල අත්හිටුවීමෙන් පමණක් නොව විභාගයට පෙනී නොසිටිය ඇතැමුන් සිසුන්ගේ පවා නම් විභාග ප්‍රතිඵල අත්හිටවූ නම් ලැයිස්තුවට ඇතැළත්ව තිබීමෙන් තහවුරු වන බව සංජීව බණ්ඩාර මහතා කියා සිටියේය. අනුරාධපුර බුද්ධ ශ්‍රාවක භික්ෂු විශ්ව විද්‍යාලයේ සිව්වන වසර සිසුවකු වන ගල්වඩුවාගම ඉන්ද්‍රරතන හිමියන් එසේ විභාගයට පෙනී නොසිටිය අයෙකු වුවත් උන් වහන්සේ ගේ නම පවා විභාග ප්‍රතිඵල අත්හිටවූ නම් ලැයිස්තුවේ අන්තර්ගතවීමම සිසු ජීවිත පිළිබඳ තුට්ටුවකවත තැකීමක් නොකරන බවට තහවුරු වන තවත් එක් සාක්ෂියක් බව ඔහු පෙන්වා දුන්නේය.", "URL": "https://sinhala.adaderana.lk/news.php?nid=16007", "Category": null, "Parent URL": null}