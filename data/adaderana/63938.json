{"Source": "Adaderana", "Timestamp": "September 9, 2016 12:07 pm", "Headline": "13 වසරකට පෙර කළ ඝාතනයකට තිදෙනෙක් පෝරකයට", "News Content": "පුද්ගල ඝාතනයකට වරදකරුවන් වු තිදෙනෙකුට නුවරඑළිය මහාධිකරණය මරණ දඩුවම් නියම කර තිබේ.මීට වසර 13ට පෙර සිදු වූ පුද්ගල ඝාතනයකට අදාළව අධිකරණය හමුවේ වරදකරුවන් වූ එකම පවුලේ පියෙකුට පුත්‍රයෙකුට සහ ඥාති පුත්‍රයෙකුට මෙලෙස මරණ දඬුවම නියම වී ඇති බව අද දෙරණ වාර්තාකරු සඳහන් කළේය.2003 වසරේ අගෝස්තු මස 06 වනදා තලවකැලේ, ඩයගම ප්‍රදේශයේදී 37 හැවිරිදි පුද්ගලයෙකු තියුණු ආයුධවලින් පහරදී ඝාතනය කර තිබුණි.සිද්ධියට අදාළව ඩයගම ප්‍රදේශයේම පදිංචි එකම පවුලේ පියා, පුත්‍රයා සහ ඔවුන්ගේ ඥාතියෙකුට එරෙහිව නුවරඑළිය මහාධිකරණය හමුවේ නඩු පවරා තිබු බව සඳහන්ය.විත්තිකරුවන්ට එරෙහිව චෝදනා සාධාරණ සැකයකින් තොරව ඔප්පුවීම හේතුවෙන් ඔවුන්ට මරණ දඬුවම නියම කරන බව අදාළ නඩුවේ තීන්දුව ප්‍රකාශයට පත් කරමින් මහාධිකරණ විනිසුරු ලලිත් ඒකකනායක මහතා ප්‍රකාශ කර ඇත.එලෙස මරණ දඬුවම නියම වී ඇත්තේ 60 හැවිරිදි 37 හැවිරිදි සහ 32 හැවිරිදි පුද්ගලයින් තිදෙනෙකුට බව සඳහන්ය.", "URL": "https://sinhala.adaderana.lk/news.php?nid=63938", "Category": null, "Parent URL": null}