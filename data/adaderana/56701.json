{"Source": "Adaderana", "Timestamp": "January 27, 2016 04:37 pm", "Headline": "සමහරුන්ට තාමත් ජනාධිපතිවරණයේ ප්‍රතිඵල විශ්ලේෂණය කරගන්න බෑ", "News Content": "ශ්‍රීලනිපය දෙකඩ කිරීමේ කුමන්ත්‍රණවලට හසුනොවී ඒවායින් වැළකෙන්නැයි පළාත් පාලන ආයතනවල නියෝජිතයින්ට දැනුම්දීමක් කර ඇති බව උසස් අධ්‍යාපන හා පර්යේෂණ නියෝජ්‍ය අමාත්‍ය සුදර්ශනි ප්‍රනාන්දු පුල්ලේ මහත්මිය කියයි.ඇය මේ බව කියා සිටියේ අද රජයේ ප්‍රවෘත්ති දෙපාර්තමේන්තුවේදී පැවැති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු වශයෙනි.ශ්‍රීලනිප පළාත් පාලන ආයතනවල නියෝජිතයින්ගේ සහයෙන් වෙනත් පක්ෂයක් පිහිටුවා ගැනීමක් ගැන මේවන විට මතුව ඇති කතා බහ ගැන කළ විමසුමකදී ඇය මේ පැවසුවාය.අලුත් පක්ෂයක් ඉල්ලා සිටින්නේ ශ්‍රීලනිපයේ අය නොවන බවද කියා සිටි ඇය, සමහරුන්ට තවමත් පසුගිය ජනාධිපතිවරණ ප්‍රතිඵලය විශ්ලේෂණය කර ගැනීමට නොහැකි වී මහින්ද රාජපක්ෂ හිටපු ජනපති පැරදුණේ නැති බව කියන්නේ යැයිද නියෝජ්‍ය අමාත්‍යවරිය කීවාය.එසේම යූන්පියට වඩා ශක්තිමත් නායකයින් සිටින්නේ ශ්‍රීලනිපයේ බවද ඇය පෙන්වාදුන්නාය.එම මාධ්‍ය හමුවට එක්වූ ග‍්‍රාමීය ආර්ථික කටයුතු නියෝජ්‍ය අමාත්‍ය ලසන්ත අලගියවන්න මහතා පැවසුවේ අපට චන්ද්‍රිකාත්, මහින්දත්, මෛත්‍රීත් සිටින බවයි.පළාත් පාලන මැතිවරණය ජය ගැනීමට මෙම සියලුදෙනාගේ සහය අවශ්‍ය බවද හෙතෙම පැවසීය.මේ අතර කොළඹ නගරයේ දැඩි තදබදය අවම කිරීම සඳහා ලබන 29 වැනිදා සිට විශේෂ වැඩපිළිවෙළක් ආරම්භ කරන බවද, ඇතැම් කාර්යාල නගරයෙන් බැහැර ප්‍රදේශවලට ගෙනයාම ගැන අවධානය යොමුව ඇතැයිද ඔහු කීවේය.මාධ්‍ය හමුව ඇමතු ටී.බී ඒකනායක මහතා කියා සිටියේ කොළඹ සිට මාධ්‍ය හමු පවත්වමින් ශ්‍රීලනිපය දෙකඩ කරන්නේ එම පක්ෂයේ පිරිසක් නොවන බවයි.", "URL": "https://sinhala.adaderana.lk/news.php?nid=56701", "Category": null, "Parent URL": null}