{"Source": "Adaderana", "Timestamp": "May 20, 2018 06:07 am", "Headline": "රිය අනතුරක් සිදු කර පලා ගිය ලොරියක් සහ රියදුරු සොයා පොලීසියෙන් විමර්ශණයක්", "News Content": "හලාවත - වැල්ල ප්‍රදේශයේදී රිය අනතුරක් සිදු කර පලා ගිය ලොරියක් සහ එය පැදවූ රියදුරු අත්අඩංගුවට ගැනීම සඳහා විමර්ශණයක් ආරම්භ කර ඇති බව හලාවත පොලීසියේ රථ වාහන අංශය පවසයි. ඊයේ (19) දිනයේ රාත්‍රී 8.00 ට පමණ මෙම අනතුර සිදුවී ඇත. අනතුරින් මිය ගොස් ඇත්තේ හලාවත - වැල්ල කොළණිය පදිංචිව සිටි වර්ණකුලසූරිය මර්වින් ප්‍රනාන්දු (අවු:55) නම් අයෙකි. එම අනතුරින් වැල්ල කොළණිය පදිංචිකරුවෙකු වන වර්ණකුලසූරිය ලක්ෂිත ප්‍රසාද් ප්‍රනාන්දු (අවු:21) යන අය සුළු තුවාල ලබා ඇති බව පොලීසිය ප්‍රකාශ කළේය. ලොරි රථයක් සහ යතුරු පැදියක් ගැටීමෙන් මෙම අනතුර සිදුවී ඇති අතර අනතුරින් මිය ගොස් ඇත්තේ යතුරු පැදියේ පිටුපස අසුනේ ගමන් කරමින් සිටි අයයි. සුළු තුවාල ලබා ඇත්තේ යතුරු පැදිය පැදවූ අය බවට හදුනා ගෙන ඇත. අනතුරින් පසුව අනතුරට සම්බන්ධ ලොරිය පලා ගොස් ඇති අතර එය පදවා ඇත්තේ හලාවත - රිදීවැල්ල ප්‍රදේශයේ පදිංචි 29 හැවිරිදි අයෙකු විසින් බවට හදුනා ගෙන ඇත. සැකකරු සහ ලොරිය සොයා හලාවත පොලීසියේ රථ වාහන අංශය මෙහෙයුමක් ආරම්භ කර ඇත.", "URL": "https://sinhala.adaderana.lk/news.php?nid=89415", "Category": null, "Parent URL": null}