{"Source": "Adaderana", "Timestamp": "May 1, 2019 07:44 pm", "Headline": "ඇමති හලීම් නියෝජනය කරන අකුරණ ප්‍රදේශයෙන් සැකකටයුතු භාණ්ඩ රැසක්", "News Content": "මුස්ලිම් කටයුතු අමාත්‍ය ඒ.එච්.එම්. හලීම් අමාත්‍යවරයා නියෝජනය කරන අකුරණ ප්‍රදේශයේ අද දිනය පුරා පැවති සෝදිසි මෙහෙයුමක් අතරතුරදී වායු රයිෆල්, කඩු ඇතුළු සැකකටයුතු භාණ්ඩ රැසක් සමගින් සැකකරුවන් 20 දෙනෙකු අත්අඩංගුවට පත්වුණි. මේ අතර මුස්ලිම් දේවස්ථානවල සිදුකළ සෝදිසි මෙහෙයුම් අතරතුර කඩු ඇතුළු ආයුධ හමුවීම සම්බන්ධයෙන් මුස්ලිම් කටයුතු අමාත්‍යවරයා ඊයේ සිදුකළ ප්‍රකාශයකට ජාතික භික්ෂු පෙරමුණ අද (01) මාධ්‍ය හමුවක් කැඳවමින් විරෝධය පළ කළේය. මේ අතර අමාත්‍ය ඒ.එච්.එම්. හලීම් නියෝජනය කරන අකුරණ ප්‍රෙද්ශයේ අද අලුයම 4 සිට විශේෂ සෝදිසි මෙහෙයුමක් ආරම්භ කරනු ලැබුවේය. මධ්‍යම පළාත් 11 වැනි සේනාංකාධිපති මේජර් ජෙනරාල් තිස්ස නානායක්කාර මහතාගේ පූර්ණ අධීක්ෂණය මත සිදු කෙරුණු මෙම මෙහෙයුමට පොලීසියේද සහයෝගය හිමි වුණි. සෝදිසි මෙහෙයුම අතරවාරයේ අකුරණ ප්‍රෙද්ශයේ නිවෙස්වල තිබී කඩු 03ක්, අධිවේගයෙන් අන්තර්ජාලයට සම්බන්ධ විය හැකි උපකරණයක්, වායු රයිෆල් කොටස් කිහිපයක්, තවුහිත් ජමාත් සංවිධානයට අයත් සංයුක්ත තැටි කිහිපයක්, තවුහිත් ජමාත් සංවිධානයේ දේශණවලට සහභාගී වූවන්ගේ නම් ලකුණු කරන නාමලේඛනයක්, එම සංවිධානයට මුදල් බැරකිරීමෙන් අනතුරුව ලැබුණූ රිසිට් පත් ඇතුළු භාණ්ඩ රැසක් පොලිස් බාරයට ගැණුනි.", "URL": "https://sinhala.adaderana.lk/news.php?nid=109048", "Category": null, "Parent URL": null}