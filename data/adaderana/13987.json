{"Source": "Adaderana", "Timestamp": "February 5, 2011 08:27 am", "Headline": "ජලගැලීම් නිසා පීඩාවට පත්වූවන් අට ලක්ෂය ඉක්මවයි", "News Content": "ජලගැලීම් හේතුවෙන් දිවයින පුරා පීඩාවට පත්ව ඇති පුද්ගලයින් සංඛ්‍යාව අට ලක්ෂය ඉක්මවා තිබේ. පුද්ගලයින් අට ලක්ෂ හතළිස් දෙදහස් එකසිය අසූ හයදෙනෙක් ජලගැලීම්වලින් පීඩාවට පත්ව ඇති බව ආපදා කළමනාකරණ මධ්‍යස්ථානය පැවසීය. පුද්ගල මරණ 8 ක් වාර්තා වන අතර දෙදෙනෙක් අතුරුදන්ව ඇති බව සඳහන්ය. තවත් පුද්ගලයින් සිව්දෙනෙකු තුවාල ලබා ඇති බව ආපදා කළමනාකරණ මධ්‍යස්ථානය පවසයි. එමෙන්ම ආපදා තත්ත්වය හේතුවෙන් පවුල් 37,673 ට අයත් පුද්ගලයින් එක් ලක්ෂ 39,381 දෙනෙක් අවතැන් වී ඇති බව එම මධ්‍යස්ථානය සඳහන් කරයි. ඔවුන් කඳවුරු 430 ක රැඳී සිටින බව සඳහන්ය. ත්‍රිකුණාමලය දිස්ත්‍රික්කයේ වැඩිම පිරිසක් පීඩාවට පත්ව ඇත. පවුල් 80,962 ට අයත් පුද්ගලයින් දෙලක්ෂ 90,954 දෙනෙක් ත්‍රිකුණාමල දිස්ත්‍රික්කයේ පීඩාවට පත්ව සිටියි. අනුරාධපුර දිස්ත්‍රික්කයේ පවුල් 85,000 ට අයත් ලක්ෂ දෙකක පිරිසක් පීඩාවට පත්ව ඇති බව වාර්තා වේ. මඩකළපුව දිස්ත්‍රික්කයේ පවුල් 33,149 ට අයත් පුද්ගලයින් එක් ලක්ෂ 23,888 දෙනෙක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. මේ අතර අයහපත් කාලගුණ තත්ත්වය හේතුවෙන් නිවාස 896 ක් සම්පූර්ණයෙන්ම විනාශ වී ඇති බව සඳහන්ය.", "URL": "https://sinhala.adaderana.lk/news.php?nid=13987", "Category": null, "Parent URL": null}