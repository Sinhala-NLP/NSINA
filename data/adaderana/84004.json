{"Source": "Adaderana", "Timestamp": "February 5, 2018 06:39 pm", "Headline": " තංගල්ලේ හිටපු සභාපති ඇතුළු 4ගේ අභියාචනා පෙත්සම් විභාගයට දින තීන්දුයි", "News Content": "තංගල්ල ප්‍රාදේශීය සභාවේ හිටපු සභාපති සම්පත් විදානපතිරණ ඇතුළු විත්තිකරුවන් සිව් දෙනා ඉදිරිපත් කර තිබූ අභියාචනා පෙත්සම් විභාග කිරීමට දින නියම වී තිබේ. බ්‍රිතාන්‍ය ජාතික කුරාම් ෂෙයික් ඝාතනය සහ ඔහුගේ රුසියානු පෙම්වතිය දුෂණය කිරීමේ සිද්ධිය සම්බන්ධයෙන් වසර 20ක සිරදඬුවම් නියම වී සිටින ඔවුන් අභියාචනයක් ඉදිරිපත් වී තිබුණි. අදාළ පෙත්සම් අභියාචනාධිකරණ විනිසුරු දේවිකා තෙන්නකෝන් සහ එස් තුරෙයි රාජා යන විනිසුරු මඩුල්ල හමුවේ අද (05) කැඳවනු ලැබීය. ඒ අනුව ජුනි 12 වනදා එම පෙත්සම් සලකා බලන බව අභියාචනාධිකරණ විනිසුරු මඩුල්ල දැනුම් දුන් බව අද දෙරණ අධිකරණ වාර්තාකරු සඳහන් කළේය. එමෙන්ම එදිනට ඒ සම්බන්ධයෙන් කරුණු දක්වන ලෙස සැකකාර සහ වගඋත්තකාර පර්ශවය වෙනුවෙන් පෙනී සිටින නීතිඥවරුන්ට අභියාචනාධිකරණය දැනුම් දී තිබේ. මේ අතර විත්තිකරුවන්ට පනවා තිබෙන දඬුවම් ප්‍රමාණවත් නොවන බවත්, එය වැඩිකරන ලෙස ඉල්ලා නීතිපතිවරයා විසින් ඉදිරිපත් කර ඇති අභියාචනය ද එදිනම සලකා ලබන බවට විනිසුරු මඩුල්ල දැනුම්දුන් බව අද දෙරණ අධිකරණ වාර්තාකරු සඳහන් කළේය. පෙත්සම්කාර පාර්ශවය අධිකරණයට දන්වා ඇත්තේ අදාළ චෝදනාව සම්බන්ධයෙන් තමන්ට කොළඹ මහාධිකරණය මඟින් නියම කර ඇති දඬුවම් නීතියට පටහැනි බවයි. එම නිසා එම දඩුවම ඉවත් කොට තමන්ව සියලු චෝදනාවලින් නිදොස් කොට නිදහස් කිරිමේ නියෝගයක් නිකුත් කරන මෙන් ද ඔවුන් අභියචනාධිකරණයෙන් ඉල්ලා තිබෙනවා.", "URL": "https://sinhala.adaderana.lk/news.php?nid=84004", "Category": null, "Parent URL": null}