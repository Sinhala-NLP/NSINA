{"Source": "Adaderana", "Timestamp": "December 9, 2010 02:48 pm", "Headline": "ජනපති යුද අපරාධකරුවෙක් කරන්න ආණ්ඩුවෙන්ම කුමන්ත්‍රණයක්..?", "News Content": "ජනාධිපති මහින්ද රාජපක්ෂ මහතා යුද අපරාධකරුවෙකු ලෙස නම් කරවීමට ආණ්ඩුව තුළම කුමන්ත්‍රණයක් ක්‍රියාත්මක වන්නේදැයි සාධාරණ සැකයක් මතුවෙන බව එ.ජා.ප පාර්ලිමේන්තු මන්ත්‍රී මංගල සමරවීර මහතා පවසයි. මේ අයුරින් වටේ සිටින අයගේ උපදෙස් ලබාගත හොත් වැඩි කල් නොගොස් ජනාධිපතිවරයාට ජාත්‍යන්තර අධිකරණයක් හමුවට කැඳවීමක් ලැබෙනු ඇති බව අද පැවති මාධ්‍ය හමුවකට එක්වෙමින් හෙතෙම අවධාරණය කළේය. එහෙව් තත්ත්වයක් ඇති වෙන්නට ඉඩකඩ ලබා නොදීම හා එයින් ජනාධිපතිවරයා ආරක්ෂා කර ගැනීම ආණ්ඩු පක්ෂයේ මෙන්ම විපක්ෂයේද යුතුකම වන බව සමරවීර මහතා කියා සිටියේය. ජනාධිපතිවරයාගේ කීර්ති නාමය ආරක්ෂා කර ගැනීමට නම්,ජනාධිපතිවරයාට එල්ලවී ඇති යුද අපරාධ චෝදනා වලින් ගැලවීමට නම් ජාත්‍යන්තර වශයෙන් සිදුකරනු ලබන විමර්ශනයකට ඉඩ දිය යුතු බවද,ඒ සඳහා අපගේ පූර්ණ සහයෝගය ලබාදිය යුතු බවද සමරවීර මහතා සඳහන් කළේය. එසේ නැතිව ආණ්ඩුවේ සිටින ළිං මැඬියන්ගේ උපදෙස් මත දිගින් දිගටම ක්‍රියා කරනු ලැබුවොත් ජනාධිපතිවරයා යුද අපරාධකරුවෙකු ලෙස නම් වීම සක්කරයාටවත් වළක්වන්නට නොහැකි බවද ඔහු පෙන්වා දුන්නේය.", "URL": "https://sinhala.adaderana.lk/news.php?nid=12727", "Category": null, "Parent URL": null}