{"Source": "Adaderana", "Timestamp": "February 1, 2011 02:47 pm", "Headline": "අනාගත පළාත් පාලන මැතිවරණයකට කේපී තරගකරයි?", "News Content": "එල්. ටී. ටී. ඊ සංවිධානයේ හිටපු ජාත්‍යන්තර සම්බන්ධීකාරක සහ ප්‍රධාන අවි සැපයුම්කරු ලෙස කටයුතු කළ කේපී හෙවත් කුමරන් පද්මනාදන් නුදුරු අනාගතයේදී පළාත් පාලන මැතිවරණයක් සඳහා ඉදිරිපත් වීමේ අදහසක් පවතින බව යාපනය විශ්ව විද්‍යාල ආරංචි මාර්ග සඳහන් කරයි. පසුගිය ඉරිදා දින ඔහු සිදුකළ යාපනය සංචාරය අතරතුරදී කේපීගේ නායකත්වය යට‍තේ නව පක්ෂයක් පිහිටුවීම සම්බන්ධව යාපනය විශ්ව විද්‍යාලයේ නිලධාරීන් සමග සාකච්ඡා පවත්වා ඇති බව ද එම විශ්ව විද්‍යාල ආරංචි මාර්ග අද දෙරණට අනාවරණය කරනු ලැබීය. ඒ අනුව උතුරු පළාත නියෝජනය කරමින් කේපී ඉදිරි පළාත් පාලන මැතිවරණයක් සඳහා ඉදිරිපත්වීමේ සැලැස්මක් පවතින බව ද එම ආරංචි මාර්ග පෙන්වාදෙයි.", "URL": "https://sinhala.adaderana.lk/news.php?nid=13911", "Category": null, "Parent URL": null}