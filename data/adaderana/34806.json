{"Source": "Adaderana", "Timestamp": "June 10, 2013 05:42 pm", "Headline": "උතුරේ ඡන්දයෙන් පසු ව්‍යවස්ථාව සංශෝධනය කිරීම වැදගත් ", "News Content": "13 වන ව්‍යවස්ථා සංශෝධනයට අනුකූලව දැනට නියමිත උතුරේ පළාත් සභා ඡන්දය පැවැත්වූවායින් පසුව නව ව්‍යවස්ථාවක් නිර්මාණය කිරීම සඳහා ඇති හැකියාව විමසා බැලීම වැදගත් බව ශ්‍රී ලංකා කතෝලික රදගුරු සම්මේලනය පවසයි. එම සම්මේලන‍ෙය් සභාපති අති උතුම් මැල්කම් කාදිනල් රංජිත් හිමිපාණන් සහ අති උතුම් වැලන්ස් මෙන්ඩිස් රදගුරු හිමිපාණන් යන අයගේ අත්සනින් යුතුව නිකුත් කළ මාධ්‍ය නිවේදනයක සඳහන්ය. එම නිවේදනය වැඩිදුරටත් පහත පරිදිය ආණ්ඩුක්‍රම ව්‍යවස්ථාවේ 13 වන සංශෝධනය මුලික කොට ගෙන තියුණු ස්වරූපයේ විවාදයක් ජාතික මාධ්‍ය හරහා දියත් වි ඇති සෙයක් මේ දින වල අපි දකින්නෙමු. පුරා දශක දෙකකට වැඩි කාලයක් බලාත්මක වු මේ ව්‍යවස්ථා සංශෝධනය පළාත් තුළ බලය විමද්‍යගත වීම තුලින් රාජ්‍ය පාලනය සඳහා බලවත් සේ ඉවහල් වී ඇතැයි පෙනී යයි.එහිදී බල අධිකාරිය අරබයා යම් චංචල සිදුවීම් තැනින් තැන ඇති වී තිබූණද සමස්ථයක් විදියට විමධ්‍යගත බල තුලනය මත ජනතාවට පාලන තන්ත්‍රය හා සම්බන්ධවීමට අවකාශ සැලසී ඇත. මෙම පළාත් සභා ක්‍රමවේදය සර්ව සම්පූර්ණ නොවුනත්,මේ අවස්ථාවේ එය වෙනසකට භාජනය කිරීම අවුරුදු 30 ක කාල පරාසයක් තුළ තිබූ යුදමය තත්වයෙන් මිදී අසීරුව ලබාගත් සාමය යළි අස්ථාවරත්වක් කරා ගෙන යාමට තුඩු දෙනු ඇත. එමෙනන්ම එවන් වෙනසක් ඇති කිරීම විමධ්‍යගත බල අධිකාරීයේ ව්‍යුහයක් කරා නැවත යොමු විමක් සිදු කරන අතර දේශයේ අභ්‍යන්තර කරුණු කාරණා මුල් කොට ගෙන අනිසි ජාත්‍යන්තර බලපෑම්ද ඇති කිරීමට ඉඩ කඩ සලසනු ඇත. නමුත් සිදුවිය යුත්තේ උතුරේ ප්‍රශ්නය ජාතික ප්‍රශ්නයක් සේ සලකා දේශයේ සිංහල හා දෙමළ නායකයින් එයට අවංක පිළිතුරක් ගැනීම සඳහා එකරාශී වීමයි. එම නිසා අවශ්‍යය වන්නේ එවන් විධි විධාන ගෙන ඒමට පෙර විධිමත් අධ්‍යනයක් හා අදාල සියළු කරුණු කාරණා සියුම් ලෙස සලකා බැලීමත්,සියලු දේශපාලන පක්ෂවලින් හා සිවිල් සාමාජ සංවිධානවලින් පුළුල් ලෙස තොරතුරු විමසා බලා අවශ්‍ය පියවර ගැනීමත්ය.නමුත් එවන්නක් සිදු නොවන බව අපට පෙනී යයි. එලෙසම අප සිතනුයේ විවිධ සංශෝධන හා විධි විධාන පවත්වා ව්‍යවස්ථාවට වරින් වර අමුණාලීම නිශ්ඵල ව්‍යායාමයක් බවයි.නව ව්‍යවස්ථාවක් සදහා කල්පනා කර බැලීමට කාලය උදා වී ඇති සේයක් හැගේ.සියළු ජාතීන්ගේ සංකලනයෙන් හා සමාජ බලවේගවල සහයෙන් විවිධත්වය ගරු කරමින් එකට රොද බැදෙන ජනතාවක් සේ සියළු දෙනා හට සමානාත්මතාවයෙන් සලකන ව්‍යවස්ථාවක් අද නිර්මිත විය යුතුය ඇත. මේ කරුණු මුල්කොට ගෙන ශ්‍රී ලංකා කතෝලික රදගුරුතුමන්ලා රජයෙන් ඉල්ලා සිටිනුයේ 13 වන සංශෝධනයට යෝජිත අන් සංශෝධන තේරීම් කමිටුව හරහා ක්‍රියාතත්මකව සියලු ජාතින් හට සෞභාග්‍ය උදාකරණු වස් සධාරණත්වය හා සාමය තහවුරු කරන නව ව්‍යවස්ථාවක් සදහා කටයුතු සම්පාදනය කරන ලෙසයි.එනයින් 13 වන ව්‍යවස්ථා සංශෝධනයට අනුකූලව දැනට නියමිත උතුරේ පළාත් සභා ඡන්දය පැවැත්වූවායින් පසුව නව ව්‍යවස්ථාවක් නිර්මාණය කිරීම සදහා ඇති හැකියාව විමසා සිටීම යහපත් බව පවසන්නෙමු.", "URL": "https://sinhala.adaderana.lk/news.php?nid=34806", "Category": null, "Parent URL": null}