{"Source": "Adaderana", "Timestamp": "March 12, 2017 02:22 pm", "Headline": "ක්‍රිකට් පරිපාලනය සමඟ එක්වීමට  සූදානම් නෑ", "News Content": "වත්මන් ක්‍රිකට් පරිපාලනය සමඟ එක්වීමට තමන්ගේ කිසිදු සූදානමක් නොමැති බව වරාය හා නාවික කටයුතු අමාත්‍ය අර්ජුන රණතුංග මහතා පවසයි.වත්මන් ක්‍රිකට් පරිපාලනයේ සිටින පුද්ගලයින් ක්‍රිකට් ක්‍රීඩාවට දේශපාලන අතපෙවීම් සිදුකරන බවයි අමාත්‍යවරයා පවසයි.අර්ජුන රණතුංග මහතා ක්‍රිකට් පරිපාලනයට සම්බන්ධ විය යුතු බවට නව ශ්‍රී ලංකා ක්‍රිකට් කළමනාකරු අසංක ගුරුසිංහ මහතා පසුගියදා සිදුකළ ප්‍රකාශයක් සම්බන්ධයෙන් අද(12) උඩුගම්පල ප්‍රදේශයේ පැවති උත්සවයකින් අනතුරුව මාධ්‍යවේදීන් යොමු කළ ප්‍රශ්නයකට ප්‍රතිචාර දක්වමින් ඔහු මේ බව කියා සිටියේය.එහිදි වැඩිදුරටත් අදහස් දැක්වූ අර්ජුන රණතුංග අමාත්‍යවරයා කියා සිටියේ ක්‍රිකට් පරිපාලනයේ අතපෙවීම් හේතුවෙන් අසංක ගුරුසිංහ මහතාට ද සිය රාජකාරිය නිසි පරිදි සිදුකිරීමේ හැකියාව නොලැබෙන බවය.එමෙන්ම ක්‍රිකට් පරිපාලනයට පිවිසිමට වඩා වරාය සම්බන්ධයෙන් තමන්ට පැවරි ඇති වගකීම් ඉටු කිරීම තම අරමුණ වී ඇති බව ද අමාත්‍යවරයා එහිදී කියා සිටායෙය.", "URL": "https://sinhala.adaderana.lk/news.php?nid=70766", "Category": null, "Parent URL": null}