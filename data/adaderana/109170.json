{"Source": "Adaderana", "Timestamp": "May 3, 2019 01:01 pm", "Headline": "අන්තවාදී ක්‍රියා සම්බන්ධ තවත් අයෙක් රඳවාගෙන ප්‍රශ්න කරන්න අවසර", "News Content": "අන්තවාදී ක්‍රියා සම්බන්ධයෙන් සැකපිට අත්අඩංගුවට ගත් වරාය අධිකාරියේ සේවකයෙකු දින 30ක් රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය අද (03) වරාය පොලීසියට අවසර ලබා දී ඇත. වරාය පොලීසිය මඟින් අත්අඩංගුවට ගත් මොහොමඩ් නූමන් මොහොමඩ් නස්රාන් නමැති සැකකරු අධිකරණයට ඉදිරිපත් කර ඇති අතර පොලිසිය අධිකරණයට දන්වා සිටියේ මෙම සැකකරු සතුව තිබී අන්තවාදී ක්‍රියා වලට සම්බන්ධ සංයුක්ත තැටි සහ රුපියල් ලක්ෂ 10ක චෙක්පතක් සොයාගෙන ඇති බවයි. එමෙන්ම මොහුගේ බැංකු ගිණුම හරහා විශාල වශයෙන් මුදල් හුවමාරු වී ඇති බවද පොලීසිය අධිකරණයට දන්වා ඇත. මෙම සැකකරු අන්තවාදී ක්‍රියා වලට සම්බන්ධ බවට සැකකළ හැකි තොරතුරු හෙළි වී ඇති හෙයින් මොහු පොලීසිය බාරයේ රඳවාගෙන ප්‍රශ්න කිරීමට අවසර දෙන ලෙස වරාය පොලිසිය අධිකරණයෙන් ඉල්ලා ඇත. එම ඉල්ලීම පිළිගත් අධිකරණය මෙම සැකකරු දින 30ක් පොලීසිය බාරයේ රඳවාගෙන ප්‍රශ්න කිරීමට අවසර ලබා දී තිබේ.", "URL": "https://sinhala.adaderana.lk/news.php?nid=109170", "Category": null, "Parent URL": null}