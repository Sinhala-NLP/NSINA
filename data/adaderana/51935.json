{"Source": "Adaderana", "Timestamp": "June 11, 2015 04:28 pm", "Headline": "රට පරණ පාරෙම යනවා - මහින්ද කළෙත් මේ ටිකමයි", "News Content": "මෛතී‍්‍ර බලය තහවුරු කරගන්න ජන වරමට පයින් ගසා කටයුතු කරන බව ජ.වි.පෙ.ප‍්‍රධාන ලේකම් ටිල්වින් සිල්වා මහතා පවසයි.අද(12) බත්තරමුල්ල පක්ෂ මූලස්ථානයේ පැවති මාධ්‍ය හමුවකදී හෙතෙම මේ බව සඳහන් කළේය.එහිදී ඔහු මෙසේද කියා සිටියේය.ඊයේ(11)දිනයේත් නියෝජ්‍ය ඇමතිවරුන් හතරක් පත්කර තිබෙනවා. මේ ආකාරයට ඇමතිවරුන් පත්කිරීම විය යුතු දෙයක් නෙවෙයි. දින සියය අවසන්වෙලා තවත් දින 50ක් ගතවෙලා තිබෙන මේ මොහොතේ පාර්ලිමේන්තුව විසුරුවලා නව පාර්ලිමේන්තුවක් හදාගන්න ජනතාවට අවස්ථාවක් ලබාදිය යුතු මොහොත තව තවත් ඇමතිවරුන් පත්කිරීමට යුක්ති සහගත හේතුවක් තියෙන්න පුළුවන්කමක් නැහැ. මේ ඇමතිවරු පත්කිරීම දැන් විගඩමක් වෙලා. විකාරයක් වෙලා. දින සියයේ ආණ්ඩුව හදන මුල් අවස්ථාවේ ඇමති ධුර ප‍්‍රමාණයක් දිවුරුම් දුන්නා. ඒ වෙලාවේ එයට විරෝධයක් තිබුණේ නැහැ. නමුත් ඒ මොහොතේත් ඇමතිධුර ප‍්‍රමාණය වැඩියි කියලා ජනතාවගෙන් විරෝධයක් මතුවුණා. ඉන් ටික කාලයකට පස්සේ ඇමතිවරුන් කිහිප දෙනෙක් ඉල්ලා අස්වුණා. ඊට පස්සේ ඒ වෙනුවට තවත් ඇමතිවරුන් දිවුරුම් දුන්නා. ඊටපත් පස්සේ තමයි තවත් නියෝජ්‍ය ඇමතිවරුන් හතරදෙනෙක් නැවත දවුරුම් දෙන්නේ. මේ ආණ්ඩුවත් තමන්ට හිතෙන හිතෙන වෙලාවට ඇමතිවරුන් පත්කරමින් පරණ ආණ්ඩුව ගමන් කරපු පාරේම ගමන් කරමින් ඉන්නවා. මේ විගඩම නතර කළ යුතුයි. මේ ඇමතිවරුන් පත්කිරීමට කිසිදු දේශපාලන අවශ්‍යතාවයක් නැහැ. සමාජමය වුවමනාවක් නැහැ. ඒ නිසා මේ පත්කිරීම්වලට අපි සම්පූර්ණයෙන් විරුද්ධයි. මේ වෙනකොට කැබිනට් ඇමතිවරු 40ක් රාජ්‍ය ඇමතිවරු 14ක් නියෝජ්‍ය ඇමතිවරු 28ක් පත්කරලා තියෙනවා. ඇමති මණ්ඩලය 82ක්. මේ ඇමති ධුර ගණන කිසිම ආකාරයකින් සාධාරණීකරණය කරන්න බැහැ. විටින්විට දෙන්නාට තුන්දෙනාට හතරදෙනාට ඇමතිධුර දෙන්නේ පටු දේශපාලන අරමුණු වෙනුවෙන්. පසුගියදා සම්මත කරගත් 19වැනි සංශෝධනය තුළත් ඊළඟ ආණ්ඩුවකදී සිටිය යුතු ඇමතිධුර සංඛ්‍යාව සීමාකිරීමේ යෝජනාවක් ගෙනාවා. ඒ අනුව ඇමතිධුර 30ක් රාජ්‍ය හා නියෝජ්‍ය ඇමතිධුර 40ක් පත්කිරීමට යෝජනා වුණා. මේ ආකාරයේ යෝජනාවක් ව්‍යවස්ථාවට එන්න හේතුවුණේ පහුගිය ආණ්ඩුවේ විශාල ඇමති මණ්ඩලයකට සමාජ විරෝධයක් එල්ලවීමයි. ඒ අයුරින් නීතියක් සම්මත වී තිබියෙදී වත්මන් ආණ්ඩුවට සීමාවක් නැතිව ඇමතිධුර පත් කිරීමට සදාචාරාත්මක අයිතියක් තියෙනවාද? ඒ විතරක් නෙමෙයි මේ කල් ඉකුත්වූ ආණ්ඩුවේ ඇමතිවරුන් දිවුරුම් දීම ජනවරමට පයින් ගැසීමක්. ජනතාව හිනස්සන වැඩක්. ජනාධිපති මෛත‍්‍රීපාල සිරිසේන කිව්වේ, පරණ ආණ්ඩුව කිව්ව වැරදි ඉදිරිය කරන්නේ නැහැ කියලා. ඒ විතරක් නෙමෙයි. ඔහු ඉදිරිපත් කළ ප‍්‍රතිපත්ති ප‍්‍රකාශනයේ ඇමතිධුර ගැන කියලා තියෙනවා \"අමාත්‍ය මණ්ඩලයේ සංඛ්‍යාව සංයුතිය හා ස්වභාවය විද්‍යාත්මක පදනමක සිට සිදුකරන්නෙමි.\"යනුවෙන්. ඒ නිසා ඊයේ පත්කළ නියෝජ්‍ය ඇමතිවරුන් 04දෙනා පත්කළේ කුමන විද්‍යාත්මක පදනමකින්දැයි ආණ්ඩුව රටට පැහැදිලි කළ යුතුයි. හිතෙන හිතෙන වෙලාවට පත්කරන්න හෝ ඉල්ලා අස්වෙන්න පුළුවන්කමක් නැහැ. මෙතන තිබෙන්නේ විද්‍යාවක් නොව විජ්ජාවක්. දැන් ජනාධිපතිවරයා ශ‍්‍රීලනිපයේ මන්ත‍්‍රීවරු සතුටුකරන්න ඇමතිකම් දෙනවා. මේ වෙනකොට ශ‍්‍රීලනිපය දෙකඩ වෙලා. මහින්ද පාර්ශවය මහින්ද අගමැති කරන්න රට වටේ යනවා. මහින්ද බිමේ බලය තහවුරු කරගන්න විට මෛත‍්‍රී පක්ෂයේ බලය තහවුරු කරගන්න ඇමති ධුර දෙනවා. ශ‍්‍රීලනිපය දෙකඩවීම අපේ ප‍්‍රශ්නයක් නෙමෙයි. දේශපාලන සදාචාරය පක්ෂවල අභ්‍යන්තර ප‍්‍රශ්න විසඳන්න හිලව්කරන්න දෙන්න බැහැ. මේක දේශපාලන අල්ලස් දීමක්. දැන් කරන්නේ පොරොන්දු වූ දේවල් නෙමෙයි. ජනවාරි 12වැනිදා කැබිනට් මණ්ඩලය පත්කරන විට ජනාධිපතිවරයා කිව්වා කැබිනට් මණ්ඩලය 30කට සීමා කරනවා කියලා. නමුත් දැන් තමන්ගේ බලය තහවුරු කරගන්න සීමාව ඉක්මවා ඇමතිධුර දෙනවා. ඒ විතරක් නෙමෙයි, හිටපු අගමැති දි.මු. ජයරත්නට ජනාධිපති ජ්‍යෙෂ්ඨ උපදේශක තනතුරක් දීලා. මහින්ද කළෙත් මේ ටිකමයි. 2/3 හදාගන්න අල්ලස් විදියට ඇමතිකම් දුන්නා. තමන්ගේ බලය තහවුරු කරගන්න උපදේශකකම් දුන්නා. රාජපක්‍ෂ ආණ්ඩුව ජනතාව විසින් ප‍්‍රතික්ෂේප කළේ ඒ නිසයි. ඒ දේම මෛතී‍්‍රපාල කරනවා නම් මේ ආණ්ඩුවෙත් කිසිදු වෙනසක් නැහැ. එය සිදුවිය යුතු නැතිම දෙයක්. ජනාවාරි 08වැනිදා රටේ වෙනසක් සිදුවුණා. එම වෙනසින් දේශපාලන අදහස වුණේ මහින්ද රාජපක්‍ෂ විසින් ගෙනගිය ජනතා විරෝධී කැත දේශපාලන කි‍්‍රයාවලියට විරෝධය දැක්වීමයි. ජනවාරි 08වැනිදා ජනවරමින් කියවුණේ මෛතී‍්‍රපාලටවත් එජාපයටවත් තිබුණ පක්‍ෂපාතීභාවයට වඩා මහින්ද රාජපක්‍ෂගේ කැත දේශපාලනයට විරෝධයක් දැක්වීමයි. ඒ ජනවරමට අනුවම තමයි ඇමති මණ්ඩලය සීමා කරන්න කිව්වේ. දැන් ජනවරමේ හරයට පිටුපාලා ජනවරමට පයින් ගහලා තමන්ගේ බලය වෙනුවෙන් වැඩකරමින් යනවා. මහින්ද රාජපක්‍ෂ තමන්ගේ බලය වෙනුවෙන් වරදාන වරප‍්‍රසාද, අල්ලස් දුන්නා. දැන් සිදුවෙන්නෙත් ඒකම නම් නැවතත් රට හැරී තිබෙන්නේ පරණ පාරටමයි. ආණ්ඩුව පත්වුණු විගස මෛතී‍්‍රපාල ජනාධිපතිවරයා හිටපු ඇමතිවරුන්ට වාහන දෙකක්, රියදුරන් සහ ඉන්ධන ලබාදුන්නා. දැන් සීමාවක් නැතිව ඇමතිකම් දෙනවා. එනිසා මේ කැත දේශපාලන කී‍්‍රඩාව නතර කළ යුතුයි. මහින්ද පරාජය කළාට ඔහු අනුගමනය කළ කැත දේශපාලන සංස්කෘතිය නැවතත් කි‍්‍රයාත්මක වෙනවා. මහින්ද අනුගමනය කරපු කි‍්‍රයාමාර්ග මේ ආණ්ඩුව අනුගමනය කරනවා කියන්නේ ඒක මහින්දට නැවත බලයට එන්න කරන උදව්වක්. ආණ්ඩුව කටයුතු කළ යුත්තේ ජනවරමේ හරයට අනුවයි. පැරණී දේශපාලන සෙල්ලම හරියන්නේ නැහැ. රටේ ජනාතාව ප‍්‍රජාතන්ත‍්‍රවාදය, යහපාලනය බලාපොරොත්තු වුණා. ඇමතිධුර තමන්ගේ පෞද්ගලික දේශපාලන වුවමනාවට යොදාගත යුතු නැති බව ජනතාව බලාපොරොත්තු වුණා. නමුත් පුදපු ගමන් කාපි යකා කියලා පරණ වැඬේම මේ ආණ්ඩුවත් පටන් ගත්තා. කළ යුතු දේ නොකර නොකළ යුතු දේ කරමින් ඉන්නවා. මේ ආණ්ඩුව පොරොන්දු වුණා, තොරතුරු දැනගැනීමේ පනත සම්මත කරන්න. තවමත් එය සම්මත කළේ නැහැ. ඒ වගේම මන්තී‍්‍රවරුන්ට ආචාරධර්ම පද්ධතියක් ගේනවා කිව්වා. තාම ගෙනාවේ නැහැ. ජනතාවට පොරොන්දු වුණු ඒ දේවල් නොකර හිතන හිතන වෙලාවට ඇමතිධුර පත්කිරීම මේ ආණ්ඩුවේ ප‍්‍රමුඛ කාරණය වෙලා. තවමත් ව්‍යවස්ථාදායක සභාව පත්කරගන්න බැරිවෙලා තිබෙනවා. ස්වාධීන කොමිෂන් සභා පත්කර නැහැ. ඒවා නොකර මහින්දගේ ආණ්ඩුවේ ඇමතිධුර අරගෙන රට කාපු අයටම නැවතත් ඇමතිධුර දීලා රට පාලනය කරනවා. 08වැනිදා කිසිදු වෙනසක් වුණේ නැහැ වගේ රට දැන් පරණ පාරේම යනවා. එනිසා අපි ආණ්ඩුවට කියන්නේ වහාම ජනතා පොරොන්දු ඉටුකළ යුතුයි. ලබා නොදී සඟවා තිබෙන ජනතා සහන ලබාදිය යුතුයි. මේක ජන වරමට පයින් ගහපු ආණ්ඩුවක්. දින 100 පොරොන්දු කඩ කිරීමක්. මහින්ද වගේ බලයක් හදාගෙන හිටපු කෙනෙක් ඔහු අනුගමනය කළ කැත දේශපාලනය නිසා සිංහාසනයෙන් බස්සලා ගෙදර යැව්වා. ඒ වගේ ඕනෑම කෙනෙක් ගෙදර යවන්න මේ රටේ ජනතාව සූදානම්. එනිසා අපි මේ ආණ්ඩුවට අනතුරු අඟවනවා බලලෝභී දේශපාලනය නතර කරන්න කියලා. ආණ්ඩුව ජනවරමට පිටුපා යන මේ ගමනට දැවැන්ත ජනතා බලයක් ගොඩනගනවා. ජනතාව සම්බන්ධ කරගෙන රට පුරා උද්ඝෝෂණ මාලාවක් ගෙනියන්න අපි තීරණය කර තිබෙනවා. \"ජන වරමට ගරු කරනු! දුන් පොරොන්දු ඉටු කරනු! යන තේමාව යටතේ ලබන 18වැනිදා කොළඹදී මෙම උද්ඝෝෂණ මාලාව ආරම්භ කරනවා. අපි ඉන්නේ ජනතාවගේ පැත්තේ. අපිට බැඳීම තිබෙන්නේ ජනතාවත් එක්කයි. ජනවාරි 08වැනිදා රාජපක්‍ෂ පාලනය නිමා කරන්න ඡන්දය දුන්නු ජනතාව එක්ක අපි ඉදිරියටත් සටන් කරනවා. ජනාධිපතිවරණයේදී අපි සටන් කළේ මහින්ද පරද්දන්න විතරක් නෙවෙයි. ඔහු ගෙනගිය වැරදි ජනතා විරෝධී කැත දේශපාලනයත් පරාජය කරන්නයි.", "URL": "https://sinhala.adaderana.lk/news.php?nid=51935", "Category": null, "Parent URL": null}