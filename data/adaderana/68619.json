{"Source": "Adaderana", "Timestamp": "January 26, 2017 03:15 pm", "Headline": "විමර්ශන නිලධාරියා සතු කාර්යය විශාලයි", "News Content": "තරඟකාරී වෙළෙඳපොළේ දී කළුකඩ හිමියන්ගෙන් පාරිභෝගිකයින් ආරක්ෂා කර ගැනීමට විමර්ශන නිලධාරියා සතු කාර්යය විශාල බවත්, කාර්යක්ෂම විමර්ශන නිලධාරීන් සිටින විට රාජ්‍ය ආදායම වැඩි කර ගැනීමට හැකියාව ඇති බවත්, පාරිභෝගික කටයුතු පිළිබඳ අධිකාරියේ සභාපති හසිත තිලකරත්න මහතා පවසයි.ඒ මහතා එසේ ප‍්‍රකාශ කළේ කොළඹ, වොක්ෂෝල් වීදිය, සතොස ප‍්‍රධාන කාර්යාලයීය ශ‍්‍රවණාගාරයේ පැවැති, පාරිභෝගික කටයුතු අධිකාරියේ විමර්ශන නිලධාරීන් සඳහා පත්වීම් දීමේ උත්සවයට එක්වෙමිනි.තිලකරත්න මහතා මෙසේ ද කීය,පාරිභෝගික කටයුතු පිළිබඳ අධිකාරිය රටේ සංවර්ධනයට උරදෙන ප‍්‍රබලම ආයතනයක්. පාරිභෝගිකයින්ගේ සුරක්ෂිතතාවය තහවුරු කිරීම, අභ්‍යන්තර වෙළෙඳාම විදිමත් කිරීම, තරගකාරීත්වයෙන් මිල පාලනය කර ස්ථාවර වෙළෙඳපොළක් නිර්මාණය කිරීම ඇතුළු වගකීම් රැසක් මේ ආයතනය සතුව තිබෙනවා. ජාතික බල නියාමකයා ලෙස පාරිභෝගික කටයුතු පිළිබඳ අධිකාරිය හඳුන්වන්න පුළුවන්.පාරිභෝගික කටයුතු පිළිබඳ අධිකාරියේ නිලධාරීන් පාරිභෝගිකයින් ආරක්ෂා කිරීමට කැපවිය යුතුයි. ඒ කැපවීමෙන් වෙළෙඳපොළේ ස්ථාවරත්වය ආරක්ෂා වෙනවා. ඒ තුළින් රටේ ආර්ථිකය සංවර්ධනය වනවා. විමර්ශන නිලධාරීන් කියන්නේ පාරිභෝගික කටයුතු පිළිබඳ අධිකාරියේ තිබෙන වගකිව යුතු තනතුරක්. තරගකාරී වෙළෙඳපොළේ දී කලූකඩ හිමියන්ගෙන් පාරිභෝගිකයින් ආරක්ෂා කර ගැනීමට විමර්ශන නිලධාරියා සතු කාර්යය විශාලයි. කාර්යක්ෂම විමර්ශන නිලධාරීන් සිටින විට රාජ්‍ය ආදායම වැඩි කළ හැකියි. ගතවූ 2016 වර්ෂය සළකා බැලීමේ දී කර්මාන්ත හා වාණිජ අමාත්‍ය රිෂාඞ් බදියුදීන් මැතිතුමාගේ උපදෙස් මත පාරිභෝගික කටයුතු පිළිබඳ අධිකාරියේ සියලූ නිලධාරීන්ගේ විසින් වැටලීම් 21,819 ක් සිදු කර තිබෙනවා. විසි එක්දහසකට අධික සංඛ්‍යාවකට නඩු පැවරීම් කර තිබෙනවා. ඉන් රජයට උපයා දී තිබෙන ආදායම රුපියල් මිලියන 90.2 ක් පමණ වනවා. 2015 වර්ෂයේදී රුපියල් මිලියන 67.9 ක දඩ ආදායමක් උපයා දී තිබෙනවා. ඒ අනුව 2015 ට සාපේක්ෂව 2016 දී රුපියල් මිලියන විස්සකින් දඩ ආදායම ඉහළ නැංවී තිබෙනවා. ඒ සඳහා හේතුවී තිබෙන්නේ එකී නිලධාරීන්ගේ කැපවීම බව කිව යුතුයි.", "URL": "https://sinhala.adaderana.lk/news.php?nid=68619", "Category": null, "Parent URL": null}