{"Source": "Adaderana", "Timestamp": "October 15, 2011 08:56 pm", "Headline": "ටයිටස් තොටවත්ත දිවියෙන් සමුගනියි", "News Content": "ප්‍රවීණ සිනමා හා රූපවාහිනී නිර්මාණකරුවකු වූ ටයිටස් තොටවත්ත මහතා අද(15) රාත්‍රියේ කොළඹ පෞද්ගලික රෝහලකදී අභාවප්‍රාප්ත වී තිබේ. ‍ රෝහලේ ප්‍රතිකාර ලබමින් සිටියදී ඒ මහතා මෙසේ අභාවප්‍රාප්ත වී ඇති බව රෝහල් ප්‍රකාශකයකු සඳහන් කළේය. ‍ මියයන විට ඒ මහතා 82 හැවිරිදි වියෙහි පසුවිය. ‍ චිත්‍රපට අධ්‍යක්ෂවරයෙකු, රූපවාහිනී හඬකැවීම් ශිල්පියෙකු ලෙස ඒ මහතා මෙරට කලා ක්ෂේත්‍රයට විශාල සේවාවක් ඉටුකළේය. ‍ රේඛාව , සංදේශය , රන්මුතුදූව , ගැටවරයෝ , ධීවරයෝ , පරසතුමල් , සාරවිට , සොරුන්ගෙත් සොරු , වසන්ති , පුංචි බබා , බඩුත් එක්ක හොරු සහ හන්තානේ කතාව යන චිත්‍රපටවල සංස්කාරකවරයා වූයේ ටයිටස් තොටවත්ත මහතාය. ‍ චණ්ඩියා , කවුද හරි , හාර ලක්ෂය , සිහසුන , සාගරිකා , මංගලා , මරුවා සමඟ වාසේ සහ ළමුන් අතර ඉතා ජනප්‍රිය වූ හඳයා යන චිත්‍රපට වල අධ්‍යක්ෂවරයා ලෙස ද තොටවත්ත මහතා කටයුතු කළේය. ‍ මීට අමතරව ඔහු රූපවාහිනී මාධ්‍යයේ හඬකැවීම් සහ උපසිරස්තල කලාව ආරම්භ කිමේ පුරෝගාමියෙකු විය. ‍ ටයිටස් තොටවත්ත මහතා දොස්තර හොඳහිත , පිස්සූ පුසා , හා හා හරි හාවා ඇතුළු කාටූන් වැඩසටහන් රැසක ද නිර්මාණකරුවා ලෙස කාගේත් ගෞරවාදරයට පාත්‍රවිය.", "URL": "https://sinhala.adaderana.lk/news.php?nid=19381", "Category": null, "Parent URL": null}