{"Source": "Adaderana", "Timestamp": "August 27, 2013 05:24 pm", "Headline": "ගුරුවරිය දණ ගැස්සවීමේ නඩුවේ තීන්දුව නොවැම්බර් අග?", "News Content": "පාසල් ගුරුවරියක් දණ ගැස්වීම සම්බන්ධයෙන් වයඹ පළාත් සභාවේ හිටපු පොදු පෙරමුණු මන්ත්‍රී ආනන්ද සරත් කුමාර මහතාට එරෙහිව පවරා ඇති නඩුව ලබන නොවැම්බර් මස 25,26 සහ 27 යන දිනවලදී විභාග කිරීමට පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා අද (27) තීරණය කර තිබේ. ඒ මෙම සිද්ධියට සම්බන්ධ නඩුව අද පුත්තලම මහාධිකරණ හමුවේ ප්‍රථම වතාවට කැඳවු අවස්ථාවේදීය. එතෙක් සැකකාර හිටපු පළාත් සභා මන්ත්‍රීවරයාව රුපියල් ලක්ෂ 05ක් වු ශරීර ඇප මත මුදා හරින ලෙසද මහාධිකරණ විනිසුරුවරයා නියෝග කළ බව අද දෙරණ වාර්තාකරු පවසයි. නවගත්තේගම ඉසුරු මහා විද්‍යාලයේ සේවය කරමින් සිටි ප්‍රියානි හේරත් නම්වු පාසල් ගුරුවරිය ඇයගේ පාසල තුළදී දණ ගස්වන ලදැයි හිටපු පළාත් සභා මන්ත්‍රීවරයාට එරෙහිව නීතිපතිවරයා විසින් පුත්තලම මහාධිකරණය හමුවේ චෝදනා ගොනු කර ඇත. පසුගිය ජුනී මස 14 වැනි දින මෙම සිද්ධිය සිදුවී ඇති අතර පසුදින එනම් ජූනි මස 15 වැනි දින සැකකාර හිටපු පළාත් සභා මන්ත්‍රීවරයාව නවගත්තේගම පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් අනතුරුව රක්ෂිත බන්ධනාගාර ගත කරන ලදී. ආණමඩුව මහේස්ත්‍රාත් අධිකාරණයේදී පුත්තලම දිසා විනිසුරු රංග දිසානායක මහතා හමුවේ මෙම නඩුව කැඳවනු ලැබීය. එම අවස්ථාවේදී ජුලි මස 11 වැනි දින සැකකාර හිටපු පළාත් සභා මන්ත්‍රීවරයා දැඩි ඇප කොන්දේසි හමුවේ මුදා හරින ලදී. නමුත් ජුලි මස 25 වැනිදින නැවතත් නඩුව ආණමඩුව මහේස්ත්‍රාත්වරයා හමුවට කැඳවු විට අගතියට පත් පාර්ශවය වෙනුවෙන් පෙනී සිටි නීතිඥයින් කියා සිටියේ සැකකාර හිටපු මන්ත්‍රීවරයා ඇප කොන්දේසි උල්ලංඝණය කර ඇති බවය. ඒ අනුව අගෝස්තු මස 08 වැනි දින දක්වා නැවතත් හිටපු පළාත් සභා මන්ත්‍රීවරයා රක්ෂිත බන්ධනාගාර ගත කරන ලෙස පුත්තලම දිසා විනිසුරු රංග දිසානායක මහතා ආණමඩුව මහේස්ත්‍රාත් අධිකරණයේදී නියෝග කළේය. මේ අතර මෙම සිද්ධියේ වාර්තාව සැලකිල්ලට ගත් නීතිපතිවරයා මෙකී නඩුව පුත්තලම මහාධිකරණය හමුවේ සැකකාර හිටපු මන්ත්‍රීවරයාට එරෙහිව අධි චෝදනා ගොනු කරන ලෙස නවගත්තේගම පොලීසියට උපදෙස් ලබා දී ඇත. ඒ අනුව අගෝස්තු මස 08 වැනි දින නඩුව ආණමඩුව මහේස්ත්‍රාත් අධිකරණයේදී කැඳවු අවස්ථාවේදී රක්ෂිත බන්ධනාගාර ගත කර සිටි සැකකාර මන්ත්‍රීවරයාව රුපියල් ලක්ෂ 05 ක ශරීර ඇප මත මුදා හරින ලෙස පුත්තලම දිසා විනිසුරුවරයා නියෝග කළේය. එමෙන්ම සෑම දිනකම නවගත්තේගම පොලීසිය හමුවේ පෙනී සිටින ලෙසද සැකකරුට දිසා විනිසුරුවරයා විසින් නියම කරන ලදී. මෙම නඩුව සම්බන්ධයෙන් නීතිපති උපදෙස් ලැබී ඇති බැවින් එය පුත්තලම මහාධිකරණයේ විභාග වන බවද දිසා විනිසුරවරයා කියා සිටි බව අප වාර්තාකරු පැවසීය. සැකකරුට පනවා තිබු ඇප කොන්දේසි ලිහිල් කළ මහාධිකරණ විනිසුරුවරයා සෑම සතියකම බදාදා සහ ඉරිදා දිනවල නවගත්තේගම පොලීසිය හමුවේ පෙනී සිටින ලෙසද නියෝග කළේය. තවද සිද්ධියට මුහුණ දුන් බව කියන පාසල් ගුරුවරිය සම්බන්ධයෙන් වෛද්‍ය වාර්තාවක් කැඳවන ලෙසද මෙහිදී මහාධිකරණ විනිසුරුවරයා විසින් නියම කළ බව අප වාර්තාකරු කීය.", "URL": "https://sinhala.adaderana.lk/news.php?nid=36938", "Category": null, "Parent URL": null}