{"Source": "Adaderana", "Timestamp": "March 6, 2017 01:04 pm", "Headline": " සාලාව වැසියන්ට වන්දි දෙන්න මිලියන 1200ක ප්‍රතිපාදන ", "News Content": "සාලාව යුද හමුදා කඳවුරේ අවි ගබඩාව පිපිරීමෙන් විපතට පත් පුද්ගලයින්ට සහන සැලසීම සඳහා රුපියල් මිලියන 1200කට අධික ප්‍රතිපාදන නිකුත් කර ඇති බව ආපදා කළමනාකරණ අමාත්‍යංශය පවසයි. තක්සේරු වටිනාමක ලක්ෂ 10ට වැඩි නිවාස 285ක් සඳහා වන්දි මුදල් ලබාදීමට රුපියල් මිලියන 588ක් වැය කර ඇති බව එම අමාත්‍යංශය සඳහන් කළේය. තක්සේරු වටිනාමක ලක්ෂ 10ට අඩු නිවාස 1728ක් සඳහා රුපියල් මිලියන 122ක වන්දි මුදලක් ආපදා කළමනාරණ අමාත්‍යංශය විසින් ලබාදී තිබේ. පූර්ණ හානි වූ සහ වාසස්ථානයට නුසුදුසු ලෙස නිවාස හානි වූවන් සඳහා රුපියල් 50,000 දිමනාව මාස 05ක් සඳහා ලබාදීමට රුපියල් මිලියන 72.2ක් වැය කර තිබේ. ස්වයං රැකියා සහ ත්‍රිරෝද රථ හිමියන් සඳහා රුපියල් 10,000 දීමනාව ප්‍රතිලාභීන් 315ක් වෙත ලබාදීමට වැයකර ඇති මුදල රුපියල් මිලියන 3.5කි. යුද හමුදාව විසින් හානියට පත් නිවාස 1031ක් අලුත්වැඩියා කිරීමේ කටයුතු සඳහා රුපියල් මිලියන 48ක මුදලක් වැය කර ඇති බව ආපදා කළමනාකරණ අමාත්‍යංශය පැවසුවේය. චංචල දේපල හානි සඳහා ප්‍රතිලභීන් 940ට රුපියල් මිලියන 320.6ක මුදලක් ද එම අමාත්‍යංශය මඟින් වැය කර තිබේ.", "URL": "https://sinhala.adaderana.lk/news.php?nid=70495", "Category": null, "Parent URL": null}