{"Source": "Adaderana", "Timestamp": "February 3, 2017 11:38 am", "Headline": " කොළඹ හරියටම පිරිසිදු නගරයක් කළේ ගෝඨාභයයි", "News Content": "කොළඹ නගරය හරියටම පිරිසිදු නගරයක් බවට පත් කිරීමට හිටපු ජනාධිපතිවරයාගේ සොහොයුරු හිටපු ආරක්ෂක ලේකම් ගෝඨාභය රාජපක්ෂ මහතා කටයුතු කළ බව සමාජ සවිබලගැන්වීමේ හා සමාජ සුබසාධන අමාත්‍ය එස්.බී දිසානායක අමාත්‍යවරයා පවසයි.ආසියානු රටවල් අතුරින් ජපානයේ හැරුණුවිට වෙනත් කිසිම රටක කොළඹ වැනි මෙවන් පිරිසිදු නගරයක් නොමැති බව අමාත්‍යවරයා කියා සිටියේ අද (03) රිකිල්ලගස්කඩ බස්නැවතුම්පළ ස්ථාපිත කිරීමට අදාළව මුල්ගල තැබීමේ උත්සවයකට එක්වෙමිනි.කොළඹ නගර නිර්මාණයේ මෙම තත්ත්වය සමස්ත රටටම ගෙනයා යුතු බවත්, කොළ කෑල්ලක්වත් බිම නොදමා නගරය පිරිසිදුව තබාගැනීමට කළ යුතුව ඇති බවත්, ඒ සඳහා නගර වැසියන් සූදානම් නම් තමන් ඒ වෙනුවෙන් ඕනම සහයක් ලබාදීමට සූදානම් බවත් අමාත්‍යවරයා මෙහිදී සඳහන් කළේය.ලෝකයේ රටවල් අතර ආසියානු රටවල නගර යනු කුණු ගොඩවල් බවත්, ඉන්දියාව, පකිස්ථානය, බංගලිදේශය ආදී සෑම රටක්ම ඒ ආකාරයේ කුණු ගොඩවල් බවත්, අපි මේ තත්ත්වයෙන් ඉදිරියට යා යුතු බවත්, ඒ නිසාම ජනාධිපති මෛත්‍රීපාල සිරිසේන මහතා පරිසර අමාත්‍යවරයා ලෙස ඒ සම්බන්ධයෙන් දැඩි අවධානයෙන් යුතුව කටයුතු කරන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=69055", "Category": null, "Parent URL": null}