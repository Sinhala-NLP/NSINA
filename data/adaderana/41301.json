{"Source": "Adaderana", "Timestamp": "February 22, 2014 02:19 pm", "Headline": "නෝ ෆයර් සෝන්  ඉන්දියාවත් ප්‍රතික්ෂේප කරයි", "News Content": "ශ්‍රී ලංකාවේ මානුෂීය මෙහෙයුමේ අවසන් අදියරේ දී සිදුවු බව කියන මානව හිමිකම් කඩවීම් අලලා සකස් කළ “නෝ ෆයර් සෝන්” නැමැති වාර්තාමය චිත්‍රපටය ඉන්දියාවේ ප්‍රදර්ශනය කිරීම ප්‍රතික්ෂේප කර තිබේ. අදාළ වාර්තාමය චිත්‍රපටය ප්‍රදර්ශනය සඳහා අවසර ලබාදීම එරට චිත්‍රපට සංස්ථාව විසින් ප්‍රතික්ෂේප කර ඇති බව ඉන්දීය මාධ්‍ය වාර්තා කළේය. “නෝ ෆයර් සෝන්” චිත්‍රපටය චැනල් ෆෝ මාධ්‍යවේදී කැලම් මැක්‍රේ විසින් නිර්මාණය කර තිබුණි. ඒ අනුව එම චිත්‍රපටය ඉන්දියාවේ ප්‍රදර්ශනය සඳහා අවසර ලබා දෙන ලෙස ඔහු ඉන්දීය චිත්‍රපට සංස්ථාවෙන් අවසර ඉල්ලා තිබු බව ඉන්දීය මාධ්‍ය වාර්තා කළේය. කෙසේ වෙතත් මෙම චිත්‍රපටය ප්‍රදර්ශනය කිරීම මේ වන විටත් මලයාසියාව සහ නේපාලය වැනි රටවල් ප්‍රතික්ෂේප කර ඇත. කැලම් මැක්‍රේට ඉන්දියාවට පැමිණීම සඳහා වීසා ලබා දෙන ලෙස මීට ප්‍රථම ඉල්ලීම් කර තිබුණු අතර එයද ඉන්දියාව ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=41301", "Category": null, "Parent URL": null}