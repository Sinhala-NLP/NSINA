{"Source": "Adaderana", "Timestamp": "November 13, 2011 01:23 pm", "Headline": "ඩීසල් සහනය නොදුන්නොත් අනිද්දාට පුද්ගලික බස් නෑ", "News Content": "හෙට මධ්‍යම රාත්‍රීයේ සිට බලපැවැත්වෙන පරිදි පොදු මගී ප්‍රවාහන සේවයෙන් ඉවත්වන බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. ඉන්ධන මිල ඉහළයාමත් සමග සහනයක් ලබාදෙන ලෙස දිගින් දිගටම බලධාරීන්ගෙන් ඉල්ලා සිටියද ඊට නිසි විසඳුමක් නොලැබීම හේතුවෙන් මෙසේ බස් ධාවනයෙන් ඉවත් වෙන්නට තීරණය කළ බව හෙ‍තෙම අද කොළඹ පැවති මාධ්‍ය හමුවකට එක්වෙමින් සඳහන් කළේය. යම් සේවකයකුගේ වැටුප් කපා හැරීමකදී ජීවත් වන්නට අසීරු වනවාසේම ,ඉන්ධන මිල ඉහළයාම නිසා අදායම අහිමිවීමෙන් බස් හිමියන්ද දැඩි දුෂ්කරතාවකට මුහුණපා ඇති වග ඔහු කියා සිටියේය. තමන් රජයෙන් ඉල්ලා සිටින්නේ ඩීසල් සහනයක් ලබාදෙන ලෙස බවත්,එසේ නොවුණහොත් හෙට මධ්‍යම රාත්‍රීයේ සිට දීපව්‍යාප්තව බලපවත්වන පරිදි බස් බස් රථ ධාවනයෙන් ඉවත්කරගන්නා බවත් විජේරත්න මහතා කියා සිටියේය. ජීවත්වීමට සරිලන ආදායමක් හිමිවිය යුතු බැවින් මෙම සහනය එක්තරා ආකාරයකට ජීවත්වීමේ අයිතියක් මිස අන් යමක් නොවන බවද ඔහු පෙන්වාදෙයි. රජය විසින් ඉන්ධන මිල ඉහළදැමීම නිසා දිනකට රුපියල් කෝටි එකහමාරක පමණ ‍පාඩුවක් සිදුවන බවත්, ඉන්ධන මිල වැඩිකිරීම පෞද්ගලික බස් කර්මාන්තය බිඳ දැමීමේ අරමුණින් සිදු කරන ලද්දක් බවත් හෙතෙම චෝදනා කළේය. පාඩු ලබන පෞද්ගලික ආයතන රජයට පවරා ගැනීමට පසුගිය දා ගෙන ආ පනත යටතේ පෞද්ගලික බස් කර්මාන්තය ද රජයට පවරා ගන්නේ නම් ඊට සහයෝගය දැක්වීමට කැමැත්තෙන් සිටින බව ගැමුණු විජේරත්න මහතා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=19981", "Category": null, "Parent URL": null}