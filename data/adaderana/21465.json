{"Source": "Adaderana", "Timestamp": "January 18, 2012 11:08 am", "Headline": "   පී.එච්.අයිලාගේ නම විකුණමින් මුදල් ගැරීමේ ජාවාරමක්", "News Content": "මහජන සෞඛ්‍ය පරීක්ෂකවරුන් යැයි පවසමින් වෙළඳසැල්වලින් මුදල් එකතු කිරීමේ ජාවාරමක් පිළිබඳ දිවයිනේ විවිධ ප්‍රදේශ‍වලින් තොරතුරු ලැබී ඇති බව මහජන සෞඛ්‍ය පරීක්ෂකවරුන්ගේ සංගමය පවසයි. මහනුවර, කුරුණෑගල, රත්නපුර යන දිස්ත්‍රික්කවලින් මේ පිළිබඳ වැඩි වශයෙන් තොරතුරු වාර්තා වන බව එම සංගමයේ ලේකම් සෙනරත් බණ්ඩාර මහතා සඳහන් කළේය. අදාළ ජාවාරමේ නිරත පුද්ගලයින් අත්අඩංගුවට ගැනීම සඳහා මේ වන විටත් පරීක්ෂණ ආරම්භ කර ඇති බව සෙනරත් බණ්ඩාර මහතා කියා සිටියේය. මේ අතර ගෙවුණු සති දෙකක කාලය තුළ දිවයිනේ ප්‍රදේශ කිහිපයක සිදුකළ වැටලීම්වල දී වෙළඳසැල් හිමියන් 43 දෙනෙකුට එරෙහිව නඩු පැවරීමට කටයුතු කර ඇති බව සෙනරත් බණ්ඩාර මහතා පවසයි. එහිදී රුපියල් තුන් ලක්ෂ 46,000 ක් දඩ මුදල් වශයෙන් ඉපැයීමට හැකිවූ බව ඔහු වැඩිදුරටත් සඳහන් ‍කළේය.", "URL": "https://sinhala.adaderana.lk/news.php?nid=21465", "Category": null, "Parent URL": null}