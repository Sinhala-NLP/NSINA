{"Source": "Adaderana", "Timestamp": "September 3, 2019 04:59 pm", "Headline": "හොංකොං පාලිකාව චෝදනා ප්‍රතික්ෂේප කරයි", "News Content": "හොංකොං පාලිකාව ඉල්ලා අස්වීමට යන බවට පැතිර යන චෝදනා ඇය ප්‍රතික්ෂේප කරයි. එමෙන්ම ඒ සම්බන්ධයෙන් චීනය දක්වන ආකල්පය කුමක්දැයි තමන් නොදන්නා බවත් ඇය පවසා තිබුණි. තමන් ඉල්ලා අස්වී ඇති බවට පැතිර යන කටකතා සාවද්‍ය බව හොංකොං පාලිකා කැරී ලෑම් අවධාරණය කර තිබේ. ඒ සම්බන්ධයෙන් අදාළ යැයි පැවසෙන හඬපටයක් සම්බන්ධයෙන් පැතිරයන කටකතාවද ඇය මෙහිදී ප්‍රතික්ෂේප කර තිබේ. ‍ චීන රජය සමගින් පෞද්ගලික සාකච්ඡාවකට එළඹියත්, තමන් ඉල්ලා අස්වීමට කිසිදු අවස්ථාවක උත්සාහ නොකළ බවයි ඇය පෙන්වා දෙයි. එමෙන්ම රටේ පවතින අර්බුදය පාලනයට වත්මන් රජයට හැකියාවක් ඇති බවත් පාලිකා ලෑම් විශේෂයෙන් සඳහන් කළේය. රජය ගෙනා නව උදර්පණ නීතියට එරෙහිව ගතවූ ජූනි මාසයේ සිට හොංකොං රාජ්‍යය පුරා විරෝධතා ආරම්භ විය. මේ වනවිට දැඩි කලහකාරී මුහුණුවරකින් පැවැත්වෙන විරෝධතා පාලනයට දැඩි වෙහෙසක් ගැනීමට රජයට සිදුව තිබේ. මේ අතර හොංකොං විරෝධතාකරුවන් එක්ව චීන ජාතික ධජය ගිනි තබමින් විරෝධය පළකළ ආකාරය දැක්වෙන වීඩියෝවක් මාධ්‍ය වෙත නිකුත්වී තිබුණි. මුහුණු ආවරණය කරමින් කුඩ ඔසවාගෙන සිටි පිරිසක් එම වීඩියෝවේ දැක්වෙන නමුත් අදාළ වීඩියෝව රූගත කෙරුණු ස්ථානය මෙතෙක් හෙළි වී නැහැ.", "URL": "https://sinhala.adaderana.lk/news.php?nid=118185", "Category": null, "Parent URL": null}