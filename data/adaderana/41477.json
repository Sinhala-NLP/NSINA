{"Source": "Adaderana", "Timestamp": "March 2, 2014 07:46 am", "Headline": "මානව හිමිකම් සමුළුව හෙට ඇර‍ඹෙයි", "News Content": "එක්සත් ජාතීන්ගේ සංවිධානයේ මානව හිමිකම් සමුළුවේ 25 වන සැසිවාරය හෙට(03) ජිනිවාහිදී ආරම්භවීමට නියමිතව තිබේ. ශ්‍රී ලංකාව සම්බන්ධයෙන් තීරණාත්මක යෝජනාවක් ඉදිරිපත් කිරීමට නියමිත මෙම සැසිවාරය පිළිබඳ ලොව පුරා අවධානය යොමුව ඇති බව වාර්තා වෙයි. මානව හිමිකම් පිළිබඳ මහකොමසාරිස් නවනීදන් පිල්ලෙයි, අමෙරිකාව, බ්‍රිතාන්‍ය හා කැනඩාව ආරම්භක සැසිවාරයේ දී කරුණු දැක්වීමට නියමිත අතර මෙහිදි ශ්‍රී ලංකාව සම්බන්ධයෙන් ද ප්‍රකාශයන් සිදුකරනු ඇති බව සඳහන් වෙයි. බ්‍රිතාන්‍යයේ විදේශ ලේකම් විලියම් හේග් වෙනුවට එරට රාජ්‍ය අමාත්‍ය හියුගෝ ස්වියර්, කැනේඩියානු විදේශ අමාත්‍ය ජෝන් බර්ඩ් වෙනුවට එරට රාජ්‍ය අමාත්‍ය ලින් යෙලිච් සැසිවාරය සඳහා සහභාගි වෙයි. අමෙරිකාව වෙනුවෙන් සමන්තා පවර් මහත්මිය ඉදිරිපත් වනු ඇති බවට අනාවරණය වෙයි. සැසිවාරය සඳහා සහභාගී වන ශ්‍රී ලංකා නියෝජිත පිරිස දැනටමත් ජිනිවා බලා පිටත්ව ගොස් ඇති අතර මහාචාර්ය ජි.එල්.පීරිස් මහතා ලබන බදාදා සමුළුව ඇමතීමට නියමිතය. ප්‍රධාන සැසිවාරයට සමගාමීව ශ්‍රි ලංකාව සම්බන්ධයෙන් අතුරු සැසිවාර කිහිපයක් ද පැවැත්වෙයි. මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය විසින් කෙටුම්පත් කර ඇති ශ්‍රී ලංකාව සම්බන්ධ වාර්තාව ද සැසිවාරයට ඉදිරිපත් කිරිමට නියමිතය.", "URL": "https://sinhala.adaderana.lk/news.php?nid=41477", "Category": null, "Parent URL": null}