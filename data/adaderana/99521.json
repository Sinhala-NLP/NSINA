{"Source": "Adaderana", "Timestamp": "November 21, 2018 08:49 am", "Headline": "බෝම්බ ප්‍රහාරයෙන් මිය ගිය පිරිස 50 දක්වා ඉහළට", "News Content": "ඇෆ්ගනිස්තානයේ කාබුල් අගනුවර උත්සව ශාලාවකට එල්ලවූ මරාගෙන මැරෙන ප්‍රහාරයෙන් මියගිය පුද්ගලයින් සංඛ්‍යාව 50 දෙනෙකු දක්වා ඉහළ ගොස් තිබේ. ප්‍රහාරයෙන් තුවාල ලැබූ ගණන 80කට අධික බව විදෙස්වාර්ථා පවසයි. ඇෆ්ගනිස්තානයේ කාබුල් අගනුවර උත්සව ශාලාවක පැවති මිලාද් උන් නබි සැමරුමකට ඊයේ(20) මරාගෙන මැරෙන බෝම්බ ප්‍රහාරයක් එල්ලවිය. ප්‍රහාරය සිදුවන අවස්ථාවේ ශාලාව තුළ ඉස්ලාම් පූජකවරුවන් දහසක් පමණ සිට ඇති බව විදෙස් වාර්ථාවල සඳහන්ය. ඉන් පුද්ගලයින් 50කට අධික පිරිසක් මියගොස් 80කට අධික පිරිසක් තුවාල ලැබීය. තුවාල ලැබූ පිරිස ප්‍රතිකාර සඳහා රෝහල්ගතකර ඇති අතර ඔවුන්ගෙන් කිහිපදෙනෙකු බරපතල තත්ත්වයේ පසුවෙන බව සඳහන්ය. එය මෑත කාලයේදී කාබුල් නගරයට එල්ලවූ දරුණුම ප්‍රහාර වලින් එකක් බවත් සඳහන් වෙයි. පසුගිය කාලය තුළ තලේබාන් සහ අයි එස් ත්‍රස්තවාදීන් යන දෙපාර්ශවයම කාබුල් නගරයට ප්‍රහාර එල්ල කළ අතර කෙසේ නමුත් තලේබාන් සංවිධානය පැවසූවේ මෙම ප්‍රහාරයට තමන් සම්බන්ධ නොමැති බවයි. ප්‍රහාරය හෙළාදකිමින් නිවේදනයක් නිකුත් කළ ඇෆ්ගන් ජනාධිපති අෂ්රෆ් ඝානි එය සමාව දිය නොහැකි වරදක් බවත් ප්‍රකාශ කළේය. එමෙන්ම ප්‍රහාරය හේතුවෙන් අද දින එරට ජාතික ශෝක දිනයක් ලෙස ප්‍රකාශයට පත්කර ඇති බවත් විදෙස් වාර්ථාවල වැඩිදුරටත් දැක්වෙයි.", "URL": "https://sinhala.adaderana.lk/news.php?nid=99521", "Category": null, "Parent URL": null}