{"Source": "Adaderana", "Timestamp": "November 30, 2013 08:23 am", "Headline": "මළ සිරුර කැටයම් චින්තකගේද?", "News Content": "මාතර, තිහගොඩ, පරගහඉර, කිතලගම ප්‍රදේශයේ තිබී හමුවු මළසිරුර මෙතෙක් හඳුනාගෙන නොමැති බව පොලිසිය පවසයි. පොලිස් හදිසි ඇමතුම් අංශයට ලැබුණු තොරතුරකට අනුව ඊයේ පස්වරුවේ මෙම මළ සිරුර සොයාගත් බව පොලිස් මාධ්‍ය ප්‍රකාශක කාර්යාලය පවසන්නේය. සිරුර හමුවන අවස්ථාවේ එහි උඩුකය නිරුවත්ව තිබී ඇති අතර දුඹුරුපැහැති ඉරි සහිත කලිසමක් ඇද සිට ඇති බව සඳහන්ය. ඒ වන විටත් මළ සිරුර හදුනාගත නොහැකි ආකාරයට නරක්වී තිබු බව පොලිස් මාධ්‍ය ප්‍රකාශක කාර්යාලය පවසන්නේය. එය වයස අවුරුදු 38 ක පමණ පුද්ගලයෙකුගේ බවට පොලිසිය සැක කරයි. මේ අතර මෙම මළසිරුර පසුගිය දා ඝාතනයට ලක්වු මාතර කොට්ඨාස දූෂණ මර්ධන අංශයේ සේවය කරමින් සිටි ඝාතනයට ලක්වු ඩබ්ලිව්.සුනිල් මහතා සහ ඔහුගේ බිරිඳ ඝාතනයට සම්බන්ධ ප්‍රධාන සැකකරුගේ බවට ප්‍රදේශවාසීන් ද සැක පළ කරන අතර මෙම ඝාතනයේ ප්‍රධාන සැකකරු වන්නේ කැටයම් චින්තක යන අයෙකි. ද්විත්ව ඝතනය සම්බන්ධයෙන් පොලිස් අත්අඩංගුවට පත්වු සැකකරුවෙක් පසුගිය 22 වැනිදා පොලිස් වෙඩි පහරින් ජීවිතක්ෂයට පත්විය. ඒ සඟවා තිබූ බව කියන ගිනි අවි පෙන්වීමට ගොස් සැකකරු පොලීසිය දෙසට වෙඩි තැබූ අවස්ථාවේදීය. ඝාතනයට සම්බන්ධ තවත් සැකකරුවන් දෙදෙනෙකු සඟවා තිබු ආයුධ තොගයක් පෙන්වීමට ගොස් පසුගිය 27 වනදා දෙනගම වැවට පැනීම හේතුවෙන් දියේ ගිළී මියැදුණි.", "URL": "https://sinhala.adaderana.lk/news.php?nid=39206", "Category": null, "Parent URL": null}