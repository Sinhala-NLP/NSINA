{"Source": "Adaderana", "Timestamp": "January 30, 2018 08:58 am", "Headline": "නොච්චිමොට්ටෙයි පාලමේ ස්ථාන කීපයක්ම ඉතා අබලන් තත්ත්වයේ ", "News Content": "ඒ-9 මාර්ගයේ වවුනියාවට ආසන්නයේ පිහිටි නොච්චිමොට්ටෙයි පාලමේ ස්ථාන කීපයක්ම ඉතා අබලන් තත්ත්වයේ පවතින බව එම මාර්ගයේ ගමන් කරන රියදුරෝ කියා සිටිති. මෙම පාලම ඉදි කරන ලද්දේ යුද සමයේදී ශ්‍රී ලංකා යුද හමුදාවේ ඉංජිනේරු බලකායේ පිරිස් විසින් තාවකාලික පාලමක් වශයෙනි. ඒ-9 මාර්ගය සම්පූර්ණයෙන්ම ප්‍රතිසංස්කරණය කළ අවස්ථාවේදී නොච්චිමොට්ටේ පාලම වෙනුවට අලුතෙන් පාලමක් ඉදි නොකිරීම නිසා පැරණි පාලම මේ වන විට අබලන් වී තිබේ. මෙම මාර්ගයේ ගමන් කරන රියදුරන් පවසන්නේ මෙම පාලමේ ස්ථාන කීපයක්ම දිරා ගොස් ඇති අතර එම පාලමේ ස්ථාන කීපයක ඇණ බුරුල් වී හා ගැලවී ගොස් ඇති බවයි. මෙම පාලම ඉතා ඉකමනින්ම අළුත් වැඩියා නොකළහොත් ඉදිරි කාලයේදී විශාල අනතුරක් හෝ විපත්තියක් සිදුවිය හැකි බව රියදුරෝ කියා සිටිති.", "URL": "https://sinhala.adaderana.lk/news.php?nid=83772", "Category": null, "Parent URL": null}