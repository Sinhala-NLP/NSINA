{"Source": "Adaderana", "Timestamp": "January 25, 2017 09:19 pm", "Headline": "මම හොඳ ශ‍්‍රී ලංකා කාරයෙක්", "News Content": "තමන් නියම ශ්‍රීලනිප පාක්ෂිකයෙකු බවත්, නමුත් අභියෝග ජය ගැනීමට අනෙක්පක්ෂ සමග ඒකාබද්ධව සහයෝගයෙන් කටයුතු කරන බවත් විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.අමාත්‍යවරයා මේ බව පැවසුවේ, කෑගල්ල, මකුද්දල ආයුර්වේද ශාලාව -කහටගහගොල්ල හන්දිය මාර්ගය කාපට් අතුරා සංවර්ධනය කිරීමේ ව්‍යාපාතියේ සමාරම්භක අවස්ථාවට සහභාගී වෙමිනි.එහිදී වැඩිදුරටත් අදහස් දැක්වූ ඒ මහතා,\"මේ දවස්වල තියෙන්නේ ටිකක් අළුත් දේශපාලන සංස්කෘතියක්. ඒ සංස්කෘතිය තුළ හොඳ වැඩ වලට පක්ෂ බේදයක් නැතිව එකතුවෙලා වැඩකරනවා. ඒකේ කිසිඳු වරදක් නැහැ. විදුලිබල අමාත්‍යාංශය මේ දිනවල වසර 10 කට පසුව පැමිණි නියඟයක් හමුවේ විශාල අභියෝගයකට මුහුණදීලා ඉන්නේ.ඒ අභියෝගය ජයගන්න මගේ නියෝජ්‍ය අමාත්‍යතමා මට විශාල ශක්තියක්. එතුමා මාසමග එකට ඉඳගෙන කතා කරලා, ගැටළු වලට පිළිතුරු දීලා සමගියෙන් ක‍්‍රියා කරනවා. නියෝජ්‍ය අමාත්‍යතුමා එක්සත් ජාතික පක්ෂයේ ප‍්‍රභලයෙක්. මම හොඳ ශ‍්‍රී ලංකා කාරයෙක්. නමුත් අභියෝග ජයගන්න, ජාතියක් වශයෙන් පෙරට යන්න, අපි අනෙක් පක්ෂ සමග ඒකාබද්ධව, සහයෝගයෙන් කටයුතු කරනවා.මේ වගේ පොදු කටයුත්තක් වෙනුවෙන්, පාට, පක්ෂ භේද ගැන හිතන්නේ නැතිව එකතුවෙලා වැඩකරන එක ඉතාමත් යහපත් කාර්යයක්. මේ පාර සංවර්ධන කාර්යය ආරම්භ කරන්නත් හැමදෙනාගේම දායකත්වය ලැබිලා තියෙනවා. ජනතාවට අපහසුවකින් තොව සිය ගමනාගමන කටයුතු කරගන්න මේ වගේ මාර්ගයක් ඉදිකිරීමට දායකවීමට ලැබීමත් මහාපින්කමක්\" යැයි විදුලිබල හා පුනර්ජනනීය බලශක්ති අමාත්‍ය, රංජිත් සියඹලාපිටිය මහතා පැවසීය.", "URL": "https://sinhala.adaderana.lk/news.php?nid=68571", "Category": null, "Parent URL": null}