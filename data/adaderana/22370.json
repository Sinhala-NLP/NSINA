{"Source": "Adaderana", "Timestamp": "February 24, 2012 05:01 pm", "Headline": "පැහැරගත් පෙර පාසල් දැරිය මුදවාගැනෙයි", "News Content": "මුන්දලම ප්‍රදේශයේදී පැහැරගනු ලැබූ පෙර පාසල් දැරිය අද(24) පල්ලම ප්‍රදේශයේ දී බේරාගෙන ඇති බව පොලිස් මාධ්‍ය ප්‍රකාශක, පොලිස් අධිකාරි අජිත් රෝහණ මහතා පවසයි. එම දැරිය මුදාහැරීම සඳහා ඉල්ලා තිබූ මුදල ලබාදීම සඳහා ගිය අවස්ථාවේ දී ලුහුබැඳ ගිය පොලිස් කණ්ඩායමක් දැරිය බේරාගෙන ඇති බව පොලිස් මාධ්‍ය ප්‍රකාශකවරයා සඳහන් කළේය. එහිදී කාන්තාවක හා පුද්ගලයෙකු අත්අඩංගුවට ගත් බවත් ඔවුන් එම දැරියගේ මාමා කෙනෙකු සහ නැන්දණියක වන බවත් අජික් රෝහණ මහතා කියා සිටියේය. ඔවුන් සමග යතුරු පැදියක් ද පොලිස් භාරයට ගෙන ඇති අතර පැහැරගැනීමට ලක්වූ දැරිය නිරුපද්‍රිතව මුදවාගෙන ඇති බව ද ඒ මහතා ප්‍රකාශ කළේය. පසුගිය 22 වන දින දහවල් 12.00 ට පමණ මුන්දලම ප්‍රදේශයේ දී වයස අවුරුදු තුන හමාරක් පමණ වන මෙම පෙර පාසල් දැරිය පැහැරගෙන ගොස් තිබිණි. වෙනදා දැරිය කැටුව යාමට පැමිණෙන දැරියගේ ආච්චි නොපැමිණි බවත්,ඒ වෙනුවට ආච්චිට අසනීප යයි පවසා දැරියගේ\"මාමා\"නමින් හඳුන්වාගත් පුද්ගලයකු පැමිණ දැරිය කැටුව ගිය බවත් අදාළ පෙර පාසලේ පාලිකාව පවසා ඇත.", "URL": "https://sinhala.adaderana.lk/news.php?nid=22370", "Category": null, "Parent URL": null}