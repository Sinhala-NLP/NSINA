{"Source": "Adaderana", "Timestamp": "August 28, 2019 11:56 am", "Headline": "වාර්ෂික ලෝක රොබෝ සමුළුව මෙවරත්", "News Content": "චීනයේ පැවති රොබෝ සමුළුවක් පිළිබඳව විදෙස් මාධ්‍ය තොරතුරු වාර්තා කර තිබේ. ඊට එක්කර තිබූ රොබෝ පක්ෂියෙක් කාගේත් අවධානය දිනාගැනීමට සමත්ව තිබුණි. චීනයේ පස්වන වාර්ෂික ලෝක රොබෝ සමුළුව අගෝස්තු විසි දෙවන දා සිට විසිපස්වන දා තෙක් බීජිං අගනුවරදී පැවැත් විය. ආයතන සහ නිෂ්පාදකයන් 660ක් පමණ එහිදී සිය රොබෝ නිර්මාණ ප්‍රදර්ශනය කළ බවයි විදෙස් වාර්තා සඳහන් කළේය. සමුළුවට එක්කර තිබූ රොබෝ නිර්මාණ රැසක් අතරින් රොබෝ පක්ෂියෙකුට වැඩි අවධානයක් හිමිවී තිබුණි. ඉතා සැහැල්ලු නිෂ්පාදනයක් වන එය සැබෑ පක්ෂියෙක්ට බොහෝ දුරට සමාන බව නිෂ්පාදකයන් පවසයි. ජීපීඑස් තාක්ෂණය හා දුරස්ථ පාලකයක් මගින් ක්‍රියාකරන කැමරාවක් සහිතව නිපදවා ඇති මෙම රොබෝ පක්ෂියා අර්ධ ස්වයං පියාසර කිරීමේ හැකියාවෙන්ද යුක්තයි. මෙහිදී දැඩි අවධානයක් දිනාගත් තවත් නිෂ්පාදනයක් වන්නේ ඇවිදීමට මෙන්ම රෝද ආධාරයෙන්ද ගමන් කිරීමට හැකි රොබෝ නිර්මාණයයි. චීන සාම්ප්‍රදායික ජන කතාවක එන චරිතයක් ඇසුරින් ඊට නේසා යනුවෙන් නම් තබා තිබේ. මෙම රොබෝවට ඉතා ඉක්මණින් චලනය විය හැකි බව පවසන නිෂ්පාදකයන්, එය සාප්පු සංකීර්ණ හා අවන්හල් වැනි ස්ථානවල සේවා සැපයීමට වඩාත් සුදුසු බවයි වැඩිදුරටත් ප්‍රකාශ කළේය. චීනය ලොව විශාලතම සේවා සහ කාර්මික රොබෝ වෙළඳපලක් සතු රටක්. විවිධ වර්ගයේ රොබෝ නිෂ්පාදන සඳහා චීනයේ ඇති ඉල්ලුම දිනෙන් දිනම ඉහළ යමින් ඇති බවද විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=117672", "Category": null, "Parent URL": null}