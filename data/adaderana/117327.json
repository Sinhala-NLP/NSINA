{"Source": "Adaderana", "Timestamp": "August 23, 2019 11:07 pm", "Headline": "වසර 101ක් ආයු වළඳා පුජ්‍ය වටාපොත ශ්‍රී සුමංගල හිමි අපවත් වෙයි", "News Content": "රත්නපුර, පැල්මඩුල්ල, ගොඩගම, ශ්‍රී රත්නසිංහාරාමාධිපති ශ්‍රී ලංකා රාමඤ්ඤ මහා නිකායේ මහෝපාධ්‍යාය ධුරන්දර රාජකීය පණ්ඩිත අති පුජ්‍ය වටාපොත ශ්‍රී සුමංගල නායක ස්වාමීන්ද්‍රයන් වහන්සේ වසර 101 ක් ආයු වළඳා අද (23) දිනයේදී (2019.08.23) අපවත් වී තිබේ. උන් වහන්සේ මෙරට සම්බුද්ධ ශාසනයේ උන්නතිය වෙනුවෙන් අති විශාල මෙහෙවරක් සිදු කරමින් සම්බුද්ධ ශාසනයේ චිරස්ථිතිය වෙනුවෙන් වැඩ කටයුතු කළ සුපේෂල ශික්ෂාකාමී විනයධර ධර්මධර ස්වාමීන් වහන්සේ නමකි. උන් වහන්සේ ගොඩගම ශ්‍රී රත්නසිංහාරාමයේ විහාරාධිපති ස්වාමීන් වහන්සේ ලෙස කටයුතු කළ කාලය තුළ එක්සත් ජාතික පක්ෂයේ හිටපු මහ ලේකම් හා උප නායක හිටපු අමාත්‍ය ගාමිණි අතුකෝරළ මැතිතුමා සහ එතුමාගේ පියාණන් වන E.C.J.අතුකෝරළ මැතිතුමා එම විහාරස්ථ දායක සභාවේ සභාපති තනතුර දරා තිබේ. වර්තමානයේදී එම විහාරස්ථ දායක සභාවේ සභාපතිත්වය අධිකරණ හා බන්ධනාගාර ප්‍රතිසංස්කරණ අමාත්‍ය නීතිඥ තලතා අතුකෝරළ මහත්මිය විසින් හොබවනු ලබයි. අපවත් වී වදාළ උන් වහන්සේගේ ශ්‍රී දේහය පිළිබඳව ආදාහන පුජෝත්සවය කහවත්ත මහජන ක්‍රිඩංගණයේදී ලබන සදුදා (2019.08.26) පස්වරු 2.00 ට සිදු කරනු ලැබේ.", "URL": "https://sinhala.adaderana.lk/news.php?nid=117327", "Category": null, "Parent URL": null}