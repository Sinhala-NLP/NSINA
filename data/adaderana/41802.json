{"Source": "Adaderana", "Timestamp": "March 14, 2014 02:33 pm", "Headline": "ලෝක ආහාර වැඩසටහනට ලංකාවෙන් සහල් මෙට්‍රික් ටොන් 50,000ක් දෙයි", "News Content": "ලෝක ආහාර වැඩසටහන සඳහා ශ්‍රී ලංකාවෙන් සහල් මෙට්‍රික් ටොන් 50,000ක් පරිත්‍යාග කර තිබේ. අද (14) පෙරවරුවේ ජනාධිපති කාර්යාලයේ දී ජනාධිපති මහින්ද රාජපක්ෂ මහතා විසින් ලෝක ආහාර වැඩසටහනේ නේවාසික නියෝජිත ස්මයිල් ඕමර් මහතා වෙත සහල් තොගය පරිත්‍යාග කළ බව ජනාධිපති මාධ්‍ය අංශය සඳහන් කළේය. ලෝක ආහාර වැඩසටහන මගින් ශ්‍රී ලංකාවට ලබාදෙන සහයෝගය ඇගයීමට ලක්කිරීම සහ ලෝක ආහාර වැඩසටහන සමඟ පවත්නා සබඳතාව ශක්තිමත් කිරීමේ අරමුණින් මෙම සහල් තොගය පරිත්‍යාග කර ඇත. 2013 වර්ෂයේ මෙරට ඉහළම වාර්ෂික වී නිෂ්පාදනය වාර්තා වී ඇති අතර එම වර්ෂයේ වී මෙට්‍රික් ටොන් මිලියන 46ක් නිෂ්පාදනය කර ඇති බව සඳහන්ය. ලෝක ආහාර වැඩසටහන සඳහා පරිත්‍යාග කළ සහල් මෙට්‍රික් ටොන් 50,000න් මෙට්‍රික් ටොන් දස දහසක් මෙරට තුළ බෙදාහැරීමට ද ඉතිරි සහල් මෙට්‍රික් ටොන් 40,000 ලෝක ආහාර වැඩසටහනට අයත් සාමාජික රටවල් වෙත ලබාදීමටද නියමිත බව ජනාධිපති මාධ්‍ය අංශය සඳහන් කළේය. ඡායා රූ - උදේශ් ගුණරත්න", "URL": "https://sinhala.adaderana.lk/news.php?nid=41802", "Category": null, "Parent URL": null}