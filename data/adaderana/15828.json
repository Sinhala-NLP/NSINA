{"Source": "Adaderana", "Timestamp": "May 2, 2011 09:40 am", "Headline": "පෞද්ගලික අංශ විශ්‍රාම වැටුපට එරෙහි පෙත්සම විභාගය අදත්", "News Content": "පෞද්ගලික අංශයේ සේවක විශ්‍රාම වැටුප් සහ ප්‍රතිලාභ පනත් කෙටුම්පත ආණ්ඩුක්‍රම ව්‍යවස්ථාවට පටහැනි බව පවසමින් ඊට ‍එරෙහිව ඉදිරිපත් කළ පෙත්සම අද ශ්‍රේෂ්ඨාධිකරණයේ දී යළි සලකා බැලෙයි. අගවිනිසුරු අශෝක ද සිල්වා, ශිරාණි තිලකවර්ධන සහ කේ.ශ්‍රීපවන් යන මහත්ම මහත්මීන්ගෙන් සමන්විත ත්‍රිපුද්ගල විනිසුරුමඩුල්ල හමුවේ පෙත්සම සලකා බැලීමට නියමිතය. මීට අදාළ පෙත්සම පසුගිය සිකුරාදා විභාගයට ගැණුනි. නඩු පැවරීමට අදාළ දිවුරුම් පෙත්සමක් පෙත්සම්කාර පාර්ශවය විසින් කතානායකවරයා වෙත යොමුකර නොමැති බව එහිදි අනාවරණය විය. ඒ අනුව අදාළ පෙත්සම කතානායකවරයා වෙත යොමුකරන ලෙස අධිකරණය පෙත්සම්කාර පාර්ශවයට දැනුම් දෙනු ලැබීය. යෝජිත විශ්‍රාම වැටුප් ක්‍රමය මඟින් සේවක පාර්ශවයට අගතිදායක තත්ත්වයක් දක්නට ලැබෙන බව පෞද්ගලික බැංකු සේවකයෙකු ඉදිරිපත් කර ඇති අදාළ පෙත්සමෙන් කියා සිටියි. පෙත්සම සම්මත කරන්නේ නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් එය සම්මත කළ යුතු බවට නියෝගයක් පනවන ලෙසට පෙත්සමින් ඉල්ලා තිබේ.", "URL": "https://sinhala.adaderana.lk/news.php?nid=15828", "Category": null, "Parent URL": null}