{"Source": "Adaderana", "Timestamp": "May 11, 2018 04:02 pm", "Headline": "වැඩි මිලට පොහොර අලෙවි කළහොත් දැඩි පියවර", "News Content": "විවෘත වෙළදපලේ පොහොර මිටියක් රුපියල් 1500කට අධික මිලකට අලෙවි කරන වෙළදුන්ට එරෙහිව නීතිය දැඩිව ක්‍රියාත්මක කරන ලෙස කාෂිකර්ම අමාත්‍ය මහින්ද අමරවීර මහතා නිලධාරින්ට උපදෙස් ලබාදී තිබේ. ගොවි ජන සේවා මධ්‍යස්ථාන මඟින් පොහොර මිටියක් රුපියල් 500ක මිලකට සහ බාහිර අලෙවි සැල්වල අලෙවි කරන පොහොර මිටියක උපරිම මිල 1500ක් විය යුතු බවට රජය නිර්දේශ කර ඇති බව කෘෂිකර්ම අමාත්‍යංශය පවසයි. කෙසේවෙතත් රජය නිර්දේශ කර ඇති මිලට වඩා වැඩි මිලකට ඇතැම් වෙළදුන් විවෘත වෙළදපලේ පොහොර අලෙවි කරන බවට කෘෂිකර්ම අමාත්‍ය මහින්ද අමරවීර මහතා සමඟ පැවැති සාකච්ඡාවකදී ගොවි නියෝජිතයින් පෙන්වාදී තිබේ. එහිදී අමාත්‍යවරයා සඳහන් කර ඇත්තේ වැඩි මිලට පොහොර අලෙවි කරන වෙළදුන් පිළිබඳ තොරතුරු වහාම කෘෂිකර්ම අමාත්‍යංශයට දැනුම් දෙන ලෙසයි. එවැනි වෙළදුන්ගේ පොහොර අලෙවි කිරිමේ බලපත්‍ර අහෝසි කිරිමට සහ ඔවුන්ට එරෙහිව නීතිය දැඩිව ක්‍රියාත්මක කරන බව අමාත්‍යවරයා සඳහන් කර තිබේ.", "URL": "https://sinhala.adaderana.lk/news.php?nid=88928", "Category": null, "Parent URL": null}