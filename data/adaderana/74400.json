{"Source": "Adaderana", "Timestamp": "June 20, 2017 08:14 pm", "Headline": "ජූලි 1 සිට බස් ගාස්තු ඉහළට", "News Content": "ජූලි පළමු වනදා සිට සියයට 6.28කින් බස් ගාස්තු ඉහළ නැංවීමට අමාත්‍ය මණ්ඩලයේ අනුමැතිය හිමිව තිබේ. අද පැවති කැබිනට් රැස්වීමට ඉදිරිපත් කළ බස් ගාස්තු සංශෝධනයට අදාළ කැබිනට් පත‍්‍රිකාව සඳහා එම අනුමැතිය හිමිව ඇති බව ප‍්‍රවාහන අමාත්‍ය නිමල් සිරිපාල ද සිල්වා මහතා සදහන් කළේය. බස් ගාස්තු සංශෝධන ජාතික ප‍්‍රතිපත්තියට අනුව සෑම වසරකම ජූලි පළමු වනදා සිට බස් ගාස්තු සංශෝධනයට ලක් කෙරෙයි. ඒ අනුව මෙම වසරේද ලබන මස පළමු වනදා සිට සියයට 6.28 කින් බස් ගාස්තු වැඩිවන අතර දැනට පවතින රැපියල් 9.00ක අවම බස් ගාස්තුව රුපියල් 10.00 දක්වා ඉහළ නැංවෙන බව ප‍්‍රවාහන අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=74400", "Category": null, "Parent URL": null}