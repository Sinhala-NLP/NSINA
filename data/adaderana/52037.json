{"Source": "Adaderana", "Timestamp": "June 16, 2015 03:55 pm", "Headline": "දුරකථන හා ෆේස්බුක් වලින් ළමුන්ට හිංසන කරන අයට නඩු", "News Content": "අන්තර්ජාලය සහ දුරකථන ඔස්සේ ළමුන්ට අනිසි බලපෑම් සිදු කරන පුද්ගලයන්ට එරෙහිව නීතිය ක්‍රියාත්මක කිරීම සඳහා කාර්යසාධන බලකායක් පත් කිරීමට ජාතික ළමාරක්ෂක අධිකාරිය පියවර ගෙන තිබේ.ජාතික ළමාරක්ෂක අධිකාරියේ සභාපති නටාෂා බාලේන්ද්‍ර, නියෝජ්‍ය සභාපති සජීව සමරනායක, නීතිපති දෙපාර්තමේන්තුවේ සොලිසිටර් ජනරාල් සුහද ගම්ලත්, ජ්‍යෙෂ්ඨ නියෝජ්‍ය පොලිස්පති නන්දන මුණසිංහ යන මහත්ම මහත්මීන් එම කාර්යසාධන බලකායට ඇතුළත්ය.එම කාර්යසාධන බලකාය මගින් ෆේස් බුක් වැනි සමාජ ජාල වෙබ් අඩවි සහ දුරකථනය ඔස්සේ ළමුන්ට සහ යෞවනයන්ට හිරිහැර, හිංසා, පීඩා හා බිය ගැන්වීම් සිදු කරන පුද්ගලයන්ට එරෙහිව ඉදිරියේදී නඩු පැවරීමට කටයුතු කරනු ඇත.එවැනි අපරාධවල වින්දිතයන් වන පුද්ගලයන්ට අවශ්‍ය ආරක්ෂාව සැලසීම සඳහා නව නීති සම්පාදනයට නිර්දේශ සකස් කිරීම ද මෙම කාර්යසාධන බලකාය වෙත පැවරී ඇති බව ජාතික ළමා රක්ෂක අධිකාරියේ සභාපතිනී නටාෂා බාලේන්ද්‍ර මහත්මිය පැවසුවාය.", "URL": "https://sinhala.adaderana.lk/news.php?nid=52037", "Category": null, "Parent URL": null}