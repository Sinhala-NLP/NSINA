{"Source": "Adaderana", "Timestamp": "July 6, 2010 02:34 pm", "Headline": "ලබන වසරේදී 2500 අනිවාර්යයෙන් දෙනවා", "News Content": "රාජ්‍ය සේවකයින් සඳහා පොරොන්දු වූ රුපියල් 2500 වැටුප් වර්ධකය අනිවාර්යයෙන් ලබන වර්ෂයේ දී ලබාදෙන බව මුදල් හා ක්‍රම සම්පාදන නියෝජ්‍ය අමාත්‍ය චන්ද්‍රසිරි ගජධීර මහතා පවසයි. පාර්ලිමේන්තුවේ පැවත්වෙන අයවැය තෙවන වර කියවීමේ විවාදයට එක්වෙමින් ඔහු මේ බව සඳහන් කළේය. අදාළ වැටුප් වර්ධකය ලබාදීම සඳහා වාර්ෂිකව රුපියල් මිලියන 36,000 ක් අවශ්‍ය බව එක්සත් ජාතික පක්ෂ පාර්ලි‍මේන්තු මන්ත්‍රී දයාසිරි ජයසේකර මහතා නැගූ ප්‍රශ්නයකට පිළිතුරු දෙමින් වැඩිදුරටත් අදහස් දැක්වූ චන්ද්‍රසිරි ගජධීර අමාත්‍යවරයා ප්‍රකාශ කළේය. මෙරට සමස්ත රාජ්‍ය සේවකයින් සංඛ්‍යාව ලක්ෂ 12 ක් පමණ වන බවත් ඔවුන්ට අදාළ වැටුප් වර්ධකය ලබාදීම සඳහා මේ වන විටත් අවශ්‍ය කටයුතු යොදා ඇති බවත් අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=9435", "Category": null, "Parent URL": null}