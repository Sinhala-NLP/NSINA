{"Source": "Adaderana", "Timestamp": "September 27, 2010 01:07 pm", "Headline": "සුදු කොඩි සිද්ධිය වෙනුවෙන් ගෝඨාභය අධිකරණයේ පෙනී සිටියි", "News Content": "සුදු කොඩි ප්‍රකාශය සම්බන්ධව සරත් ෆොන්සේකා මහතාට එරෙහිව පවරා ඇති නඩුව විභාග කිරීම හෙට දිනට කල් දමා තිබේ. සරත් ෆොන්සේකා මහතා අද පෙරවරුවේ අසනීප වූ බවත්, ඔහු නාවික හමුදාවේ වෛද්‍යවරුන් විසින් නිරීක්ෂණයට ලක්කළ බවත් අදාළ නඩුව අද කොළඹ මහාධිකරණයේදී කැඳවූ අවස්ථාවේදී යුද හමුදාවේ නීති නිලධාරී මේජර් කරුණාරත්න ප්‍රකාශ කර සිටියේය. වෛද්‍යවරුන්ගේ වාර්තාව ලැබීමෙන් පසුව සරත් ෆොනසේකා මහතා අධිකරණයට ඉදිරිපත් කළ හැකි ද යන්න පිළිබඳව තීරණයක් ගන්නා බව ද ඔහු සඳහන් කර ඇත. එහිදී නඩු දිනය හෙට දිනය දක්වා කල් දමන බව අධිකරණය ප්‍රකාශ කර තිබේ. හෙට දිනයේදී සැකකාර සරත් ෆොන්සේකා මහතා ‍අධිකරණයට ඉදිරිපත් කරන ලෙස ද දැනුම් දී ඇත. අදාළ නඩුව අද කැඳවූ අවස්ථාවේදී සාක්ෂි ලබාදීම සඳහා ආරක්ෂක ලේකම් ගෝඨාභය රාජපක්ෂ, මේජර් ජෙනරල් ශවේන්ද්‍ර සිල්වා, ජීනිවාහි ශ්‍රී ලංකා නිත්‍ය නියෝජිත ෂෙනුකා සෙනෙවිරත්න ඇතුළු සාක්ෂිකරුවන් අද අධිකරණය හමුවෙහි පෙනී සිටි බව අද දෙරණ වාර්තාකරු සඳහන් කළේය. එම සාක්ෂිකරුවන් අතරින් ආරක්ෂක ලේකම් ගෝඨාභය රාජපක්ෂ සහ ශවේන්ද්‍ර සිල්වා යන සාක්ෂිකරුවන් දෙදෙනා මුදාහැරීමට ද අධිකරණය නියෝග කර ඇත. නැවත කැඳවන විට අධිකරණය හමුවෙහි පෙනී සිටිය යුතු බවත් ප්‍රකාශ කර ඇත. සෙසු සාක්ෂිකරුවන් හට හෙට දිනය තුළ අධිකරණයෙහි පෙනී සිටින ලෙස ද අධිකරණය නියෝග කර ඇත.", "URL": "https://sinhala.adaderana.lk/news.php?nid=11127", "Category": null, "Parent URL": null}