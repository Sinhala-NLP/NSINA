{"Source": "Adaderana", "Timestamp": "June 5, 2011 08:18 am", "Headline": "දිනක වැටුප 500 ක් ඉල්ලා වතු කම්කරුවන් අදත් පාරට", "News Content": "වතු කම්කරු වැටුප් ඉල්ලීම් ඉටු නොකිරීමට එරෙහිව අද දිනය තුළ උද්ඝෝෂණයක් පවත්වන බව ජාතික වතු කම්කරු සංගමය පවසයි. එම සංගමයේ නායක පී.දිගම්බරන් මහතා කියා සිටියේ අද පස්වරු 3ට හැටන් නගර මධ්‍යයේ එම උද්ඝෝෂණය පැවැත්වෙන බවයි. වතු කම්කරුවෙකුගේ අවම වැටුප රුපියල් 500ක් කරන ලෙස ඉල්ලමින් වතු කම්කරුවෝ පසුගිය දා සිට වෘත්තීය ක්‍රියා මාර්ගයක නිරත වෙති. වතු කම්කරුවකුගේ සමස්ත වැටුප රුපියල් 500ක් කිරීමට ආරුමුගන් තොණ්ඩමන් අමාත්‍යවරයා ‍එකඟතාව පළ කළ ද ඊට එකඟ නොවන බව ජාතික වතු කම්කරු සංගමය පවසයි. වතු කම්කරුවෙකුගේ අවම මූලික වැටුප රුපියල් 500ක් විය යුතු බව ඔවුන් පෙන්වා දෙයි.", "URL": "https://sinhala.adaderana.lk/news.php?nid=16553", "Category": null, "Parent URL": null}