{"Source": "Adaderana", "Timestamp": "October 31, 2017 03:58 pm", "Headline": " ව්‍යවස්ථාව ගැන බොරු නොකියන ලෙස විජයමුණි සංඝයා වහන්සේගෙන් ඉල්ලයි", "News Content": "නව ආණ්ඩුක්‍රම ව්‍යවස්ථව පිළිබඳ ව්‍යාජ මත සමාජගත නොකරන ලෙස මහා සංඝරත්නයෙන් ඉල්ලා සිටින බව වාරිමාර්ග හා ජලසම්පත් කළමනාකරණ අමාත්‍ය විජිත් විජයමුණි සොයිසා මහතා පවසයි. අද(31) කොළඹදී පැවති මාධ්‍ය හමුවකට එක්වෙමින් අමාත්‍යවරයා මේ බව ප්‍රකාශ කළේය. ධර්ම සංඝායනාවයක් සඳහා සුදුසුම කාලය එළඹ ඇති බවත් ශ්‍රී ලංකා නිදහස් පක්ෂය හා ජනාධිපතිවරයා සිටින තෙක් රටට අහිතකර කිසිඳු යෝජනාවක් සම්මත කිරීමට ඉඩ නොතබන බවද අමාත්‍යවරයා මෙහිදී අවධාරණය කර සිටියේය. 13 ට එහා ගිය බලයක් ප්‍රථමයෙන් ඉල්ලා සිටියේ මහින්ද රාජපක්ෂ මහතා බවත් දැන් ඒකාබද්ධ විපක්ෂය විවිධ අසත්‍ය ප්‍රචාර සිදු කරමින් සිටින බවත් අමාත්‍යවරයා මෙහිදී ප්‍රකාශ කළේය. සුළු ජාතීන්ගේ ගැටළුවට විසඳුම් ලබා දීම වැදගත් අතර, ඒ සඳහා සියලු පාර්ශවයන් සහභාගී වන සර්වපාශ්වික සාකච්ඡාවක් අත්‍යාවශ්‍ය බවත් සියලු දෙනාට අවශ්‍ය ව්‍යවස්ථාවක් නොව, බහුතරයගේ කැමත්ත ඇත්තේ ව්‍යවස්ථාවක් ගෙන ඒමට බව ද අමාත්‍යවරයා මෙහිදී වැඩිදුරටත් පැවසීය. මේ අතර මාධ්‍යවේදියෙකු විමසු පැනයකට පිළිතුරු ලබා දෙමින් අමාත්‍යවරයා සඳහන් කර සිටියේ, හිටපු නියෝජ්‍ය අමාත්‍ය දුලිප් වෙදආරච්චි මහතා ඒකාබද්ධය සමඟ එක් වුයේ ඉදිරියේ එන මහ මැතිවරණයට ඡන්ද ලබා ගැනීමේ අරමුණින් බවයි. එසේම පාසල් ගුරුවරිය දණ ගැස්සවු චෝදනාවට ලක් වු වයඹ පළාත් සභා මන්ත්‍රී ආනන්ද සරත් කුමාර මහතා, ආනමඩුව නව සංවිධායකවරයා ලෙස පත් කිරිම සම්බන්ධයෙන් අදහස් දක්වමින් අමාත්‍යවරයා කියා සිටියේ මීට පෙර මිනිසුන් ඝාතනය කළ පුද්ගලයින් පවා පාර්ලිමේන්තුව නියෝජනය කර ඇති හෙයින් ආනමඩුව නව සංවිධායකවරයාගේ පත් කිරීම සුළු ක්‍රියාවක් පමණක් බවයි.", "URL": "https://sinhala.adaderana.lk/news.php?nid=79361", "Category": null, "Parent URL": null}