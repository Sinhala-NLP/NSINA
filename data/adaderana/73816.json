{"Source": "Adaderana", "Timestamp": "June 1, 2017 04:01 pm", "Headline": "  සහන සලසන්න අතිරේක මහජන සෞඛ්‍ය  පරීක්ෂකවරු 100ක් ", "News Content": "ආපදාවට පත් ප්‍රදේශ වල ජනතාවට සහන සැළසීම සඳහා අතිරේකව මහජන සෞඛ්‍ය පරීක්ෂක නිලධාරීන් සිය දෙනෙකු යොමු කර ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි.එහි සභාපති උපුල් රෝහණ මහතා සඳහන් කළේ අවතැන්වූ ජනතාව රැදී සිටින කඳවුරු වල සනීපාරක්ෂක පහසුකම් සම්බන්ධයෙන් නිරන්තරයෙන් සොයාබලන බවයි. මේ වන විට ජලය බැසගොස් ඇති ප්‍රදේශ වල නිවාස හා ලිං පිරිසිදු කරගැනීම සඳහා අවශ්‍ය තාක්ෂණික සහය ලබාදීම ද මහජන සෞඛ්‍ය පරීක්ෂකවරුන් විසින් සිදුකරන බව සඳහන්ය. පසුගිය දින කිහිපය තුළ ඇතැම් ප්‍රදේශ වල ආපදාවට ලක්වූ ජනතාවට ලබාදුන් පිසූ ආහාර සහ වියළි ආහාර පරිබෝජනයට නුසුදුසු තත්වයේ පැවති අවස්ථා ද නිරීක්ෂණය වූ බව උපුල් රෝහණ මහතා කියා සිටියේය.", "URL": "https://sinhala.adaderana.lk/news.php?nid=73816", "Category": null, "Parent URL": null}