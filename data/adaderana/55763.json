{"Source": "Adaderana", "Timestamp": "December 16, 2015 04:05 pm", "Headline": "විපක්ෂනායක පුටුව නිසා සභාව උණුසුම්", "News Content": "ඌව පළාත් සභාවේ විපක්ෂ නායක ධුරය සම්බන්ධයෙන් ජනතා විමුක්ති පෙරමුණ සහ එක්සත් ජාතික පක්ෂය අතර අර්බුදකාරී වාතාවරණයක් හටගෙන තිබේ.එක්සත් ජාතික පක්ෂය නියෝජනය කරන උපාලි සමරවීර මහතා ඌව පළාත් සභාවේ විපක්ෂ නායකවයා ලෙස කටයුතු කළ අතර පසුගියදා ඔහු පළාත් අමාත්‍යවරයෙකු ලෙස දිවුරුම් දුන්නේය. ඒ අනුව පළාත් සභාව තුළ විපක්ෂයේ වගකීම දැරීමට එක්සත් ජාතික පක්ෂයට අයිතියක් නොමැති බව සඳහන් කළ ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පසුගියදා පළාත් සභාවේ සභාපතිවරයාගෙන් ඉල්ලා සිටියේ විපක්ෂ නායක ධුරය සඳහා සමන්ත විද්‍යාරත්න මහතා පත් කරන ලෙසයි.කෙසේවෙතත් අද දිනයේ එක්සත් ජාතික පක්ෂ මහලේකම් කබීර් හෂීම් මහතා යොමුකරන ලද ලිපියක් සභාගත කරමින් පළාත් සභාවේ සභාපති ඒ.එම්.බුද්ධදාස මහතා කියා සිටියේ ඌව පළාත් විපක්ෂ නායක ධුරය සඳහා එක්සත් ජාතික පක්ෂ මන්ත්‍රී ආර්.එම්.ජයසිංහ බණ්ඩාර මහතා එම ලිපියෙන් නම් කර ඇති බවයි. එහෙත් ලිපිය සභාගත කිරීමත් සමග පළාත් සභාවේ උණුසුම්කාරී තත්ත්වයක් ඇති වු බව අද දෙරණ වාර්තාකරු සඳහන් කළේය.එහිදී පළාත් ප්‍රධාන අමාත්‍ය චාමර සම්පත් දසනායක මහතා ප්‍රකාශ කර ඇත්තේ විපක්ෂ නායකයා තෝරා ගත යුත්තේ විපක්ෂය විසින් බැවින් විපක්ෂයේ මන්ත්‍රීවරුන් විසින් ඒ පිළිබඳ සාකච්ඡා කර ගැටලුව නිරාකරණය කරගත යුතු බවයි.", "URL": "https://sinhala.adaderana.lk/news.php?nid=55763", "Category": null, "Parent URL": null}