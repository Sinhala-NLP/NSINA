{"Source": "Adaderana", "Timestamp": "September 27, 2017 11:38 am", "Headline": " පුපුරණ ද්‍රව්‍ය භාවිත කළොත් නීතිය දැඩි වෙයි", "News Content": "පුපුරණ ද්‍රව්‍ය භාවිත කළොත් නීතිය දැඩි වෙයිමසුන් මැරීම සඳහා ඩයිනමයිට් ඇතුළු පුපුරණ ද්‍රව්‍ය භාවිත කරන ධීවරයින්ට එරෙහිව නීතිය තදින් ක්‍රියාත්මක කරන ලෙස ධීවර අමාත්‍ය මහින්ද අමරවීර මහතා ආරක්ෂක අංශවලට උපදෙස් ලබා දී තිබේ.ධීවර උපදේශක සභාව රැස්වූ අවස්ථාවේ අමාත්‍යවරයා නාවික හා පොලිස් නිලධාරීන්ට මේ සම්බන්ධයෙන් උපදෙස් ලබාදුන් බව ධීවර අමාත්‍යංශය සඳහන් කළේය.අදාළ සාකච්ඡාව සඳහා මහවැලි, වාරිමාර්ග, වනජීවී, නාවික හමුදාව, පොලීසිය හා වෙරළාරක්ෂක බලකාය ඇතුළු සියලුම අංශ නියෝජනය කරමින් නිලධාරීන් සහ ධීවර සංගම් නියෝජිතයින් සහභාගී වී තිබේ.එහිදී ධීවර නියෝජිතයින් පෙන්වා දී ඇත්තේ නැගෙනහිර පළාත ඇතුළු ප්‍රදේශ කිහිපයක ඩයනමයිට් ඇතුළු පුපුරණ ද්‍රව්‍ය භාවිත කරමින් මසුන් මැරීම ඉහළ ගොස් ඇති අතර ඉන් මත්ස්‍ය සම්පතට මෙන්ම කොරල්පර, මුහුදු පැළෑටි, මත්ස්‍ය බිත්තර සහ පැටව් මරණයට පත්වන බවයි.එමෙන්ම ඩයිනමයිට් යොදා මරනු ලබන මසුන් පරිභෝජනයට නුසුදුසු බවද ධීවර නියෝජිතයින් පෙන්වා දී තිබේ.එහිදී ධීවර අමාත්‍ය මහින්ද අමරවීර මහතා දැනුම් දී ඇත්තේ ඩයනමයිට් යොදා මසුන් අල්ලන ධීවරයින් මෙන්ම එම මාළු ප්‍රවාහනය කරන හා අලෙවි කරන පුද්ගලයින්ද අත්අඩංගුවට ගැනීමට පියවර ගන්නා ලෙසයි.එමෙන්ම ධීවරයින්ට එවැනි පුපුරණ ද්‍රව්‍ය අලෙවි කරන ව්‍යාපාරිකයින් සොයාබලා ඔවුන්ද අත්අඩංගුවට ගන්නා ලෙස අමාත්‍යවරයා ආරක්ෂක අංශවලට උපදෙස් ලබා දී තිබේ.", "URL": "https://sinhala.adaderana.lk/news.php?nid=78064", "Category": null, "Parent URL": null}