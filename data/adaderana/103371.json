{"Source": "Adaderana", "Timestamp": "January 30, 2019 03:35 pm", "Headline": "බඹර ප්‍රහාරයකින් සැමියා මියයයි-බිරිඳ රෝහලට", "News Content": "තලවාකැලේ, පුංචි කටුකැලේ තේ වතුයායේ, තම එළවළු කොටුවේ වැඩ කරමින් සිටි යුවළකට අද (30) දහවල් 12.00 ට පමණ එල්ලවූ හදිසි බඹර ප්‍රහාරයකින් සැමියා මියගොස් බිරිඳ තුවාල ලබා ලිඳුල ප්‍රාදේශිය රෝහල වෙත රෝහලට ඇතුළත් කරනු ලැබීය. මෙසේ මිය ගොස් ඇත්තේ පළණියාණ්ඩි සුබ්‍රමණියම් හැත්තෑ දෙහැවිරිදි පුද්ගලයෙකි. මිය ගිය අයගේ බිරිඳ තුවාල ලබා ලිඳුල රෝහල වෙත ඇතුළත් කර ඇත. එළවළු කොටුව අසල තිබූ ගසක බැඳ තිබූ විශාල බඹර කුඩුවක් ඇවිස්සී තමන්ට පහරදුන් බව තුවාල ලබා රෝහල් ගතකර සිටින කාන්තාව පැවසුවාය. මිය ගිය අය රෝහල වෙත ඇතුළත් කරන විටත් මිය ගොස් සිටි බව ලිඳුල රෝහලේ වෛද්‍යවරු පැවසීය. මිය ගිය අයගේ සිරුර සම්බන්ධව පශ්චාත් මරණ පරීක්ෂණය නුවරඑළිය මහ රෝහලේදී අද(30) පස්වරුවේ පැවැත්වීමට නියමිත බව තලවාකැලේ පොලීසිය පවසයි.", "URL": "https://sinhala.adaderana.lk/news.php?nid=103371", "Category": null, "Parent URL": null}