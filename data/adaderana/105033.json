{"Source": "Adaderana", "Timestamp": "February 26, 2019 06:45 am", "Headline": "බස්නාහිර පළාතේ ‍ස්වයං රැකියා නියුක්තිකයින්ගේ ‍තොරතුරු ජනපති අතට", "News Content": "බස්නාහිර පළාතේ ස්වයං රැකියා නියුක්තිකයින්ගේ තොරතුරු හා දුරකථන නාමාවලිය ජනාධිපති මෛත්‍රීපාල සිරිසේන මහතා වෙත පිළිගන්වා තිබේ. බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා විසින් ජනාධිපති නිල නිවසේ දී මෙම නාමාවලිය ජනාධිපති මෛත්‍රීපාල සිරිසේන මහතා වෙත පිළිගැන්වූ බව ජනාධිපති මාධ්‍ය අංශය සඳහන් කළේය. බස්නාහිර පළාතේ විවිධ ප්‍රදේශවල විසිරි සිටින ස්වයං රැකියා නියුක්තිකයින් මුහුණ දි ඇති ප්‍රධානතම ගැටළුවකට විසඳුම් ලබාදෙමින් ඔවුන්ගේ නිෂ්පාදන හා සේවාවන් අලෙවි කර ගැනීම සඳහා උපකාරී වන්නා වු අලෙවිකරන සහ ප්‍රචාරණ යාන්ත්‍රණයක් සඳහා මෙම නාමාවලිය සකස් කර තිබේ. “දිරිය හෙටක්” ව්‍යාපෘතිය යටතේ බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතාගේ මඟ පෙන්වීම අනුව බස්නාහිර පළාත් ආර්ථික ප්‍රවර්ධන කාර්යාංශය මෙය ක්‍රියාවට නංවා ඇති බව සඳහන් වෙයි. විවිධ වූ ස්වයං රැකියා නියුක්තිකයින් සහ සාමාන්‍ය පරිභෝගිකයින් එකිනෙකාට සම්බන්ධ කිරීම මෙම ව්‍යාපෘතිය මඟින් සිදුකරනු ලබයි. එමඟින් ස්වයං රැකියා නියුක්තිකයින්ට වඩාත් පුළුල් වෙළෙදපලක් විවෘත වන අතර පාරිභෝගික ජනතාවට තම පාරිභෝගික අවශ්‍යතාවන් සපුරාගැනීම සඳහා වඩාත් සුදුසු භාණ්ඩ හා සේවා සැපයුම්කරුවන් කඩිනමින් සම්බන්ධ කරගැනීමේ අවස්ථාව හිමි වෙයි.", "URL": "https://sinhala.adaderana.lk/news.php?nid=105033", "Category": null, "Parent URL": null}