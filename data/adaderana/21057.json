{"Source": "Adaderana", "Timestamp": "December 31, 2011 08:42 am", "Headline": "බලතල ලබාදීම ගැන විපක්ෂය සිය ස්ථාවරය හෙළි කළ යුතුයි", "News Content": "පළාත් සභාවලට පොලිස් සහ ඉඩම් බලතල ලබාදීම සම්බන්ධයෙන් ඉදිරිපත් කර ඇති යෝජනාව පිළිබඳ විපක්ෂය සිය ස්ථාවරය හෙළි කළ යුතු බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. මෙම යෝජනාව දැනටමත් දෙමළ ජාතික සන්ධානය විසින් ආණ්ඩුව වෙත ඉදිරිපත් කර ඇති බව ඔහු සඳහන් කරයි. ආණ්ඩුවට සම්බන්ධ වාමාංශික දේශපාලකයන් ද මේ පිළිබඳ සිය ස්ථාවරය පැහැදිලි කළ යුතු බව මනෝ ගනේෂන් මහතා කියා සිටියේය. මෙම ගැටලුව රජයට හා ද්‍රවිඩ ජාතික සන්ධානයට පමණක් සීමා වූ ගැටලුවක් ලෙස සැලකීමට අනෙකුත් පක්ෂවලට නොහැකි බව හෙතෙම පෙන්වාදුන්නේය. එක්සත් ජාතික පක්ෂ නායක රනිල් වික්‍රමසිංහ මහතා ඇතුළුව නියෝජ්‍ය නායක සජිත් ප්‍රේමදාස, කරූ ජයසූරිය, ජනතා විමුක්ති පෙරමුණු නායක සෝමවංශ අමරසිංහ මහතා, ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා විසින් මේ සම්බන්ධව සිය ස්ථාවරය හෙළි කළ යුතු බව මනෝ ගනේෂන් මහතා ප්‍රකාශ කළේය.", "URL": "https://sinhala.adaderana.lk/news.php?nid=21057", "Category": null, "Parent URL": null}