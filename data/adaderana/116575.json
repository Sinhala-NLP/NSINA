{"Source": "Adaderana", "Timestamp": "August 15, 2019 10:03 am", "Headline": "විරෝධතාකරුවන් හා පොලීසිය යළි ගැටෙයි", "News Content": "උදර්පණ නීතියට එරෙහිව හොංකොං හි සිදු කෙරෙන ප්‍රචණ්ඩකාරී විරෝධතා චීනය විසින් හෙළාදැක තිබේ. විරෝධතාකරුවන්ගේ හැසිරීම ත්‍රස්තවාදීන්ට සමාන බවයි ඔවුන් පෙන්වා දෙයි. හොංකොං ජාත්‍යන්තර ගුවන්තොටුපළේදී සාමකාමී ලෙස ආරම්භ වූ විරෝධතා ඉකුත් අඟහරුවාදා රාත්‍රියේ සිට ප්‍රචණ්ඩකාරී ස්වරූපයක් ගෙන තිබේ. විරෝධතා හේතුවෙන් ගුවන්තොටුපළේ කටයුතුද අඩාල වූ නමුත් මේ වනවිට එහි කටයුතු යළි ආරම්භ කිරීමට පියවර ගෙන ඇති බව සඳහන් වෙයි. එහෙත් විරෝධතාකරුවන් හා පොලීසිය අතර හටගෙන ඇති ගැටුම් හේතුවෙන් හොංකොං හි තවදුරටත් පවතින්නේ ගැටුම්කාරී වාතාවරණයක්. මේ අතර විරෝධතාකරුවන් ඉකුත් රාත්‍රියේදී උපහාසාත්මක ආගමික උත්සවයක් පවත්වා තිබේ. ඒ විරෝධතා පාලනය කිරීමට යොදන හමුදා බලයට එරෙහිවයි. කෙසේ නමුත් විරෝධතාකරුවන් විසුරුවාහැරීමට ආරක්ෂක අංශ කඳුළු ගෑස් ප්‍රහාරයක් එල්ල කිරීමත් සමග යළිත් ගැටුම් උත්සන්න වී තිබේ. හොංකොං හි ජන ජීවිතය පවා අඩාල කර ඇති මෙම දැවැන්ත විරෝධතා ව්‍යාපාරයට මේ වන විට සති 10කට අධික කාලයක් ගතවී තිබේ. ඊට එක්ව සිටින පිරිස් ත්‍රස්තවාදීන්ට බොහෝ දුරට සමාන බව පවසන චීනය එම විරෝධතා හෙළා දැක ඇති බවයි විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=116575", "Category": null, "Parent URL": null}