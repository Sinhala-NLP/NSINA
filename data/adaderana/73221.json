{"Source": "Adaderana", "Timestamp": "May 16, 2017 04:19 pm", "Headline": "අධිවේගයේ නීති උල්ලංඝනය කළ 20,000ක් අල්ලයි", "News Content": "මේ වසරේ ගතවූ කාලය තුළ අධිවේගී මාර්ගවල රථ වාහන නීති උල්ලංඝනය කළ රියදුරන් 20,000 කට ආසන්න සංඛ්‍යාවක් අත්අඩංගුවට ගෙන ඇති බව පොලිස් මූලස්ථානය පවසයි.ජනවාරි මස පළමු වනදා සිට ඊයේ(16) දිනය දක්වා දක්ෂිණ අධිවේගී මාර්ගය සහ කටුනායක අධිවේගී මාර්ගයේ රථ වාහන නීති උල්ලංඝනය කළ රියදුරන් 19,837 දෙනෙකු අත්අඩංගුවට ගෙන ඇති බව පොලීසිය කියා සිටියේය.ඒ අතරින් වැඩිම රියදුරන් සංඛ්‍යාවක් අත්අඩංගුවට ගෙන ඇත්තේ අධික වේගයෙන් රිය පැදවීමේ චෝදනාව මත වන අතර එම සංඛ්‍යාව 7127ක් වන බව සඳහන්වේ.රථ වාහන ලාම්පු වැරදි සම්බන්ධයෙන් රියදුරන් 4007 දෙනෙකු අත්අඩංගුවට ගෙන ඇති අතර මාර්ග නීති උල්ලංඝනය කළ රියදුරන් 2189 දෙනෙකු සහ අඳුරු වීදුරු සහිතව රිය ධාවනය කළ රියදුරන් 1378 දෙනෙකු අත්අඩංගුවට ගත් පිරිස අතර වේ.මීට අමතරව බීමතින් රිය පැදවීම, අපරීක්ෂාකාරී සහ අනතුරුදායක ලෙස රිය පැදවීම, ධාවනයට නුසුදුසු තත්ත්වයේ වාහන , රිය පැදවීමේදී ජංගම දුරකතන භාවිතය, වාහන නැවැත්වීම සහ නවතා තැබීම, ආසන පටි නොපැළදීම ඇතුළු කරුණු ගණනාවක් සම්බන්ධයෙන් සෙසු රියදුරන් අත්අඩංගුවට ගෙන තිබේ.මේ අතර පසුගිය ජනවාරි මස පළමු වනදා සිට අප්‍රේල් මස 30 වනදා දක්වා කාලය තුළ මාර්ග නීති උල්ලංඝනය කළ රියදුරන්ට එරෙහිව දඩ පත්‍රිකා නිකුත් කිරීමෙන් සහ අධිකරණයට ඉදිරිපත් කිරීමෙන් දඩ මුදල් ලෙස රුපියල් අනූ නව ලක්ෂ 19,930 ක මුදලක් අය කර ගෙන ඇති බවද පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=73221", "Category": null, "Parent URL": null}