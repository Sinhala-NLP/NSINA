{"Source": "Adaderana", "Timestamp": "January 10, 2011 11:54 am", "Headline": "මඩකළපු වැසියාට ගුවනින් ආහාර-ජලයට මැදිවූ 24 ක් බේරාගනියි", "News Content": "ධාරාණිපාත වර්ෂාවෙන් හා ජලගැලීම් වලින් පීඩාවට පත් මඩකළපු දිස්ත්‍රීක්කයේ ජනයාට ශ්‍රීලංකා ගුවන් හමුදාව විසින් එම්.අයි 17 වර්ගයේ හෙලිකොප්ටර් යානා මගින් වියළි ආහාර ටොන් 2.5 ක් බෙදාහැරීමට කටයුතු කළ බව ගුවන් හමුදා මාධ්‍ය ප්‍රකාශක ගෲප් කපිතාන් ජනක නානයක්කාර මහතා පවසයි. අම්පාර ටැම්පිටිය ප්‍රදේශයේ ජල ගැලීම් නිසා ජීවිත අනතුරේ සිටි පිරිස් 24 දෙනෙකු මේ වන විට බේරාගැනීමට හැකිවී ඇතැයිද හෙතෙම සඳහන් කළේය. ඒ සඳහා ශ්‍රී ලංකා ගුවන් හමුදාවට අයත් බෙල් 212 වර්ගයේ යානා යොදාගත් බව ගුවන් හමුදා මාධ්‍ය ප්‍රකාශකවරයා කියා සිටියි. පීඩාවට පත් ජනයාට සහන සැලසීම සඳහා ගුවන් හමුදා භට පිරිස් තවදුරටත් සේවයේ යොදවා ඇතැයි ද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13395", "Category": null, "Parent URL": null}