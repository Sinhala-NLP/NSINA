{"Source": "Adaderana", "Timestamp": "August 16, 2013 11:18 am", "Headline": "දකුණේ ළමා නිවාසවලට ලැබෙන විදේශාධාර ගසා කෑම ගැන පරීක්ෂණයක්", "News Content": "ගාල්ල, කිතුලම්පිටිය ප්‍රදේශයේ පවත්වාගෙන යන ළමා නිවාස දෙකක සිදුවන බව කියන දූෂණ හා අක්‍රමිකතා පිළිබඳ පරීක්ෂණයක් පවත්වන ලෙස පළාත් සමාජ සේවා අමාත්‍ය යූ.ජී.ඩී. ආරියතිලක මහතා දකුණු පළාත් පරිවාස හා ළමා කොමසාරිවරියට නියම කර තිබේ. දකුණු පළාත් සභාවේ සමාජ සේවා අමාත්‍යංශය මගින් පාලනය වන අදාළ ළමා නිවාස දෙකෙහි දූෂණ හා අක්‍රමිකතා සිදුවන බවට අනාවරණය වී ඇති බව වාර්තා වේ. එම ළමා නිවාසවලට දෙස් විදෙස් අධාර වශයෙන් ලැබෙන ආහාරපාන ඇතුළු භාණ්ඩ නිලධාරීන් කිහිපදෙනෙකු විසින් වෙළදසැල්වලට අලෙවි කරන බවට චෝදනා එල්ල වී ඇත. මීට අමතරව වෙළඳසැල්වලින් මිලදී ගන්නා භාණ්ඩ වෙනුවට ව්‍යාජ බිල්පත් ඉදිරිපත් කර ඇති බවට ද පැමිණිලි ලැබී ඇතැයි සඳහන්ය.", "URL": "https://sinhala.adaderana.lk/news.php?nid=36669", "Category": null, "Parent URL": null}