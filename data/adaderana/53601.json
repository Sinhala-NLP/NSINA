{"Source": "Adaderana", "Timestamp": "September 2, 2015 09:40 am", "Headline": "අගමැති ඉන්දීය සංචාරයකට සුදානම්", "News Content": "අග්‍රාමාත්‍ය රනිල් වික්‍රමසිංහ මහතා ඉදිරි සති දෙක තුන ඇතුළත ඉන්දියාවේ සංචාරය කිරීමට නියමිත බව වාර්තා වේ.ඉන්දීය මාධ්‍ය වාර්තා කරන පරිදි ඊට අදාළ කාලසටහන සකස් කිරීමේ කටයුතු දෙරටේ බලධාරීන් විසින් අවසන් කරමින් සිටින බවද සඳහන්ය.2015 ජනවාරී 8 හා අගෝස්තු 17 වැනිදා පැවැති මැතිවරණවලින් පසු අග්‍රාමාත්‍ය රනිල් වික්‍රමසිංහ මහතා විදෙස් සංචාරයකට එක්වන පළමු අවස්ථාව මෙය වේ.මෛත්‍රිපාල සිරිසේන මහතා ද ජනාධිපති වීමෙන් පසුව සිය පළමු විදෙස් සංචාරය ලෙස ඉන්දියාව තෝරාගන්නා ලදී.ඉන්දීය මාධ්‍ය වාර්තා කරන පරිදි රනිල් වික්‍රමසිංහ අග්‍රාමාත්‍යවරයා ශ්‍රී ලංකාවේ කැබිනට් මණ්ඩලය පත් කිරීමෙන් පසු එරට සංචාරය කරනු ඇත.මෙම සංචාරයේදී ඉන්දීය රජයේ ඉහළ පෙළේ නිලධාරීන් හමුවී සාකච්ඡා කරනු ඇතැයි සඳහන්ය.", "URL": "https://sinhala.adaderana.lk/news.php?nid=53601", "Category": null, "Parent URL": null}