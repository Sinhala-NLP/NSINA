{"Source": "Adaderana", "Timestamp": "July 14, 2017 07:43 am", "Headline": " හිටපු නාවික හමුදා මාධ්‍ය ප්‍රකාශක ගැන තීරණය  වත්තලින් කොටුවට එයි", "News Content": "හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී දසනායක මහතා අද(14) දිනයේ කොළඹ කොටුව මහේස්ත්‍රාත් අධිකරණයට ඉදිරිපත් කර සුදුසු නියෝගයක් ලබා ගන්නා ලෙස වත්තල මහේස්ත්‍රාත්වරිය දැනුම් දී තිබේ.වත්තල මහේස්ත්‍රාත් පූර්ණිමා පරණගම මහත්මිය ඊයේ පස්වරුවේ අපරාධ පරීක්ෂණ දෙපාර්තමේන්තුව වෙත එම නියෝගය ලබාදී ඇති බව අද දෙරණ වාර්තාකරු සඳහන් කළේය.අපරාධ පරීක්ෂණ දෙපාර්තමේන්තුවේ නිලධාරීන් විසින් පසුගිය බදාදා අත්අඩංගුවට ගත් හිටපු නාවික හමුදා මාධ්‍ය ප්‍රකාශකවරයා ආරක්ෂක විධිවිධාන මත වැලිසර නාවික හමුදා රෝහලේ ප්‍රතිකාර ලබමින් සිටියි.එම දෙපාර්තමේන්තුව විසින් සැකකරු සම්බන්ධයෙන් කොටුව මහේස්ත්‍රාත් ලංකා ජයරත්න මෙනවිය වෙත ඊයේ කරුණු දක්වා තිබූණි.ඒ අනුව වැලිසර නාවික හමුදා රෝහලට ගොස් සැකකරු පරීක්ෂා කර බලා සුදුසු නියෝගයක් නිකුත් කරන ලෙස කොටුව මහේස්ත්‍රාත්වරිය වත්තල මහේස්ත්‍රාත්වරියට දැනුම්දී තිබු බව පොලීසිය පැවසුවේය.2007 වසරේදී තරුණයිකන් 11 දෙනෙකු පැහරගෙන ගොස් අතුරුදන් කිරීම සම්බන්ධයෙන් හිටපු නාවික හමුදා මාධ්‍ය ප්‍රකාශක කොමදෝරු ඩී.කේ.පී දසනායක මහතාට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=75225", "Category": null, "Parent URL": null}