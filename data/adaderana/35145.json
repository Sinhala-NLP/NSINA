{"Source": "Adaderana", "Timestamp": "June 22, 2013 10:47 am", "Headline": "මාධ්‍යයට බලය තිබිය යුතුයි කියන්නේ මාධ්‍යය සතු බලය උදුරා ගත්තු අයයි", "News Content": "මාධ්‍යයට බලය තිබිය යුතුය කියා කවරෙකුවත් පැවසීමට අවශ්‍ය නැති බවත් නියත වශයෙන්ම මාධ්‍යයට බලය ඇති බවත් විපක්ෂනායක රනිල් වික්‍රමසිංහ මහතා පවසයි. මාධ්‍යයට බලය තිබිය යුතුයි කියා එසේ කියන්නේ මාධ්‍යයෙන් බලය උදුරා ගත්තු අය බවද ඔහු පෙන්වාදෙයි. එ‍ජාපය විසින් සම්පාදිත නව ව්‍යවස්ථා යෝජනාවලිය අද (22) මහ සංඝරත්නය පිරිනැමීම සිදුවිය. කොල්ලුපිටිය වාලුකාරාමයේදී විපක්ෂනායක රනිල් වික්‍රමසිංහ මහතා විසින් කෝට්ටේ ශ්‍රී කල්‍යාණි ශ්‍රී ධර්ම මහා සංඝ සභාවේ මහානායක අග්ග මහා පණ්ඩිත බෙල්ලන ශ්‍රී ඥානවිමල ස්වාමින් වහන්සේට එය පිරිනමන ලදී. එම අවස්ථාවට එම සංඝ සභාවේ අනුනායක ඉත්තෑපානේ ධම්මාලංකාර හිමියන් මෙන්ම ජයවර්ධනපුර සරසවියේ බෞද්ධ අධ්‍යයන අංශාධිපති මාගම්මන පඤ්ඤාරතන හිමියෝද සහභාගි වී සිටියහ. මෙරට ව්‍යවස්ථාව සංශෝධනය කළ යුතු බවත් එහි අඩු පාඩු රැසක් ඇති බවත් විපක්ෂනායකවරයා එහිදී මාධ්‍ය අමතමින් කීවේය. මේ නිසා එජාපය විසින් නව ව්‍යවස්ථා යෝජනාවලියක් සැකසූ බවද එම යෝජනාවලිය ගැන රටපුරා ජනතාව දැනුවත් කරන බවද ඒ අනුව පාර්ලිමේන්තු මන්ත්‍රී විජේදාස රාජපක්ෂ මහතා අද මීගමුවේ ජනතාව දැනුවත් කරමින් සිටින්නේ යැයිද හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=35145", "Category": null, "Parent URL": null}