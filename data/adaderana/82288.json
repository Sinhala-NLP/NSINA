{"Source": "Adaderana", "Timestamp": "December 31, 2017 09:52 am", "Headline": "වකුගඩු රෝගය නිසා දුක්විදින මවකගේ සංවේදී කඳුළු කථාව", "News Content": "කුඩා දරු දෙදෙනෙකු සමඟ දරුණු වකුගඩු රෝගයකින් පෙළෙන මවක් ජීවිතය ඉල්ලා දරුවන්නට කන්න බොන්න දෙන්නට නොහැකිව හඬා වැටෙන ශෝකජනක පුවතක් ගලේවෙල බඹරගස් වැව ප්‍රදේශයෙන් වාර්තා වේ. වසර දොළහක පමණ කාලයක සිට මෙම මව දරුණු වකුගඩු රෝගයකින් පෙළෙන අතර ඇයගේ වයස අවුරුදු දෙකහමාරක් සහ අවුරුද්දක් වයස කුඩා පුතණුවන් දෙදෙනා කටුමැටි ගැසූ නිවසක ජීවත් වෙයි. එච් .වයි .අසෝකා මාලනී (26) මහත්මිය දෙදරු මවක් වන අතර ඇයගේ ස්වාමි පුරුෂයා වූ එම්. ජි. නයනානන්ද රත්නසූරිය කුලීවැඩ කරමින් දරුණු වකුගඩු රෝගයෙන් පෙළෙන බිරිඳවත් කුඩා දරුවන් දෙදෙනාත් පෝෂණය කිරීමට රැකබලා ගැනීමට දැඩි වෙහෙසක් දරමින් සිටී. ගොන්න ගස්යාය බඹරගස්වැව ගලේවෙල යන ලිපිනයේ පදිංචි අශෝක මාලනි මහත්මිය කියා සිටියේ මහනුවර හා රාගම වකුගඩු රෝහල්වලින් තමන් ප්‍රතිකාර ලබන බවත් මේ වනවිට වකුගඩුවක් බද්ධ කිරීමට වත් නොහැකි තත්ත්වයේ පැවතීම නිසා තමන් ප්‍රතිකාර ගැනීමට නොයන බවය. ඒ ප්‍රතිකාර ලබාගැනීමට ගමන් කිරීමට මුදල් නොමැති නිසාවෙන්ය. ඔවුන් පදිංචිව සිටි කුඩා පැල්පත කඩාවැටීමත් සමග කටුමැටි ගැසූ පුංචි නිවසක් තනා ගෙන එහි ජීවත් වෙති. මෙම මවට රජයෙන් ලැබිය යුතු කිසිදු වරප්‍රසාදයක් නොලැබීම විශේෂත්වයක් වන අතර අවම තරමේ සමෘද්ධි සහනාධාරය හෝ වකුගඩු ආධාර වත් නො ලැබී ඇතැයි ඇය පවසන්නීය. සිය සැමියා උපයාගන්නා මුදලින් දරුවන් දෙදෙනාට ආහාර ලබාදීම සිදුකරන බවත් වකුගඩු රෝග සඳහා ප්‍රතිකාර ලබා ගැනීමට මහනුවරට සහ කොළඹට ගමන් කිරීමට මුදල් නොමැති නිසා මාස 6 ක පමණ කාලයක සිට ප්‍රතිකාර නොලබා සිටින බව ඇය හැඬූ කඳුළින් පැවසුවාය.", "URL": "https://sinhala.adaderana.lk/news.php?nid=82288", "Category": null, "Parent URL": null}