{"Source": "Adaderana", "Timestamp": "February 21, 2017 08:20 am", "Headline": "ජනාධිපති අතින් ධර්ම මන්දිරය සඟ සතු වෙයි", "News Content": "ඇල්පිටිය, අමුගොඩ ජයසුමනාරාම පුරාණ මහ විහාරයේ ඉදිකරන ලද සොක් ඉන් වොන් මහ නාහිමි සහ තලල්ලේ ධම්මාලෝක අනුනාහිමි ධර්ම මන්දිරය ජනාධිපති මෛත්‍රීපාල සිරිසේන මහතා විසින් විවෘත කර තිබේ. ඊයේ (20) පස්වරුවේ මෙම ධර්ම මන්දිරය සහ දෙමහල් ධර්ම ශාලා මන්දිරය ජනාධිපතිවරයා විසින් විවෘත කළ බව ජනාධිපති මාධ්‍ය අංශය සඳහන් කරයි. මෙතෙක් විහාරස්ථානයට බලවත් අඩුපාඩුවක් පැවති ධර්ම මන්දිරය කොරියන් යක්ෂ ෂා විහාරාධිපතිව වැඩවිසූ සොක් ඉන් වොන් මහනාහිමිපාන් ඇතුළු කොරියානු ජාතික ධනපතීන්ගේ පරිත්‍යාගයෙන් ඉදිකර ඇත. ඊයේ පස්වරුවේ අමුගොඩ ජයසුමනාරාම පුරාණ විහාරස්ථානය වෙත ගිය ජනාධිපති මෛත්‍රීපාල සිරිසේන මහතා ආගමික වතාවත්වල නිරත වී ආශිර්වාද ලබාගෙන විහාරාධිපති පූජ්‍ය අමුගොඩ සෝමරතන අනුනායක හිමිපානන් වහන්සේ බැහැදැක සුවදුක් විමසා සිටි බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=69895", "Category": null, "Parent URL": null}