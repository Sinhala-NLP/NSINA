{"Source": "Adaderana", "Timestamp": "July 19, 2011 09:52 am", "Headline": "නිදොස් බව ඔප්පු කිරීම වැළැක්වූ බව මංජු කියයි -වාර්තාවක්", "News Content": "2010 පොදු රාජ්‍ය මණ්ඩලීය ක්‍රීඩා උළෙලේදී රන් පදක්කමක් දිනාගත් මංජු වන්නිආරච්චිට එල්ල වූ තහනම් උත්තේජක භාවිත චෝදනා මත ඔහුගේ රන් පදක්කම නැවත ලබාගැනීමේ තීරණය සම්බන්ධව නැවත අභියාචනයක් ඉදිරිපත් කිරීම බලධාරීන් විසින් වැළැක්වූ බව මංජු වන්නිආරච්චි පවසයි. 2018 පොදු රාජ්‍ය මණ්ඩලීය ක්‍රීඩා උළෙලේ සත්කාරකත්වය ලබාගැනීමේදී අදාළ අභියාචනය බාධාවක් වනු ඇති බව ශ්‍රී ලංකා රජය තමන් වෙත දැනුම් දුන් බවට වන්නිආරච්චි සඳහන් කර ඇති බව විදෙස් මාධ්‍ය උපුටා දක්වයි. 2018 වසරේ පැවැත්වෙන පොදු රාජ්‍ය මණ්ඩලීය ක්‍රීඩා උළෙලේ සත්කාරකත්වය ලබාගැනීම වෙනුවෙන් මේ වනවිට ඕස්ට්‍රේලියාවේ ගෝල්ඩ් කෝස්ට් නගරය හා ශ්‍රී ලංකාවේ හම්බන්තොට අතර තරගකාරිත්වයක් පවතියි. මංජු වන්නිආරච්චි එල්ල වූ තහනම් උත්තේජක චෝදනා මත ඔහුගේ මුත්‍රා සාම්පල පරීක්ෂා කිරීමෙන් අනතුරුව ඔහු දිනාගත් රන් පදක්කම වේල්සයේ ක්‍රීඩක සීන් මැක්ගෝල්ඩ්රික් වෙත ලබාදීමට පොදු රාජ්‍ය මණ්ඩලීය ක්‍රීඩා බලධාරීන් තීරණය කර තිබිණි. සිය නිර්දෝෂීභාවය ඔප්පු කිරීම සඳහා කටයුතු කිරීම ශ්‍රී ලංකාවේ ක්‍රීඩා අමාත්‍යාංශය මගින් වැළැක්වූ බව වන්නිආරච්චි සඳහන් කර ඇති බව විදෙස් මාධ්‍ය වාර්තා සඳහන් කරයි. කෙසේවෙතත් ක්‍රීඩා අමාත්‍ය මහින්දානන්ද අලුත්ගමගේ මහතා විසින් මෙම සියලු චෝදනා ප්‍රතික්ෂේප කර ඇති බව බීබීසී සන්දේශය පෙන්වාදෙයි. රජය හෝ ක්‍රීඩා අමාත්‍යාංශය මංජු වන්නිආරච්චිට එවැනි කිසිදු බලපෑමක් සිදුකර නොමැති බව බීබීසී සන්දේශය වෙත අදහස් දක්වමින් අමාත්‍යවරයා ප්‍රකාශ කර තිබේ. මංජු වන්නිආරච්චිගේ සිරුරෙහි උත්තේජක වූ බවට වෛද්‍ය වාර්තාව තුළින් පැහැදිලිව තහවුරු වී ඇති බවත්, පොලිස් වාර්තාව මෙන්ම වෛද්‍ය වාර්තා ද තමන් සතු බව අලුත්ගමගේ මහතා වැඩිදුරටත් අවධාරණය කර ඇත.", "URL": "https://sinhala.adaderana.lk/news.php?nid=17494", "Category": null, "Parent URL": null}