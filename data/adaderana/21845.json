{"Source": "Adaderana", "Timestamp": "February 3, 2012 09:42 am", "Headline": "ඒකාබද්ධ කාලසටහන් ප්‍රමාදය - බස් සංගම්වල සහය නෑ, පාලනාධිකාරියේ දුර්වලතායි ", "News Content": "බස්නාහිර පළාත තුළ ඒකාබද්ධ කාලසටහන් ක්‍රියාත්මක කිරීම ප්‍රමාද වීමට හේතුව පෞද්ගලික බස් සංගම්වලින් සහය නොලැබීම බව බස්නාහිර පළාත් ප්‍රවාහන අමාත්‍ය උපාලි කොඩිකාර මහතා පවසයි. මේ වන විට කාල සටහන් සැකසීමේ ක්‍රියාවලිය ‍සිදුවෙමින් පවතින බව ඒකාබද්ධ කාලසටහන් සැකසීමේ ප්‍රගතිය පිළිබඳ කළ විමසීමක දී උපාලි කොඩිකාර මහතා කියා සිටියේය. ඒකාබද්ධ කාලසටහනට විරෝධතා දක්වන්නේ නම් බස්රථ හිමියන්ගේ බලපත්‍ර අහෝසි කරන ලෙස ශ්‍රේෂ්ඨාධිකරණයෙන් ද ඉල්ලා ඇති බව මේ පිළිබඳ අද දෙරණ ‍ලංකා පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතාගෙන් කළ විමසීමක දී ඒ මහතා කියා සිටියේය. බස් කර්මාන්තයේ පවතින දුර්වලතාවලට ප්‍රධානම හේතුව ඒකාබද්ධ කාල සටහන් ක්‍රමවේදය ක්‍රියාත්මක නොකිරීම බව ද හෙතෙම අවධාරණය කර සිටියේය. පාලනාධිකාරීවල දුර්වලතා නිසා ඒකාබද්ධ කාල සටහන් මෙතෙක් ක්‍රියාත්මක කිරීමට හැකියාවක් ලැබී නොමැති බව ඔහු පෙන්වා දුන්නේය. මේ අතර බස්නාහිර පළාතේ පාසල් වෑන් රථ සහ ත්‍රිරෝද රථ සඳහා නව ප්‍රඥප්තියක් සකස් කර ඇති බව පළාත් ප්‍රවාහන අමාත්‍ය උපාලි කොඩිකාර මහතා සඳහන් ක‍ළේය.", "URL": "https://sinhala.adaderana.lk/news.php?nid=21845", "Category": null, "Parent URL": null}