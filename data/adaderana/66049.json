{"Source": "Adaderana", "Timestamp": "November 15, 2016 12:13 pm", "Headline": "අය වැයෙන් සල්ලි මදි - මහඇමතිවරු ජනපති හමුවෙන්න යති", "News Content": "මෙවර අයවැය සම්බන්ධයෙන් ජනාධිපති මෛත්‍රීපාල සිරිසේන මහතා සමග විශේෂ සාකච්ඡාවක් පැවැත්වීමට පළාත් ප්‍රධාන අමාත්‍යවරුන් තීරණය කර තිබේ.ඒ අනුව ලබන 22 වැනිදා සාකච්ඡාව පැවැත්වීමට නියමිත බව වාර්තා වේ. පසුගියදා පාර්ලිමේන්තුවට ඉදිරිපත් කරන ලද අයවැය යෝජනා හරහා පළාත් සභාවලට වෙන්කරන ලද මුදල් ප්‍රමාණවත් නොවන බවට පළාත් ප්‍රධාන අමාත්‍යවරුන් ප්‍රකාශ කර තිබේ.පසුගියදා පැවති මාධ්‍ය හමුවකදී බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා සඳහන් කළේ මෙවර අයවැය සම්බන්ධයෙන් ජනාධිපතිවරයා සමග සාකච්ඡා කිරීමට පළාත් ප්‍රධාන අමාත්‍යවරුන් තීරණය කර ඇති බවයි.ඒ අනුව ප්‍රධාන අමාත්‍යවරුන්ගේ ඉල්ලීමකට අනුව ජනාධිපතිවරයා විසින් අදාළ සාකච්ඡාව ලබා දී ඇති බව සඳහන්ය.ලබන 22 වැනිදා දහවල් 12ට ජනාධිපති ලේකම් කාර්යාලයේ දී අදාළ සාකච්ඡාව පැවැත්වෙනු ඇත. පළාත් සභාවල වර්තමාන තත්ත්වය පිළිබඳව හා එළඹෙන වසර සඳහා මුදල් වෙන්කළ ආකාරය පිළිබඳව මෙහිදි දීර්ඝ ලෙස කරුණු සාකච්ඡා කිරීමට බලාපොරොත්තු වන බව පළාත් ප්‍රධාන අමාත්‍යවරුන් සඳහන් කරයි.පළාත් සභාවලට අදාළ අයවැය ඉදිරිපත් කිරීමට ප්‍රථම ජනාධිපතිවරයා සමග ඒ සම්බන්ධයෙන් සාකච්ඡා කිරීම ඉතා වැදගත් බව ද පළාත් ප්‍රධාන අමාත්‍යවරුන් පෙන්වාදෙයි.", "URL": "https://sinhala.adaderana.lk/news.php?nid=66049", "Category": null, "Parent URL": null}