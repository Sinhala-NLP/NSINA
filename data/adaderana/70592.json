{"Source": "Adaderana", "Timestamp": "March 8, 2017 03:40 pm", "Headline": "ඉන්දුනීසියාව හා ශ්‍රී ලංකාව අතර නිදහස් වෙළද ගිවිසුමක්", "News Content": "ඉන්දියානු සාගර කලාපීය රාජ්‍ය නායක සමුළුවට සහභාගීවීම සඳහා ඉන්දුනීසියාව බලා පිටත්ව ගිය ජනාධිපති මෛතී‍්‍රපාල සිරිසේන මැතිතුමා සහ ඉන්දුනීසියා ජනාධිපති ජෝකෝ විඩෝඩො (Joko Widodo) මහතා අතර නිල හමුව අද (08) පෙරවරුවේ සිදු විය. ජනාධිපති මෛතී‍්‍රපාල සිරිසේන මැතිතුමාගේ මෙම සංචාරය තුළින් දෙරට අතර මිත‍්‍රත්වය වඩාත් ශක්තිමත් වන බව ඉන්දුනීසියා ජනාධිපතිතුමා සඳහන් කළ අතර රටවල් දෙක අතර නිදහස් වෙළෙඳ ගිවිසුමක් ඇතිකර ගැනීම පිළිබඳව ද එකඟතාවයකට පැමිණ ඇති බවද වාර්තාවේ . දෙරට අතර සංචාරක ව්‍යාපාරය ශක්තිමත් කර ගැනීම සඳහා නව වැඩපිළිවෙළක් ආරම්භ කිරීම පිළිබඳ මෙහිදී නායකයින් අතර දීර්ඝ වශයෙන් සාකච්ඡාවට ලක්වූ අතර දෙරටේ කෘෂිකර්ම ක්ෂේත‍්‍රයේ සංවර්ධනය වෙනුවෙන් තාක්ෂණික දැනුම හුවමාරු කර ගැනීමේ වැඩසටහනක් පිළිබඳව ද අවධානය යොමු විය. ශී‍්‍ර ලංකාවේ සංවර්ධන වැඩපිළිවෙළ වෙනුවෙන් අවශ්‍ය ඕනෑම සහයක් ලබාදෙන බව මෙහිදී ඉන්දුනීසියා ජනාධිපතිතුමා පැවසූ අතර ප‍්‍රජාතන්ත‍්‍රවාදී රටවල් ලෙස ප‍්‍රජාතන්ත‍්‍රවාදය ශක්තිමත් කිරීම සඳහා ගෙන යන වැඩපිළිවෙළ උදෙසා සහයෝගයෙන් කටයුතු කිරීමට ද නායකයින් සාකච්ඡා කළ බව වාර්තා වේ. ඉන්ඳුනීසියාවේ පෞද්ගලික සහ රජයේ ආයෝජකයින්ට ශී‍්‍ර ලංකාවේ ආයෝජන සඳහා ඉඩ ප‍්‍රස්ථා විවර කර දිය හැකි බව මෙහිදී පැවසූ ජනාධිපතිතුමා ඒ සඳහා අවශ්‍ය බදු සහන සහ පහසුකම් සපයාදීමට රජය සූදානම් බව කියා සිටියේය.", "URL": "https://sinhala.adaderana.lk/news.php?nid=70592", "Category": null, "Parent URL": null}