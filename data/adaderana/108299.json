{"Source": "Adaderana", "Timestamp": "April 20, 2019 03:34 pm", "Headline": "කාලගුණයෙන් රතු එළියක්", "News Content": "දිවයිනේ ස්ථාන කිහිපයකට අද(20) සවස් කාලයේදි ගිඟුරුම් සහිත වැසි ඇතිවීමේ හැකියාව පවතින බව කාලගුණ විද්‍යා දෙපාර්තමේන්තුව පවසයි. සබරගමුව,මධ්‍යම, දකුණ, ඌව, බස්නාහිර සහ වයඹ පළාත්වල ඇතැම් ස්ථානවලට මිලිමීටර් 75 ඉක්ම වු තද වැසි ඇති විය හැකි බවයි එම දෙපාර්තමේන්තුව සඳහන් කළේ. පුත්තලම සිට ගාල්ල සහ හම්බන්තොට හරහා මඩකලපුව දක්වා වන වෙරළට ඔබ්බෙන් වු මුහුදු ප්‍රදේශවලද අද සවස් කාලයේදි හෝ රාත්‍රී කාලයේ දී වැසි ඇති විය හැකි බව සඳහන් වෙයි. මේ හේතුවෙන් එම මුහුදු ප්‍රදේශ රළු විය හැකි බැවින් ධිවර හා නාවික ප්‍රජාව ඒ පිළිබඳව අවධානයෙන් කටයුතු කළ යුතු බවයි කාලගුණ විද්‍යා දෙපාර්තමේන්තුව දැනුම් දෙයි. මේ අතර ගතවු පැය 24 තුළ වැඩිම වර්ෂාපතනය මහඉලුප්පල්ලම ප්‍රදේශයෙන් වාර්තා වී ඇති අතර එය මිලිමිටර් 105යි දශම 04ක් ලෙස වාර්තා වී තිබේ. දිගු කාලයක් මුළුල්ලේ පැවති වියළි කාළගුණ තත්ත්වය නිමා කරමින් දිවයිනේ ප්‍රදේශ රැසකට පසුගිය දින කිහිපයේදී දැඩි වර්ෂාපනයක් ඇති විය. ඊයේ දිනයේදී වැඩිම වර්ෂාපනය වාර්තා වූයේ අනුරාධපුර මහඉලුප්පල්ලම ප්‍රදේශයෙන්. එමෙන්ම අනුරාධපුර මරදන්කඩවල ප්‍රදේශයට ඊයේ වැසි සමඟ අයිස්ද පතිතව තිබුණි. එමෙන්ම වව්නියාව දිස්ත්‍රික්කයේ වව්නියාව නඟරය, ඉරට්ටපෙරියකුලම සහ මඩුකන්ද ඇතුළු ප්‍රෙද්ශ රැසකට ඊයේ පස්වරුවේ අධික වර්ෂාවක් ඇද හැළුණි. කෙසේ වෙතත් පසුගිය දිනකිහිපයේ මධ්‍යම කඳුකරයට වැසි ඇදහැළුනද ප්‍රධාන විදුලි බලාගාර ආශ්‍රිත ජලාශවල ජල මට්ටමට ඉන් කිසිදු බලපෑමක් එල්ල වී නැහැ. කාළගුණ විද්‍යා දෙපාර්තමේන්තුව සඳහන් කළේ එම ප්‍රදේශවලට මේ දක්වා වැසි ඇද හැලී නොමැති බවයි. ඒ හේතුවෙන් ප්‍රධාන විදුලි බලාගාර සඳහා ජලය සැපයෙන ජලාශ වල ජල මට්ටමද පෙර පැවති තත්ත්වයේම තවදුරටත් පවතින බව අප වාර්තාකරු සඳහන් කළේය. මේ අතර අනුරාධපුර රඹෑව ප්‍රෙද්ශයේ ඊයේ පස්වරුවේ පැවති වැසි සහිත කාළගුණ තත්ත්වය හේතුවෙන් සිදුවූ අකුණු සැර වැදීමකින් 19 හැවිරිදි තරුණයෙකු මිය ගොස් තිබේ.", "URL": "https://sinhala.adaderana.lk/news.php?nid=108299", "Category": null, "Parent URL": null}