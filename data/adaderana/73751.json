{"Source": "Adaderana", "Timestamp": "May 30, 2017 04:06 pm", "Headline": "ගං වතුරත් සමඟ බෝවන  රෝග පැතිර යාමේ අවදානමක්", "News Content": "පසුගිය දිනවල දිවයිනට බලපෑ අධික වර්ෂාව හේතුවෙන් ඇතැම් ප්‍රදේශවල පවතින ගං වතුර තත්ත්වයත් සමඟ ජලය මඟින් බෝවන රෝග පැතිර යාමේ අවදානමක් පවතින බව සෞඛ්‍ය අමාත්‍යාංශය පවසයි.එම අමාත්‍යාංශයේ වසංගත රෝග විද්‍යා අංශය සඳහන් කළේ ජල මට්ටම ඉහළ යාමත් සමඟ වැසිකිලි වලවල් ඉතිරීමෙන් සහ පසෙහි ඇති කුණු කසල සේදී යාමෙන් පානීය ජල මූලාශ්‍ර අපවිත්‍ර වී ඇති බවය.ඒ හේතුවෙන් රක්ත අතීසාරය, පාචනය සහ මී උණ වැනි ජලයෙන් බෝ වන රෝග පැතිර යාමේ අවදානමක් පවතින බව වසංගත රෝග විද්‍යා අංශය පෙන්වාදෙයිමෙම තත්ත්වය හමුවේ ජලය මඟින් බෝ වන රෝග පැතිර යාම වළක්වා ගැනීම සඳහා හැකි සෑම අවස්ථාවකම උණු කර නිවා ගත් පිරිසිදු ජලය හෝ බෝතල් කරන ලද ජලය බීමට ගන්නා ලෙස වසංගත රෝග විද්‍යාල අංශය දැනුම් දෙයි.නල ජලය වුවද බීමට හා ආහාර පිරිසිදු කිරීම, සකස් කිරීමට හෝ ආහාර පිසීම සඳහා යොදා ගන්නේ නම් උණු කර නිවාගැනීම වඩාත් සුදුසු බව වසංගත රෝග විද්‍යා අංශය පවසයි.ගං වතුරට යට වු ළිං නැවත භාවිතයට පෙර පිරිසිදු කර ක්ලෝරීන් යොදා විෂබීජ නාශනය කළ යුතු අතර ඒ සඳහා අවශ්‍ය උපදෙස් හා ක්ලොරීන් ප්‍රදේශයේ මහජන සෞඛ්‍ය පරීක්ෂකගෙන් හෝ සෞඛ්‍ය වෛද්‍ය නිලධාරී කාර්යාලයෙන් ලබා ගත හැකි බව සඳහන්වේ.වැසිකිලි ජලයෙන් යට වී ඇත්නම් උස් බිමක පිහිටි වැසිකිලි පමණක් භාවිත කිරීමට හැකි සෑම විටම උත්සාහ ගන්නා ලෙසත් වැසිකිලි යාමෙන් පසු සෑම විටම සබන් යොදා අත් සෝදන ලෙසද වසංගත රෝග විද්‍යා අංශය ජනතාවට දැනුම් දෙයි.", "URL": "https://sinhala.adaderana.lk/news.php?nid=73751", "Category": null, "Parent URL": null}