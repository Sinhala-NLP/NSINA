{"Source": "Adaderana", "Timestamp": "September 5, 2013 10:01 pm", "Headline": " දයාසිරිගේ අතුරුදහන්වූ මිතුරා රාම කැලෙන් හමුවෙලා", "News Content": "හිටපු පාර්ලිමේන්තු මන්ත්‍රී දයාසිරි ජයසේකර මහතාගේ ආධාරකරුවෙකු බව කියන ඊයේ (04) රාත‍්‍රීයේ දී අතුරුදන් වූ හෙට්ටිපොළ පදිංචි කෝටිපති ව්‍යාපාරිකු වන හේරත් මුදියාන්සේලාගේ සරත් රත්නායක මහතා අනුරාධපුරය “රාම කැලය“ නමින් හඳුන්වන ප‍්‍රදේශයෙන් හමුවී තිබේ. අද (05) දහවල් රාමකැලේ ප‍්‍රදේශයේ දී ත‍්‍රිවිල් රථ රියදුරෙකු විසින් මහ පාර අද්දර වැටී සිටි පුද්ගලයෙකු දැක එකී පුද්ගලයා ත‍්‍රීවිලරයේ දමා ගෙන පැමිණ අනුරාධපුර පොලිසියට ගෙනැවිත් භාර දී තිබේ. එසේ පාර අද්දර වැටී සිටි පුද්ගලයා වාරියපොළ ප‍්‍රදේශයේ මිතුරකුගේ නිවසේ සිට අංක NW - LJ 7550 දරණ සිය කැබ් රථයෙන් බදාදා රාත‍්‍රී 8.30ට පමණ යළි පැමිණෙමින් සිටියදී අතුරුදහන්වූ බව කියන දයාසිරි මහතාගේ හිතවත් ව්‍යාපාරිකයා බව හඳුනාගෙන ඇත. මොහු අතුරුදන්වූ බව කියා සිටිනුයේ කුරුණෑගල, හලාවත ප‍්‍රධාන මාර්ගයේ බණ්ඩාරකොස්වත්ත ප‍්‍රදේශයේදීය. රත්නායක මහතා පැමිණි කැබ්රියට මග හරස් කොට නැවතූ ජීප් රථයකින් බැසගත් නාඳුනන කල්ලියක් ඒ මහතාව ජීප් රියට දමා ගෙන පළා ගොස් තිබෙන බවට පොලිසියට තොරතුරු ලැබී තිබුණි. සරත් රත්නායක මහතා පොලිසියට ලබා දී ඇති කට උත්තරයට අනුව ඒ මහතා පැහැරගත් පිරිස ඔහුගේ ඇස් ගැටගසා රුපියල් කෝටි පහක කප්පමක් ඉල්ලා ඇති අතර එපමණ මුදලක් දෙන්නට නැති බවත්, කෝටි දෙකක් දෙන්නට හැකි බවත් රත්නායක මහතා විසින් පවසා ඇත. වරින්වර ඒ මහතාගේ මුහුණට කිසියම් ද්‍රාවණයක් “ස්පේ‍්‍ර“කිරීම නිසා තමන්ට සිහි නැති වූ බවද රත්නායක මහතා පොලිසියට පවසා ඇතැයි කියැවෙයි.", "URL": "https://sinhala.adaderana.lk/news.php?nid=37173", "Category": null, "Parent URL": null}