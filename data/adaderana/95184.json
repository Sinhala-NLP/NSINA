{"Source": "Adaderana", "Timestamp": "August 29, 2018 11:26 am", "Headline": "නේවි සම්පත් යළි රිමාන්ඩ්", "News Content": "2008 – 2009 කාලෙය්දී තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අත්අඩංගුවට ගත් හිටපු ලුතිනන් කමාන්ඩර් චන්දන ප්‍රසාද් හෙට්ටිආරච්චි යළි රක්ෂිත බන්ධනාගාර ගත කර තිබේ. ඒ අනුව ඔහු ලබන මස 12 වනදා දක්වා තවදුරටත් රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් ලංකා ජයරත්න මෙනවිය නියෝග කළ බව අද දෙරණ අධිකරණ වාර්තාකරු සඳහන් කළේය. අපරාධ පරීක්ෂණ දෙපාර්තමේන්තුව අද(29) දිනයේ අධිකරණය හමුවේ කරුණු දක්වමින් පවසා සිටියේ හිටපු නාවික හමුදාපතිවරයෙකු ලෙස කටයුතු කළ අද්මිරාල් රවින්ද්‍ර විජේගුණරත්න මහතා සැකකරුට අධිකණය මඟ හැර සිටීමට උදව් උපකාර කළ බවට පැහැදිලි සාක්ෂි පවතින බවයි. ඉදිරිපත් වූ කරුණු සලකා බැලූ ලංකා ජයරත්න මෙනවිය හිටපු නාවික හමුදාපතිවරයා සැකකරුට කුමන හෝ ආකාරයකින් ආධාර අනුබල ලබා දී ඇත්නම් ඔහු අත්අඩංගුවට ගෙන අධිකරණයට ඉදිරිපත් කරන ලෙස ද අපරාධ පරීක්ෂණ දෙපාර්තමේන්තුවට නියෝග කර තිබේ.", "URL": "https://sinhala.adaderana.lk/news.php?nid=95184", "Category": null, "Parent URL": null}