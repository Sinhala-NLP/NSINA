{"Source": "Adaderana", "Timestamp": "April 21, 2016 09:38 pm", "Headline": " ලෝක ජනමාධ්‍ය නිදහස් දර්ශකයෙන් ශ්‍රී ලංකාව ඉදිරියට එයි", "News Content": "ලෝක ජනමාධ්‍ය නිදහස් දර්ශකයේ ස්ථාන 24ක් ඉදිරියට පැමිණෙමින් ලොව රටවල් 180ක් අතරින් 141ක් වැනි ස්ථානය මේ වසරේදී හිමිකර ගැනීමට ශ්‍රී ලංකාව සමත්ව තිබේ.එම දර්ශකයට අනුව පසුගිය වසරේදී ශ්‍රී ලංකාවට හිමිවූයේ 165වැනි ස්ථානයයි.මෛත්‍රීපාල සිරිසේන මහතා ජනපති වීමෙන් පසුව පසුගිය රාජපක්ෂ ආණ්ඩුව සමයේ තිබූ තහනම් ඉවත්කරමින් මාධ්‍ය නිදහස් කිරීමට කටයුතු කළ බව ශ්‍රී ලංකාවේ මාධ්‍ය නිදහසේ ප්‍රගමනය ගැන කෙටි පැහැදිලි කිරීමක් කරමින් මෙය සකස් කළ Reporters Without Borders - Reporters sans frontieres (RSF) ආයතනය පවසයි.ශ්‍රී ලංකාවට අසල්වැසි ඉන්දියාව 133 වැනි ස්ථානයත්, පකිස්ථානයට 147 වැනි ස්ථානයත්, ඇෆ්ගනිස්ථානය 120 වැනි ස්ථානයත්, බංග්ලාදේශය 144 ස්ථානයත්, නේපාලය 105 වන ස්ථානයත්, භූතානය 94 වන ස්ථානයත් හිමිකර ගෙන තිබේ.ෆින්ලන්තය මෙම නාමාවලියේ පළමු තැන රැඳී සිටින අතර ජනමාධ්‍ය නිදහස උපරිමයෙන් ඇති අනෙක් රටවල් අතර නෙදර්ලන්තය, නෝර්වේ, ඩෙන්මාර්කය, නවසීලන්තය, කොස්ටරිකා, ස්විස්ටර්ලන්තය, ස්විඩනය, අයර්ලන්තය හා ජැමෙයිකාව සඳහන් කර ඇත.", "URL": "https://sinhala.adaderana.lk/news.php?nid=59394", "Category": null, "Parent URL": null}