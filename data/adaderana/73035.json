{"Source": "Adaderana", "Timestamp": "May 10, 2017 03:27 pm", "Headline": "ඇමතිකම නැති වුණේ මහින්දට ආදරේ නිසයි", "News Content": "කිසිදු දැනුම් දීමකින් තොරව තම අමාත්‍යධූරය ඉවත් කර ඇති බවත් එය පෞද්ගලික අවශ්‍යතාවයක් මත සිදු කරන ලද ක්‍රියාවක් බව උතුරු මැද පළාත් සෞඛ්‍ය, දේශීය වෛද්‍ය, සමාජ සුභසාධන, පරිවාස හා ළමාරක්ෂක සේවා,පරිසර සහ පළාත් සභා කටයුතු හිටපු අමාත්‍ය කේ.එච්.නන්දසේන මහතා පවසයි. අද (10) උදෑසන තමා සිය ධූරයෙන් ඉවත් කර ඇති බව දැන ගැනීමට ලැබුණු බවත් ඒ පිළිබඳ කිසිදු කණගාටුවක් තමා තුළ නැති බවත් හිටපු අමාත්‍යවරයා වැඩි දුරටත් කියා සිටියේ ය. මේ සම්බන්ධයෙන් අද දහවල් මාධ්‍ය හමුවක් පවත්වමින් නන්දසේන මහතා කරුණු දක්වා තිබේ. අද වන විට රටේ බහුතරයක් ජනතාව නිදහසේ ජීවත් වෙන්නේ මහින්ද රාජපක්ෂ මහතා නිසා බවත් ඔහුට ජීවිත කාලය පුරා ආදරය කරන බවත් එම හේතුව නිසා අමාත්‍යධූරය අහිමි වීම පිළිබඳ කණගාටු නොවන අතර අනුරාධපුර ජනතාව වෙනුවෙන් ඉදිරියේදී ද දිවි හිමියෙන් ක්‍රියා කරන බව ද ඔහු පවසා සිටියේය.", "URL": "https://sinhala.adaderana.lk/news.php?nid=73035", "Category": null, "Parent URL": null}