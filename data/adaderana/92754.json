{"Source": "Adaderana", "Timestamp": "July 18, 2018 10:21 am", "Headline": "යතුරුපැදි අනතුරකින් පොලිස් කොස්තාපල්වයෙක් මරුට", "News Content": "ලග්ගල දඹුල්ල ප්‍රධාන මාර්ගයේ ලග්ගල වැල්ලෙවෙල ප්‍රදේශයේදී ඊයේ (17) දින රාත්‍රී 9ට පමණ යතුරු පැදියක් අනතුරට ලක්ව එහි ගමන්ගත් පොලිස් කොස්තාපල්වරයෙකු මියගොස් ඇති බව ලග්ගල පොලීසිය පවසයි. මෙසේ මියගොස් ඇත්තේ ලග්ගල පොලිස් ස්ථානයට අනුයුක්තව සේවය කළ 58202 ගුණසිරි නැමැති පොලිස් කොස්තාපල්වරයා බව පොලිසිය කියයි. යතුරු පැදිය සහ පොලිස් කොස්තාපල්වරයා ලග්ගල වැල්ලෙවෙල ප්‍රදේශයේ වැටී සිටියදී එම ස්ථානයට පැමිණි අයකු පොලිසියට කියා ඇත්තේ අනතුර සිදුවනවාත් සමඟ එම ස්ථානයේ තිබූ වෑන් රථයක් අධික වේගයෙන් තමන් අනතුර සිදු නොකළ බව පවසා පිටත්ව යන්නට වූ බවය. පසුව ලග්ගල පොලිසියේ නිලධාරීන් පසුපස ලුහුබැඳ එම වෑන් රථය සහ රියදුරු අත්අඩංගුවට ගත් බව ලග්ගල පොලීසිය කියයි. පොලිස් කොස්තාපල්වරයා පැද ගිය යතුරු පැදිය හා එම වෑන් රථය අතර ගැටී ඇති ඇතිබවට පිටින් පෙනෙන සාධක නොමැති වුවද සැකපිට වෑන් රථය සහ එහි රියදුරු අත්අඩංගුවට ගෙන තවදුරටත් පරීක්ෂණ පවත්වන බව ලග්ගල පොලිසියේ ස්ථානාධිපති ඩී .එස් .පි . අමරසිංහ මහතා පැවසීය. සිය රාජකාරි අවසන් කොට නිවසට පැමිණ නැවත පොලීසියට වෙනත් කටයුත්තක් සඳහා ගමන් කරමින් සිටියදී මෙම අනතුර සිදුවී ඇතැයි පොලිසිය කියයි. අනතුරින් පසු පොලිස් කොස්තාපල්වරයා ලග්ගල දාස්ගිරිය රෝහලට ඇතුළත් කොට එහි වැඩිදුර ප්‍රතිකාර සඳහා දඹුල්ල මූලික රෝහලට මාරු කර යවා තිබිණි .ඒ වනවිටත් පොලිස් කොස්තාපල්වරයා මියගොස් තිබූ බව දඹුල්ල රෝහලේ ප්‍රකාශකයකු පැවසීය. ලග්ගල පොලිසියේ පොලිස් කොස්තාපල්වරයාගේ මිය යෑම සම්බන්ධයෙන් අංශ කිහිපයකින් පරීක්ෂණ පැවැත්වීමට උපදෙස් ලබාදී තිබෙන බව පොලිසිය වැඩිදුරටත් සඳහන් කර සිටියි.", "URL": "https://sinhala.adaderana.lk/news.php?nid=92754", "Category": null, "Parent URL": null}