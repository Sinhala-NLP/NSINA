{"Source": "Adaderana", "Timestamp": "August 9, 2010 11:50 am", "Headline": "මහවැලි ගොවීන් පිරිසක් සිරිපුර සමෘද්ධිය ඉදිරිපිට උද්ඝෝෂණයක", "News Content": "මහවැලි\"සී\"කලාපයේ ගොවීන් පිරිසක් සිරිපුර සමෘද්ධි කාර්යාලය ඉදිරිපිට උද්ඝෝෂණයක නිරත වේ. නල මාර්ග ඔස්සේ ලබාදෙන ජල සැපයුම විසන්ධි කිරීමේ ගැටලුවක් මුල් කර ගනිමින් මෙම පිරිස උද්ඝෝෂණයේ නිරත වන බව අද දෙරණ වාර්තාකරු පැවසුවේය. ප්‍රාදේශීය ලේකම් කාර්යාලය මගින් ප්‍රතිපාදන ලබා නොදීම හේතුවෙන් දිඹුලාගල ප්‍රාදේශීය සභාව මගින් සපයන නල ජලය අත්හිටුවීමට පියවර ගෙන ඇති බව උද්ඝෝෂණයට එක්ව සිටි පිරිස සඳහන් කරයි. මේ හේතුවෙන් නුවරගල සහ සිරිපුර ප්‍රදේශවල වෙසෙන තමන් දෙසතියක පමණ සිට දැඩි දුෂ්කරතාවයකට පත්ව ඇති බව උද්ඝෝෂණයේ නිරත වූවන් ප්‍රකාශ කරයි. ජලය ලබා ගැනීම සඳහා කිලෝ මීටර් ගණනාවක් දුර ගෙවා දුෂ්කර ගමනක් යාමට සිදුව ඇති බව ද එම පිරිස පෙන්වා දෙයි. මෙම චෝදනාව සම්බන්ධයෙන් ප්‍රාදේශීය ලේකම්වරයා සම්බන්ධ කර ගැනීමට අප උත්සාහ කළ ද එය සාර්ථක වුණේ නැත.", "URL": "https://sinhala.adaderana.lk/news.php?nid=10114", "Category": null, "Parent URL": null}