{"Source": "Adaderana", "Timestamp": "October 28, 2013 01:06 pm", "Headline": "වෙ‍දුන් නොවැ.04 වර්ජනයේ!", "News Content": "ඉල්ලීම් කිහිපයක් මුල්කර ගනිමින් නොවැම්බර් 04 වැනිදා පෙරවරු 8.00 සිට පසුදින පෙරවරු 8.00 දක්වා පැය 24ක සංකේත වර්ජනයක් ක්‍රියාත්මක කිරීමට තීරණය කර ඇති බව රජයේ ‍වෛද්‍ය නිලධාරීන්ගේ සංගමය පවසයි. හදිසි සේවා හැර රෝගී සත්කාරක සේවා බිඳ වැටීම ගැන රාජ්‍ය සේවා කොමිසම වගකිව යුතු බවත් එම සංගමය අවධාරණය කරයි. දැනට එකඟ වී ඇති වෛද්‍යවරුන්ගේ ශ්‍රේණි උසස් වීම් වසර දෙකක් තිස්සේ ප්‍රමාද කිරීමට විරෝධය දැක්වීම සඳහා මෙම තීරණය ගත් බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා කියයි. විධායක කමිටු රැස්විමේදී අදාළ තීන්දුව ගත් බව ඔහු අද (28) කොළඹදී පැවැති මාධ්‍ය හමුවකදී සඳහන් කළේය. අදාළ ඉල්ලීම් සඳහා ලබන මස 3 වැනිදා වන විට යහපත් ප්‍රතිචාරයක් ලැබු‍ණහොත් වර්ජනය අත්හිටුවීමට ක්‍රියාකරන්නේ ද යන්න මාධ්‍යවේදියෙකු නැඟු ප්‍රශ්නයකට පිළිතුරු දෙමින් ඔහු කියා සිටියේ යහපත් ප්‍රතිචාර යනු සිය ඉල්ලීම් සඳහා ප්‍රතිචාර ලැබීම බවයි. රජයේ වෛද්‍ය නිලධාරීන්ගේ සංගමය සිය ගැටලුව සම්බන්ධයෙන් නිකුත් කළ මාධ්‍ය නිවේදනය ඉහත පරිදිය.", "URL": "https://sinhala.adaderana.lk/news.php?nid=38437", "Category": null, "Parent URL": null}