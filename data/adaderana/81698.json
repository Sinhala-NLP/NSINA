{"Source": "Adaderana", "Timestamp": "December 18, 2017 11:21 am", "Headline": " බොරු විද්‍යුත් කාඩ්වලින් ලක්ෂ 7ක් ඇදලා-3ක් ඇතුළට", "News Content": "ව්‍යාජ ලෙස සකස් කරන ලද විද්‍යුත් කාඩ් පත් උපයෝගී කර ගනිමින් මුදල් වංචා කළ සැකකරුවන් තිදෙනෙකු රක්ෂිත බන්ධනාගාර ගත කර තිබේ. සැකකරුවන් මහනුවර මහේස්ත්‍රාත් අධිකරණට ඉදිරිපත් කිරීමෙන් පසු ලබන 29 වනදා දක්වා රක්ෂිත බන්ධනාගාර ගත කළ බව පොලීසිය පැවසුවේය. බැංකු නිලධාරීන් ලෙස පෙනී සිටිමින් ඒ.ටී.එම් යන්ත්‍ර ආසන්නයේ සිට එම යන්ත්‍රයේ දෝෂයක් පවතින බව පවසා ගණුදෙනුකරුවන්ගේ කාඩ් පත් ගෙන එම තොරතුරු කිසියම් යන්ත්‍රයකින් සොරකම් කර ඇති බව වාර්තා වෙයි. පසුව ඔවුන් එම තොරතුරු වලට අනුව කාඩ් පත් සකසා රුපියල් ලක්ෂ 07ක පමණ භාණ්ඩ මුදල් ලබා ගෙන තිබේ. ඒ අනුව අපරාධ පරීක්ෂණ දෙපාර්තමේන්තුව විසින් හලාවත ප්‍රදේශයේදී සැකකරුවන් දෙදෙනා අත්අඩංගුවට ගත් බව පොලීසිය පැවසුවේය. සැකකරුවන් සතුව තිබි ව්‍යාජ ලෙස සකස් කරන ලද ඒ.ටී.එම් කාඩ් පත් 08ක් සහ එම කාඩ්පත් සකස් කිරීමට භාවිත කළ විද්‍යුත් උපකරණ කිහිපයක් ද අපරාධ පරීක්ෂණ දෙපාර්තමේන්තුව විසින් සොයාගෙන තිබේ. ඔවුන් හලාවත ප්‍රදේශයේ පදිංචිකරුවන් බව පොලීසිය සඳහන් කළේය.", "URL": "https://sinhala.adaderana.lk/news.php?nid=81698", "Category": null, "Parent URL": null}