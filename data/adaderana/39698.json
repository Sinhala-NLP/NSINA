{"Source": "Adaderana", "Timestamp": "December 19, 2013 10:22 am", "Headline": "රෝග නිවාරණ පනත සංශෝධනයට සුදානම්", "News Content": "සංක්‍රමණික සෞඛ්‍ය සංරක්ෂණය උදෙසා දැනට ක්‍රියාත්මක කර තිබෙන වැඩපිළිවෙළ යටතේ ශ්‍රී ලංකා රෝග ආවේක්ෂණ සහ රෝග නිවාරණ පනත සංශෝධනය කිරිමට සෞඛ්‍ය අමාත්‍යංශය පියවර ගෙන තිබේ. අදාළ පනත අවසන් වරට සංශෝධනය කර ඇත්තේ 1960 වසරේදිය. වර්තමානයේ ලෝකයේ විවිධ රටවල් ඔස්සේ විවිධ පුද්ගලයින් නොයෙක් කටයුතු සඳහා සංක්‍රමණය වන අතර රටවල අභ්‍යන්තරයේ ප්‍රදේශයකින් ප්‍රදේශයකට විශාල පිරිසක් දිනපතා සංක්‍රමණය වෙයි. මෙම බාහිර සහ අභ්‍යන්තර සංක්‍රමණ තුළ විවිධ ‍රෝග ව්‍යාප්ත වීමට වැඩි ඉඩකඩක් පවතින බව සෞඛ්‍ය අමාත්‍යංශය පවසයි. බෝවන රෝග රටකින් රටකට සහ ප්‍රදේශයකින් ප්‍රදේශයකට ඇතුළු වීම වැලැක්වීම මෙන්ම මෑත කාලය තුළ තාක්ෂණික දියුණුවත් සමඟ මිනිස් සෞඛ්‍යට අහිතකර ලෙස බලපෑ හැකි විකිරණ ද්‍රව්‍ය, රසායනික ද්‍රව්‍ය සහ ජීව විද්‍යාත්මක උපද්‍රව සහිත ද්‍රව්‍ය රට තුලට ඇතුලුවීම වැලැක්විමේ අවශ්‍යතාවක් මතුව ඇති බව එම අමාත්‍යංශය පෙන්වා දෙයි. මේ සම්බන්ධයෙන් ශ්‍රී ලංකා රෝග ආවේක්ෂණ සහ රෝග නිවාරණ පනත තුලින් අවශ්‍ය ප්‍රතිපාදන නොමැතිවීම හේතුවෙන් එම පනත සංශෝධනය කිරීමට සෞඛ්‍ය අමාත්‍ය මෛත්‍රිපාල සිරිසේන මහතා නිලධාරින්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=39698", "Category": null, "Parent URL": null}