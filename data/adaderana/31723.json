{"Source": "Adaderana", "Timestamp": "February 18, 2013 08:59 am", "Headline": "රජයේ ඉඩම් ගැන විමර්ශන ඇරඹෙයි", "News Content": "උතුරු නැගෙනහිර රජයේ ඉඩම් සම්බන්ධ විමර්ශන කටයුතු මේ වනවිටත් ආරම්භ කර ඇති බව ඉඩම් හා ඉඩම් සංවර්ධන අමාත්‍යංශය පවසයි. එම රජයේ ඉඩම්වල මීට පෙර පදිංචිව සිටි දෙමළ ජනතාව පෙර පදිංචිය පිළිබඳ සියලු තොරතුරු අදාළ ප්‍රාදේශීය ලේකම්වරුන් වෙත යොමු කරන ලෙස එම අමාත්‍යංශය දැනුම්දෙයි. අමාත්‍යංශ මට්ටමින් සිදුවිය යුතු කාර්යයන් පිළිබඳ ඉඩම් හා ඉඩම් සංවර්ධන අමාත්‍යංශයේ එල්.එල්.ආර්.සී යෝජනා ක්‍රියාත්මක කිරීමේ ඒකකය වෙත යොමු කරන ලෙස ද අමාත්‍ය ජනක බණ්ඩාර තෙන්නකෝන් මහතා ඉල්ලීමක් කරයි. යාපනය ප්‍රදේශයේ ජීවත් වූ ජනතාවට නැවත ඔවුන්ගේ මුල් ඉඩම් ලබා දෙන ලෙස ඉල්ලමින් ඒකාබද්ධ විපක්ෂය යාපනය තෙලිප්පලෙයි, දුර්ගාඅම්මාන් කෝවිල ඉදිරිපිට විරෝධතා ව්‍යාපාරයක් සිදු කළේය. මේ සම්බන්ධයෙන් නිවේදනයක් නිකුත් කරමින් ඉඩම් හා ඉඩම් සංවර්ධන අමාත්‍යංශය මේ පිළිබඳව කරුණු පැහැදිලි කොට තිබේ. යුද සමයේ සාම්පූර් හා පලාලි හමුදා කඳවුරු ආශ්‍රිතව අධි ආරක්ෂිත කගාප පුළුල් කිරීම සදහා පෞද්ගලික ඉඩම් අත්පත් කරගෙන තිබේ. හමුදා කඳවුරුවලට ඉඩම් පවරා ගනු ලැබුවේ උතුරු නැගෙනහිරින් පමණක් නොවන බව ඉඩම් හා ඉඩම් සංවර්ධන අමාත්‍යංශය සඳහන් කළේය. කෙසේ වෙතත් යුද හමුදාව විසින් කඳවුරු සඳහා ලබාගත් දැනට අවශ්‍ය නොවන ඉඩම් ආරක්ෂක අමාත්‍යංශයට ලබාදීමට කටයුතු කරන බව ද එම අමාත්‍යංශය පැවසීය. කෙසේ වෙතත් තව දුරටත් රඳවා ගත යුතු ඉඩම් සඳහා එම ඉඩම් වල අයිතිකරුවන් වෙත වන්දි මුදල් ගෙවීමට කටයුතු කරන බව ඉඩම් හා ඉඩම් සංවර්ධන අමාත්‍යංශය සඳහන් කළේය. එමෙන්ම විශේෂ කාරණයක් ලෙස සලකා මෙම ඉඩම් ඉතා ඉක්මනින් නිරවුල් කිරීමට කටයුතු කරන බව ද එම අමාත්‍යංශය සඳහන් පැවසීය. මේ අතර එල්.එල්.ආර්.සී වාර්තාවේ යෝජනා ක්‍රියාත්මක කිරීමට අදාළ විශේෂ සාකච්ඡාවක් අද (18) දිනයේ දී පැවැත්වීමට නියමිතය.", "URL": "https://sinhala.adaderana.lk/news.php?nid=31723", "Category": null, "Parent URL": null}