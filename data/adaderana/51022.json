{"Source": "Adaderana", "Timestamp": "April 30, 2015 05:05 pm", "Headline": "විපතේදී පිහිටවීම ගැන නේපාල ජනපතිගෙන් ශ්‍රී ලංකාවට ප්‍රසාදය", "News Content": "විපතට පත් අවස්ථාවේ සැබෑ කළණ මිතුරෙකු ලෙස ශ්‍රී ලංකාව දැක්වු සහයෝගයට ස්තුතිය පළ කරන බව නේපාල රජය ප්‍රකාශ කර තිබේ.එම අසීරු අවස්ථාවේ තමන් වෙත ලබාදුන් සහයත්, හෘදයාංගම බවත් අතිමහත් ශක්තියක් වු බව නේපාල ජනාධිපති රාම් බරන් යාදව් මහතා ප්‍රකාශ කර ඇත.විපතට පත් නේපාල ජනතාව වෙනුවෙන් ශ්‍රී ලංකා සහන සේවා කණ්ඩායම් ගෙන යන වැඩපිළිවෙළ සම්බන්ධයෙන් සොයා බැලීම සඳහා අපදා කළමණාකරණ අමාත්‍ය ඒ.එච්.එම් ෆවුසි මහතා ඇතුළු නියෝජිත පිරිසක් ඊයේ නේපාලයට ගොස් තිබේ. ඔවුන් නේපාල ජනාධිපතිවරයා හමුවු අවස්ථාවේ ශ්‍රී ලංකාව දැක්වු සහයෝගයට මෙලෙස ස්තුතිය පළ කර ඇති බව ජනාධිපති මාධ්‍ය අංශය සඳහන් කළේය.එමෙන්ම ශ්‍රී ලංකා සහනසේවා කණ්ඩායම සේවය කරනුයේ භූ කම්පනයෙන් ඉතා දැඩි බලපෑමකට ලක්වු ප්‍රදේශයක බව සඳහන්කර ඇති නේපාල ජනාධිපති රාම් බරන් යාදව් මහතා අදාළ ප්‍රදේශයේ පසුගිය දින කිහිපය තුළ පසු කම්පන ගණනාවක් ඇති වු බව පෙන්වා දී ඇත.එවන් අනතුරුදායක පසුබිමක ශ්‍රී ලාංකික සහනසේවා කණ්ඩායම නොපැකිළිව ක්‍රියාකිරීම අගය කළ යුතු කරුණක් බව නේපාල ජනාධිපතිවරයා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=51022", "Category": null, "Parent URL": null}