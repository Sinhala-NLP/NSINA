{"Source": "Adaderana", "Timestamp": "May 7, 2018 06:24 am", "Headline": " ශ්‍රීලනිප මැයි රැළිය මඩකළපුවේ දී", "News Content": "එක්සත් ජනතා නිදහස් සන්ධානය ඇතුළු ප්‍රධාන දේශපාලන පක්ෂ කිහිපයක් අද දිනයේදී මැයි දින රැළි සහ පෙළපාළි පැවැත්වීමට සැලසුම් කර තිබේ. ජනාධිපතිවරයාගේ උපදෙස් මත මේ මස පළමුවෙනිදා පැවැත්වීමට සැලසුම් කර තිබූ මැයි රැළි සහ පෙළපාළි අද දිනයේ පැවැත්වීමට ප්‍රධාන දේශපාලන පක්ෂ කටයුතු කළේය. කෙසේවෙතත් ඊයේ දිනයේ එක්සත් ජතික පක්ෂය සිය මැයි දින රැළිය කොළඹ සුගතදගාස ගෘහස්ත ක්‍රීඩාංගණයේදී පවත්වනු ලැබීය. මේ අතර තවත් දේශපාලන පක්ෂ කිහිපයක් මැයි මස 01 වනදා සිය මැයි දින රැළි පැවැත්වීමට පියවර ගෙන තිබුණි. එක්සත් ජනතා නිදහස් සන්ධානයේ මැයි දින සැමරුම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පස්වරු 03ට මඩකළපුව චෙන්කල්අඩු ක්‍රීඩාංගණයේදී පැවැත්වීමට නියමිතය. ජාතික සමඟියට කම්කරු ජවය යන්න මෙවර මැයි දින සැමරුමේ තේමාව වී තිබේ. මේ අතර ශ්‍රී ලංකා පොදු ජන පෙරමුණ ප්‍රමුඛ ඒකාබද්ධ විපක්ෂය විසින් සංවිධානය කරනු ලබන මැයි දින රැළිය අද පස්වරු 02.30ට ගාල්ල සමනල ක්‍රීඩාංගණයේදී පැවැත්වීමට නියමිතය. ඒ හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙනි. “බදු බරට, පවාදීමට, බැදුම්කර කොල්ලයට, ජාතික සම්පත් විකිණීමට සහ මර්දනයට එරෙහිව” යන්න මෙවර ඔවුන්ගේ තේමාව වී තිබේ. මේ අතර ජනතා විමුක්ති පෙරමුණේ මැයි දින රැළිය අද පස්වරු 03.30ට කොළඹ නාරාහේන්පිට බී.ආර්.සී පිටියේදී පැවැත්වෙයි. ජනතා විමුක්ති පෙරමුණු නායක අනුර කුමාර දිසානායක මහතාගේ ප්‍රධානත්වයෙන් පැවැත්වෙන මෙවර මැයි දින සැමරුමේ තේමාව වී ඇත්තේ “ සමාජ සාධාරණත්වය, ජාතික සමඟිය ගොඩනගන ජනතාවාදී පාලනයක්” යන්නයි.", "URL": "https://sinhala.adaderana.lk/news.php?nid=88646", "Category": null, "Parent URL": null}