{"Source": "Adaderana", "Timestamp": "February 25, 2016 08:46 am", "Headline": "ජෝන් කී අද පේරාදෙණි සිරි නරඹයි", "News Content": "නිල සංචාරයක් සඳහා දිවයිනට පැමිණ සිටින නවසීලන්ත අග්‍රාමාත්‍ය ජෝන් කී මහතා අද දිනයේ පේරාදෙණිය උද්භිත උද්‍යානයේ සංචාරයක නිරතවීමට නියමිතව තිබේ.විදේශ කටයුතු අමාත්‍යංශය සඳහන් කළේ නවසීලන්ත අග්‍රාමාත්‍යවරයා අද පෙරවරුවේ පේරාදෙණිය උද්භිත උද්‍යානයේ සංචාරයක නිරතවන බවයි.එහිදී පේරාදෙණිය උද්භිත උද්‍යානය තුළ පැළයක් රෝපණය කිරීමද ‍නවසීලන්ත අග්‍රාමාත්‍යවරයා විසින් සිදුකරනු ඇත.තෙදින නිල සංචාරයක් සඳහා පෙරේදා රාත්‍රී දිවයිනට පැමිණි නවසීලන්ත අග්‍රාමාත්‍ය ජෝන් කී මහතා ඊයේ පෙරවරුවේ ජනාධිපති මෛත්‍රීපාල සිරිසේන මහතා හමුවුණි.එහිදී දෙරට අතර ද්වීපාර්ශ්වික ගිවිසුම් කිහිපයකට අත්සන් තැබුණු අතර ශ්‍රී ලංකාවෙන් නවසීලන්තයට අලි පැටවෙක් ලබාදීමට අදාළ සන්නස් පත්‍රයද ජනාධිපති මෛත්‍රීපාල සිරිසේන මහතා විසින් නවසීලන්ත අග්‍රාමාත්‍යවරයා වෙත පිරිනමා ඇත.අනතුරුව නවසීලන්ත අග්‍රාමාත්‍ය ජෝන් කී මහතා ඊයේ දහවල් අග්‍රාමාත්‍ය රනිල් වික්‍රමසිංහ මහතා හමුවී ද්වීපාර්ශ්වික සාකච්ඡා පවත්වනු ලැබුවේය.දෙරට අතර මිත්‍රත්වය තව තවත් ශක්තිමත් කරගැනීම පිලිබඳව මෙහිදී දීර්ඝ වශයෙන් සාකච්ඡා වී තිබේ.", "URL": "https://sinhala.adaderana.lk/news.php?nid=57556", "Category": null, "Parent URL": null}