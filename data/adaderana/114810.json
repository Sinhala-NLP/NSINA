{"Source": "Adaderana", "Timestamp": "July 23, 2019 01:34 pm", "Headline": "වසර 50කට පෙර අතුරුදන්වූ මිනර්ව් සොයා ගනී", "News Content": "වසර 50කට පෙර අතුරුදන්වූ සබ්මැරීනයක් ප්‍රංශ නාවික හමුදාව විසින් සොයාගෙන තිබේ. ප්‍රංශයට අයත් මිනර්ව් සබ්මැරීනය එරට දකුණු මුහුදු තීරයේ යාත්‍රා කරමින් සිටින අතරතුර ටුලොන් වරාය ආසන්නයේදී අතුරුදන් වුයේ 1968 වර්ෂයේදීයි. ඒ එම අවස්ථාවේ සබ්මැරීනයේ සිටි නාවිකයන් පනස් දෙදෙනාද සමගින්. අතුරුදන් සබ්මැරීනය සහ පිරිස සොයා ප්‍රංශය දිගින් දිගටම සෝදිසි මෙහෙයුම් සිදුකළද ඒ සියල්ල අසාර්ථක විය. කෙසේ නමුත් මිනර්ව් සබ්මැරීනය සොයා යළිත් සෝදිසි මෙහෙයුම් ආරම්භ කිරීමට ප්‍රංශ රජය 2018 වර්ෂයේදී තීරණය කරයි. ඒ අතුරුදන් නාවිකයන්ගේ පවුල්වල සාමාජිකයන් විසින් සිදුකළ ඉල්ලීමකට සවන් දෙමින්. ඒ අනුව එරට නාවික හමුදාව දියත් කළ විශේෂ මෙහෙයුමකදී සබ්මැරීනයේ සැකිල්ල සොයා ගැනීමට හැකිවී තිබුණි. නවීන සෝනා සහ ඩ්‍රෝන තාක්ෂණය යොදාගනිමින් මෙම සෝදිසි මෙහෙයුම දියත් කළ බව ප්‍රංශ බලධාරීන් සඳහන් කළේය. සබ්මැරීනය හමුවූ මොහොත තම නාවික හමුදාවේ තාක්ෂණික ඥානය විදහා දැක්වෙන අවස්ථාවක් මෙන්ම සහනදායි මොහොතක්ද වූ බව එරට සන්නද්ධ හමුදා අමාත්‍යවරයා ප්‍රකාශ කළේය. එමෙන්ම එය බොහෝ දෙනෙක් වසර ගණනාවක් පුරා බලා අවස්ථාවක් බවද ඔහු සඳහන් කරයි. කෙසේ නමුත් මිනර්ව් සබ්මැරීනය අනතුරට පත්වීමට හේතුව මෙතෙක් අනාවරණ කරගෙන නැත.", "URL": "https://sinhala.adaderana.lk/news.php?nid=114810", "Category": null, "Parent URL": null}