{"Source": "Adaderana", "Timestamp": "June 8, 2017 01:33 pm", "Headline": "අක්ෂිණ අධිවේගය ඉදිරි සතියේ යථා තත්ත්වයට", "News Content": "දක්ෂිණ අධිවේගී මාර්ගයේ කොක්මාදූව අසල ප්‍රදේශයේ කන්ද නායයෑම හේතුවෙන් අවහිර වී තිබු වාහන ගමනාගමනය ඉදිරි සතියේ දී යථා තත්ත්වයට පත් කරන බව එම මාර්ග ව්‍යාපෘතියේ අධ්‍යක්ෂ මොහාන් ගරුසිංහ මහතා පවසයි. ඔහු පවසන්නේ කන්ද නායයෑම හේතුවෙන් මාර්ගයට පස් කඩා වැටී කොළඹ සිට මාතර දෙසට එක් මංතීරුවක ගමනාගමනය ඇණහිට තිබු බවයි. එම ප්‍රදේශය යළි නායයැමට ලක් නොවන ආකාරයෙන් නවීන තාක්ෂණික ක්‍රමවේදයන්ට අනුව සකස් කර අවසන් බව ව්‍යාපෘතියේ අධ්‍යක්ෂ මොහාන් ගරුසිංහ මහතා කියා සිටියේය. චීන රජයේ ආධාර මත සිදුකළ මෙම ව්‍යාපෘතිය සඳහා රුපියල් මිලියන 200කට අධික මුදලක් වැය කළ බව ඔහු පැවසුවේය. මීට වසර එකහමාරකට පමණ පෙර අධිවේගි මාර්ගයේ කොක්මාදුව 114 කිලෝමීටර් කණුව ආසන්නයේ පිහිටි කන්ද නායයෑමෙන් එහි වාහන ගමනාගමනයට බාධා එල්ල විය.", "URL": "https://sinhala.adaderana.lk/news.php?nid=74033", "Category": null, "Parent URL": null}