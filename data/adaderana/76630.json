{"Source": "Adaderana", "Timestamp": "August 24, 2017 11:54 am", "Headline": "20 වන සංශෝධනය ඌව පරාදයි", "News Content": "සෑම පළාත් සභාවකම පළාත් සභා ඡන්දය එකම දිනකදී පැවැත්වීමට අදාළ යෝජිත ආණ්ඩුක්‍රම ව්‍යවස්ථාවේ 20 වන සංශෝධනයට අදාළ පනත් කෙටුම්පත ඌව පළාත් සභාවේ දී අද(24) වැඩි ඡන්දයෙන් ප්‍රතික්ෂේප වී තිබේ. අදාළ සංශෝධන පනත් කෙටුම්පත අද පෙරවරුවේ ඌව පළාත් ප්‍රධාන අමාත්‍ය චාමර සම්පත් දසනායක මහතා විසින් සභාවට ඉදිරිපත් කළ බව අද දෙරණ වාර්තාකරු සඳහන් කළේය. ඒ සම්බන්ධයෙන් පැවති ඡන්ද විමසීමේ දී ඊට පක්ෂව ඡන්ද 5ක් සහ විපක්ෂව ඡන්ද 12ක් ලැබී තිබේ. එක්සත් ජාතික පක්ෂ මන්ත්‍රීවරුන් පස් දෙනෙකු පනත් කෙටුම්පතට පක්ෂව ඡන්දය ප්‍රකාශ කර ඇති අතර පළාත් ප්‍රධාන අමාත්‍යවරයා ඇතුළු එක්සත් ජනතා නිදහස් සන්ධාන මන්ත්‍රීවරුන් 12 දෙනෙකු ඊට විරුද්ධව ඡන්දය ප්‍රකාශ කර ඇති බව වාර්තා වෙයි. අද පළාත් සභාව තුළ රැදී සිටි එක්සත් ජාතික පක්ෂ මන්ත්‍රීවරුන් හය දෙනෙකු සහ ජනතා විමුක්ති පෙරමුණු මන්ත්‍රීවරුන් දෙදෙනා ඡන්දය ප්‍රකාශ කිරීමෙන් වැළකි සිටි බව අද දෙරණ වාර්තාකරු සඳහන් කළේය. කෙසේවෙතත් සෑම පළාත් සභාවකම පළාත් සභා ඡන්දය එකම දිනකදී පැවැත්වීමට අදාළ යෝජිත ආණ්ඩුක්‍රම ව්‍යවස්ථාවේ 20 වන සංශෝධනයට අදාළ පනත් කෙටුම්පතට පසුගියදා උතුරු මැද පළාත් සභාවේ අනුමැතිය හිමිවිය.", "URL": "https://sinhala.adaderana.lk/news.php?nid=76630", "Category": null, "Parent URL": null}