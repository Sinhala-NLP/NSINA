{"Source": "Adaderana", "Timestamp": "November 4, 2017 11:04 pm", "Headline": "යුද්ධයෙන් අවතැන්ව නැවත පදිංචි කළ පවුල්වල ජීවනෝපාය සංවර්ධනයට පියවර", "News Content": "යුද්ධයෙන් අවතැන්ව නැවත පදිංචි කරන ලද පවුල්වල ගෘහ ආර්ථිකය නැංවීම සඳහා ඔවුනගේ ජීවනෝපාය සංවර්ධනය ඉලක්ක කරගනමින් ස්වයං රැකියා උපකරණ බෙදා දීම බන්ධනාගාර ප්‍රතිසංස්කරණ, පුනරුත්ථාපන, නැවත පදිංචි කිරීම හා හින්දු ආගමික කටයුතු අමාත්‍ය ඩී.එම්.ස්වාමිනාදන් මහතාගේ ප්‍රධානත්වයෙන් සිදු කෙරිණි. මන්නාරම සහ මුලතිව් දිස්ත්‍රික්ක තුළ මෙම වැඩසටහන ක්‍රියාත්මක කළ අතර මෙහි පළමු වැඩසටහන මඩු ප්‍රාදේශීය ලේකම් කාර්යාලයේදී ආරම්භ කෙරණි. පසුව මන්නාරම ප්‍රාදේශීය ලේකම් කාර්යාලය, මුලතිව් දිස්ත්‍රික් ලේකම් කාර්යාලයන්හීද අමාත්‍ය ඩී.එම්.ස්වාමිනාදන් මහතාගේ ප්‍රධානත්වයෙන් මෙම වැඩසටහන ක්‍රියාත්මක කරනු ලැබීය. මන්නාරම දිස්ත්‍රික්කයේ ප්‍රතිලාභී පවුල් 500 ක් සඳහා රුපියල් මිලියන 50 ක මුදලක් සහ මුලතිව් දිස්ත්‍රික්කයේ ප්‍රතිලාභී පවුල් 600 ක් සඳහා රුපියල් මිලියන 60 ක මුදලක් බන්ධනාගාර ප්‍රතිසංස්කරණ, පුනරුත්ථාපන, නැවත පදිංචි කිරීම හා හින්දු ආගමික කටයුතු අමාත්‍යාංශය විසින් වැය කරන ලදී. ඒ අනුව පවුල් 1,100 ක් සඳහා රුපියල් මිලියන 110 ක මුදලක් අමාත්‍යාංශය විසින් වැය කර තිබිණ. කෘෂිකාර්මික, සත්ව පාලනය, ස්වයං රැකියා සහ කුඩා ව්‍යාපාර ආරම්භ කිරීම සඳහා මෙම ආධාර බෙදා දීම සිදු කෙරුණු අතර මෙහිදී එක් ප්‍රතිලාභි පවුලක් වෙනුවෙන් වැය කරනු ලැබු මුදල රුපියල් ලක්ෂයකි. වැඩසටහනට මඩු ප්‍රාදේශීය ලේකම් එෆ්.සී.සත්‍යසෝති මහතාද, ප්‍රදේශයේ දේශපාලන නියෝජිතයින්, ප්‍රදේශවාසීන් විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=79516", "Category": null, "Parent URL": null}