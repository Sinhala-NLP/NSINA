{"Source": "Adaderana", "Timestamp": "October 2, 2016 11:14 am", "Headline": "  වතු කම්කරුවන්ගේ උද්ඝෝෂණයට අතුරු තහනම් නියෝගයක්", "News Content": "වතු කම්කරුවන්ගේ දෛනික වැටුප රුපියල් 1000 දක්වා වැඩි කරන ලෙස බල කරමින් මස්කෙලිය නගරයේ පැවැත්වීමට නියමිතව තිබූ උද්ඝෝෂණයකට අධිකරණය අතුරු තහනම් නියෝගයක් නිකුත් කර තිබේ.මස්කෙලිය පොලීසිය අධීකරණය හමුවේ කළ කරුණු දැක්වීමක් සැලකිල්ලට ගනිමින් හැටන් මහේස්ත්‍රාත් අධිකරණය මෙම තහනම් නියෝගය නිකුත් කර ඇති බව වාර්තා වෙයි.වතුකම්කරුවන්ගේ වැටුප් ගැටළුව මුවාවෙන් යම් දේශපාලනික අරමුණකින් මෙම උද්ඝෝෂණය සංවිධානය කර ඇති අතර ඒ තුළින් ප්‍රදේශයේ සාමය කඩවීමේ ඉඩකඩ ඇති බව මස්කෙලිය පොලීසිය අධිකරණයට දැනුම් දී තිබේ.ඒ අනුව ලංකා කම්කරු කොංග්‍රසයේ අම්මාසි රවිචන්ද්‍රන් සහ වෙල්ලයේන් දිනේෂ් යන දෙදෙනාට එරෙහිව අදාළ තහනම් නියෝගය නිකුත් කර ඇති බව මස්කෙලිය පොලීසිය පැවසුවේය.මේ අතර වතු කම්කරුවන්ගේ දෛනික වැටුප රුපියල් 1000 දක්වා වැඩි කරන ලෙස බල කරමින් මස්කෙලිය නගරයේ පැවැත්වීමට සූදානම් කර තිබූ උද්ඝෝෂණය නතර කිරීමට තීරණය කළ බව ලංකා කම්කරු කොංග්‍රසය පවසයි.ලංකා කම්කරු කොංග්‍රසයේ උප සභාපති කනපති කනගරාජ් මහතා සඳහන් කළේ හැටන් මහේස්ත්‍රාත් අධිකරණයෙන් ලබාදුන් නියෝගයකට අනුව මෙම පියවර ගත් බවයි.වතු කම්කරුවන්ගේ වැටුප් රුපියල් 100 0 දක්වා වැඩි කතර දෙන ලෙස ඉල්ලා මස්කෙලිය නගරයේ අද(02) උද්ඝෝෂණයක් පැවැත්වීමට සූදානම් කර තිබුණි.උද්ඝෝෂණයට සහභාගීවිම සදහා වතුකම්කරුවන් විශාල පිරිසක් මස්කෙලිය කම්කරු කොංග්‍රස් මූලස්ථානයට පැමිණ සිටිය ද අධිකරණ නියෝගය හේතුවෙන් උද්ඝෝෂණය නතර කිරීමට පියවර ගත් බව කනපති කනගරාජ් මහතා සඳහන් කළේය.මෙම උද්ඝෝෂණයට සහය දක්වා මස්කෙලිය ප්‍රදේශයේ වෙළෙඳසැල් ද වසා දමා ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=64637", "Category": null, "Parent URL": null}