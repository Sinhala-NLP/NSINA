{"Source": "Adaderana", "Timestamp": "February 13, 2013 08:14 am", "Headline": "කමලේෂ් ශර්මා අද දිවයිනෙන් පිටත්ව යයි", "News Content": "මෙරට සංචාරයක නිරත වන පොදුරාජ්‍ය මණ්ඩලීය මහලේකම් කමලේෂ් ශර්මා මහතා අද (13) දිනයේ දිවයිනෙන් පිටත්ව යාමට නියමිතය. පසුගිය දා දිවයිනට පැමිණි මහලේකම්වරයා ඊයේ දිනයේ කථානායක චමල් රාජපක්ෂ මහතා සහ විදේශ කටයුතු අමාත්‍ය ජී.එල් පීරිස් මහතා හමු වී තිබේ. නොවැම්බර් මාසයේ මෙරට පැවැත්වීමට නියමිත පොදු රාජ්‍ය මණ්ඩලීය රාජ්‍ය නායක සමුළුව පිළිබඳව සමාලෝචනයක් සිදුකිරීම මහලේකම්වරයාගේ මෙම සංචාරයේ අරමුණය. පොදුරාජ්‍ය මණ්ඩලීය රාජ්‍ය නායක සමුළුව ශ‍්‍රී ලංකාව තුළ පැවැත්වීමට කිසිදු බාධාවක් නොමැති බව කමලේෂ් ශර්මා මහතා ප‍්‍රකාශ කළ බව නියෝජ්‍ය කථානායක චන්දිම වීරක්කොඩි මහතා සඳහන් කළේය. අදාළ සමුළුව සඳහා බි‍්‍රතාන්‍යය මහරැජිණ සහභාගීවීමට නියමිත බව ද කමලේෂ් ශර්මා මහතා පවසා තිබේ. මේ අතර අද දිවයිනෙන් පිටත්ව යාමට පෙර පොදුරාජ්‍ය මණ්ඩලීය මහලේකම් කමලේෂ් ශර්මා මහතා විශේෂ නිවේදනයක් නිකුත් කිරීමට නියමිතය.", "URL": "https://sinhala.adaderana.lk/news.php?nid=31586", "Category": null, "Parent URL": null}