{"Source": "Adaderana", "Timestamp": "December 27, 2016 12:27 pm", "Headline": "ලංකාවට යන නොඑන එක ඔවුන්ම තීරණය කළ යුතුයි", "News Content": "ඉන්දීය සරණාගත කදවුරුවල සිටින ශ්‍රී ලාංකේය දෙමළ සරණාගතයින් යළි සිය මව් රටට පැමිණෙන්නේ ද යන්න තීරණය කළ යුත්තේ ඔවුන් විසින්ම බව ඉන්දීය ප්‍රවාහන හා නාවික කටයුතු අමාත්‍ය පොන්රාධ ක්‍රිෂ්ණන් මහතා පවසයි.චෙන්නායි, ගාමිඩිපෝන්ඩි සරණගාත කඳවුරේ නිරීක්ෂණ චාරිකාවකට එක්වෙමින් පොන්රාධ ක්‍රිෂ්ණන් මහතා මේ බව ප්‍රකාශ කර ඇති බව ඉන්දීය මාධ්‍ය වාර්තා කළේය.එහිදී ඔහු පවසා ඇත්තේ අදාළ සරණාගතයින් ඉන්දියාව තුළ රැඳී සිටින්නේ නම් ඒ සඳහා ඔවුන්ට අවශ්‍ය පහසුකම් සලසාදීමට කටයුතු කළ යුතු බවයි.එමෙන්ම ශ්‍රී ලංකාව තුළ දෙමළ ජනයාගේ බිඳ වැටීමක් සිදු නොවිය යුතු බව ද ඔහු අවධාරණය කර ඇත.මේ වන විට කඳවුරුවල සහ ඉන් පිටත සරණාගතයින් එක් ලක්ෂ 36,000ක් පමණ ජීවත් වන බව පොන් රාධක්‍රිෂ්ණන් මහතා ප්‍රකාශ කර ඇත.එමෙන්ම 2011 වසරේ සිට මේ දක්වා කාලය තුළ සරණාගතයින් 5266 දෙනෙකු සරණාගත කඳවුරුවල සිට ශ්‍රී ලංකාවට පිටත්ව ගොස් ඇති බව ද ඔහු ප්‍රකාශ කර තිබේ.සරණාගතයින් ලෙස සිට ශ්‍රී ලංකාවට යන පිරිස් සඳහා එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලයෙන් නොමිලේ ගුවන් ටිකට් පත්, ප්‍රවාහන දීමනා සහ ආහාර ද්‍රව්‍ය සඳහා දීමනාවක් ද ලබාදෙන බව පොන් රාධක්‍රිෂ්ණන් මහතා ප්‍රකාශ කර ඇත.", "URL": "https://sinhala.adaderana.lk/news.php?nid=67410", "Category": null, "Parent URL": null}