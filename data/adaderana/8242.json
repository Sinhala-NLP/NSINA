{"Source": "Adaderana", "Timestamp": "May 7, 2010 10:22 am", "Headline": "මේ වසරේ ආර්ථික වර්ධනය ඉහළට", "News Content": "මේ වසරේ දී ශ්‍රී ලංකාවේ ආර්ථික වර්ධන වේගය ඉහළ යනු ඇති බව ආසියා සහ පැසිපික් කලාපයේ ආර්ථික හා සමාජයීය කොමිසම පවසයි. එම කොමිසම මඟින් සිදු කළ 2010 ආසියා සහ පැසිපික් ආර්ථික හා සමාජයීය සමීක්ෂණ වාර්තාව මඟින් මේ බව අනාවරණ වී තිබේ. ගෝලීය ආර්ථික අර්බුදයක් පැවතිය ද දකුණු ආසියානු රටවලට සිදු වූ බලපෑම අවම වී ඇති බව එමඟින් පෙන්වා දී ඇත. මෙරට පැවති යුදමය වාතාවරණය අවසන් වීමත් සමඟම පාරිභෝගිකයන්ගේ සහ ව්‍යාපාරිකයන්ගේ විශ්වාසය ඉහළ යනු ඇති බව අදාළ වාර්තාවේ දැක්වේ. උතුරු සහ නැගෙනහිර කෘෂි කාර්මික නිෂ්පාදන ඉහළ යාම හේතුවෙන් ග්‍රාමීය ආදායම ද ඉහළ යනු ඇති බව සඳහන්ය. උද්ධමනය ස්ථාවර මට්ටමක පවත්වා ගෙන යාමට ද රජයට හැකියාව ලැබෙනු ඇති බව එම වාර්තාවෙන් පෙන්වා දෙයි. කෙසේ වුවද අය වැය හිඟය ඉහළ මට්ටමක පවතින බැවින් ඒ සඳහා සුදුසු ආර්ථික ප්‍රතිශෝධන ක්‍රියාවලියක් රජය විසින් ඉදිරිපත් කළ යුතු බවට ද සමීක්ෂණ වාර්තාව මඟින් යෝජනා කරයි. දරිද්‍රතාව අවම කිරීම සඳහා වේගවත් සංවර්ධනයක් අවශ්‍ය බව පෙන්වා දෙන අදාළ සමීක්ෂණ වාර්තාව ඒ සඳහා ඉන්දියා‍වේ ක්‍රියාත්මක වන ක්‍රමවේදයන් සැලකිල්ලට ගැනීමේ හැකියාව පිළිබඳ කරුණු දක්වා තිබේ.", "URL": "https://sinhala.adaderana.lk/news.php?nid=8242", "Category": null, "Parent URL": null}