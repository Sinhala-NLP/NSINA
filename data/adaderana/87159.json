{"Source": "Adaderana", "Timestamp": "April 9, 2018 09:51 am", "Headline": "අහසේ ඉන්න අය බෝට්ටුවෙන් ගිය ගමනක් නාවික හමුදාව නවත්වයි", "News Content": "තලෙයිමන්නාරම මුහුදේ බෝට්ටුවකින් ගමන් කරමින් සිටි තරුණයින් දෙදෙනෙකු ළඟ සිටි දුර්ලභ ගණයේ පරෙවි ජෝඩුවක් නාවික හමුදාව මඟින් අත්අඩංගුවට පොලීසිය වෙත බාර දී තිබේ. මෙම පරෙවියන් දෙදෙනා ශ්‍රී ලංකාවට ආවේණික නොවන පරෙවියන් දෙදෙනෙකු බවට පොලීසිය හඳුනා ගෙන ඇති අතර තලෙයිමන්නාරමේ රේගු නිලධාරීන්ද මේ පරෙවියන් දෙදෙනාගේ සිද්ධියට සම්බන්ධ වී ඇත. නාවික හමුදා බෝට්ටුවක් පැමිණි අවස්ථාවේදී එම තරුණයින් දෙදෙනා සැකකටයුතු ලෙස හැසිරීම නිසා නාවික හමුදා නිලධාරීන් බෝට්ටුව පරීක්ෂා කිරීමේදී එම පරෙවියන් දෙදෙනා හමු වී තිබේ. කෙසේ වෙතත් පරෙවියන් දෙදෙනා ළඟ තබාගෙන සිටි තරුණයින් දෙදෙනාට රුපියල් 10,000 ක දඩයක් රේගු නිලධාරීන් විසින් නියම කොට ඇති අතර පරෙවියන් දෙදෙනා වැඩි දුර පරීක්ෂණ සඳහා කොළඹට යවා තිබේ. පරෙවියන් දෙදෙනා කුමන වර්ගයකට අයත් කුමන රටක පරෙවියන්ද යන්න නිශ්චිතව හඳුනා ගැනීම සඳහා මෙලෙස කොළඹට යවා තිබේ. පරෙවියන් නිදහස් කල විට කොපමණ දුරක් වුවත් ඉඟිලී ගොස් ඔවුන්ගේ මුල් නවාතැනට යාම ඔවුන්ගේ සිරිත බැවින් මේ පරෙවියන් දෙදෙනා අතරමං විය හැකි බැවින් හඳුනා ගන්නා තුරු ආරක්ෂිතව තැබීමට ද පියවර ගෙන ඇත.", "URL": "https://sinhala.adaderana.lk/news.php?nid=87159", "Category": null, "Parent URL": null}