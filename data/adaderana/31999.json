{"Source": "Adaderana", "Timestamp": "February 28, 2013 03:54 pm", "Headline": "පළාත් 3ක මැතිවරණ එනවා - හලාල් ගැන වගවෙන්න බෑ", "News Content": "මේ වසරේදී පළාත් සභා 3ක මැතිවරණ පැවැත්වීමට රජය බලාපොරොත්තු වන බව ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. ඒ අනුව මධ්‍යම, වයඹ හා දකුණු පළාත්වල මැතිවරණය පැවැත්වීමට නියමිතය. කෙසේ වෙතත් 2014 වසරේදී ජනාධිපතිවරණයක් නොපැවැත්වෙන බවද අද (28) පස්වරුවේ පැවැති කැබිනට් තීරණ දැනුම්දීමේ මාධ්‍ය හමුවේදී අමාත්‍යවරයා පැවසූ බව රජයේ ප්‍රවෘත්ති දෙපාර්තමේන්තුව කියයි. මේ අතර හලාල් සහිතකය නිකුත් කිරීමේ වගකීම භාර ගැනීමට රජය සුදානමක් නැතැයිද එහිදී අමාත්‍යවරයා පවසා තිබේ. අදාළ ගැටලුව සම්බන්ධයෙන් මතුව ඇති තත්ත්වය පිළිබඳව මාධ්‍යවේදියෙකු විසින් ඇසු ප්‍රශ්නයකට පිළිතුරු වශයෙන් ඔහු මේ බව පවසා ඇත. කෙසේ වෙතත් හලාල් සහතිකය නිකුත් කිරීමේ වගකීම භාරගන්නා ලෙස සමස්ත ලංකා ජම්මියතුල් සංවිධානය රජයෙන් පසුගියදා ඉල්ලීමක් කරන ලදී. මේ අතර සෞඛ්‍ය අමාත්‍ය මෛත්‍රිපාල සිරිසේන මහතා ඊයේ (27) පැවැති මාධ්‍ය හමුවකදී කළ ප්‍රකාශයක් සම්බන්ධයෙන්ද කෙහෙළිය රඹුක්වැල්ල මහතා එහිදී අදහස් දැක්වුවේය. පාසිකුඩා මුහුදු වෙරළේදී තම පුත්‍රයා හා මඩකළපුව නියෝජ්‍ය පොලිස්පතිවරයාගේ පුත්‍රයා අතර ඇති වූ ගැටුම සම්බන්ධයෙන් කරුණු දැක්වීම සඳහා කැඳවා තිබු ප්‍රවෘත්ති සාකච්ඡාවේදී තමන් විනාශ කිරීම වූ කලී ආණ්ඩුවේ ගඩොලක් ගැලවීමක් හා සමාන බව මෛත්‍රිපාල සිරිසේන අමාත්‍යවරයා පවසා තිබුණි. ආණ්ඩුවේ ගඩොලක් ගැලවීමට කිසිදු උවමනාවක් නැති බවත් කුමන ප්‍රශ්ණ තිබුණත් ඒවා විඳ දරාගෙන සිටින බවත් ගඩොලක් ගැලවීමට නොයන බවත් කෙහෙළිය රඹුක්වැල්ල අමාත්‍යවරයා ඊට පිළිතුරු වශයෙන් පවසන ලදී.", "URL": "https://sinhala.adaderana.lk/news.php?nid=31999", "Category": null, "Parent URL": null}