{"Source": "Adaderana", "Timestamp": "November 19, 2017 09:56 am", "Headline": " අවුරුදු 17කට පස්සේ ලෝක රූ රැජින කිරුළ ඉන්දියාව ගනී", "News Content": "වසර 17කට පසුව ලෝක රූ රැජිණ කිරුළ හිමිකර ගැනීමට ඉන්දියාව සමත්ව තිබේ. ඒ චීනයේ පැවති 2017 ලෝක රූ රැජින තරගාවලියේ අවසන් වටයේ දී ඉන්දීය ජාතික මනුෂි චිල්ලාර් එම කිරුළ හිමිකර ගැනීමත් සමඟයි. 20 හැවිරිදි මනුෂි ඉන්දියාවේ හර්යානා ප්‍රාන්තයෙන් මෙවර ඉන්දියාව නියෝජනය කරමින් රූ රැජිණ තරගාවලියට සහභාගී වී තිබුණි. ඇය එරට වෛද්‍ය අධ්‍යාපනය ලබන්නියක් බව වාර්තා වෙයි. චීනයේ සන්‍යා හි ඊයේ (18) පැවති ලෝක රූ රැජින අවසන් තරගයේදී ඇය කිරුළ හිමිකරගත් අතර, අනු ශූරතාව මෙක්සිකෝ රූ රැජින ඇන්ඩි‍්‍රයා මීසාටත්, තුන්වන ස්ථානය එංගලන්ත රූ රැජින ස්ටෙෆනි හිල්ටත් හිමිවී තිබේ. ඉන්දියාව වෙනුවෙන් අවසන් වරට ලෝක රූ රැජින කිරුළ හිමිකරගෙන ඇත්තේ ජනප්‍රිය නිළි ප්‍රියංකා චොප්රායි. 2000 වසරේ දී ඇය එම කිරුළ දිනාගත් අතර ඒ අනුව මේ වන විට ඉන්දීය සුරූපිණියන් හය දෙනෙකු ලෝක රූ රැජින කිරුළ හිමිකර ගැනීමට සමත්ව තිබේ. මෙවර ලෝක රූ රැජින කිරුළ හිමිකරගත් මනුෂි චිල්ලාර් හෘද ශල්‍ය වෛද්‍යවරියක වීමට අපේක්ෂා කරන අතර, ඉන්දියාවේ ග්‍රාමීය ප්‍රදේශවල ලාභ අපේක්ෂා නොකරන රෝහල් ඉදිකිරීමටද බලාපොරොත්තු වන බව සඳහන්ය.", "URL": "https://sinhala.adaderana.lk/news.php?nid=80164", "Category": null, "Parent URL": null}