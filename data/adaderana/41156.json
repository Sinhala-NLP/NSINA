{"Source": "Adaderana", "Timestamp": "February 16, 2014 08:51 am", "Headline": "මුහුද පිටරටට විකුණලා - අපේ ධීවරයින් අනාථයි", "News Content": "මෙරට සමස්ත මුහුදු ප්‍රදේශයම විදේශිකයන්ට විකුණාදමා ඇති බව එක්සත් ජාතික පක්ෂයේ ජාතික නායක රනිල් වික්‍රමසිංහ මහතා පවසයි. විපක්ෂ නායකවරයා පෙන්වා දෙන්නේ මෙරට ධීවරයින්ට සිය කර්මාන්තය පවත්වාගෙන යාම සඳහා නොහැකි තත්ත්වයක් උදාවී ඇති බවයි. ධීවර අරගල වලදී මියගිය පුද්ගලයින් සිහි කිරීම වෙනුවෙන් ජාතික ධීවර, ගොවි විරෝධතා දිනය නමින් ඊයේ පස්වරුවේ හලාවත ප්‍රදේශයේ පැවති සම්මන්ත්‍රණයක දී රනිල් වික්‍රමසිංහ මහතා මේ බව පැවසීය. එහිදී වැඩිදුරටත් අදහස් දැක්වු රනිල් වික්‍රමසිංහ මහතා කියා සිටියේ රජය ධීවර සහන කප්පාදු කර ඇති බවයි. සම්මන්ත්‍රණයට සහභාගි වු පිරිස් සහ රනිල් වික්‍රමසිංහ මහතා පසුව හලාවත නගරයට පැමිණ විරෝධතාවක ද නිරත විය. මේ අතර දකුණු පළාතේ ධීවර සමිති කිහිපයක් එක්ව ඊයේ ගාල්ලේ දී උද්ඝෝෂණයක් සහ විරෝධතා පා ගමනක් සංවිධානය කර තිබුණි. මත්ස්‍ය සම්පත විදේශීය බහුජාතික සමාගම් වලට ලබා දීම ඇතුළු ඉල්ලීම් කිහිපයක් සම්බන්ධයෙන් එහිදී ධීවරයින් කරුණු ඉදිරිපත් කරන ලදී. අම්පාර, මඩකළපුව සහ ත්‍රිකුණාමලය දිස්ත්‍රික්ක වලට අයත් ධීවරයින් පිරිසක් ද ඉල්ලීම් කිහිපයක් සම්බන්ධයෙන් ඊයේ විරෝධතාවක් සංවිධානය කර තිබුණි. ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=41156", "Category": null, "Parent URL": null}