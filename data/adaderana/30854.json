{"Source": "Adaderana", "Timestamp": "January 18, 2013 08:36 am", "Headline": "මිලියන 263 ක් වංචා කළ 14 ක් අත්අඩංගුවට", "News Content": "අන්තර්ජාල පහසුකම හරහා මෙරට බැංකුවකින් රුපියල් මිලියන 263 ක මුදලක් වංචා කිරීම සම්බන්ධයෙන් රාජ්‍ය නොවන සංවිධාන දෙකක පුද්ගලයන් 14 දෙනෙකු අත්අඩංගුවට ගෙන තිබේ. අත්අඩංගුවට ගත් සැකකරුවන්ගෙන් රැඳවුම් නියෝග මත වැඩිදුර ප්‍රශ්න කිරීම් සිදු කරන බව පොලීසිය පවසයි. එම රාජ්‍ය නොවන සංවිධාන දෙක 2011 වසරේ දී අන්තර්ජාල ගනුදෙනු පහසුකම භාවිත කිරීමට සඳහා අදාළ බැංකුව සමග ගිවිසුම්වලට එළඹ තිබේ. පසුව සිදුකළ ගනුදෙනු අතරවාරයේ දී එක් රාජ්‍ය නොවන සංවිධානයක් විසින් රුපියල් මිලියන 211 ක වංචාවක් ද අනෙක් රාජ්‍ය නොවන සංවිධානය විසින් රුපියල් මිලියන 52 ක වංචාවක් ද සිදු කර ඇති බව අනාවරණය වී ඇත. වංචා කළ මුදල් චෙක්පත් මගින් ලබාගෙන ඇති අතර චෙක්පත් මුදල් කර ඇති පුද්ගලයන්ගෙන් සහ රාජ්‍ය නොවන සංවිධාන දෙකෙහි නිලධාරීන්ගෙන් ඒ පිළිබඳ ප්‍රකාශ සටහන් කරගෙන ඇති බව පොලීසිය පැවසුවේය. අපරාධ පරීක්ෂණ දෙපාර්තමේන්තුව මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=30854", "Category": null, "Parent URL": null}