{"Source": "Adaderana", "Timestamp": "October 18, 2015 01:54 pm", "Headline": "දෙරණෙ දරුවෝ ක්‍රියාන්විතයට දස දෙසින් ප්‍රතිචාර ", "News Content": "වකුගඩු රෝගයෙන් දුෂ්කරතාවට පත් පවුල්වල දරුවන් වෙනුවෙන් ක්‍රියාත්මක “ දෙරණෙ දරුවෝ“ මාපිය කැපකරු ශිෂ්‍යත්ව වැඩසටහනේ දෙවන අදියර මේ වන විට ඉතා සාර්ථකව සිදුවෙමින් තිබේ.අභිමානවත් දස වන සංවත්සරයට සමගාමීව දෙරණ රූපවාහිනිය ඔස්සේ “ දෙරණෙ දරුවෝ“සජීවි විකාශය පෙරවරු 8.00ට ආරම්භ විය.එම සජීවි විකාශය පස්වරු 4.00 දක්වා පැවැත්වීමට නියමිතව තිබේ.වකුගඩු රෝගයෙන් මව්පියන් අහිමි වූ දරුවන්ට සහ එම රෝගී තත්ත්වයෙන් බරපතළ අසරණභාවයට පත් මව්පියන්ගේ දූදරුවන්ට මාපිය කැපකරු ශිෂ්‍යත්ව පිරිනැමීම මෙහිදි සිදුවන අතර එහි පළමු අදියර පසුගිය වසරේ ක්‍රියාත්මක කෙරුණි.එම වැඩසටහනෙන් අනතුරුව දරුවන් 2000කට ආසන්න සංඛ්‍යාවක් වෙත කැපකරු මාපිය ශිෂ්‍යත්ව පිරිනමා තිබෙනවා.මෙම වැඩසටහන යටතේ විධිමත් ක්‍රමවේදයක් ඔස්සේ තෝරාගත් දරුවන්ට මාසිකව අවමය රුපියල් 1500 බැගින් වසර පහක් දක්වා ශිෂ්‍යත්ව හිමිවෙයි.දැනට පවත්වාගෙන යන ශිෂ්‍යත්ව වැඩසටහන තවදුරටත් ව්‍යාප්ත කිරීමට සහ සහෘද ප්‍රේක්ෂක, ශ්‍රාවක ජනතාව දැනුම්වත් කිරීමේ අරමුණින් අද සිදුකෙරෙන සජීව විකාශය ඔස්සේ සම්බන්ධ වී ඔබටත් මේ සඳහා දායකවිය හැකිය.දුරකථන අංක 0115 300 700 ඔස්සේ අමතා එම දායකත්වය පිළිබඳ දැනුම්දිය හැකි වන අතර මේ වන විට මාපිය කැපකරුවන් විශාල පිරිසක් සිය දායකත්වය ලබාදී තිබේ. මෙම දෙරණ දරුවෝ සජීවි වැඩසටහනට ජනාධිපති මෛත්‍රීපාල සිරිසේන මහතා ද සිය සුබාංශිෂණ පිරිනැමුණි.වකුගඩු රෝගයෙන් පීඩාවට පත්වන ජනතාවට හවුහරණක් වීම සඳහා මාධ්‍ය ජාලයක් ලෙස දෙරණ මාධ්‍ය ජාලය කටයුතු කිරීම බෙහෙවින් අගය කරන බව ජනාධිපතිවරයා නිවේදනයක් නිකුත් කරමින් පෙන්වා දෙයි. වකුගඩු රෝගයෙන් පීඩාවට පත්ව සිටින පවුල්වල පාසල් යන දූදරුවන්ට ශිෂ්‍යත්ව පිරිනමමින් ඔවුන්ගේ ජන ජීවිතය නගාසිටුවීමට මැදිහත්විම සැබවින්ම අගය කළ යුතු කරුණක් බව ජනාධිපති මෛත්‍රීපාල සිරිසේන මහතා වැඩිදුරටත් එහි පෙන්වා ඇත.", "URL": "https://sinhala.adaderana.lk/news.php?nid=54514", "Category": null, "Parent URL": null}