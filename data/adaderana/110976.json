{"Source": "Adaderana", "Timestamp": "May 30, 2019 11:10 am", "Headline": "මත්පැන් පානයෙන් මිය ගිය පිරිස ඉහළට-අයෙක් අත්අඩංගුවට", "News Content": "ඉන්දියාවේ උත්තර් ප්‍රදේශ් ප්‍රාන්තයේදී විෂ මත්පැන් පානය කිරීමෙන් මියගිය සංඛ්‍යාව දොළොස් දෙනෙකු දක්වා ඉහළ ගොස් ඇත. මේ සම්බන්ධයෙන් සැකපිට එක් අයෙක් අත්අඩංගුවට ගෙන ඇතැයිද විදෙස් වාර්තා සඳහන් කළේය. හූච් නමැති දේශීයව නිපදවන ලද විෂ සහිත මත්පැන් වර්ගයක් පානය කිරීම හේතුවෙන් රෝහල්ගත කිරීමෙන් අනතුරුව මෙම පිරිස මියගොස් ඇත. සිදුවීම සම්බන්ධයෙන් කළ පොලිස් විමර්ශණ වලදී එක් පුද්ගලයෙක් අත්අඩංගුවට ගැනීමට හැකිවූ බව විදෙස් වාර්තාවල දැක්වෙයි. එමෙන්ම මත්පැන් බාල කිරීම සඳහා යොදාගන්නා ද්‍රව්‍ය රැසක්ද පොලීසිය විසින් සොයාගෙන ඇති බව සඳහන්. නීති විරෝධී ලෙස නිපදවන මත්පැන් පානය කිරීමෙන් සිදුවන මරණ ඉන්දියාවේ බහුල වී ඇති බව විදෙස් වාර්තා පෙන්වා දෙයි. ඉකුත් පෙබරවාරි මාසයේදී ද මෙවැනිම සිදුවීම් දෙකකින් පුද්ගලයන් දෙසිය පනහකට අධික පිරිසක් මිය ගියේය.", "URL": "https://sinhala.adaderana.lk/news.php?nid=110976", "Category": null, "Parent URL": null}