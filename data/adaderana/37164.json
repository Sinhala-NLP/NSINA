{"Source": "Adaderana", "Timestamp": "September 5, 2013 01:38 pm", "Headline": " උස්සපු මිතුරා සොයා දෙන්නැයි දයාසිරි ජනපතිගෙන් ඉල්ලයි", "News Content": "අතුරුදහන්ව ඇති තම හිතවත් කෝටිපති ව්‍යාපාරික සරත් රත්නායක මහතා සොයාදෙන ලෙස නීතිඥ දයාසිරි ජයසේකර මහතා ජනාධිපතිවරයාගෙන් හා ආරක්ෂක ලේකම්වරයාගෙන් ඉල්ලා තිබේ. තමාගේ හිතවතා මෙන්ම ආධාරකරුවාගේ ජීවිතයට යම් අනතුරක් වීමට පෙර කඩිනමින් සොයා දීමට අවශ්‍ය කටයුතු සිදු කරන ලෙස හෙතෙම මෙම ඉල්ලීම කර ඇති බව සඳහන්ය. ඒ අනුව ආරක්‍ෂක ලේකම්තුමාගේ උපදෙස් මත විශේෂ ආරක්‍ෂක කණ්ඩායම් දෙකක් මේ වනවිටත් විමර්ශන කටයුතු අරඹා ඇතැයි ආරක්‍ෂක ලේකම්තුමා දැනුම් දුන් බව නීතිඥ දයාසිරි ජයසේකර මහතා දන්වා සිටියි. හිටපු කුරුණෑගල දිස්ත‍්‍රික් පාර්ලිමේන්තු මන්ත‍්‍රී, වයඹ පළාත් සභා අපේක්ෂක නීතිඥ දයාසිරි ජයසේකර මහතාගේ ආධාරකරුවකු වූ කෝටිපති ව්‍යාපාරික ආර්.එම්.සරත් රත්නායක මහතා 2013/09/04 දින රාත‍්‍රී 9.00 පමණ සිට අතුරුදහන්ව ඇතැයි ඒ මහතාගේ බිරිඳ වන ඞී.ඩබ්.එච්.දීපානි මහත්මිය හෙට්ටිපොල සහ වාරියපොල යන පොලිස් ස්ථානයන්ට අද(05) උදෑසන පැමිණිලි කර තිබේ. වයඹ මැතිවරණය දිනෙන් දින ප‍්‍රචණ්ඩත්වය හා ප‍්‍රජාතන්ත‍්‍ර විරෝධි කටයුතු වලින් ඉහළයමින් තිබෙන බැවින් මතින් හා ප‍්‍රචණ්ඩත්වයෙන් තොර සාමකාමී මැතිවරණ ව්‍යාපාරයක නියැලෙන තමාගේ කීර්තිනාමයට හා ප‍්‍රතිරූපයට හානිකිරීමේ අරමුණින් මනාප පොරයක පැටලී සිටින පිරිසේ කුමන්ත‍්‍රණයක ප‍්‍රතිඵලයක් ලෙස තමන්ට මෙම සිදුවීම්දාමය හැඟෙන්නේ යැයි නීතිඥ දයාසිරි ජයසේකර මහතා දන්වා සිටියි. තමා වටා සිටින විවිධ හැකියාවන් සහිත පිරිස් කෙසේ හෝ ඉවත්කර, මීලදී ගෙන හෝ බියවද්දා \"ඔවුන් දැන් දයාසිරි සමඟ නෑ\" යනුවෙන් මාධ්‍ය මගින් හුවා දක්වීමට කටයුතු කර පහත් තෘප්තියක් ලබා ගැනීමට ඇතැම් පුද්ගලයින් කටයුතු කරමින් සිටින්නේ යැයි ජයසේකර මහතා කියා සිටියි.", "URL": "https://sinhala.adaderana.lk/news.php?nid=37164", "Category": null, "Parent URL": null}