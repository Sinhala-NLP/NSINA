{"Source": "Adaderana", "Timestamp": "July 13, 2012 01:15 pm", "Headline": "හෙරෝයින් ළඟ තබා ගත්තාට ජීවිතාන්තය දක්වා සිරදඬුවම්", "News Content": "පන්නිපිටිය ප්‍රදේශයේදි හෙරෝයින් ග්‍රෑම් 6.49 ක් සන්තකයේ තබා ගැනීම සම්බන්ධයෙන් නීතිපතිවරයා නගා තිබු චෝදනාවලට වරදකරු වු විත්තිකරුවෙකුට කොළඹ මහාධිකරණ විනිසුරු ලලිත් ජයසූරිය මහතා බරපතළ වැඩ සහිතව ජීවිතාන්තය දක්වා සිරදඬුවමක් අද නියම කළේය. මෙසේ ජිවිතාන්තය දක්වා සිරදඬුවම් නියම වුයේ හීනටිගලගේ පාලිත උපනන්ද නැමති විත්තිකරුවෙකුටය. 2004 වසරේ ජුනි මස 08 වැනි දින හෝ ඊ‍ට ආසන්න දිනයකදි පන්නිපිටියේදි හෙරෝයින් ග්‍රෑම් 6.49 ක ප්‍රමාණයක් ‍සන්ත‍කයේ තබා ගැනීම සම්බන්ධයෙන් නීතිපතිවරයා විසින් විත්තිකරුට එරෙහිව කොළඹ මහාධිකරණය හමුවේ නඩු පවරා තිබුණි. දීර්ඝ නඩු විභාගයකින් අනතුරුව විත්තිකරුට එරෙහිව නීතිපතිවරයා ඉදිරිපත් කර තිබු චෝදනා පැමිණිල්ල විසින් සාධාරණ සැකයකින් තොරව ඔප්පු කර ඇතැයි තීරණය කළ විනිසුරුවරයා විත්තිකරුට ජීවිතාන්තය දක්වා සිරදඬුවම් නියම කරනු ලැබීය. පොලිස් මත් ද්‍රව්‍ය නාශක කාර්යංශය විසින් විත්තිකරු අත්අඩංගුවට ගෙන තිබිණ.", "URL": "https://sinhala.adaderana.lk/news.php?nid=25752", "Category": null, "Parent URL": null}