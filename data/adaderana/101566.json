{"Source": "Adaderana", "Timestamp": "December 31, 2018 10:05 am", "Headline": "වාතලයට අවසන් හුස්ම පොඳ එක් කළ තවත් සද්ධන්තයෙක්", "News Content": "දඩයක්කරුවෙකුගේ වෙඩි පහරට ලක්ව බරපතළ ලෙස තුවාල ලබා සිටි වන අලියා අද(31) අළුයම මිය ගොස් තිබේ. මෙම වන අලියා මීට මාස දෙකකට පමණ පෙරදී වෙඩි වැදී තුවාල ලබා සිටිය දී සොයා ගනු ලැබීය. තුවාල ලබා සිටි වන අලියාගේ ජීවිතය බේරා ගැනීම සඳහා ගිරිතලේ වනජීවි පශු වෛද්‍ය ඒකකයේ නිලධාරීන් අවස්ථා කිහිපයක දී ප්‍රතිකාර කරනු ලැබුව ද අවාසනාවන්ත ලෙස අද අළුයම අලියා මිය ගොස් ඇත. වයස අවුරුදු 30 ක් පමණ වන මෙම වන අලියා පොලොන්නරුව ගිරිලේ වැව අසල පාදයේ තිබු තුවාලය හේතුවෙන් බොහෝ වේදනාවෙන් කාලය ගත කර ඇති බව වාර්තා වෙයි. අලියාගේ උස අඩි 8 ක් පමණ වන බව ද වනජීවි නිලධාරීන් පවසයි. මිය ගිය වන අලියාගේ මළ සිරුර පිළිබඳ පශ්චාත් මරණ පරීක්ෂණය අද(31) දින සිදු කිරීමට නියමිතයි.", "URL": "https://sinhala.adaderana.lk/news.php?nid=101566", "Category": null, "Parent URL": null}