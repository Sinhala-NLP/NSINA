{"Source": "Adaderana", "Timestamp": "February 4, 2016 04:14 pm", "Headline": "ඇඹිලිපිටියේ ASP බන්ධනාගාර රෝහලට", "News Content": "ඇඹිලිපිටියේ ගැටුම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකළ ඇඹිලිපිටිය හිටපු සහකාර පොලිස් අධිකාරී ඩී.ඩබ්ලිව්.සී ධර්මරත්න මහතා කුරුවිට බන්ධනාගාර රෝහලට යොමු කර තිබේ.සහකාර පොලිස් අධිකාරීවරයාගේ ආරක්ෂාව සම්බන්ධයෙන් මතුවූ ගැටලුකාරී තත්ත්වය සළකා එම පියවර ගත් බව බන්ධනාගාර කොමසාරිස් ජනරාල් නිශාන් ධනසිංහ මහතා සඳහන් කළේය. ඇඹිලිපිටිය, නව නගරය ප්‍රදේශයේ උත්සවයක් අතරතුර පොලීසිය සමඟ ඇතිවූ ගැටුමකදී තරුණයෙකු මියයාමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මඟින් ඔහු අත්අඩංගුවට ගෙන ඊයේ අධිකරණයට ඉදිරිපත් කර තිබුණි.එහිදී ඇඹිලිපිටිය මහේස්ත්‍රාත්වරයා නියෝග කළේ සැකකරු ලබන 17 වනදා දක්වා කුරුවිට බන්ධනාගාරයේ රඳවා තැබීමටය.කෙසේවෙතත් සැකකාර සහකාර පොලිස් අධිකාරීවරයා ඇඹිලිපිටිය පොලීසියේ රාජකාරී කළ කාලය තුළ අත්අඩංගුවට ගත් පුද්ගලයන් කුරුවිට බන්ධනාගාරය තුළ සිටීම හේතුවෙන් ඔහුගේ ආරක්ෂාවට එය තර්ජනයක් බව බන්ධනාගාර දෙපාර්තමේන්තුව පවසයි.", "URL": "https://sinhala.adaderana.lk/news.php?nid=56916", "Category": null, "Parent URL": null}