{"Source": "Adaderana", "Timestamp": "June 23, 2014 06:45 am", "Headline": "අලුත්ගම අර්බුදය ගැන සෙවීමට පොලිස් කණ්ඩායම් 20ක්", "News Content": "අලුත්ගම, බේරුවල, වැලිපැන්න සහ මතුගම යන ප්‍රදේශ වල ඇති වු සිද්ධීන් පිළිබඳව විමර්ශනය කිරිම සඳහා තවත් පොලිස් කණ්ඩායම් 15ක් පත් කර තිබේ. ඒ අනුව අදාළ සිද්ධීන් මේ වන විට පරීක්ෂණ කණ්ඩායම් 20ක් ඔස්සේ විමර්ශනය කෙරෙයි. එම ප්‍රදේශ වල ඇති වූ සිද්ධීන් වලට සම්බන්ධ පුද්ගලයින් අත්අඩංගුවට ගෙන නීතිය ක්‍රියාත්මක කිරිමේ අරමුණින් මෙම කණ්ඩායම් පත් කර ඇති බව මේ සම්බන්ධයෙන් අද දෙරණ සමග අදහස් දක්වමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය. මේ අතර එක්සත් ජාතික පක්ෂයේ මන්ත්‍රි කණ්ඩායමක් අලුත්ගම ප්‍රදේශයේ සංචාරයක නිරතව තිබේ. ඊයේ දිනයේ දි එක්සත් නායකත්ව මණ්ඩලයේ සභාපති කරු ජයසුරිය මහතාගේ ප්‍රධානත්වයෙන් යුත් මන්ත්‍රි කණ්ඩායමක් මෙලෙස අලුත්ගම සහ අවට ප්‍රදේශ වල සංචාරයක නිරත වු බව වාර්තා වන්නේය. පසුගිය දා අලුත්ගම ප්‍රදේශයේ ඇති වූ සිද්ධියෙන් අනතුරුව එම ප්‍ර දේශ වල දැනට පවතින තත්ත්වය පිළිබඳ සොයාබැලීම එහි අරමුණ වූ බව සඳහන්ය.", "URL": "https://sinhala.adaderana.lk/news.php?nid=44156", "Category": null, "Parent URL": null}