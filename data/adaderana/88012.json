{"Source": "Adaderana", "Timestamp": "April 25, 2018 03:06 pm", "Headline": " අයිස්ලැබී වත්තෙන් මළ සිරුරක් මතුවෙයි- ඝාතනයක් බවට තොරතුරු අනාවරණය වෙයි", "News Content": "බණ්ඩාරවෙල අයිස්ලැබී වත්තේ තේ කානුවක තිබී සොයාගත් සැකකටයුතු පුද්ගල මරණය මනුෂ්‍ය ඝාතනයක් බවට තොරතුරු අනාවරණය වී ඇතැයි බණ්ඩාරවෙල පොලීසිය පවසයි. මෙසේ ඝාතනය ලක්ව තිබුණේ එම වත්තේම පදිංචිව සිටි ආරුමුගම් දේවේන්ද්රබන් (38) නැමත්තෙකි. ඉකුත් 26 වනදා සිට ඔහු අතුරුදන් ව තිබු අතර පසුගිය මස (මාර්තු) 28 වනදා වත්තේ තේ දළු කාණුවක තිබී මෙම මෘතදේහය වතු දළු නෙලන කාන්තාවන්ට හමුවී තිබු බව පොලීසිය සඳහන් කළේය. මෘත දේහයේ හිස මත ගලක්ද තිබු බවත්, මෙම ස්ථානයේ තිබු සැකකරුවෙකුගේ සෙරෙප්පු දෙක සොයාගත් බවත් පොලීසිය පැවසීය. මෙම මෘතදේහය සැකකටයුතු මරණයක් සේ සලකා විමර්ශන සිදුකරන ලෙසට බණ්ඩාරවෙල පොලිස් අධිකාරී සුදත් මාසිංහ මහතා දුන් උපදෙස් මත බණ්ඩාරවෙල පොලීසිය අධිකරණයට කරුණු වාර්තාකර තිබේ. ඒ අනුව මහේස්තාත් මූලික පරීක්ෂණයක් පැවැත්වු අතර මහේස්ත්‍රාත් නියෝගය මත මෘත දේහය පශ්චාත් මරණ පරීක්ෂණය සඳහා බණ්ඩාරවෙල පොලීසිය විසින් බදුල්ල මහරෝහලේ මෘත ශරීරාගාරය වෙත ගෙනගියහ. බදුල්ල මහ රෝහලේ අධිකරණ විශේෂඥ වෛද්‍ය සදකැන් වඩුගේ මහාතා විසින් පශ්චාත් මරණ පරීක්ෂනය පැවැත්වු අතර ගෙල සිරකිරීමෙන් හා ගලකින් පහරදීමෙන් මෙම මරණය සිදුකර ඇති බව එම වාර්තාවෙන් අනාවරණය කෙරිණි. කෙසේ නමුත් මෙම අභිරහස් මරණය පිළිබඳ සැකකරුවන් සොයා ගැනීම ඉතා දුෂ්කර කටයුත්තක් විය. බණ්ඩාරවෙල පොලිස් අධිකාරී සුදත් මාසිංහ මහතාගේ උපදෙස් මත දීර්ඝ විමර්ශනයක යෙදුන බණ්ඩාරවෙල පොලීසිය පෙරේදා සැකකරුවන් දෙදෙනෙක් අත්අඩංගුවට ගෙන ප්‍රශ්න කිරීමේ ඝාතනයේ සුලමුල සොයාගැනීමට හැකිවි තිබේ. මෙසේ අත්අඩංගුවට ගනු ලැබුවේ අයිස්ලැබි වත්තේ පදිංචි කරුවන් වන අන්තෝනි සිවකුමාර් (38) සහ අන්තෝනි ඔගස්ටින් (29) යන එකම පවුලේ සොයුරන් දෙදෙක් බව පොලීසිය පවසයි. ඔවුන් පොලීසියට කරන ලද පපෝච්චාරනයට අනුව මෙම ඝාතනය සිදුකර ඇත්තේ ඉකුත් (මාර්තු)මස 26 වැනිදා රාත්‍රියේ බව පොලීසිය සඳහන් කරයි. පපෝචාරණයට අනුව සිද්ධිය මෙසේය. බණ්ඩාරවෙල සිට ඇටම්පිටිය දක්වා දිවෙන බසයේදී මරණකරු හා සැකකරුවන් මුන ගැසී තිබේ. බීමත්ව සිටි මරණකරු හා සැකකරු අතර එහිදී බහින්බස්වීමක් සිදුව මරණකරු මෙම සැකකරුවෙකුට පහරදී තිබේ. බසයෙන් බැස් පසුවත් බහින් බස්වීමක් සිදුව ඇති අතර මරණකරු එහිදී සැකකරුවන්ගේ මව සහ සහෝදරිය උස්සන බවට තර්ජනය කර ඇත. ටික දුරක් ගිය සැකකරුවන් මඟ රැකසිට මරණකරුගේ හිසට ගලකින් ගසා ඔහු සිහිසුන්ව බිම වැටුන ඔසවාගෙන ගොස් තේ කාණුවකට දමා ගෙල කකුලින් පාගාතිබේ. ඉන්පසු ඔහු මරණයට පත්ව ඇතැයි සිතා යන්නට ගොස් ඇත. ටික දුරක් යනවිට තමන් රැගෙන ආ එළවළු මල්ල එහි දමා ආ බව සිහිවී සැකකරුවන් දෙදෙනාම යළි එම ස්ථානයට ගොස් තිබේ. ඒ වන විට මරණකරු කෙදිරිගාමින් සිටි නිසා මරණයට පත්ව නැති බව දැන යළි ලොකු කලුගලක් ගෙන හිසමතට දෙතුන් පාරක් හෙලා තිබේ. ඔහු මියගියපසු සැකකරුවන් දෙදෙනා මේ සිද්ධිය වසන්කර සමාන්‍ය අයුරින් හැසිරී තිබේ. අයිස්ලැබි හන්දියේදී බසයෙන් බැස සැකකරු හා මරණකරු බහින් බස්වන අයුරු එම ස්ථානයේ වඩේ වෙළදාමේ නියුතු අයෙක් දැක ඇති නමුත් ඔහුද සිද්ධිය වසන් කළබව පොලීසිය කියයි. ඒ අනුව ඔහුද අත්අඩංගුවට ගන්නාබව පොලීසිය සඳහන් කළේය. අත්අඩංගුවට ගත් සැකකරුවන් දෙදෙනා බණ්ඩාරවෙල මහේස්ත්‍රාත් අධිකරණයට (24) දා ඉදිරිපත් කිරීමෙන් පසු මහේස්ත්‍රාත් නුවන් ගුණසේකර මහතාගේ නියෝගය මත මැයි මස 29 වනදා දක්වා රක්ෂිත බන්ධනාගාර ගතකෙරිණි. බණ්ඩාරවෙල පොලිස් අධිකාරී සුදත් මාසිංහ මහතාගේ උපදෙස් මත බ ණ්ඩාරවෙල පොලිස් ස්ථානාධිපති ප්‍රධාන පොලිස් පරීක්ෂක ජී.බී.එස් ජයතිලක මහතාගේ මෙහෙයවීම යටතේ ,අපරාධ විමර්ශන ස්ථානාධිපති උ.පො.ප සෙනෙවිරත්න , උ,පො.ප ඩී දිසානායක , සැරයන් 731 සරත් , පො.කො . 54485 බණ්ඩාර ,33802 සුනිල්, 33805 ජයතිස්ස , 34812 රාජ් කුමාර් යන නිලධාරි විමර්ශන සිදුකරයි.", "URL": "https://sinhala.adaderana.lk/news.php?nid=88012", "Category": null, "Parent URL": null}