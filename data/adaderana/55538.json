{"Source": "Adaderana", "Timestamp": "December 6, 2015 09:39 am", "Headline": "අයහපත් කාලගුණය ක්‍රමයෙන් පහව යන ලකුණු", "News Content": "වායුගෝලයේ කැළඹිලි සහිත ස්වභාවය ක්‍රමයෙන් පහව යමින් පවතින බව කාලගුණ විද්‍යා දෙපාර්තමේන්තුව පවසයි.කෙසේවුවද ඉදිරි පැය 24 තුළ දී ද දිවයිනේ උතුර, උතුරු මැද, නැගෙනහිර සහ ඌව පළාත්වලට විටින් විට වැසි හෝ ගිගුරුම් සහිත වැසි ඇති විය හැකි බව එම දෙපාර්තමේන්තුව සඳහන් කළේය.පස්වරු 2න් පසු දිවයිනේ සෙසු ප්‍රදේශවලට ද ගිගුරුම් සහිත වැසි ඇති විය හැකි බව සඳහන්ය.කන්කසන්තුරය, ත්‍රීකුණාමලය, මඩකලපුව හරහා පොතුවිල් දක්වා වෙරළ තීරයට ඔබ්බෙන් මුහුදු ප්‍රදේශවලද වැසි ඇති විය හැකි අතර සුළඟේ වේගය ඉහළ යා හැකි බව කාලගුණ විද්‍යා දෙපාර්තමේන්තුව සඳහන් කළේය.අකුණු අනතුරු වළක්වා ගැනීම සඳහා අවශ්‍ය පියවර ගන්නා ලෙස ද කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටියි.මේ අතර අධික වැසි සහිත කාලගුණික තත්ත්වය හේතුවෙන් ජලාශ කිහිපයක වාන් දොරටු විවෘත කර ඇති බව ආපදා කළමනාකරණ මධ්‍යස්ථානය සඳහන් කර සිටියේය. ඒ අනුව රාජාංගණය, ඉඟිනිමිටිය, තබ්බෝව ජලාශය, කවුඩුල්ල, වෙහෙරගල, ලුණුගම්වෙහෙර, මුරුතවෙල ජලාශවලත් පරාක්‍රම සමුද්‍රය සහ සේනානායක සමුද්‍රයේත් ඊයේ පස්වරුවේ සිට වාන් දොරටු විවෘත කර ඇති බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය.පුත්තලම මන්නාරම මාර්ගය එළුවන්කුලම ප්‍රදේශයේදීත්, පොළොන්නරුව - මඩකලපුව මාර්ගය ගල්ලෑල්ල සහ මනම්පිටිය ප්‍රදේශවලදීත් ජලයෙන් යටවී තිබේ.පොළොන්නරුව සෝමාවතිය මාර්ගය තාවකාලිකව වසා දමා ඇති බව ප්‍රදීප් කොඩිප්පිලි මහතා සඳහන් කළේය.හල්දුමුල්ල - බෙරගල මාර්ගයේ රණසිංහගම ප්‍රදේශයේ ගල් පෙරළීමේ අවදානම තවදුරටත් පවතින බැවින් මාර්ගයේ ගමන් ගන්නන් සැලකිළිමත් විය යුතුයි.පුත්තලම , මන්නාරම , අම්පාර දිස්ත්‍රික්වල පුද්ගලයින් දහසකට වැඩි පිරිසක් පීඩාවට පත්ව තිබේ.", "URL": "https://sinhala.adaderana.lk/news.php?nid=55538", "Category": null, "Parent URL": null}