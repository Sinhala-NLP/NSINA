{"Source": "Adaderana", "Timestamp": "January 8, 2013 05:15 pm", "Headline": "විවාදයට එනවා - විරුද්ධව දෙනවා", "News Content": "අගවිනිසුරුවරියට එරෙහි දෝෂාභියෝග විමර්ශනයේ වාර්තාව සම්බන්ධයෙන් පාර්ලිමේන්තුවේදී පැවැත්වෙන විවාදයේදී ඊට විරුද්ධව ඡන්දය ප්‍රකාශ කිරීමට එක්සත් ජාතික පක්ෂය තීරණය කර තිබේ. අද පැවැති පාර්ලිමේන්තු කණ්ඩායම් රැස්වීමේදී එකී තීරණයට එළඹී බව එම පක්ෂයේ මහලේකම් තිස්ස අත්තනායක මහතා විසින් නිකුත් කළ නිවේදනයක සඳහන්ය. එකී නිවේදනය වැඩිදුරටත් පහත පරිදිය. අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ආණ්ඩුව විසින් ගෙන ආ දෝෂාභියෝගය ඇතුළත් තේරීම් කාරකසභා ක්‍රියාවලිය ව්‍යවස්ථා විරෝධි හා නීති විරෝධි බව අපි පැහැදිළි ලෙස ප්‍රකාශ කරන ලදී. එමෙන්ම මෙම තේරීම්කාරක සභා වාර්තාව අප ප්‍රතික්ෂේප කරන අතරම ශ්‍රේෂ්ඨාධිකරණ තීන්දුවට පැටහැනි ලෙස ආණ්ඩුව විසින් මීට අදාළ යෝජනාව පාර්ලිමේන්තුවේ විවාදය සඳහා ඉදිරිපත් කරන බව අපට දැන ගන්නට ලැබී ඇත. ඒ අනුව මෙම ව්‍යවස්ථා විරෝධි හා ශ්‍රේෂ්ඨාධිකරණ තීරණයට පටහැනිව පාර්ලිමේන්තුවට ඉදිරිපත් කරන යෝජනාව පිළිබඳව රට හා ජාත්‍යන්තරය දැනුවත් කිරීම අපේ වගකීම ලෙස සලකමු. එබැවින් මෙම යෝජනාව විවාදයට ගන්නා අවස්ථාවේදී එක්සත් ජාතික පක්ෂය වශයෙන් එම විවාදයට සහභාගී වී මෙම ව්‍යවස්ථා විරෝධි ක්‍රියාදාමය පිළිබඳව විරෝධය දැක්වීමටත්, එම යෝජනාවට එරෙහිව ඡන්දය ප්‍රකාශ කිරීමටත් අද (08) පැවැති එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම් රැස්වීමේදී ඒකමතිකව තීරණය කෙරුණි. මෙම දෝෂාභියෝගය පිළිබඳව අප මුල සිටම දරූ ස්ථාවරය වුයේ නීතිය සැමට සාධාරණ විය යුතු බවයි. එමෙන්ම මෙම දෝෂාභියෝග යෝජනා විමර්ශනය කිරීම සඳහා පොදුරාජ්‍ය මණ්ඩලයීය ලැටිමර් හවුස් ප්‍රතිපත්තිය ක්‍රියාත්මක කළ යුතු බව පෙන්වාදුන්නේය. එම තීරණයම ශ්‍රේෂ්ඨාධිකරණ තීන්දුවෙන් ද පැහැදිළි විය. ආණ්ඩුව ව්‍යවස්ථා විරෝධීව ශ්‍රේෂ්ඨාධිකරණ අර්ථ දැක්වීමට එරෙහිව ක්‍රියාකිරීමට උත්සහ කරන හෙයින් එය වැළැක්වීමට වහාම පියවර ගත යුතුය. නොඑසේ නම් රටේ අරාජික තත්ත්වයක් නිර්මාණය වීම වැළැක්විය නොහැක. එම නිසා මෙම යෝජනාව පරාජයට පත් කිරීම වෙනුවෙන් පාර්ලිමේන්තුවේදී ක්‍රියා කිරීම අප සැමගේ යුතුකමකි. ඒ අනුව 2010 පාර්ලිමේන්තු මැතිවරණයෙන් එක්සත් ජාතික පක්ෂය අලියා ලකු‍ණෙන් තරග කොට පාර්ලිමේන්තුවට තේරී පත්වු සියලුම පාර්ලිමේන්තු මන්ත්‍රීවරු මෙම යෝජනාව පරාජයට පත් කිරීම සඳහා යෝජනාවට එරෙහිව ඡන්දය ප්‍රකාශ කළ යුතු බවද අද පැවැති එක්සත් ජාතික පක්ෂ පාර්ලිමේන්තු මන්ත්‍රී කණ්ඩායමේදී ඒකමතිකව තීරණය කෙරිණ. ඒ තීරණයට අනූව ක්‍රියා කළ යුතු බව සියලුම එක්සත් ජාතික පක්ෂ මන්ත්‍රීවරුන්ගේ අවධානයට යොමු කරමි.", "URL": "https://sinhala.adaderana.lk/news.php?nid=30600", "Category": null, "Parent URL": null}