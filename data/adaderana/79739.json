{"Source": "Adaderana", "Timestamp": "November 11, 2017 09:52 am", "Headline": "සෞදි රජය ලෙබනනයට එරෙහිව යුධ ප්‍රකාශ කරයි ", "News Content": "සෞදි රජය විසින් ලෙබනනයට එරෙහිව යුධ ප්‍රකාශ කර ඇති බව ලෙබනනයේ හිස්බුල්ලා සන්නද්ධ කණ්ඩායමේ නායක හසන් නසරල්ලා පවසා තිබේ. ලෙබනන අග්‍රාමාත්‍ය සාද් හරීරි සෞදියේ රියාද් නගරයට ගොස් සිටියදී අග්‍රාමාත්‍ය ධුරයෙන් තමා ඉල්ලා අස් වන බව ප්‍රකාශ කිරීමට විරෝධය පළ කරමින් හිස්බුල්ලා නායකයා මේ බව ප්‍රකාශ කර ඇති බව විදෙස් මාධ්‍ය පැවසීය. සිය ඉල්ලා අස්වීම ප්‍රකාශ කරමින් සාද් හරීරි පවසා ඇත්තේ තමාට මරණ තර්ජන පවතින බැවින් මෙලෙස අග්‍රාමාත්‍ය ධුරයෙන් ඉල්ලා අස් වන බවයි. තමාට විරුද්ධව සෞදි රජය විසින් හරීරිව භාවිතා කරමින් සිටින බව ද හිස්බුල්ලා නායකයා පවසයි. කෙසේවෙතත් ලෙබනන ජනාධිපතිවරයා විසින් සාද් හරීරිගේ ඉල්ලා අස්වීම පිළිගෙන නොමැති බව වාර්තා වේ. මේ අතර යේමනයේ ආරක්ෂක අමාත්‍යංශය ගොඩනැගිල්ලට ගුවන් ප්‍රහාර කිහිපයක් එල්ල වී ඇති බව යේමන මාධ්‍ය වාර්තා කර තිබේ. සෞදි රජය විසින් අදාළ ගුවන් ප්‍රහාර එල්ල කර ඇති බව එම මාධ්‍ය වාර්තා කර තිබිණි.", "URL": "https://sinhala.adaderana.lk/news.php?nid=79739", "Category": null, "Parent URL": null}