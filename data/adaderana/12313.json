{"Source": "Adaderana", "Timestamp": "November 22, 2010 09:12 am", "Headline": "ක්‍රිෂ්ණාගේ සංචාරය ඉන්දු -ශ්‍රී ලංකා සබඳතා වල නව ආරම්භයක්", "News Content": "ඉන්දීය විදේශ කටයුතු අමාත්‍ය එස් එම් ක්‍රිෂ්ණා මහතාගේ ශ්‍රී ලංකා සංචාරය තුළින් ඉන්දු -ශ්‍රී ලංකා සබඳතා වල නව ආරම්භයක් සනිටුහන් කරනු ඇති බව ඉන්දීය මාධ්‍ය වාර්තා කරයි. එමෙන්ම ශ්‍රී ලංකාවේ ශේෂව පවතින වාර්ගික අර්බුද තත්ත්වය අවම කිරීමට එම සංචාරය තුළින් බලාපො‍රොත්තු වන බව ද සඳහන්ය. ශ්‍රී ලංකා ජනාධිපති මහින්ද රාජපක්ෂ මහතා සමග ද්විපාර්ශවික සාකච්ඡා පැවැත්වීමටත්, යාපනය හා හම්බන්තොට ප්‍රදේශ වල ඉන්දීය කොන්සල් කාර්යාල විවෘත කිරීමත් ක්‍රිෂ්ණා මහතාගේ ශ්‍රී ලංකා සංචාරයේ අරමුණු අතර වන බව ද වාර්තා වේ. වසර තිහකට ආසන්න කාලයක් පුරා පැවති කුරිරු යුද්ධයේ අවසානයත් සමග දෙරට අතර නව ද්විපාර්ශවික සබඳතාවයන් ගොඩනැගීම සඳහා මහඟු අවස්ථාවක් උදාවී ඇති බවට ද ඉන්දියාව විශ්වාසය පළ කරයි. ක්‍රිෂ්ණා මහතාගේ මෙම තෙදින නිල සංචාරය ඒ සඳහා පළමු දැවැන්ත පියවර වනු ඇති බව ද ඉන්දීය මාධ්‍ය වාර්තා කරයි. නොවැම්බර් 25 -27 කාල සීමාව තුළ මෙම නිල සංචාරය සඳහා ඉන්දීය විදේශ අමාත්‍ය එස් එම් ක්‍රිෂ්ණා මහතා ශ්‍රී ලංකාවට පැමිණීමට නියමිතව තිබේ.", "URL": "https://sinhala.adaderana.lk/news.php?nid=12313", "Category": null, "Parent URL": null}