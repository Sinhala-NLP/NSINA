{"Source": "Adaderana", "Timestamp": "November 30, 2018 11:42 am", "Headline": "පොලිස් නිලධාරින් දෙදෙනා ඝාතනයේ විමර්ශනය CID වෙත බාර දෙයි", "News Content": "මඩකලපුව, වව්නතිව් ප්‍රදේශයේ මාර්ගබාධකයක රාජකාරියේ යෙදී සිටි පොලිස් කොස්තාපල්වරුන් දෙදෙනෙකු මියයාමේ සිද්ධිය සම්බන්ධයෙන් විමර්ශනය අපරාධ පරික්ෂණ දෙපාර්තමේන්තුවට බාරදී තිබේ. ඒ අනුව විමර්ශන කණ්ඩායමක් අදාළ ප්‍රදේශයට පිටත්ව ගොස් ඇති බව පොලිසිය පැවසීය. අද(30) උදෑසන 6.00ට පමණ අදාළ කොස්තාපල්වරුන් දෙදෙනාගේ මෘත ශරීර එම මාර්ග බාධකය අසළ තිබියදී සොයා ගෙන තිබේ. ඔවුන්ගේ මරණයට හේතුව අනාවරණය වී නැහැ. එම පොලිස් නිලධාරින් දෙදෙනා වව්නතිව් පොලීසියට අනුයුක්තව සේවය කළ අය වෙයි. ඔවුන්ගෙන් එක් අයෙකු ගාල්ල, උඩුගම ප්‍රදේශයේ පදිංචිව සිටි වල්පිට ගමගේ නිරෝෂන් ඉන්දික ප්‍රසන්න නමැති 35 හැවිරිදි අයෙකු වන අතර අනෙක් නිළධාරියා කල්මුණේ පෙරියනිලාවනේ ප්‍රදේශයේ පදිංචිව සිටි ගනේෂ් දිනේෂ් නමැති 28 හැවිරිදි අයෙකු බවයි පොලිසිය පැවසුවේය. මේ සම්බන්ධයෙන් පොලිස්පතිවරයාගේ උපදෙස් අනුව මඩකලපුව කොට්ඨාසය බාර පොලිස් අධිකාරීවරයාගේ අධීක්ෂණය යටතේ විමර්ශන ආරම්භ කර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේය. මීට අමතරව පොලිස් විශේෂ කාර්යය බලකාය ද විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=100054", "Category": null, "Parent URL": null}