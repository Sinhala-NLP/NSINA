{"Source": "Adaderana", "Timestamp": "June 4, 2012 03:16 pm", "Headline": "විජයදාස රාජපක්ෂගේ කෙටුම්පත ගැන ස්ථාවරය පැහැදිලි කළ යුතුයි", "News Content": "භික්ෂූන් වහන්සේ ඇතුළු ආගමික පූජකවරුන් මැතිවරණවලට ඉදිරිපත් වීම වැළැක්වීම වෙනුවෙන් වූ පෞද්ගලික පනත් කෙටුම්පත පිළිබඳව එක්සත් ජාතික පක්ෂයේ ස්ථාවරය පැහැදිලි කළ යුතු බව ජාතික හෙළ උරුමය පවසයි. එක්සත් ජාතික පක්ෂ පාර්ලිමේන්තු මන්ත්‍රී නීතීඥ විජයදාස රාජපක්ෂ මහතා විසින් අදාළ පනත් කෙටුම්පත පසුගිය 31 වැනිදා පාර්ලිමේන්තුවට ඉදිරිපත් කළ බව එම පක්ෂය නිවේදනයක් නිකුත් කරමින් සඳහන් කරයි. මන්ත්‍රීවරයා විසින් අදාළ පනත් කෙටුම්පත ඉදිරිපත් කර ඇත්තේ එක්සත් ජාතික පක්ෂ නායකයා ඇතුළු කෘත්‍යාධිකාරි මණ්ඩලයේ අනුමැතිය සහිතව ද යන්න වහා හෙළි කළ යුතු බව එම නිවේදනයේ දැක්වේ. පූර්ව සාකච්ඡාවකින් , සංවාදයකින් හෝ එකඟතාවකින් තොරව මෙවැනි පනත් කෙටුම්පතක් ඉදිරිපත් කිරීම පිළිබඳව සැක මතුවන බව ද ජාතික හෙළ උරුමය පවසයි.", "URL": "https://sinhala.adaderana.lk/news.php?nid=24760", "Category": null, "Parent URL": null}