{"Source": "Adaderana", "Timestamp": "December 26, 2016 11:26 pm", "Headline": "  පාසල් ආශ්‍රිත ඩෙංගු මර්දන වැඩසටහන හෙට ඇරඹෙයි", "News Content": "දිවයින පුරා පාසල් පරිශ්‍ර ආශ්‍රිතව ක්‍රියාත්මක කිරීමට නියමිත දෙදින ඩෙංගු මර්දන වැඩසටහන හෙට ආරම්භ වෙයි. නව පාසල් වාරය ආරම්භ කිරීමට ප්‍රථම පාසල් පද්ධතිය තුළ මදුරු කීටයින් බෝවන ස්ථාන විනාශ කර දුමායන කටයුතු සිදු කිරීම මෙම මදුරු මර්දන වැඩසටහනේ අරමුණයි. ඒ අනුව හෙට සහ අනිද්දා යන දෙදින තුළ පාසල් පවිත්‍ර කිරීමට ජාතික ඩෙංගු මදුරු මර්දන ඒකකය කටයුතු යොදා ඇති අතර ඒ සඳහා අධ්‍යාපන අමාත්‍යංශයේ ද සහයෝගය හිමිව ඇති බව සෞඛ්‍ය අමාත්‍යංශය පවසයි.විශේෂයෙන් මෙම පරික්ෂා කිරීම්වලදී කොළඹ, ගම්පහ, කළුතර, ගාල්ල සහ කල්මුණේ යන දිස්ත්‍රික්කවල පිහිටි පාසල් කෙරෙහි වැඩි අවධානයක් යොමු කිරීමට නියමිතය. එම දිස්ත්‍රික්කවල මදුරු මර්දන වැඩසටහන සඳහා ත්‍රිවිද හමුදාව පොලිසිය සහ සෞඛ්‍ය සේවකයින්ගෙන් සමන්විත කණ්ඩායම් 640ක් යොදා ගැනෙන බව සෞඛ්‍ය අමාත්‍යංශය පැවසුවේය. මේ වසරේ ගත වූ කාලය තුළ ඩෙංගු රෝගීන් 49,930 දෙනෙකු වාර්තා වී ඇති අතර මරණ 78ක් සිදුව තිබේ.", "URL": "https://sinhala.adaderana.lk/news.php?nid=67397", "Category": null, "Parent URL": null}