{"Source": "Adaderana", "Timestamp": "November 1, 2017 12:34 pm", "Headline": "කාගෙවත් කොන්ත්‍රාත්තුවක් මං බාර ගත්තේ නෑ", "News Content": "වගකීම් නිසි ලෙස ඉටු කිරීමට කාලයක් තමාට ගත වු නමුත් තමා කිසිවෙකුගේ කොන්‍ත්‍රාත්තුවක් ඉටු කිරීමට බාර නොගත් බව පළාත් පාලන හා පළාත් සභා අමාත්‍ය ෆයිසර් මුස්තාෆා මහතා පවසයි. අද (01)උදෑසන නව මැතිවරණ ක්‍රමය යටතේ පැවැත්විමට නියමිත පළාත් පාලන ඡන්ද විමසීම සඳහා වන ගැසට් පත්‍රයට අමාත්‍යවරයා අත්සන් තැබීමෙන් අනතුරුව අමාත්‍යවරයා මාධ්‍ය වෙත අදහස් දක්වමින් මේ බව කියා සිටියේය. රටම බලා සිටි දෙයක් අද දිනයේ දී ඉටු කිරීමට තමාට හැකි වු බවත්, නොයෙක් චෝදනා එල්ල වුවද එය නිසි ලෙස ඉතා වගකීමෙන් ඉටු කිරීමට හැකි වු බව ද පැවසු අමාත්‍යවරයා සියලු පක්ෂ නියෝජිතයින් එක්කර සීමා නීර්ණ කමිටුවක් පත් කළ බවයි. ඒ අනුව කිසිවෙකුටත් තමාට ඡන්දය කල්දාන බවට චෝදනා කළ නොහැකි බවත් පැවසු අමාත්‍යවරයා බොහෝ දේශපාලන චරිත සඳහා වේදිකාවක් නොමැති බවත් ඒ සඳහා තමාව වේදිකාවක් ලෙස යොදා ගනිමින් නිරන්තරයෙන් දේශපාලනික වාසි ලබා ගැනීමට කටයුතු කළ බවද පැවසීය. කෙසේ වෙතත් දේශපාලඥයෙකු ලෙස අභියෝග හා පීඩන ජීවිතයට එල්ල වන බවත්, ඒවා ජයගැනීමට ශක්තිය තිබිය යුතු බවත් කියා සිටි අමාත්‍යවරයා මහ මැතිවරණයේ දී මෛත්‍රීපාල සිරිසේන මහතා තෝරා ගත්තේ ඒ සඳහා සුදුසු වෙනත් අයෙක් නොමැති නිසා බවත් කියා සිටියේය. එවැනි අභියෝගයක් බාර ගත් ජනාධිපතිවරයා කිසි විටෙකත් පුංචි ඡන්දයට බිය නොමැති බවත්, ශ්‍රි ලංකා නිදහස් පක්ෂය නැති කිරීමට කිසිවෙකුටත් නොහැකි බවත් පැවසීය. ශ්‍රි ලංකා නිදහස් පක්ෂය කිසිවෙකුගේ හෝ බූදලයක් නොවන බවත්, එය දුප්පත් අහිංසක ජනතාව නිර්මාණය කරගත් පක්ෂයක් වන බවත් ෆයිසර් මුස්තාෆා අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=79398", "Category": null, "Parent URL": null}