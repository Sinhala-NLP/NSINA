{"Source": "Adaderana", "Timestamp": "March 24, 2016 07:36 pm", "Headline": "ජනපතිතුමනි පරීක්ෂණ නතර කරන්න එපා - මගේ ජීවිතය අනතුරේ!", "News Content": "සිය සැමියා ගිරිතලේ හමුදා කඳවුරට රැගෙන ගොස් ප්‍රශ්න කර ඇත්තේ මහින්ද රාජපක්ෂ ගැන ලියූ \"පවුල් ගහ\" පොත, ඔහු විසින් අඳින ලද කාටුන්, විරිඳු සීඩි පටයක් ගැන හා එවකට සරත් ෆොන්සේකා මහතාගේ මැතිවරණ ව්‍යාපාරය ගැන ප්‍රශ්න පමණක් යැයි මාධ්‍යවේදී ප්‍රගීත් එක්නැළිගොඩ මහතාගේ බිරිඳ පවසයි.සිය සැමියා පැහැරගෙන ගොස් රඳවාගෙන සිටි බව කියන ගිරිතලේ හමුදා කඳවුර පරික්ෂා කිරීමට ගිය රහස් පොලීසියේ නිලධාරීන්ට හමුදා නිලධාරියෙකු මරා ත්‍රීවිලරයක් සමග වළදමා තිබියදී හමුවූ සිද්ධියක්ද වාර්තා වී ඇතැයි ඇය සඳහන් කරයි.2010 -2015 මහින්දගේ ආණ්ඩුව සමයේදී ප්‍රගීත්ට කොටියෙක් යැයි නොකියූ බවත්, එවකට පැවසුවේ ප්‍රගීත් හැංගී ඉන්නා බව පමණක් බවත්, ඇය කියයි.මහින්ද රාජපක්ෂ ආණ්ඩුව සමයේ පිල්ලෙයාන්, කරුණා වැනි අය එවකට රජයේ නිලතල දැරූ බවත්, ප්‍රගීත්ට කොටියෙක් කියන අයට ඒවා අමතක බවත්, ඇය පවසයි. ඒ අනූව ඔහුගේ පැහැර ගැනීමට හෝ අතුරුදන් කිරීමට හෝ ඝාතනයට සම්බන්ධ සැකකරුවන් රිමාන්ඩ් කර සිටියදී ඔවුන් වෙනුවෙන් කෑ ගසන මහින්ද රාජපක්ෂ කල්ලියේ පිරිසක් ප්‍රගීත්ට දැන් කොටියෙක් යැයි කියමින් චෝදනා නඟන බව ඇය පෙන්වාදෙයි.එසේ චෝදනා නගමින් මෙම පරීක්ෂණ අවුල් කර සැකකරුවන් නිදහස් කර ගැනීමට කටයුතු කරමින් සිටින බවත්, ඇය සඳහන් කරයි.ප්‍රගීත්ගේ අතුරුදන් කිරීම සම්බන්ධයෙන් රිමාන්ඩ් කර සිටින සැකකරුවන්ට ඇප ලබාදීමට නියමිත යැයි පුවත්පතක පළවී ඇති බවත්, ඔවුන්ට ඇප දුනහොත් තමාගේ ජීවිතයට මෙන්ම මෙම නඩුව වෙනුවෙන් පෙනී සිටින නීතිපති දෙපාර්තමේන්තුවේ නිලධාරීන්ටද තර්ජනයක් විය හැකි බැවින් ජනපතිගෙන් මෙම පරීක්ෂණ අඛණ්ඩව පවත්වාගෙන යන ලෙස ඉල්ලා සිටින බවත්, තම ජීවිතයට හානියක් වුණොත් වගකීම භාරගන්නා ලෙසත් ඇය ඉල්ලා සිටියි.තමන් එසේ ඉල්ලා සිටින්නේ සිය සැමියා සම්බන්ධයෙන් පරීක්ෂණ පවත්වන ලෙසට රහස් පොලීසියට දැනුම්දුන්නේ ජනාධිපතිවරයා විසින් නිසා යැයිද සන්ධ්‍යා එක්නැළිගොඩ මහත්මිය පවසයි.රිමාන්ඩ් කර සිටින සැකකරුවන් භාවිතා කළ වාහන ගැන හමුදාවෙන් තොරතුරු ඉල්ලා ඇතත් තවමත් එම තොරතුරු උසාවියට ලබාදී නැති බවත්, පැවසූ ඇය සිය සැමියා අතුරුදන් කර හෝ පැහැරගෙන හෝ ඝාතනය කර අදට දින 2265ක් වන බවත්, කොළඹදී අද පැවැති මාධ්‍ය හමුවකදී වැඩිදුරටත් කියා සිටියාය.", "URL": "https://sinhala.adaderana.lk/news.php?nid=58597", "Category": null, "Parent URL": null}