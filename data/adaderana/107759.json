{"Source": "Adaderana", "Timestamp": "April 10, 2019 11:06 am", "Headline": "වෑන් රථයක් ලොරි රථයක ගැටීමෙන් අයෙක් රෝහලේ", "News Content": "අධික වේගයෙන් ධාවනය වූ වෑන් රථයක් ලොරි රථයක ගැටී අනතුරට ලක් වීමෙන් වෑන් රථයේ රියදුරා බරපතල ලෙස තුවාල ලබා රෝහල් ගත කර ඇත. නුවරඑළියේ සිට කොළඹ දක්වා අධික වේගයෙන් ධාවනය වු වෑන් රථයක් ලොරි රථයක ගැටිමෙන් වෑන් රථයේ රියදුරා බරපතල ලෙස තුවාල ලබා වටවල රෝහල වෙත ඇතුළත් කිරීමෙන් අනතුරුව තුවාල ලැබු රියදුරු වැඩි දුර ප්‍රතිකාර සඳහා නාවලපිටිය මුලික රෝහල වෙත ඇතුළත් කර යවා ඇත. ගිනිගත්හේනේ සිට හැටන් දක්වා ධාවනය වු ලොරි රථයකට ඊයේ (09) පස්වරු 5ට පමණ මෙම වෑන් රථය ගැටී ඇත්තේ හැටන් කොළඹ ප්‍රධාන මාර්ගයේ හැටන් ෂැනන් වත්ත ප්‍රදේශයේදීය. නුවර එළියේ මේ දිනවල වසන්ත උදානයට පැමිණි පවුලේ පිරිසක් රැගත් වෑන් රථය කොළඹ දක්වා ධාවනය කරවන අතරතුර අනතුර සිදු වී ඇති බවත්, අනතුරෙන් වැන් රථයේ සිටි සෙසු පිරිසට කිසිදු අනතුරක් සිදු වී නොමැති බවත් පොලීසිය ප්‍රකාශ කර සිටියි. ඊයේ (09) පස්වරුවේ මධ්‍යම කඳුකරයට ඇඳ හැලුණු වර්ෂාවත් සමඟ අධික වේගයෙන් ධාවනය වී ඇති වැන් රථය ලිස්සා ගොස් ප්‍රතිවිරුද්ධ දෙසින් ඉදිරියට ධාවනය වෙමින් තිබු ලොරි රථයේ ගැටී මෙම අනතුර සිදු වි ඇති බව අනතුර පිළිබදව පරික්ෂණ පවත්වන හැටන් පොලීසිය ප්‍රකාශ කර සිටියේය.", "URL": "https://sinhala.adaderana.lk/news.php?nid=107759", "Category": null, "Parent URL": null}