{"Source": "Adaderana", "Timestamp": "February 21, 2013 08:23 am", "Headline": "උතුරේ පානීය ජල ප්‍රශ්නයට විසඳුම්", "News Content": "උතුරේ පවතින පානීය ජල අර්බුධයට ලබන මාසය තුළ විසඳුම් ලබා දෙන බව ආර්ථික සංවර්ධන අමාත්‍යංශය පවසයි. ඒ සඳහා ආර්ථික සංවර්ධන අමාත්‍ය බැසිල් රාජපක්ෂ මහතාගේ මෙහෙය වීමෙන් ඉදිකරන ලද ජල ව්‍යාපෘති 2 ක් ලබන මාසයේ ජනතා අයිතියට පත් කිරීමට නියමිතය. \"උතුරු වසන්තය\" වැඩසටහන යටතේ ජාතික ජල සම්පාදන හා ජලාපවහන මණ්ඩලය විසින් මන්නාරම සහ වව්නියාව දිස්ත්‍රික්කවල මෙම ජල යෝජනා ක්‍රම දෙක ඉදිකර තිබේ. මෙමගින් ග්‍රාමසේවා වසම් 16 ට අයත් පවුල් 12594 ට පානීය ජල පහසුකම් සැපයීමට නියමිත බව ආර්ථික සංවර්ධන අමාත්‍යංශය ප්‍රකාශ කළේය. උතුරු පළාතේ පානීය ජල අර්බුධය විසඳීම සඳහා රුපියල් දශලක්ෂ හාරසිය හැත්තෑ දෙකක මුදලක් වැය කර තිබේ.", "URL": "https://sinhala.adaderana.lk/news.php?nid=31812", "Category": null, "Parent URL": null}