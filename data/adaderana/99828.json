{"Source": "Adaderana", "Timestamp": "November 26, 2018 04:16 pm", "Headline": "තවදුරටත් ගණන් යන එළවළු මිල", "News Content": "එළවළු මිල ගණන් ඉහළ යාම දෙසැම්බර් මස අවසන් වන තෙක් පවතිනු ඇතැයි කෘෂිකර්ම දෙපාර්තමේන්තුව, කෘෂිකර්ම අමාත්‍යංශයට දැනුම් දී තිබේ. වෙළඳපළේ මේ දිනවල උඩරට සහ පහතරට එළවළුවල මිළ ගණන් ඉහළ මට්ටමක පැවතීම සම්බන්ධයෙන් කෘෂිකර්ම අමාත්‍ය මහින්ද අමරවීර මහතා කෘෂිකර්ම දෙපාර්තමේන්තුවෙන් කරුණු විමසා තිබේ. මේ වන විටත් එළවළු වගා කරන බොහෝ ප්‍රදේශ වලට අධික වර්ෂාවක් ලැබෙන බැවින් එළවළු කුණු වීමට බලපා තිබෙන නිසා දැනට වෙළඳපලේ එළවළු මිල ඉහල යාමේ තත්ත්වය දෙසැම්බර් මස අවසන් වන තෙක් පවතිනු ඇතැයි කෘෂිකර්ම දෙපාර්තමේන්තුව අමාත්‍යාංශය වෙත දැනුම් දී තිබේ. වර්ෂාව හේතුවෙන් එළවළු අලුතින් වගා කිරීමටද ගොවීන්ට අපහසු වී තිබේ. පසුගිය සතියේ කෘෂිකර්ම අමාත්‍යංශයේ පැවති ප්‍රගති සමාලෝචන රැස්වීමේදී මෙම කරුණු අනාවරණය වූ බව කෘෂිකර්ම අමාත්‍යංශය නිවේදනයක් නිකුත් කරමින් පවසා සිටියි.", "URL": "https://sinhala.adaderana.lk/news.php?nid=99828", "Category": null, "Parent URL": null}