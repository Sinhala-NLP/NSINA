{"Source": "Adaderana", "Timestamp": "June 13, 2011 10:34 am", "Headline": "මුහුදු ගැටුම් තතු සොයන්න ඉන්දීය නාවික හමුදා රහස් කණ්ඩායම් 6 ක්", "News Content": "ඉන්දු-ශ්‍රී ලංකා මුහුදු සීමාවේ ආරක්ෂාව තර කර ඇතැයිද,ආරක්ෂක නිරීක්ෂණ චාරිකා පුළුල් කර ඇතැයිද නැගෙනහිර ඉන්දියානු ප්‍රාන්ත නාවික හමුදා ප්‍රධානි,රියර් අද්මිරාල් සුනිල් ලාන්පා මහතා පවසයි. අරක්කෝනම් ප්‍රදේශයේ පැවති උත්සවයකට සහභාගී වෙමින් නැගෙනහිර ඉන්දීය නාවික ප්‍රධානියා මේ බව සඳහන් කළ බව ඉන්දීය මාධ්‍ය උපුටා දක්වයි. ශ්‍රී ලංකා ධීවරයින් ඉන්දු මුහුදු සීමාවට ඇතුළුවී නීති විරෝධී ලෙස ධීවර කටයුතුවල නිරතවීමත්,ශ්‍රී ලංකා නාවික හමුදා විසින් ඉන්දීය ධීවරයින්ට නිරන්තරයෙන් ප්‍රහාර එල්ල කරනු ලැබීමත් හේතුවෙන් මේ අයුරින් ආරක්ෂාව තර කර ඇති බව හෙතෙම පෙන්වා දී තිබේ. සාමාන්‍ය වැසියන් සේ වෙස්වලාගත් ඉන්දීය විශේෂ නාවික හමුදා කණ්ඩායම් 6 ක් ඉන්දු-ශ්‍රී ලංකා මුහුදු සීමාවේ නිරීක්ෂණ චාරිකා සඳහා දැනටමත් යොදවා ඇතැයිද,ඉදරියේදී P8I වර්ගයේ නිරීක්ෂණ ගුවන් යානයක් හා \"දීපක්\"නැමති නෞකාවක් ඒ සඳහා යොදාගැනීමට අපේක්ෂා කරන බවද ලාන්පා මහතා අවධාරණය කර තිබේ. ඉන්දු-ශ්‍රී ලංකා මුහුදු සීමාවේ නිරන්තරයෙන් සිදුවන ගැටුම් හා උද්ගතවන ගැටලු සම්බන්ධයෙන් නිසි විමර්ශන කටයුතු සිදුකිරීම සඳහා මෙම ක්‍රියා මාර්ග ගන්නා බව නැගෙනහිර ඉන්දියානු ප්‍රාන්ත නාවික හමුදා ප්‍රධානි,රියර් අද්මිරාල් සුනිල් ලාන්පා මහතා වැඩිදුරටත් පවසා ඇතැයි නක්කීරන් වෙබ් අඩවිය උපුටා දක්වයි.", "URL": "https://sinhala.adaderana.lk/news.php?nid=16727", "Category": null, "Parent URL": null}