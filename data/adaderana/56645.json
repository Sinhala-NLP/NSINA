{"Source": "Adaderana", "Timestamp": "January 25, 2016 11:16 pm", "Headline": " ස්ටාලින් පා ගමනකට සැරසෙයි", "News Content": "2009 වසරට පසු විදුහල්පති සේවයේ පත්වීම් ලද නිලධාරීන්ට අසාධාරණ කොන්දේසි වලින් තොරව උසස්වීම් ලබාදෙන්නැයි ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා අධ්‍යාපන බලධාරීන්ගෙන් ඉල්ලීමක් කර තිබේ.උසස්වීම් ලබාදීමට බල කර පාගමනක් සංවිධානය කර ඇතැයිද හෙතෙම කියයි.2005 වසරේ අයඳුම්පත් කැඳවීමෙන් 2006 වසරේ පැවති තරග විභාගයෙන් 2009.11.13 දින විදුහල්පති සේවයේ 2-11 සහ 111 පන්තියට පත්වීම් ලබාදෙන ලදී. එම පත්වීම් ලබාදීමේ දී සිදු වූ ක‍්‍රම විරෝධී කි‍්‍රයාවන්ට එරෙහිව ලංකා ගුරු සංගමයේ මෙහෙයවීමෙන් ශ්‍රේෂ්ඨාධිකරණයට ඉදිරිපත් කළ පෙත්සම්වලින් අනතුරුව ලද තීන්දු අනුව 2009 වසරෙන් පසු විදුහල්පති සේවයේ 2-11 සහ 111 පන්තියට නැවත පත්වීම් 2000කට වැඩි ප‍්‍රමාණයක් ලබාදෙන ලදී. තත්ත්වය මෙසේ තිබියදී 1885/31 අංකයෙන් නව විදුහල්පති සේවා ව්‍යවස්ථාවක් නිකුත් කොට ඇති අතර, එම සේවා ව්‍යවස්ථාවේ උසස්වීම් සඳහා පනවා ඇති කොන්දේසි කිහිපයකින් 2016.01.01 දක්වා නිදහස් කොට ඇත. ඒ අනුව 2009 පත්වීම් ලද පිරිසට පමණක් කොන්දේසි විරහිත උසස්වීම් ලැබීමට නියමිත අතර, ශ්‍රේෂ්ඨාධිකරණ තීරණ මත 2009න් පසු පත්වීම් ලද පිරිසට පත්වීම් දිනයේ වෙනස්කම් මත කොන්දේසි සැපිරීමෙන් අනතුරුව පමණක් ප‍්‍රමාද වී උසස්වීම් ලැබීමට නියමිතය. මෙම ක‍්‍රම විරෝධී පත්වීම් කි‍්‍රයාවලියට එරෙහිව ශ්‍රේෂ්ඨාධිකරණය මඟින් යුක්තිය ඉටුකර ගත් පිරිසට සිදුවන්නේ බලවත් අසාධාරණයකි. මෙම තත්ත්වය තුළ ශ්‍රේෂ්ඨාධිකරණ තීරණ මත 2009න් පසු විදුහල්පති සේවයේ පත්වීම් ලැබූ විදුහල්පති ශ්‍රේණිධාරීන්ගේ පත්වීම් දිනය පෙරදාතම කරන ලෙස ලංකා ගුරු සංගමය අධ්‍යාපන අමාත්‍යාංශයෙන් ඉල්ලා ඇත. අධ්‍යාපන අමාත්‍යාංශය මේ දක්වා එම ඉල්ලීම් ඉටු නොකිරීම සම්බන්ධයෙන් අවස්ථා ගණනාවකදී ලංකා ගුරු සංගමයේ මෙහෙයවීමෙන් විවිධ කි‍්‍රයාමාර්ග ගෙන ඇතත් මේ දක්වා ඒ සම්බන්ධයෙන් අධ්‍යාපන අමාත්‍යාංශ බලධාරීන් නිහඬ පිළිවෙතක් අනුගමනය කරමින් සිටී. මේ පිළිබඳ විරෝධය පළ කරන පෙත්සමක් ලංකා ගුරු සංගමය විසින් අත්සන් කොට ඇති අතර, එම පෙත්සම භාරදීම හා විදුහල්පති ශ්‍රේණිධාරීන්ට සිදුව ඇති මෙම අසාධාරණය නිවැරදි කරන ලෙස බල කෙරෙන පා ගමනක් හා විරෝධතාවක් 2016 ජනාවාරි 27 බදාදා දින පැවැත්වීමට කටයුතු යොදා ඇත. 2016 ජනාවාරි 27 දින පෙ.ව. 10.00 ට බත්තරමුල්ල බුද්ධදාස කී‍්‍රඩාංගනය අසලින් ආරම්භවන මෙම පා ගමන ඉසුරුපාය අධ්‍යාපන අමාත්‍යාංශය දක්වා ගමන් කිරීමට නියමිතය. ජෝසප් ස්ටාලින්ප‍්‍රධාන ලේකම්", "URL": "https://sinhala.adaderana.lk/news.php?nid=56645", "Category": null, "Parent URL": null}