{"Source": "Adaderana", "Timestamp": "December 22, 2015 05:12 pm", "Headline": "වන සම්පත රැකීමට ත්‍රිවිද හමුදාවේ සහය ගන්නවා", "News Content": "වනාන්තර, වෙරළ ඇතුළු ස්වභාවික සම්පත් ආරක්ෂා කරගැනීම සඳහා ඉදිරියේ දී ත්‍රිවිධ හමුදාවේ සහය ලබාගැනීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි.මතු වී ඇති පරිසර ගැටලු සම්බන්ධයෙන් පරිසර සංරක්ෂණ ආයතන ප්‍රධානීන් සහ පරිසරවේදීන් සමග අද ජනාධිපති ලේකම් කාර්යාලයේ පැවති විශේෂ සාකච්ඡාවකදී ජනාධිපතිවරයා මේ බව කියා සිටියේය.පරිසරවේදීන්ට සහ ඕනෑම පුරවැසියෙකුට රටේ ඕනෑම තැනක සිදුවන පරිසර විනාශයක් පිළිබඳව ක්ෂණිකව දැනුම්දිය හැකි කමිටුවක් ඉදිරි දින දෙක තුළ දී පත් කිරීමට මෙම සාකච්ඡාවේ දී තීරණය වී ඇත. පරිසර, වනජීවි යන අමාත්‍යාංශවලින් සහ යුධ හමුදාවේ සාමාජිකයින්ගෙන් සමන්විතව අදාළ කමිටුව පත්කිරීමට තීරණය වු බව ජනාධිපති මාධ්‍ය අංශය සඳහන් කළේය.විල්පත්තු රක්ෂිතයේ සිදුවෙමින් පැවති වන විනාශය ජනාධිපතිවරයාගේ මැදිහත්වීමෙන් අඩාල වුව ද නැවතත් විටින් විට ඇරෙඹන වන විනාශයන් පිළිබඳව පරිසරවේදීන් මෙහිදි ජනාධිපතිවරයා වෙත කරුණු ඉදිරිපත් කර තිබේ.වරාය නගර ව්‍යාපෘතියේ වත්මන් තත්ත්වය පිළිබඳව ද අදාළ සාකච්ඡාවේ දී අවධානය යොමුවී ඇති අතර එහි ඉදිරි කටයුතු සම්බන්ධයෙන් තීරණ ගැනීමේ දී සියලු අධ්‍යයන වාර්තා ගැඹුරින් සැලකිල්ලට ගන්නා බව ජනාධිපති මෛත්‍රීපාල සිරිසේන මහතා ප්‍රකාශ කර ඇති බව සඳහන්ය.", "URL": "https://sinhala.adaderana.lk/news.php?nid=55885", "Category": null, "Parent URL": null}