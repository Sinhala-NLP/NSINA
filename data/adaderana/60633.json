{"Source": "Adaderana", "Timestamp": "May 31, 2016 08:34 am", "Headline": "ඉහළ ගිය ජල මට්ටම් සාමාන්‍යයි", "News Content": "ගංගා කිහිපයක ඉහළ ගොස් තිබූ ජල මට්ටම සාමාන්‍ය තත්ත්වයට පත්ව ඇති බව ආපදා කළමනාකරණ මධ්‍යස්ථානය පවසයි. කළු ගගේ මිල්ලකන්ද ප්‍රදේශයේ පමණක් මේ වන විට සුළු ජලගැලීම් තත්ත්වයක් වාර්තා වන බව එම මධ්‍යස්ථානය සඳහන් කරයි.අයහපත් කාලගුණය හේතුවෙන් විපතට පත්වූ පුද්ගලයන් 13,000කට වැඩි පිරිසක් ආරක්ෂිත ස්ථාන 169ක් තුළ තවදුරටත් රැඳී සිටිති.මේ අතර කළුතර, රත්නපුර, කෑගල්ල, මහනුවර සහ නුවරඑළිය යන දිස්ත්‍රීක්ක සඳහා තවදුරටත් නායයැම් අනතුරු ඇඟවීමේ නිවේදනය බලපැවැත්වෙයි. මේ අතර බස්නාහිර පළාතේ ජලගැලීම්වලට ලක්වන ප්‍රදේශ සිතියම් ගත කිරීම සඳහා නාවික හමුදාවේ සහය ලැබී තිබේ.මිනුම් දෙපාර්තමේන්තුව එම සිතියම්ගත කිරීම සිදුකරන අතර ඒ සඳහා නාවික හමුදාවේ සහය දැනටමත් ලැබී ඇති බව වාර්තා වේ. කොළඹ සහ ගම්පහ දිස්ත්‍රීක්කවල ජලගැලීම්වලට ලක්වන ප්‍රදේශ සිතියම්ගත කිරීම මේ වන විට සිදුකෙරෙයි. කැලණිගඟ සහ අත්තනගලුඔය ආශ්‍රිත සිතියම්ගත කිරීම් සඳහා නාවික හමුදාවේ පුහුණුවලත් විශේෂඥ කණ්ඩායමක් යොදවා ඇති බව නාවික හමුදාව ප්‍රකාශ කරයි.", "URL": "https://sinhala.adaderana.lk/news.php?nid=60633", "Category": null, "Parent URL": null}