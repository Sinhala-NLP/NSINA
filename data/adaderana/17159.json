{"Source": "Adaderana", "Timestamp": "July 3, 2011 10:25 am", "Headline": "තැපැල්පතිට එරෙහි චෝදනා පිළිබඳ වාර්තාව සති තුනකින් ඇමතිට", "News Content": "තැපැල්පතිවරයා සම්බන්ධයෙන් පරීක්ෂණ පැවැත්වීමට පත් කළ ත්‍රිපුද්ගල කමිටු වාර්තාව ඉදිරි සති තුන ඇතුළත තැපැල් සේවා අමාත්‍යවරයා වෙත භාර දීමට නියමිත බව වාර්තාවේ. තැපැල්පති එම්.කේ.බී දිසානායක මහතා තැපැල් දෙපාර්තමේන්තුව තුළ වංචා සහගත ක්‍රියා සිදු කර ඇති බවට වෘත්තීය සමිති චෝදනා කරනු ලැබිණි. එහි දී වෘත්තීය සමිති චෝදනා කර සිටියේ තැපැල්පතිවරයා වහාම ධුරයෙන් ඉවත් කළ යුතු බවයි. ඒ අනුව අදාළ චෝදනා සම්බන්ධයෙන් සොයා බැලීමට තැපැල් සේවා අමාත්‍ය ජීවන් කුමාරතුංග මහතා විසින් මෙම ත්‍රිපුද්ගල කමිටුව පත් කරනු ලැබිණි. මෙම ත්‍රිපුද්ගල කමිටුව විසින් මේ වන විට අදාළ චෝදනා සම්බන්ධයෙන් විමර්ශන කටයුතු සිදු කරමින් පවතින බව තැපැල් සේවා අමාත්‍යාංශ ලේකම් හේමසිරි ප්‍රනාන්දු මහතා ප්‍රකාශ කළේය. ඒ අනුව ඉදිරි සති තුන ඇතුළත සිදු කළ විමර්ශන වලට අනුව සකස් කළ අවසන් වාර්තාව අමාත්‍යවරයා වෙත භාර දීමට නියමිත බව ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17159", "Category": null, "Parent URL": null}