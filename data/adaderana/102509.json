{"Source": "Adaderana", "Timestamp": "January 17, 2019 11:25 am", "Headline": "ක්‍රීඩකයෙකු අත්අඩංගුවට ගැනීමට ජාත්‍යන්තර වරෙන්තුවක්", "News Content": "තුර්කි ජාතික පැසිපන්දු ක්‍රීඩකයෙකු අත්අඩංගුවට ගැනීම සඳහා එරට අධිකරණයක් විසින් ජාත්‍යන්තර වරෙන්තු නිකුත් කර ඇත. 26 හැවිරිදි ඉනේස් කැන්ටර් නමැති මෙම ක්‍රීඩකයා අමෙරිකානු ක්‍රීඩා සමාජයක් සාමාජිකයෙකු වන අතර ඔහු මේ වන විට අමෙරිකාවේ රැදී සිටින බව සඳහන්ය. 2016 වසරේ තුර්කි ජනාධිපතිවරයාට එරෙහි කුමන්ත්‍රණය සම්බන්ධයෙන් එල්ල වී ඇති චෝදනාවට අදාලව කැන්ටර් අත්අඩංගුවට ගැනීමට මෙසේ තුර්කි අධිකරණය නියෝග කර ඇත. කෙසේවෙතත් අදාල චෝදනා ඔහු විසින් ප්‍රතික්ෂේප කර ඇත. තුර්කි බලධාරීන් විසින් තමා ඝාතනය කිරීමට කුමන්ත්‍රණය කරන බවට කැන්ටර් පසුගියදා සිය ෆේස්බුක් ගිණුමේ සටහනක් ද තබා තිබූ බව විදෙස් මාධ්‍ය වාර්තා කළේය. තුර්කි ජනාධිපතිවරයාට එරෙහි කුමන්ත්‍රණයට අදාලව පුද්ගලයින් 50,000කට අධික පිරිසක් මේ වන විට අත්අඩංගුවට ගෙන ඇති බව ද සඳහන්ය.", "URL": "https://sinhala.adaderana.lk/news.php?nid=102509", "Category": null, "Parent URL": null}