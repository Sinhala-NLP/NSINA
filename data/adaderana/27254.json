{"Source": "Adaderana", "Timestamp": "September 9, 2012 01:32 pm", "Headline": "නැගෙනහිර මහ ඇමති පුටුව කාටද?", "News Content": "නැගෙනහිර පළාත් සභාව සදහා ශ්‍රී ලංකා මුස්ලිම් කොංග්‍රසය කටයුතු කරන ආකාරය සම්බන්ධයෙන් සිය පක්ෂයේ උත්තරීතර මණ්ඩලය රැස් වී තීරණය කිරීමට නියමිතව තිබේ. මේ වන විට එක්සත් ජනතා නිදහස් සන්ධානයට නැගෙනහිර පළාත් සභාව වෙනුවෙන් මන්ත්‍රී ධුර 14ක් හිමිව ඇති අතර ජාතික නිදහස් පෙරමුණ ද එක් වු විට ඔවුන්ගේ මන්ත්‍රී ධුර සංඛ්‍යාව 15කි. කෙසේ වෙතත් එක්සත් ජාතික පක්ෂය සහ ඉලංකෙයි තමිල් අරසුකච්චි පක්ෂයට හිමිව ඇති මන්ත්‍රී ධුර සංඛ්‍යාව ද 15ක් වේ. එම නිසා මුස්ලිම් කොංග්‍රසයට හිමිව ඇති මන්ත්‍රී ධුර 07 නැගෙනහිර පළාත් සභාව පිහිටුවීමේ දී ප්‍රධාන සාධකයක් වී තිබේ. ඔවුන් එක්සත් ජනතා නිදහස් සන්ධානයට සහයෝගය ලබාදෙන්නේ ද නැද්ද යන්න මනාප ප්‍රතිඵල නිකුත් වීමෙන් අනතුරුව උත්තරීතර මණ්ඩලය රැස් වී තීරණය කරන බව මුස්ලිම් ‍කොංග්‍රසයේ ප්‍රකාශකයෙකු සදහන් කළේය. මේ අතර පළාත් සභා මැතිවරණයට අදාළ මනාප ගණන් කිරිමේ කටයුතු මේ වන විටත් සිදුවෙමින් පවතියි. උතුරු මැද, සබරගමුව සහ නැගෙනහිර පළාත් සභාවලට අදාළ මනාප ප්‍රතිඵල දිස්ත්‍රීක් මට්ටමින් නිකුත් කිරීමට නියමිතය. මනාප ගණන් කිරීමේ කටයුතු තවදුරටත් සිදුවෙමින් පවතින බව අදාළ පළාත්වලට අයත් දිස්ත්‍රික් ලේකම්වරුන් පැවසුහ. අද පස්වරුව වන විට මනාප ප්‍රතිඵල නිකුත් කිරිමට බලාපොරොත්තු වන බව ඔවුන් කියා සිටියහ.", "URL": "https://sinhala.adaderana.lk/news.php?nid=27254", "Category": null, "Parent URL": null}