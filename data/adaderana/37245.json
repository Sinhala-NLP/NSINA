{"Source": "Adaderana", "Timestamp": "September 8, 2013 01:25 pm", "Headline": "පොලිස් පරික්ෂකගේ වැඩ තහනම් - බීලා මාට්ටු", "News Content": "බීමතින් පොලිස් පෙළපාලියකට සහභාගි වීමේ චෝදනාව මත ‍තඹුත්තේගම මූලස්ථාන පොලීසියේ පොලිස් පරික්ෂකවරයෙකුගේ වැඩ තහනම් කර තිබේ. තඹුත්තේගම මූලස්ථාන පොලීසියේ ඊයේ (07) පැවැති අර්ධ වාර්ෂික පරීක්ෂණයට බීමතින් සහභාගි වීමේ චෝදනාව මත අදාළ නිලධාරියාගේ වැඩ තහනම් කර ඇති බව වැඩබලන පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය. තඹුත්තේගම මූලස්ථාන පොලීස් ක්‍රීඩාංගණයේදී මෙම අර්ධ වාර්ෂික පරීක්ෂණය පවත්වා ඇති අතර අදාළ නිලධාරියාගේ මුඛයෙන් දුර්ගන්ධයක් වහනය වීම නිසා ඇති වූ සැකය මත අධිකරණ වෛද්‍ය නිලධාරියා හමුවට පමුණුවා ලබාගත් වාර්තාවක් සැලකිල්ලට ගෙන මෙම වැඩ තහනම පනවා ඇත.", "URL": "https://sinhala.adaderana.lk/news.php?nid=37245", "Category": null, "Parent URL": null}