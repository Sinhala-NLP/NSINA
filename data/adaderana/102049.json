{"Source": "Adaderana", "Timestamp": "January 9, 2019 11:22 am", "Headline": "පාතාලේ පප්පා මාට්ටු", "News Content": "සංවිධානාත්මක අපරාධ රැසකට සම්බන්ධ සැකකරුවකු අත්අඩංගුවට ගැනීමට කොළඹ අපරාධ කොට්ඨාශය සමත්ව තිබේ. ජනවාරි මස 03 වන දින සවස 5 ට පමණ කොළඹ අපරාධ කොට්ඨාශයේ නිලධාරීන් කණ්ඩායමක් විසින් ලද තොරතුරක් අනුව මාලිගාවත්ත, බෙත්තාරාම මාර්ගයේ දී හෙරොයින් ග්‍රෑම් 5 යි මිලිග්‍රෑම් 340ක් සන්තකයේ තබා ගෙන සිටි මෙම සැකකරු අත්අඩංගුවට ගෙන තිබේ. අත්අඩංගුවට ගත් සැකකරු මාලිගාවත්ත මහේස්ත්‍රාත් අධිකරණයට ඉදිරිපත් කිරීමෙන් අනතුරුව දින 7 ක් රැඳවුම් නියෝග ලබා ගෙන වැඩි දුරටත් විමර්ශන සිදු කර තිබේ. මෙසේ අත්අඩංගුවට පත්ව ඇත්තේ වයස අවුරුදු 28 ක් වු, ග්‍රෑන්ඩ්පාස්, කොළඹ 14 ලිපිනයේ පදිංචි, බමුණු ආරච්චිගේ දුමින්ද නොහොත් මොහොමඩ් සල්මාන් රිල්වාන් නොහොත් “පප්පා“ නැමති අයෙක් බව පොලීසිය පවසයි. මොහුගෙන් සිදු කළ ප්‍රශ්න කිරීම්වලදී ඔහු විසින් සිදු කරනු ලැබු අපරාධ රැසක් අනාවරණය වී තිබේ. 2018 වසරේ ජූලි මස 08 වන දින වෙරළබඩ පොලිස් වසමේ ජම්පටාවීදියේ ප්‍රදේශයේ ගිනි අවියකින් වෙඩි තබා පුද්ගලයන් දෙදෙනෙක් ඝාතනය කිරීම හා පුද්ගලයන් දෙදෙනෙකුට තුවාල සිදු කිරීමේ අපරාධයට, වෙඩි තැබීම සඳහා සැකකරුවන් ගමන් කළ එක් යතුරු පැදියක පැදිකරු ලෙස ක්‍රියා කිරීම මොහු සිදු කර තිබේ. 2018.08.26 දින මාලිගාවත්ත පොලිස් වසමේ දී පුද්ගලයෙකුට වෙඩි තබා ඝාතනය කිරීමේ සිද්ධියට, වෙඩි තැබීම සඳහා අමතර කණ්ඩායමක් ලෙස යතුරු පැදියක් පැදවීම ද මොහු විසින් සිදු කර ඇත. මීට අමතරව, 2018.08.30 වන දින මාලිගාවත්ත පොලිස් වසමේ මාලිගාවත්ත ජුම්මා මස්ජිඩ් මාර්ගයේ දී පුද්ගලයෙකුට ගිනි අවියකින් වෙඩි තබා බරපතළ තුවාල සිදු කිරීමේ සිද්ධියේ යතුරු පැදිය පැදවීමට ද මොහු සම්බන්ධ වී ඇත. එමෙන්ම 2018.09.12 වන දින මාලිගාවත්ත පොලිස් වසමේ මාලිගාවත්ත ලක්සඳ සෙවන, නිවාස සංකීර්ණයේ ගිනි අවියකින් වෙඩි තබා පුද්ගලයෙකුට බරපතළ තුවාල සිදු කිරීමේ සිද්ධියේ යතුරු පැදිය පැදවීම ද මොහු විසින් සිදු කර ඇත. 2018.11.07 වන දින ග්‍රෑන්ඩ්පාස් පොලිස් වසමේ පරාක්‍රම මාර්ගයේ දී ගිනි අවියකින් වෙඩි තබා පුද්ගලයෙකුට බරපතළ තුවාල සිදු කිරීමේ සිද්ධියේ යතුරු පැදිය පැදවීම හා මොහුට විරුද්ධව කොළඹ ප්‍රධාන මහේස්ත්‍රාත් අධිකරණයේ නඩු 2 ක් සඳහා වරෙන්තු නිකුත් කර ඇති බවට කරුණු අනාවරණය වී ඇත. තවද සැකකරුගෙන් වැඩිදුරටත් සිදුකරන ලද ප්‍රශ්න කිරීම්වලදී සැකකරු විසින් මාලිගාවත්ත පොලිස් වසමේ ඇපල්වත්ත මහල් නිවාස සංකීර්ණයේ පිටුපස ඉඩමේ විදේශීය රටක නිශ්පාදිත ජීව අත්බෝම්බයක් වලදමා සඟවා ඇති බවට පවසන ලද අතර, ඒ පිළිබඳව කොළඹ අපරාධ කොට්ඨාශයේ නිලධාරීන් කණ්ඩායමක් විසින් ඊයේ(08) දින සවස 2.50ට පමණ සැකකරු ඉහත ස්ථානයට රැගෙන ගොස් සෝදිසි කිරීමේ දී විදේශිය රටක නිෂ්පාදිත ජිව අත්බෝම්බයක් සොයා ගෙන තිබේ. මෙම සැකකරු ඉහත අත්අඩංගුවට ගන්න ලද ජීව අත්බෝම්බයේ අයිතිකරු බවට අනාවරණය වී ඇති අතර, ඒ සම්බන්ධයෙන් මාලිගාකන්ද මහේස්ත්‍රාත් අධිකරණයට කරුණු වාර්තා කිරීමට නියමිතව ඇත. මෙම සැකකරු මත්ද්‍රව්‍ය හා සංවිධානාත්මක අපරාධ රැසකට සම්බන්ධ පුද්ගලයෙකු බවට කරුණු අනාවරණය වී ඇති අතර, තවත් අපරාධයන්ට සම්බන්ධ දැයි සොයා බැලීමට කොළඹ අපරාධ කොට්ඨාශය වැඩි දුර පරීක්ෂණ පවත්වයි.", "URL": "https://sinhala.adaderana.lk/news.php?nid=102049", "Category": null, "Parent URL": null}