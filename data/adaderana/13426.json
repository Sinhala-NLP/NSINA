{"Source": "Adaderana", "Timestamp": "January 11, 2011 04:26 pm", "Headline": "සුදු කොඩියේ වීඩියෝ සාක්ෂි සටහන් කරගැනීම අවසන් ", "News Content": "සුදු කොඩි ප්‍රකාශය පිළිබඳ නඩුවේ වීඩියෝ සාක්ෂි සටහන් කරගැනීම අද(11) අවසන් විය. කොළඹ මහාධිකරණ විනිසුරු දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඬුල්ලක් හමුවෙහි අද මෙම සාක්ෂි සටහන් කරගැනීම සිදුවිය. ඒ අනුව පසුගිය ජනාධිපතිවරණ සමයෙහි 2009 දෙසැම්බර් මස 24 වන දින විත්තිකාර සරත් ෆොන්සේකා මහතා රත්නපුරයේදී පැවති ජන රැළියකදී කළ කතාවක කොටසක් අධිකරණය හමුවෙහි ප්‍රදර්ශනය කරනු ලැබීය. ඒ අනුව මෙම වීඩියෝ දර්ශනය අඩංගු කොටස තමන් විසින් ප්‍රවෘත්ති ප්‍රකාශයේදී ඉදිරිපත් කළ බව එම ප්‍රකාශය හඳුනාගෙන සාක්ෂි දුන් දෙරණ රූපවාහිනී නාලිකාවේ ප්‍රවෘත්ති නිවේදක චතුර අල්විස් මහතා සඳහන් කළේය. ඉන් අනතුරුව පසුගිය වසරේ දෙසැම්බර් 14 වන දින සරත් ෆොන්සේකා මහතා ඔහුගේ දේශපාලන කාර්යාලයේ පැවති ප්‍රවෘත්ති සාකච්ඡාවකදී ඉදිරිපත් කළ අදහස් ද අධිකරණය හමුවෙහි ප්‍රදර්ශනය කරනු ලැබීය. එය තමන් විසින් රූගත කළ බව එම දර්ශන වල අනන්‍යතාවය තහවුරු කළ සිරස රූපවාහිනී ආයතනයේ කැමරා ශිල්පී නන්දන ගුණසේන මහතා සඳහන් කළේය. අනතුරුව සිරස ප්‍රවෘත්ති අධ්‍යක්ෂ සංගීත් කළුබෝවිල මහතා විසින් ද එම ප්‍රකාශය තම ආයතනය මගින් ප්‍රචාරය කළ බවට අධිකරණය හමුවෙහි ප්‍රකාශ කර සිටියේය. වීඩියෝ සාක්ෂි සටහන් කරගැනීම ඉන් අනතුරුව අවසන් කළ අතර වැඩිදුර නඩු විභාගය හෙට(12) දිනට කල් තැබුණි.", "URL": "https://sinhala.adaderana.lk/news.php?nid=13426", "Category": null, "Parent URL": null}