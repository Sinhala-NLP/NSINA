{"Source": "Adaderana", "Timestamp": "April 14, 2011 08:29 am", "Headline": "සිංහල හා හින්දු අලුත් අවුරුදු උදාව අදයි", "News Content": "සිංහල හා හින්දු අලුත් අවුරුද්ද අද(14) උදාවෙයි. අලුත් අවුරුදු නැකැත් වේලාවන්ට අනුව පුණ්‍ය කාලය අද පෙරවරු 6.37ට ආරම්භ විය. ඊට පෙර ආහාර අනුභව කොට සියලු වැඩ අත්හැර එම කාලය තුළ ආගමික වතාවත් වල යෙදීම මැනෙවැයි අවුරුදු චාරිත්‍ර වල සඳහන්ය. පුණ්‍ය කාලය අපරභාග 7.25ට ගෙවී යයි. පුණ්‍ය කාලයේ අපර කොටසෙහි වැඩ ඇල්ලීම, ගණුදෙනු කිරීම හා ආහාර අනුභව කිරීම යෙදී තිබේ. අපරභාග 1.01ට අවුරුදු උදාව සිදුවෙයි. අපරභාග 1.06ට රන්වන් පැහැති වස්ත්‍රාභර‍ණයෙන් සැරසී උතුරු දිශාව බලා ලිප් බැඳ ගිණි මොලවා ගිතෙල් සහ හකුරු මිශ්‍ර කිරිබතක් ද කැවිලි වර්ග ද පිළියෙල කිරීම මැනවැයි ජ්‍යෙතිශයේ සඳහන්ය. වැඩ ඇල්ලීම ගණුදෙනු කිරීම සහ ආහාර අනුභවය අපරභාග 3.18ට යෙදී ඇත. රන්වන් පැහැති වස්ත්‍රාභරණයෙන් සැරසී උතුරු දිශාව බලා වැඩ අල්ලා ගණුදෙනු කොට ආහාර අනුභවය මැනවැයි සඳහන්ය. හිස තෙල් ගෑමේ නැකත 16 වැනි‍ සෙනසුරාදා පූර්ව භාග 07.41ට යෙදී ඇත. නීලවරණ වස්ත්‍රාභර‍ණයෙන් සැරසී දකුණු දිශාව බලා හිසට නුග පත් ද පය ට කරඳ පත් ද තබා තෙල් සහ නුග පත් මිශ්‍ර නානු ද ගා ස්නානය කිරීම මැනවැයි ජ්‍යෙතිශයේ සඳහන්ය.", "URL": "https://sinhala.adaderana.lk/news.php?nid=15459", "Category": null, "Parent URL": null}