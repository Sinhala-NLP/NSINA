{"Source": "Adaderana", "Timestamp": "June 13, 2013 12:28 pm", "Headline": "ප්‍රා. මන්ත්‍රී හසිත මඩවල ඝාතනයේ ගිනි අවියේ හිමිකරු අධිකරණයට ඉදිරිපත් කෙරයි", "News Content": "කැලණිය ප්‍රාදේශිය සභා මන්ත්‍රී හසිත මඩවල මහතා ඝාතනය සඳහා ගිනි අවිය ලබා දුන් පුද්ගලයා මහර මහේස්ත්‍රාත් අධිකරණයට ඉදිරිපත් කර තිබේ. අපරාධ පරීක්ෂණ දෙපාර්තමේන්තුව විසින් සැකකරු අද(13) පෙරවරුවේ මහර මහේස්ත්‍රාත් අධිකරණයට ඉදිරිපත් කළ බව අද දෙරණ අධිකරණ වාර්තාකරු සඳහන් කරයි. ඒ සමග අදාළ ඝාතනයට යොදාගත් ගිනි අවියද, එකී ගිනි අවියේ ඡායාරූප ඇතුළත් බව කියන ඉෂාන් එදිරිසිංහ නමැති සැකකරුගේ ලැප්ටොප් වර්ගයේ පරිගණකයද අධිකරණයට ඉදිරිපත් කිරීමට අපරාධ පරීක්ෂණ දෙපාර්තමේන්තුව විසින් කටයුතු කර ඇත. ඒ අනුව මහර මහේස්ත්‍රාත් දර්ශිකා විමලසිරි මහත්මිය විසින් අදාළ සැකකරු ලබන 23 වන දින දක්වා රක්ෂිත බන්ධනාගාර ගත කිරීමට නියෝග කර තිබේ. පසුගිය ජනවාරි මස 5 වන දින කැලණිය ප්‍රාදේශිය සභා මන්ත්‍රී හසිත මඩවල මහතා වෙඩි තබා ඝාතනය කර තිබේ. අදාළ ඝාතනය සම්බන්ධයෙන් මීට පෙර පුද්ගලයින් 5 දෙනෙකු අත්අඩංගුවට ගෙන ඉන් දෙදෙනෙකු ඇප මත මුදා හැර ඇත. බන්ධනාගාරගතව සිටි අනෙක් සැකකරුවන් තිදෙනා ද අද මහර මහේස්ත්‍රාත් අධිකරණයට ඉදිරිපත් කළ අතර ඔවුන්ද ලබන 23 වැනි දින දක්වා යළි රක්ෂිත බන්ධනාගාර ගත කිරීමට නියෝග කරන ලදී.", "URL": "https://sinhala.adaderana.lk/news.php?nid=34886", "Category": null, "Parent URL": null}