{"Source": "Adaderana", "Timestamp": "May 16, 2010 04:25 pm", "Headline": "20/20 අවසන් ගැටුම අද රාත්‍රියේ", "News Content": "20 / 20 ලෝක කුසලාන ක්‍රිකට් තරගාවලියේ අවසන් මහා තරගය අද ශ්‍රී ලංකා වේලාවෙන් රාත්‍රී 9 ට ආරම්භ වීමට නියමිතව තිබේ. තරගය පැවැත්වෙන්නේ බාබඩෝස් හී කෙන්සින්ටන් ඕවල් ක්‍රීඩාංගණයේ දීය.. 20 / 20 ලෝක කුසලාන තරගාවලියක එංගලන්ත කණ්ඩායම සහ ඕස්ට්‍රේලියානු කණ්ඩායම අවසන් මහා තරගයකට පිවිසි ප්‍රථම අවස්ථාව මෙය මෙය වේ. එංගලන්තය මීට පෙර 1992 ලෝක කුසලානයේ සහ 2004 චැම්පියන් කුසලානයේ අවසන් මහා තරගයට පිවිසි අතර එම තරගාවලි දෙකේම අනු ශූරයන් බවට පත් වෙමින් අවසන් මහා තරග ඔවුහු පරාජයට පත් වූහ. මේ අතර ඕස්ට්‍රේලියාව 1982 සහ 1999 සිට මේ දක්වා ලෝක කුසලාන තරගාවලි වල ශූරයන් වීම ද විශේෂත්වයකි. ක්‍රිකට් ක්‍රීඩාව ආරම්භ කළ එංගලන්තය මේ දක්වා ප්‍රධාන පෙළේ අයි.සී.සී ශූරතාවයකට හිමි කම් කියා නැත. තවත් හෝරා කිහිපයකින් ආරම්භ වීමට නියමිත මෙම තරගයේ ජයග්‍රහණය පිළිබඳව කණ්ඩායම් දෙකම මහත් බලාපොරොත්තුවකින් පසුවේ. තරගාවලිය තුළ ඕස්ට්‍රේලියාව මේ දක්වා අපරාජිතව අවසන් මහා තරගයට පිවිසි අතර එංගලන්තය කොදෙව්වන්ට පමණක් එක් තරගයක් පරාජයට පත්ව තිබේ..", "URL": "https://sinhala.adaderana.lk/news.php?nid=8437", "Category": null, "Parent URL": null}