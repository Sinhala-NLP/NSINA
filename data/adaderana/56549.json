{"Source": "Adaderana", "Timestamp": "January 22, 2016 11:33 am", "Headline": "කවුරුත් මට බය වෙන්න ඕන නෑ", "News Content": "තම නායකත්වයෙන් පිහිට වූ දෙමළ මහජන කමිටුව සම්බන්ධයෙන් දෙමළ ජාතික සන්ධානයේ කිසිවෙකුත් බිය විය යුතු නොමැති බව උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පවසයි.ප්‍රධාන අමාත්‍යවරයා පැවසුවේ දෙමළ ජනතාවගේ ගැටළු සඳහා බිහිකළ දෙමළ මහජන කමිටුව සම්බන්ධයෙන් දෙමළ ජාතික සන්ධානයේ ඇතැම් පිරිස් තුළ වැරදි වැටහීමක් ඇති වී තිබෙන බවයි.කිලිනොච්චියේ පැවැති දෙමළ ජාතික සන්ධාන වාර්ෂික සම්මේලනයට එක්වෙමින් උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා මේ බව ප්‍රකාශ කර ඇත.දෙමළ මහජන කමිටුව විද්වත් කමිටුවක් මිස දේශපාලන කමිටුවක් නොවන බැවින් අදාළ කමිටුව සම්බන්ධයෙන් කිසිදු පුද්ගලයෙකු බිය විය යුතු නොමැති බව අමාත්‍යවරයා එහිදී අවධාරණය කර තිබේ.එමෙන්ම කිසිදු දේශපාලන පක්ෂයකට හෝ පුද්ගලයෙකුට විරුද්ධව දෙමළ මහජන කමිටුව කටයුතු නොකරන බව එම කමිටුවේ ප්‍රතිපත්ති තුළ අන්තර්ගත වී ඇති බව ද උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා එහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=56549", "Category": null, "Parent URL": null}