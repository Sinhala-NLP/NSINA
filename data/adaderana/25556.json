{"Source": "Adaderana", "Timestamp": "July 6, 2012 10:03 am", "Headline": "අද පක්ෂ ලේකම්වරුන් හා මැතිවරණ කොමසාරිස් අතර සාකච්ඡාවක්", "News Content": "උතුරු මැද, සබරගමුව සහ නැගෙනහිර පළාත් සභා මැතිවරණවලට අදාළව ‍දේශපාලන පක්ෂ ලේකම්වරුන් සහ මැතිවරණ කොමසාරිස් මහින්ද දේශප්‍රිය මහතා අතර සාකච්ඡාවක් අද(06) පැවැත්වෙයි. අද පස්වරුවේ පැවැත්වෙන එම සාකච්ඡාව සඳහා සහභාගී වන ලෙස පිළිගත් දේශපාලන පක්ෂවල සියලු ලේකම්වරුන් වෙත දැනුම් දී ඇති බව මැතිවරණ මහලේකම් කාර්යාලයේ ප්‍රකාශකයෙකු සඳහන් කළේය. ඊට අමතරව පොලිස්පතිවරයා, පොලිස් මැතිවරණ කාර්යාංශය භාර ජ්‍යෙෂ්ඨ නියෝජ්‍ය පොලිස්පතිවරයා, සහ මැතිවරණ නිරීක්ෂණ සංවිධානවලට ද ආරාධනා කර තිබේ. මේ අතර මැතිවරණය පැවැත්වෙන පළාත්වල දිස්ත්‍රික් සහකාර මැතිවරණ කොමසාරිස්වරුන් සහ මැතිවරණ කොමසාරිස් මහින්ද දේශප්‍රිය මහතා අතර හමුවක් ද අද පෙරවරුවේ දී පැවැත්වීමට නියමිතය.", "URL": "https://sinhala.adaderana.lk/news.php?nid=25556", "Category": null, "Parent URL": null}