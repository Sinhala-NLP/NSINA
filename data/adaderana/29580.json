{"Source": "Adaderana", "Timestamp": "November 29, 2012 02:07 pm", "Headline": "හොර ලේඛනවලින් කතක් රට යවන්න හැදූ දෙකකට වැඩ වරදියි", "News Content": "ව්‍යාජ ලිපි ලේඛන භාවිත කරමින් කාන්තාවක් විදේශ රැකියාවකට යැවීමට උත්සහ කළ පුද්ගලයින් දෙදෙනෙකු අත්අඩංගුවට ගෙන ති‍බේ. මාවනැල්ල සහ මරදාන යන ප්‍රදේශවල පදිංචිකරුවන් දෙදෙනෙකු මෙලෙස අත්අඩංගුවට ගත් බව විදේශ සේවා නියුක්ති කාර්යංශය සඳහන් කළේය. ව්‍යාජ ලේඛන හා විදේශ සේවා නියුක්ති කාර්යංශය විසින් ශ්‍රමිකයන්ගේ නීත්‍යානුකූලභාවය සහතික කිරීම සඳහා යොදන විශේෂ මුද්දරවලට සමාන ආකාරයෙන් සැකසූ මුද්දර යොදා අදාළ කාන්තාව විදේශ ගත කිරීමට සැකකරුවන් උත්සහ කර තිබේ. කටුනායක ගුවන්තොටු‍පළ පරිශ්‍රයේ දී අදාළ කාන්තාව පරීක්ෂාවට ලක් කිරීමේ දී ඇය සතුව තිබූ ලිපි ලේඛන ව්‍යාජ ලෙස සකස් කළ ඒවා බවට අනාවරණ වූ බව විදේශ සේවා නියුක්ති කාර්යංශය සඳහන් කළේය. එම කාන්තාවගෙන් ලැබුණු තොරතුරුවලට අනුව සිද්ධියට සම්බන්ධ සැකකරුවන් දෙදෙනා අත්අඩංගුවට ගැනීමට හැකිවී තිබේ.", "URL": "https://sinhala.adaderana.lk/news.php?nid=29580", "Category": null, "Parent URL": null}