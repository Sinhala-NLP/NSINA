{"Source": "Adaderana", "Timestamp": "March 26, 2012 10:50 am", "Headline": "ජිනීවා යෝජනාවෙන් ශ්‍රී ලංකාවට ආර්ථික සම්බාධක පනවන්න බෑ", "News Content": "ජිනිවා හී මානව හිමිකම් කවුන්සිලයේ දී සම්මත වූ යෝජනාව හරහා ශ්‍රී ලංකාවට එරෙහිව සම්බාධක පැනවිය නොහැකි බව විදේශ කටයුතු අමාත්‍ය මහාචාර්ය ජී.එල් පීරීස් මහතා අවධාරණය කරයි. අදාළ යෝජනාව මානව හිමිකම් කවුන්සිලය වෙත ඉදිරිපත් වූ යෝජනාවක් පමණක් බැවින් එවැනි සම්බාධක පැනවීමක් සිදු කළ නොහැකි බව ඔහු පෙන්වා දෙයි. සම්බාධක පැනවීමට නම් එක්සත් ජාතීන්ගේ ආරක්ෂක මණ්ඩලයේ යෝජනාවක් සම්මත විය යුතු බව ජී.එල් පීරීස් මහතා පවසයි. ජිනිවා මානව හිමිකම් කවුන්සිලයේ දී සම්මත වූ යෝජනා සම්බන්ධයෙන් මාධ්‍ය දැනුවත් කිරීම සඳහා අද(26) පෙරවරුවේ පැවති මාධ්‍ය හමුවේ දී ජී.එල් පීරීස් මහතා මේ අදහස් පළ කළේය. දිගින් දිගටම එක්සත් ජාතීන්ගේ මානව හිමිකම් සමුළුවේ සැසිවාරයන්ට ශ්‍රී ලංකාව සහභාගී වූ බවත්,ඉදිරියටත් ඒ ආකාරයෙන්ම සහභාගි වන බවත් හෙතෙම සඳහන් කළේය. මෙම ගැටලුවට අදාළව උනන්දුවක් දක්වන ඕනෑම රටක් සමග නිල වශයෙන් සාකච්ඡා පැවැත්වීමට ආණ්ඩුව සූදානම් බවත්,එසේ වුවද කිසිදු රටකට ශ්‍රී ලංකාවට ඇඟිලිගැසීමට ඉඩක් නොතබන බවත් අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=23064", "Category": null, "Parent URL": null}