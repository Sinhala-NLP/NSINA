{"Source": "Adaderana", "Timestamp": "December 18, 2017 02:22 pm", "Headline": " මිලියන 350ක වියදමින් ඉදි කළ පාළමට ගිය කල දසාව", "News Content": "මුලතිව් -ඔඩ්ඩිසුඩාන් මාර්ගයේ පිහිටි කුරුවිකුලම් පාළම අලුතින් ඉදිකිරීම සඳහා රුපියල් මිලියන 350 ක මුදලක් ලබා දී ඇතත් දැනට ඉදිකොට ඇති පාළම හරහා විශාල වාහනයකටවත් ගමන් කිරීමට නොහැකි බව ප්‍රදේශවාසීන් විසින් මුලතිව් දිසාපතිවරියට පැමිණිලි කොට තිබේ. මුලතිව් හා ඔඩ්ඩිසුඩාන් ප්‍රදේශවල ගොවීන්ගේ වී ඇතුළු කෘෂිකාර්මික නිෂ්පාදන විශාල වශයෙන් මෙම මාර්ගයේ ප්‍රවාහනය කරණ අතර මුලතිව් පළාතේ සිට ඇතැම් පිරිස් මාළු තොග ප්‍රවාහනය කරණු ලබන්නේද මේ මාර්ගය ඔස්සේ බව ප්‍රදේශවාසීහු කියා සිටිති. තත්ත්වව මෙසේ තිබියදී කුරුවිකුලම් පාලම අළුත්වැඩියා කොට දෙන මෙන් එහි වැසියෝ වසර ගණනාවක සිට කරණ ලද ඉල්ලීමක ප්‍රතිපලයක් වශයෙන් නව පාලමක් ඉදිවෙමින් පැවතියත් පාළම හරහා විශාල වාහනයකට ගමන් කිරීමට නොහැකිවීම නිසා එවැනි පාළමක් ඉදිකිරීමෙන් කිසිඳු ප්‍රයෝජනයක් නැතැයි ප්‍රදේශවාසීහු කියා සිටිති. මේ නිසා මේ පිළිබඳව සොයා බලා කුරුවිකුලම් පාළම පලල් හා ඉඩකඩ ඇති පාළමක් වශයෙන් ඉදි කිරීමට පියවර ගන්නා මෙන් කුරුවිකුලම් ගම්වැසියෝ මුලතිව් දිසාපතිවරියගෙන් ඉල්ලීමක් කොට තිබේ.", "URL": "https://sinhala.adaderana.lk/news.php?nid=81722", "Category": null, "Parent URL": null}