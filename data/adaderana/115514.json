{"Source": "Adaderana", "Timestamp": "August 1, 2019 02:04 pm", "Headline": "දුම්වැටියක් නිසා ඇතිවූ ගැටුමක් මරණයකින් කෙළවර වෙයි", "News Content": "අනුරාධපුර-සමඟිපුර ප්‍රදේශයේ දෙදෙනෙකු අතර සිදූ වූ ගැටුමකින් පුද්ගලයෙකු මියගොස් ගැටුමට සම්බන්ධ අනෙක් පුද්ගලයා පොලිස් අත්අඩංගුවට ගෙන රක්ෂිත බන්ධනාගර ගත කර ඇති බව අද දෙරණ වාර්තාකරු පවසයි. ජුලි 25වන දින මෙම පුද්ගලයින් දෙදෙනො විසින් අනුරාධපුර ප්‍රදේශයේ අවන් හලක් වෙත ගොස් මත් පැන් පානය කර ඇති අතර එහිදී දුම්වැටියක් සම්බන්ධයෙන් ඇතිවූ බහින්බස් වීමක් දුර දිග ගොස් තිබේ. පසුව එක් පුද්ගලයෙකු යළි නිවස වෙත පැමිණෙන අවස්ථාවෙදී අත්අඩංගුවෙ පසුවන සැකකරු විසින් අනෙක් පුද්ගලයා ත්‍රීරෝද රථයකට යට කර අනතුරට ලක් කර ඇති බව වාර්තා වෙයි. එලෙස අනතුරට ලක්වූ පුද්ගලයා බරපතළ තුවාල ලබා රෝහල් ගත කර ඇතත් පසුගිය ජුලි 30 දා යළි රෝහලෙන් නිවස වෙත එවා තබූ බව අප වාර්තාකරු පැවසීය. එලෙස රෝහලෙන් පැමිණි පුද්ගලයා ඊයේ උදෑසන මිගොස් තිබේ. අදාළ සිද්ධියට සම්බන්ධ සැකකරු පොලීසිය විසින් අත්අඩංගුවට ගෙන ඇති අතර ඔහු මහෙස්ත්‍රාත් අධිකරණය වෙත ඉදිරිපත් කිරීමෙන් අනතුරුව දින 14ක් රක්ෂිත බන්ධනාගාර ගත කරන ලෙස මහෙස්ත්‍රාත්වරයා නියෝග කර තිබේ. මේ අතර මිය ගිය පුද්ගලයාගේ දේහය ඊයේ සිය නිවස වෙත රැගනවිත් තිබේ. අත්අඩංගුවට පත් සැකකරුගේ නිවසේ ඊයේ(31) රාත්‍රියේ ගින්නක් හටගෙන ඇති අතර පොලීසිය පැවසුවේ කිසියම් පිරිසක් ඊට ගිනි තබා ඇති බවට සැකකරන බවයි. සිද්ධිය සම්බන්ධයෙන් මිහින්තලේ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=115514", "Category": null, "Parent URL": null}