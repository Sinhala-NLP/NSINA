{"Source": "Adaderana", "Timestamp": "April 30, 2012 07:17 pm", "Headline": " හිරුණිකාගේ කුරුදුවත්ත නිවසට පැය 24 පුරා පොලිස් ආරක්ෂාව දීලා", "News Content": "ඝාතනයට ලක්වූ ජනාධිපති උපදේශක භාරත ලක්ෂ්මන් ප්‍රේමචන්ද්‍ර මහතා‍ගේ දියණිය වන හිරුණිකා පේ‍්‍රමචන්ද්‍ර මෙනවියගේ කුරුදුවත්ත පිහිටි නිවසට පැය 24 පුරා ආරක්ෂාව සපයා ඇති බව පොලීසිය පවසයි. හිරුණිකා ප්‍රේමචන්ද්‍ර මෙනවිය විසින් පොලිස් මූලස්ථානය කරන ලද පැමිණිල්ලට අදාළව සති අන්ත පුවත්පතක පළවූ පුවතක් සම්බන්ධයෙන් කරුණු දක්වමින් පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා විසින් නිකුත් කරන ලද නිවේදනයක මේ බව දැක්වෙයි. එකී සම්පූර්ණ නිවේදනය පහත පරිදිය. හිරුණිකා පේ‍්‍රමචන්ද්‍ර මෙනවිය විසින් 2012-04-23 වන දින පැය 2110 ට පොලිස් මුලස්ථානය වෙත පැමිණිල්ලක් කර ඇත. මෙම පැමිණිල්ලෙන් ඇය ප‍්‍රකාශ කර ඇත්තේ\" සති අන්ත පුවත්පතක ඇගේ ජිවිතයට තර්ජනයක් ඇති බවට ප‍්‍රවෘත්තියක් පළ වු බවත්\"එම ප‍්‍රවෘත්තිය සම්බන්ධයෙන් අදාළ පුවත්පතේ කර්තෘ සහ මාධ්‍යවේදියකු හමු වී විමසු අවස්ථාවේ තමාගේ ජිවිතයට අනතුරක් සිදුකරන බවට යම් ස්ථානයකදි කතා බහක් සිදු වී ඇති බව අනාවරණය කළ බවයි. මෙම පැමිණිල්ල සම්බන්ධයෙන් පොලිස්පතිතුමාගේ නියෝග පරිදි කොළඹ අපරාධ විමර්ශන කොට්ඨාශයේ සහකාර පොලිස් අධිකාරිවරයකුගේ ප‍්‍රධානත්වයෙන් යුත් කණ්ඩායමක් මගින් විමර්ශන ආරම්භ කර ඇත. විමර්ශනයේදි හිරුණිකා පේ‍්‍රමචන්ද්‍ර මෙනවියගෙන් වැඩිදුර ප‍්‍රකාශයක් ලබා ගැනිමට 2012-04-26 වන දින හා 2012-04-27 වන දින උත්සාහ කළ අතර ඇය සහ ඇගේ මව පවසා ඇත්තේ 2012-04-28 වන දින පැය 1000ට නිවසට පැමිණෙන ලෙසයි.ඒ අනුව 2012-04-28 වන දින ඇගේ නිවසට ගිය අවස්ථාවේ පොලිස් මුලස්ථානයට කරන ලද පැමිණිල්ලේ සඳහන් කරුණු හැරුණු කොට වැඩිදුර ප‍්‍රකාශයක් සඳහා වෙනත් කරුණු කිසිවක් නොමැති බව සදහන් කර ඇත. එමෙන්ම හිරුණික පේ‍්‍රමචන්ද්‍ර මෙනවියට අදාළ පුවත්පතේ ප‍්‍රවෘත්තිය පිළිබඳව දැනුම් දුන් අයගේ ප‍්‍රකාශයක් 2012-04-29 වන දින සටහන් කර ඇත. තවද\"අද දින අදාළ ප‍්‍රවෘත්තිය සම්බන්ධයෙන් සති අන්ත පුවත්පතේ කර්තෘවරයා සහ මාධ්‍යවේදියාගෙන් ප‍්‍රකාශ ලබාගෙන ඇති අතර ඔවුන් ප‍්‍රකාශ කර ඇත්තේ තම නීතිඥයාගෙන් උපදෙස් ගෙන අදාළ සිද්ධිමය කරුණු ගැන හෙට දින යමක් ප‍්‍රකාශ කළ හැකි බවයි.\" හිරුණිකා පේ‍්‍රමචන්ද්‍ර මෙනවිය පදිංචිව සිටින කොළඹ කුරුදුවත්ත පොලිස් වසමේ පිහිටි නිවසට පැය 24 පුරාම ආරක්ෂාව සපයා ඇත. එමෙන්ම අදාළ පැමිණිල්ල් ප‍්‍රගතිය ඉහත පරිදි වන අතර ඒ සම්බන්ධයෙන් විමර්ශනය කර ඊට අදාළ කරුණු අනුව සැකකරුවන් සිටීනම් ඔවුන් සම්බන්ධයෙන්ද ක‍්‍රියාකෙරෙනු ඇත. මෙම විමර්ශනයට ඇගේ සහය මෙන්ම පුවත පළ කළ මාධ්‍ය ආයතනයේ සහයද අත්‍යාවශ්‍ය වේ. කරුණු මෙසේ තිබියදි ඇගේ පැමිණිල්ල විමර්ශනය සම්බන්ධයෙන් හා ආරක්ෂාව සම්බන්ධයෙන් සමහර මාධ්‍ය මගින් හා ඇය විසින්ද සෘණකාරි ස්වරූපයෙන් පළ කර ඇති අදහස් පදනම් විරහිත බව සදහන් කරන අතර අඛණ්ඩව විමර්ශන සිදුකරන බව ප‍්‍රකාශ කරමි.", "URL": "https://sinhala.adaderana.lk/news.php?nid=23929", "Category": null, "Parent URL": null}