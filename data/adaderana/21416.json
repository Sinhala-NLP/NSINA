{"Source": "Adaderana", "Timestamp": "January 16, 2012 01:03 pm", "Headline": "රිය අනතුරු 4 යි, මරණ 2 යි - 6 දෙනෙකුට තුවාලයි", "News Content": "මඩකළපුව, එරාවූර්, වාලච්චේන ප්‍රධාන මාර්ගයේ සන්දිවේලි ප්‍රදේශයේ දී සැහැල්ලු ට්‍රක් රථයක් මාර්ගයෙන් ඉවතට පැන විදුලි කණුවක ගැටීමෙන් සිදු වූ අනතුරකින් 18 හැවිරිදි තරුණයෙකු මියගොස් තිබේ. තුවාල ලැබූ තවත් අයෙකු එරාවුර් රෝහලට ඇතුළත් කළ බව පොලිසිය පැවසීය. තැපැල් දෙපාර්තමේන්තුවට අයත් වෑන් රථයක් බදුල්ල අධිකරණ සංකීර්ණය ඉදිරිපිට දී අද(16) අලුයම මාර්ගයෙන් ඉවතට පැන සිදු වූ අනතුරකින් ද රියදුරු සහ තවත් දෙදෙනෙකු තුවාල ලබා ඇත. මේ අතර තිරිංග ක්‍රියා විරහිත වීම හේතුවෙන් බදුල්ල, පහළ වීදීය ප්‍රදේශයේ දී ලොරි රථයක් විදුලි කණුවක ගැටී අනතුරට ලක්ව තිබේ. මරදන්කඩවල, හබරණ ප්‍රධාන මාර්ගයේ තෝරවැව අසල දී ලංකා විදුලි බල මණ්ඩලයට අයත් සැහැල්ලු ලොරි රථයක් මාර්ගයෙන් ඉවතට පැන කුඹුක් ගසක ගැටීමෙන් රියදුරු මියගොස් ඇති බව පොලිසිය පැවසීය. අනතුරෙන් තවත් දෙදෙනෙකු තුවාල ලබා තිබේ.", "URL": "https://sinhala.adaderana.lk/news.php?nid=21416", "Category": null, "Parent URL": null}