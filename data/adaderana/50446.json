{"Source": "Adaderana", "Timestamp": "April 5, 2015 12:07 pm", "Headline": "ඉන්දීය ධීවරයින් මුදවාගන්න මැදිහත්වන්න - තමිල්නාඩු මහ ඇමති කණගාටුවෙන් ", "News Content": "මෙරට අත්අඩංගුවේ පසුවන ඉන්දීය ධීවරයින් පිරිස නිදහස් කරගැනීම සඳහා කඩිනම් මැදිහත්වීමක් සිදුකරන ලෙස තමිල්නාඩු ප්‍රධාන අමාත්‍ය ඕ.පනීර්සෙල්වම් ඉන්දීය අග්‍රාමාත්‍යවරයාගෙන් ඉල්ලීමක් කර තිබේ.ඉන්දීය අග්‍රාමාත්‍ය නරේන්ද්‍ර මෝදී මහතා වෙත ලිපියක් යොමුකරමින් තමිල්නාඩු ප්‍රධාන අමාත්‍යවරයා මෙම ඉල්ලීම සිදුකර ඇති බව ඉන්දීය මාධ්‍ය වාර්තා කළේය.මෙරට මුහුදු සීමාව උල්ලංඝණය කරමින් ධීවර කටයුතුවල නිරත වු ඉන්දීය ධීවරයින් 37 දෙනෙකු පසුගිය සිකුරාදා නාවික හමුදාව විසින් අත්අඩංගුවට ගත් අතර ඔවුන් ලබන 17 වන දින දක්වා රක්ෂිත බන්ධනාගාර ගත කර තිබේ. ඒ සම්බන්ධයෙන් සිය අප්‍රසාදය පළ කර ඇති තමිල්නාඩු ප්‍රධාන අමාත්‍ය ඕ.පනීර්සෙල්වම් ප්‍රකාශ කර ඇත්තේ ඉන්දු ලංකා ධීවර සාකච්ඡාවල තෙවන වටය අවසන් වීමත් සමඟ ශ්‍රී ලංකා රජය මෙවැනි ක්‍රියාපිළිවෙතක් අනුගමනය කිරීම පිළිබඳ කණගාටුවට පත්වන බවයි.අදාළ සාකච්ඡා වටයේ දි ධීවර ගැටලුව සම්බන්ධයෙන් ධනාත්මක පියවර රැසක් ගනු ලැබීම හේතුවෙන් මෙවැනි ක්‍රියා අනුමත කළ නොහැකි බව තමිල්නාඩු ප්‍රධාන අමාත්‍යවරයා ප්‍රකාශ කර තිබේ.මේ හේතුවෙන් අත්අඩංගුවේ පසුවන ඉන්දීය ධීවරයින් සහ යාත්‍රා නිදහස් කරගැනීම සඳහා කඩිනම් රාජ්‍යතාන්ත්‍රික මැදිහත්වීමක් සිදුකළ යුතු බව ඔහු ඉන්දීය අග්‍රාමාත්‍යවරයාට යොමුකළ ලිපියේ සඳහන් කර ඇත.", "URL": "https://sinhala.adaderana.lk/news.php?nid=50446", "Category": null, "Parent URL": null}