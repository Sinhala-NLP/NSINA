{"Source": "Adaderana", "Timestamp": "April 22, 2010 08:24 am", "Headline": "අවංකව වැඩකරන අයට මුල්තැන", "News Content": "පක්ෂ ප්‍රතිසංවිධානය පිළිබඳ තීරණය සති දෙකක් ඇතුළත තම පාර්ලිමේන්තු මන්ත්‍රී කණ්ඩායමට දන්වන බව විපක්ෂ නායක රනිල් වික්‍රමසිංහ මහතා පවසයි. නව තනතුරු පත්කිරීම් හා බලතල බෙදාදීමේ දී පක්ෂය තුළ කැපවීම් සිදුකරන සහ අවංකව කටයුතු කරන පුද්ගලයින්ට ප්‍රමුඛතාව ලබාදෙන බව ඔහු පෙන්වා දෙයි. ඊයේ පස්වරුවේ එක්සත් ජාතික පක්ෂ නව පාර්ලිමේන්තු මන්ත්‍රී කණ්ඩායම හමුවූ අවස්ථාවේ දී රනිල් වික්‍රමසිංහ මහතා මෙම අදහස් පළ කළේය. එහිදී ඔහු මන්ත්‍රීවරුන් වෙත දන්වා සිටියේ ඉදිරි පාර්ලිමේන්තුව තුළ සාමූහිකව කටයුතු කරමින් රටට ආදර්ශයක් සපයන අයුරින් කටයුතු කිරීමට සියලු මන්ත්‍රීවරුන් අදිටන් කරගත යුතු බවය. ජාතික ලැයිස්තු මන්ත්‍රී ධුර පිරිනැමීම සම්බන්ධයෙන් ද පක්ෂ නායකවරයා එහිදී කරුණු දක්වා සිටියේය. උපරිම ප්‍රමුඛතාව අනුව ජාතික ලැයිස්තුවට මන්ත්‍රීවරුන් නම් කළ බව ඔහු පැවසුවේය.", "URL": "https://sinhala.adaderana.lk/news.php?nid=7935", "Category": null, "Parent URL": null}