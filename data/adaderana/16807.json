{"Source": "Adaderana", "Timestamp": "June 17, 2011 09:03 am", "Headline": "පිටුවහල් කළ සරණාගතයින් රහස් ඔත්තු සේවයට බාරදෙනවා", "News Content": "බ්‍රිතාන්‍යයෙන් පිටුවහල් කරනු ලැබූ දෙමළ සරණාගතයින් පිරිස ‍මෙරටට පැමිණි පසු ඔවුන්ගේ අනන්‍යතාව තහවුරු කරගැනීමෙන් පසු ජාතික රහස් ඔත්තු සේවයට බාරදෙන බව ආගමන විගමන පාලක චූලානන්ද පෙරේරා මහතා පවසයි. බ්‍රිතාන්‍යයෙන් පිටුවහල් කරනු ලැබූ ශ්‍රී ලාංකික දෙමළ සරණාගතයින් පිරිස සම්බන්ධයෙන් කටයුතු කිරීමට අවශ්‍ය පියවර ගෙන ඇතැයි කටුනායක බණ්ඩාරනායක ජාත්‍යන්තර ගුවන්තොටුපළ බලධාරීන් සඳහන් කරයි. අදාළ පිරිස බ්‍රිතාන්‍යයේ සිට විශේෂ ගුවන් යානයකින් කටුනායක ගුවන්තොටුපල වෙත පැමිණෙනු ඇති බව අද‍ දෙරණ කළ විමසීමක දී එහි කාර්යය භාර නිලධාරීවරයා පැවසුවේය. කෙසේවුව ද එම ගුවන් යානය පැමිණෙන වේලාව සම්බන්ධයෙන් මෙතෙක් දැනුම් දීමක් ලැබී ‍නොමැති බව ද එම නිලධාරියා පෙන්වාදුන්නේය. දේශපාලන රැකවරණ ලබාගැනීමේ අරමුණින් බ්‍රිතාන්‍යයේ රැදී සිටි ශ්‍රි ලාංකිකයන් පිරිසකට එම රැකවරණ ලබාදීම බ්‍රිතාන්‍ය රජය ප්‍රති‍ක්ෂේප කර තිබේ. ඒ අනුව අදාළ පිරිස ශ්‍රී ලංකාවට පිටුවහල් කිරීමට බ්‍රිතාන්‍ය ආගමන විගමන බලධාරීන් පියවර ගෙන තිබුණි.", "URL": "https://sinhala.adaderana.lk/news.php?nid=16807", "Category": null, "Parent URL": null}