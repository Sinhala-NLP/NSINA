{"Source": "Adaderana", "Timestamp": "May 29, 2019 10:08 am", "Headline": "සුමංගල ඩයස් නව ගුවන් හමුදාපති ධුරයට", "News Content": "නව ගුවන් හමුදාපතිවරයා ලෙස එයාර් මාර්ෂල් සුමංගල ඩයස් මහතා පත් කර ඇත. සුමංගල ඩයස් මහතා වයිස් මාර්ෂල් තනතුරේ සිට එයාර් මාර්ෂල් තනතුරට උසස් කිරීමෙන් අනතුරුව ගුවන් හමුදාපති ධුරය සඳහා පත් කර තිබේ. ජනාධිපති මෛත්‍රීපාල සිරිසේන මහතා විසින් මෙම පත් කිරීම සිදුකර ඇති අතර නව ගුවන් හමුදාපතිවරයා අද (29) උදෑසන ජනාධිපතිවරයා අතින් සිය පත්වීම් ලිපිය ලබාගත් බව ජනාධිපති මාධ්‍ය අංශය සඳහන් කළේය. මෙරට 17 වන ගුවන් හමුදාපතිවරයා ලෙස පත්වූ එයාර් මාර්ෂල් සුමංගල ඩයස් මහතා කොළඹ නාලන්දා විද්‍යාලයේ ආදි සිසුවෙකු වෙයි. මේ අතර ගුවන් හමුදාපති ධුරයෙන් විශ්‍රාම ගිය එයාර් මාර්ෂල් කපිල ජයම්පති මහතා ජනාධිපති මෛත්‍රීපාල සිරිසේන මහතා විසින් එයාර් චීෆ් මාර්ෂල් ධුරයට උසස් කර ඇත. මෙරට 16 වන ගුවන් හමුදාපතිවරයා ලෙස 2016 වසරේ සැප්තැම්බර් 12 වනදා සිට කටයුතු කළ කපිල ජයම්පති මහතාගේ ධුර කාලය අදින් අවසන් වුණි.", "URL": "https://sinhala.adaderana.lk/news.php?nid=110887", "Category": null, "Parent URL": null}