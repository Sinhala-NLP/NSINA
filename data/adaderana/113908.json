{"Source": "Adaderana", "Timestamp": "July 11, 2019 01:49 pm", "Headline": "දෙමළ භාෂාව කතා කරන ජනතාවගේ ගැටළු විසඳන්න නව සන්ධානයක්", "News Content": "උතුරු නැගෙනහිර සහ වතුකරය ඇතුළු දිවයිනේ දෙමළ භාෂාව කතා කරන ජනතාවගේ ගැටළු සම්බන්ධයෙන් සාකච්ඡා කර විසඳුම් ලබාදිම සඳහා පක්ෂ තුනක් සන්ධාන ගත වි එයට අදාල අවබෝධතා ගිවිසුම අද (11) අත්සන් කර තිබේ. ලංකා කම්කරු කොංග්‍රසය , ප්‍රජාතන්ත්‍රවාදී ජනතා කොංග්‍රසය , ප්‍රජාතන්ත්‍රවාදි විමුක්ති පෙරමුණ මෙසේ අවබෝධතා ගිවිසුමට අද අත්සන් කර ඇති බව අද දෙරණ වාර්තාකරු පවසයි. ලංකා කම්කරු කොන්ග්ර සය වෙනුවෙන් එම පක්ෂයේ මහ ලේකම් අනුෂා සිවරාජා මහත්මිය, ප්‍රජාතන්ත්‍රවාදි ජනතා කොංග්‍රසය වෙනුවෙන් එම පක්ෂයේ සභාපති හිටපු පා.ම ප්‍රභා ගනේෂන්, ප්‍රජාතන්ත්‍රවාදි විමුත්කි පෙරමුණ වෙනුවෙන් එම පක්ෂයේ මහ ලේකම් යි.කදිර් යන මහතුන් මෙම අවබෝධතා ගිවිසුමට අත්සන් කර තිබේ. එම සන්ධානයේ නිල තල කිසිවක් කිසිදු පක්ෂයකට මෙතෙක් ලබා නොදි ඇති අතර එම සන්ධානයට මෙතෙක් නමක් තබා නොමැති බව මෙම අවබෝධතා ගිවිසුම අත්සන් කිරිමෙන් අනතුරුව කොටගල ලංකා කම්කරු කොංග්‍රස් මුලස්ථානයේ පැවති මාධ්‍ය හමුවේදි ප්‍රභා ගනේෂන් මහතා කියා සිටියේය. නව සන්ධානයට ඕනැම පක්ෂයකට එක් විමට හැකි බවත්, එම සන්ධානය තුළින් දෙමළ භාෂාව කතා කරන ජනතාවගේ ගැටළු සම්බන්ධයෙන් විසඳුම් ලබා දිම අරමුණු කර ගනිමින් නව සන්ධානය නගා සිටුවු බව ප්‍රභා ගනේෂන් මහතා පැවසීය. නව සන්ධානයට ඉදිරියේදි එකතු වන පක්ෂ සහ සංවිධාන එකතු කර ගනිමින් නව සන්ධානයට නමක් තබන බවත්, ඉන් අනතුරුව එම සන්ධානයේ නිල තල සම්බන්ධයෙන් ප්‍රකාශයක් කරන බව ප්‍රභා ගනේෂන් මහතා වැඩිදුරටත් කියා සිටියේය. මෙම මාධ්‍ය හමුවට ලංකාකම්කරු කොංග්‍රසයේ සභාපති නුවරඑළිය දිස්ත්‍රික් පාර්ලිමේන්තු ආරුමුගන් තොණ්ඩමන් මහතා සහභාගි විය.", "URL": "https://sinhala.adaderana.lk/news.php?nid=113908", "Category": null, "Parent URL": null}