{"Source": "Adaderana", "Timestamp": "October 9, 2017 11:05 am", "Headline": "  ඉපලෝගම සිද්ධිය-තවත් 40ක් අත්අඩංගුවට", "News Content": "පසුගිය 29 වන දින ඉපලෝගම පොලිස් වසමේදී කැබ් රථයක් හා යතුරුපැදියක් ගැටීමෙන් සිදු වූ අනතුරකින් යතුරුපැදිකරු මිය ගොස් තිබුණි. කැබ් රථයේ රියදුරු පොලීසිය විසින් අත්අඩංගුවට ගැනීමෙන් අනතුරුව කැකිරාව මහේස්ත්‍රාත් අධිකරණයට ඉදිරිපත් කිරීමෙන් පසුව ඇප ලබා දී තිබේ. අදාළ කැබ් රථයේ රියදුරුට ඇප ලබාදීමෙන් අනතුරුව ඊට විරෝධය දක්වමින් 30 වන දින පස්වරුවේ සිට රාත්‍රිය දක්වා කැකිරාව-තලාව ප්‍රධාන මාර්ගය අවහිර කරමින් ප්‍රදේශවාසීන් උද්ඝෝෂණයක නිරත වී ඇති බව පොලිස් මාධ්‍ය ප්‍රකාශකවරයා කියා සිටියේය. එමෙන්ම ඔහුගේ අවසන් කටයුතු සිදු කළ 2 වන දිනද ප්‍රදේශවාසීන් එලෙසම මාර්ගය අවහිරකරමින් විරෝධතාවයක නිරත වී තිබේ. අදාළ විරෝධතාවය අතරතුර මාර්ගය අවහිර කරමින් මහ ජනතාවට පීඩා වන අයුරින් කටයුතු කළ 66 දෙනෙකු පොලීසිය විසින් හඳුනාගෙන ඇති අතර ඔවුන්ගෙන් අත්අඩංගුවට ගත් 8 දෙනෙකු හෙට(10) දිනය දක්වා රක්ෂිත බන්ධනාගාර ගත කිරීමට කැකිරාව මහේස්ත්‍රාත් අධිකරණය නියෝග කර තිබේ. දින කිහිපයකදී මොවුන් අත්අඩංගුවට ගත් අතර අද(09) දිනයේ තවත් 40 දෙනෙකු ඉපලෝගම පොලීසියට බාර වී ඇති අතර එහිදී මොවුන් අත්අඩංගුවට ගෙන තිබේ. මොවුන් අද දිනයේ කැකිරාව මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=78499", "Category": null, "Parent URL": null}