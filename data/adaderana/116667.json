{"Source": "Adaderana", "Timestamp": "August 16, 2019 08:57 am", "Headline": "ඉන්දු-පාකිස්තාන දේශසීමාවේ වෙඩි හුවමරුවක්", "News Content": "ඉන්දු-පාකිස්තාන දේශසීමාවේ වෙඩි හුවමරුවක් සිදුවූ බවට පාකිස්තානය පවසයි. කෙසේ නමුත් එහිදී දෙරටේම සෙබලුන් මියගිය බවට පාකිස්තානය කරන ප්‍රකාශය සාවද්‍ය බව ඉන්දියාව අවධාරණය කළේය. පාකිස්තාන වාර්තාවලට අනුව ඉන්දීය හා පාකිස්තාන දේශසීමා සෙබලුන් අතර වෙඩි හුවමාරුව සිදුව ඇත්තේ කාෂ්මීර කලාපයේදීයි. එහිදී ඉන්දීය සෙබලුන් පස්දෙනෙක් හා පාකිස්තාන සෙබලුන් තිදෙනෙක් මියගිය බව පාකිස්තානය වැඩිදුරටත් පවසයි. වෙඩි හුවමරුව සම්බන්ධයෙන් සිය අදහස් දැක්වූ පාකිස්තාන හමුදා ප්‍රකාශකවරයා පැවැසුවේ වෙඩි හුවමාරුවලට මැදි වූ සිවිල් වැසියන් තිදෙනෙක්ද මියගොස් ඇති බවයි. කෙසේ නමුත් ඉන්දියාව මෙම වාර්තා තරයේ ප්‍රතික්ෂේප කරයි. මේ අතර කාෂ්මීරය සතු විශේෂ බලතල ඉවත්කිරීමට ඉන්දියාව ගත් තීන්දුව හෙලාදකිමින් පාකිස්තානය පුරා උද්ඝෝෂණ පැවැත්විය. අගමැති ඉම්රාන් ඛාන්ගේ තාරීක් ඊ ඉන්සාෆ් පක්ෂය ලාහෝර් නුවර පැවැත්වූ එක් විරෝධතාවකට දහස් සංඛ්‍යාත පිරිසක් එක්වූ අතර ඉන්දීය නිදහස් දිනය අඳුරු දිනයක් බව ඔවුන් ප්‍රකාශ කළේය. එම පෙළපාලියට අමතරව ඉස්ලාමාබාද් අගනුවර හා කරච්චි නගරයේත් විරෝධතා කිහිපයක්ම පැවැත්වූ බවට සඳහන් වෙයි. ඉන්දීය නිදහස් දිනය අඳුරු දිනයක් බවට සටහන් කරමින් සිය සමාජ ජාලා සේයා රූ කලු පැහැ රාමුවකින් සටහන් කිරීමට බොහෝ පාකිස්තානුවන් කටයුතු කළේය. ඊට එක්වෙමින් අගමැති ඉම්රාන් ඛාන්ද සිය සේයා රුව කළු පැහැ රාමුවකින් හැඩ කිරීම විශේෂත්වයක්.", "URL": "https://sinhala.adaderana.lk/news.php?nid=116667", "Category": null, "Parent URL": null}