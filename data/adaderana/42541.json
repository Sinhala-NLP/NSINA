{"Source": "Adaderana", "Timestamp": "April 15, 2014 06:22 am", "Headline": "අවුරුදු දා ගිළී මැරෙයි", "News Content": "තබ්බෝව වැවේ දිය නෑමට ගිය පුද්ගලයෙකු දියේ ගිළී මියගොස් ඇති බව කරුවලගස්වැව පොලීසිය කියයි. මිය ගොස් ඇත්තේ කරුවලගස්වැව - බුද්ධි දියවර ගම්මානයේ පදිංචිව සිටි ආනන්ද (අවු:50) නම් අයෙකි. ඊයේ (14) වැනිදා සවස 6.00 ට පමණ මෙම අනතුර සිදුවී ඇත. මිය ගොස් ඇති අය තම ඥාති දියණියක් වන දිස්නා මල්කාන්ති යන අය සමග තබ්බෝව වැවේ දිය නෑම සඳහා ගොස් ඇත. දිය නාන අතර තුර ඔහු වැවේ ගිළී ඇති අතර එම අවස්ථාවේදී ඥාති දියණිය ආධාර ඉල්ලා කෑ ගසා තිබේ. පසුව අවට පදිංචිකරුවන් විසින් දියේ ගිළී සිටි අයව සොයා ගෙන පුත්තලම මූලික රෝහලට ඇතුළත් කළත් ඒ වන විටත් ඔහු මිය ගොස් තිබී ඇතැයි සඳහන්ය. මෘත ශරීරය මේ වන විට පුත්තලම මූලික රෝහලේ මෘත ශරීරාගාරයේ තබා ඇත. පශ්චාත් මරණ පරීක්ෂණය පැවැත්වීමට නියමිතව තිබේ. කරුවලගස්වැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=42541", "Category": null, "Parent URL": null}