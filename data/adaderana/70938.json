{"Source": "Adaderana", "Timestamp": "March 16, 2017 09:46 am", "Headline": "2017 පොදු රාජ්‍ය මණ්ඩලීය තරුණ සම්මානය ලංකාවට ", "News Content": "2017 වසරේ පොදු රාජ්‍ය මණ්ඩලීය තරුණ පුද්ගලයාට හිමි සම්මානය මෙරට තරුණියකට හිමිව තිබේ. ආබාධ සහිත පුද්ගලයින් සඳහා සහය දැක්වීමට ආරම්භ කරන ලද “එනබල් ලංකා“ පදනමේ නිර්මාතෘ ක්‍රිස්ටල් රීඩ් හට සම්මානය හිමිව ඇති බව වාර්තා වෙයි. පොදු රාජ්‍ය මණ්ඩලීය තරුණ සම්මාන උළෙල ඊයේ (15) එංගලන්තයේ ලන්ඩන් නුවර පෙදු රාජ්‍ය මණ්ඩලීය මූලස්ථානයේදී පවත්වනු ලැබීය. එහිදි ශ්‍රී ලංකාව නියෝජනය කල ක්‍රිස්ටල් රීඩ් වසරේ පොදු රාජ්‍ය මණ්ඩලීය තරුණ පුද්ගලයාට හිමි සම්මානය හිමි කරගෙන තිබේ. ආබාධිත තරුණ පුද්ගලයින්ට උදව් කිරීම, ඔවුන්ගේ රැකියා අවස්ථා සුරක්ෂිත කිරීම, ඔවුන්ට අවශ්‍ය සහයෝගය ලබාදීම , ආබාධිත පුද්ගලයින් දිරිමත් කිරීම ඇතුළු කරුණු රැසක් සැලකිල්ලට ගනිමින් එම සම්මානය පිරිනමා ඇති බව වාර්තා වෙයි. ආබාධිත පුද්ගලයින් මැතිවරණ ක්‍රියාවලිය සඳහා යොමු කිරීමට පළමුවරට ශ්‍රී ලංකාව තුළ ව්‍යාපාරයක් ආරම්භ කිරීම සම්බන්ධයෙන් ද ඇයව ඇගයීමට ලක්ව තිබේ.", "URL": "https://sinhala.adaderana.lk/news.php?nid=70938", "Category": null, "Parent URL": null}