{"Source": "Adaderana", "Timestamp": "February 4, 2013 12:51 pm", "Headline": "පොදු හතුරන්ගේ චෝදනාවලට විසඳුම රනිල් කියයි", "News Content": "මානව හිමිකම් සම්බන්ධයෙන් ශ්‍රී ලංකාවට එරෙහිව එක්සත් ජාතින්ගේ සංවිධානය, පොදුරාජ්‍ය මණ්ඩලය හා ඇතැම් රටවල් එල්ල කරන චෝදනාවලට දිය හැකි හොඳම විසඳුම 2009 වසරේදී ජනාධිපති මහින්ද රාජපක්ෂ මහතාගේ රජය එක්සත් ජාතීන්ගේ මානව හිමිකම් මණ්ඩලයට ඉදිරිපත් කළ යෝජනා ක්‍රියාත්මක කිරීම බව විපක්ෂනායක රනිල් වික්‍රමසිංහ මහතා පවසයි‍. එය ඉටුකිරීම ප්‍රමාණවත් බවත් එතැනින් එහාට වචනයක් හෝ අකුරක්වත් ඉටුකළ යුතු නැති බවත් ඔහු පෙන්වාදෙයි. ජාතික නිදහස් දිනයට සමගාමීව ගාල්ල මහමෝදර සී. ඩබ්ලිව් .ඩබ්ලිව්. කන්නන්ගර මහා විද්‍යාලයේ අද (04) පෙරවරුවේ පැවති උත්සවයක දී රනිල් වික‍්‍රමසිංහ මහතා මේ බව පැවසීය. අධිරාජ්‍යවාදීන්ගෙන් ලබා ගත් නිදහසට ජාත්‍යන්තර මූල්‍ය අරමුදල වැනි සංවිධාන මගින් ද තර්ජන එල්ලවී ඇති බව රනිල් වික‍්‍රමසිංහ මහතා සඳහන් කළේය. නිදහස් අධ්‍යාපනයට, නිදහස් සෞඛ්‍යයට ජාත්‍යන්තර මුල්‍ය අරමුදලින් එලෙස තර්ජන එල්ල වී ඇතැයි ඔහු පෙන්වාදෙන ලදී. 77 එජාප ආණ්ඩුකාලයේ මෙවැනි තත්ත්වයක් නොතිබු බවත් ජාත්‍යන්තර මුල්‍ය අරමුදල එවකට මෙරට මූල්‍ය ක්‍රමය ස්ථාවරය තහවුරු කිරීමට උදව් කළ බවත් ඔහු සඳහන් කළේය. එහෙත් 2000 දශකයේ සිට ජාත්‍යන්තර මූල්‍ය අරමුදල වෙනත් මාර්ගයක යමින් නිදහස් අධ්‍යාපනයේ හා නිදහස් සෞඛ්‍ය‍යේ වියදම් අඩුකරන ලෙස පවසන බවත් ඒ අනුව එම අරමුදලේ උපදෙස් තවදුරටත් පිළිපැදිය යුතු නැති බවත් රනිල් වික්‍රමසිංහ මහතා එහිදී වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=31334", "Category": null, "Parent URL": null}