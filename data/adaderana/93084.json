{"Source": "Adaderana", "Timestamp": "July 23, 2018 07:21 pm", "Headline": " ගාල්ල ක්‍රිඩාංගණය ගැන යුනෙස්කෝ සංවිධානය සමඟ සාකච්ඡාවක් හෙට", "News Content": "යුනෙස්කෝ යෝජනා ප්‍රකාරව ගාල්ල ජාත්‍යන්තර ක්‍රිකට් ක්‍රීඩාංගණයේ අනවසර ගොඩනැඟිලි ඉවත්කිරීම සම්බන්ධයෙන් තීරණයක් ගැනීමට අදාළ පාර්ශ්ව සමඟ හෙට(24) දිනයේදී සාකච්ඡාවක් පවත්වන බව ක්‍රීඩා අමාත්‍ය ෆයිසර් මුස්තාපා මහතා පවසයි. ක්‍රීඩාංගණය අදාළ ස්ථානයෙන් ඉවත් නොකරන බවට අකිල විරාජ් අමාත්‍යවරයාද ඊයේ(22) තහවුරු කළේය. ගාල්ල ජාත්‍යන්තර ක්‍රිකට් ක්‍රීඩාංගණය එම ස්ථානයෙන් ඉවත් කරන බවට අදහස් පළ වූයේ එහි ඇති අනවසර ඉදිකිරීම් හේතුවෙන් ඓතිහාසික ගාලු කොටුව ලෝක උරුම ලැයිස්තුවෙන් ඉවත් වීමේ අවදානමක් පවතින බවට යුනෙස්කෝව දැනුම් දී තිබීම නිසයි. පසුව වජිර අබේවර්ධන අමාත්‍යවරයා ඒ පිළිබඳ කළ ප්‍රකාශයක් හේතුවෙන් විවාදාත්මක තත්වයක්ද හටගත්තේය. කෙසේ වෙතත් මතුව ඇති තත්ත්වය සම්බන්ධයෙන් අමාත්‍යවරයා ඉකුත් සිකුරාදා මාධ්‍ය නිවේදනයක් නිකුත් කර තිබුණි. එම නිවේදනය පහතින් \" ගාලු පොදු මහජන ක්‍රීඩාංගණය කිසිසේත් වෙනස්වෙන්නේ නැත. මා මේ අවස්ථාවේ දී විදේශගත වී සිටින බැවින් ඉතා පැහැදිලිව වගකීමකින් යුතුව මෙලෙස ප්‍රකාශ කරනුයේ පොදු මහජන ක්‍රීඩාංගණය කිසිසේත්ම සමාජ මාධ්‍ය ජාලයන්හි ඇතැම් පුද්ගලයන් විසින් ප්‍රකාශ කරන පරිදි වෙනස් කරන්නේ නැති බවයි. \" යන්න එහි සඳහන්ව තිබුණා. එහෙත් 'ගාල්ල ජාත්‍යන්තර ක්‍රිකට් ක්‍රීඩාංගණය' යන්න සඳහන් නොකර ගාලු පොදු මහජන ක්‍රීඩාංගණය ලෙස නිවේදනයේ දක්වා තිබීමෙන් අමාත්‍යවරයා ජනතාව නොමඟ යැවීමට උත්සාහ කර ඇති බවට ඇතැම් පාර්ශ්ව චෝදනා එල්ල කරයි.", "URL": "https://sinhala.adaderana.lk/news.php?nid=93084", "Category": null, "Parent URL": null}