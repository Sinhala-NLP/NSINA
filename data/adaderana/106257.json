{"Source": "Adaderana", "Timestamp": "March 18, 2019 09:23 am", "Headline": "ඉන්දුනීසියාවේ ගංවතුරින් මියගිය ගණන තවත් ඉහළට", "News Content": "ඉන්දුනීසියාවේ හටගෙන ඇති ක්ෂණික ගංවතුරින් මියගිය පුද්ගලයන් ගණන 73 දක්වා ඉහළ ගොස් තිබේ. මේ හේතුවෙන් තවත් 60කට වැඩි පිරිසක් අතුරුදන්ව සිටින අතර ඔවුන් සොයා තවදුරටත් සෝදිසි මෙහෙයුම් ක්‍රියාත්මකයි. ඉන්දුනීසියාවේ නැගෙනහිර පැපුවා පළාතට බලපා ඇති ගංවතුර හේතුවෙන් නිවාස සියයකට පමණ හානි සිදුව තිබේ. මේ වන විට පුද්ගලයන් හාරදහසක් පමණ අවතැන්ව සිටින අතර ඔවුන්ගෙන් ඇතැම් පිරිස් රජයේ කාර්යාල වල තාවකාලිකව රැඳී සිටින බව විදෙස් වාර්තා කියා සිටියේය. සැඩ සුළඟට ගස් කඩාවැටීම හේතුවෙන් මහාමාර්ග රැසක්ද අවහිරවී තිබේ. ගංවතුරට හසුවීමෙන් පාලම් දෙකක් විනාශවී ඇති බවද සඳහන් වෙයි. මේ අතර අඛණ්ඩව ඇදහැලෙන ධාරාණිපාත වර්ෂාව හේතුවෙන් නායයෑම් කිහිපයක්ද සිදුව තිබුණි. අයහපත් කාලගුණය හේතුවෙන් මියගිය බොහෝ පිරිසකගේ සිරුරු මේ වන විට සොයාගෙන ඇති අතර සුන්බුන් තුළ සිරවී සිටින පිරිස් සොයා සෝදිසි මෙහෙයුම් තවදුරටත් ක්‍රියාත්මකයි. මේ අතර කඩාවැටුණු ගොඩනැගිල්ලක සුන්බුන් අතර සිරව සිටි මාස පහක් වයසැති පිරිමි දරුවෙක් මුදාගන්නා අයුරු දැක්වෙන දර්ශන විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=106257", "Category": null, "Parent URL": null}