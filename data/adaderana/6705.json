{"Source": "Adaderana", "Timestamp": "February 15, 2010 08:42 am", "Headline": "හිලරි ක්ලින්ටන් මැද පෙරදිග සංචාරයක", "News Content": "අමෙරිකානු රාජ්‍ය ලේකම් හිලරි ක්ලින්ටන් මැද පෙරදිග සංචාරයක නිරතව සිටියි. ඉරානයේ න්‍යෂ්ටික වැඩපිළිවෙළ සම්බන්ධයෙන් එරටට බලපෑම් කිරීම සඳහා අරාබි රටවල සහය ලබාගැනීම ක්ලින්ටන්ගේ තුන්දින සංචාරයේ අරමුණ වී තිබේ. මෙම සංචාරය අතරතුරදී සෞදි අරාබියානු ජනාධිපතිවරයා ඇතුළු නායකයින් රැසක් සමග සාකච්ඡා පැවැත්වෙනු ඇති බව අමෙරිකානු රාජ්‍ය දෙපාර්තමේන්තු ප්‍රකාශකයෙකු සඳහන් කර ඇත. මේ වන විට ඉරානයේ න්‍යෂ්ඨික වැඩපිළිවෙළට එරෙහිව එක්සත් ජාතීන්ගේ සංවිධානයේ ආරක්ෂක කවුන්සිලය හරහා‍ ද සම්බාධක පැනවීමට අමෙරිකාව ප්‍රබල උත්සාහයක් ගනිමින් සිටියි. අරාබි ඊශ්‍රායල් සාම ක්‍රියාවලිය පිළිබඳව ද ඇ‍යගේ අවධානය යොමු වනු ඇති බව ක්ලින්ටන්ගේ සංචාරය පිළිබඳ ‍කරුණු දක්වන විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=6705", "Category": null, "Parent URL": null}