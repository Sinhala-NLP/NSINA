{"Source": "Adaderana", "Timestamp": "July 23, 2010 12:40 pm", "Headline": "සරසවි සිසුන් නොසන්සුන්-පොලීසිය සීරුවෙන්", "News Content": "රුහුණු සරසවියේ සිට මාතර පොලීසිය දෙසට ගමන්ගත් රුහුණු සරසවියේ සිසුන්ගේ විරෝධතා පා ගමන මාතර ප්‍රධාන බස් නැවතුම්පළ ඉදිරිපිටින් නතර කරලීමට පොලීසිය කටයුතු කර තිබේ. නගරයේ මෙන්ම පොලීසියේ ආරක්ෂාව සඳහා අවට පොලීසි වලින් ද අතිරේක භට පිරිස් කැඳවා ඇතැයි අද දෙරණ වාර්තාකරු සඳහන් කරයි. පසුගිය දිනෙක රුහුණු විශ්ව විද්‍යාලයේ ඇතිවූ කලබලකාරී තත්ත්වය සමනය කිරීමට පොලීසිය සිදුකළ පහරදීම නිසා තුවාල ලැබ රෝහල් ගතකර ප්‍රතිකාර ලබමින් සිටි එම විශ්ව විද්‍යාලයේ සිසුවෙකු අද උදෑසන මියයෑමත් සමග විශ්ව විද්‍යාලය තුළ නොසන්සුන් කාරී තත්ත්වයක් හටගෙන ඇත. තම සිසුවෙකුට පහර දී මරාදැමීමට එරෙහිව අන්තර් විශ්ව විද්‍යාල ශිෂ්‍ය බල මණ්ඩලය විසින් අද සරසවියේ සිට මාතර පොලීසිය දක්වා විරෝධතා පා ගමනක නිරතවීමට කටයුතු කරන ලදී. අද උදෑසන මෙසේ මියගොස් ඇති සිසුවා රුහුණු විශ්ව විද්‍යාලයේ මානව ශාස්ත්‍ර හා සමාජ විද්‍යා පීඨයේ තෙවන වසර සිසුවෙකු බව සඳහන් වේ.", "URL": "https://sinhala.adaderana.lk/news.php?nid=9790", "Category": null, "Parent URL": null}