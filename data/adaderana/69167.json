{"Source": "Adaderana", "Timestamp": "February 5, 2017 12:45 pm", "Headline": "අපරාධවල අඩුවීමක්", "News Content": "මෙරට සිදුවන අපරාධවල අඩුවීමක් දක්නට ලැබෙන බව පොලීසිය පවසයි.පසුගිය වසරේ ජනවාරි මාසය සහ මේ වසරේ ජනවාරි මාසය සැසඳීමේ දී මෙම තත්ත්වය පෙන්නුම් කරන බව පොලීසිය පවසයි.2017 වසරේ ජනවාරි මාසය තුළ මනුෂ්‍ය ඝාතන, ලිංගික අපරාධ, ගෙවල් බිඳුම්, කොල්ලකෑම් සහ සොරකම් යන අපරාධ සිද්ධීන් 533ක් වාර්තා වී ඇති අතර එම සංඛ්‍යාව 2016 වසරේ ජනවාරි මාසයට සාපේක්ෂව සිද්ධීන් 174ක අඩුවීමක් බව සඳහන්වේ.කෙසේවෙතත් පසුගිය වසරේ දෙසැම්බර් මාසයට සාපේක්ෂව මේ වසරේ ජනවාරි මාසය තුළ අපරාධ 28ක වැඩිවීමක් දක්නට ලැබෙන බව පොලීසිය පවසයි.මේ වසරේ ජනවාරි මාසය තුළ පුද්ගල ඝාතන 28ක්, ලිංගික අපරාධ 143ක්, ගෙවල් බිඳුම් 157ක්, සොරකම් 137ක් සහ කොල්ලකෑම් 68ක් සිදුව ඇති බව වාර්තා වේ.එම අපරාධ අතරින් සියයට 37ක් එනම් 196ක සංඛ්‍යාවක් වාර්තා වී ඇත්තේ බස්නාහිර පළාතෙන් බව පොලීසිය සඳහන් කළේය.වයඹ පළාතෙන් අපරාධ 61ක් සහ දකුණු පළාතෙන් අපරාධ 57ක් වාර්තා වී තිබේ.ජනවාරි මාසය තුළ මෙරට වැඩි වශයෙන් අපරාධ වාර්තා වී ඇත්තේ නුගේගොඩ කොට්ඨාශයෙන්ය. 2016 වසරේ දෙසැම්බර් මාසයේ දී ද වැඩිම අපරාධ සංඛ්‍යාවක් වාර්තා වී තිබුණේ එම කොට්ඨාශයෙන් වීම විශේෂත්වයකි.මේ වසරේ ජනවාරි මාසය තුළ වාර්තා වූ ස්ත්‍රී දූෂණ හා ළමා ලිංගික අපයෝජන සිද්ධීන්වලින් වැඩිම සංඛ්‍යාවක් කෑගල්ල සහ මහනුවර කොට්ඨාශවලින් වාර්තා වී තිබේ.", "URL": "https://sinhala.adaderana.lk/news.php?nid=69167", "Category": null, "Parent URL": null}