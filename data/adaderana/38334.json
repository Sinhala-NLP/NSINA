{"Source": "Adaderana", "Timestamp": "October 23, 2013 04:19 pm", "Headline": "ලංකාවේ ගැටලු විසඳාගත හැක්කේ සාකච්ඡා මාර්ගයෙන් පමණයි ", "News Content": "ශ්‍රී ලංකාව සම්බන්ධයෙන් පවතින ගැටලු විසදිය හැක්කේ සාකච්ජා මාර්ගයෙන් පමණක් බව බ්‍රිතාන්‍ය විදේශ අමාත්‍යංශයේ ඇමතිනී බැරනස් වාසි මහත්මිය පවසයි. බ්‍රිතාන්‍ය අග්‍රාමාත්‍යවරයාගේ සහ විදේශ අමාත්‍යවරයාගේ ස්ථාවරය ද මෙය බව ඇය පවසා ඇත. දෙපාර්ශවය අතර සාකච්ජා පැවැත්වීමේ දී පවතින ගැටලු බොහොමයකට පිළිතුරු සෙවිය හැකි බව ද බැරනස් වාසි අමාත්‍යවරිය පවසා තිබේ. මේ හේතුව නිසා බ්‍රිතාන්‍ය රජය ශ්‍රී ලංකාවේ පැවැත්වෙන පොදුරාජ්‍ය නායක සමුළුවට සහභාගි වීමට තීරණය කළ බව අමාත්‍යවරිය පවසා ඇත. බ්‍රිතාන්‍ය මාධ්‍යවේදීන් පිරිසක් සිදුකළ ප්‍රශ්න කිරීම්වලට පිළිතුරු දෙමින් බ්‍රිතාන්‍ය විදේශ අමාත්‍යංශයේ ඇමතිනී බැරනස් වාසි මේ බව පවසා තිබේ. පොදුරාජ්‍ය මණ්ඩලයීය රාජ්‍ය නායක සමුළුව අතරවාරයේ දී බ්‍රිතාන්‍ය නියෝජිත පිරිස ශ්‍රී ලංකාවේ පවතින ගැටළු සම්බන්ධයෙන් වෙනම ම සාකච්ජා කිරීමට බලාපොරොත්තු වන බව ඇය පවසා ඇත. එහිදී ප්‍රතිසංවිධානය සම්බන්ධයෙන් දීර්ඝ වශයෙන් සාකච්ජා කිරීමට බලාපොරොත්තු වන බව ද ඇය පවසයි. මීට අමතරව රාජ්‍ය නොවන සංවිධාන ද මුණගැසී සාකච්ජා කිරීමට කටයුතු කරන බව බ්‍රිතාන්‍ය විදේශ අමාත්‍යංශයේ ඇමතිනී බැරනස් වාසි මහත්මිය පවසා ඇත.", "URL": "https://sinhala.adaderana.lk/news.php?nid=38334", "Category": null, "Parent URL": null}