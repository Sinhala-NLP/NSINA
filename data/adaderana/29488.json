{"Source": "Adaderana", "Timestamp": "November 26, 2012 08:54 am", "Headline": "අයහපත් කාලගුණය නිසා මරණ 8 යි", "News Content": "දිවයිනට බලපා ඇති අයහපත් කාලගුණ තත්ත්වය හේතුවෙන් මේ වන විට පුද්ගලයින් අට දෙනෙකු ජීවිතක්ෂයට පත්ව ඇති බව ආපදා කළමනාකරණ මධ්‍යස්ථානය පවසයි. අකුණු සැර හේතුවෙන් සහ පස් කඳු කඩා වැටීම‍ හේතුවෙන් මෙම මරණ සිදුවී ඇති බව ආපදා කළමනාකරණ මධ්‍යස්ථානය සඳහන් කළේය. මේ අතර මධ්‍යම කඳුකරයට බලපා ඇති අධික වර්ෂාපතනය හේතුවෙන් කාසල්රී සහ ලක්ෂපාන යන ජලාශවල වාන් දොරටුව බැගින් විවෘත කොට තිබේ. මීට අමතරව විමල සුරේන්ද්‍ර ජලාශය ද වාන් දැමීමට පටන් ගෙන ඇති බව ආපදා කළමනාකරණ මධ්‍යස්ථානය සඳහන් කළේය. මේ හේතුවෙන් කැලණි ගඟ භාවිතා කරන පිරිස් වඩාත් කල්පනාකාරී වන ලෙස ද එම මධ්‍යස්ථානය ඉල්ලීමක් කරයි. දින කිහිපයක් තිස්සේ වසා දමා තිබූ හැටන් - නුවරඑළිය මාර්ගය අද (26) උදෑසන 7 සිට වාහන ගමනා ගමන කටයුතු සඳහා යළි විවෘත කි‍රීමට පියවර ගන්නා බව ආපදා කළමනාකරණ මධ්‍යස්ථානය පැවසීය. මෙම මාර්ගය බංගලා හත ප්‍රදේශයේ දී නාය යෑම හේතුවෙන් වසා දැමීමට බලධාරීන් පියවර ගෙන තිබිණි.", "URL": "https://sinhala.adaderana.lk/news.php?nid=29488", "Category": null, "Parent URL": null}