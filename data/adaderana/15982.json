{"Source": "Adaderana", "Timestamp": "May 9, 2011 10:21 am", "Headline": " ශ්‍රී ලංකාව ගැන සොයන්නැයි කැනේඩියානු ද්‍රවිඩ ජාතිකයින් උද්ඝෝෂණයේ", "News Content": "ශ්‍රී ලංකාවේ සිදුවීයයි කියනු ලබන යුද අපරාධ සම්බන්ධයෙන් ස්වාධීන විමර්ශනයක් සිදුකරන ලෙස ඉල්ලා කැනඩාවේ වෙසෙන ද්‍රවිඩ ජාතිකයින් සිය ගණනක පිරිසක් එහි ඇමරිකානු කොන්සල් ජනරාල් කාර්යාලය අසල විරෝධතාවයක නිරත වී තිබේ. අමෙරිකානු ජනාධිපති බරක් ඔබාමා ඇතුළු ලෝකයේ සෙසු ප්‍රජාතන්ත්‍රවාදී රටවල් එක්ව මෙම ස්වාධීන විමර්ශනය සිදුකළ යුතු බවට බල කරමින් මෙම පිරිස උද්ඝෝෂණයේ යෙදුණු බව කැනේඩියානු මාධ්‍ය උපුටා දක්වයි. එක්සත් ජාතීන්ගේ මහ ලේකම් බෑන් කී මූන් විසින් පත් කරන ලද කමිටුව මගින් ප්‍රකාශයට පත් කරන ලද වාර්තාවේ ශ්‍රී ලංකා රජයේ හමුදාවන් සහ එල්.ටී.ටී.ඊ සංවිධානය අතර පැවති යුද්ධයේ අවසාන දින කිහිපය තුළ සිදුවූ දෑ එපරිද්දෙන්ම දැක්වෙන බවද ඔවුන් සඳහන් කර තිබේ. එක්සත් ජාතීන්ගේ වාර්තාව එළිදක්වන්නට ප්‍රථමයෙන් ලෝකවාසී ද්‍රවිඩ ජනයා තුළ\"ද්‍රවිඩ ජන ඝාතක ස්මරණ මාසය\"ලෙස මැයි මාසය සනිටුහන්ව පැවති බව මෙම විරෝධතාකරුවන් පවසා ඇතැයි කැනේඩියානු වාර්තා සඳහන් කරයි. කැනේඩියානු ද්‍රවිඩ සාමූහිකය,කැනේඩියානු ද්‍රවිඩ ජනයාගේ ජාතික සංගමය,සහ පාර-ජාතික ද්‍රවිඩ ඊලාමය නියෝජනය කරමින් විශාල පිරිසක් මෙම විරෝධතාව්‍යාපාරයට එක්වී තිබේ.", "URL": "https://sinhala.adaderana.lk/news.php?nid=15982", "Category": null, "Parent URL": null}