{"Source": "Adaderana", "Timestamp": "February 27, 2018 07:04 am", "Headline": "පුංචි ඡන්දයෙන් පත් වුණ සභිකයින්ගේ තොරතුරු ලබන 2ට පෙර ලබා දිය යුතුයි", "News Content": "පළාත් පාලන ආයතන ඡන්ද විමසීමට අදාළව සමානුපාතික ක‍්‍රමය යටතේ තෝරා ගන්නා සභිකයින් පිළිබඳ තොරතුරු ලබන 02 වන දිනට පෙර ලබාදිය යුතු බව මැතිවරණ කොමිෂන් සභාව පවසයි. ඒ ඒ පළාත් පාලන ආයතන සඳහා පත් කළ යුතු සභිකයින් පිළිබඳ තොරතුරු මැතිවරණ කොමිෂන් සභාව විසින් පක්ෂ ලේකම්වරුන්ට දැනුම් දී ඇති බව වාර්තා වෙයි. ඒ අනුව දේශපාලන පක්ෂවලින් පළාත් පාලන ආයතන සඳහා පත් කරනු ලබන සභිකයින් පිළිබඳව තොරතුරු ලබන 02 වන දිනට පෙර දිස්ත‍්‍රික් ලේකම් කාර්යාලවලට ලබාදිය යුතු වෙයි. අදාළ සභිකයින් පත් කිරීමේ දී සියයට 25ක කාන්තා නියෝජනය සිදුවන පරිදි තෝරා ගැනීමට මැතිවරණ කොමිෂන් සභාව විසින් උපදෙස් ලබා දී තිබේ. සියලු පක්ෂ ලේකම්වරුන් විසින් ඒ ඒ පළාත් පාලන ආයතනවලට පත් කරන සභිකයින් පිළිබඳ තොරතුරු දැනුම්දීමෙන් අනතුරුව එය ගැසට් කිරීමට බලාපොරොත්තු වන බව මැතිවරණ කොමිෂන් සභාව සඳහන් කළේය. පළාත් පාලන ආයතන සංස්ථාපනය කිරීමේ කටයුතු මාර්තු මස 06 වන දින ආරම්භ කිරීමට නියමිතයි.", "URL": "https://sinhala.adaderana.lk/news.php?nid=84885", "Category": null, "Parent URL": null}