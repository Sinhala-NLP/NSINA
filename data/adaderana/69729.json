{"Source": "Adaderana", "Timestamp": "February 17, 2017 08:19 am", "Headline": "ශ්‍රේෂ්ඨාධිකරණයට යනවාද?-තීන්දුව අදයි", "News Content": "සයිටම් වෛද්‍ය විද්‍යාලය සම්බන්ධයෙන් අභියාචනාධිකරණය ලබාදී ඇති තීන්දුව පිළිබඳව ශ්‍රේෂ්ඨාධිකරණයට අභියාචනයක් ඉදිරිපත් කරන්නේ ද නැද්ද යන්න පිළිබඳ ශ්‍රි ලංකා වෛද්‍ය සභාව අද තීරණයක් ගැනීමට නියමිතව තිබේ.වෛද්‍ය සභාවේ සාමාජිකයින් අද පස්වරුවේ රැස්ව ඒ පිළිබඳව තීරණයක් ගැනීමට නියමිත බව වාර්තා වේ.මේ අතර අද දිනයේදී වෛද්‍ය පීඨ අටෙහිම ආචාර්යවරුන්ගේ සංගම් සහ නියෝජිතයින් සමග සයිටම් ගැටළුව සම්බන්ධයෙන් සාකච්ඡා කරන බව රජයේ වෛද්‍ය නිළධාරින්ගේ සංගමය පවසයි.එහි ලේකම් වෛද්‍ය නවීන්ද සොයිසා මහතා පැවසුවේ ලබන සතියේදී සියලුම වෘත්තියවේදීන්, පක්ෂ, සිවිල් සංවිධාන, සරසවි ආචාර්යවරුන් සහ ශිෂ්‍යයින් ඇතුළු කණ්ඩායම් සමග වෘත්තිය ක්‍රියාමාර්ගයක යෙදීමට සැලසුම් කරන බවයි.වෛද්‍ය අධ්‍යාපනය සඳහා අවම ප්‍රමිතිය ගැසට් කිරීම සහ සයිටම් ආයතනයට ලබාදී ඇති උපාධි ප්‍රදානය කිරිමේ බලය ඉවත් කිරීම කඩිනමින් සිදු කළ යුතු බව රජයේ වෛද්‍ය නිළධාරින්ගේ සංගමය උසස් අධ්‍යාපන හා සෞඛ්‍ය අමාත්‍යවරුන්ගෙන් ඉල්ලා සිටියි.එමෙන්ම සයිටම් ගැටළුව සම්බන්ධයෙන් සෑබැ මතය ප්‍රකාශ කරන ලෙස පීඨාධිපතිවරුන්ගෙන් ඉල්ලා සිටින බව ද ඊයේ පැවැති මාධ්‍ය හමුවේදී එම සංගමය ප්‍රකාශ කළේය.", "URL": "https://sinhala.adaderana.lk/news.php?nid=69729", "Category": null, "Parent URL": null}