{"Source": "Adaderana", "Timestamp": "January 24, 2019 01:12 pm", "Headline": "සේනා කළ හානිය ගණනය කරයි", "News Content": "මහවැලි සී කලාපයේ වගාකර ඇති බඩඉරිඟු අස්වැන්නෙන් සියයට පනහක් පමණ සේනා දළඹු ආක්‍රමණය හේතුවෙන් විනාශ වී තිබේ. මේ අතර සේනා දළඹු මර්දනය සම්බන්ධයෙන් ජනතාව දැනුවත් කිරීමේ වැඩසටහන් කිහිපයක් අද(24) පෙරවරුවේ ආරම්භ වුණි. මහවැලි සී කලාපයේ මෙවර මහකන්නයේ වගාකළ බඩඉරිඟු අක්කර 2000 න් 1000 ක් පමණ සේනා දළඹු ආක්‍රමණය හේතුවෙන් විනාශ වී තිබේ. ඒ හේතුවෙන් පීඩාවට පත්ව සිටින ගොවින්ගේ ගොවිබිම් පරීක්ෂා කිරීම සහ සංගණනය කිරීම සඳහා මහවැලි සී කලාපය බාර නේවාසික ව්‍යාපාර කලමණාකරු ඇතුළු නිලධාරීන් පිරිසක් ඊයේ(23) පස්වරුවේ එම ගොවිබිම් වෙත පැමිණියාය. මේ අතර මාතර දිස්ත්‍රික්කයේ සේනා දළඹු ව්‍යසනයෙන් පීඩාවට පත්ව සිටින ප්‍රදේශවල ජනතාව දැනුවත් කිරීම සඳහා දකුණු පළාත් කෘෂිකර්ම දෙපාර්තමේන්තුව සහ මාතර දිස්ත්‍රික් නියෝජ්‍ය කෘෂිකර්ම අධ්‍යක්ෂක කාර්යාලය අද පෙරවරුවේ දැනුවත් කිරීමේ වැඩසටහනක් ආරම්භ කළේය. ශබ්ද විකාශන යන්ත්‍ර මඟින් සහ අක්පත්‍රිකා බෙදාදීමෙන් ජනතාව දැනුවත් කිරීම එම වැඩසටහනේ අරමුණයි.", "URL": "https://sinhala.adaderana.lk/news.php?nid=102977", "Category": null, "Parent URL": null}