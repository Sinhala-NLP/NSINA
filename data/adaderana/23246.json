{"Source": "Adaderana", "Timestamp": "April 3, 2012 08:39 am", "Headline": "එංගලන්ත - ශ්‍රී ලංකා දෙවන ටෙස්ට් තරගය අද ඇරඹෙයි", "News Content": "සංචාරක එංගලන්ත කණ්ඩායම සහ ශ්‍රී ලංකා කණ්ඩායම අතර දෙවන ටෙස්ට් ක්‍රිකට් තරගය අද(03) ආරම්භ වේ. කොළඹ පී.සරා ඕවල් ක්‍රීඩාංගණයේ දී තරගය පැවැත්වීමට නියමිතය. ටෙස්ට් තරග දෙකකින් සමන්විත තරගාවලියේ පළමු තරගයෙන් ශ්‍රී ලංකා කණ්ඩායම ලකුණු 75 ක ජයක් අත්කර ගනු ලැබීය. ඒ අනුව තරගාවලිය 1 ට 0ක් ලෙස මේ වන විට ශ්‍රී ලංකා කණ්ඩායම පෙරමුණේ පසුවෙයි. අද තරගය සඳහා ශ්‍රී ලංකා කණ්ඩායමේ වෙනස්කම් කිහිපයක් සිදුකිරීමට නියමිතය. විශේෂයෙන් පළමු ටෙස්ට් තරගයට සහභාගී වූ චානක වෙලගෙදර සහ දිනේෂ් චන්දිමාල් අද තරගය සඳහා සහභාගී වන්නේ නැත. ඒ වෙනුවට ඇන්ජලෝ මැතිව්ස් සහ ධම්මික ප්‍රසාද් කණ්ඩායමට ඇතුළත් කර තිබේ.", "URL": "https://sinhala.adaderana.lk/news.php?nid=23246", "Category": null, "Parent URL": null}