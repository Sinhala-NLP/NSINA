{"Source": "Adaderana", "Timestamp": "April 28, 2017 05:13 pm", "Headline": "විද්‍යා ඝාතනය-සැකකරුවන් 2ක් නිදහස්", "News Content": "යාපනය, කයිට්ස්, පුන්කුඩිතිව් ප්‍රදේශයේදී සමූහ දුෂණයට ලක්ව ඝාතනය වූ ශිවලෝගනාදන් විද්‍යා දැරියගේ ඝාතනයට සම්බන්ධ බවට සැකපිට අත්අඩංගුවට ගෙන සිටි සැකකරුවන් දෙදෙනෙකු කයිට්ස් මහේස්ත්‍රාත් අධිකරණය මඟින් නිදහස් කර තිබේ.අදාළ නඩුව අද(28) කැඳවූ අවස්ථාවේ අදාළ සැකකරුවන් දෙදෙනා නිදහස් කරන ලෙස කයිට්ස් වැඩබලන මහේස්ත්‍රාත්වරයා නියෝග කළ බව අද දෙරණ වාර්තාකරු සඳහන් කළේය.සැකකරුවන් සම්බන්ධයෙන් ලද නීති උපදෙස් අනුව ඔවුන් නිදහස් කිරීමට නියෝග කරන බව ද වැඩබලන මහේස්ත්‍රාත්වරයා ප්‍රකාශ කර තිබේ.අනුව සිද්ධිය සම්බන්ධයෙන් සැකපිට අත්අඩංගුවට ගත් 10 වන සැකකරු සහ 12 වන සැකකරු මෙලෙස නිදහස් කර ඇති බව සඳහන්ය.2015 වසරේ මැයි මස 13 වනදා සමූහ දුෂණයට ලක්ව අදාළ දැරිය ඝාතනය කිරීමේ සිද්ධිය සම්බන්ධයෙන් සැකකරුවන් 12 දෙනෙකු කයිට්ස් පොලීසිය මඟින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=72593", "Category": null, "Parent URL": null}