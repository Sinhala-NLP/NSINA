{"Source": "Adaderana", "Timestamp": "January 31, 2013 11:03 am", "Headline": "මැරතන් ධාවනයේ යෙදුණු සිසුවිය අතරමගදී මරුට", "News Content": "හලාවත ආනන්ද ජාතික පාසලේ ඉගෙනුම ලබමින් සිටි සිසුවියක මැරතන් ධාවන තරගයකට සහභාගි වෙමින් සිටියදී ඇද වැටී මිය ගොස් ඇත. අද(31) පෙරවරුවේ මෙම මරණය සිදුවී ඇති බව අද දෙරණ වාර්තාකරු පවසයි. මිය ගොස් ඇත්තේ හලාවත ,ඉලිප්පදෙනිය - කණුකැටිය පදිංචිකාරියක වන හලාවත ආනන්ද ජාතික පාසලේ ඉගෙනුම ලබමින් සිටි කෞෂල්‍යා පවිත්‍රානි(19) නමැති පාසල් සිසුවිය බව හලාවත මහා රෝහල් ප්‍රකාශකයෙක් කියා සිටියේය. හලාවත ආනන්ද ජාතික පාසලේ නිවාසාන්තර ක්‍රීඩා උත්සවය වෙනුවෙන් වු මැරතන් ධාවන තරගය අද (31) පෙරවරුවේ පැවැත්වුණි. මිය ගොස් ඇති සිසුවියද ඊට සහභාගි වී ඇති අතර ඇය තරගයේ ධාවනයේ යෙදෙමින් සිටින අතරතුරදී මග ඇද වැටී ඇත. පාසල් ගුරුවරුන් සහ සිසුන් එම සිසුවිය කඩිනමින් හලාවත මහා රෝහල වෙත ගෙන ආවත් ඒ වන විටත් සිසුවිය මිය ගොස් සිටි බව රෝහල් ආරංචි මාර්ග පවසයි.", "URL": "https://sinhala.adaderana.lk/news.php?nid=31230", "Category": null, "Parent URL": null}