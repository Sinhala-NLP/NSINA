{"Source": "Adaderana", "Timestamp": "November 13, 2011 08:12 am", "Headline": " ආයෙමත් චැනල්-04 වීඩියෝවක්-අමාත්‍යංශය අවධානයෙන්", "News Content": "බ්‍රිතාන්‍යයේ චැනල් - ෆෝ නාලිකාව මගින් ශ්‍රී ලංකාව සම්බන්ධයෙන් එළිදැක්වීමට අපේක්ෂා කරන බව කියන තවත් වාර්තාවක් පිළිබඳ දැඩි අවධානය යොමුකර ඇති බව විදේශ කටයුතු අමාත්‍යාංශය පවසයි. මහජන සබදතා හා පොදු සන්නිවේදන අංශයේ අධ්‍යක්ෂ ජනරාල් සරත් දිසානායක මහතා කියා සිටියේ චැනල් ‍- ෆෝ නාලිකාව විසින් එළිදැක්වීමට අපේක්ෂිත වාර්තාව පිළිබඳ මෙතෙක් වැඩිදුර කරුණු අනාවරණය වී නොමැති බව එම අමාත්‍යාංශය සඳහන් කරයි. ඒ සම්බන්ධයෙන් ගත හැකි නීතිමය ක්‍රියාමාර්ග ඇතුළු සෙසු කරුණු සම්බන්ධයෙන් බ්‍රිතාන්‍ය මහකොමසාරිස් කාර්යාලය කටයුතු කරනු ඇත. මීට පෙර අවස්ථා කිහිපයකදීම චැනල් ‍- ෆෝ නාලිකාව විසින් ශ්‍රී ලංකාවේ යුද අපරාධ සිදුවූ බවට චෝදනා කරමින් වීඩියෝ දර්ශන ඇතුළත් වාර්තා ඉදිරිපත් කෙරුණි. ඒ සම්බන්ධයෙන් ශ්‍රී ලංකා රජය දැක්වු ප්‍රතිචාර හමුවේ අදාළ වාර්තා සාවද්‍ය බවට ජාත්‍යන්තරය විසින් පිළිගත් බව සරත් දිසානායක මහතා සඳහන් කළේය. යුද්ධය සමයේ ක්‍රියාකාරීත්වය පිළිබඳ ශ්‍රී ලංකාව මගින් ප්‍රකාශයට පත්කිරීමට නියමිත උගත් පාඩම් කොමිසන් සභාවේ වාර්තාව ඉදිරි සතියේ දී ජනාධිපතිවරයාට භාරදීමට නියමිතය. එම කරුණු මගින් සැබෑ තත්ත්වය ජාත්‍යන්තරය හමුවේ අනාවරණය වන බැවින් ජාත්‍යන්තරයේ අවධානය වෙනතකට යොමු කිරීමේ අරමුණින් තවත් වාර්තාවක් ඉදිරිපත් කිරීමට චැනල් - ෆෝ නාලිකාව උත්සාහ දරන බව විදේශ කටයුතු අමාත්‍යාංශය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=19969", "Category": null, "Parent URL": null}