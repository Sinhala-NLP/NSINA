{"Source": "Adaderana", "Timestamp": "January 13, 2014 10:29 am", "Headline": "ආගමික ගැටුම ගැන පරීක්ෂණ ආගමික කටයුතු අමාත්‍යංශයට බාරයි ", "News Content": "ආගමික කරුණු පදනම් කරගනිමින් පැවැත්වුණු විරෝධතා හා උද්ඝෝෂණ සම්බන්ධයෙන් පරීක්ෂණ ආගමික කටයුතු අමාත්‍යංශයට බාරදෙන බව පොලීසිය පවසයි. අද(13) දිනයේ දි මේ සම්බන්ධයෙන් එම අමාත්‍යංශයට දැනුම් දෙන බව අද දෙරණ කළ විමසීමකට පිළිතුරු දෙමින් පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි අජිත් රෝහණ මහතා සඳහන් කළේය. ඊයේ(12) පෙරවරුවේ ගාලු පාර අවහිර වන ලෙස හික්කඩුව ප්‍රදේශයේ දි ගිහි පැවිදී විරෝධතාවයක් පැවැත්විණ. ඒ හික්කඩුව - බද්දේගම පාරේ වසර 16ක් තිස්සේ පවත්වාගෙන ගිය බව කියන යාඥා මධ්‍යස්ථායකට විරෝධය පළ කරමිනි. හෙළ බොදු පවුර නම් බෞද්ධ සංවිධානයක් විසින් එම උද්ඝෝෂණය ක්‍රියාත්මක කරනු ලැබුණි. මෙම උද්ඝෝෂණය අතරවාරයේ දි පොලීසිය සහ විරෝධතාකරුවන් අතර බහින් බස් වීමක් සිදුවිය. කෙසේ වෙතත් මේ සම්බන්ධයෙන් මූලික විමර්ශන කටයුතු හික්කඩුව පොලීසිය විසින් සිදුකරයි.", "URL": "https://sinhala.adaderana.lk/news.php?nid=40315", "Category": null, "Parent URL": null}