{"Source": "Adaderana", "Timestamp": "August 29, 2013 06:18 am", "Headline": " හොරට ඇද්ද ලක්ෂ 6ක දැව අත්අඩංගුවේ", "News Content": "නීති විරෝධී ලෙස ප්‍රවාහනය කරන ලද බව කියන රුපියල් ලක්ෂ 06 කට වැඩි වටිනාකමකින් යුක්ත දැව තොගයක්,එම දැව තොගය ප්‍රවාහනය කළ බව කියන ලොරිය සමග සැකකරුවෙකු කල්පිටිය පොලීසිය විසින් අත්අඩංගුවට ගෙන ඇත. ඊයේ( 28)කල්පිටිය - ආනවාසල ප්‍රදේශයේදී මෙම වැටලීම සිදු කර ඇති අතර එහිදී අත්අඩංගුවට ගෙන ඇත්තේ කපා ඉරා සකස් කරන ලද මී,තේක්ක, සහ කොහොඹ දැව කඳන් 417 කි. දැව තොගයේ වටිනාකම රුපියල් ලක්ෂ 05 කට වැඩි විය හැකි බව පොලීසිය කියයි. මෙම දැව තොගය ආණමඩුවේ සිට බලපත්‍ර රහිතව නීති විරෝධී ලෙස ගෙනවිත් ඇති බවට මුලික විමර්ශණ වලදී හෙළිවී ඇත. අත්අඩංගුවට ගෙන ඇති සැකකරුද ආණමඩුවේ පදිංචිකරුවෙකි. අත්අඩංගුවට ගෙන ඇති දැව තොගය,දැව ප්‍රවාහනය කළ බව කියන ලොරිය සහ සැකකරු පුත්තලම දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=36968", "Category": null, "Parent URL": null}