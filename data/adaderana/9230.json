{"Source": "Adaderana", "Timestamp": "June 26, 2010 03:08 pm", "Headline": "ශ්‍රී ලංකාව වෙනුවෙන් අරාබියේ උද්ඝෝෂණයක්", "News Content": "එක්සත් අරාබි එමිර් රාජ්‍යයේ අබුඩාබි නගරයේ වෙසෙන ශ්‍රී ලාංකිකයින් පිරිසක් අද විරෝධතාවක නිරතවූහ. ශ්‍රී ලංකාව සම්බන්ධයෙන් සොයාබලා කරුණු වාර්තා කිරීමට එක්සත් ජාතීන්ගේ මහලේකම්වරයා විශේෂඥ කමිටුවක් පත්කිරීම සහ ජී.එස්.පී. ප්ලස් බදු සහනය ලබාදීම සඳහා යුරෝපා සංගමය කොන්දේසි ඉදිරිපත් කිරීමට විරෝධය පළකිරීම එහි අරමුණු වී තිබිණි. එක්සත් අරාබි එමිර් රාජ්‍යයේ ශ්‍රී ලංකා තානාපති සරත් විජේසිංහ මහතාගේ මෙහෙයවීම යටතේ පැවති මෙම විරෝධතාවයේ දී අවධාරණය කෙරුණේ අදාළ තීරණ මගින් ශ්‍රී ලංකාවට බලපෑම් එල්ල වන බවයි. ශ්‍රී ලංකා රජයේ ස්ථාවරය විදෙස් මාධ්‍ය වෙත දැන්වීම මෙම විරෝධතාවයේ තවත් අරමුණක් වූ බව එක්සත් අරාබි එමිර් රාජ්‍යයේ ශ්‍රී ලංකා තානාපති සරත් විජේසිංහ මහතා කියා සිටියේය. යම් හෙයකින් ජී.එස්.පී. ප්ලස් සහනය නොලැබුණහොත් ශ්‍රී ලංකාව වෙනුවෙන් තවදුරටත් විනිමය ඉපයීම සඳහා මැදපෙරදිග ශ්‍රමිකයින් සූදානමින් සිටින බව ද විජේසිංහ මහතා මෙහිදී අවධාරණය කළේය.", "URL": "https://sinhala.adaderana.lk/news.php?nid=9230", "Category": null, "Parent URL": null}