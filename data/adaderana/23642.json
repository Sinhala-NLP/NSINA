{"Source": "Adaderana", "Timestamp": "April 19, 2012 03:03 pm", "Headline": "මොනතරම් බලපෑම් ආවත් ප්‍රතිපත්තියේ වෙනසක් නෑ", "News Content": "මොනතරම් බලපෑම් එල්ල වුණත් රජයේ ප්‍රතිපත්තිමය තීන්දුවල වෙනසක් සිදුනොවන බව වැඩබලන ජනමාධ්‍ය අමාත්‍ය,ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. ජිනීවාහි පැවති මානව හිමිකම් කවුන්සිල සැසිවාරයේදීද ශ්‍රී ලංකාවට බොහෝ බලපෑම් එල්ල වූවද එයින් නොසැලුණු බව අමාත්‍යවරයා කියා සිටියේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට සහභාගී වෙමිනි. ඉන්දීය විපක්ෂ නායිකාව පුමුඛ විශේෂ නියෝජිතයින් පිරිසක් ලංකාවට පැමිණිම හා ඔවුන් ශ්‍රී ලංකාවට බලපෑම් කිරීම සම්බන්ධයෙන් මාධ්‍යවේදියකු විසින් අසන ලද ප්‍රශ්නයටකට පිළිතුරු ලබාදෙමින් අමාත්‍යවරයා මේ බව කියා සිටියේය. ඉන්දියාව අසල්වැසි මිත්‍ර රටක් බවත්,ශ්‍රී ලංකාවට ඉන්දියාවෙන් අනිසි බලපෑමක් එල්ලවනු ඇතැයි තමන් විශ්වාස නොකරන බවත් ලක්ෂ්මන් යාපා මහතා පෙන්වා දුන්නේය. ඉන්දියානු නියෝජිතයින් නියම රාජ්‍ය තාන්ත්‍රිකයින් ලෙස ශ්‍රී ලංකාවට පැමිණි බවත්,මේවන තෙක් ශ්‍රී ලංකා රජයට හෝ පාර්ලිමේන්තුව පිළිබඳ ඔවුන්ගෙන් විවේචනයක් එල්ලවී නොමැති බවත් ඔහු සඳහන් කළේය. යුද්ධයෙන් අවතැන් වූ පිරිස් නැවත පදිංචි කරවීම පිළිබඳ ඉන්දියානු නියෝජිතයින් සිය ප්‍රසාදය පළ කළ බව කියා සිටි අමාත්‍යවරයා පවුල් 200 ක පිරිසක් හැර සෙසු සියලුම පිරිස් ඔවුන්ගේම ගම්බිම්වල පදිංචි කළ බවත්,පවුල් 200 ට එසේ කළ නොහැකි වූයේ ඔවුන්ගේ මුල් ගම්බිම් වල තාමත් බිම් බෝම්බ මුළු මනින් ඉවත් කිරීමට නොහැකි වී ඇති නිසා බවද අවධාරණය කළේය. යළි පදිංචි කරන ජනතාව වෙනුවෙන් උතුරේ නිවාස 41,000 ක් ද,නැගෙනහිර පළාතේ නිවාස 9000 ක් ද සාදාදීමට කටයුතු කරන බව ඔහු පෙන්වා දුන්නේය. එසේම අවතැන් කඳවුරුවල තවදුරටත් 3,400 ක් සිටින බවත්,එම පිරිසද ජූලි මස අවසන්වන විට නැවත පදිංචි කරන බවත්,මෙම කරුණු ඉන්දියාවට ගොස් පවසනවාට වඩා මෙරටට පැමිණි ඉන්දීය නියෝජිතයින්ට සියැසින්ම දැකබලා ගැනීමට හැකිවීම වඩා හොඳ බව අබේවර්ධන මහතා සඳහන් කළේය. අමාත්‍යවරයා එසේ කියා සිටියද ශ්‍රී ලංකාවට පැමිණ සිටින ඉන්දීය විපක්ෂ නායිකා සුෂ්මා ස්වරාජ් මහත්මිය ඊයේ දිනයේ උතුරේ සංචාරයෙන් පසුව 13 වන ආණ්ඩුක්‍රම ව්‍යවස්ථා සංශෝධනයට එහා ගිය දේශපාලන විසඳුමක් වෙනුවෙන් අදහස් පළ කළ බවට වාර්තා විය. එසේම මැණික් ෆාම් කඳවුරු වාසී ජනයා තමාට කිසිදු පහසුකමක් රජයෙන් අවශ්‍ය නොවන බවත්,තමාගේ මුල් ගම්බිම් වලට යාමට අවස්ථාව පමණක් ලබාදිය යුතු බවත් ඉන්දීය නියෝජිතයින් හමුවේ පවසා තිබිණි.", "URL": "https://sinhala.adaderana.lk/news.php?nid=23642", "Category": null, "Parent URL": null}