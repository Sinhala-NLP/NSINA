{"Source": "Adaderana", "Timestamp": "September 10, 2019 05:48 pm", "Headline": "අකුරැස්සේ වෙඩි තැබීමට සම්බන්ධ සැකරුවන් රඳවාගෙන ප්‍රශ්න කිරීමට අවසර", "News Content": "අකුරැස්ස, තිබ්බටුවාව ප්‍රදේශයේ රාත්‍රී මුර සංචාරයේ නිරතවූ පොලිස් නිලධාරීන් දෙදෙනෙකුට වෙඩි තබා පලායෑමේ සිද්ධියට සම්බන්ධ සැකකරුවන් හයදෙනා රඳවාගෙන ප්‍රශ්න කිරීමට මාතර මහේස්ත්‍රාත් අධිකරණය අවසර ලබාදී තිබේ. අදාළ සැකකරුවන් අද(10) මාතර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරව මහේස්ත්‍රාත්වරයා විනින් මෙලස නියෝග කර ඇත. අකුරැස්ස, තිබ්බටුවාව ප්‍රදේශයේ රාත්‍රී මුර සංචාරයේ නිරතවූ පොලිස් නිලධාරීන් දෙදෙනෙකුට ස්කූටි වර්ගයේ යතුරු පැදියක ගමන් කළ පුද්ගලයින් තිදෙනෙකු වෙඩි තබා පලාගොස් තිබුනේ ඉකුත් 5වැනිදා රාත්‍රියේදීයි. එහිදී එම පිරිස අතුරු මාර්ගයක් ඔස්සේ පලා ගොස් තිබූ අතර මේ සම්බන්ධයෙන් අකුරැස්ස පොලිස් ස්ථානයේ නිලධාරින් විසින් විමර්ශන සිදු කරනු ලැබීය. එවැනි පසුබිමක අකුරැස්ස පොලිස් ස්ථානාධිපතිවරයාට ඊයේ පස්වරුවේ ලද තොරතුරක් මත යතුරු පැදියේ ගමන් ගත් එක් සැකකරුවෙක් අත්අඩංගුවට ගෙන තිබේ. පසුව ඔහුගෙන් සිදුකළ ප්‍රශ්න කිරිම් මත අනෙක් සැකකරුවන් දෙදෙනාද අත්අඩංගුවට ගැනිමට පොලිසිය සමත් විය. මෙම සැකකරුවන් තිදෙනා අතර පානදුර යුද හමුදා කඳවුරට අනුයුක්තව සේවය කරන යුධ හමුදා සෙබලෙකුද වෙයි. සැකකරුවන්ගෙන් සිදුකළ ප්‍රශ්න කිරිම් වලදී ඔවුන් සඟවා තිබු ටී 56 වර්ගයේ ගිනි අවි 2ක් , මැගසීන් 2ක් සහ සජිවී පතරොම් කිහිපයක් සොයා ගැනිමට හැකිවූ අතර අදාල ටී 56 වර්ගයේ ගිනි අවියකින් අකුරැස්ස පොලිස් නිලධාරින් දෙදෙනාට වෙඩි තබා ඇති බවට තොරතුරු අනාවරණය වී තිබේ. තවදුරටත් සැකකරුවන්ගෙන් සිදුකළ ප්‍රශ්න කිරිම්වලදී අනාවරණ වී ඇත්තේ මෙලෙස සොයාගත් ටී 56 ගිනි අවි පසුගිය දිනක පානදුර උතුර පොලිස් ස්ථානයෙන් අස්ථානගත වූ ගිනි අවි 2 බවටයි. ඊට අදාලව තවත් යුද හමුදා සෙබලෙක් අද අළුයම පානදුර,නල්ලූරුව ප්‍රදේශයේදී පොලිස් අත්අඩංගුවට පත්ව ඇති අතර මෙම සිද්ධියට ආධාර අනුබල දීම සහ මුදල් ලබාදීම සම්බන්ධවද තවත් සැකකරුවෙක් පොලිස් අත්අඩංගුවට ගැණුනි. ඒ අනුව මෙම සිද්ධියට සම්බන්ධව යුද හමුදා සෙබලුන් දෙදෙනෙක්ද ඇතුලු සැකකරුවන් 5දෙනෙක් මේ වනවිට පොලිස් අත්අඩංගුවේ පසුවෙයි.", "URL": "https://sinhala.adaderana.lk/news.php?nid=118793", "Category": null, "Parent URL": null}