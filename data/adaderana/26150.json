{"Source": "Adaderana", "Timestamp": "July 29, 2012 08:42 am", "Headline": " තියුණු ආයුධවලින් පහරදී විදුහල්පති මරාදමලා", "News Content": "තියුණු ආයුධවලින් පහර දීමෙන් ගාල්ල ,යක්කලමුල්ල මිනුවන්දෙනිය කනිෂ්ඨ විද්‍යාලයේ විදුහල්පතිවරයා ඝාතනය කර තිබේ. පෞද්ගලික ආරවුලක් මත ඊයේ පස්වරුවේ මෙම ඝාතනය සිදුව ඇති බව පොලිසිය පවසයි. අදාළ විදුහල්පතිවරයාගේ පුත්‍රයෙකු තවත් පිරිසක් සමඟ ආරවුලක් ඇති කරගෙන තිබේ. ඊට සම්බන්ධ පුද්ගලයෙකුට විදුහල්පතිවරයා විසින් පහරදී ඇති අතර පසුව පැමිණි පිරිසක් තියුණු ආයුධවලින් පහර දී විදුහල්පතිවරයා ඝාතනය කර ඇති බව වාර්තා වේ. අදාළ පිරිස නිවසට පැමිණ සිදුකළ පහරදීමෙන් විදුහල්පතිවරයාගේ පුත්‍රයාට ද තුවාල සිදුවී තිබේ. ඔහු කරාපිටිය ශික්ෂණ රෝහලට ඇතුළත් කර ඇති බව පොලිසිය සඳහන් කරයි. මේ සම්බන්ධයෙන් සැකපිට පුද්ගලයන් සිව් දෙනෙකු අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=26150", "Category": null, "Parent URL": null}