{"Source": "Adaderana", "Timestamp": "July 26, 2012 02:50 pm", "Headline": "මාළිගාවත්ත මහල් සංකීර්ණය ජනපති නිරීක්ෂණය කරයි", "News Content": "මාළිගාවත්ත මහල් නිවාස සංකීර්ණයේ ප්‍රතිසංස්කරණ කටයුතු ජනාධිපති මහින්ද රාජපක්ෂ මහතාගේ නිරීක්ෂණයට ලක් වී තිබේ. මහින්ද චින්තන ඉදිරි දැක්ම යටතේ ක්‍රියාත්මක වන ජන සෙවණ \" නගමු පුරවර \" වැඩසටහන යටතේ මෙහි ප්‍රතිසංස්කරණ කටයුතු සිදු කෙරෙනු ඇති. නිවාස සංකීර්ණයේ සියලු ගොඩනැගිලි ප්‍රතිසංස්කරණය කිරීම, මාර්ග අලුත්වැඩියා කිරීම, මළපවාහන පද්ධතිය අලුත්වැඩියාව, ළමා උද්‍යානයක් ඉදි කිරීම ඇතුළු අනෙකුත් පහසුකම් සැලසීම මේ යටතේ සිදු කෙරෙයි. ජාතික නිවාස සංවර්ධන අධිකාරිය මඟින් මෙම සංවර්ධන කටයුතු සඳහා රුපියල් මිලියන 280 ක් වැය කරයි. මාළිගාවත්ත මහල් සංකීර්ණයේ ගොඩනැගිලි 86 ක නිවාස ඒකක 1520 ක ජීවත් වන මුළු ජනගහනය දස දහසකට අධික වන අතර ප්‍රතිසංස්කරණය කිරීමෙන් අනතුරුව ලබන අගෝස්තු මස 5 වන දින මෙය ජනතා අයිතියට ලබා දීමට නියමිතය.", "URL": "https://sinhala.adaderana.lk/news.php?nid=26087", "Category": null, "Parent URL": null}