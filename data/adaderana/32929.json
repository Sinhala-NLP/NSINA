{"Source": "Adaderana", "Timestamp": "April 2, 2013 08:00 am", "Headline": "පැපිලියාන සිද්ධියේ සැකකරුවන් හඳුනාගැනීමේ පෙරට්ටුවකට", "News Content": "පැපිලියාන ප්‍රදේශයේ රෙදිපිළි වෙළඳසැලකට එල්ල වූ ප්‍රහාරය සම්බන්ධයෙන් අත්අඩංගුවට ගෙන සිටින පුද්ගලයින් අද (02) දිනයේ හඳුනාගැනීමේ පෙරට්ටුවකට ඉදිරිපත් කිරීමට නියමිතය. මේ වන විට මෙම ප්‍රහාරය සම්බන්ධයෙන් පුද්ගලයින් 17 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. පසුගිය 28 වැනිදා රාත්‍රියේ මෙම රෙදිපිළි අලෙවිසැලට කිසියම් පිරිසක් විසින් ප්‍රහාරයක් එල්ල කළ අතර මේ හේතුවෙන් මෙම අලෙවිසැලට සහ රථවාහනයකට ද අලාභහානි සිදුවිණි. ඒ අනුව අදාළ සිද්ධිය සම්බන්ධයෙන් පරීක්ෂණ සිදුකිරීම සඳහා විශේෂ පොලිස් කණ්ඩායම් කිහිපයක් පත් කෙරිණි. පළමුව පුද්ගලයින් හය දෙනෙකු අත්අඩංගුවට ගත් අතර අනතුරුව තවත් පුද්ගලයින් හය දෙනෙකු අත්අඩංගුවට ගෙන ඊයේ දිනයේ ගංගොඩවිල මහේස්ත්‍රාත් අධිකරණයට ඉදිරිපත් කරනු ලැබීය. ඔවුන්ගෙන් පස් දෙනෙකු අද දිනය දක්වා රක්ෂිත බන්ධනාගාර ගත කළ අතර එක් පුද්ගලයෙකු ඇප මත මුදාහැරීමට අධිකරණය නියෝග කළේය. අදාළ සිද්ධිය සම්බන්ධයෙන් ඊයේ පස්වරුවේ භික්ෂූන් වහන්සේ තෙනමක් පොලිස් විශේෂ විමර්ශන ඒකකයට භාර වු බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. ඊට අමතරව තවත් සැකකරුවන් දෙදෙනෙකු ඊයේ දිනයේ දී පොලීසිය විසින් අත්අඩංගුවට ගෙන තිබේ. ඒ අනුව අද දිනයේ ඔවුන් සියලුදෙනා ගංගොඩවිල මහේස්ත්‍රාත් අධිකරණයේ දී හඳුනාගැනීමේ පෙරට්ටුවකට ඉදිරිපත් කිරීමට නියමිත බව බුද්ධික සිරිවර්ධන මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32929", "Category": null, "Parent URL": null}