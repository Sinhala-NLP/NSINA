{"Source": "Adaderana", "Timestamp": "May 4, 2010 01:17 pm", "Headline": "මිහින්තලයේ ප්‍රතිසංස්කරණ කඩිනමින්", "News Content": "අකුණුසැර වැදීමෙන් හානි සිදුවූ ඓතිහාසික මිහින්තලය මහසෑයේ ප්‍රතිසංස්කරණ කටයුතු ලබන ‍පොසොන් පොහොයට පෙර සිදුකරන බව ආපදා කළමනාකරණ අමාත්‍ය ඒ.එච්.එම්. ෆවුසි මහතා පවසයි. මිහින්තලේ මහාසෑය නිරීක්ෂණයට ලක්කිරීමෙන් අනතුරුව අමාත්‍යවරයා ‍මේ බව සඳහන් කළේය. අකුණු සැර වැදීමෙන් මහාසෑයේ කොත් කැරැල්ලට සහ එහි චූඩා මාණික්‍යයට සිදුව ඇති හානිය, විහාරාධිපති පූජ්‍ය වලවාහැංගුණුවැවේ ධම්මරතන හිමියන් විසින් මෙහිදී සමීප ඡායාරූප මගින් අමාත්‍යවරයාට පෙන්වා දී ඇත. 1979 වර්ෂයේ දී මිහින්ත‍ලය මහාසෑයට කොත පැළඳූ අවස්ථාවේ දි එහි සවිකරන ලද අකුණු සන්නායකය කැඩී අවුරුදු ගණනාවක් ගත වුවත් එය අලුත්වැඩියා නොකිරීම හේතුවෙන් මෙම හානිය සිදුවූ බව විහාරාධිපති හිමියන් පෙන්වා දුන්නේය.", "URL": "https://sinhala.adaderana.lk/news.php?nid=8178", "Category": null, "Parent URL": null}