{"Source": "Adaderana", "Timestamp": "October 9, 2013 05:17 pm", "Headline": "වැලිවේරියේ පැවති උද්ඝෝෂණයට හමුදාව කැඳවා ඇත්තේ පොලිස්පතිවරයාලු", "News Content": "ගම්පහ රතුපස්වල ජල ගැටලුව සම්බන්ධයෙන් වැලිවේරියේ පැවති උද්ඝෝෂණයට හමුදාව කැඳවා ඇත්තේ පොලිස්පතිවරයා විසින් බව ගම්පහ කොට්ඨාශ භාර පොලිස් අධිකාරී විජිත ඩි.කොමසාරු මහතා අද(09) ප්‍රකාශ කරන ලදි. අදාළ නඩුව ගම්පහ ප්‍රධාන මහේස්ත්‍රාත් ටිකිරි කේ.ජයතිලක මහතා ඉදිරියේ දී විභාගයට ගැණුනි. අගෝස්තු මස පළමු වැනි දින යුද හමුදාව සහ උද්ඝෝෂකයන් අතර වැලිවේරිය නගරයේ උද්ඝෝෂණය අතර වාරයේ ඇති වු ගැටුමෙන් පුද්ගලයින් තිදෙනෙකු මියයෑමේ සිද්ධියට අදාළ නඩුව අද විභාගයට ගත් බව අද දෙරණ වාර්තාකරු සඳහන් කරයි . කොළඹ අපරාධ කොට්ඨාශයේ ස්ථානාධිපති ප්‍රධාන පොලිස් පරීක්ෂක නෙවිල් ද සිල්වා මහතාගේ මෙහෙයවීමෙන් පොලිස් අධිකාරීවරයා සාක්ෂි ලබා දෙන ලදී. එහිදි ඔහු සඳහන් කළේ වැලිවේරියට හමුදාව කැඳවුයේ තමා නොවන බවයි. කෙසේ වෙතත් මෙහිදි අගතියට පත් පාර්ශවය වෙනුවෙන් පෙනී සිටි නීතීඥවරයා ප්‍රශ්න කළේ යුද හමුදාව කැඳවුයේ පොලිස් අධිකාරීවරයා නොවේ නම් කවුරුන්ද යන්න අධිකරණයට හෙළි කළ යුතු බවයි. මෙහිදි පොලිස් අධිකාරී විජිත ඩි.කොමසාරු මහතා සඳහන් කළේ එදින වැලිවේරියේ පැවති තත්ත්වය සම්බන්ධයෙන් තමන් පොලිස් දෙපාර්තමේන්තුවේ උසස් නිලධාරීන්ට දැනුම්දුන් බවයි. මෙහිදි යළිත් වරක් අගතියටපත් පාර්ශවය වෙනුවෙන් පෙනී සිටි නීතීඥවරයා හමුදාව කැඳවු උසස් නිලධාරීයා කවුරුන්ද යන්න පිළිබඳව අධිකරණයට දැනුම්දිය යුතු බව ප්‍රකාශ කරන ලදි. ඒ අනුව සහකාර පොලිස් අධිකාරීවරයා අධිකරණය හමුවේ ප්‍රකාශ කළේ තමන්ට ලැබුණු වාර්තාවන්ට අනුව වැලිවේරියට හමුදාව කැඳවා ඇත්තේ පොලිස්පතිවරයා විසින් බවයි. කෙසේ වෙතත් මීට පෙර කොළඹ අපරාධ කොට්ඨාශය ගම්පහ මහේස්ත්‍රාත් අධිකරණයට දන්වා සිටියේ වැලිවේරියට යුද හමුදාව කැඳවුයේ ගම්පහ පොලිස් අධිකාරීවරයා බවයි.", "URL": "https://sinhala.adaderana.lk/news.php?nid=38027", "Category": null, "Parent URL": null}