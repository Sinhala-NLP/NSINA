{"Source": "Adaderana", "Timestamp": "August 2, 2011 10:29 am", "Headline": "සීගිරිය මායිම් සලකුණෙන් පාරම්පරික පදිංචිකරුවන්ට ගැටලු", "News Content": "ඓතිහාසික සීගිරිය අභය භූමියේ මායිම් සලකුණු කිරීමේ දී ‍වනෝද්‍යානයට ඇතුළත් පාරම්පරික ගම්මානවල පදිංචිකරුවන්ට විවිධ ගැටලුවලට මුහුණ දීමට සිදුව තිබේ. අක්කර 12,000ක් පමණ වූ සීගිරිය අභය භූමිය සඳහා මායිම් සලකුණු කිරීම 1990 වසරේ දී සිදුවිය. ග්‍රාම නිලධාරී වසම් 12ක පවුල් 224 ට අයත් ඉඩම් ද වන ජීවි කලාපයට ඇතුළත් වන අයුරින් මායිම් සලකුණු කර ඇත. එම පදිංචිකරුවන් වගා කර ඇති වාණිජ වටිනාකමක් ඇති දැව පෞද්ගලික අවශ්‍යතා සඳහා කපා ඉවත් කර ගැනීමේ දී වනජීවි දෙපාර්තමේන්තුවේ නිලධාරීන්ගේ බාධා කිරීම් වලට මුහුණ දීමට සිදුව ඇති බව වාර්තා වේ. මේ සම්බන්ධයෙන් කළ දැනුම් දීමකට අනුව අදාළ පදිංචිකරුවන් පිළිබඳ සැලකිලිමත් වන්නැයි දඹුල්ල ප්‍රාදේශීය ලේකම් බී.ඒ.සුමනදාස මහතා විසින් මාතලේ දිස්ත්‍රික් සම්බන්ධීකරණ කමිටුවෙන් ඉල්ලා ඇත.", "URL": "https://sinhala.adaderana.lk/news.php?nid=17802", "Category": null, "Parent URL": null}