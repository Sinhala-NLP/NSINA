{"Source": "Adaderana", "Timestamp": "December 22, 2011 08:26 am", "Headline": "මං සියඹලා ගෙනාවෙම නැද්ද..?", "News Content": "පුළුල් ‍ක්ෂේත්‍ර රාශියක් තුළින් මෙරට දේශපාලන , සංස්කෘතික හා ආර්ථික පිබිදීමක් ඉදිරි වසර දෙක තුළ සිදුවන බව ජනාධිපති මහින්ද රාජපක්ෂ මහතා පවසයි. ඒ සඳහා අවශ්‍ය සියල්ල මෙවර අයවැයේ අන්තර්ගත බව ජනාධිපතිවරයා පෙන්වා දෙයි. ඊයේ පස්වරුවේ මුදල් හා ක්‍රමසම්පාදන අමාත්‍යවරයා වශයෙන් අයවැය විවාදයේ පිළිතුරු කතාව ඉදිරිපත් කරමින් ජනාධිපති මහින්ද රාජපක්ෂ මහතා මෙම අදහස් පළ කළේය. මේ අයවැයේ ගත යුතු කිසිම දෙයක් නැති බවට විපක්ෂය නඟන චෝදනා සම්බන්ධයෙන් අදහස් දක්වමින් සියඹලා ගෙනා ගැමියෙකුට මුදලාලිගෙන් සිදුවූ අසාධාරණයට පිළිතුරු දෙමින් තමා සියඹලා ගෙනාවේම නැද්ද යනුවෙන් ගැමියා විසින් විමසන ලද්දාක් මෙන් ‍තමා සියඹලා ගෙනවිත්ම නැද්දැයි ජනාධිපතිවරයා අසා සිටියේය. සිංහල , දෙමළ , මුස්ලිම් ජනතාව අතර ජාතික සමගිය ඇතිකර අනොන්‍ය විශ්වාසය ඇති කරන දේශපාලන ගමන් මඟකට ප්‍රවිශ්ට වීමේ අවශ්‍යතාවක් පවතින බව එහි දී අදහස් දැක් වූ ජනාධිපතිවරයා ප්‍රකාශ කළේය. අයවැයට සම්බන්ධව කරන ලද සමීක්ෂණයකින් එය අයහපත් බවට ප්‍රතිචාර දක්වා ඇත්තේ 35% ක් වැනි සුළු පිරිසක් බවත්, 64% ක් මෙම අයවැය රටට හිතකර බව පෙන්වාදී ඇති බවත්,එය අයවැය සම්බන්ධයෙන් පමණක් නොව රජයේ වැඩපිළිවෙළ අනුමත කරන්නක් බවද ඔහු කියා සිටියේය. තමන් සමග වැඩ කරන ඇතැම් අයගේ උද්ධච්ච ක්‍රියා නිසාත්,මහජනයා කලකිරවන විවිධ කටයුතු මෙහෙයවමින් ඒවා රාජපක්ෂලාගේ ගිණුමට බැරකරන ද්වේශ සහගත ක්‍රියාවන් නිසාත් මහජනයාගෙන් සුළු පිරිසක් රජය පිළිබඳ අප්‍රසාදයෙන් පසුවන බව ජනාධිපතිවරයා ‍සඳහන් කළේය. ආරක්ෂක හමුදා කඳවුරු ඉවත් කරන බවට පළවන වාර්තාවල කිසිදු සත්‍යයක් නැතැයිද කිසිදු හමුදා කඳවුරක් ඉවත් කිරීමට පියවර නොගන්නා බව ද ජනාධිපති මහින්ද රාජපක්ෂ මහතා මෙහි දී අවධාරණය කළේය.", "URL": "https://sinhala.adaderana.lk/news.php?nid=20861", "Category": null, "Parent URL": null}