{"Source": "Adaderana", "Timestamp": "May 24, 2019 12:29 pm", "Headline": "මියගිය සෙබළුන් සිහි කිරීමක්", "News Content": "යුද්ධයේදී මිය ගිය සෙබළුන් සිහිපත් කිරීමේ උත්සවයක් අමෙරිකාවේ වොෂින්ටන් අගනුවර සමීපයේ පැවැත්වුණි. ඒ අමෙරිකානු ජනාධිපතිවරයාගේ ප්‍රධානත්වයෙනි. යුද්ධයේදී මියගිය අමෙරිකානු සෙබලුන් සිහිකරමින් පැවැති උත්සවයකට අමෙරිකානු ජනාධිපති ඩොනල්ඩ් ට්‍රම්ප් එක්ව සිටියේය. ආලින්ටන් ජාතික සුසාන භූමියේදී පැවැති මේ අනුස්මරණ උත්සවයේදී මියගිය සෙබලුන්ගේ ස්මාරකයවලට උපහාර දැක්වීමට ජනාධිපතිවරයා කටයුතු කළේය. සෙබලුන්ට ආචාර දක්වමින් සුසානයේ 39වැනි අංශය වෙත ගමන් කළ ජනාධිපති ට්‍රම්ප් සහ ජනපති ආර්යා මෙලනියා ට්‍රම්ප් එහි මොහොතක් ගතකරනු දක්නට ලැබුණි. අමෙරිකානු ජාතික ධජ එම ස්මාරක සමීපයේ තැන්පත් කිරීමට ජනාධිපතිවරයා කටයුතු කළේ ඉන් අනතුරුවය. වොෂින්ටන් අගනුවර පොටෝමැක් නදී තීරයේ පිහිටි ආලින්ටන් සුසාන භූමිය යුද ගැටුම් හේතුවෙන් මියගිය අමෙරිකානු සෙබලුන් වෙනුවෙන් වෙන්කර ඇත. අක්කර 624ක පැතිර පවතින මෙම සුසාන භූමිය සියලු අමෙරිකානුවන්ගේ අතිශය ගෞරවාදරයට ලක්වන බවට සඳහන්ය.", "URL": "https://sinhala.adaderana.lk/news.php?nid=110579", "Category": null, "Parent URL": null}