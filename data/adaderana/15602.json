{"Source": "Adaderana", "Timestamp": "April 21, 2011 08:28 am", "Headline": "ප්‍රධාන ජලාශ 11 ක් තවදුරටත් වාන් දමයි", "News Content": "දිවයිනේ ප්‍රධාන ජලාශ 60 න් 11ක් තවදුරටත් වාන් දමමින් පවතින බව වාරිමාර්ග දෙපාර්තමේන්තුව පවසයි. තවත් ජලාශ පහක් වාන් මට්ටමට ආසන්නව පවතින බව එම දෙපාර්තමේන්තුවේ ජල කළමනාකරණ අංශයේ නියෝජ්‍ය අධ්‍යක්ෂීකා ජානකී මීගස්තැන්න මහත්මිය සඳහන් කළාය. හම්බන්තොට දිස්ත්‍රික්කයේ ලුණුගම්වෙහෙර හා වෙහෙරගල ජලාශත්, කුරුණෑගල දිස්ත්‍රික්කයේ කිඹුල්වාන හා මාගල්ල ජලාශත්, පුත්තලම දිස්ත්‍රික්කයේ ඉඟිනිමිටිය ජලාශයත් හා මාතලේ දේවහූව ජලාශයත් මෙසේ වාන් දමමින් පවතින බව ඇය පැවසුවාය. මේ ‍හේතුවෙන් පහත් බිම්වල වෙසෙන ජනතාව අවදානයෙන් සිටිය යුතු බව මීගස්තැන්න මහත්මිය ප්‍රකාශ කළාය. මේ අතර මධ්‍යම කඳුකරයේ ජල පෝෂක ප්‍රදේශවලට ලැබෙන අධික වර්ෂාපතනය හේතුවෙන් මවුස්සා කැලේ හා කාසල් රී යන ජලාශවල ජල මට්ටම ශීඝ්‍ර ලෙස ඉහළ ගොස් තිබේ. ඉකුත් මාසයේ පැවති වියළි කාලගුණය නිසා අදාල ජලාශවල ජල මට්ටම පිටාර මට්ටමේ සිට 50% ක් දක්වා පහත බැස තිබුණි.", "URL": "https://sinhala.adaderana.lk/news.php?nid=15602", "Category": null, "Parent URL": null}