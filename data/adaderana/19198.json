{"Source": "Adaderana", "Timestamp": "October 7, 2011 11:37 am", "Headline": "අයවැය දෙවනවර කියවීම නොවැම්බර් 21 දා", "News Content": "2012 වසර සඳහා වන අයවැය විසර්ජන පනත් කෙටුම්පත දෙවන වර කියවීම නොවැම්බර් මස 21 වැනිදා සිදුකිරීමට කැබිනට් මණ්ඩලය තීරණය කර තිබේ. කැබිනට් තීරණ දැනුම් දීම වෙනුවෙන් රජයේ ප්‍රවෘත්ති දෙපාර්තමේන්තුවේ අද(07) පෙරවරුවේ පැවති මාධ්‍ය හමුවට සහභාගී වෙමින් ජනමාධ්‍ය අමාත්‍ය කෙහෙළිය රඹුක්වැල්ල මහතා මේ බව සඳහන් කළේය. ඒ අනුව ලබන නොවැම්බර් මස 21 වැනිදා ජනාධිපති මහින්ද රාජපක්ෂ මහතා විසින් අයවැය පාර්ලිමේන්තුවට ඉදිරිපත් කරනු ඇත. මේ අතර 2012 වර්ෂය සඳහා අයවැය පළමු වර කියවීම මේ මස 18 වනදා සිදුකිරීමට නියමිතය. 2012 වර්ෂය සඳහා වන ඇස්තමේන්තු ගත සමස්ත රාජ්‍ය ආදායම රුපියල් බිලියන 1,115 ක් වන අතර ඇස්තමේන්තුගත වියදම රුපියල් බිලියන 2,220 කි.", "URL": "https://sinhala.adaderana.lk/news.php?nid=19198", "Category": null, "Parent URL": null}