{"Source": "Adaderana", "Timestamp": "December 18, 2018 01:01 pm", "Headline": "පාර්ලිමේන්තුව ඇරඹෙයි", "News Content": "පාර්ලිමේන්තුව අද(18) පස්වරු 1.00ට කථානායක කරූ ජයසූරිය මහතාගේ ප්‍රධානත්වයෙන් රැස්විය. පාර්ලිමේන්තුව ආරම්භයට පෙර දහවල් 12.00 ට පක්ෂ නායක රැස්වීම කථානායක කරූ ජයසූරිය මහතාගේ ප්‍රධානත්වයෙන් ආරම්භ විය. එහිදී විපක්ෂ නායක සහ විපක්ෂයේ ප්‍රධාන සංවිධායක යන තනතුරු වෙනස් කිරීම සම්බන්ධයෙන් තීරණය කර තිබේ. ඒ අනුව එක්සත් ජනතා නිදහස් සන්ධානයේ පාර්ලිමේන්තු මන්ත්‍රී මහින්ද රාජපක්ෂ මහතා විපක්ෂ නායකවරයා වශයෙන් හා විපක්ෂයේ නව සන්විධායකවරයා වශයෙන් පාර්ලිමේන්තු මන්ත්‍රී මහින්ද අමරවීර මහතාව කථානයකවරයා විසින් පිළිගෙන තිබේ. එමෙන්ම පාර්ලිමේන්තු මන්ත්‍රී ගයන්ත කරුණාතිලක මහතාට ප්‍රධාන සංවිධායක ධූරයට හා සභා නායක ධූරයට පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පත් කිරීමට ආණ්ඩු පක්ෂය තීරණය කළ බව ද කථානායකවරයා විසින් සභාව අමතා පවසයා සිටියේය. කෙසේ වෙතත් රනිල් වික්‍රමසිංහ මහතා නැවතත් අග්‍රාමාත්‍ය ධුරයේ දිවුරුම්දීමෙන් පසු පාර්ලිමේන්තුව රැස්වන පළමු අවස්ථාව මෙය යි.", "URL": "https://sinhala.adaderana.lk/news.php?nid=100927", "Category": null, "Parent URL": null}