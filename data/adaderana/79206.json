{"Source": "Adaderana", "Timestamp": "October 27, 2017 08:31 pm", "Headline": "දේශපාලන පක්ෂ ආගමික නම්වලින් හැඳින්වීම වැළැක්විය යුතුයි", "News Content": "දේශපාලන පක්ෂ ආගමික නම්වලින් හැඳින්වීම නැවැත්විය යුතු බව උතුරු පළාත් ආණ්ඩුකාරවර රෙජිනෝල්ඞ් කුරේ මහතා පවසයි. අද(27) කටුකුරුන්ද බෞද්ධ කනිෂ්ඨ විද්‍යාලයේ වාර්ෂික ත්‍යාග ප‍්‍රධානෝත්සවයට එක්වෙමින් ආණ්ඩුකාරවරයා මෙම අදහස් පළ කළේය. අපේ රටේ දේශපාලන පක්ෂ රැසක් ඇති බවත් එවා ආගම් හා ජාතියේ නාමයන්ගෙන් හඳුන්වනු ලබන බවත් පැවසු රෙජිනෝල්ඩ් කුරේ මහතා කියා සිටියේ දේශපාලන පක්ෂ බිහි වී ඇත්තේ රට එක්සත් කිරීමට නොවන බවත්ය. මෙහිදී වැඩිදුරටත් අදහස් දැක්වු ආණ්ඩුකාරවරයා මෙසේ ද පැවසීය. \"රට කෑලි කෑලිවලට කඩලා වර්ගවාදීව ජාතිවාදීව කුලවාදීව බෙදා වෙන්කිරීමයි. මම දරන මතයත් එහෙම ජාති කුල ආගම් වර්ණ ප‍්‍රදේශවලින් වෙනස් කරන්න හොඳ නෑ කියන එකයි ඒ විතරක් නෙමෙයි මේ පාසැල් පද්ධතිය තුල සිංහල දෙමළ මුස්ලිම් එකට ඉගෙන ගන්න තැනක් බවට පත්කිරීම තුලින් තමයි මේ ජාතිය එක්සත් කිරීමට පුලූවන් වෙන්නේ. ලෝකයේ ජාත්‍යන්තරවාදීන් ජාති ආගම් කුල වර්ණ ග්‍රෝත‍්‍ර ලිංග භේද නොතකන මහා විශිෂ්ඨ ධර්මයක් තමයි බුද්ධදර්මය කියන්නේ. අපේ රටේ තියෙන ප‍්‍රධානම ප‍්‍රශ්නය ජනවාර්ගික සාමය බිහිකිරීමයි. ඒක බිහිකරන්න පුලූවන් වෙන්නේ දේශපාලකයන්ට පමණක් නොවෙයි මේ රටේ අධ්‍යාපන ක‍්‍රමය තුල ඔවුන් සියලූ දෙනාටම සම තැන සම අයිතිවාසිකම් සහ එකට ඉගෙන ගන්නා පරිසරයක් නිර්මාණය කිරීම තුල ඔවුන් එක්සත්ව ජීවත් වෙන්න ඉගෙන ගන්නවා කියන එකයි මගේ මතය.", "URL": "https://sinhala.adaderana.lk/news.php?nid=79206", "Category": null, "Parent URL": null}