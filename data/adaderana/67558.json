{"Source": "Adaderana", "Timestamp": "December 31, 2016 11:14 pm", "Headline": "උසස් මාධ්‍ය සංස්කෘතියක් ඇති කරන්න අදහස් ලබා ගැනීමේ කාලය දීර්ඝ කරයි", "News Content": "උසස් මාධ්‍ය සංස්කෘතියක් ඇති කිරීම සඳහා ජනමාධ්‍ය අයිතීන් සහ ප්‍රමිතීන් ස්ථාපිත කිරීම වෙනුවෙන් මහජන අදහස් ලබා ගැනීමේ කාලය ජනවාරි මස 31 වන දින දක්වා දීර්ඝ කර තිබේ.පාර්ලිමේන්තු ප්‍රතිසංස්කරන සහ ජනමාධ්‍ය අමාත්‍යවරයාගේ උපදෙස් හා නිදහස් මාධ්‍ය ව්‍යාපාරය ඇතුළු මාධ්‍ය සංවිධානවල ඉල්ලීම මත එම පියවර ගත් බව රජයේ ප්‍රවෘත්ති දෙපාර්තමේන්තුව සඳහන් කළේය.උසස් මාධ්‍ය සංස්කෘතියක් ඇති කිරීම සඳහා ජනමාධ්‍ය අයිතීන් සහ ප්‍රමිතීන් ස්ථාපිත කිරීමේ කාර්යය වඩාත් අර්ථවත් කිරීම සඳහා මාධ්‍ය සංවිධාන, සිවිල් සංවිධාන, වෘත්තීය සමිති, විද්වත් සංවිධානවල සහ මහජන අදහස් ලබා ගැනීම මෙහි අරමුණ වී තිබේ.මෙලෙස ලබා ගන්නා අදහස් ස්වාධීන විද්වත් මණ්ඩලය වැනි මණ්ඩලයකට යොමු කිරීමෙන් අනතුරුව අවසන් කෙටුම්පත සකස් කිරීමට නියමිත බව රජයේ ප්‍රවෘත්ති දෙපාර්තමේන්තුව සඳහන් කළේය.මේ සඳහා තොරතුරු දැන ගැනීමේ අයිතිවාසිකම් පනත සකස් කළ ක්‍රියාපටිපාටයම මෙහිදී අනුගමනය කරන බව ද එම දෙපාර්තමේන්තුව පවසා සිටියේය.ඒ අනුව නීතිමය විධිවිධාන සම්පාදනය කිරීම සම්බන්ධයෙන් වන අදහස් ලිඛිතව 2017 ජනවාරි මස 31 වන දිනට ප්‍රථම අධ්‍යක්ෂ ජනරාල්, රජයේ ප්‍රවෘත්ති දෙපාර්තමේන්තුව, අංක 163, කිරුළපන මාවත, නාරාහේන්පිට යන ලිපිනයට ඉදිරිපත් කරන ලෙස ද එම දෙපාර්තමේන්තුව ඉල්ලීමක් කරයි.එමෙන්ම 011 2 514 753 යන ෆැක්ස් අංකයට ද අදාළ තොරතුරු ෆැක්ස් පතක් මගින් ලබාදිය හැකි බව රජයේ ප්‍රවෘත්ති දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=67558", "Category": null, "Parent URL": null}