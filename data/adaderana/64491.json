{"Source": "Adaderana", "Timestamp": "September 28, 2016 07:09 am", "Headline": "ණය බර හෑල්ලු කරන්න රටවල් එකඟයිලු?", "News Content": "ශ්‍රී ලංකාවේ ණය බර අවම කිරීම සඳහා මැදිහත් වන බව ලොව ප්‍රමුඛ පෙළේ රටවල් කිහිපයක් එකඟ වී තිබේ.අමෙරිකාව, ජර්මනිය, ප්‍රංශය, සහ එක්සත් රාජධානිය එම රටවල් බව මුදල් අමාත්‍යංශය පවසයි.අදාළ රටවල්වල තානාපතිවරුන් සහ මහකොමසාරිස්වරුන් පිරිසක් ඊයේ මුදල් අමාත්‍ය රවී කරුණානායක මහතා හමුවී මේ බව නිල වශයෙන් දනුම් දුන් බව සඳහන්ය.මේ වන විට ශ්‍රී ලංකාවේ සමස්ත විදේශ ණය ප්‍රමාණය රුපියල් බිලියන 8500ක් පමණ වන අතර ඉන් 42%ක් විදේශ ණය ලෙස පවතින බව මුදල් අමාත්‍යංශය නිකුත් කළ නිවේදනයක දැක්විණි.මෙම ණය බරතාවයෙන් මිදීම සඳහා දැනට ශ්‍රී ලංකාව විසින් ගෙවා දමමින් සිටින ණය මුදල් වලට අදාළ පොලී අනුපාත අවම කිරීම සම්බන්ධයෙන් මෙහිදී අවධානය යොමු කර තිබේ.මෙරට ජනතාවගේ ජීවන තත්ත්වය ඉහළ තලයකට ගෙන ඒම වෙනුවෙන් සංවර්ධන කටයුතු පවත්වාගෙන යාම සඳහා වත්මන් රයජ යටතේ ව්‍යාපෘති ආරම්භ කර ඇති අතර මේ හේතුවෙන් තවදුරටත් ජගත් ප්‍රජාවගේ සහය අපේක්ෂා කරන බව මුදල් අමාත්‍යවරයා සාකච්ඡාවේදී වැඩිදුරටත් පවසා ඇත.ඒ සඳහා අඩු පොලී ණය ලබාගැනීම වෙනුවෙන් ලෝක බැංකුවට නිර්දේශ ඉදිරිපත් කරන ලෙසට විදේශීය තානාපතිවරුන්ගෙන් අමාත්‍යවරයා ඉල්ලීමක් කර ඇති අතර සාකච්ඡාවේදී ඔවුන් ඒ සඳහා එකඟත්වය ද පළ කර තිබේ.මෙම අවස්ථාවට ලෝක බැංකුවේ ශ්‍රී ලංකා අධ්‍යක්ෂ ආචාර්ය අයිඩා ස්වරායි රිඩ්ඩිහවු මහත්මිය සහ මුදල් අමාත්‍යංශ ලේකම් ආචාර්ය ආර්.එච්.එස්. සමරතුංග මහතා ද එක්විණි.", "URL": "https://sinhala.adaderana.lk/news.php?nid=64491", "Category": null, "Parent URL": null}