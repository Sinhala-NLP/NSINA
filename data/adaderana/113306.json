{"Source": "Adaderana", "Timestamp": "July 3, 2019 07:38 pm", "Headline": "සමෘද්ධිය නිසා ඇඹිලිපිටිය ප්‍රාදේශීය ලේකම් කාර්යාල නොසන්සුන්", "News Content": "සමෘද්ධි ප්‍රතිලාභ ප්‍රදානෝත්සවයක් අතරතුර ඇඹිලිපිටිය ප්‍රාදේශීය ලේකම් කාර්යාලයේදී අද (03) නොසන්සුන් තත්ත්වයක් ඇති විය. ඒ තෝරාගත් පිරිසකට පමණක් සමෘද්ධි ප්‍රතිලාභ ලබාදීමට බලධාරීන් කටයුතු කර ඇති බවට එහි පැමිණි තවත් පිරිසක් චෝදනා කිරීමත් සමගයි. නව සමෘද්ධිලාභීන් 2500 දෙනකුට සමෘද්ධි ප්‍රතිලාභ ලබාදීමේ උත්සවයක් අද පෙරවරුවේ ඇඹිලිපිටිය ප්‍රාදේශීය ලේකම් කාර්යාලයේදී සංවිධාන කර තිබුණි. ඒ ප්‍රාදේශිය ලේකම් ප්‍රසංග උදයකාත්න සහ එක්සත් ජාතික පක්ෂයේ කොලොන්න ආසනයේ ප්‍රධාන සංවිධායක පී අබේනායක මහතාගේ ප්‍රධානත්වයෙන්. නව සමෘද්ධි ප්‍රතිලාභ සඳහා නිර්දේශ වී තිබූ පිරිස් උත්සව ශාලාවෙන් පිටත රැඳී සිටියදී තවත් පිරිසක් පැමිණ තමන්ටද සමෘද්ධිය ලබාදෙන ලෙස බලකරමින් අදාළ ශාලාව තුළට ඇතුළුවීමට උත්සාහ කිරීමත් සමඟ උණුසුම් තත්ත්වයක් හටගත්තේය. එම අවස්ථාවේදී එහි සිටි ශ්‍රී ලංකා පොදුජන පෙරමුණ නියෝජනය කරන - ඇඹිලිපිටිය ප්‍රාදේශීය සභාවේ සභාපති සුරන්ත වීරසිංහ මහතාද තත්වය පාලනය සඳහා මැදිහත් විය. කෙසේවෙතත් සමෘද්ධි ප්‍රතිලාභ ප්‍රදානය කිරීමේ උත්සවය එලෙසම පවත්වාගෙන ගියේය. එසේවුවද එක්සත් ජාතික පක්ෂ කොලොන්න ආසන සංවිධායක පී.අබේනායක මහතා උත්සවයෙන් පසු පිටව යන අවස්ථාවේ පැමිණ සිටි පිරිසෙන් දැඩි විරෝධි ප්‍රතිචාරයක් එල්ල විය. මේ අතර පී අබේනායක මහතා තමන්ට පහරදුන් බව පවසමින් ශ්‍රී ලංකා පොදුජන පෙරමුණ මන්ත්‍රී නුවන් විදාන ගමගේ මහතා මේවන විට රෝහල්ගතව සිටියි. මෙවන් පසුබිමක සමෘද්ධි ප්‍රතිලාභ ඉල්ලා පැමිණි අය අතුරින් දෙදෙනෙකු ප්‍රාදේශීය ලේකම් කාර්යාල භූමියේ ජල ටැංකිය මත නැග අද සවස උපවාසයක් ආරම්භ කළේය.", "URL": "https://sinhala.adaderana.lk/news.php?nid=113306", "Category": null, "Parent URL": null}