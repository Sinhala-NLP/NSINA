{"Source": "Adaderana", "Timestamp": "May 31, 2012 01:41 pm", "Headline": " බැසිල්ගෙන් සබරගමුවට  රුපියල් මිලියන 896 ක්", "News Content": "රත්නපුර සහ කෑගල්ල දිස්ත්‍රීක්ක දෙකේ පාසැල් අධ්‍යාපනය සඳහා අත්‍යවශ්‍ය භෞතික සම්පත් සංවර්ධනයට ආර්ථික සංවර්ධන අමාත්‍යංශය විසින් සබරගමුව පළාත් සභාවට රුපියල් මිලියන 896 ක ප්‍රතිපාදන ලබා දී තිබේ. එම දිස්ත්‍රීක්ක දෙකේ අඩ නිමි පාසැල් ගොඩනැගිලි, නව පාසැල් ගොඩනැගිලි, පාසැල් ගොඩනැගිලි අලුත්වැඩියාව, වතු පැසැල් සඳහා නව ගොඩනැගිලි සහ වතු පාසැල් ගොඩනැගිලි අලුත්වැඩියාව වශයෙන් ව්‍යාපෘති 255ක් සඳහා සබරගමුව මහ ඇමති මහීපාල හේරත් මහතාගේ ඉල්ලීමකට කන් දෙමින් ආර්ථික සංවර්ධන ඇමති බැසිල් රාජපක්ෂ මහතා මෙම ප්‍රතිපාදන සබරගමුව පළාත් සභාවට ලබා දීමට තීරණය කර ඇති බව පළාත් සභාවේ මාධ්‍ය ඒකකය නිවේදනය කරයි. මේ පිළිබඳව විශේෂ සාකච්ඡාවක් අද (31) කෑගල්ල සබරගමුව පළාත් ප්‍රධාන අමාත්‍ය උප කාර්යාලයේදී පැවැත් විණි. මහ ඇමති මහීපාල හේරත් මහතාගේ ප්‍රධානත්වයෙන් පැවති එම රැස්වීමට බැසිල් රාජපක්ෂ අමාත්‍යවරයාගේ සම්බන්ධීකරණ ලේකම් මහින්ද මානෙළුව මහතාද සහභාගී විය. මෙම ව්‍යාපෘතියට අමතරව සබරගමුවේ තවත් පාසැල් 258 ක පරිඝණක විද්‍යාගාර ඉදි කිරීම සඳහා රුපියල් මිලියන 135 ක වැඩ යෝජනාද ආර්ථික සංවර්ධන අමාත්‍යවරයාගේ අවධානය පිණිස මහ ඇමති මහීපාල හේරත් මහතා ආර්ථික සංවර්ධන අමාත්‍යංශයට අද ඉදිරිපත් කළේය. මෙම අවස්ථාවට සබරගමුව පළාත් සභාවේ නියෝජ්‍ය ප්‍රධාන ලේකම් සැලසුම් පරාක්‍රම පියසේන, අධ්‍යාපන සහකාර ලේකම් දර්ශණී ඉද්දමල්ගොඩ, සංවර්ධන සහකාර ලේකම් ඩබ්.පී.සමන්තිලක යන මහත්ම මහත්මීන්ද සහභාගී වූහ.", "URL": "https://sinhala.adaderana.lk/news.php?nid=24651", "Category": null, "Parent URL": null}