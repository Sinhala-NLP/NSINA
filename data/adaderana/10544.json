{"Source": "Adaderana", "Timestamp": "August 31, 2010 11:59 am", "Headline": "ජනමත විචාරණයකට එන්න-තිස්ස අභියෝග කරයි", "News Content": "යෝජිත ආණ්ඩුක්‍රම ව්‍යවස්ථා සංශෝධනය සම්බන්ධයෙන් හැකිනම් ජනමත විචාරණයක් පැවැත්වීමට කටයුතු යොදන මෙන් එ.ජා.ප මහ ලේකම් තිස්ස අත්තනායක මහතා පවසයි. මෙම ව්‍යවස්ථා සංශෝධනය ජනතාවගේ හැඟීම් වලට පටහැණිව ක්‍රියාත්මක කරන්නක් බවද ජනමත විචාරණයක් පැවැත්වීමෙන් ජනතාවගේ සැබෑ ජනමතය දැනගත හැකිවෙනු ඇතැයිද හෙතෙම සඳහන් කළේය. රටේ මේ සා දැවෙන ප්‍රශ්න තිබියදී තමන්ගේ දෙවෙනි ජනාධිපති ධූර කාලය පවා ආරම්භ වී නොතිබියදී තෙවෙනි ධූර කාලයක් රැක ගැනීම සඳහා කටයුතු කිරීම හුදෙක් පවුල්වාදය ශක්තිමත් කර ගැනීමට දරන උත්සාහයක් බව මනාව පැහැදිලි වන බවද අත්තනායක මහතා පෙන්වා දුන්නේය. මේ සා වැදගත් පනතක් ජනතාව අතර සංවාදයකට හෝ ඉඩකඩක් නොතබා හදිසි පනතක් ලෙස පාර්ලිමේන්තුවට ගෙනවිත් 2/3 ක ඡන්දයෙන් සම්මත කර ගැනීම‍ට ආණ්ඩුව කටයුතු කරමින් සිටින බවත්,මෙම ප්‍රජාතන්ත්‍ර විරෝධී කටයුත්තට එ.ජා.ප ය සිය විරෝධය දක්වන බවත් මහ ලේකම් වරයා කියා සිටියේ අද කොළඹ පැවති මාධ්‍ය හමුවකට සහභාගී වෙමිනි.", "URL": "https://sinhala.adaderana.lk/news.php?nid=10544", "Category": null, "Parent URL": null}