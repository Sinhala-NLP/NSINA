{"Source": "Adaderana", "Timestamp": "July 10, 2018 09:55 am", "Headline": " ස්ථාන මාරුවක් නිසා නයිනමඩම ගොවිජන සේවා නිලධාරීන් පාරට බසීයි", "News Content": "වෙන්නප්පුව - නයිනමඩම ගොවි ජන සේවා මධ්‍යස්ථානයේ සේවය කළ ප්‍රාදේශීය නිලධාරීවරයාව සහ කෘෂි පර්යේෂණ සහකාර නිලධාරීන් 05 දෙනෙකුව තාවකාලිකව හලාවත පිහිටි තම කාර්යාලයට ස්ථාන මාරු කිරීමට පියවර ගෙන ඇති බව පුත්තලම දිස්ත්‍රික් සහකාර ගොවිජන සේවා කොමසාරිස් පාලිත සේනාධීර මහතා පවසයි. ඊයේ(09) නයිනමඩම ගොවිජන සේවා මධ්‍යස්ථානය ඉදිරිපිට පැවති විරෝධතාවයක් අතරට පැමිණි සහකාර ගොවිජන සේවා කොමසාරිස්වරයා මේ බව කියා සිටියේය. නයිනමඩම ගොවිජන සේවා මධ්‍යස්ථානයට අනියුක්තව සේවය කරන ප්‍රාදේශීය නිලධාරීවරයා සහ කෘෂි පර්යේෂණ නිලධාරීන් කීප දෙනෙකු අතර පැවති මත ගැටුමක් හේතුවෙන් ඒ සම්බන්ධයෙන් විමර්ශණයක් සිදු කිරීමට හලාවත පිහිටි පුත්තලම දිස්ත්‍රික් සහකාර ගොවිජන සේවා කොමසාරිස් කාර්යාලය පියවර ගෙන ඇත. එම විමර්ශනයේ ප්‍රතිඵලයක් ලෙස කෘෂි පර්යේෂණ නිලධාරීන් 05 දෙනෙකුව තාවකාලිකව තම කාර්යාලයට ස්ථාන මාරු කිරීමට පුත්තලම දිස්ත්‍රික් සහකාර ගොවිජන සේවා සහකාර කොමසාරිස්වරයා කටයුතු කර ඇත. ඊට විරෝධය පළ කරමින් කෘෂි පර්යේෂණ නිලධාරීන් සහ ප්‍රදේශයේ ගොවි සංවිධාන නියෝජිතයින් නයිනමඩමේ පිහිටි ගොවිජන සේවා මධ්‍යස්ථානය ඉදිරිපිට විරෝධතාවයක් පවත්වන ලදි. එම විරෝධතාකරුවන් අතරට පැමිණි පුත්තලම දිස්ත්‍රික් සහකාර ගොවිජන සේවා කොමසාරිස් පාලිත සේනාධීර මහතා කියා සිටියේ කෘෂි පර්යේෂණ නිලධාරීන් පමණක් නොව ගැටුමට මැදිවී සිටින ප්‍රාදේශීය නිලධාරීවරයාවද මේ වන විට ස්ථාන මාරු කර ඇති බවය. එහිදී කෘෂි පර්යේෂණ නිලධාරීන් කියා සිටියේ තම ස්ථාන මාරුව අවලංගු කරන ලෙසය. නමුත් ක්ෂණිකව ස්ථාන මාරු අවලංගු කිරීමට නොහැකි බවත්,මෙම ගැටුම සම්බන්ධයෙන් සිදු කරන ලද විමර්ශණය සම්බන්ධයෙන් සෑහීමකට පත් නොවන්නේ නම් ගොවිජන සේවා කොමසාරිස් ජනරාල්වරයාට ඒ බව පැමිණිළි කළ හැකි බවත් පාලිත සේනාධීර මහතා කියා සිටියේය. ඒ අනුව එළඹෙන 12 වැනිදා හලාවත පිහිටි පුත්තලම දිස්ත්‍රික් ගොවිජන සේවා කාර්යාලයේදී ගොවිජන සේවා කොමසාරිස් ජනරාල්වරයා හමුවීමට තීරණය කරන ලදි.", "URL": "https://sinhala.adaderana.lk/news.php?nid=92287", "Category": null, "Parent URL": null}