{"Source": "Adaderana", "Timestamp": "August 15, 2010 02:14 pm", "Headline": "ඩෙංගු උණ යුවරාජ්ට හෙට තරගය අහිමි කරයි", "News Content": "රංගිරි දඹුලු ක්‍රිඩාංගණයේ හෙට පැවැත්වෙන තුන්කොන් එක්දින ක්‍රිකට් තරගාවලියේ ඉන්දු - ශ්‍රි ලංකා තරගය සඳහා සුපිරි ඉන්දීය ක්‍රිකට් ක්‍රීඩක යුවරාජ් සිං සහභාගි නොවන බව වාර්තා වේ. ඔහු ඩෙංගු උණ රෝගී තත්ත්වයෙන් පසුවීම ඊට හේතුව බව අද දඹුල්ලේ පැවති මාධ්‍ය හමුවකදී මහේන්ද්‍ර සිං දෝනී කියා සිටියේය. යුවරාජ් සිං වෙනුවට විරාට් කෝලී නම් කර ඇති බවද ඔහු සඳහන් කළේය. අශීෂ් නෙහෙරා හා දිනේෂ් කාර්තික් ද හෙට තරගය සඳහා සහභාගි නොවීමේ ඉඩකඩ පවතින බව ද වාර්තා වේ. ශ්‍රී ලංකාව, ඉන්දියාව හා නවසීලන්තය අතර පැවැත්වෙන මෙම තුන්කොන් ක්‍රිකට් තරගාවලියේ මේ වන විට නවසීලන්ත කණ්ඩායම ප්‍රසාද ලකුණු සටහනේ පෙරමුණේ පසුවෙයි. ඔවුන් ප්‍රසාද ලකුණු පහක් ලබාගෙන සිටියි. ශ්‍රි ලංකා කණ්ඩායම ප්‍රසාද ලකුණු 4ක් ලබා ගනිමින් දෙවන ස්ථානයේ පසුවන අතර ඉන්දීය කණ්ඩායම කිසිදු ප්‍රසාද ලකුණක් ලබා ගැනීමට සමත් වී නැත. මේ අතර පුහුණුවීම් සඳහා ලබාදී ඇති තණ තීරූ පිළිබඳ ඉන්දීය නායක මහේන්ද්‍ර සිං දෝනිගේ අප්‍රසාදය පළ වී තිබෙන බව ද සඳහන්ය. පුහුණුවීම් අතරතුරදී දිනේෂ් කාර්තික් ආබාධයකට ලක්ව ඇති බව ද වාර්තා වේ.", "URL": "https://sinhala.adaderana.lk/news.php?nid=10244", "Category": null, "Parent URL": null}