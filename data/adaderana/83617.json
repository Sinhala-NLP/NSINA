{"Source": "Adaderana", "Timestamp": "January 27, 2018 01:30 pm", "Headline": " ධාතු මන්දිරයේ දොරටුව ඉදිරිපිට සැක කටයුතු මළ සිරුරක් ", "News Content": "සපුගස්කන්ද, හෙයියන්තුඩුව, දේවමිත්ත යෝගාශ්‍රමයේ ධාතු මන්දිරයට ඇතුළු වන ප්‍රධාන දොරටුව ඉදිරිපිට තිබී සැකසහිත ලෙස මියගිය පුද්ගල මළ සිරුරක් සොයාගෙන තිබේ. එහි විහාරාධිපති හිමි විසින් සපුගස්කන්ද පොලීසියට සිදු කළ පැමිණිල්ලක් මත අදාළ මළ සිරුර සොයා ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. අද(27) අළුයම ධාතු මන්දිරය ඉදිරිපිට පුද්ගලයින් තිදෙනෙකු සිට ඇති අතර විහාරාධිපති හිමි එම ස්ථානයට යන විට එහි සිටි පුද්ගලයින් දෙදෙනෙකු පලාගොස් තිබේ. එහිදී එක් අයෙකු එම ස්ථානයේ වැටී ඇති බව උන්වහසේ දැක ඇති බව පොලීසිය පැවසුවේය. මියගිය පුද්ගලයාගේ අනන්‍යතාව තහවුරුවී නොමැති අතර මහර මහේස්ත්‍රාත්වරයා විසින් මහේස්ත්‍රාත් පරීක්ෂණය සිදු කිරීමෙන් පසු පශ්චාත් මරණ පරීක්ෂණය සඳහා මෘත ශරීරය රාගම රෝහල වෙත රැගෙන ගොස් ඇති බව සඳහන්ය. සපුගස්කන්ද පොලීසිය සිද්ධිය පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=83617", "Category": null, "Parent URL": null}