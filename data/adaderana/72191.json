{"Source": "Adaderana", "Timestamp": "April 18, 2017 01:09 pm", "Headline": " අනාගත අපේක්ෂා වෙනුවෙන් වියට්නාමය අතදෙයි", "News Content": "වියට්නාමයේ නිල සංචාරයක නිරත අග්‍රමාත්‍ය රනිල් වික්‍රමසිංහ මහතා සහ වියට්නාම ජනාධිපති අතර ද්වී පාර්ශ්වික සාකච්ඡා පවත්වා තිබේ.එරට ජනාධිපති මන්දිරයේදී පැවති මෙම සාකච්ඡාවේදී වියට්නාම ජනාධිපතිවරයා ප්‍රකාශ කර ඇත්තේ ජාතික සංවර්ධනය සහ සංහිඳියාව ඉලක්ක කරගනිමින් ජනාධිපති මෛත්‍රීපාල සිරිසේන මහතාගේ නායකත්වයෙන් යුතු ශ්‍රී ලංකා රජය ගෙන යන ධනාත්මක වැඩපිළිවෙළ අගය කරන බවයි.ශ්‍රී ලංකාවේ අනාගත අපේක්ෂාවන් සාර්ථක කරගැනීම සඳහා වියට්නාමයේ පූර්ණ සහය ලබාදීමට සූදානම් බවද වියට්නාම ජනාධිපතිවරයා ප්‍රකාශ කර තිබේ.අග්‍රමාත්‍ය රනිල් වික්‍රමසිංහ මහතාගේ සංචාරය පැරණි මිතුදම් ශක්තිමත් කිරීමට මෙන්ම දෙරට අතර සබඳතා නව මානයකට එසවීමට ද හේතු වූ බව වියට්නාම ජනාධිපතිවරයා සඳහන්කර ඇත.එහිදී ශ්‍රී ලංකාවේ ප්‍රධාන පක්ෂ දෙක එක්ව රට සංවර්ධනය සඳහා අනුගමනය කරන වැඩපිළිවෙළ පිළිබඳව අග්‍රමාත්‍ය රනිල් වික්‍රමසිංහ මහතා එහිදී කරුණු පැහැදිලි කර තිබේ.රටක අභ්‍යන්තර ස්ථාවරභාවය , ආර්ථික හා සමාජ සංවර්ධනය සඳහා ප්‍රධාන හේතු සාධකයක් වන බව එහිදී අවධාරණය වී ඇත.වියට්නාමය හා ශ්‍රී ලංකාව අතර ක්ෂේත්‍ර ගණනාවක් පුරා විහිදී යන පරිදි සබඳතා ශක්තිමත් කරලීම හා දෙරටේ ජනතාව අතර සමීප සබඳතා ඇති කීරීම සම්බන්ධයෙන් ද මෙම සාකච්ඡාවේදී අදහස් හුවමාරු වී තිබේ.මේ අතර වියට්නාමයේ නිල සංචාරයක නිරත අග්‍රමාත්‍ය රනිල් වික්‍රමසිංහ මහතා සහ එරට කොමියුනිට්ස් පක්ෂ මහලේකම් ගුයෙන් ෆූ ට්රොයන්ග් මහතා අතර ද්වී පාර්ශ්වික සාකච්ඡා පවත්වා තිබේ.වියට්නාම කොමියිනිස්ට් පක්ෂ මූලස්ථානයේදී මෙම සාකච්ඡාව පැවති බව අග්‍රමාත්‍ය කාර්යාලය සඳහන් කළේය.වියට්නාමය සහ ශ්‍රී ලංකාව අතර ද්වී පාර්ශ්වික සබඳතා තහවුරු කරන අතර වියට්නාම කොමියුනිස්ට් පක්ෂය සහ ශ්‍රී ලංකාවේ දේශපාලන පක්ෂ අතර මිත්‍රත්වය ශක්තිමත් කරලීමේ සැළසුම් ක්‍රියාත්මක කළ යුතු බව එහිදී වියට්නාම කොමියුනිස්ට් පක්ෂ මහලේකම්වරයා ප්‍රකාශ කර තිබේ.වියට්නාම කොමියුනිස්ට් පක්ෂ නියෝජිත පිරිසකට ශ්‍රී ලංකාවේ සංචාරයකට පැමිණෙන ලෙස එහිදී ආරාධනා කර ඇති අග්‍රමාත්‍ය රනිල් වික්‍රමසිංහ මහතා මෙම සංචාරයේදී ශ්‍රී ලංකාවේ දේශපාලන පක්ෂ අතර තිරසර සම්බන්ධතාවයකට පදනම සකස් කර ඇති බව පෙන්වාදී තිබේ.මේ අතර අග්‍රමාත්‍ය රනිල් වික්‍රමසිංහ මහතා සහ වියට්නාම ජනරජයේ ජාතික රාජ්‍ය සභා සභාපතිනී ගුයෙන් ටී කිම් ගන් මහත්මිය අතරද ද්වී පාර්ශ්වික සාකච්ඡා පැවති බව අග්‍රමාත්‍ය කාර්යාලය සඳහන් කළේය.වියට්නාම ජාතික රාජ්‍ය සභාව සහ ශ්‍රී ලංකා පාර්ලිමේන්තුව අතර සබඳතා තහවුරු කරලීම සඳහා විශේෂ වැඩපිළිවෙළක් දියත් කිරීමට පියවර ගන්නා බව වියට්නාම ජාතික රාජ්‍ය සභා සභාපතිනිය එහිදී සඳහන් කර තිබේ.", "URL": "https://sinhala.adaderana.lk/news.php?nid=72191", "Category": null, "Parent URL": null}