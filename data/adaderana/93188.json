{"Source": "Adaderana", "Timestamp": "July 25, 2018 03:30 pm", "Headline": "ගුරුවරුන්ගේ වැඩවර්ජනය නවතියි", "News Content": "අධ්‍යාපන ක්ෂේත්‍රයට සම්බන්ධ වෘත්තිය සමිති කිහිපයක් හෙට(26) දිනයේ ක්‍රියාත්මක කිරීමට නියමිතව තිබූ වැඩවර්ජනය තාවකාලිකව අත්හිටුවීමට තීරණය කර තිබේ. ජනාධිපති මෛත්‍රීපාල සිරිසේන මහතා සමඟ අද(25) පැවති සාකච්ඡාවෙන් අනතුරුව වැඩවර්ජනය අත්හිටුවීමට තීරණය කල බව ලංකා ගුරු සේවා සංගමයේ ලේකම් මහින්ද ජයසිංහ මහතා සදහන් කළේ. දේශපාලන පළිගැනීම් මුවාවෙන් ලබාදී ඇති අධ්‍යාපන ක්ෂේත්‍රයේ පත්වීම් අවලංගු කරන ලෙස ඉල්ලමින් ගුරුවරුන් ඇතුළු අධ්‍යාපන ක්ෂේත්‍රයට සම්බන්ධ පාර්ශව නියෝජනය කරන වෘත්තිය සමිති හෙට දිනයේ වැඩවර්ජනයක නිරත වීමට තීරණය කර තිබුණි. මේ සම්බන්ධයෙන් සාකච්ඡා කිරීමට වෘත්තිය සමිති නියෝජිතයින් පිරිසක් අද පෙරවරුවේ ජනාධිපතිවරයා විසින් කැඳවා තිබූ අතර එහිදී අදාල පත්වීම් තාවකාලිකව අත්හිටුවීමට ජනාධිපතිවරයා එකඟවූ බව මහින්ද ජයසිංහ මහතා පැවසුවේය. මාසයක කාලයක් ඇතුළත ස්වාධීන කමිටුවක් මඟින් එම පත්වීම් පිළිබඳ නැවත විමර්ශනය කිරීමට ද එහිදී තීරණය වූ බව ඔහු කියා සිටියේය. මේ අතර ශ්‍රී ලංකා අධ්‍යාපන පරිපාලන, ගුරු අධ්‍යාපනඥ, විදුහල්පති හා ගුරු සේවාවන් හි නිරත නිලධාරීන්ට දේශපාලන පළිගැනීම් පදනම් කරගනිමින් පත්වීම් හා උසස්වීම් ලබාදීම සඳහා අධ්‍යාපන අමාත්‍යාංශය විසින් ගනු ලැබ තිබූ තීරණයට අදාළ ව ජනාධිපති මෛත‍්‍රීපාල සිරිසේන මහතා තීරණ කිහිපයක් ගෙන තිබේ. ඒ අනුව එළැඹ ඇති තීරණ මෙසේ ය. 01. දැනට සැලසුම් කර ඇති පත්වීම් හා උසස්වීම් ලබාදීම වහාම ක‍්‍රියාත්මක වන පරිදි තාවකාලිකව නතර කිරීම. 02. ඉහත පත්වීම් සඳහා තෝරාගෙන ඇති පුද්ගලයන්ගේ රාජකාරී, පෞද්ගලික ලිපිගොනු විමර්ශනය කිරීමටත් ඒ අනුව දේශපාලන පලිගැනීම් සිදුවී තිබේ ද යන්න නැවත විමර්ශනය කර අපක්ෂපාතී නිර්දේශ ලබාදීමට ශ‍්‍රී ලංකා පරිපාලන සේවයේ, අධ්‍යාපන පරිපාලන සේවයේ ජ්‍යෙෂ්ඨ නිලධාරීන් කිහිපදෙනෙකුගෙන් සමන්විත කමිටුවක් පත්කිරීම සහ එම කමිටුවේ නිර්දේශ මසක් ඇතුළත ලබාගැනීම. 03. ජනාධිපතිවරයා විසින් පත්කරනු ලබන ඉහත කමිටුවේ නිර්දේශ වැඩිදුරටත් අනුමැතිය ලබාගැනීම සඳහා රාජ්‍ය සේවා කොමිෂන් සභාව වෙත යොමුකර නිර්දේශ ලබාගැනීම. 04. පත්කරන ලද කමිටුවට සිය අදහස් ඉදිරිපත් කිරීම ස`දහා අදාළ වෘත්තීය සමිති වලට ද අවස්ථාව ලබාදීම. ඉහත සඳහන් ක‍්‍රියාමාර්ගයන්ගෙන් අනතුරුව දේශපාලන පළිගැනීම් මත පත්වීම් හා උසස්වීම් ලබාදීමේදී යම් පුද්ගලයෙකුට අසාධාරණයක් සිදුවී තිබේ නම් එය නිවැරදි කිරීමට ද එහිදී වැඩිදුරටත් තීරණය කර තිබේ.", "URL": "https://sinhala.adaderana.lk/news.php?nid=93188", "Category": null, "Parent URL": null}