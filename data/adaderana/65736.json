{"Source": "Adaderana", "Timestamp": "November 5, 2016 12:10 pm", "Headline": " අයවැය යෝජනාවලියට ශ්‍රීලනිපයේ අදහස් කැඳවයි", "News Content": "මෙවර අයවැය යෝජනාවලිය සඳහා ශ්‍රී ලංකා නිදහස් පක්ෂයේ අදහස් ලබාගැනීමේ තවත් අදියරක් ක්‍රියාත්මක කර තිබේ.මුදල් අමාත්‍ය රවී කරුණානායක මහතාගේ ප්‍රධානත්වයෙන් පැවති මෙම සාකච්ඡාව සඳහා ශ්‍රී ලංකා නිදහස් පක්ෂයේ ජ්‍යෙෂ්ඨයින් පිරිසක් එක්ව සිටි බව මුදල් අමාත්‍යාංශය නිකුත් කළ නිවේදනයක දැක්වෙයි.මෙවර අයවැය සඳහා ශ්‍රී ලංකා නිදහස් පක්ෂයේ අදහස් ලබාගැනීමේ පළමු අදියර පසුගිය ඔක්තෝබර් මස 25 වැනිදා පැවැත්වුණි.එහිදී අවධානය යොමුවු කරුණු සම්බන්ධයෙන් දෙවන වටයේ දී දීර්ඝ ලෙස කරුණ සාකච්ඡා වූ බව මුදල් අමාත්‍යාංශය සඳහන් කළේය.මෙහිදී මුදල් අමාත්‍යවරයා සඳහන් කළේ මෙවර අයවැය වඩාත් ජනතාවාදී අයවැයක් බවට පත් කිරීමේ අරමුණින් මෙම සාකච්ඡා පවත්වන බවයි.අයවැය ඉදිරිපත් කිරීම සඳහා සතියක පමණ කාලයක් ඉතිරිව තිබියදී ද ඊට ඇතුළත් කළ හැකි වෙනස්කම් සම්බන්ධයෙන් අවධානය යොමුකරන බව අමාත්‍යවරයා සඳහන් කළේය.විවිධ පාර්ශවයන්ගෙන් ලබාගත් යෝජනා 2000ක අධික සංඛ්‍යාවක් උපයෝගී කරගනිමින් මෙවර අයවැය සකස් කර ඇති බව ද මුදල් අමාත්‍ය රවී කරුණානායක මහතා මෙහිදී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=65736", "Category": null, "Parent URL": null}