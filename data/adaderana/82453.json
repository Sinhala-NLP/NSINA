{"Source": "Adaderana", "Timestamp": "January 3, 2018 02:22 pm", "Headline": " ජනසෙත පෙරමුණ අභියාචනාධිකරණයට ගිහින්", "News Content": "වැලිකන්ද ප්‍රාදේශීය සභාව සඳහා තමන් ඉදිරිපත් කළ නාම යෝජනා පත්‍රය ප්‍රතික්ෂේප කිරීමට එරෙහිව ජනසෙත පෙරමුණ විසින් අභියාචනාධිකරණයට පෙත්සමක් ඉදිරිපත් කර තිබේ. එම පෙරමුණේ ලේකම් පූජ්‍ය බත්තරමුල්ලේ සීලරතන හිමි විසින් මෙම පෙත්සම ඉදිරිපත් කර තිබුණි. පෙත්සමේ වගඋත්තරකරුවන් ලෙස වැලිකන්ද තේරීම්භාර නිලධාරීවරයා ඇතුළු 08 දෙනෙකු නම් කර තිබේ. පෙත්සම ඉදිරිපත් කරමින් පූජ්‍ය බත්තරමුල්ලේ සීලරතන හිමි ප්‍රකාශ කර ඇත්තේ තම නාම යෝජනා පත්‍රයේ නිසි කාන්තා නියෝජනය සම්පූර්ණ කර නොමැති බවට චෝදනා කරමින් තම නාම යෝජනා පත්‍රය ප්‍රතික්ෂේප කිරීමට වගඋත්තරකරුවන් කටයුතු කළ බවයි. අදාළ ප්‍රාදේශීය සභාව සඳහා අවම වශයෙන් කාන්තා අපේක්ෂිකාවන් 05 දෙනෙකු ඉදිරිපත් කළ යුතු වුවත් තම පක්ෂය විසින් කාන්තා අපේක්ෂිකාවන් 07 දෙනෙකු ඉදිරිපත් කර තිබූ බවද සීලරතන හිමි ප්‍රකාශ කර තිබේ. නිසි කාන්තා නියෝජනයක් තිබියදී මෙය ප්‍රතික්ෂේප කිරීමට වගඋත්තරකරුවන් ගත් ක්‍රියාමාර්ගය නීතියට පටහැනි බව උන්වහන්සේ ප්‍රකාශ කර ඇත. එම නිසා ප්‍රතික්ෂේප කළ නාම යෝජනා පත්‍රය යළි බාර ගන්නා ලෙස වගඋත්තරුවන්ට නියෝගයක් නිකුත් කරන මෙන්ද ජනසෙත පෙරමුණ අභියාචනාධිකරණයෙන් ඉල්ලීමක් කරයි.", "URL": "https://sinhala.adaderana.lk/news.php?nid=82453", "Category": null, "Parent URL": null}