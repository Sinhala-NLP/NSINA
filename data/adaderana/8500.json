{"Source": "Adaderana", "Timestamp": "May 19, 2010 03:13 pm", "Headline": "CDB සිය සේවා උතුරටත් විහිදුවයි", "News Content": "(ශ‍්‍රී ලංකා මහ බැංකුවේ නියෝජ්‍ය අධිපති කේ. ජී. ඞී. ඞී. ධීරසිංහ මහතා යාපනයේ ගනුදෙනුකාර මහතෙකුට ත‍්‍රිරෝද රථ ලිසීං ලේඛන පිරිනමන අවස්ථාව. CDB ආයතනයේ සාමාන්‍යාධිකාරි/ප‍්‍රධාන විධායක නිලධාරී මහේෂ් නානායක්කාර, ශ‍්‍රී ලංකා මහ බැංකුවේ බැංකු නොවන මූල්‍ය ආයතන අධීක්ෂණය කිරීමේ දෙපාර්තමේන්තුවේ අධ්‍යක්ෂ එස්. එස්. රත්නායක, බැංකුකරණය පිළිබඳ ජනාධිපති උපදේශක රාණි ජයමහ යන මහත්ම මහත්මීහු ද ඡායාරූපයේ වෙති.) සිටිසන්ස් ඩිවලොප්මන්ට් බිස්නස් ෆයිනෑන්ස් ලිමිටඞ් ආයතනය(CDB)සිය සේවා උතුරටත් ව්‍යාප්ත කරමින් යාපනය හා වවුනියාවෙහි අංග සම්පූර්ණ සේවා මධ්‍යස්ථාන දෙකක් පසුගිය දා අලූතින් ආරම්භ කළේය. යාපනය සේවා මධ්‍යස්ථානය අංක 208, ස්ටැන්ලි පාර යන ලිපිනයේ ස්ථාපිත කොට ඇති අතර එහි කාර්යය මණ්ඩලය 14 දෙනෙකුගෙන් සමන්විතය. වවුනියාව සේවා මධ්‍යස්ථානය අංක 79, කන්දස්වාමි කෝවිල් පාර යන ලිපිනයේ පිහිටා ඇත. එය 10 දෙනෙකුගෙන් යුත් කාර්ය මණඩලයකින් සමන්විතය. මෙම සේවා මධ්‍යස්ථාන මඟින් උතුරේ ජනතාවට CDB ආයතනය විසින් පිරිනමනු ලබන විවිධ මාදිලියේ පහසුකම් හා සේවා ලබා ගැනීමේ වරම් හිමි කර දෙයි. ශ‍්‍රී ලංකා මහ බැංකුවේ අධිපති අජිත් නිවාඞ් කබ්රාල් මහතා ගේ ප‍්‍රධානත්වයෙන් යාපනය සේවා මධ්‍යස්ථානය උත්සවශ‍්‍රීයෙන් විවෘත කරන ලද අතර එම අවස්ථාවට ශ‍්‍රී ලංකා මහ බැංකුවේ නියෝජ්‍ය අධිපති කේ. ජී. ඞී. ඞී. ධීරසිංහ මහතා, ශ‍්‍රී ලංකා මහ බැංකුවේ බැංකු නොවන මූල්‍ය ආයතන අධීක්ෂණය කිරීමේ දෙපාර්තමේන්තුවේ අධ්‍යක්ෂ එස්. එස්. රත්නායක මහතා, බැංකුකරණය පිළිබඳ ජනාධිපති උපදේශක රාණි ජයමහ මහත්මිය ඇතුළු ශ‍්‍රී ලංකා මහ බැංකුවේ ජ්‍යෙෂ්ඨ නිලධාරීහු ද CDB ආයතනයේ අධ්‍යක්ෂකවරුන්, කළමනාකාරීත්වය හා සෙසු කාර්ය මණ්ඩලයේ සාමාජිකයෝ ද සහභාගී වූහ. රැස්ව සිටි විශාල පිරිස ඇමතූ මහ බැංකු අධිපති අජිත් නිවාඞ් කබ්රාල් මහතා කියා සිටියේ උතුරේ සංවර්ධනය සඳහා බෙහෙවින් වැදගත් වන්නේ ඉහළ මට්ටමකින් ණයවර පහසුකම් ලබා ගැනීමේ අවස්ථා සුරක්ෂිත කර තැබීම බවයි. එය උතුරේ ජනතාව ගේ ජන ජීවිතය නඟා සිටුවීමට ද ඉවහල් වන බව හෙතෙම පෙන්වා දුන්නේය. CDB ආයතනය සිය සේවා මධ්‍යස්ථාන ආරම්භ කිරීමෙන් දීර්ඝ කාලීන වශයෙන් ප‍්‍රයෝජන ඇති වැඩපිළිවෙළකට යොමු වීම අගය කර සිටි මහ බැංකු අධිපතිවරයා උතුරේ ආර්ථිකය සංවර්ධනය වීම සමස්ත රටේම ආර්ථික සංවර්ධනයට බලපාන බව නැවතත් අවධාරණය කර සිටියේය. CDB ආයතනය උතුරට සිය සේවා ව්‍යාප්ත කිරීමේ වැඩසටහනේ පියවරක් ලෙස සිය ව්‍යාපාරික කටයුතු තවදුරටත් ශක්තිමත් කිරීම සඳහා මෙහිදී නව ලීසිං පහසුකම් පිරිනැමිණ. මේ අවස්ථාවේ දී සභාව ඇමතූ CDB ආයතනයේ සාමාන්‍යාධිකාරි/ප‍්‍රධාන විධායක නිලධාරී මහේෂ් නානායක්කාර මහතා මෙසේ පැවසීය.\"යාපනය කලාපයේ සේවා ඇරඹීමත් සමග ව්‍යාපාරික ප‍්‍රජාවට හා පොදු මහජනතාවට වඩාත් කාර්යක්ෂ්ම මූල්‍ය වැඩසටහන් මඟින් සහායෝගය දක්වමින් යාපනය ප‍්‍රදේශයේ ජනතාවගේ මූල්‍ය අවශ්‍යතා සම්පූර්ණ කිරීමටත් අප මූලික අවධානයක් යොමු කර තිබෙනවා. ශ‍්‍රී ලංකාවේ බැංකුකරණ හා මූල්‍ය සේවා කර්මාන්තයේ ප‍්‍රධාන භූමිකාවක් අත් පත් කර ගැනීමට CDB ආයතනය දැන් සමත් වෙමින් සිටිනවා. ශ‍්‍රී ලංකා මහ බැංකුව විසින් ශ්‍රේණිගත කරන ලද මූල්‍ය සමාගම් පනත යටතේ ලියාපදිංචි වී සිටින එවැනි ප‍්‍රමුඛතම මූල්‍ය ආයතන 7 අතරට පැමිණීමටත් CDB ආයතනය සමත් වී තිබෙනවා. CDB ආයතනය නියාමනය වන්නේත් ශ‍්‍රී ලංකා මහ බැංකුවේ මූල්‍ය සමාගම් පනත මඟින්.\" ආරම්භක දිනයේ දී ම රැස් වූ උතුරේ ගනුදෙනුකාර භවතුන් විශාල පිරිසකගේ දායකත්වය CDB ආයතනයට ලැබුණි. උතුර සහ දකුණ යා කිරීමේ වැඩපිළිවෙලෙහි මුල් පියවරක් වශයෙන් CDB ආයතනය තමන්ගේ අනෙකුත් ශාඛාවල සාමාජිකයන් ද යාපනයේ නව සේවා මධ්‍යස්ථානය ආරම්භ කිරීම සඳහා අනුයුක්ත කර ගත්තේය. උතුරු අර්ධද්වීපයේ පරිසරය දැක ගැනීමට ලැබීම කාර්ය මණ්ඩලයේ බොහෝ දෙනෙකුට ජීවිතයේ පළමු වරට අත් විදීමට ලැබුණු දෙයක් විය.", "URL": "https://sinhala.adaderana.lk/news.php?nid=8500", "Category": null, "Parent URL": null}