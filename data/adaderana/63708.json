{"Source": "Adaderana", "Timestamp": "September 2, 2016 03:04 pm", "Headline": "ගාල්ලෙන් බරවා තුරන් කරන්න විශේෂ වැඩසටහනක්", "News Content": "ගාල්ල දිස්ත්‍රික්කයේ බරවා රෝගය තුරන් කිරීම සඳහා විශේෂ වැඩපිළිවෙළක් ආරම්භ කිරීමට සෞඛ්‍ය අමාත්‍යාංශ තීරණය කර තිබේ.සෞඛ්‍ය අමාත්‍ය රාජිත සේනාරත්න මහතාගේ උපදෙස් පරිදි ක්‍රියාත්මක කෙරෙන මෙම වැඩසටහනට අනුව හෙට සහ අනිද්දා යන දෙදින තුළ ගාල්ල දිස්ත්‍රික්කයේ බරවා ඖෂධ බෙදාහැරීමේ වැඩපිළිවෙළක් ක්‍රියාත්මක කර ඇති බව සඳහන්ය.අක්මිමන, අම්බලන්ගොඩ, බෝපේපෝද්දල, බලපිටිය, ගෝණපිනූවල, හබරාදූව, හික්කඩුව, ඉමදුව, ඉදුරුව, රත්ගම සහ ගාල්ල මහ නගර සභා බල ප්‍රදේශය යන සෞඛ්‍ය වෛද්‍ය නිළධාරි කොට්ඨාස ආවරණය වන පරිදි මෙම ප්‍රතිකාර වැඩසටහන ක්‍රියාත්මක වන බව සෞඛ්‍ය අමාත්‍යාංශය පැවසුවේය.ක්ෂුද්‍ර පරපෝෂිතතාව ඉතා අවම අගයක් ගැනීම හේතුවෙන් ශ්‍රී ලංකාව බරවා රෝගය තුරන් කළ රටක් ලෙස ලෝක සෞඛ්‍ය සංවිධානය විසින් පසුගිය ජුලි මස 21 වන දින ප්‍රකාශයට පත් කළේය.කෙසේ වෙතත් ගාල්ල දිස්ත්‍රික්කයේ සෞඛ්‍ය වෛද්‍ය නිළධාරි කොට්ඨාස 11ක ක්ෂුද්‍ර පරපෝෂිතතාව ඉහළ අගයක් ගන්නා බව සෞඛ්‍ය අමාත්‍යාංශය පවසයි.පසුගිය වසරේ ගාල්ල දිස්ත්‍රික්කයෙන් බරවා රෝගීන් 46 දෙනෙකු වාර්තා වී ඇති බව ද සඳහන්ය.", "URL": "https://sinhala.adaderana.lk/news.php?nid=63708", "Category": null, "Parent URL": null}