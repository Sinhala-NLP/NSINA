{"Source": "Adaderana", "Timestamp": "July 30, 2013 01:21 pm", "Headline": "මිය ගිය හා අතුරුදහන් වූවන් කැටුව ජාතික විද්වත් මණ්ඩලය මැ.කො හමුවෙයි", "News Content": "එළඹෙන පළාත් සභා මැතිවරණය , වඩාත් නිදහස් හා සාධාරණ මැතිවරණයක් බවට පත් කිරීම සඳහා ජාතික විද්වත් මණ්ඩලය නම් සංවිධානයක් හා මැතිවරණ කොමසාරිස්වරයා සමග සාකච්ඡාවක් පැවැත්වී තිබේ. අද (30) දහවල් රාජගිරිය මැතිවරණ මහ ලේකම් කාර්යාලයේ පැවති මෙම සාකච්ඡාව ආවරණය කරන ලෙස මාධ්‍යවේදීන්ට එක්සත් ජාතික පක්ෂය විසින් දැනුම් දී තිබුණි. එයට හේතුවනම් \"ජාතික විද්වත් මණ්ඩලය\" නම් සංවිධානය එක්සත් ජාතික පක්ෂයේ ප්‍රබලයන් විසින් මෙහෙයවන සංවිධානයක් වන බැවිනි. එහෙත් අදාළ අවස්ථාව ආවරණය කිරිමට ගිය මාධ්‍යවේදීන්ට මැතිවරණ කොමසාරිස්වරයා විසින් පවසා ඇත්තේ එම අවස්ථාවට මාධ්‍යවේදීන්ට විවෘත කර නොමැති බවයි. එවිට ජාතික විද්වත් මණ්ඩලය වෙනුවෙන් පෙනී සිටින සුජිත් අක්කරවත්ත නමැත්තාද මාධ්‍යවේදීන්ට ආරාධනා කර නොමැති බව පැවසූවද පසුව ඔහු විසින් ඔවුන්ගේ යෝජනා ඇතුළත් පත්‍රිකාවක් මාධ්‍යවේදීන්ට ලබා දී තිබේ. \"ජාතික විද්වත් මණ්ඩලයේ \"එකී පත්‍රිකාවට අනුව එහි උත්තරීතර මණ්ඩලයේ ජයසේන ජයකොඩි වැනි අභාවප්‍රාප්ත වී ඇති ප්‍රවීණ ලේඛකයින් ද, සංවිධායක මණ්ඩලයේ අතුරුදහන්ව ඇති ප්‍රගීත් එක්නැලිගොඩ වැනි මාධ්‍යවේදීන්ගේ නම්ද ඇතුළත් වේ. ඒ පිළිබඳ විමසූ විට සුජිත් අක්කරවත්ත මහතා පවසා ඇත්තේ මියෙන්නට හා අතුරුදහන් වන්නට මත්තෙන් ඒ අය එකී සංවිධානයට තම කැමැත්ත ලබාදී ඇති බවයි. \"නිදහස් ඡන්දය රැකගන්න එන්න. ඔබත් එක්වන්න. ලියන්න. අමතන්න. කතාකරන්න\" යයි මිය ගිය හා අතුරුහන් වූවන් සමග \"ජාතික විද්වත් මණ්ඩලය\" ඡන්ද දායකයින්ගෙන් ඉල්ලා සිටියි.", "URL": "https://sinhala.adaderana.lk/news.php?nid=36226", "Category": null, "Parent URL": null}