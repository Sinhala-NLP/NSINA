{"Source": "Adaderana", "Timestamp": "April 17, 2011 04:26 pm", "Headline": "කරුණා අම්මාන්ගේ උපදේශකට පහරදුන් දෙදෙනෙක් අත්අඩංගුවේ", "News Content": "කලවන්චිකුඩි ප්‍රාදේශීය සභාවේ හිටපු සභාපතිවරයෙකු මෙන්ම නියෝජ්‍ය අමාත්‍ය විනයාගමූර්ති මුරලිදරන් මහතාගේ උපදේශක‍වරයෙකු වන සින්නතම්බි පාක්කියරාසා මහතාට පහරදුන් සැකකරුවන් දෙදෙනෙකු අත්අඩංගුවට ගත් බව කලවන්චිකුඩි පොලීසිය පවසයි. සැකකරුවන් සමග මෙම පහරදීම සඳහා යොදාගත් මෝටර් සයිකලයක්ද අද(17)අත්අඩංගුවට ගත් බව පොලීසිය කියා සිටියි. මඩකළපුව, කලවන්චිකුඩි ප්‍රාදේශීය සභාවේ හිටපු සභාපතිවරයෙකු මෙන්ම මුරලිදරන් අමාත්‍යවරයාගේ උපදේශකවරයාට නාඳුනන පිරිසක් විසින් ප්‍රහාරයක් එල්ල කර තිබුණේ ඉකුත් 15 දින රාත්‍රීයේදීය. එදින රාත්‍රී 9.00 ට පමණ එල්ල වූ මෙම ප්‍රහාරයෙන් තුවාල ලැබූ සින්නතම්බි පාක්කියරාසා නැමැති අය මේවන විටත් කලවන්චිකුඩි රෝහලේ ප්‍රතිකාර ලබමින් සිටියි. නියෝජ්‍ය අමාත්‍ය විනයාගමූර්ති මුරලිදරන් මහතාගේ ඉල්ලීම අනුව තුවාලකරුගේ නිවසට පොලිස් ආරක්ෂාව ලබා දී ඇතැයි අද දෙරණ වාර්තාකරු පවසයි. තුවලාකරු නැගෙනහිර පළාත් ප්‍රධාන අමාත්‍ය සි‍වනේෂතුරෙයි චන්ද්‍රකාන්තන් මහතාගේ ‍නායකත්වයෙන් යුත් ටී.එම්.වී.පී යෙන් තරග කොට කලවන්චිකුඩි ප්‍රාදේශීය සභාවට තේරී පත්ව ති‍බුණි. පසුව විනයාගමූර්ති මුරලිදරන් මහතා සමග ශ්‍රී ලංකා නිදහස් පක්ෂයට එක්වීම හේතුවෙන් මොහු සභාපති තනතුරෙන් ඉවත් කිරීමට කටයුතු කර තිබිණි.", "URL": "https://sinhala.adaderana.lk/news.php?nid=15524", "Category": null, "Parent URL": null}