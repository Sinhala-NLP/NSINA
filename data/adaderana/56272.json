{"Source": "Adaderana", "Timestamp": "January 10, 2016 05:02 pm", "Headline": "මම සුමතිපාලට බයයි ", "News Content": "අසත්‍යය චෝදනා නගමින් සහ වැරදි ප්‍රකාශ කිරීමේ පදනම මත ක්‍රිකට් ආයතනයේ සභාපති තිලංග සුමතිපාල මහතාට එරෙහිව නීතිමය ක්‍රියාමාර්ග ගන්නා බව වරාය සහ නාවික අමාත්‍ය අර්ජුන රණතුංග මහතා පවසයි. ක්‍රීඩාවේ උන්නතිය උදෙසා ක්‍රීඩාව පාලනය කරන මුදලාලිකරණය ගැන ක්‍රීඩා අමාත්‍යවරයාගේද අවධානය යොමු විය යුතු බව අද (10) උදෑසන පැවැති මාධ්‍ය හමුවකට එක් වෙමින් ඒ මහතා සඳහන් කළේය.ක්‍රිකට් ක්‍රීඩාව බුකී ව්‍යාපාරයෙන් සහ සූදුවෙන් බේරා ගැනීම සඳහා සටනක් දියත් කළ යුතුව ඇතැයිද එම මාධ්‍ය හමුවේදී අමාත්‍යවරයා පෙන්වා දුන්නේය. එම මාධ්‍ය හමුවේදී ඒ මහතා පහත පරිදි අදහස් දැක්විය.“සුමතිපාල තමන්ගේ මාධ්‍ය සාකච්ඡාවේදී කළ කාරණා කිහිපයක් ගැන මම මේ රටේ ජනතාව දැනුවත් කළ යුතුයි. එයින් පළමුවැන්න, හොස්ටල් එකක් හදන්න මට රජයෙන් ලැබුණු ඉඩමක් විකුණලා සල්ලි සාක්කුවේ දාගත්ත කියලා සුමතිපාල කිව්වා. ඒ ගැන මම උසාවියේදී සුමතිපාල එක්ක බේර ගන්නම්. ඒ වගේම මම තොප්පි ගහලා වික්කයි කියනවා. ඒකත් මම සුමතිපාලත් එක්ක උසාවියේදී බේර ගන්නම්. මොකද මේ දෙකම සත්‍යයෙන් තොර ප්‍රකාශ. ඊළඟට තිලංග සුමතිපාල කිව්වා අවුට් වුණාම විකට් ඇදැයි කියන්න එපා කියලා. අම්පයාර්ට බනින්න එපැයි කිව්වා. මම අදත් කියනවා 96 ලෝක කුසලානය දින්නට පස්සේ මේ ව්‍යාපාරිකයින් ඇවිල්ලා ව්‍යාපාර මුදලාලිකරණයක් ගොඩ නැඟුවා. දැන් අද ඒක ඔප්පු වුණා. මම 2001දී සභාපති ලෙස ඉදිරිපත්වන විටත් එය දිනන්න බැරිවුණා. මේපාර උපසභාපති කෙනෙක් විදියට ඉදිරිපත් වෙලත් මතිවානන් කියන, ජයන්ත ධර්මදාස කියන ව්‍යාපාරිකයින් දෙන්නට පැරදුණා. මේ දෙන්නම ක්‍රිකට් ගහන අය නෙමෙයි. ඒ දෙන්නටම මම පැරදුණා. ඒ කියන්නේ ක්‍රිකට් නිලවරණ ව්‍යාපාරිකයින් බදු ගත්ත තෝතැන්නක් බවට පත් වෙලා තියෙනවා. ක්‍රීඩකයින්ට අවස්ථාවක් නැහැ. ඒක මේ රටේ ජනතාව දැනගත යුතුයි. සුමතිපාල පසුගිය මැතිවරණයේදී කොළඹ දිස්ත්‍රික්කයෙන් ඡන්දය ඉල්ලුවාම ලැබුණේ ඡන්ද 21000ක් වගේ ප්‍රමාණයක්. පාර්ලිමේන්තුව කිට්ටුවටවත් එන්න බැරි වුණා. එතුමා මහජනතාව විසින් ප්‍රතික්ෂේප කළ දේශපාලනඥයෙක්. නමුත් මම කොළඹ දිස්ත්‍රික්කයෙන් දෙපාරක් දින්නා. කළුතරදී වෙනත් පක්ෂයකින් දින්නා. දැන් ගම්පහදීත් ඡන්දය දින්නා. මොකද මහජනතාව මං ගැන විශ්වාසයෙන් ඉන්නේ. මම ජනතා නියෝජිතයෙකු විදියට ඡන්දය ඉල්ලපු හැම අවස්ථාවකදීම ජනතාව මාව පිළිගත්තා. ඇත්තටම මම සුමතිපාලට බයයි. ඔහු කථා කළ විදියටත් බයයි. මොකද මෙතුමාට පසුගිය කාලේ තිබුණා නඩුවක්. ඒ නඩුවේ ප්‍රධානතම කරුණ වුණේ පාතාලේ කෙනෙක් 99 ලෝක කුසලානයට ගෙන යාම. ආගමන විගමන පණත යටතේ සුමතිපාල සැකකරුවෙක් ලෙස අත්අඩංගුවට ගත්තා. මම දන්න තරමට අධිකරණ පෝය දවස්වල වැඩ කරන්නේ නැහැ. වැඩ කරනවා නම් වැඩ කරන්නේ ගරු විනිශ්චයකාරතුමන්ලාගේ නිල නිවෙස්වල. නමුත් මේ පුද්ගලයා අත්අඩංගුවට පත් වුණු වෙලාවේ පොහෝ දිනයක විවෘත අධිකරණයකදී ඇප ගත්තා. ඇප ගත්තෙත් ඇප දිය නොහැකි වරදකට. ඒකේ ප්‍රතිඵලයක් වශයෙන් අවසානයේදී ඇප දුන්න ගරු විනිශ්චයකාරතුමාගේ රැකියාව අධිකරණ සේවා කොමිසම් සභාව විසින් ඉවත් කළා. මේ නඩුවේදී මම දන්නා විදියට චෝදනාව තිබුණේ ක්‍රිකට් පාලක මණ්ඩලයේ මුදල්වලින් ව්‍යාජ ගුවන් ගමන් බලපත්‍රයක් මාර්ගයෙන් ධම්මික අමරසිංහ නැමැති පුද්ගලයා විදේශගත කිරීම සම්බන්ධයෙන්. ඒ පුද්ගලයාට මොකද වුණේ. උසාවිය තුළදීම ඝාතනය කෙරුණා. ඒකේ පසුබිම් කථාව මම දන්නේ නැහැ. ඒ හින්දම තමයි මම බය.මම වඩාත් වැදගත් කරුණක් කියන්න කැමතියි. මගේ අම්මා ගුරුවරියක්. අපේ අම්මා තාත්තා දුක් මහන්සියෙන්, දහදිය මහන්සියෙන් හම්බ කරලා අපිට කන්න දුන්නේ. අපේ අම්මා තාත්තා කවදාවත් අශ්ව රේස් දුවවලා හම්බ කළ මුදල්වලින් අපිට කන්න දුන්නේ නැහැ. ඒනිසා මගේ හැදියාව බොහෝම හොඳයි. මමත් අද මගේ දරුවන්ට කන්නේ දෙන්නේ අවුරුදු 20ක් ක්‍රිකට් ගහලා, වෘත්තීය වැඩකටයුතුවල යෙදිලා හම්බ කරන සල්ලිවලින්. දවසේ තිස්සේ දුක් මහන්සියෙන් හම්බ කරන මුදල අශ්ව රේස්වලින් කොල්ල කන, පවුල් විනාශ කරන, මිනිස්සුට ගිනි දෙන ව්‍යාපාරවලින් සල්ලි හම්බ කරලා මගේ දරුවන්ට කන්න දෙන්නේ නැහැ. ඒ ගැන මට ආඩම්බරයි....”", "URL": "https://sinhala.adaderana.lk/news.php?nid=56272", "Category": null, "Parent URL": null}