{"Source": "Adaderana", "Timestamp": "August 13, 2012 06:11 pm", "Headline": " බාල ඩීසල් සොයන්න පත්කළ කමිටුව වාර්තාවක් නිකුත්කරයි", "News Content": "ඩීසල් භාවිතය හේතුවෙන් කාර්මික දෝෂවලට ලක් වූ වාහන හා යන්ත්‍රෝපකණ සම්බන්ධයෙන් මේ වනවිට ලිඛිත පැමිණලි 109ක්ද , මහජන පැමිණිලි පොතේ සටහන් කළ පැමිණිලි 147ක්ද ලැබී තිබේ. මේ අතර ඩීසල් භාවිතය හේතුවෙන් වාහන කාර්මික දෝෂවලට ලක්වීම සම්බන්ධයෙන් සොයා බැලීමට ඛනිජ තෙල් කර්මාන්ත අමාත්‍යංශ ලේකම්වරයා විසින් පත් කරන ලද ත‍්‍රිපුද්ගල කමිටුවේ අතුරු වාර්තාවක් අද නිකුත් කර ඇත. එම වාර්තාවට අනුව මේ සම්බන්ධයෙන් එම කමිටුව නිර්දේශ කිහිපයකට එළඹ තිබේ. මේ පිළිබඳව ඛනිජ තෙල් කර්මාන්ත අමාත්‍යංශය නිකුත් කළ නිවේදනයක වැඩිදුරටත් තොරතුරු සඳහන් වන අතර එය පහත පරිදිය. ඩීසල් භාවිතය හේතුවෙන් වාහන කාර්මික දෝෂවලට ලක්වීම සම්බන්ධයෙන් සොයා බැලීමට ඛනිජ තෙල් කර්මාන්ත අමාත්‍යංශ ලේකම්වරයා විසින් පත් කරන ලද ත‍්‍රිපුද්ගල කමිටුවේ අතුරු වාර්තාව එම කමිටුව විසින් අමාත්‍යංශ ලේකම් ආර්.එච්.එස් සමරතුංග මහතා වෙත අද (13) භාරදුන්නේය. ඩීසල් භාවිතය සම්බන්ධයෙන් ලැබී ඇති පැමිණිලි විමර්ශනයෙදී ෆිල්ටර් මගින් පෙරීමේ හැකියාව දුර්වලතාවක් හේතුකොට මෙම ගැටලූකාරී තත්ත්වය මතු වී ඇති බව එම වාර්තාවෙන් නිරීක්ෂණය කර ඇති අතර එම තත්ත්වයට හේතු කුමක්දැයි සම්මත පිරිවිතර පරීක්‍ෂාව සදහා වූ රසායනාගාර පරීක්‍ෂණ ක‍්‍රම මගින් හඳුනා ගත නොහැකි බව නිරීක්ෂණය කර ඇත. ඒ අනුව ආපදාවට ලක් වී ඉවත් කර ඇති ෆිල්ටර් උපයෝගී කොටගෙන එසේ ආපදාවීමට හේතු සොයා බැලීම සදහා විශේෂ රසායනාගාර පරීක්‍ෂණ කිරිමටත් පිරිවිතර හා රසායනාගාර යාවත්කාලීන කිරීම සඳහා විශේෂඥ කමිටුවක් පත් කිරීමටත් එම අතුරු වාර්තාවෙන් යෝජනා කරයි. රසායනාගාර යාවත්කාලීන වනතෙක් (රාජ්‍ය තාන්ත්‍රික හෝ විදේශ පිරිපහදු) විශ්වාසවන්ත සැපයුම්කරුවන් මගින් මෙරටට අවශ්‍ය ඉන්ධන සපයාගැනීම මෙන්ම මනා තොග පාලන කළමනාකාරීත්වයක් පවත්වා ගැනීමටද එම අතුරු වාර්තාවෙන් යෝජනා කරයි. යථෝක්ත කරුණු ඇතුළත් මෙම ත‍්‍රිපුද්ගල කමිටුවේ අවසන් වාර්තාව ලබන සතිය මුලදී අමාත්‍යංශ ලේකම්වරයාට භාරදීමට නියමිතය. එම වාර්තාව හා පිරිවිතර පිළිබඳව විශ්ලේෂණාත්මක රසායනාගාර පරීක්‍ෂණ වාර්තා ලද පසු ඉදිරි පියවර ගැනීමට නියමිත අතර එම වාර්තා අනුව ලංකා ඛනිජ තෙල් නීතිගත සංස්ථාවේ ප‍්‍රතිසංවිධාන කටයුතු කිරීමටද නියමිතය. මේ අතර අළෙවි අංශය මගින් මෙම සිද්ධියට අදාළ මහජන පැමිණිලි ලබාගෙන වාර්තාවක් ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතාට හා අමාත්‍යංශ ලේකම්තුමාට භාරදීමට ලංකා ඛනිජ තෙල් නීතිගත සංස්ථාවට උපදෙස් දී ඇත. මේ වනවිට ඩීසල් භාවිතය හේතුවෙන් කාර්මික දෝෂවලට ලක් වූ වාහන හා යන්ත්‍රෝපකණ සම්බන්ධයෙන් ලිඛිත පැමිණලි 109ක්ද , මහජන පැමිණිලි පොතේ සටහන් කළ පැමිණිලි 147ක්ද ලැබී තිබේ.", "URL": "https://sinhala.adaderana.lk/news.php?nid=26559", "Category": null, "Parent URL": null}