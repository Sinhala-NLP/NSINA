{"Source": "Adaderana", "Timestamp": "September 22, 2011 12:42 pm", "Headline": "ආබාධිත නම් සහායකයෙකු කැටුව යාම මෙවරත් වලංගුයි", "News Content": "පූර්ණ හෝ අර්ධ දෘෂ්‍යාබාධිත තත්ත්වයකට හෝ යම් ආබාධිත ඡන්ද හිමියෙකුට ඡන්දපොළේ දී ඡන්ද පත්‍රිකාව සලකුණු කරගැනීම සඳහා සහායකයෙකු කැටුව යාමට අදාළ නීතිය මෙවර පළාත් පාලන ඡන්ද විමසීමේ දී ද වලංගු වන බව මැතිවරණ මහලේකම් කාර්යාලය පවසයි. 2011 අංක 28 දරණ මැතිවරණ විශේෂ විධිවිධාන පනතේ සංශෝධිත ප්‍රධාන ප්‍රඥප්තියේ අංක 54 - 2 දරණ වගන්තිය අනුව මෙම නීතිය පසුගිය පළාත් පාලන ඡන්ද විමසීමේ සිට ක්‍රියාත්මක කර තිබේ. එහෙත් එම කැටුව යන සහායකයා වයස 18 සම්පූර්ණ වූවෙකු විය යුතු අතර එම ඡන්ද විමසීම සඳහා තරග කරනු ලබන අපේක්ෂකයෙකු නොවිය යුතු බව මැතිවරණ මහලේකම් කාර්යාලය පෙන්වා‍දෙයි. එමෙන්ම එම ඡන්ද විමසීමේ දී බලයලත් නියෝජිතයෙකු හෝ ඡන්දපොළ නියෝජිතයෙකු වශයෙන් කටයුතු නොකරන්නෙකු විය යුතු අතර ඔහු ආබාධිත පුද්ගලයෙකු නොවිය යුතු වේ. එම සහායකයා අදාළ පනතේ දසවැනි උපලේඛනය මගින් හඳුන්වා දී ඇති යෝග්‍යතා සහතිකයන් අදාළ ඡන්දපොළේ නිලධාරීන් වෙත ඉදිරිපත් කර ඡන්ද පත්‍රිකාව සලකුණු කිරීම සඳහා අවස්ථාව හිමිකරගත යුතු බව මැතිවරණ මහලේකම් කාර්යාලය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=18894", "Category": null, "Parent URL": null}