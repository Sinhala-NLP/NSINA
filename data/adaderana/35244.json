{"Source": "Adaderana", "Timestamp": "June 25, 2013 05:14 pm", "Headline": "උසස් පෙළ විභාගය අගෝස්තු 05 ", "News Content": "2013 වර්ෂයේ අපොස උ.පෙළ විභාගය අගෝස්තු මස 05 සිට 31 වන දින දක්වා පැවැත්වීමට නියමිත බව අධ්‍යාපන අමාත්‍ය බන්දුල ගුණවර්ධන මහතා පවසයි. ශිෂ්‍යත්ව විභාගය අගෝස්තු මස 25 වන දින පවත්වන බව අද (25) පැවති මාධ්‍ය හමුවකදී ඒ මහතා ප්‍රකාශ කළේය. 2013 වර්ෂයේ අපොස උ.පෙළ විභාගය සඳහා 293,117 ක් අයදුම් කර ඇති බවත්, ශිෂ්‍යත්ව විභාගය සදහා 328 ,614 ක් අයදුම් කර ඇති බවත් අමාත්‍ය බන්දුල ගුණවර්ධන මහතා පැවසුවේය. පසුගිය විභාගවලදී ඇති වූ ප්‍රශ්න මග හරවා ගනිමින් විධිමත් ආකාරයෙන් සහ යුක්ති සහගත ලෙස මේ වර්ෂයේ විභාග පැවැත්වීමට කටයුතු සුදානම් කර ඇති බව හේතෙම පැවසීය. 1968 අංක 25 දරණ ප්‍රසිද්ධ විභාග පනතේ 22 වන වගන්තියේ ප්‍රකාරව 2013 ජුනි 21 වන දින විශේෂ ගැසට් නිවේදනයක් නිකුත් කර ඇති අතර ඒ නිවේදනය මගින් ශ්‍රී ලංකාවේ පොදු විභාගයක් පවත්වන අවස්ථාවේ ඊට දින 5 ට පෙර සම්මන්ත්‍රණ,වැඩමුළු,පෞද්ගලික පන්ති,අත් පත්‍රිකා බෙදිම ආදිය සම්පූර්ණයෙන් නවතා දැමිය යුතු බවට එම නිවේදනය මගින් සඳහන් බව ඔහු ප්‍රකාශ කළේය. විභාග නිතීය උල්ලංඝණය කිරීම සම්බන්දයෙන් විභාග කොමසාරිස් ජනරාල්වරයා වෙත පැමිණිළි කළ හැකි බවත් විභාග ප්‍රශ්න පත්‍ර සකසන ආචාර්යවරුන් හට සම්මන්ත්‍රණ පැවැත්වීම සම්පූර්ණයෙන් තහනම් කළ ඇති බවත් වැඩිදුරටත් අදහස් දක්වමින් ඒ මහතා කියා සිටියේය‍.", "URL": "https://sinhala.adaderana.lk/news.php?nid=35244", "Category": null, "Parent URL": null}