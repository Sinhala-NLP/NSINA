{"Source": "Adaderana", "Timestamp": "June 3, 2011 01:45 pm", "Headline": "කාමර ගැටලුවට තවමත් විසඳුමක් ලැබී නෑ", "News Content": "පොළොන්නරුව මහ රෝහලේ වෛද්‍යවරුන්ගේ කාමර ගැටලුවට මෙතෙක් විසඳුමක් ලැබී නොමැති බව රජයේ වෛද්‍යවරුන්ගේ සංගමයේ පොළොන්නරුව ශාඛාවේ සභාපති වෛද්‍ය වජිර ධර්මවර්ධන මහතා පවසයි. අදාළ ගැටලුවලට විසඳුම් ලබාදෙන තෙක් පැරණි ගොඩනැගිල්ලේ තම රාජකාරී සිදුකිරීමට වෛද්‍යවරුන් තීරණය කර ඇති බව ඔහු සඳහන් කරයි. ඒ අනුව මේ වනවිට බාහිර රෝගී අංශයේ කටයුතු පැරණි ගොඩනැගිල්ල තුළ සිදුකරන බව ධර්මවර්ධන මහතා පෙන්වාදුන්නේය. සෞඛ්‍ය ලේකම්වරයාගේ නිර්දේශය තිබියදී නව ගොඩනැගිල්ලේ වෛද්‍යවරුන්ට අවශ්‍ය පහසුකම් ලබාදීමට සෞඛ්‍ය අමාත්‍යාංශය දිගින් දිගටම අපොහොසත් වන බවට හෙතෙම චෝදනා කරයි. ඒ සඳහා දක්වන විරෝධය ඉදිරියටම ගෙනයන බව ද වෛද්‍ය වජිර ධර්මවර්ධන මහතා අවධාරණය කර සිටියේය. එය වර්ජනයක් ලෙස ක්‍රියාත්මක නොවන බවත්, ප්‍රතිකාරවලින් ඉවත්වී නොමැති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16521", "Category": null, "Parent URL": null}