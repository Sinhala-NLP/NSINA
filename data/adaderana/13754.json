{"Source": "Adaderana", "Timestamp": "January 26, 2011 08:10 am", "Headline": "කම්පනය වූ පාසල් වල පරීක්ෂණ ඇරඹෙයි", "News Content": "මහනුවර, ස්වර්ණමාලි බාලිකා විද්‍යාලය සහ ඒ ආසන්නයේ පිහිටි සිද්ධි ලෙබ්බේ විද්‍යාලයේ ගොඩනැගිලි කිහිපයක් කම්පනය වීමේ සිදුවීම සම්බන්ධයෙන් අද පරීක්ෂණ ආරම්භ කරන බව සඳහන් වේ. මෙම පාසල් දෙකෙහි යම් කම්පන තත්ත්වයක් හේතුවෙන් එම විදුහල්වල අධ්‍යාපනය ලැබූ සිසුන් ඊයේ ආරක්ෂිත ස්ථාන කරා යොමු කිරීමට සිදු ව තිබේ. මෙම ගොඩනැගිලි ආශ්‍රිතව කම්පන තත්ත්වයක් හටගෙන ඇති අතර ජනේලයක වීදුරු පවා පිපිරීමට ලක්වූ බව සිසුන් පවසයි. ඊයේ දහවල් 1 යි 15 ට පමණ මෙම තත්ත්වය හටගත් බව ස්වර්ණමාලි බාලිකා විද්‍යාලයේ විදුහල්පතිවරිය සඳහන් කළාය. මේ පිළිබඳ සොයාබැලීම සඳහා ජාතික ගොඩනැගිලි පර්යේෂණ ආයතනයේ මහනුවර ස්ථානභාර නිලධාරීවරයා පැමිණ තිබේ. ඒ අනුව මේ පිළිබඳ පරීක්ෂණ අද ආරම්භ කරන බව ඔහු සඳහන් කර ඇත.", "URL": "https://sinhala.adaderana.lk/news.php?nid=13754", "Category": null, "Parent URL": null}