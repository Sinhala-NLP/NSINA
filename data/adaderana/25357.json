{"Source": "Adaderana", "Timestamp": "June 27, 2012 12:00 pm", "Headline": "උතුරු මැද, නැගෙනහිර හා සබරගමු පළාත් සභා විසුරුවයි", "News Content": "උතුරු මැද පළාත් සභාව අද(27) මධ්‍යම රාත්‍රියේ විසුරුවා හැරෙන බව රජයේ ආරංචි මාර්ග සඳහන් කරයි. ‍ මෙම පළාත් සභා නියමිත කාලයට පෙර විසුරුවා හැරීම පිළිබඳව රජයේ අවධානය යොමුව ඇති බවට පසුගිය දිනවල තොරතුරු වාර්තා විය. එසේ හෙයින් නියමිත කාලයට පෙර උතුරු මැද පළාත් සභාව විසුරුවා හැරීමට එරෙහිව අධිකරණ ක්‍රියාමාර්ග ගැනීමට විපක්ෂය විසින් කටයුතු කර තිබිණි. කෙසේවෙතත් අද(27) මධ්‍යම රාත්‍රියේ සිට මෙම පළාත් සභා විසුරුවා හැරීමට රජය තීරණය කර ඇති බව සඳහන්ය‍. නැගෙනහිර පළාත මුදාගැනීමෙන් අනතුරුව 2008 වසරේ මැයි මස 10 වැනිදා පැවති නැගෙනහිර පළාත් සභා මැතිවරණයෙන් එක්සත් ජනතා නිදහස් සන්ධානය මන්ත්‍රී ධුර 20 ක් දිනාගනිමින් එහි බලය හිමිකරගන්නා ලදී. එම මැතිවරණයෙන් එක්සත් ජාතික පක්ෂයට මන්ත්‍රී ධුර 15 ක් හිමිවූ අතර ජනතා විමුක්ති පෙරමුණට සහ දෙමළ ජාතික සන්ධානය‍ට එක් මන්ත්‍රී ධුරය බැගින් හිමිවිය. නැගෙනහිර පළාත් සභාව මන්ත්‍රිවරුන් 37 දෙනෙකු නියෝජනය කළ අතර ත්‍රිකුණාමලය දිස්ත්‍රික්කයට මන්ත්‍රී ධුර 11 ක් ද, මඩකළපුව දිස්ත්‍රික්කයට මන්ත්‍රී ධුර 12 ක් ද , අම්පාර දිස්ත්‍රික්කයට මන්ත්‍රී ධුර 14 ක් ද වශයෙන් එය බෙදී ගියේය. උතුරු මැද සහ සබරගමු පළාත් සභා මැතිවරණය අවසන්වරට පැවැත්වුණේ 2008 වසරේ අගෝස්තු 23 වැනි දිනය. එම මැතිවරණයෙන් උතුරු මැද පළාත් සභාවට තරග කළ එක්සත් ජනතා නිදහස් සන්ධානය මන්ත්‍රී ධුර 20 ක් දිනාගනිමින් එම පළාත් සභාවේ බලය හිමිකර ගන්නා ලදී. එක්සත් ජාතික පක්ෂයට මන්ත්‍රී ධුර 11 ක් ද ශ්‍රී ලංකා මුස්ලිම් කොංග්‍රසයට සහ ජනතා විමුක්ති පෙරමුණට එක් මන්ත්‍රී ධුරය බැගින් ද හිමිවිය. උතුරු මැද පළාත් සභාව සඳහා මන්ත්‍රීවරුන් 33 දෙනෙකු තෝරාගැනුණු අතර එම සංඛ්‍යාව අනුරාධපුර දිස්ත්‍රික්කයට මන්ත්‍රී ධුර 22 ක් සහ පොළොන්නරුව දිස්ත්‍රික්කයට මන්ත්‍රී ධුර 11 ක් වශයෙන් එම සංඛ්‍යාව බෙදී ගියේය. අවසන් වර‍ට පැවති සබරගමු පළාත් සභා මැතිවරණයෙන් එක්සත් ජනතා නිදහස් සන්ධානය මන්ත්‍රී ධුර 26 ක් ලබාගනිමින් එහි බලය හිමිකරගත් අතර එක්සත් ජාතික පක්ෂයට මන්ත්‍රී ධුර 16 ක් සහ ජනතා විමුක්ති පෙරමුණට මන්ත්‍රී ධුර 2 ක් එහිදී හිමිවිය. සබරගමු පළාත් සභාව මන්ත්‍රීවරුන් 44 දෙනෙකු නියෝජනය කළ අතර එයින් රත්නපුර දිස්ත්‍රික්කයට මන්ත්‍රී ධුර 19 ක් සහ කෑගල්ල දිස්ත්‍රික්කයට මන්ත්‍රීධුර 25 ක් වශයෙන් එය බෙදී ගියේය.", "URL": "https://sinhala.adaderana.lk/news.php?nid=25357", "Category": null, "Parent URL": null}