{"Source": "Adaderana", "Timestamp": "December 2, 2011 10:48 am", "Headline": "ලංවිම සේවක වෘත්තීය සමිති ක්‍රියාමාර්ගයක්", "News Content": "වැටුප් වැඩිවීමක් අවශ්‍ය බව පවසමින් විදුලි බල මණ්ඩල සේවකයින් වෘත්තීය සමිති ක්‍රියාමාර්ගයක නිරත වීමට තීරණය කර තිබේ. ඒ සඳහා විදුලිබල මණ්ඩලයේ සියලු වෘත්තීය සමිති මේ වන විට සාකච්ඡා ආරම්භ කර ඇති බව වාර්තා වේ. විදුලිබල මණ්ඩල සේවකයින්ගේ වැටුප 45 % න් ඉහළ නැංවිය යුතු බවට ලංකා විදුලිබල මණ්ඩලයේ වෘත්තීය සමිති එකමුතුව දැනුම් දෙයි. වසර 3 ට පසුව මෙවර විදුලිබල මණ්ඩල සේවකයින්ගේ වැටුප් වැඩිවීම සිදුවන අතර එය 15% ක ප්‍රමාණයකින් ඉහළ නැංවීමට භාණ්ඩාගාරය අවසර ලබාදී ඇත. එම වැටුප් වැඩිවීම කිසිසේත් ප්‍රමාණවත් නොවන බව ලංකා විදුලිබල මණ්ඩල වෘත්තීය සමිති එකමුතුව පවසයි. මේ සම්බන්ධයෙන් මේ මස 5 වැනි දින විදුලිබල මණ්ඩල සියලු වෘත්තීය සමිති එක්ව සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=20412", "Category": null, "Parent URL": null}