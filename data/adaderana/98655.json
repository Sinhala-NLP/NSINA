{"Source": "Adaderana", "Timestamp": "November 3, 2018 09:23 pm", "Headline": "එජාපයෙන් විශේෂ නිවේදනයක්", "News Content": "බහුතර බලයක් නොමැති කණ්ඩායමක් විසින් සභානායක තනතුර සඳහා කිසිවෙකු පත් කර ඇති බව නිවේදනය කිරීම පාර්ලිමේන්තු ප්‍රජාතන්ත්‍රවාදයට පමණක් නොව සම්ප්‍රදායන්ටද අනුකූල නොවන බව එක්සත් ජාතික පක්ෂය නිවේදනයක් නිකුත් කරමින් පවසයි. පාර්ලිමේන්තු සම්ප්‍රදාය අනුව සභානායක ධූරය හෝ පාර්ලිමේන්තුව තුළ වෙනත් ඕනෑම ධූරයක් සඳහා හෝ පත් කිරීම් සිදු කළ යුතු වන්නේ බහුතර එකඟතාවය අනුව බව ද එම ‍නිවේදනයේ වැඩිදුරටත් දැක්වෙයි. එක්සත් ජාතික පෙරමුණ වෙනුවෙන් ආණ්ඩු පක්ෂයේ ප්‍රධාන සංවිධායක ගයන්ත කරුණාතිලක මහතා විසින් විශේෂ නිවේදනයක් ලෙස මෙය යොමු කර තිබේ. ඊයේ (02 ) කථානායකවරයා හමුවූ බහුතර පාර්ලිමේන්තු මන්ත්‍රී කණ්ඩායම අග්‍රාමාත්‍යවරයා ව්‍යවස්ථා විරෝධී ලෙස පත් කිරීම පිළි නොගන්නා බව ප්‍රකාශ කළ බව ද එහි සඳහන් වෙයි. එවන් පසුබිමක මෙවැනි සභානායකවරයෙක් පත් කිරීම නීති‍විරෝධී බව ද මෙම නිවේදනයෙන් අවධාරණය කර තිබේ.", "URL": "https://sinhala.adaderana.lk/news.php?nid=98655", "Category": null, "Parent URL": null}