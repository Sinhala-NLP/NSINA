{"Source": "Adaderana", "Timestamp": "February 11, 2016 08:54 am", "Headline": "අතුරුදහන්වූවන්ගේ කොමිසමේ කාලය දීර්ඝකර නෑ", "News Content": "අතුරුදහන්වූවන් පිළිබඳ ජනාධිපති කොමිෂන් සභාවේ කාලය දීර්ඝ කිරීම මෙතෙක් සිදුකර නොමැති බව වාර්තා වෙයි.එම කොමිෂන් සභාවේ කාලය පෙබරවාරි මස 15 වන දිනෙන් අවසන් වීමට නියමිත අතර එය තවදුරටත් පවත්වාගෙනයාමට නම් ජනාධිපතිවරයා විසින් එහි කාලය දීර්ඝ කළ යුතුව තිබේ.අතුරුදහන්වූවන් පිළිබඳ ජනාධිපති කොමිෂන් සභාවේ සභාපති මැක්ස්වෙල් පරණගම මහතා සඳහන් කළේ කොමිසමේ ඉදිරි කටයුතු සම්බන්ධයෙන් මෙතෙක් රජයේ ස්ථාවරය දැනුම් දී නොමැති බවයි.කොමිෂන් සභාවේ කාලය දීර්ඝ කරන ලෙස මීට මාසයකට පෙර ජනාධිපතිවරයාගෙන් ඉල්ලීමක් කර ඇතත් මෙතෙක් ඊට ප්‍රතාචර ලැබී නොමැති බව මැක්ස්වෙල් පරණගම මහතා සඳහන් කර තිබේ.යම් හෙයකින් මෙම සතිය තුළ අතුරුදහන්වූවන් පිළිබඳ ජනාධිපති කොමිෂන් සභාවේ කාලය දීර්ඝ නොකළහොත් එය අහෝසි වනු ඇත.උතුරු නැගෙනහිර අතුරුදහන්වූවන් සම්බන්ධයෙන් සොයාබැලීම සඳහා උගත් පාඩම් හා ප්‍රතිසංවිධාන කොමිෂන් සභාවේ නිර්දේශ වලට අනුව මෙම කොමිසම පත්කරනු ලැබ තිබේ.පසුගිය වසරේ අතුරුදහන්වූවන් පිළිබඳ ජනාධිපති කොමිෂන් සභව විසින් අතුරු වාර්තාවක් නිකුත් කළ අතර එය එක්සත් ජාතීන්ගේ මානව හිමිකම් කවුන්සිලයට ද ඉදිරිපත් කර ඇත.කොමිසමට ලැබුණු පැමිණිලි වලින් 5000ක් පමණ සාක්ෂි විමර්ශන කටයුතු මේ වන විට ආරම්භ කර ඇති බව අතුරුදහන්වූවන් පිළිබඳ ජනාධිපති කොමිෂන් සභාවේ සභාපති මැක්ස්වෙල් පරණගම මහතා සඳහන් කළේය.", "URL": "https://sinhala.adaderana.lk/news.php?nid=57118", "Category": null, "Parent URL": null}