{"Source": "Adaderana", "Timestamp": "November 1, 2017 10:28 am", "Headline": "හඳුනා නොගත් විෂ මත්ද්‍රව්‍යයක් මාදම්පෙන් මතුවෙයි", "News Content": "මාදම්පේ සුරාබදු ස්ථානයේ නිලධාරීන් විසින් සිදු කළ මෙහෙයුමකින් අනතුරුව හෙරොයින්, ගංජා යන මත්ද්‍රව්‍ය සමඟ තවත් හඳුනා නොගත් මත්ද්‍රව්‍යයක් සොයා ගැනීමට හැකි වු බව අද දෙරණ වාර්තාකරු පවසයි. මාදම්පෙ, මාරවිල හා හලාවත යන පොලිස් බල ප්‍රදේශ තුන මුල් කර ගනිමින් ඊයේ(31) දිනය පුරා සිදු කළ මෙහෙයුමකින් අනතුරුව මෙම නීතිවිරෝධි මත්ද්‍රව්‍ය ළඟ තබා ගත් පුද්ගලයන් 18 දෙනෙකු අත්අඩංගුවට ගෙන ඇත. මෙම පොලිස් බල ප්‍රදේශවල ආගමික නායකයන් හා ප්‍රදේශවාසීන් මාදම්පේ සුරාබදු ස්ථානයෙන් සිදුකරනු ලබු ඉල්ලීමක් අනුව සුරාබදු කොමසාරිස් ජනරාල් හෙලන් මීගස්මුල්ල මහත්මියගේ උපදෙස් මත මෙම වැටලීම සිදුකර තිබේ. ප්‍රදේශයේ පාසල් ළමුන් හා අවුරුදු 15-25 ත් අතර ධීවර රැකියාවේ නිරත තරුණයන් මෙම මත්ද්‍රව්‍යයට ඇබ්බැහි වී ඇති බව අනාවරණය වී ඇත. මේ අතර අත්අඩංගුවට පත් සැකකරුවන් නිදහස් කර ගැනීම සඳහා හිටපු ප්‍රාදේශිය දේශපාලඥයෙක් හා ප්‍රසිද්ධ පුද්ගලයින් මෙන්ම අත්අඩංගුවට පත්වුවන්ගේ ඥාතීන් ද ඊයේ රාත්‍රියේ සුරාබදු ස්ථානයට පැමීණ ඔවුන් නිදහස් කරන ලෙස ඉල්ලීම් කළ බව ද අද දෙරණ වාර්තාකරු පවසයි. සැකකරුවන් සියලු දෙනා අද(01) දින හලාවත අධිකරණය වෙත ඉදිරිපත් කිරීමට නියමිතව තිබේ. මාදම්පේ සුරාබදු ස්ථානයේ ස්ථානාධිපති ඒ.ආර්.ලැම්බට් මහතාගේ මෙහෙයවීම මත සුරාබදු පරීක්ෂකවරුන් වන සුනිල් ගුණතුංග, එම්.කේ.ගාල්ලගේ,වී.එල්.සෙනෙවිරත්න,එල්. අමරතුංග ,සැරයන් මේජර් තෙන්නකෝන් ,සුරාබදු නියාමකයන් වන මහයාය, වික්‍රමරත්න,ප්‍රියන්ත ,නිලංක,රමේෂ් යන නිලධාරීන් මේ වැටලීම සිදු කර ඇත.", "URL": "https://sinhala.adaderana.lk/news.php?nid=79388", "Category": null, "Parent URL": null}