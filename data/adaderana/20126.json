{"Source": "Adaderana", "Timestamp": "November 20, 2011 04:02 pm", "Headline": "ෆොන්සේකා නිදහස් කරනතුරු සටන අතහරින්නේ නෑ", "News Content": "කුරිරු එල්.ටී.ටී.ඊ ත්‍රස්තවාදය ජයගත් හිටපු යුද හමුදාපති සරත් ෆොන්සේකා මහතාට එරෙහිව නැවත වතාවක් නඩු පවරා සිරගත කිරීමෙන් හා දේශීය සිංහල ව්‍යාපාරිකයින් සතු ලාභ උපයන ව්‍යාපාර පවරාගැනීමෙන් මහින්ද චින්තනයේ බංකොළොත්භාවය මෙන්ම බොරුව හෙළිවන බව විපක්ෂ නායක රනිල් වික්‍රමසිංහ මහතා පවසයි. තමාද ඇතුළුව එ.ජා.ප ජාතික සංවිධායක රවී කරුණානායක,රුවන් විජේවර්ධන යන අය ජාත්‍යන්තර ප්‍රජාතාන්ත්‍රිකයන්ගේ සංගමයේ නායක සමුළුවට සහභාගීවීම සඳහා මහා බ්‍රිතාන්‍යයේ ලන්ඩන් නුවරට ගිය අවස්ථාවේදී ශ්‍රී ලංකාවේ සිදුවන සිද්ධීන් පිළිබඳ එහේ අය කම්පාවන බව දැනගන්නට ලැබුණු බව හෙතමෙ කියා සිටියේය. වත්මන් ශ්‍රී ලංකාවේ ප්‍රජාතන්ත්‍ර විරෝධී ගමනට එරෙහිව එක්සත් ජාතික පක්ෂය විසින් රටත් ජනතාවත් වෙනුවෙන් අනුගමනය කරනා සියලුම ක්‍රියාමාර්ග සඳහා සහය ලබාදීමට ජාත්‍යන්තර ප්‍රජාතාන්ත්‍රිකයන්ගේ සංගමය පොරොන්දු වූ බව වික්‍රමසිංහ මහතා කියා සිටියේ අද දෙමටගොඩ මංසන්ධියේ පැවති ජනහමුවකට එක්වෙමිනි. ද්‍රවිඩ තරුණ තරුණියන් එල්.ටී.ටී.ඊ සැකකරුවන් ලෙස තවදුරටත් කඳවුරුවල රඳවාතබාගෙන එල්.ටී.ටී.ඊ නායක කුමරන් පද්මනාදන්ට රජ සැප දී නිදහසේ සිටීමට ඉඩ ප්‍රස්ථාව ලබා දී ඇතැයි විපක්ෂනායකවරයා චෝදනා කළේය. පැලවත්ත සීනි සමාගම අලාභයට පත්ව තිබියදී ඒ වෙනුවෙන් ආයෝජනය කළ හැරී ජයවර්ධන මහතා එම ව්‍යාපාරය ලාභ උපයන සාර්ථක ව්‍යාපාරයක් බවට පත් කළ පසු ඒ සමාගමද ආණ්ඩුව විසින් අසාර්ථක ව්‍යාපාරයක් බවට නම්කොට පවරාගෙන ඇතැයි රනිල් වික්‍රමසිංහ මහතා සඳහන් කළේය. රුපියල් කෝටි පහළොවක පමණ අලාභයක් ලබා තිබූ සෙවනගල සීනි සමාගම දයා ගමගේ මහතා විසින් මිලදී ගෙන රුපියල් කෝටි 20 ක ලාභයක් උපයන සමාගමක් බවට පත් කළ පසු ආණ්ඩුව විසින් එම සමාගමද පවරාගැනීමට කටයුතු කළ බව ඔහු පෙන්වාදෙයි. සරත් ෆොන්සේකා මහතාට අසාධාරණ ලෙස නඩුපවරන තරමටම ආණ්ඩුවට එරෙහිව උද්ඝෝෂණ කරන බවත්,මේ සටන ජාතික වශයෙන් මෙන්ම ජාත්‍යන්තර වශයෙන්ද ෆොන්සේකා නිදහස් කරනතුරු ඉදිරියට ගෙන යන බව ඔහු අවධාරණය කළේය.", "URL": "https://sinhala.adaderana.lk/news.php?nid=20126", "Category": null, "Parent URL": null}