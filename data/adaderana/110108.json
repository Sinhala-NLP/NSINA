{"Source": "Adaderana", "Timestamp": "May 16, 2019 08:05 pm", "Headline": "ගිලන් රථ සේවාව නිසා මිය ගිය රෝගීන් සංඛ්‍යාව අඩු වුණා-රාජිත", "News Content": "ඔස්ට්‍රියානු රජයේ සහන ණය ආධාර යටතේ බෙන්ස් වර්ගයේ ගිලන් රථ 100 ක් දිවයින පුරා රෝහල්වලට ලබාදීමේ ව්‍යාපෘතිය යටතේ ගිලන් රථ 20 ක් රෝහල්වලට බෙදාදීම අමාත්‍යරාජිත සේනාරත්න මහතාගේ ප්‍රධානත්වයෙන් සෞඛ්‍ය අමාත්‍යාංශයේ දී අද (16) පස්වරුවේ සිදු විය. ජර්මනියේ නිෂ්පාදිත මෙම ගිලන් රථයක වටිනාකම රුපියල් එක්කෝට් හැත්තෑලක්ෂයකි. මෙම ගිලන් රථ 20 ලබාදීමත් සමඟ මේ වනවිට බෙන්ස් වර්ගයේ ගිලන් රථ 80ක් රෝහල්වලට බෙදා දී ඇත. තවත් බෙන්ස් වර්ගයේ ගිලන් රථ 20 ක් ලබාදීමට නියමිතය. තවද ෆෝඩ් වර්ගයේ නවීන ගිලන් රථ 350 ක් ද පසුගිය දිනවල රෝහල්වලට බෙදා දෙනු ලැබීය. ගිලන් රථ බෙදාදීමේ උත්සවයේ දී අදහස් දැක් වූ සෞඛ්‍ය අමාත්‍යවරයා, “පාස්කු ඉරිදා එල්ල වූ බෝම්බ ප්‍රහාරයේ දී සියලු රෝගීන් රෝහල්වලට ඇතුලත් කළේ ගිලන් රථ මඟින්. මීට පෙර බෝම්බ පිපිරීමක් සිදු වුවහොත් ලොරි රථ, වෑන් රථ සහ බස් රථ මගින් රෝගීන් රැගෙන එනවා. රෝගීන් 485ක් ඇතුලත් කළ අතර, රෝහල්වල වලට ඇතුලත් කිරීමෙන් පසු මියගියේ 06 ක් පමණයි. නමුත් වෛද්‍යවරුන් ප්‍රකාශ කළේ මෙවැනි ගිලන් රථ සේවාවක් නොතිබුනේ නම් තවත් රෝගීන් 100 ක් විතර මියයාමට ඉඩකඩ තිබූ බවයි. ගිලන් රථ සේවාව නිසා මියගිය රෝගීන්ගේ සංඛ්‍යාව ඉතාම අඩු වුණා. ලෝකයේ ඉහළම ගිලන් රථ සේවාවක් පවතින අතර, එහි ප්‍රතිලාභ ශ්‍රී ලාංකිකයින්ට ලබාදීම මගේ අරමුණයි.”", "URL": "https://sinhala.adaderana.lk/news.php?nid=110108", "Category": null, "Parent URL": null}