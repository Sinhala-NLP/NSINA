{"Source": "Adaderana", "Timestamp": "August 5, 2019 11:20 pm", "Headline": "වතුර පෙනි පෙනී වතුර නැතුව දුක් විඳින මිනිස්සු", "News Content": "මහනුවර දිස්ත්‍රික්කයේ හාරිස්පත්තුව ප්‍රාදේශිය සභා බල ප්‍රදේශයට අයත්, යහලතැන්න කන්ද, රුවන්පුර, මහතැන්න, සීවලීකන්ද, කුරුදුගහමඩ, බෝගහකන්ද, බුලත්ගොල්ල, ඇතුළු වසම් අටක පවුල් 3000කට වැඩි පිරිසක් උග්‍ර පානීය ජල හිඟයකටක මේ වන විට මුහුණ දී සිටිති. මේ වන විට මෙම ගම්මානවල ජනතාව වශාල ප්‍රමාණයේ බැනර් ප්‍රදර්ශණය කරමින් දේශපාලඥයින්ගෙන් ඉල්ලා සිටින්නේ තම ගම්මානවලට ජලය ලබා නොදී ඉදිරි මැතිවරණවලදී ඡන්දය ඉල්ලා ගෙන නො එන ලෙසයි. මේ වන විට ඒ සියලු උල්පත් සිඳී ගොස් ඇති බැවින් උග්‍ර ජල හිඟයක් පවතින බවද ප්‍රදේශයේ ස්වාමීන්වහන්සේනමක් ප්‍රකාශ කර ඇත. විහාරස්ථානය සඳහා එක් සතියකට ජල බවුසරයක් අවශ්‍ය වන බවත් රුපියල් 3500 ක් දී සති පතා ජල බවුසරයක් විහාරස්ථානය සඳහා මිළදී ගන්නා බවත් උන් වහන්සේ ප්‍රකාශ කර ඇත. හාරිස්පත්තුව ප්‍රාදේශිය සභා මන්ත්‍රී විජිත කුමාර නඳුන්ගේ මහතා සඳහන් කළේ මහවැලි ගඟට මෙම ගම්මානවල සිට කිලෝ මීටර් දෙකක්වත් නැති තරම් බවත් මහවැලි ගඟේ ජලය ලබා ගෙන වෙනත් ප්‍රදේශවලට රැගෙන ගියත් තම ගම්මානවල ජනතාව පිපාසයෙන් පෙළෙන බවත්ය. ආපදා කළමණාකරණ ආයතනය, ප්‍රාදේශිය සභාව සහ ප්‍රාදේශිය ලේකම් කාර්යාලය එක්ව මේ ප්‍රදේශවල තෝරා ගත් ස්ථානවල ප්ලාස්ටික් ටැංකි ස්ථාපිත කර බවුසර් මඟින් ජලය යම් පමණකට ලබා දීමට කටයුතු කළත් එය කිසිසේත් ප්‍රමාණවත් නොවන බවත් නිවසට ඥාතියෙකු කැඳවා ගැනීමට පවා නොහැකි වී ඇති බවත් එම ගම්මානවල ජනතාව කියති.", "URL": "https://sinhala.adaderana.lk/news.php?nid=115832", "Category": null, "Parent URL": null}