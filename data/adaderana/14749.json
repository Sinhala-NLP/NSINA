{"Source": "Adaderana", "Timestamp": "March 10, 2011 11:27 am", "Headline": "හකීම් ඇතුළු 8 දෙනාට එරෙහි විනය ක්‍රියා මාර්ග වළකන නියෝගය දීර්ඝ කරයි", "News Content": "රජයට එක්වීමෙන් පසුව ශ්‍රී ලංකා මුස්ලිම් කොංග්‍රසයේ නායක රවුෆ් හකීම් ඇතුළු එම පක්ෂයේ පාර්ලිමේන්තු මන්ත්‍රීවරුන් 08 දෙනෙකුට එරෙහිව විනය ක්‍රියාමාර්ග ගැනීමට එක්සත් ජාතික පක්ෂය ගෙන ඇති තීරණය අත්හිටුවමින් පනවා ඇති වාරණ නියෝගය තවදුරටත් දීර්ඝ කර තිබේ. අදාළ වාරණ නියෝගය ලබන 30 වනදා දක්වා දීර්ඝ කරන බව අදාළ නඩුව අද(10) කැඳවූ අවස්ථාවේදී කොළඹ දිසා අධිකරණය නිවේදනය කරනු ලැබීය. ඒ අනුව එදිනට නඩු විභාගයක් පවත්වන බව කී විනිසුරුවරයා එදිනට පෙර විරෝධතා ඇත්නම් ඉදිරිපත් කිරීමට පියවර ගන්නා ලෙස එක්සත් ජාතික පක්ෂයට නියෝග කළේය. එක්සත් ජාතික පක්ෂයෙන් තේරී පත්වූ තමන් රජයට එක්වීම සැලකිල්ලට ගෙන තමන්ට එරෙහිව විනය පරීක්ෂණයක් පැවැත්වීමටම එම පක්ෂය තීරණය කර ඇති බව පෙත්සම්කරුවන් පවසයි. තමන් ශ්‍රී ලංකා මුස්ලිම් කොංග්‍රසයේ සාමාජිකයින් බව පවසන පෙත්සම්කරුවන් එබැවින් එක්සත් ජාතික පක්ෂයට විනය පරීක්ෂණයක් පැවැත්වීමට අයිතියක් නොමැති බවට චෝදනා කරයි. එබැවින් තමන්ට එරෙහිව විනය පරීක්ෂණයක් පැවැත්වීමට එක්සත් ජාතික පක්ෂයට බලයක් නොමැති බවට තීන්දුවක් දෙන ලෙස ඔවුන් අධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=14749", "Category": null, "Parent URL": null}