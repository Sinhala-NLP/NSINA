{"Source": "Adaderana", "Timestamp": "June 20, 2015 09:46 am", "Headline": " රත්ගම සහ හික්කඩුව අතර විශේෂ රථවාහන සැලැස්මක් ", "News Content": "ගාල්ල - කොළඹ ප්‍රධාන මාර්ගයේ රත්ගම සහ හික්කඩුව අතර ප්‍රදේශයේ අද(20) දහවල් සිට විශේෂ රථවාහන සැලැස්මක් ක්‍රියාත්මක කරන බව පොලීසිය පවසයි.හික්කඩුව , දොඩංදූව ඓතිහාසික ශෛල බිම්බාරාම විහාරස්ථානයේ මිහිඳු මහා පෙරහැර පැවැත්වෙන බැවින් මෙම රථවාහන සැලැස්ම ක්‍රියාත්මක වන බව සඳහන්ය.අද දහවල් 1.00 සිට මෙය ක්‍රියාත්මක කෙරෙන බව පොලීසිය පැවසුවේය.මේ හේතුවෙන් පෙරහැර ගමන්ගන්නා කාලය තුළ විකල්ප මාර්ග භාවිත කරන ලෙස පොලීසිය රියදුරන්ගෙන් ඉල්ලා සිටියි.ගාල්ල සිට කොළඹ දෙසට ධාවනය වන වාහන රත්ගම හංදියෙන් හරවා රණපනාදෙණිය, මාවඩවිල, ගිනිමැල්ලගහ, මහවේල්ල, ගෝනපිනුවල, හික්කඩුව දක්වා ගමන් කර නැවත ගාලු පාරට පිවිසිය හැකි බව සඳහන්ය.අදාළ කාලය තුළ කොළඹ දෙස සිට ගාල්ල දෙසට ගමන් ගන්නා වාහන පෙරහැර ගමන්ගන්නා අවස්ථාවේ එක් ධාවන තීරුවක පමණක් ගමන්කරවීමට කටයුතු කරන බවද පොලීසිය පැවසුවේය.", "URL": "https://sinhala.adaderana.lk/news.php?nid=52125", "Category": null, "Parent URL": null}