{"Source": "Adaderana", "Timestamp": "April 23, 2012 11:09 am", "Headline": "කැලණියේ කාටවත් මර්වින්ට උඩින් යන්න බෑ", "News Content": "කැලණිය මැතිවරණ බල ප්‍රදේශයේ ශ්‍රී ලංකා නිදහස් පක්ෂයෙන් සිදුවන සෑම කටයුත්තක්ම ආසන සංවිධායකවරයා හරහා සිදුවිය යුතු බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. සංවර්ධන කටයුතු ඇතුළු සෑම කාර්යයක්ම ඊට අයත් වන බවත් අමාත්‍යවරයා පෙන්වාදෙයි. ආසන සංවිධායකවරයෙකු ඉවත් කළ හැක්කේත් ,සංවිධායකවරයෙකුට එරෙහිව විනය ක්‍රියා මාර්ගයක් ගත හැක්කේත් ජනාධිපතිවරයාට පමණක් බව ද අමාත්‍යවරයා කියා සිටියේ අද(23) කැලණිය ශ්‍රී.ලං.නි.ප සංවිධායක මහජන සබඳතා හා මහජන කටයුතු අමාත්‍ය,ආචාර්ය මර්වින් සිල්වා මහතාගේ කැලණිය ආසන සම්බන්ධීකරණ කාර්යාලය විවෘත කිරීමේ අවස්ථාවට එක්වෙමිනි. ශ්‍රී ලංකා නිදහස් පක්ෂයේ මධ්‍යම කාරක සභාවට හෝ පක්ෂයට ආසන සංවිධායකවරයෙකුට එරෙහිව ක්‍රියාමාර්ගයක් ගත නොහැකි බව හෙතෙම අවධාරණය කළේය. ඒ නිසාම ඉදිරියටත් කැලණිය මැතිවරණ බල ප්‍රදේශයේ ආසන සංවිධායකවරයා වශයෙන් අමාත්‍ය මර්වින් සිල්වා මහතා කටයුතු කරනු ඇති බවත්,පක්ෂයේ සෙසු ක්‍රියාකාරීන් ක්‍රියා කළ යුත්තේ ආසන සංවිධායකවරයාගේ අනුදැනුම මත බවත් බැසිල් රාජපක්ෂ මහතා සඳහන් කළේය. තම පක්ෂයේ ආසන සංවිධායකවරයකුට හෝ මැති ඇමතිවරයකුට එරෙහිව චෝදනා ඇත්නම්,ඔවුන් සමග ගැටලු ඇත්නම් එකී ගැටලු පක්ෂය තුළම විසඳාගත යුතු බවත් ඔහු පෙන්වා දුන්නේය. වත්මන් රජය පෙරළීම සඳහා විදෙස් බලවේග ක්‍රියාත්මක වන බවත්,එකී කිසිදු බලවේගයකට ඒ සඳහා ඉඩ ලබා නොදෙන බවත් බැසිල් රාජපක්ෂ මහතා පෙන්වා දුන්නේය. එසේ වුවද පක්ෂයේම ඇතැම්විට තමන්ගේම ක්‍රියා කලාපයන් හේතුවෙන් රජය පෙරළීමට හැකිවෙනු ඇති බැවින් ඒ තමන් කරන කියන දේ පිළිබඳ මීට වඩා වගකීමෙන් හා බුද්ධිමත්ව කටයුතු කළ යුතු බවත් රාජපක්ෂ මහතා සඳහන් කළේය. මීට ස්වල්ප මොහොතකට පෙර ආර්ථික සංවර්ධන අමාත්‍ය බැසිල් රාජපක්ෂ මහතාගේ ප්‍රධානත්වයෙන් එම කාර්යාලය විවෘත වූ අතර මෙම අවස්ථාවට ආණ්ඩු පක්ෂයේ මැති ඇමතිවරුන් කිහිපදෙනකු ද සහභාගී වී සිටින බව අද දෙරණ වාර්තාකරු පවසයි. කප්පම් ගැනීම,අක්‍රමිකතා හා දූෂණ චෝදනා ඇතුළු අපරාධ සම්බන්ධයෙන් චෝදනා ලබා සිටි මර්වින් සිල්වා අමාත්‍යවරයාට එරෙහිව විනය ක්‍රියා මාර්ග ගන්නා බව ශ්‍රී.ලං.නි.ප මහ ලේකම් අමාත්‍ය මෛත්‍රීපාල සිරිසේන මහතා පසුගියදා මාධ්‍යයට කියා සිටියේය. මර්වින් සිල්වා මහතාට එරෙහිව පවතින දූෂණ,වංචා හා අක්‍රමිකතා පිළිබඳ කැලණිය ප්‍රාදේශීය සභාවේ සභාපති ප්‍රසන්න ජයවීර,උප සභාපති චමිල දුමින්ද,ප්‍රා.මන්ත්‍රී ලංකා විජිත කුමාර,ප්‍රා.මන්ත්‍රී හසිත කැලුම් මඩවල,ප්‍රා.මන්ත්‍රී මිල්රෝයි පෙරේරා යන මහත්වරුන් නැඟී සිටියද රාජපක්ෂවරුන් බලයේ සිටිනතුරු තමාට අත තියන්නට කිසිවෙකුටත් හැකියාවක් නැති බව මර්වින් සිල්වා මහතා දිගින් දිගටම ප්‍රකාශ කළේය. එය යථාර්ථයක් බවට ඒත්තු ගන්වමින් කලක් නිහඬව සිටි අමාත්‍ය මර්වින් සිල්වා මහතා කැලණියේ යළි දේශපාලනය ආරම්භ කිරීම බොහෝ දෙනාගේ අවධානයට ලක්ව තිබේ.", "URL": "https://sinhala.adaderana.lk/news.php?nid=23737", "Category": null, "Parent URL": null}