{"Source": "Adaderana", "Timestamp": "September 26, 2018 09:37 pm", "Headline": "පිරිමි දරුවෙකු අපයෝජනය කළ පොලිස් නිලධාරියෙක් රිමාන්ඩ්", "News Content": "බාලවයස්කාර පිරිමි දරුවෙකුට බරපතළ ලිංගික අපයෝජනයකට ලක් කළේ යැයි චෝදනාවක් යටතේ මාතලේ පොලිසියේ සේවයේ නියුතු පොලිස් කොස්තාපල්වරයෙකු එළඹෙන 03 දා දක්වා රක්ෂිත බන්ධනාගාර ගතකරන ලෙස මාතලේ මහේස්ත්‍රාත් කේ.සිරි.හේරත් මහතා නියෝග කර තිබේ. මාතලේ, ඕවිලිකන්ද ප්‍රදේශයේ වයස අවුරුදු දාහතරක පිරිමි දරුවෙකු හට බරපතළ ලිංගික අපයෝජනයකට ලක්කර ඇති බව පොලීසියට ලැබුණු තොරතුරක් මත ඊයේ(25) පෙරවරුවේ අදාළ සැකකාර පොලිස් කොස්තාපල්වරයා අත්අඩංගුවට ගෙන තිබේ. මෙසේ බන්ධනාගාර ගත කොට ඇත්තේ මතලේ පොලීසියේ සේවයේ නියුතු සිටි උපාලි ගුණරත්න නැමැති පොලිස් කොස්තාපල්වරයා බව පොලිසිය කියයි. අපහරණයට ලක්වූ දාහතර හැවිරිදි පිරිමි දරුවා මේ වන විට මාතලේ රෝහලේ නේවාසිකව ප්‍රතිකාර ලබන බව පොලීසියේ උසස් නිලධාරියකු සඳහන් කළේය. මේ පිළිබඳව මාතලේ පොලීසියෙන් විමසීමේ දී මූලස්ථාන පොලිස් පරීක්ෂක චානක ද සිල්වා මහතා කියා සිටියේ තමන් නිවාඩු ලබා සිටින බැවින් ඒ පිළිබඳව කිසිවක් නොදන්නා බවය. පසුව ශ්‍රී ලංකා පොලීසිය විසින් මුලස්ථාන පොලිස් පරීක්ෂක වරයාට ලබා දී ඇති නිල ජංගම දුරකථනයෙන් වැඩබලන පොලිස් ස්ථානාධිපතිවරයාගෙන් විමසීමේදී කියා සිටියේ එවැනි සිද්ධිය සත්‍ය බවත් තොරතුරු සියල්ල පොලිස් මාධ්‍ය ප්‍රකාශක වෙත යවා තිබෙන බවයි. අපහරණයට ලක්ව ඇති දරුවාගේ පියා ආබාධිත අයකු බවත් නිවසේ තනිව සිටියදී දරුවා ලිංගික අපයෝජනයට ලක්කොට ඇති බව වාර්තා වෙයි. රිමාන්ඩ් කරන ලද පොලිස් කොස්තාපල්වරයා විවාහකයෙක් බවද අනාවරණය වී තිබේ. (දඹුල්ල-කාංචන කුමාර ආරියදාස)", "URL": "https://sinhala.adaderana.lk/news.php?nid=96770", "Category": null, "Parent URL": null}