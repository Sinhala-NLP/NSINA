{"Source": "Adaderana", "Timestamp": "January 1, 2011 10:19 am", "Headline": "අතුරුදන් වූ යාත්‍රාවේ ධීවරයින් ගැන හෙළිවෙයි", "News Content": "පසුගියදා හම්බන්තොට ධීවර වරායෙන් මුහුදු ගොස් අතුරුදන්ව සිටි\"සංකර පුතා - 2\"නැමැති යාත්‍රාවේ ධීවරයින් සියලුදෙනා පිළිබඳ තොරතුරු අනාවරණය වී ඇතැයි ධීවර හා ජලජ සම්පත් අමාත්‍යාංශය පවසයි. පසුගිය නොවැම්බර් 12 වැනිදා මුහුදු ගිය අදාළ ධීවර යාත්‍රාව, ගොඩබිම සමග පැවති සම්බන්ධතා සියල්ල නොවැම්බර් මාසයේ 23 වැනිදා සිට බිඳවැටී තිබුණි. කෙසේවුවත් අදාළ ධීවර යාත්‍රාව දෙවිනුවරට නාවික සැතපුම් දහසක් පමණ ගිනිකොණ දිසාවෙන් ඉන්දුනීසියා මුහුදු සීමාව ආසන්නයේ එන්ජිම ක්‍රියාවිරහිතව පාවෙමින් සිටියදී තායිවාන ට්‍රෝලර් යාත්‍රාවක‍ට හමුවී තිබේ. එම ට්‍රෝලර් යාත්‍රාවේ පුද්ගලයින් විසින් මෙරට ධීවරයින්ට ආහාර සහ ජලය ලබාදී ඇති බව අමාත්‍යාංශය සඳහන් කරනු ලැබීය. ඒ අනුව අමාත්‍ය රාජිත සේනාරත්න මහතා විසින් විදේශ කටයුතු අමාත්‍යාංශය හරහා අදාළ ධීවර කාර්මිකයින් බේරාගැනීම සඳහා ඉන්දුනීසියානු තානාපති කාර්යාලය වෙත දැනුම් දී ඇත.", "URL": "https://sinhala.adaderana.lk/news.php?nid=13196", "Category": null, "Parent URL": null}