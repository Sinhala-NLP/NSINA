{"Source": "Adaderana", "Timestamp": "February 4, 2019 07:05 am", "Headline": "ජනපති,අගමැති සහ විපක්‍ෂ නායකගේ නිදහස් දින පණිවුඩ", "News Content": "දේශිය ආර්ථිකයේ පදනම ලෙස කෘෂිකර්මාන්තය ස්ථාපිත කළ යුතු කාලය එළඹ ඇති බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වා දෙන්නේ අධිරාජවාදීන්ගෙන් නිදහස ලැබීමෙන් ජාතියක් වශයෙන් අප අපේක්ෂා කළේ ස්වදේශීය අනන්‍යතාවයකින් හෙබි ආර්ථික, දේශපාලනික හා සංස්කෘතික පෙර ගමනක් බවයි. 71 වන නිදහස් දින පණිවුඩය නිකුත් කරමින් ජනාධිපති මෛත්‍රීපාල සිරිසේන මහතා පෙන්වා දෙන්නේ ශතවර්ෂාධික කාලයක පරාධීනත්වයෙන් අධිරාජ ගැති බවට පත් මනස් වලට දේශයේ අනාගතය භාරවිම යනු අධිරාජ්‍යවාදයට වඩා භයානක ප්‍රතිඵල අත්කර දෙන්නක් බවයි. එහෙයින් අනාගත අභිවෘර්දිය උදෙසා අපට අවශ්‍ය වන්නේ ස්වදේශිකත්වයෙන්ම පණ පෙවුණු අධ්‍යාත්මයන්ගෙන් යුතු ජනකායක් බව ජනාධිපතිවරයා පවසයි. ජාතික නිදහස වඩා අර්ථවත් කරන සමාජ වෙනසකට මග පාදන කථිකාවක් සහ ක්‍රියාකාරිත්වයක් සඳහා කදිම අවස්ථාවක් උදාවී ඇති බව නිදහස් දින පණිවුඩය නිකුත් කරමින් අග්‍රාමාත්‍ය රනිල් වික්‍රමසිංහ මහතා පවසයි. යහපාලන රජය බලයට පත්වීමෙන් පසුව විවිධ බාධා සහ අභියෝග මැද නව සමාජ, දේශපාලන සංස්කෘතියක් ඇති කරලීමට ද ප්‍රජාතන්ත්‍රවාදය ශක්තිමත් කිරිමට ද යම් පියවර ගැනීමට ද හැකි වූ බව අග්‍රාමාත්‍යවරයා පෙන්වා දෙයි. 71 වන ජාතික දිනය සමරන මේ අවස්ථාවේ ශක්තිමත් ආර්ථීකයක්, ස්ථාවර රාජ්‍යයක්, සමෘද්ධිමත් දේශයක් සඳහා එක්ව වැඩ කිරීමට ඇරයුම් කරන බව අග්‍රාමාත්‍ය රනිල් වික්‍රමසිංහ මහතා පෙන්වා දෙයි. ජාතික නිදහස් දිනය නිමිත්තෙන් පණිවුඩයක් නිකුත් කරමින් විපක්ෂ නායක මහින්ද රාජපක්ෂ මහතා පෙන්වා දෙන්නේ බ්‍රිතාන්‍ය අධිරාජ්‍යයෙන් නිදහස ලැබීම නිදහස් දිනයෙන් කියාපෑවද සැබවින් ඉන් පිළිබිඹු වන්නේ එක් ධජයක් යට එක් ජාතියක් ලෙස විවිධත්වය සවියක් කරගෙන නිදහස ලත් අභීත මිනිසුන් බවයි. කුඩා දරුවෙකු ලෙස ශ්‍රී ලංකා මාතාවගේ නිදහස දැක පියවරෙන් පියවර එදා මෙදා තුර පැමිණි ගමනෙහි පසු වූ අදුරු යුගයන්හිදී ජාතියක් සේ එකා වන්ව එකමුතුව අප නැගී සිටි අයුරු දුටු අප හට ඇතිවන්නේ ඉමත් ආඩම්බරයක් බව විපක්ෂනායක මහින්ද රාජපක්ෂ මහතා පවසනවා. මත් උවදුරින් නිදහස් විමෙහි ලා රට පුර විහිදුණු පුළුල් මෙහෙයුමකට සමාජයේ සියලු බලවේග පෙලගැසිය යුතු මෙහොත එළඹ ඇති බව කතානායක කරූ ජයසූරිය මහතා පෙන්වා දෙයි. නිදහස් දිනය නිමිත්තෙන් පණිවුඩයක් නිකුත් කරමින් කතානායකවරයා පවසන්නේ රටක් ජාතියක් ලෙස අප විසින් ජයගත යුතු අභියෝග පිළිබඳව නිවැරදි දැක්මක් ඇති කර ගැනිම මේ මෙහොතේ අත්‍යාවශ්‍ය කරුණක් බවයි.", "URL": "https://sinhala.adaderana.lk/news.php?nid=103648", "Category": null, "Parent URL": null}