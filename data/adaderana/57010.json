{"Source": "Adaderana", "Timestamp": "February 8, 2016 07:17 am", "Headline": "ජිනීවා යෝජනාව ගැන උපදේශක කාර්යය සාධක බලකාය සිකුරාදා වැඩ අරඹයි", "News Content": "ජිනිවා මානව හිමිකම් කවුන්සිලයේදී ශ්‍රී ලංකාව සම්බන්ධයෙන් සම්මත වූ යෝජනාව පිළිබදව අදහස් විමසීම සඳහා පත් කරන ලද උපදේශක කාර්යය සාධක බලකාය ලබන සිකුරාදා සිට සිය කටයුතු ආරම්භ කිරිමට නියමිතව තිබේ.ඒ අනුව ඔවුන් ලබන සිකුරාදා යාපනය ප්‍රදේශයේ සංචාරයක නිරතවීමට සැලසුම් කර ඇති බව එම කමිටු සාමාජිකයෙක් සඳහන් කළේය.එහිදී අදාළ කමිටුව විසින් එම යෝජනාව පිළිබඳ ජනතාවගෙන් අදහස් විමසීමට නියමිතය.ජිනිවා මානව හිමිකම් කවුන්සිලයේදී සම්මත වූ යෝජනාව පිළිබඳ මෙරට සියලු පාර්ශවයන්ගේ අදහස් වීමසීම සඳහා 11 දෙනෙකුගෙන් යුත් උපදේශක කාර්යය සාධක බලකායක් පත් කර තිබේ.අදාළ යෝජනාව සම්බන්ධයෙන් වන දේශීය යාන්ත්‍රණය ක්‍රියාත්මක කිරීම මෙම කමිටුවේ ප්‍රධාන කාර්යය භාරය වන බව සඳහන්ය.මෙම උපදේශන කාර්යය සාධක බලකායේ සභාපතිනිය ලෙස නීතිඥ මනෝරි මුත්තෙට්ටුවේගම මහත්මිය පත් කර ඇති අතර එහි ලේකම්වරයා ලෙස පක්‍යසෝති සර්වනමුත්තු මහතා පත්කර තිබේ.සෙසු සාමාජිකයින් ලෙස ගාමිණි වියන්ගොඩ, මහාචාර්ය දයා සෝමසුන්දරම්, ජනාධිපති නීතිඥ ශාන්තා අභිමානසිංහම් ඇතුළු පිරිසක් පත් කර ඇති බව වාර්තා වේ.මෙම කාර්යය සාධක බලකායේ ක්‍රියාකාරි සැලැස්ම අදියර 02 ක් යටතේ ක්‍රියාත්මක වන අතර එය භාෂා ත්‍රිත්වයෙන්ම ක්‍රියාත්මක කිරීමට සැලසුම් කර තිබේ.සියලුම පාර්ශවන්ගෙන් අදහස් විමසීමෙන් අනතුරව වාර්තාවක් සකස් කර රජයට ලබාදිමට සැලැසුම් කර ඇති බව එම බලකායේ ප්‍රකාශකයෙක් සඳහන් කළේය.", "URL": "https://sinhala.adaderana.lk/news.php?nid=57010", "Category": null, "Parent URL": null}