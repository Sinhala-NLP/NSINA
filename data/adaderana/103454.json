{"Source": "Adaderana", "Timestamp": "January 31, 2019 05:36 pm", "Headline": "තිදරු පියෙකුට තියුණු ආයුධයකින් පහරදී ඝාතනය කරයි", "News Content": "වීරකැටිය පොලිස් වසමේ බැඳිගම තිරාවල ප්‍රදේශයේදී තිදරු පියෙකුට තියුණු ආයුධයකින් පහරදී අද(31) ඝාතනයට ලක්කර ඇතැයි වීරකැටිය පොලීසිය පවසයි. ඝාතනයට ලක්ව ඇත්තේ වීරකැටිය තිරාවල කොස්ගහවත්ත ප්‍රදේශයේ පදිංචි 47 හැවිරිදි වලිමුනිගේ අමරසේන නම් තිදරු පියෙකි. මෙම පුද්ගලයා වෘත්තියෙන් ගවහිමිකරුවකු වන බව පොලීසිය කියයි. වීරකැටිය පොලිස් වසමේ බැදිගම සිට තිරාවල දක්වා වැටී ඇති මාර්ගයේදී මොහු ඝාතනයට ලක් කර තිබෙන බව අප වාර්තාකරු පවසයි. ජීවිතක්ෂයට පත්වූ පුද්ගලයා ඔහුගේ ඥාතී මුණුබුරෙකු සමඟ දහවල් 1.45ට පමණ යතුරුපැදියෙන් ගමන් කරමින් සිටියදී යතුරුපැදියට පසුපසින් පැමිණියේ යැයි කියන ත්‍රී රෝද රථයක් එක්වරම යතුරුපැදියේ පිටුපස කොටසෙහි ගැටීමට සලස්වා ඇත. ත්‍රී රෝද රථය යතුරුපැදියෙහි ගැටීමෙන් අනතුරුව පෙරළී ඇති අතර ත්‍රී රෝද රථයේ පැමිණි දෙදෙනා මරණකරුගේ ඥාතී මුණුබුරාට දිවයන ලෙස අණකර ඇතැයි පොලීසිය කියයි. ඉන් අනතුරුව යතුරුපැදිකරුට තියුණු ආයුධයකින් පහර දී බරපතල තුවාල සිදුකර ඇති අතර තුවාලකරු වීරකැටිය දිස්ත්‍රික් රෝහලට රැගෙන යන අතරතුරදී ජීවිතක්ෂයට පත්ව ඇතැයි පොලීසිය පවසයි. මිය ගිය පුද්ගලයා සහ තවත් පිරිසක් අතර ඊයේ(30) පස්වරු කාලයේදී ආරවුලක් ඇතිවී ඇති අතර මෙම ඝාතනයට එම සිද්ධිය හේතු වී ඇතැයිද සැකකරුවන් මේ වන විට හඳුනාගෙන ඇතැයිද වීරකැටිය පොලීසිය පවසයි.", "URL": "https://sinhala.adaderana.lk/news.php?nid=103454", "Category": null, "Parent URL": null}