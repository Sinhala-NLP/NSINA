{"Source": "Adaderana", "Timestamp": "September 21, 2013 05:15 pm", "Headline": "ඡන්ද ප්‍රකාශය සමාප්තයි - ප්‍රතිශතය මෙහෙමයි", "News Content": "අද (21) පෙ.ව 7.00 ට ආරම්භවූ උතුරු, වයඹ සහ මධ්‍යම පළාත් සභා ජන්ද විමසීම ප.ව 4.00 ට නිමාවට පත්විය. ඒ අනුව ප්‍රකාශිත ඡන්ද පිළිබඳ සලකා බලන විට මහනුවර 60-62%, නුවරඑළිය 60%, මාතලේ 56% වැඩි ප්‍රතිශතයක්ද ඡන්දය ප්‍රකාශ කර ඇති බවත්, වයඹ පළාතේ කුරුණෑගල 55%, පුත්තලම 55% ද වන සේ ඡන්දය ප්‍රකාශ කර ඇති බවත් සඳහන්ය. උතුරු පළාත පිළිබඳ සලකා බලන විට වව්නියාව 65% ක්ද, කිලිනොච්චි 68% ක්ද,මන්නාරම 70% ක්ද, යාපනය 60%ක්ද, මුලතිව් 71% ක්ද වන සේ ඡන්දය ප්‍රකාශයට පත් කර තිබේ. මේවන විට ඡන්ද පෙට්ටි අදාළ ඡන්ද ගණන් කිරීමේ මධ්‍යස්ථාන කරා රැගෙනයමින් සිටින බව අද දෙරණ වාර්තාකරුවන් කියා සිටියි. මධ්‍යම පළාතේ මහනුවර, මාතලේ , නුවරඑළිය යන දිස්ත්‍රික්ක වල ජන්ද මධ්‍යස්ථාන 1571 ක දී ජන්ද විමසීම සිදුකෙරෙණි.. මහනුවර දිස්ත්‍රික්කයේ ඡන්ද මධ්‍යස්ථාන 825 ක් , මාතලේ දිස්ත්‍රික්කයේ ඡන්ද මධ්‍යස්ථාන 323 ක් සහ නුවරඑළිය දිස්ත්‍රික්කයේ ඡන්ද මධ්‍යස්ථාන 423 ක ඡන්ද විමසීම සිදුකෙරී ඇත. වයඹ පළාතේ කුරුණෑගල දිස්ත්‍රික්කයේ ඡන්ද මධ්‍යස්ථාන 920 ක සහ පුත්තලම දිස්ත්‍රික්කයේ ඡන්ද මධ්‍යස්ථාන 389 ක ඡන්ද විමසීම සිදුකෙරුණි. උතුරු පළාතේ යාපනය දිස්ත්‍රික්කයේ ඡන්ද මධ්‍යස්ථාන 526 ක , කිළිනොච්චිය දිස්ත්‍රික්කයේ ඡන්ද මධ්‍යස්ථාන 70 ක ආදී වශයෙන් එම පළාතේ ඡන්ද මධ්‍යස්ථාන 832 ක ඡන්ද විමසීම සිදුකෙරුණු බව සඳහන්ය. මධ්‍යම පළාත සදහා තෝරාපත් කර ගන්නා සභිකයින් සංඛ්‍යාව 56 ක් වන අතර මහනුවර දිස්ත්‍රික්කයෙන් 29ක්ද , මාතලේ දිස්ත්‍රික්කයෙන් 11ක් ද, නුවරඑළිය දිස්ත්‍රිත්කයෙන් 16ක් ද ආදී වශයෙන් මෙම සභිකයින් තෝරාගැනීමට නියමිතය. වයඹ පළාත සදහා තෝරාගැනෙන සභිකයින් සංඛ්‍යාව 50ක් වන අතර කුරුණෑගල දිස්ත්‍රික්කයෙන් 34ක් ද, පුත්තලම දිස්ත්‍රික්කයෙන් 16ක් ද ලෙස වයඹ පළාත් සභාවට සභිකයින් තෝරාගැනෙයි. එසේම උතුරු පළාත් සභාව සඳහා සභිකයින් 36 දෙනෙක් පත් කර ගැනෙනු ඇති අතර කිළිනොච්චියෙන් 04ක්, මන්නාරමෙන් 05ක්, වව්නියාවෙන් 06ක්, මුලතිවු දිස්ත්‍රික්කයෙන් 05ක් ලෙස උතුරු පළාත් සභාවට සභිකයින් තෝරාගැනීමට නියමිතයි.", "URL": "https://sinhala.adaderana.lk/news.php?nid=37574", "Category": null, "Parent URL": null}