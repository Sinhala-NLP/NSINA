{"Source": "Adaderana", "Timestamp": "June 15, 2011 10:21 am", "Headline": "යුද අපරාධ චෝදනාවලට අදාළව බලපෑම් කරන්නට බ්‍රිතාන්‍ය සූදානම්  ", "News Content": "යුදමය වාතාවරණයේ පැවති අවසන් සමය තුළ සිදුවීයයි කියනු ලබන යුද අපරාධ චෝදනා සම්බන්ධයෙන් ශ්‍රී ලංකා රජය විසින් පුළුල් පරීක්ෂණයක් කළ යුතුව ඇතැයි බ්‍රිතාන්‍යය පවසයි. ‍ ශ්‍රී ලංකාවේ සිදුවීයයි කියනු ලබන යුද අපරාධවලට අදාළව බ්‍රිතාන්‍යයේ චැනල් -4 ආයතනය විසින් ඊයේ රාත්‍රීයේ විකාශය කරන ලද වෘත්තාන්ත චිත්‍රපටය ප්‍රසිද්ධියට පත්වීමත් සමග බ්‍රිතාන්‍ය විදේශ කාර්යාල අමාත්‍ය ඇලිස්ටර් බර්ට් විසින් මේ බව සඳහන් කළ බව බී.බි.සී මාධ්‍ය උපුටා දක්වයි. Sri Lanka killing fields නමැති මෙම වෘත්තාන්ත චිත්‍රපටය තුළ අමානුෂික ඝාතන,ලිංගික අපචාරයට බඳුන් කරන ලද ස්ත්‍රී සිරුරු,ඇසින් දුටු සාක්ෂි,ඇතුළුව වසර දෙකක් තිස්සේ එක්රැස් කරන ලද වීඩියෝ දර්ශන එකතුවක් අන්තර්ගතව ඇතැයි බී.බි.සී සඳහන් කරයි. මෙම වෘත්තාන්ත චිත්‍රපටයේ පිළිකුල් සහගත අමානුෂික දර්ශන නැරඹූ තමා දැඩි සේ කම්පාවට පත්වූ බව බ්‍රිතාන්‍ය විදේශ කාර්යාල අමාත්‍ය ඇලිස්ටර් බර්ට් පවසා තිබේ. අන්තර් ජාතික මානවවාදය හා ජාත්‍යන්තර මානව හිමිකම් නීතිය උල්ලංඝණයවීම් වලට අදාළව සාක්ෂි මෙම වෘත්තාන්ත චිත්‍රපටයේ දැක්වෙන බවද හෙතෙම අවධාරණය කර තිබේ. අනෙකුත් ජාත්‍යන්තර ප්‍රජාව හා එක්ව පුළුල් පරීක්ෂණයක් සඳහා ශ්‍රී ලංකාවට බලපෑම් කිරීමට හා විකල්ප ක්‍රම ඔස්සේ විසදුම් සෙවීමට බ්‍රිතාන්‍ය සූදානම් බව ඇලිස්ටර් බර්ට් වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=16769", "Category": null, "Parent URL": null}