{"Source": "Adaderana", "Timestamp": "March 14, 2013 01:16 pm", "Headline": "විනා ලයින්ස් ග්ලෝරි අත්අඩංගුවට ගන්න අධිකරණ නියෝගයක්", "News Content": "ලංකා ඉන්දීය ඔයිල් සමාගමට සිංගප්පූරුවේ සිට ඉන්ධන ගෙන ආ විනා ලයින්ස් ග්ලෝරි වියට්නාම නෞකාව අත්අඩංගුවට ගන්නා ලෙස අධිකරණය විසින් නියෝග කර තිබේ. ලංකා අයි.ඕ.සී සමාගමට ඉන්ධන රැගෙන ආ නෞකාවේ කටයුතු අධීක්ෂණය කරන බව නාවික හමුදාව පවසයි. අධිකරණ නියෝගය මත ත්‍රිකුණාමල වරායයේ නැංගුරම් ලා ඇති අදාළ නෞකාවේ කටයුතු අධීක්ෂණය කරන බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසුවේය. තම සමාගම සඳහා ඉන්ධන රැගෙන ආ නෞකාවට එරෙහිව අධිකරණ නියෝගයක් ලබා ගත් බව ලංකා ඉන්දියන් ඔයිල් සමාගමේ කළමනාකාර අධ්‍යක්ෂ සූබෝද් දක්වාල් මහතා කියා සිටියේය. අදාළ ඉන්ධන තොගය හේතුවෙන් තම සමාගමට මූල්‍යමය පාඩුවක් සිදුවූ බැවින් අධිකරණය හමුවට ගිය බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32408", "Category": null, "Parent URL": null}