{"Source": "Adaderana", "Timestamp": "May 22, 2019 10:39 pm", "Headline": "ඥානසාර හිමිට ජනපති සමාව?", "News Content": "රක්ෂිත බන්ධනාගාර ගතකර සිටින බොදුබල සේනා සංවිධානයේ මහ ලේකම් පුජ්‍ය ගලගොඩඅත්තේ ඥානසාර හිමියන්ට ජනාධිපති සමාව හෙට(23) ලබා දෙනු ඇතැයි වාර්තා වෙයි. මේ සම්බන්ධයෙන් අද දෙරණ කල විමසීමක දී බොදුබල සේනා සංවිධා‍නයේ ප්‍රකාශකයෙක් සඳහන් කර සිටියේ, මේ පිළිබඳ ජනාධිපති ලේකම් කාර්යාලය විසින් දැනුම් දීමක් සිදු කරනු ලැබූ බවයි. ඒ අනුව හෙට සවස 3 ට පමණ ඥානසාර හිමියන් නිදහස් කරනු ඇතැයි ද වාර්තා විය. කෙසේ වෙතත් මේ සම්බන්ධයෙන් ජනාධිපති මාධ්‍ය අංශයෙන් විමසීමක් කලත් ඔවුන් පවසා සිටියේ මේ පිළිබඳ නිල වශයෙන් දැනුම් දීමක් කළ නොහැකි බවයි. ඥානසාර හිමියන්ට පෙබරවාරි 4 වෙනිදා ජනාධිපති සමාව ලැබෙනු ඇතැයි තමන් විශ්වාස කරන බව සිංහල රාවය සංවිධානයේ මහලේකම් පුජ්‍ය මාගල්කන්දේ සුදත්ත හිමියන් පැවසීය. එමෙන්ම පසුගිය වෙසක් පෝය දිනයට පෙර ඥානසාර හිමියන්ට ජනාධිපති පොදු සමාව දී නිදහස් කරන්නැයි එක්සත් ජාතික පක්ෂ පාර්ලිමේන්තු මන්ත්‍රී ආචාර්ය විජේදාස රාජපක්ෂ මහතා පසුගිය දා ඉල්ලීමක් කළේය. ‍ඥානසාර හිමියන්ගේ නිදහස සම්බන්ධයෙන් මේ වන විට දේශපාලන හා සමාජීය වශයෙන් විශාල කථිකාවතක් නිර්මාණය වී තිබේ. එවන් පසුබිමක උන්වහසේට ජනපති සමාව හිමි වෙනු ඇතැයි බොහෝ පිරිසක් බලාපොරොත්තුවෙන් පසුවෙයි. අමාත්‍ය රවී කරුණානායක මහතා ද අද(22) රක්ෂිත බන්ධනාගාර ගතව සිටින පූජ්‍ය ගලගොඩඅත්තේ ඥානසාර හිමිගේ සුව දුක් බැලීම සඳහා වැලිකඩ බන්ධනාගාරය වෙත ගිය අතර ඉන් අනතුරුව මාධ්‍යවේදීන් හමුවේ කියා සිටියේ එක් පුද්ගලයෙකුගේ නමක් ඉලක්ක කරගනිමින් යම් යම් දේවල් වසන් කිරීමට ඇතැම් පිරිස් උත්සාහ දරණ බවත් සාමකාමීව පවතින ප්‍රශ්නය උග්‍ර කිරීම නොව සැබෑ තත්ත්වය සොයා බැලීම අවශ්‍ය බවත්ය. එමෙන්ම ඥානසාර හිමියන්ට ලබාදී ඇති දඬුවම සාධාරණද නැද්ද කියලා සිතා බැලිය යුතු බවත්, අසාධාරණ තත්ත්වයක් ඇති වුණොත්, මේ තිබෙන ගැටළුව තවත් බැරෑරුම් විය හැකි බවත් අමාත්‍යවරයා මෙහිදී කියා සිටියේය. අධිකරණයට අපහාස කළේ යැයි කියන චෝදනා හතරකට වරදකරු කෙරුණු බොදුබල සේනා සංවිධානය ලේකම් පූජ්‍ය ගලගොඩඅත්තේ ඥානසාර හිමියන්ට වසර 19 ක සිරදඬුවම් නියම කළ අභියාචනාධිකරණය සිරදඬුවම වසර 6කින් ගෙවිය යුතු බව නියම කළේ පසුගිය 2018 වසරේ අගෝස්තු මස 8 වන දාය. තීන්දුව දෙමින් විනිසුරුවරු සඳහන් කර සිටියේ ඥාණසාර හිමියන්ට එරෙහිව ඉදිකර තිබූ අධිකරණයට අපහාස කිරීම සම්බන්ධ චෝදනා 4 කටඋන් වහන්සේ වරදකරු කරණ බවයි. එම චෝදනාවලින් සඳහන් කර තිබුණේ 2016 වසරේ ජනවාරි මස මාධ්‍යවේදී ප්‍රගීත් එක්නැලිගොඩ අතුරුදන් කිරීමට අදාළ නඩුව හෝමාගම මහේස්ත්‍රාත් අධිකරණයේ විභාගයට ගත් අවස්ථාවේදී අධිකරණ භූමිය තුළ කලහාකාරී ආකාරයෙන් හැසිරීම තුළින් අධිකරණයට අපහාසයක් සිදු කිරීම, රජයේ නීතිඥවරුන්ට අපහාසයක් සිදු කිරීම ඇතුළු චෝදනා ඥානසාර හිමිට එරෙහිව ඇති බවයි. නඩු විභාගයේදී චෝදනා පත්‍රය කියවීමෙන් පසුව වගඋත්තරකාර ඥානසාර හිමියන් සඳහන් කර සිටියේ තමන් වහන්සේ එම චෝදනාවලට නිවැරදිකරු වන බවයි. ඒ අනුව දීර්ඝ සාක්ෂි විභාග පැවැති අතර එහිදී පැමිණිල්ල ඉදිරිපත් කළ හෝමාගම හිටපු මහේස්ත්‍රාත් මෙන්ම ප්‍රධාන මහේස්ත්‍රාත් රංග දිසානායක, රජයේ නියෝජ්‍ය සොලිසිටර් ජෙනරාල් දිලීප පිරිස් මහතා ඇතුළු පොලිසියේ සහ බන්ධනාගාර නිලධාරීන් ඇතුළු පාර්ශව ගණනාවක් සාක්ෂි ලබා දී තිබුණි. මෙම නඩු විභාගයේදී ඥානසාර හිමියන් සාක්ෂි දෙමින් කියා තිබුණේ මෙම සිද්ධිය හරහා අධිකරණයට අපහාස කිරීමේ චේතනාවක් තමන් වහන්සේ තුළ නොතිබූ බවයි. රට බේරා ගත් යුද හමුදා බුද්ධි අංශ නිලධාරින්ට ඇප ප්‍රතික්ෂේප වී රිමාන්ඩ් භාරයට පත්වන අවස්ථාවේදී ඒ පිළිබඳව සංවේදී වීම නිසා මෙම තත්ත්වය උද්ගත වූ බවත් ඒ හරහා තමන් වහන්සේ අධිකරණයට කිසිදු අපහාසයක් සිදු නොකළ බවද නඩු විභාගයේ සාක්ෂි දෙමින් ඥානසාර හිමියන් වැඩිදුරටත් සඳහන් කර තිබුණි.", "URL": "https://sinhala.adaderana.lk/news.php?nid=110480", "Category": null, "Parent URL": null}