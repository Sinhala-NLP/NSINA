{"Source": "Adaderana", "Timestamp": "January 23, 2011 11:37 am", "Headline": "කුච්චුවේලීයේ පොලොව ඉරිතැලෙයි-ත්‍රීකුණාමලය නොසන්සුන්", "News Content": "අද පෙරවරුවේ ත්‍රීකුණාමල දිස්ත්‍රීක්කයේ කුච්චුවේලී පොලිස්බල ප්‍රදේශයේ කලපෛ-ආරු මුහුදු සීමාව අසල පොලොවේ ඉරිතැලීමක් දක්නට ලැබුණු බවත් එයින් ප්‍රදේශය තුළ නොසන්සුන්කාරී තත්ත්වයක් හටගත් බවත් අද දෙරණ වාර්තාකරු සඳහන් කරයි. භූමි කම්පාවක් යයි සැක සිතුණු ජනයා හදිසියේ බියට පත්වී ඒ පිළිබඳව පොලීසිය දැනුවත් කර ඇති බවත්,මේ වන විට පතල් කාර්යාංශයේ නිලධාරීන් ද මෙම ස්ථානයට ළඟා වෙමින් සිටින බවත් සඳහන් වේ. මේ වන විට කුච්චුවේලී පොලීසියේ ස්ථානාධිපතිවරයා ප්‍රමුඛ පොලිස් නිලධාරීන් මෙම ස්ථානයට ගොස් මූලික පරීක්ෂණ පවත්වන බව පොලීසිය පවසයි. එසේම සිද්ධිය පිළිබඳ පුළුල් පර්යේෂණයක් කිරීම සඳහා භූ විද්‍යා හා පතල් කාර්යාංශයේ නිලධාරීන් ඇතුළු වි‍ශේෂඥයින් මෙම ස්ථානයට ළඟා වෙමින් සිටින බවත් කුච්චුවේලී පොලීසිය කියා සිටියි. භයානක අනතුරක සේයාව දකින්නට නැතත් පොලොව ඉරිතැලෙන බවට වූ ආරංචිය ප්‍රචලිත වීමත් සමග අවට ප්‍රදේශ වල ජනයා මෙම ස්ථානයට රැස්වන්නට උත්සාහ දරන බවත්,එය විමර්ශන කටයුතු වලට පවා බාධාවක් බැවින් මෙතැනට ළඟා නොවිය යුතු බවත් පොලීසිය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=13688", "Category": null, "Parent URL": null}