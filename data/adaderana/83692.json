{"Source": "Adaderana", "Timestamp": "January 28, 2018 06:13 pm", "Headline": " ජනපති විශේෂ පක්ෂ නායක රැස්වීමක් කැඳවයි", "News Content": "ජනාධිපති මෛත්‍රීපාල සිරිසේන මහතා විශේෂ පක්ෂ නායක රැස්වීමක් කැඳවා තිබේ. හෙට(29) උදෑසන 9.00ට ජනාධිපති කාර්යාලයේ දී මෙම පක්ෂ නායක රැස්වීම පැවැත්වෙන බව ජනාධිපති ලේකම් ඔස්ටින් ප්‍රනාන්දු මහතා සඳහන් කළේය. බරපතළ වංචා විමර්ශන කොමිෂන් සභා වාර්තාව සහ බැඳුම්කර කොමිෂන් සභ වාර්තාව ඉදිරිපත් කිරීමෙන් අනතුරුව විවිධ පාර්ශවයන් ඒ සම්බන්ධයෙන් අසත්‍ය තොරතුරු සමාජගත කරමින් සිටින බව ජනාධිපති ලේකම්වරයා සඳහන් කළේය. ඒ අනුව මේ සම්බන්ධයෙන් කරුණු පැහැදිලි කිරීම සඳහා මෙම පක්ෂ නායක රැස්වීම ජනාධිපතිවරයා විසින් කැඳවා ඇති බව ඔස්ටින් ප්‍රනාන්දු මහතා සඳහන් කළේය. විශේෂයෙන් බැඳුම්කර කොමිෂන් සභා වාර්තාවේ පිටු අඩුවීම සම්බන්ධයෙන් විවිධ පාර්ශව අදහස් පල කරමින් සිටින අතර ඒ සම්බන්ධයෙන් ජනාධිපතිවරයා පක්ෂ නායකයින් හමුවේ අදහස් පල කිරීමට නියමිත බව ද ඔහු පවසා සිටියේය. මෙම විශේෂ පක්ෂ නායක රැස්වීමට සහභාගී වන ලෙස ද පාර්ලිමේන්තුව නියෝජනය කරන සියලු පක්ෂ ලේකම්වරුන්ට ලිපි යොමුකර ඇති බව අද දෙරණ කළ විමසීමකට පිළිතුරු දෙමින් ජනාධිපති ලේකම් ඔස්ටින් ප්‍රනාන්දු මහතා සඳහන් කළේය. කිසියම් පක්ෂ නායකයෙකුට මෙම රැස්වීමට සහභාගී වීමට නොහැකි නම් පක්ෂ නියෝජිතයෙකු ඊට සම්බන්ධ කරන ලෙස ද ඔවුන්ට දැනුම් දී ඇති බව ද ජනාධිපති ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=83692", "Category": null, "Parent URL": null}