{"Source": "Adaderana", "Timestamp": "June 5, 2016 08:23 am", "Headline": " ධීවරයින් බේරා ගන්න ජයලලිතා පෙරමුණේ", "News Content": "මෙරට අත්අඩංගුවේ පසුවන ඉන්දීය ධීවරයින් සහ යාත්‍රා වහා නිදහස් කරගැනීමට මැදිහත් වන ලෙස තමිල්නාඩු මහ ඇමතිනී ජයලලිතා ජයරාම් මහත්මිය ඉන්දීය අග්‍රාමාත්‍ය නරේන්ද්‍ර මෝදී මහතාගෙන් ඉල්ලීමක් කර තිබේ.ලිපියක් යොමුකරමින් ඇය පෙන්වා දෙන්නේ ඉන්දීය ධීවරයින් 11 දෙනෙකු සහ ධීවර යාත්‍රා 90ක් ශ්‍රී ලංකා බලධාරීන් භාරයේ පවතින බවයි.පසුගිය දින කිහිපයේදී ද ශ්‍රී ලංකා නාවික හමුදාව විසින් ඉන්දීය ධීවරයින් සිව් දෙනෙකු අත්අඩංගුවට ගෙන ඇති බව ජයලලිතා ජයරාම් මහත්මිය අග්‍රාමාත්‍යවරයා වෙත පෙන්වා දී තිබේ.මීට පෙර ද ඉන්දීය ධීවරයින් ශ්‍රී ලංකා මුහුදු සීමාවට ඇතුළු වූ බවට වන චෝදනා මත අත්අඩංගුවට ගැනීම පිළිබඳ අග්‍රාමාත්‍යවරයා දැනුම්වත් කර ඇති බව ඇය මාධ්‍ය වෙත දක්වා ඇත. එබැවින් අදාළ ධීවරයින් සහ යාත්‍රා නිදහස් කරගැනීම සඳහා කඩිනම් පියවරක් ගත යුතු බව ජයලලිතා ජයරාම් මහත්මිය ඉන්දීය අග්‍රාමාත්‍යවරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=60783", "Category": null, "Parent URL": null}