{"Source": "Adaderana", "Timestamp": "March 8, 2015 11:32 am", "Headline": "මුස්ලිම් පල්ලියට ඕන කෙනෙකුට එන්න පුළුවන් -  අපි අපරාධ කරලා නෑ - බිය තමයි භයානකම දේ!", "News Content": "මුස්ලිම් ජනයා හා ඔවුන්ගේ දහම මුල් කර ගනිමින් ඒ පිළිබඳව බියක්, පිළිකුළක් ඇති වන ආකාරයේ ව්‍යාපාර පසුගිය කාලය තුළ මෙරටේ ක්‍රියාත්මක වු බව උපදේශක සහ සංහිදියා සභාවේ සාමාජික, මනෝවිද්‍යාත්මක උපදේශක මෙහොමඩ් දහ්ලාන් මහතා පවසයි.පසුගිය දින උපදේශක සහ සංහිදියා සභාව විසින් ‍කොළඹදී පැවැත්වු මාධ්‍ය සාකච්ඡාවකදී ඔහු මේ පිළිබඳව කියා සිටියේය.ඒ අනුව විශේෂයෙන්ම මෙරටේ මුස්ලිම් ජනයා සහ ඔවුන්ගේ දහම මුල්කර ගනිමින් වෛරය, ක්‍රෝධය වපුරවනා ආකාරයේ ව්‍යාපාර පසුගිය කාලයේදී ක්‍රියාත්මක වු බවත්, විශේෂයෙන්ම මුස්ලිම් පල්ලිය පිළිබඳව සමාජය තුළ වැරදි මතයක් ඔවුන් විසින් සමාජගත කර බවත් ඒ මහතා එහිදී සඳහන් කළේය.එම මාධ්‍ය හමුවේදී මෙහොමඩ් දහ්ලාන් මහතා විසින් දැක්වු අදහස් වැඩිදුරටත් පහත පරිදිවෙයි.\" අපි සැවොම හිතුව යුද ජයග්‍රහණය යනු සාමයේ ජයග්‍රහණය කියලා. ඒ වෙනුවට යුද්ධයේ හේතු සාධකය වු කරුණ නැවත වරක් මතුකරමින් විශේෂයෙන්ම මෙරටේ මුස්ලිම්වරුන් පිළිබඳව මෙන්න ඔවුන්ගේ දහම ඉලක්ක කරගනිමින් වෛරය, ක්‍රෝධය පදනම් කරගෙන දැඩිලෙස සමාජයේ මුස්ලිම්වරුන් පිළිබඳ බියක් පිළිකුළක් ඇති කරන ආකාරයේ ව්‍යාපාර මෙරටේ ක්‍රියාත්මක වුණා. මෑතකදී එක්තරා කතාවත් කියනවා. ඒ තමයි විහාරස්ථානයකට යන්න පුළුවන්, අපිට කතෝලික පල්ලියකට යන්න පුළුවන්, අපට හින්දු කෝවිලකට යන්න පුළුවන්. ඒත් මේ මුස්ලිම් පල්ලිය ඇතුළේ මොකක් වෙනවාද කියලා අපි දන්නේ නෑ කියලා. දන්නේ නැත්නම් ඇයි මේ ගැන කතා කරන්නේ. මේක ඇතුළේ මහා භයානක යෝධයෙක් ඉන්නවා කියලා උපකල්පනය කරනවා. මේ වගේ මෙරටේ සිටින මුස්ලිම් ප්‍රජාව පිළිබඳව වැරදි මතයක් වැරදි ප්‍රචාරයන් කිරීම විශාල පාපයක්. මෙරටේ සිටින ‍බෞද්ධ ජනයා මේ ගැන මොකක්ද හිතන්නේ. අපිට විරුද්ධව කුමන්ත්‍රණය කරන අපිට විරුද්ධව හතුරුකම් කරන අපව විනාශ කරන්න හදපු බලකොටුවක් කියලා එයාලා උපකල්පනය කරන්න පුළුවන් මේ වගේ දේවල් විශ්වාස කරලා. ඇයි මේ වගේ අපරාධ අපිට කරන්නේ. නොදන්න දේයක් ගැන සිංහල ජනයාගේ සිත්තුළ සැකයක් මතුවන ආකාරයට මේ වගේ මුසාවාද කියලා මෙරටේ මිනිසුන්ව නොමග යවන්නේ ඇයි? මුස්ලිම් පල්ලිය තුළ සිදු කරන ක්‍රියාවන් පිළිබඳව නොදැන එවන් ආකාරයේ වැරදි ප්‍රචාරයන් රටටම දැනෙන ආකාරයේ ප්‍රචාරයන් සිදුකර මෙරටේ යහපත් බෞද්ධ, සිංහල ජනයා පිළිබඳව අපි ගැන වැරදි මතයක් ස්ථාපිත කරන්න හදන්නේ ඇයි?මුස්ලිම් පල්ලිය ඇතුළේ මුකුත් නෑ. මේක ශාලාවක් විතරයි. මේක ඇතුළේ පිංතූර නෑ, පිළිම නෑ මුකුත් නෑ. අභ්‍යන්තර සාමය මෙන්ම තමන්ගේ නිර්මාතෘ දේවියන් මෙනෙහි කිරීමේ කටයුතු දිනකට අනිවාර්යයෙන් පස් වතාවක් කළ යුතුව තිබෙනවා. ඒ කටයුතු කිරීම සඳහා ස්ථාපිත කරපු ස්ථානය තමයි පල්ලිය. මෙහි රහසිගත කාමර නෑ. පුස්තකාලයක් තියෙනවා. ඒ පොත් ඇවිල්ලා බලන්න. ඒක හැම කෙනාටම විවෘතයි. පල්ලියට එන්න බැරිය කියන කතාව මහා බොරුවක්. මේකට ඕනෑම කෙනෙකුට එන්න පුළුවන්. දැන් බලන්න මෑතකදී සුගතදාස ගෘහස්ථ ක්‍රීඩාංගණයේදී සම්මේලනයක් තියලා කියනවා. කුරාණය පිළිබඳව අල්ප මාත්‍රයක් හෝ දැනුමක් නැතුව වාක්‍ය කිහිපයක් කියවමින් කුරාණය මිනී මරන්න උපදෙස් දෙන පුස්තකයක්, ත්‍රස්ථවාදයට දිරිදෙන පුස්තකයක් යන වැරදි අදහස් දුන්නා. අන්ධයෝ හතර දෙනා අලියා විග්‍රහ කරන්න ගියා වගේ කුරාණය විග්‍රහ කරන්න බෑ. ත්‍රිපිටකය විග්‍රහ කරන්නත් බෑ, බයිබලය විග්‍රහ කරන්නත් බෑ එහෙම. දහම් අපහාසයට ලක්කිරීම ඉස්ලාමයේ ප්‍රතිපත්තිය නෙවෙයි. ඒක බුදු දහමෙත් ප්‍රතිපත්තිය නෙවේ. බුදුන් වහන්සේ කිසිම දිනක කිසිම ආගමකට අපහාස කිරීමක් ගැන වාර්තාවක් බුද්ධ චරිතයෙන් හෝ ත්‍රිපිටකය තුළින් අපි දකින්නේ නෑ. වර්තමාන අනුගාමිකයින් ඒ බුදුන් වහන්සේගේ ‍ශේෂ්ට ඉගැන්වීම් අනුගමනය කරමින් ඒ අනුව කටයුතු කරනවානම් අපහසුතාවයක් ඇති වන ආකාරයට කිසිදු ක්‍රියාක් ඇති වන්නේ නෑ. මේ බිය තමයි භයානකම දේ. බිය තුළින් මනුෂ්‍යයා ඉතාම සුළු කාරනයකට වුණත් ප්‍රචන්ඩත්වයට යොමු වෙන්න පුළුවන්. ඒ නිසා මේ විනාශකාරි උත්සහය කරුණාකරලා සියලුම දහම්වල නාමයෙන් නතර කරලා. මේ සියලු දහම්වල‍ට සුහදත්වයෙන් සහෝදරත්වයෙන් ජීවත්වන්න පුළුවන් පරිසරයක් ගොඩ නගන්නට ඒ සියලු වගකිවයුතු පුද්ගලයින් කටයුතු කළ යුතුයි යන්න අපේ ගෞරවනීය ඉල්ලීමයි. අපි මොකක්ද කරලා තියෙන අපරාධය. අපි මේ රටට ද්‍රෝහි වෙන්නේ නෑ. මේක අපේ රට. මේක අපි ඉපදුන රට. මේක අපේ මාතෘ භූමියයි.\"", "URL": "https://sinhala.adaderana.lk/news.php?nid=49808", "Category": null, "Parent URL": null}