{"Source": "Adaderana", "Timestamp": "May 21, 2018 03:45 pm", "Headline": " අපේක්ෂා රෝහලේ   ඖෂධවේදීන් ප්‍රකාශ ගැන විමර්ශනයක් අරඹයි", "News Content": "මහරගම අපේක්ෂා රෝහලේ ඖෂධ නොමැති බව ප්‍රකාශ කරමින් එම රෝහලේ ඖෂධවේදීන් පිරිසක් සිදුකරන ප්‍රකාශ සම්බන්ධයෙන් වහාම විමර්ශනයක් ආරම්භ කිරීමට පියවර ගෙන ඇති බව සෞඛ්‍ය අමාත්‍ය රාජිත සේනාරත්න මහතා පවසයි. අදාළ පුද්ගලයින් වරදකරුවන් වුවහොත් ඔවුන්ට එරෙහිව විනය ක්‍රියාමාර්ග ගැනීමට පියවර ගන්නා බව අමාත්‍යවරයා සඳහන් කළේය. කිසිඳු රෝහලක ඖෂධ හිඟයක් නොමැති අතර ඖෂධ හිඟයක් පවතින්නේ නම් එය රෝහලේ අධ්‍යක්ෂවරයාගේ දුර්වලතාවක් බව අමාත්‍යවරයා පෙන්වාදෙයි. මොරටුව ප්‍රාදේශීය රෝහලේ පැවති උත්සවයකට එක්වෙමින් අමාත්‍යවරයා මෙම අදහස් පළ කළේය. ඖෂධ හිඟය මඟ හැරවීම සඳහා කඩිනමින් ළඟම පිහිටි රෝහලෙන් ඖෂධ ලබාගැනීමේ අවස්ථාව ඉදිරියේදී හිමිවන බව රාජිත සේනාරත්න අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=89518", "Category": null, "Parent URL": null}