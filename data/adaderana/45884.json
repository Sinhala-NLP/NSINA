{"Source": "Adaderana", "Timestamp": "September 7, 2014 08:18 am", "Headline": "ඌවේ ජන්ද පත්‍රිකා 65% ක් බෙදා අවසන්", "News Content": "ඌව පළාත් සභා ජන්ද විමසීමට අදාළ නිල ජන්ද දැන්වීම් පත්‍රිකා බෙදා හැරීමේ විශේෂ දිනයක් ලෙස අද(07) දිනය ප්‍රකාශයට පත් කර තිබේ. මේ වනවිට නිල ජන්ද දැන්වීම් පත්‍රිකා 65% ක් පමණ බෙදා අවසන් කර ඇති බව තැපැල් දෙපාර්තමේන්තුව සඳහන් කළේය. එලඹෙන 12 වන දින දක්වා පත්‍රිකා බෙදා හැරීමේ කටයුතු සිදුකිරීමට නියමිතය. නිල ජන්ද දැන්වීම් පත්‍රිකා නොලැබුණු කෙනෙක් වෙතොත් සිය අනන්‍යතාව තහවුරු කර ප්‍රදේශයේ තැපැල් කාර්යාලයෙන් එය ලබා ගැනීමේ හැකියාව පවතින බව තැපැල් දෙපාර්තමේන්තුව පැවසුවේය. මේ අතර ඌව පළාත් සභා ජන්ද විමසීම සම්බන්ධයෙන් සොයා බැලීම සදහා මැතිවරණ කොමසාරිස් මහින්ද දේශප්‍රිය මහතා අද එම පළාතේ සංචාරය කිරීමට නියමිතය. අතිරේක මැතිවරණ කොමසාරිස් ආර්.එම්.ඒ.එල් රත්නායක මහතා සඳහන් කළේ අද පෙරවරුවේ බදුල්ල දිස්ත්‍රික්කයේ මැතිවරණ කොමසාරිස්වරයා සංචාරය කිරීමට නියමිත අතර පස්වරුවේ මොණරාගල දිස්ත්‍රික්කයේ සංචාරය කිරීමට නියමිත බවයි. ඉදිරි ජන්ද විමසීමේ කටයුතු පිළිබඳව සොයා බැලීම මෙම සංචාරයේ අරමුණු වන අතර මැතිවරණ නීති උල්ලංඝණය කිරීමේ සිද්ධීන් සම්බන්ධයෙන් ද මෙහිදී වැඩි අවධානයක් යොමු වනු ඇත.", "URL": "https://sinhala.adaderana.lk/news.php?nid=45884", "Category": null, "Parent URL": null}