{"Source": "Adaderana", "Timestamp": "June 22, 2011 02:06 pm", "Headline": "ශ්‍රී ලංකාවේ යුද අපරාධ ගැන විවාදය මලයාසියානු පාර්ලිමේන්තුවෙන් හැළේ", "News Content": "ශ්‍රී ලංකාවේ සිදුවීයයි කියනු ලබන යුද අපරාධ චෝදනාවලට අදාළව මලයාසියානු පාර්ලිමේන්තුවේ ඉල්ලනු ලැබූ විවාදයක් ප්‍රතික්ෂේප වී ඇති බව විදෙස් මාධ්‍ය වාර්තා කරයි. එකී ප්‍රශ්නය ශ්‍රී ලංකාවේ අභ්‍යන්තර ගැටලුවක් බැවින් මලයාසියානු පාර්ලිමේන්තුවේ නියෝජ්‍ය කතානායක වැන් ජුනයිදි තුවන්කු විසින් පාර්ලිමේන්තු විවාදය ප්‍රතික්ෂේප කළ බව සඳහන් වේ. මීට පෙරාතුව ඊශ්‍රයාලයේ හා මියෙන්මාරයේ ඇති වූ තත්ත්වයන් පිළිබඳවද මෙම පාර්ලිමේන්තුවේ විවාද පවත්වා ඇති බවත්,ශ්‍රී ලංකාව සම්බන්ධයෙන් පමණක් විශේෂ ප්‍රතිපත්තියක් ක්‍රියාත්මක වන්නේ මන්දැයි අදාළ යෝජනාව සම්බන්ධයෙන් මලයාසියානු පාර්ලිමේන්තු මන්ත්‍රී එම්.කුලසේකරන් මාධ්‍යවේදීන් අමතා ප්‍රකාශ කර තිබේ. අදාළ විවාද යෝජනාව පාර්ලිමේන්තුවට ඉදිරිපත් කර ඇති එරට පාර්ලිමේන්තු මන්ත්‍රීවරුන් වන ජොහාරි අබ්දුල්,එම්.මනෝගරන් මෙන්ම සෙනෙට් සභික එම්.රාමක්‍රිෂ්ණන් යන අය මෑතකාලයේ ශ්‍රී ලංකාවේ උතුරු ප්‍රදේශයේ සංචාරයක නිරතවූ බවත්,එහි පවත්නා පිළිකුල් සහගත වාතාවරණය සියැසින් දැකබලාගත් බවත් පවසා ඇත. එසේ වුවද තමන්ද ශ්‍රී ලංකාවේ සංචාරයක නිරත වී ඇතැයිද එහිදී අවසන් විසඳුමක් පිළිබඳ තමන් ශ්‍රී ලංකා රජයෙන් පුද්ගලිකව විමසා සිටි බවද මලයාසියානු ස්වදේශ කටයුතු අමාත්‍ය හමීඩ් අල්බාර් සඳහන් කර තිබේ.", "URL": "https://sinhala.adaderana.lk/news.php?nid=16934", "Category": null, "Parent URL": null}