{"Source": "Adaderana", "Timestamp": "June 10, 2012 08:04 am", "Headline": "රජයේ සේවකයින් ලියුම් ලිවීමේ මානසිකත්වයෙන් ඉවත්විය යුතුයි", "News Content": "රජයේ සේවකයින්ගේ සේවා කාලයෙන් 30%ක පමණ ප්‍රතිශතයක් තොරණ් ගැසීම,මල්මාලා දැමීම ,මැති ඇමතිවරුන් පිළිගැනීම ඇතුළු උත්සව සඳහා වෙන්ව ඇති බව ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා පවසයි. රටේ සංවර්ධනය සඳහා ඇතැම් රාජ්‍ය නිලධාරීන්ගේ දායකත්වය ඉතා අඩු මට්ටමක පවතින බව අමාත්‍යවරයා පෙන්වාදෙයි. මහනුවර, ගලගෙදර හතරලියද්ද ප්‍රාදේශීය ලේකම් කාර්යාලයේ පැවති දහම් පාසල් සඳහා ලීබඩු උපකරණ බෙදා දී‍මේ අවස්ථාවකට එක්වෙමින් ආචාර්ය සරත් අමුණුගම මහතා මේ අදහස් පළ කළේය. රටේ දියුණුවන කර්මාන්තය රාජ්‍ය සේවයේ ලියුම් ලිවීම බවත්,එක එක මට්ටමේ ඇමතිවරුන්,මන්ත්‍රීවරුන්,පළාත් මට්ටමේ ඇමතිවරුන්,මන්ත්‍රීවරුන්,ප්‍රාදේශීය මට්ටමේ මන්ත්‍රීවරුන් තොග ගාණට සිටින බැවින් මේ සියලුදෙනාට ලියුම් ලිවීම ප්‍රධාන රාජකාරියක් බවට පත්ව ඇති බවත්,රාජ්‍ය සේවකයින් ලියුම් ලිවීමේ මානසිකත්වයෙන් ඉවත්විය යුතු බවත් ඔහු සඳහන් කළේය.", "URL": "https://sinhala.adaderana.lk/news.php?nid=24897", "Category": null, "Parent URL": null}