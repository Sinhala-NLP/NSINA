{"Source": "Adaderana", "Timestamp": "June 30, 2011 08:50 am", "Headline": "නිල තැපැල් ඡන්ද පත්‍රිකා බෙදීම හෙට ඇරඹෙයි ", "News Content": "ඉදිරි පළාත් පාලන මැතිවරණයට අදාළ නිල තැපැල් ඡන්ද පත්‍රිකා හෙට(01) අදාළ රාජ්‍ය ආයතන වෙත බෙදා හැරීම ආරම්භ කරන බව මැතිවරණ මහලේකම් කාර්යාලය පවසයි. පළාත් පාලන මැතිවරණයේ දෙවන අදියර සඳහා තැපැල් ඡන්දය ප්‍රකාශ කිරීමට සුදුසුකම් ලබා ඇති ඡන්ද දායකයින් සංඛ්‍යාව 60,546 කි. පළාත් පාලන මැතිවරණයේ පළමු අදියර සඳහා මෙම ඡන්ද දායකයින්ගෙන් ද අයඳුම්පත් කැඳවා තිබූ අතර ඒවා 2010 ඡන්ද හිමිනාමලේඛනයේ තොරතුරු හා ගැලපීමෙන් අනතුරුව දෙවන අදියර සඳහා තැපැල් ඡන්ද දායකයින් තෝරා ගැනීම සිදුකර තිබේ. පළාත් පාලන මැතිවරණයේ දෙවන අදියරට අදාළ තැපැල් ඡන්ද සලකුණු කිරීමේ කටයුතු ලබන මස 12 වැනිදා සිදුකිරීමට නියමිතය. මේ අතර මැතිවරණයට අදාළ ඡන්ද කාඩ්පත් ලබන 06 වැනිදා තැපෑලට බාරදීමට කටයුතු කරන බව මැතිවරණ මහලේකම් කාර්යාලය සඳහන් කරනු ලැබීය. ඒ අනුව ලබන 07 වැනිදා සිට අදාළ ඡන්ද කාඩ්පත් බෙදාහැරීමේ කටයුතු සිදුකෙරෙනු ඇත.", "URL": "https://sinhala.adaderana.lk/news.php?nid=17088", "Category": null, "Parent URL": null}