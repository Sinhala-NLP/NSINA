{"Source": "Adaderana", "Timestamp": "March 3, 2016 03:23 pm", "Headline": "පොහොර සහනාධාර පිං පඩියක් නෙවෙයි", "News Content": "කෘෂිකර්මය වෙනුවෙන් සහන ලබාදීම පිං පඩි ලබාදීමක් හෝ ආබාධිත පුද්ගලයෙකුට සහනාධාරයක් ලබාදීමක් හෝ නොවන බව ජවිපෙ නායක,පාර්ලිමේන්තු මන්ත්‍රී අනුර කුමාර දිසානායක මහතා පවසයි.එය රටේ කෘෂිකර්මාන්තය නැංවීම සඳහා කරන ආයෝජනයක් බැව් හෙතෙම කියා සිටියේ අද(03)කොළඹ පැවති මාධ්‍ය හමුවකදීය.එහිදී ඔහු මෙසේද කියා සිටියේය.කෘෂිකර්මය සම්බන්ධයෙන් ආණ්ඩුවේ ප‍්‍රතිපත්තිය හේතුවෙන් රටේ කෘෂිකර්මාන්තයත් ගොවි ජනතාවත් බරපතළ අනතුරකට මුහුණදී තිබෙනවා. විශේෂයෙන්ම පැවති ආණ්ඩුවේ ප‍්‍රතිපත්තිය වී තිබුණේත් වත්මන් ආණ්ඩුවේ ප‍්‍රතිපත්තිය වී තිබෙන්නේත් නිෂ්පාදන ආර්ථිකය වෙනුවට සේවා ආර්ථිකය කරා අපේ රට ගෙනියන්න. එහි ප‍්‍රතිඵලයක් විදියට දළ ජාතික නිෂ්පාදිතයේ සේවා පංගුව 56%ක් දක්වා ඉහළ ගිහින්. අද වනවිට කෘෂිකර්මයේ පංගුව 10.5%ක් තරම් පහළ ගිහින්. නිෂ්පාදන ආර්ථිකය බිඳ වට්ටලා. අපට ඩොලර් බිලියන 19ක නිෂ්පාදන ආනයනය කරන්න සිද්ධ වෙලා. ලංකාවේ ලක්‍ෂ 70ක් පමණ වන ජනගහනයක් කෘෂිකර්මාන්තය මත යැපෙනවා. සැබෑ විදියට ගත්තොත් ඊටත් වැඩියි. නිදසුනක් විදියට අනුරාධපුරය, පොළොන්නරුව වගේ ගොවි පළාත් ගත්තොත් රජයේ සේවකයෙක් පවා අමතර ආදායමක් ලෙස ගොවිතැනේ යෙදෙනවා. ඒ අනුව බැලූවොත් සෘජු නොවන කෘෂිකර්මයේ යෙදෙන සංඛ්‍යාව ඉතා විශාලයි. පසුගිය කාලයේ සිට අද දක්වාම ආණ්ඩු විසින් කෘෂිකර්මාන්තයට ලබාදෙන ප‍්‍රතිපාදන, පහසුකම්, සහනාධාර කප්පාදු කරමින් සිටිනවා. බීජ පර්යේෂණ ආයතන සඳහා ප‍්‍රතිපාදන කපා දමනවා. බීජ ගොවිපොළවල් වසා දමනවා. පොහොර සහනාධාරය කප්පාදු කරනවා. ගොවීන්ට පෞද්ගලික අංශයෙන් අධික මිලට බීජ ලබාගැනීමට සිදුවී තිබෙනවා. සාමාන්‍යයෙන් අස්වැන්න නෙළන කාලය ගොවියා සතුටින් සිටින කාලයක්. එහෙත් අද අස්වැන්න නෙළද්දී අලෙවි කරගැනීම වෙනුවෙන් ගොවියාට පාරට බහින්න සිද්ධ වෙලා. එය දුකින් ඉන්න කාලයක් බවට පත්වෙලා තියෙනවා. දැන් ගත්තොත් පොහොර සහනාධාරය කප්පාදු කරලා. පොහොර සහනාධාරය කියන්නේ මහින්ද රාජපක්‍ෂ මහත්තයාගේ හිතේ පහළ වූ අදහසක් නෙවෙයි. 2005දී පොහොර සහනාධාරය කැපුවට පස්සේ සමස්ත ලංකා ගොවිජන සම්මේලනය උද්ඝෝෂණ උපවාස කළා. එය දේශපාලන සටන් පාඨයක් බවට පත්කළා. ඒ නිසා සන්ධාන ආණ්ඩුවටයි මහින්ද රාජපක්‍ෂටයි සිද්ධ වුණා, රු. 350ට පොහොර දෙන්න. එහෙත් පහුගිය රාජපක්ෂ පාලනයත් පොහොර සහනාධාරය කප්පාදු කරන්න ආවා. ඔවුන් රුපියල් 150/-ක ඊනියා පොහොර රක්‍ෂණයක් හඳුන්වා දී පොහොර මිටියක මිල රු. 500 දක්වා ඉහළ නැග්ගුවා. පොහොර රක්ෂණය කළේ කොහොමද කියන්න අපි දන්නෙ නැහැ. එහිම අවසන් පියවරේ තමයි වත්මන් පාලනය සිටින්නේ. තිබුණු පොහොර සහනාධාරය කප්පාදු කර දැමීමට ඔවුන් පියවර ගෙන තිබෙනවා. මෙතෙක් අක්කර 05ක් දක්වා වී ගොවීන්ට රුපියල් 500ක මිලකට පොහොර මිටියක් ලබාදෙමින් තිබුණා. අනෙක් බෝගවලට වෙළඳපොළෙන් රු. 1200කට පොහොර ලබාදුන්නා. වත්මන් ආණ්ඩුව ක‍්‍රම දෙකකට කප්පාදු සිදු කළා. එකක් භූමි ප‍්‍රමාණය විදිහට. කලින් සහනය අක්කර 05 දක්වා තිබුණ සහනය අක්කර 21/2 දක්වා අඩුකළා. අනෙක රු. 3200 දක්වා පොහොර මිල ඉහළ දැම්මා. පොහොර සහනාධාරය වෙනුවට අක්කර 21/2 දක්වා වර්ෂයකට රු. 25,000ක් දීමට යෝජනා කළා. ඒ කියන්නෙ කන්නෙකට රු.12,500යි. අක්කරේකට රු. 5000යි.වී නොවන අනෙක් වගාවන් සඳහා වෙළඳපොළෙන් පොහොර ගත යුතු බව අයවැයේදී ආණ්ඩුව කිව්වා. ඒ කියන්නේ ඔවුන් රු.3200කට මිලට ගත යුතු වෙනවා. පසුව උද්ඝෝෂණ පැන නැගුණු අවස්ථාවේ වී අක්කර දෙක හමාර, අක්කර පහ දක්වා වැඩි කළා. අයවැය ආවෙත් අගමැතිවරයා, ජනාධිපතිවරයා ඇතුළු කැබිනට් මණ්ඩලය අනුමත කළාට පස්සේ. ඒත් ගොවි උද්ඝෝෂණ නිසා ආණ්ඩුවට තමන්ගේ මුල් ස්ථාවර වෙනස් කරන්න සිද්ධ වුණා. අක්කර ගණන 05 දක්වා වැඩිකළා. පොහොර මිටිය රු. 2500 දක්වා අඩු කරන බව කිව්වා. ඒත් සහනාධාර කප්පාදුව දිගටම තිබෙනවා. කලින් රු. 500 බැගින් අක්කර 05ක් තිබුණු ගොවියෙකුට මිටි පහකට පොහොර සඳහා රු. 2500ක් වැයවුණා. දැන් රු. 2500 බැගින් පොහොර මිටි 5කට රු. 12,500ක් වැයවෙනවා. හැබැයි ආණ්ඩුවෙන් සහනාධාර විදියට ලැබෙන්නේ රු. 5,000යි. ඒ කියන්නේ අද ගොවියාට රු. 7,500ක් අතින් දරන්න වෙනවා. කෘෂිකර්මය වෙනුවෙන් සහන දීම පිං පඩි ලබාදීමක් නෙවෙයි. ආබාධිත පුද්ගලයෙකුට සහනාධාරයක් ලබාදීම නෙවෙයි. මේක රටේ කෘෂිකර්මාන්තය නැංවීම සඳහා කරන ආයෝජනයක්. ආණ්ඩුව දේවත්වයෙන් අදහන ඇමරිකාව, ජපානය වගේ රටවල් පවා තමන්ගේ රටවල කෘෂිකර්මාන්තය වෙනුවෙන් සහන ලබාදෙනවා. ඇමරිකා එක්සත් ජනපදය ඩොලර් බිලියන 29ක්, ජපානය ඩොලර් බිලියන 44ක් ආදී වශයෙන් කෘෂිකර්මාන්තයට සහන ලබාදෙනවා. ඉන්දියාව ගත්තොත් බීජ ඉතාම සහන මිලකට ලබා දෙනවා. කෘෂිකර්මාන්තය සඳහා යොදාගන්නා බලශක්තිය නොමිලේ ලබාදෙනවා. ඕනෑම රටක් තමන්ගේ රටේ කෘෂිකර්ම නිෂ්පාදනයට ධෛර්යය ලබාදෙනවා. විය යුත්තේ එයයි. සහන මිලකට පොහොර ලබා දෙනකොට ඒක නිෂ්පාදන සහනාධාරයක්. එතකොට නිෂ්පාදනයේ පිරිවැය අඩුවෙනවා. ඒ අඩුවීමේ වාසිය පාරිභෝගිකයාට ලැබෙනවා. ඒ අනුව බැලූවොත් එහි සහනය මුළු රටටම පැතිරෙනවා. මේක වී ගොවියන්ට විතරක් බලපාන ප‍්‍රශ්නයක් නෙවෙයි. වී, තේ, පොල්, රබර්, එළවළු ආදී සියලූ ගොවීන්ට අදාළ කප්පාදුවක්. ආණ්ඩුව පොහොර සහනාධාරය කැපුවොත් හෙට එළවළු, පළතුරු, හාල් මිලදී ගන්න පාරිභෝගිකයන්ට ඒවා මිලදී ගන්න වෙන්නේ. ඉතාම ඉහළ මිල ගණන් යටතේ.නිෂ්පාදන බිඳවැට්ටවීම සඳහා තිබෙන ඇත්ත අරමුණ සඟවමින් ආණ්ඩුව විවිධ කතා කියමින් සිටිනවා. අද ආණ්ඩුව පොහොර සහනාධාරය කපන්න කාබනික පොහොර පිරුවටයක් විදියට පාවිච්චි කරන්න හදනවා. එහෙම නම් කාබනික පොහොර හදන්න වැඩපිළිවෙළක් නැතිව ආණ්ඩුව මෙච්චර කල් මොකද කළේ? මේක ගෙදර මල් හදන්න විකුණන කාබනික පොහොර පැකට් එක පිළිබඳ ප‍්‍රශ්නයක් නෙවෙයි. ගෙදර මල් පෝච්චියේ මිරිස් ගහක්, තක්කාලි පැලයක් හිටව ගන්න, බිම් මල්වලට පෝර දාන්න ග‍්‍රෑම් 500, කිලෝ එක විදියට කාබනික පොහොර ගන්න පුළුවන්. එහෙත් අක්කර ගණන් කුඹුරුවලට කාබනික පොහොර හදන්න වැඩපිළිවෙළක් ආණ්ඩුවට තියෙනවද? ඒවායේ නයිට‍්‍රජන්, පොස්පේට්, පොටෑසියම් ප‍්‍රතිශත ගැන වගකියන්නේ කව්ද? එහෙම සඳහන් කරපු කාබනික පොහොර මලූ ලබාදෙනවා නම් ප‍්‍රශ්නයක් නැහැ. එහෙත් එහෙම සැලැස්මක් හෝ ප‍්‍රතිපත්තියක් ආණ්ඩුවට නැහැ. ආණ්ඩුවට තියෙන්නේ පොහොර සහනාධාරය කපලා සල්ලි ඉතුරු කර ගන්න සැලැස්මක්. වී වගාව පිළිබඳ ප‍්‍රශ්නක් වගේම අස්වැන්න අලෙවි කර ගැනීම පිළිබඳ ගැටලූවත් මේ වනවිට පැනනැගී තිබෙනවා. අස්වැන්න නෙළන අවස්ථාවේදී ආණ්ඩුව රටේ අතිරික්ත වී නිෂ්පාදනය මිලදී ගෙන ගබඩා කරගත යුතුයි. ඒවා ඊළඟ කන්නයේ අස්වැන්න නෙළීමට පෙර පාරිභෝගිකයා අතට පත්කළ යුතුව තියෙනවා. එහෙත් ආණ්ඩුව එවැන්නක් කළේ නැහැ. ඒ වෙනුවට දැන් මහකන්නයේ අස්වැන්න කැපෙද්දී වී ගබඩා හිස්කරන්න පටන් අරන් තියෙනවා. ඒ නිසා වී මිල විශාල වශයෙන් පහළ වැටෙනවා. දැන් වී සහල් වෙළඳපොළේ ඇතිවී තිබෙන්නේ විකෘතියක්. සාමාන්‍යයෙන් වී මිල අඩු අවස්ථාවෙදී සහල් මිල අඩුවිය යුතුව තිබෙනවා. වී මිල වැඩි අවස්ථාවක හාල් මිල ඉහළ යාමක් පිළිබඳව සිතාගන්න පුළුවන්. එහෙත් වී මිල අඩුවී තිබියදීත් හාල් මිල වැඩිවෙන්නේ කොහොමද? ඇත්තටම වී මිල තීරණය කරන්නේ මහා පරිමාණ හාල් මෝල් හිමියන් කිහිප දෙනෙක්. ඒ නිසා මේ විකෘතිය අවසන් කිරීම සඳහා ආණ්ඩුව කඩිනමින් මැදිහත් විය යුතුව තිබෙනවා.", "URL": "https://sinhala.adaderana.lk/news.php?nid=57850", "Category": null, "Parent URL": null}