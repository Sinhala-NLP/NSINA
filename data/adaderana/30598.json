{"Source": "Adaderana", "Timestamp": "January 8, 2013 04:23 pm", "Headline": "හැටන් නගරයේ සෝදිසි මෙහෙයුමක්", "News Content": "හැටන් නගරයේ අද (08) පෙරවරුවේ සෝදිසි මෙහෙයුමක් සිදුකර තිබේ. අඹගමුව ප‍්‍රාදේශීය සෞඛ්‍ය වෛද්‍ය කාර්යාලයේ මහජන සෞඛ්‍ය පරීක්ෂකවරුන් කණ්ඩායමක් විසින් කළ මෙම සෝදිසි මෙහෙයුමේදී පරිභෝජනයට නුසුදුසු ආහාර ද්‍රව්‍ය තොගයක් සොයාගෙන තිබේ. ඒ අනුව වෙළඳසැල් කිහිපයක තිබී පරිභෝජනයට නුසුදුසු අල, ලොකු ලූනූ, සුදු ලූනූ, සහල් සහ බිත්තර තොගයක් සොයාගත් බව මහජන සෞඛ්‍ය පරීක්ෂකවරුන් සඳහන් කළේය. මෙම නරක් වූ ආහාර ද්‍රව්‍ය දඹුල්ල නගරයෙන් ඉතා අඩු මිලට රැගෙනවිත් හැටන් ප‍්‍රදේශයේ වෙළඳසැල් හිමියන් විසින් වැඩි මිලට අලෙවි කරන බවට පරීක්ෂණවලදී අනාවරණය වී තිබේ. අදාළ වෙළඳසැල් හිමියන්ට එරෙහිව ඉදිරියේදී නීතිමය ක‍්‍රියාමාර්ග ගන්නා බව මහජන සෞඛ්‍ය පරීක්ෂකවරුන් පවසයි.", "URL": "https://sinhala.adaderana.lk/news.php?nid=30598", "Category": null, "Parent URL": null}