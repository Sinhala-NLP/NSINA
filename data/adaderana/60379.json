{"Source": "Adaderana", "Timestamp": "May 22, 2016 11:28 am", "Headline": " කැළණි ගඟේ ඉහළ ප්‍රදේශයන්හි ගංවතුර තත්ත්වය පහව යයි ", "News Content": "කැළණි ගඟේ ඉහළ ප්‍රදේශයන්හි ගංවතුර තත්ත්වයන් මේ වන විට පහව ගොස් ඇති බව වාරිමාර්ග දෙපාර්තමේන්තුව පවසයි.ගත වූ පැය 48ක කාලය තුළ කැළණි ගගේ ජල පෝෂක ප්‍රදේශවල යහපත් කාලගුණ තත්ත්වයක් පැවැති බව වාරිමාර්ග දෙපාර්තමේන්තුවේ ජල විද්‍යා අධ්‍යක්ෂ ප්‍රේමා හෙට්ටිආරච්චි මහත්මිය සඳහන් කළේය.කෙසේවෙතත් කැළණි ගඟ පහළ ප්‍රදේශයේ තවමත් ගංවතුර තත්ත්වය පවතින අතර ක්‍රමානුකුලව එම ජල මට්ටම ද පහළ බසිමින් ඇති බව ඇය කියා සිටියි.ඉදිරි කාලගුණ තත්ත්වය සහ ගංගාවල ජල මට්ටම පිළිබඳව වාරිමාර්ග දෙපාර්තමේන්තුව නිරන්තර අවධානයෙන් පසුවන බව සඳහන්ය.කිසියම් අනතුරුදායක තත්ත්වයක් ඇති වුවහොත් කල්වේලා ඇතිව ජනතාව දැනුවත් කිරීමට කටයුතු කරන බව වාරිමාර්ග ජල විද්‍යා අධ්‍යක්ෂ ප්‍රේමා හෙට්ටිආරච්චි මහත්මිය වැඩිදුරටත් සඳහන් කළේය.මේ අතර මේ වන විට බොහෝ ප්‍රදේශවල පවතින ජල ගැලීම් තත්ත්වය පහව යමින් පවතින බව ආපදා කළමණාකරන මධ්‍යස්ථාන පවසයි.එහි නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සදහන් කළේ කෙසේ වෙතත් තවමත් ලක්ෂ 02කට අධික පිරිසක් අවතැන්ව සිටින බවයි.", "URL": "https://sinhala.adaderana.lk/news.php?nid=60379", "Category": null, "Parent URL": null}