{"Source": "Adaderana", "Timestamp": "May 19, 2018 10:37 am", "Headline": "පොලිස් නිලධාරීන්ට උසස් වීම් ලබාදීමේදී අසාධාරණයක් වෙලා", "News Content": "උප පොලිස් පරීක්ෂකවරුන් පොලිස් පරීක්ෂක තනතුරට උසස් කිරීමේදී තමන්ට අසාධාරණයක් සිදුවී ඇතැයි උසස් වීම් නොලද උප පොලිස් පරීක්ෂකවරුන් පිරිසක් කියා සිටියි. පොලිස් කොමිෂමේ අනුමැතිය ඇතිව උප පොලිස් පරීක්ෂකවරුන් 539 ක් සහ කාන්තා උප පොලිස් පරීක්ෂකවරියන් 56 දෙනෙකු පොලිස් පරීක්ෂක තනතුරට උසස් කිරීමට පොලිස් කොමිෂම පසුගිය 18 වැනිදා කටයුතු කර තිබිණි. මෙම උසස් කිරීම සඳහා පැවති සම්මුඛ පරීක්ෂණයට උප පොලිස් පරීක්ෂකවරුන් සහ උප පොලිස් පරීක්ෂකවරියන් 3500 ක් පමණ දෙනා පෙනී සිට ඇත.මෙම සම්මුඛ පරීක්ෂණය සඳහා උප සේවා උප පොලිස් පරීක්ෂකවරුන් ලෙස පොලිස් සේවයට එක්ව 2006 වර්ෂයේදී නිත්‍ය සේවයට කරන ලද උප පොලිස් පරීක්ෂකවරුන් විශාල පිරිසක් සහභාගී වී ඇත. උප සේවා නිලධාරීන් නිත්‍යය සේවයට එක් කිරීමේදී ඔවුන්ගේ පෙර සේවා කාලයද නිත්‍ය සේවයට එක් කරන බව ප්‍රකාශ කර තිබුණි.නමුත් මෙවර පැවති සම්මුඛ පරීක්ෂණයේදී සේවා කාලය ගනණය කර ඇත්තේ නිත්‍ය සේවයට අන්තර් ග්‍රහණය කරන ලද දින සිට බව අසාධාරණයට ලක්ව ඇති පිරිස කියා සිටියි. නමුත් මීට පෙර උසස් වීම් සඳහා පවත්වා ඇති සම්මුඛ පරීක්ෂණවලදී උප සේවා නිලධාරීන් ලෙස සේවය කර ඇති කාලයද ගනණය කර ඇති බවද ඔවුන් කියා සිටියි. එමෙන්ම සම සේවා කාලය ඇති කීප දෙනෙකුට උසස් වීම් ලබා දී ඇති නමුත් බොහෝ දෙනෙකුට එම අවස්ථාව ලැබී නැත. මෙසේ අසාධාරණයට ලක්ව ඇති උප පොලිස් පරීක්ෂකවරුන් අතර, උපාධිධාරීන් මෙන්ම විවිධ උසස් අධ්‍යාපනයන් ලබා ඇති අයද,විවිධ අපරාධ මැඩලමින් පොලීසියට මහත් කීර්තියක් අත්කර දුන් අයද සිටින බව අසාධාරණයට ලක්ව ඇති පිරිස් කියා සිටී.මෙම තත්ත්වය මත තව දුරටත් යහපත් මානසික තත්ත්වයකින් සේවා කටයුතු සිදු කිරීම අපහසු වී ඇති බවද ඔවුන් කියා සිටියි.", "URL": "https://sinhala.adaderana.lk/news.php?nid=89379", "Category": null, "Parent URL": null}