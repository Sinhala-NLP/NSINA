{"Source": "Adaderana", "Timestamp": "February 11, 2011 08:28 am", "Headline": "සහල් අලෙවියේදී බිල්පතක් නිකුත් කිරීම අනිවාර්යයි", "News Content": "සහල් අලෙවි කිරීමේ දී වෙළඳසැල් හිමියන් විසින් පාරිභෝගිකයන්ට අනිවාර්යයෙන් බිල්පතක් නිකුත් කළ යුතු බව සමූපකාර හා අභ්‍යන්තර ‍වෙළඳ කටයුතු අමාත්‍යාංශය පවසයි. වෙළඳසැලේ නම සහ ලියාපදිංචි අංකය ඇතුළත් වන පරිදි බිල්පත නිකුත් කළ යුතු බව අමාත්‍යාංශය සදහන් කරයි. වෙළඳසැල් හිමියන් විසින් වැඩි මිලට අලෙවි කිරීම පිළිබඳ ලැබී ඇති පැමිණිලි හේතුවෙන් මෙම තීරණය ගෙන තිබේ. මේ අතර සහල් තොග සඟවා ගෙන සිටින වීමෝල් හිමියන් සහ වෙළඳසැල් හිමියන් අත්අඩංගුවට ගැනීම සඳහා අපරාධ ‍පරීක්ෂණ දෙපාර්තමේන්තුවේ නිලධාරීන් යෙදවීමට තීරණය කළ බව අමාත්‍ය ජොන්ස්ටන් ප්‍රනාන්දු මහතා සඳහන් කළේය. ආරක්ෂක අමාත්‍යාංශය සමග සාකච්ඡා කිරීමෙන් පසු මෙම තීරණය ගෙන ඇති බව සඳහන්ය. සහල් තොග සඟවා සිටින පුද්ගලයින් සම්බන්ධයෙන් තොරතුරු දන්නේ නම් සිය අමාත්‍යාංශයට පැමිණිලි කරන ලෙස ද ජොන්ස්ටන් ප්‍රනාන්දු අමාත්‍යවරයා ඉල්ලා සිටියි. රට තුළ තවත් මාස එක හමාරකට පමණ පමණ සෑහෙන සහල් තොග පවතින බව පැවසූ අමාත්‍යවරයා අවශ්‍ය වුවහොත් සහල් ආනයනයට ද පියවර ගන්නා බව පවසයි.", "URL": "https://sinhala.adaderana.lk/news.php?nid=14136", "Category": null, "Parent URL": null}