{"Source": "Adaderana", "Timestamp": "October 5, 2012 04:17 pm", "Headline": "මයික්‍රොසොෆ්ට් Innovate4Good වැඩමුළුවට මෙරටින් තරුණයින් තිදෙනෙක් ", "News Content": "ඡායාරූපය - වමේ සිට බිරේන්ද්‍ර ජයතිලක, මදුගස්වත්ත සරත් කුමාර සහ කාලිංග ගුණවර්ධන තාක්ෂණයේ විප්ලවයක් ඇතිකිරීමට වෙර දරන තරුණ පරපුර එකම ස්ථානයකට ඒකරාශී කරන මයික්‍රොසොෆ්ට් Innovate4Good වැඩමුළු රටවල් 6 ක දී පසුගියදා පැවත්විණි. පුහුණුව හා මාර්ගෝපදේශනයෙන් සමන්විතව මෙම වැඩමුළු පැවත්වුණේ සියැටල්, කයිරෝ, බෙයිජිං, බ‍්‍රසල්ස්, මෙක්සිකෝව හා සිංගප්පූරුවේදීයී. සිංගප්පූරුවේ පැවති Innovate4Good වැඩමුළුවට මෙරට නියෝජනය කරමින් කොළඹ රාජකීය විද්‍යාලයේ උප ප‍්‍රධාන ශිෂ්‍ය නායක බිරේන්ද්‍ර ජයතිලක, සබරගමුව විශ්ව විද්‍යාලයේ ශිෂ්‍ය කාලිංග ගුණවර්ධන, රත්මලාන අඳ ගොළු බිහිරි පාසලේ තොරතුරු තාක්ෂණ අංශයේ ස්වේච්ඡා ගුරුවරයෙකු ලෙස සේවයේ නිරත මදුගස්වත්ත සරත් කුමාර යන මහත්වරුන් සහභාගී වූහ. මෙම වැඩමුළුවට සහභාගීවීමෙන් ලබාගත් අත්දැකීම් පිළිබඳව සඳහන් කළ බිරේන්ද්‍ර ජයතිලක ශිෂ්‍යයා එම රටවල්වල භාවිතා කරන නව තාක්ෂණය පිළිබඳව විවිධ අදහස් හා දැනුම මෙහිදී හුවමාරු කරගැනීමට හැකිවීම පිළිබඳව සතුට ප‍්‍රකාශ කළේය. Innovate4Good වැඩමුළුවට අත්දැකීම්, අභියෝග, සාර්ථක මං පෙත්කරා යාම, කුසලතා හා දැනුම සංවර්ධනය මෙන්ම මයික්‍රොසොෆ්ට් අද්විතීය තාක්ෂණය බෙදා හදාගැනීම හා වෘත්තීය උපදේශනය ආදී කරුණු රැසක් ඇතුළත් විය. රත්මලාන අඳ ගොළු බිහිරි පාසලේ තොරතුරු තාක්ෂණ අංශයේ ගුරුවරයෙකු ලෙස සේවය කරන සරත් කුමාර මදුගාවත්ත මහතා මෙරට නියෝජනය කරමින් සහභාගිවීම අප රටට ඉමහත් ආඩම්බරයකි. මදුගස්වත්ත සරත් කුමාර මහතා කියා සිටියේ ”මයික්‍රොසොෆ්ට් ශ‍්‍රී ලංකා ආයතනය විසින් මෑතකදී අපගේ පාසලේ තොරතුරු තාක්ෂණ අංශය සංවර්ධනය කිරීමට දායක වුණා. ඒ අතරතුර දැන හඳුනාගත් ජානකී කරුණාරත්න මහත්මිය විසින් මේ වැඩමුළුවට සහභාගීවීමේ අවස්ථාව මා හට උදාකර දුන්නා. මට ලැබුණු මේ අවස්ථාව විශේෂ ආබාධ සහිත පුද්ගලයින්ට ඇති තාක්ෂණ අවශ්‍යතා හඳුනා ගැනීමට ලැබුණු හොඳ අවස්ථාවක් වුණා. වීඩියෝ දර්ශන හරහා තාක්ෂණ දැනුම ලබාදෙන අවස්ථාවන්හිදී ඒ පිළිබඳ මා හට සවිස්තරාත්මකව පැවසීමට මයික්‍රොසොෆ්ට් සමාගමේ සිංගප්පූරු ශාඛාවේ සේවයේ නියුතු නිලධාරිනියක් සහය වුණා. ඇයත් මා වගේ සම්පූර්ණයෙන්ම දෘෂ්‍යාබාධිත අයෙකු නොවූවත් අර්ධ වශයෙන් පෙනුම ලත් තැනැත්තියක්. මෙම කණ්ඩායම් ක‍්‍රියාකාරකම්හි අවසන් ව්‍යාපෘති යෝජනාව වුණෙත් දෘෂ්‍යාබාධිත පුද්ගලයින්ට පරිගණක භාවිතා කිරීමේදී පහසුවෙන් කියවිය හැකි අති විශේෂ උපකරණයක් හඳුන්වාදීම පිළිබඳවයි. ගුරුවරයෙකු වගේම දෘෂ්‍යාබාධිත අයෙකු ලෙස මේ වැඩමුළුවට සහභාගීවී මා ලබාගත් අත්දැකීම් අපේ පාසලේ දෘෂ්‍යාබාධිත දරුවන්ගේ මතු දියුණුව පිණිස එක්කර ගැනීමට අපේක්ෂා කරනවා.” මෙම වැඩමුළුවේදී නව නිර්මාණයක් ඉදිරිපත් කිරීමේ අවස්ථාව හිමිකරගත් හා වැඩමුළුවට සහභාගීවූවන්ගෙන් හොඳම 7 දෙනා අතරට තේරී පත්වූ සබරගමුව විශ්ව විද්‍යාලයේ කාලිංග ගුණවර්ධන මහතා සිය අදහස් දැක්වූයේ මෙසේයි. ”මේ අවස්ථාවට සහභාගී වූ සෑම දෙනාම සුවිශේෂී හැකියාවලින් යුත්, නව නිර්මාණයක් කළ හෝ රටට වැඩදායී සේවයක නිරතවූණු පුද්ගලයින්. මට මේ අවස්ථාව හිමිවුණේ Imagine Cup තරගාවලියට පුරා වසර ගණනාවක් සම්බන්ධවී හොඳ නිර්මාණයක් බිහිකිරීම උදෙසා ගත් කැපවීම නිසායි. Kinect යන නවතම තාක්ෂණය භාවිතා කර Imagine Cup තරගාවලිය සඳහා අප නිර්මාණය කළේ දෘෂ්‍යාබාධිත පුද්ගලයින්ට පහසුවෙන් හැසිරවිය හැකි පරිගණක යතුරු පුවරුවක් (Key Board) එය බ්‍රෙල් ක‍්‍රමයෙන් ක‍්‍රියාකරවිය හැකි පරිගණක යතුරු පුවරුවක්. ලොව කිසිම රටක නිර්මාණය කර නැති මෙය කොරියාව හා තායිලන්තය වැනි රටවල්වල පමණක් නිර්මාණය කිරීමට යම් මට්ටමකින් උත්සාහ ගෙන තිබුණා.” මයික්‍රොසොෆ්ට් ශ‍්‍රී ලංකා ආයතනයේ ජානකී කරුණාරත්න මහත්මිය පැවසුවේ \"මෙම වැඩමුළුවට අප රට නියෝජනය කරමින් තිදෙනෙකු සහභාගි කරවීමට හැකිවීම ඉමහත් සතුටක්. අංශ තුනකින් ඔවුන් සහභාගී කරවීම නිසා ඒ අංශ තුනටම මෙම වැඩමුළුවේ දැනුම බෙදීයනවා. මයික්‍රොසොෆ්ට් ආයතනය තරුණ පරපුරට අභියෝග ජයගැනීමට නිතරම මගපෙන්වන අතර සිය සමාජ කොට්ඨාසවලට තොරතුරු තාක්ෂණ දැනුම එකලෙස ලබාදීමට උත්සුක වනවා”. මයික්‍රොසොෆ්ට් සමාගම තාක්ෂණය ව්‍යාප්ත කිරීමේලා පමණක් නොව සමාජ සුභසාධන කටයුතු ක‍්‍රියාත්මක කිරීමේදී ලොව ඉදිරියෙන් සිටින සමාගමකි. ඔවුන් විසින් ගෙනඑන මෙවන් වැඩමුළු තුළින් අනාගතයේ නව නිමැවුම්කරුවන් පමණක් නොව අද්විතීය නායකයන් බිහිකිරීමටත් අඩිතාලමක් වනු නිසැකය.", "URL": "https://sinhala.adaderana.lk/news.php?nid=28045", "Category": null, "Parent URL": null}