{"Source": "Adaderana", "Timestamp": "October 23, 2015 05:34 pm", "Headline": "හිටපු පොලිස් ලොක්කාට අදත් ඇප නෑ", "News Content": "වව්නියාව, කුඩාකච්චකොඩි ප්‍රදේශයේ නිධන් හැරීමේ සිද්ධියක් සම්බන්ධයෙන් රක්ෂිත බන්ධනාගාර ගත කර සිටි වව්නියාව හිටපු නියෝජ්‍ය පොලිස්පති යු.කේ. දිසානායක මහතා සහ ප්‍රධාන පොලිස් පරික්ෂකවරයා යළි රක්ෂිත බන්ධනාගාර ගත කර තිබේ.වව්නියාව මහේස්ත්‍රාත් වී. රාමකමලන් මහතා විසින් අදාළ නියෝගය ලබාදී ඇති බව අද දෙරණ වාර්තාකරු සඳහන් කළේය.සිද්ධියට අදාළ නඩුව අද කැඳවූ අවස්ථාවේ විත්තිකාර පාර්ශවයේ නීතිඥවරු විසින් නියෝජ්‍ය පොලිස්පතිවරයාට සහ ප්‍රධාන පොලිස්පතිවරයාට ඇප ලබා දෙන ලෙස අධිකරණයෙන් ඉල්ලීමක් කර ඇත.කෙසේ වෙතත් පැමිණිලිකාර පාර්ශවය වෙනුවෙන් පෙනී සිටි නීතිඥවරයා විසින් ඇප ලබාදිමට විරෝධය පළ කර කරුණු දැක්වීම හේතුවෙන් වව්නියාව මහේස්ත්‍රාත්වරයා ඇප ලබාදීම ප්‍රතික්ෂේප කළ බව අද දෙරණ වාර්තාකරු පැවසුවේය.ඒ අනුව වව්නියාව හිටපු නියෝජ්‍ය පොලිස්පති යු.කේ. දිසානායක මහතා සහ ප්‍රධාන පොලිස් පරික්ෂකවරයා ලබන 06 වනදා දක්වා යළි රක්ෂිත බන්ධනාගාර ගත කිරීමට වව්නියාව මහේස්ත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=54639", "Category": null, "Parent URL": null}