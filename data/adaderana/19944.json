{"Source": "Adaderana", "Timestamp": "November 11, 2011 09:20 pm", "Headline": "රන් මාලයක් සමග සැකකරුවෙක් අත්අඩංගුවට -කොල්ලකෑම් රැසක් ගැන හෙළිවෙයි", "News Content": "අද(11) අලවතුගොඩ පොලිස් වසමේ බැංකුවකට රන් මාල දෙකක් උකස්කිරීමට යන අවස්ථාවේ අලවතුගොඩ සයිස්ටන් කොළණියේ පදිංචි සැකකරුවකු ඔහු භාරයේ තිබුණ ත‍්‍රිරෝද රථයක්, රන් මාලයක් උකස් කළ රිසිට් පතක් සමගින් අලවතුගොඩ පොලිස් ස්ථානාධිපති ඇතුළු නිලධාරීන් කණ්ඩායමක් විසින් සැකපිට අත්අඩංගුවට ගෙන ඇත. මෙම රන් මාලය සැකකරුගේ මස්සිනා කෙනෙකු විසින් ඔහු වෙත උකස් කිරීම සඳහා ලබාදී ඇති අතර සැකකරුගේ මස්සිනා දිවයිනේ විවිධ ප‍්‍රදේශවල කිසියම් සැකකටයුතු කණ්ඩායමක් සමග සැරිසරන බවටද තොරතුරු අනාවරණය කර ගෙන ඇති බව පොලිසිය පවසයි. අත්අඩංගුවට ගෙන ඇති ත්‍රිරෝද රථයද, අත්අඩංගුවේ සිටින සැකකරුගේ මස්සිනා විසින් මිලයට ගෙන දුන් බවත්, ඔහුගේ ගිණුම්වල විශාල වශයෙන් මුදල් ඇති බවත් වැඩිදුරටත් අනාවරණය කර ගෙන තිබේ. මේ අනුව දිවයිනේ විවිධ ප‍්‍රදේශවල බස් රථවලදී පන්සල් හෝ කෝවිල් ස්ථානවලදී කොල්ලකන ලද රන් ආභරණ උකස් තබා මුදල් උපයාගෙන ඇති බව නිරීක්ෂණය වී ඇති බව පොලිසිය පැවසීය. මෙවැනි අපරාධවලට ගොදුරුවී ඇති අය සිටී නම් ප‍්‍රදේශයේ පොලිස් ස්ථාන වෙත තොරතුරු ලබාදීමට පියවර ගන්නා ලෙසත් මහ ජනතාව වෙත දැනුම් දෙයි.", "URL": "https://sinhala.adaderana.lk/news.php?nid=19944", "Category": null, "Parent URL": null}