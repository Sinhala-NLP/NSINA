{"Source": "Adaderana", "Timestamp": "August 17, 2013 08:40 am", "Headline": "අනුකාරක සභාව මගේ තීරණයට බාධාවක්", "News Content": "බස් ගාස්තු ප්‍රතිපත්තියක් සැකසීම සඳහා අමත්‍ය මණ්ඩල අනුකාරසභාවක් පත්කිරීම මගින් ලබන 01 වනදා සිට ගාස්තු ඉහළ නැංවීමට තමා ගත් තීරණයට බාධාවක් බව ලංකා පෞද්ගලික බස් හිමින්ගේ සංගමය පවසයි. එම සංගමයේ සභාපති ගැමුණු විජේරත්න මහතා පවසන්නේ පැවති ප්‍රතිපත්තිය නිසි ආකාරයෙන් ක්‍රියාත්මක නොකර යළි ප්‍රතිපත්තියක් සැකසීම සඳහා අනුකාරක සභාවක් පත් කිරීම පිළිබඳ තම විරෝධතාව පළ කරන බවයි. කෙසේ වෙතත් මගි ජනතාව සඳහා ගුණාත්මක සේවාවක් සැපයීම මෙම ප්‍රතිපත්තිය සකස් කිරීමේ අරමුණ බව පෞද්ගලික ප්‍රවාහන සේවා අමාත්‍ය සි.බී රත්නායක මහතා පැවසීය. බස් කර්මාන්තයට අදාළ සියලු පාර්ශව සමඟ සාකච්ජා කොට කඩිනමින් බස් ගාස්තු ප්‍රතිපත්තියක් සකස් කිරීම මෙම කැබිනට් මණ්ඩල අනුකාරක සභාවේ අරමුණු අතර වන බව ඔහු කීය. මෙම කැබිනට් මණ්ඩල අනුකාරක සභාවේ සභාපති ලෙස ජ්‍යෙෂ්ඨ අමාත්‍ය ඒ.එච්.එම් ෆවුසි මහතා කටයුතු කරන අතර දිනේෂ් ගුණවර්ධන, ගාමිණි ලොකුගේ, කුමාර වෙල්ගම, සී.බී රත්නායක යන අමාත්‍යවරු එහි සෙසු සාමාජිකයෝ වෙති.", "URL": "https://sinhala.adaderana.lk/news.php?nid=36691", "Category": null, "Parent URL": null}