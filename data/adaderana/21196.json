{"Source": "Adaderana", "Timestamp": "January 6, 2012 08:26 am", "Headline": "තරුණියකට අතවර කිරීමට තැත් කිරීම -කොස්තාපල්වරුන් හඳුනාගැනෙයි", "News Content": "නාරා‍හේන්පිට, කිරිමණ්ඩල මාවත මාර්ග බාධකයක දී වාහනයකින් ගමන් ගත් තරුණියකට ලිංගික අතවර කිරීමට තැත් කිරීම සඳහා ඇය සමග සිටි තරුණ‍යාගෙන් මුදල් ලබාගැනීමට තැත් කළ බවට චෝදනා මත රක්ෂිත බන්ධනාගාරගත කර සිටි පොලිස් කොස්තාපල්වරුන් දෙදෙනෙකු හඳුනාගෙන තිබේ. කොළඹ මහේස්ත්‍රාත් අධිකරණය හමුවේ පැවති හඳුනාගැනීමේ පෙරට්ටුවට නාරාහේන්පිට පොලිසියේ කොස්තාපල්වරුන් සිව්දෙ‍නෙකු ඉදිරිපත් කර තිබුණි. එහිදී සාක්ෂිකරුවන් විසින් ඉන් දෙදෙනෙකු හඳුනා ගැනුණි. ඒ අනුව අදාළ සැකකරුවන් ලබන 19 වැනි දින දක්වා යළි රක්ෂිත බන්ධනාගාර ගත කිරීමට අධිකරණය නියෝග කර තිබේ. මේ අතර ශ්‍රී ලංකා ස්වයංරැකියා නියුක්තිකයින්ගේ සංගමයේ සභාපතිවරයාට මරණීය තර්ජන එල්ල කිරීම සම්බන්ධයෙන් බන්ධනාගාර ගතකර සිටින සැකකරුවෙකුගෙන් ප්‍රකාශයක් සටහන් කරගැනීමට කොළඹ මහේස්ත්‍රාත් අධිකරණය කොළඹ අපරාධ කොට්ඨාශයට අවසර ලබාදී ඇත.", "URL": "https://sinhala.adaderana.lk/news.php?nid=21196", "Category": null, "Parent URL": null}