{"Source": "Adaderana", "Timestamp": "March 20, 2019 10:30 am", "Headline": "සැමියා රට ගිහින් දින 04යි-බිරිඳගේ මළ සිරුර ළිඳකින් හමුවෙයි", "News Content": "වව්නියාව, නෙළුක්කුලම ප්‍රදේශයේ ළිඳක තිබි කාන්තා මළ සිරුරක් අද(20) අළුයම සොයාගත් බව වව්නියාව පොලිසිය පවසයි. පොලිසිය පැවසූවේ වසන්තකුමාර් ‍ගෞරි නමැති 32 හැවිරිදි දෙදෙරු මව‍කගේ මළ සිරුරක් එලෙස සොයාගත් බවයි. ‍මියගිය කාන්තාවගේ ස්වාමිපුරුෂයා පසුගිය සෙනසුරාදා දින විදේශගතව ඇති අතර, විදේශගතවු ස්වාමියා ඊයේ(19) රාත්‍රියේ 11.30 ට පමණ බිරිඳට දුරකථන ඇමතුමක් ලබාගෙන ඇති අවස්ථාවේ බිරිඳ දුරකථනයට ප්‍රතිචාර නොදැක්වීම සම්බන්ධයෙන් විමසීමේදී මියගිය කාන්තාවගේ මළ සිරුර ළිඳ තුළ තිබි ප්‍රදේශවාසීන් දැක ඇති බව පොලීසිය පැවසීය. වව්නියාව මහේස්ත්‍රාත් අධිකරණ නියෝග යටතේ අදාළ කාන්තාවගේ මළ සිරුර ගොඩගැනීමට නියමිත අතර,මළ සිරුර සම්බන්ධයෙන් පශ්චාත් මරණ පරීක්ෂණ වව්නියාව රෝහල් මෘත ශරීරාගාරයේදී පැවැත්විමට නියමිත බවද පොලිසිය ප්‍රකාශ කළේය. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=106397", "Category": null, "Parent URL": null}