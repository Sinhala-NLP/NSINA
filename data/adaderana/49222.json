{"Source": "Adaderana", "Timestamp": "February 9, 2015 12:48 pm", "Headline": " වැරදි මිනිසුන්ට වැරදි සංඥා ලබා නොදිය යුතුයි", "News Content": "තමිල්නාඩුව පදනම් කරගනිමින් ද්‍රවිඩ බෙදුම්වාදයට නැවත හිස එසවීමට නොදීමට ඉන්දියාව වගබලාගත යුතු බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි.තම රජය බලයේ සිටි යුගයේ හැම මොහොතකම එවැනි ඉඩ ප්‍රස්ථා ඇහිරවීමට කටයුතු කළ බව රාජපක්ෂ මහතා පවසා ඇත්තේ Rediff.com නම් ඉන්දීය පුවත් අඩවියට සම්මුඛ සාකච්ඡාවක් ලබාදෙමිනි.ද්‍රවිඩ බෙදුම්වාදයට අදාළ මතවාදය පෝෂණය වී ඇත්තේ ඉන්දියාවේ තමිල්නාඩුව හරහා බවත්, ශ්‍රී ලංකාවටත් වඩා ද්‍රවිඩ බෙදුම්වාදයට අදාළ දිගු ඉතිහාසයක් ඉන්දියාවට හිමිබවද හිටපු ආරක්ෂක ලේකම්වරයා එහිදී කියා සිටියේය.1980 ගණන්වල ද්‍රවිඩ ත්‍රස්තවාදීන්ට ධෛර්ය දෙමින් ඉන්දියාව ඉතිහාසයේ නරක වැරැද්දක් කළ බවත්, ඉන්දියාව නැවත වරක් වැරදි මිනිසුන්ට වැරදි සංඥා ලබාදීමක් නොකළ යුතුව ඇති බවත් රාජපක්ෂ මහතා අවධාරණය කළේය.එක්සත් ජාතීන්ගේ මානව හිමිකම් කොමිෂන් සභාව විසින් ශ්‍රී ලංකාවට අදාළව ගෙන එනු ලැබූ යෝජනාවට ඉන්දියාව සහය දුන් බවත්, තමිල්නාඩුවෙන් එම අවස්ථාවේ ඉන්දීය මධ්‍යම රජයට එල්ලවූ පීඩනය හමුවේ එම තීරණය ගන්නට සිදුවීම පිළිබඳ තමාට වටහාගත හැකි බවද ඔහු එහිදී පෙන්වා දුන්නේය.", "URL": "https://sinhala.adaderana.lk/news.php?nid=49222", "Category": null, "Parent URL": null}