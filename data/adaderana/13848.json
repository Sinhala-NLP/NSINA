{"Source": "Adaderana", "Timestamp": "January 30, 2011 09:34 am", "Headline": "මුහුදු සිරි පෙන්නන්න නාවික හමුදාව සූදානම්  ", "News Content": "දිවයින අවට මුහුදේ සිරි නැරඹීම සඳහා දේශීය හා විදේශීය සංචාරකයින්ට අවස්ථාව ලබා දීමට නාවික හමුදාව පියවර ගෙන තිබේ. එහි පළමු අදියර ගාලු වරායෙන් අද දිනයේ(30) ආරම්භ කරන බව නාවික හමුදාපති වයිස් අද්මිරාල් සෝමතිලක දිසානායක මහතා ප්‍රකාශ කරයි. තල්මසුන් හා ඩොල්ෆින් මත්ස්‍යයින් නැරඹීම සඳහා විදේශීය මෙන්ම දේශීය සංචාරකයින් තුළද විශේෂ උනන්දුවක් පවතින බවත්,ඒ සඳහා අවස්ථාව ලබාදිය හැකි හොඳම ආයතනය ශ්‍රී ලංකා නාවික හමුදාව බවත් හෙතෙම අවධාරණය කරයි. මංගල ගමන සඳහා මගීන් 300 ක් පමණ ගෙන යා හැකි විශේෂ යාත්‍රාවක් උපයෝගි කරගෙන ඇති බවත්,මේ සඳහා සැලකිය යුතු ප්‍රතිචාරයක් ලැබෙනු ඇතැයි තමන් විශ්වාස කරන බවත්නාවික හමුදාපති වයිස් අද්මිරාල් සෝමතිලක දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=13848", "Category": null, "Parent URL": null}