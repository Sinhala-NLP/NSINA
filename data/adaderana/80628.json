{"Source": "Adaderana", "Timestamp": "November 27, 2017 02:53 pm", "Headline": "  ආණ්ඩුවක් කරන්න දර්ශනයක් තිබිලා මදි - වැඩ පිළිවෙළකුත් අවශ්‍ය බව චන්ද්‍රිකා කියයි", "News Content": "“ රට කරන්න දර්ශනයක් තිබිලා විතරක් මදි. ක්‍රියාවලියකුත් අවශ්‍යයි “ යැයි හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය කියා සිටියාය. එතුමිය මේ බව කියා සිටියේ වේයන්ගොඩ , පත්තලගෙදර - බෝධිමංගලාරාමයේ පැවැති උත්සවයක් අමතමිනි. එහිදී වැඩිදුරටත් අදහස් දැක්වූ එතුමිය කියා සිටියේ, “රට කරන අයට අපේ රට ඉදිරියට ගෙන යෑමට දර්ශනයක් තියෙන්න ඕනේ. ඒ දර්ශනය මම හැදෙන්න නෙමෙයි, මගේ සාක්කු සහ මගේ සහෝදර සහෝදරියන්ගේ සාක්කු පුරවන්න නෙමෙයි. අපේ දර්ශනය වෙන්න ඕනේ. රට ඉදිරියට ගෙනියන වැඩ පිළිවෙළක්. ඒ දර්ශනය ක්‍රියාත්මක කරන්න අපිට පැහැදිලි ක්‍රියාදාමයක් තියෙන්නත් ඕන. දර්ශනයක් විතරක් තිබුණා කියල මදි. එය ක්‍රියාත්මක කරන්නේ කොහොමද කියලා වැඩපිළිවෙළක් තියෙන්න ඕන. අද වාගේ අභියෝග තිබෙන සමාජයක ඒ වැඩපිළිවෙළ ක්‍රියාත්මක කරන්න කොන්ද පණ ඇති නායකයින් අවශ්‍යයි. එක්කෙනෙක් නෙවෙයි ඔක්කෝම නායකයෝ ටික. උඩ ඉඳලා පල්ලේහාට, කැබිනට් මණ්ඩලයේ, පළාත් සභාවල, ප්‍රාදේශීය සභාවල, කොන්ද පණ ඇති, පැහැදිලිම ජනතාවගේ අභිවෘද්ධීය ගැන සිතන නායකයෝ අපිට අවශ්‍යයි. අද සමහරු යුද්දේ දින්න නිසා රට දෙන්න කියනවා. නමුත් යුද්දෙන් තුන්කාලක් දිනුවේ මම. මගේ ආණ්ඩුව. ඒ වගේම ඒ යුද්දේ දින්න කතාන්දරය නෙමෙයි, රට ජරා කළ කතාන්දර බලන්න. අද අපිට රට ඉදිරියට ගෙනියන්න බැරි ඇයි ? ප්‍රශ්න තියෙන්නේ ඇයි ? සම්පූර්ණයෙන් භාණ්ඩාගාරය හිස් කරලා, හොරකම් කරලා ගිහිල්ලා දැන් රට දූෂ්‍ය කරන්නත් පටන් අරගෙන.....” යනුවෙන් හිටපු ජනාධිපතිනි චන්ද්‍රිකා බණ්ඩාරනායක මහත්මිය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=80628", "Category": null, "Parent URL": null}