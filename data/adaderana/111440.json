{"Source": "Adaderana", "Timestamp": "June 6, 2019 12:06 pm", "Headline": "පොලිස් ඇසට හසුවු ඔස්ට්‍රේලියාවේ මාධ්‍ය ආයතනය", "News Content": "හමුදාවට එල්ල කළ චෝදනාවක් හේතුවෙන් ඔස්ට්‍රේලියාවේ ප්‍රමුඛ පෙළේ මාධ්‍ය ආයතනයක් පසුගියදා පොලීසියේ විශේෂ සෝදිසි මෙහෙයුමකට ලක්වුණි. විදෙස් මාධ්‍ය වාර්තා කළේ පොලීසියේ එම ක්‍රියාව මේ වන විට ඇතැම් පාර්ශවයන්ගේ දැඩි දෝශ දර්ශනයට ලක්ව ඇති බවයි. ඕස්ට්‍රේලියානු ජාතික ගුවන් විදුලි සේවයේ (ඒබීසී) සිඩ්නි නුවර පිහිටි ප්‍රධාන කාර්යාලය එරට පොලීසිය විසින් පසුගියදා සෝදිසි කර තිබුණි. ඇෆ්ගනිස්ථානයේදි ඕස්ට්‍රේලියානු හමුදා විසින් සිදුකරන ලදැයි පැවසෙන විෂමාචාර ක්‍රියාවන් සම්බන්ධ වාර්තාවක් මෙම සෝදිසි කිරීම් වලට හේතු වී ඇත. විදෙස් මාධ්‍ය වාර්තා කළේ ඕස්ට්‍රේලියානු පොලීසිය ඒබීසී ගුවන් විදුලි සේවයේ සංස්කාරකවරයාගේ නිවස ද සෝදිසි කර ඇති බවයි. කෙසේවුවද මෙම සෝදිසි කිරීම් දෙක අතර සම්බන්ධයක් නොමැති බව පොලීසිය පවසයි. සෝදිසි කිරීම් වලට විරෝධය පලකරමින් ඒබීසී සේවයේ කළමණාකරණ අධ්‍යක්ෂකවරයා පවසා ඇත්තේ ඒ ආකාරයෙන් ජාතික ගුවන් විදුලි සේවය සෝදිසි කිරීම අසාමාන්‍ය සිද්ධියක් බවයි. මේ අතර පොලීසියේ මෙම ක්‍රියාව ඇතැම් පාර්ශවයන්ගේ දැඩි දෝෂ දර්ශනයට ලක්ව ඇති බව සඳහන්ය. මෙය මාධ්‍ය නිදහස උල්ලංඝනය කිරීමක් බැවින් එය දැඩි ලෙස හෙළා දකින බව ඔවුන් පවසයි.", "URL": "https://sinhala.adaderana.lk/news.php?nid=111440", "Category": null, "Parent URL": null}