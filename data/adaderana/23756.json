{"Source": "Adaderana", "Timestamp": "April 24, 2012 08:49 am", "Headline": "රෝයල් චැලෙන්ජර්ස් කණ්ඩායමට ජය ", "News Content": "ඉන්දීය ප්‍රීමියර් ලීග් ක්‍රිකට් තරගාවලියේ ඊයේ (23) පැවති තවත් තරගයකින් රාජස්ථාන් ‍රෝයල්ස් කණ්ඩායම පරදවා රෝයල් චැලෙන්ජර්ස් බැංගලෝර් කණ්ඩායම ජය ලබාගෙන ඇත. තරගයේ කාසියේ වාසිය දිනූ රාජස්ථාන් කණ්ඩායම පළමුව පන්දුවට පහරදීමේ අවස්ථාව බැංගලෝර් කණ්ඩායමට ලබා දුන්නේය. ඒ අනුව ඔවුන් නියමිත පන්දුවාර 20 අවසානයේ දී කඩුලු 03 ක් දැවී ලකුණු 189 ක් ලබාගත්තේය. බැංගලෝර් කණ්ඩායම වෙනුවෙන් තිලකරත්න ඩිල්ශාන් ලකුණු 76 ක් සහ ඒ.බි.ඩිවිලියස් ලකුණු 59 ක් ලබාගැනීමට සමත් විය. පිළිතුරු ඉනිම සඳහා පිටියට පිවිසි රාජස්ථාන් කණ්ඩායමට නියමිත පන්දුවාර විස්ස අවසානයේ කඩුලු 7 ක් දැවී රැස්කර ගත හැකි වූයේ ලකුණු 143 ක් පමණි. රාජස්ථාන් කණ්ඩායම වෙනුවෙන් රාහුල් ඩ්‍රාවිඩ් ලකුණු 58 ක් ලබාගැනීමට සමත් විය.", "URL": "https://sinhala.adaderana.lk/news.php?nid=23756", "Category": null, "Parent URL": null}