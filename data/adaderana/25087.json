{"Source": "Adaderana", "Timestamp": "June 16, 2012 05:24 pm", "Headline": "හම්බන්තොට වෙඩි තැබීම - සැකකරුවන් සොයා දැවැන්ත මෙහෙයුමක්", "News Content": "හම්බන්තොට, කටුවන ප්‍රදේශයේ ‍සිදුවූ වෙඩි තැබීමේ සිද්ධිය සම්බන්ධයෙන් මේ වන විට පුද්ගලයින් 20 දෙනෙකුගෙන් පමණ ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. එම සිදුවීමෙන් මරණයට පත්වූ දෙදෙනාගේ මෘත ශරීර සම්බන්ධව පශ්චාත් මරණ පරීක්ෂණ සිදුකිරීමට නියමිතව ඇති බව ද අද දෙරණ කළ විමසීමක දී ඒ මහතා සඳහන් කළේය. සිද්ධිය සම්බන්ධව පරීක්ෂණ පැවැත්වීම සඳහා විශේෂ විමර්ශන කණ්ඩායම් කිහිපයක් යොදවා ඇති බව ද පොලිස් මාධ්‍ය ප්‍රකාශකවරයා පෙන්වාදුන්නේය. එමෙන්ම පොලිසිය, විශේෂ කාර්යය බලකාය හා යුද හමුදාව එක්ව සැකකරුවන් අත්අඩංගුවට ගැනීම සඳහා එම ප්‍රදේශයේ දැවැන්ත මෙහෙයුමක් සිදුකරන බව ද ඔහු කියා සිටියේය. එම විමර්ශන කටයුතු අවසානයේ සැකකරුවන් සම්බන්ධව නිසි ක්‍රියාමාර්ග ගැනීමට කටයුතු කරන බව හෙතෙම වැඩිදුරටත් ප්‍රකාශ කළේය. හම්බන්තොට, කටුවන ප්‍රදේශයේ ජනතා විමුක්ති පෙරමුණ සංවිධානය කර තිබූ රැස්වීමකට ඊයේ රාත්‍රියේ යතුරුපැදිවලින් පැමිණි ආයුධ සන්නද්ධ පිරිසක් විසින් මෙම වෙඩි තැබීම සිදුකර තිබුණි. එහිදී කාන්තාවක් ඇතුළු පුද්ගලයින් දෙදෙනෙකු ජීවිතක්ෂයට පත්වූ බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=25087", "Category": null, "Parent URL": null}