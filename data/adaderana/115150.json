{"Source": "Adaderana", "Timestamp": "July 27, 2019 06:58 pm", "Headline": "විශිෂ්ඨයෙකුගේ නික්ම යෑම", "News Content": "වසර 15ක් පුරා පිතිකරුවන්ට හිසරදයක් වූ ලසිත් මාලිංග ඊයේ (26) සිය ජාත්‍යන්තර එක්දින දිවියට සමුදුන්නේය. ඔහු තරගයේ අවසන් පන්දුවටත් කඩුල්ලක් දවා ගත්තේ, තමන් තවදුරටත් කඩුළු දවා ගැනීමට හැකි පන්දු යවන්නෙකු බව පසක් කරමිනි. මාලිංගගේ ඉල්ලීමට අනුව ආර්. ප්‍රේමදාස පිටියට රැස්වූ ක්‍රීඩා ලෝලීන් වෙත අවසානයේ මේ සුපිරි පන්දු යවන්නා ආචාර කළේ සිය කලගුණ ශ්‍රී ලාංකිකයින්ට පමණක් නොව ලොවටම ප්‍රදර්ශනය කරමිනි. දකුණෙන් ක්‍රිකට් අත්පොත් තැබූ මාලිංග සිය අවසන් එක්දින තරගය සදහා තෝරාගත්තේ, කොළඹ ආර්.ප්‍රේමදාස ක්‍රීඩාංගණයයි. ඔහු කළ ඉල්ලීමට අනුව මේ සුපිරි පන්දු යවන්නාගේ අවසන් තරගය නැරඹීම සඳහා 35000කට අධික ක්‍රීඩා ලෝලීන් පිරිසක් මේ පිටියට රැස්ව සිටියේය. තම සගයාට ශ්‍රේෂ්ඨ සමුදීමක් බලාපොරොත්තුවෙන් ක්‍රීඩා පිටියට පිවිසි ශ්‍රී ලංකා කණ්ඩායම ඉනිම නිමා කළේ, පන්දුවාර 50 අවසානයේ කඩුළු 8ක් දැවී ලකුණු 314ක් රැස් කරගනිමිනි. එහිදී වේගවත් ඉනිමක් ක්‍රීඩා කළ කුසල් පෙරේරා පන්දු 99කදී ලකුණු 111යි. අවසන් එක්දින තරගයේදී පිත්ත හසුරුවීමේ අවස්ථාවද මාලිංගට හිමිවුණි. පන්දු වාර 50 අවසානයේ ඔහු ක්‍රීඩාගාරයට යළි පිවිසුණේ නොදැවී ලකුණු 6ක් ලබාගනිමිනි. ඉන් අනතුරුව කවුරුත් අපේක්ෂාවෙන් සිටි මේ භයානක පන්දු යවන්නාගේ අවසන් පන්දු ඕවර යැවීමේ අවස්ථාව එළැඹෙයි. සිය සහෝදර ක්‍රීඩකයින්ගේ උණුසුම් පිළිගැනීම මැද මේ ශ්‍රේෂ්ඨ පන්දු යවන්නා පිටියට පිවිසෙන විට ආර්. ප්‍රේමදාස පිටිය මාලිංගගේ නමින් දෝංකාරවත් වන්නට වුණි. නව පන්දුව අතට ගත් මාලිංග සිය පළමු පන්දුවාරයේ පස්වන පන්දුවේදී ප්‍රතිවාදී පිලේ නායකයා දවාගන්නේ සිය සුපුරුදු යෝකර් පන්දුව යොමුකරමිනි. යලි ක්‍රියාත්මක වන මොහු තවත් යෝකර් පන්දු යොමුකරමින් සෞම්‍ය සර්කාර්වද ක්‍රීඩාගාරය වෙත හරවා යවන්නේ තමන් තවදුරටත් පන්දු යැවීමේ විශේෂඥයෙකු බවට තහවුරු කරමිනි. වසර 15ක් ක්‍රීඩා පිටියේ සුවිශේෂී ඉරියව්වක් ක්‍රිකට් ලොවට දායාද කළ මාලිංග මේ දිවයන්නේ ඔහුගේ අවසන් පන්දු යැවීම සඳහායි. බොකුටු වූ කොණ්ඩය සුළගට ලෙලදෙමින් දිව යන මාලිංග තම අවසන් පන්දුවේදී ද විකට්ටුවක් දවා ගැනීමට සමත්වෙයි. මුස්ටෆිසූර් රහුමාන්ද කඩුල්ල දවාගත් මාලිංග බංග්ලාදේශ ඉනිම ලකුණු 223කට සීමා කරමින් ශ්‍රී ලංකාවට තවත් ජයග්‍රහණයක් හිමිකර දෙයි. මේ තරගයේදී කඩුලු තුනක් දවාගන්නා මාලිංග කඩුළු 338ක් දවාගනිමින් එක්දින දිවිය නිමකරන්නේ ලොව වැඩිම කඩුළු ලාභීන්ගේ 9 වැනි ස්ථානය තමාට හරවා ගනිමිනි. මේ තරගය නැරඹීම සඳහා පැමිණි ක්‍රිකට් ලෝලීන් අතර සුවිශේෂී පුද්ගලයින් ද සිටියේය. ඒ ජනාධිපති මෛත්‍රිපාල සිරිසේන, හිටපු ජනාධිපති මහින්ද රාජපක්ෂ සහ ඔහුගේ පවුලේ සාමාජිකයින්. මහින්ද රාජපක්ෂ මහතාගේ සුබපැතුම්වලින් පසු ඔහු ක්‍රිකට් ලෝලීන් ඉදිරියේ කළ කතාව අද වන විට ලොව පුරා මහත් පැසසුමට ලක්ව ඇත. ලොව විශිෂ්ඨතම පන්දු යවන්නෙකු ලෙසට තමන් ආ ගමන් මග ඔහු මෙනෙහි කළේ, හැමෝටම අමතක වන යහපත් ගුණධර්ම ලොවටම දායාද කරමින්. අනතුරුව තමා වෙනුවෙන් වසර 15ක් පුරා ජයඝෝෂා නැගූ ක්‍රීඩා ලෝලීන්ට මාලිංග සිය උපහාරය පුද කළේය. තම අවසන් තරගය නැරඹීම සඳහා ප්‍රේක්ෂකයෙකු ලෙස එක්ව සිටි නුවන් කුලසේකරට මාලිංග අතවනන ආකාරය ද දැකගත හැකිවිය. ක්‍රීඩා ලෝලීන්ට මිහිරි මතක රැසක් ඉතිරි කරමින් එක්දින ක්‍රීඩාවෙන් සමුගෙන යන මාලිංග ප්‍රවෘත්ති සාකච්ඡාවකට එක්වෙමින්, විශේෂ ප්‍රකාශයක් ද සිදු කළේය. තමාගේ සහය බලාපොරොත්තු වන ඕනෑම රටකට ලබාදෙන බව එහිදී ක්‍රීඩක ලසිත් මාලිංග පැවසීය. එසේම ඔහුගේ පාදයේ ආබාධයක් ඇතිවු අවස්ථවේ හිටපු ජනාධිපතිවරයා ඔහු වෙනුවෙන් උපකාර කළ බවද මාලිංග එම අවස්ථාවේ සිහිපත් කර සිටියේය.", "URL": "https://sinhala.adaderana.lk/news.php?nid=115150", "Category": null, "Parent URL": null}