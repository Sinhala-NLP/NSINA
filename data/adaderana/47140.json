{"Source": "Adaderana", "Timestamp": "November 3, 2014 01:46 pm", "Headline": "උතුරු පළාත් සභාව මීරියබැද්ද ළමුන්ගේ අයිතිය ඉල්ලීම විහිළුවක් ", "News Content": "මීරියබැද්ද ඛේදවාචකයේදී රජය විදේශාධාර ලැබෙන තුරු බලා නොසිටි බවත්, විපතට පත් ජනයාට සහන සලසනු ලැබුවේ රජයේ මුදලින් බවත්, ආපදා කළමනාකරණ ඇමති මහින්ද අමරවීර කියයි. කොළඹදී අද (03) පෙරවරුවේ පැවැති මාධ්‍ය හමුවකදී ඔහු මේ බව පැවසීය. වගකිව යුතු රජයක් ලෙස එම විපත්තියේදී කටයුතු කළ බවත්, මෙම විපතට මුහුණදුන් ජනතාවගේ ළමුන්ගේ උසස් අධ්‍යාපනය දක්වා වගකීම රජය බාරගන්නා බවත්, ඒ මහතා එහිදී කියා සිටියේය. මීරියබැද්ද නායයාමෙන් නිවාස 63ක් හානියට පත්ව ඇති බවද, මේ නිසා පුද්ගලයින් 31 දෙනෙකු අතුරුදන්ව ඇති බවද පැවසූ අමාත්‍යවරයා මව්පියන් අහිමි ළමුන් 3 දෙනෙකු මෙන්ම මව පමණක් අහිමි ළමුන් සිව්දෙනෙකු ද අවතැන් වූ ජනතාව අතර සිටින බව පැවසීය. මීරියබැද්ද නායයාමෙන් පමණක් අවතැන් වූ 296 දෙනෙකු කඳවුරුවල සිටින බවද, ඒ ආශ්‍රිතව තවදුරටත් නායයාම් සිදුවිය හැකි ප්‍රදේශවලින් ඉවත් කළ තවත් 1755 දෙනෙකුද කඳවුරු වල සිටින බව ඒ මහතා කීවේය. සමස්ථයක් ‍ලෙස ආපදා නිසා රටපුරාම පුද්ගලයින් 7575 දෙනෙකු මේවන විට අවතැන් කඳවුරුවල සිටින බවද, ඔවුන්ට අවශ්‍ය සියලු පහසුකම් ලබාදීමට රජය පියවරගෙන ඇති බවද, එම ජනතාව රජයට බරක් නොවන බවද ඇමතිවරයා පැවසීය. මේ අතර මීරියබැද්ද නායයාමෙන් විපතට පත්ව සිටින ළමුන්ගේ අයිතිය උතුරු පළාත් සභාව විසින් ඉල්ලා ඇති බවද ඒ මහතා කියා සිටියේය. එල්.ටී.ටී.ඊ ත්‍රස්තවාදය හේතුවෙන් පීඩාවට පත්ව සිටින ළමුන් සිටියදී උතුරු පළාත් සභාවේ මෙම ඉල්ලීම ‍බොරුවක් බවත්, මේ නිසා ඔවුන්ට එම ළමුන්ගේ අයිතිය නොදෙන බවත්, හෙතෙම කීවේය. මේ අතර මීරියබැද්ද නායයාමෙන් විපතට පත් ජනතාව සිටින කඳවුරු තුළට දේශපාලනඥයින්ට, හමුදාවට, මාධ්‍යවේදීන්ට, ඥාතීන් ඇතුළුව වගකිව යුතු පාර්ශව හැර වෙනත් අයට යාමට ඉඩ නොදෙන බවත්, ඊට හේතුව එම ජනතාවට පහසුකම් සැලසීමේදී පිටස්තර පුද්ගලයින් යාම ගැටලුවක් වීම නිසා බවත්, ඇමතිවරයා පැවසීය.", "URL": "https://sinhala.adaderana.lk/news.php?nid=47140", "Category": null, "Parent URL": null}