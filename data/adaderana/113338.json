{"Source": "Adaderana", "Timestamp": "July 4, 2019 10:59 am", "Headline": "ස්ට්‍රොම්බොලි සක්‍රීයයි-අයෙක් මරුට", "News Content": "ඉතාලියේ ස්ට්‍රොම්බොලි ගිනිකන්ද විදාරණය වීමෙන් එක් අයෙක් මියගොස් ඇත. ගිනි කන්දෙන් නිකුත් වූ ගල් කැබැල්ලක් වැදීමෙන් මරණය සිදුව ඇති බව විදෙස් වාර්තා සඳහන් කළේය. ඉතාලියට අයත් ස්ට්‍රොම්බොලි දිවයිනේ පිහිටා ඇති ගිනිකන්දේ ප්‍රබල පිපිරීමක් සිදුව ඇත. ඒ සමඟ ඉන් අළු සහ දුම් වළා නිකුත් වෙමින් තිබෙන බව විදෙස් වාර්තාවල දැක්වෙයි. අනපේක්ෂිත ලෙස සිදුවූ පිපිරීමෙන් කඳු තරණයට ගොස් සිටි එක් අයෙක් මියගොස් තවත් කිහිපදෙනෙකු තුවාල ලබා තිබුණි. මියගිය පුද්ගලයා විදෙස් සංචාරකයෙක් බවටත් හඳුනාගෙන ඇත. මේ අතර කඳුකරයේ සිටි 70ක පමණ පිරිසක් ආරක්ෂිතව ඉවත් කර ගැනීමටත් බලධාරීන් සමත්ව තිබුණි. ප්‍රදේශයේ සිරවී සිටින තවත් පුද්ගලයන් සොයා ඉතාලි නාවික හමුදාව විශේෂ මෙහෙයුමක් ක්‍රියාත්මක කර ඇති බවද සඳහන්ය. ස්ට්‍රොම්බොලි ගිනිකන්ද ලොව වඩාත් සක්‍රීයම ගිනිකඳු අතරින් එකක් වන අතර එය 1932 වර්ෂයේ සිට නිරන්තරයෙන් විදාරණය වෙමින් ඇත.", "URL": "https://sinhala.adaderana.lk/news.php?nid=113338", "Category": null, "Parent URL": null}