{"Source": "Adaderana", "Timestamp": "January 30, 2019 11:29 am", "Headline": "නාලක ද සිල්වා යළි රිමාන්ඩ්", "News Content": "ප්‍රභූ ඝාතන කුමන්ත්‍රණයක් සම්බන්ධයෙන් අත්අඩංගුවට ගත් හිටපු නියෝජ්‍ය පොලිස්පති නාලක ද සිල්වා සහ ඉන්දියානු ජාතික සැකකරු ලබන මස 13 වනදා දක්වා තවදුරටත් රක්ෂිත බන්ධනාගාරගත කිරීමට කොටුව මහේස්ත්‍රාත් අධිකරණය නියෝග කර තිබේ. කොටුව වැඩබලන මහේස්ත්‍රාත් ප්‍රියන්ත ලියනගේ මහතා හමුවේ අදාල නඩුව අද (30) කැදවූ බව අද දෙරණ අධිකරණ වාර්තාකරු පැවසුවේය. එහිදී අපරාධ පරීක්ෂණ දෙපාර්තමේන්තුව අධිකරණයට කරුණු දක්වමින් ප්‍රකාශ කර ඇත්තේ නඩුවේ පළමු සැකකාර ඉන්දියානු ජාතිකයා හෙළි කළ තොරතුරු අනුව නාමල් රාජපක්ෂ, විමල් වීරවංශ, ශෂී වීරවංශ යන අයගෙන් ප්‍රකාශ ලබා ගැනීමට පියවර ගත් බවයි. අදාල ඉන්දීය ජාතිකයා තමා හමුවීමට පැමිණියේද යන්න පිළිබඳ තමාට නිශ්චිතව මතකයක් නොමැති බව නාමල් රාජපක්ෂ මන්ත්‍රීවරයා ප්‍රකාශ කළ බව එහිදී අපරාධ පරීක්ෂණ දෙපාර්තමේන්තුව පෙන්වාදී තිබේ. විමල් වීරවංශ මන්ත්‍රීවරයා, ඔහුගේ බිරිඳ වන ශෂී වීරවංශ මහත්මිය ලබාදුන් ප්‍රකාශ අනුව එම ඉන්දීය ජාතිකයා විමල් වීරවංශ මහතාගේ නිවසට පැමිණ ඇති බවට අනාවරණය වූ බව අධිකරණය හමුවේ කරුණු දක්වමින් අපරාධ පරීක්ෂණ දෙපාර්තමේන්තුව සඳහන් කර ඇත්තේය. අදාල ඉන්දීය ජාතිකයා විමල් වීරවංශ මහතාගේ නිවස අසලට පැමිණ ඔහු පිළිබඳ ශෂී වීරවංශ මහත්මියගෙන් විමසා ඇති අතර වීරවංශ මන්ත්‍රීවරයා නිවසේ නොමැති බවට ඇය ප්‍රකාශ කිරීම හේතුවෙන් ඉන්දීය ජාතිකයා ජාතික නිදහස් පෙරමුණේ ප්‍රධාන කාර්යාලය වෙත ගොස් එම පක්ෂයේ මාධ්‍ය ප්‍රකාශක මොහොමඩ් මුසම්මිල් මහතා හමුවී ඇති බවට කරුණු අනාවරණය වූ බව අපරාධ පරීක්ෂණ දෙපාර්තමේන්තුව ප්‍රකාශ කර තිබේ. එමෙන්ම දූෂණ විරෝධි බලකායේ නාමල් කුමාර නැමැත්තාගේ ජංගම දුරකතනයෙන් මකා දමා තිබූ දුරකතන සංවාද හොංකොං රාජ්‍යයට ගොස් ප්‍රතිඋත්පාදනය කිරීමෙන් අනතුරුව එම සංවාද ඇතුලත් සී.ඩී. පට රස පරීක්ෂක දෙපාර්තමේන්තුව වෙත ඉදිරිපත් කළ බවද අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කළ බව සදහන්. මකා දැමූ දුරකතන සංවාදවලින් ප්‍රතිඋත්පාදනය කළ පිටු 14 ක දුරකතන සංවාද අපරාධ පරීක්ෂණ දෙපාර්තමේන්තුව විසින් අධිකරණයට ඉදිරිපත් කර ඇති බව ද අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=103335", "Category": null, "Parent URL": null}