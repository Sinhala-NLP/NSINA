{"Source": "Adaderana", "Timestamp": "February 21, 2018 01:04 pm", "Headline": "ට්‍රයිටන් ඡාවාරමේ සුලමුල හෙළිවෙයි", "News Content": "අතිශය දුර්ලභ ගණයේ ට්‍රයිටන් නැමැති මුහුදු බෙල්ලන් ජාවරමක් පිළිබඳව අද දෙරණ උකුස්සා ඊයේ රට හමුවේ අනාවරණ කළේය. අද උකුස්සාගේ අනාවරණය එම ජාවාරම නීතියේ රැහැනට හසුකර ගත් ආකාරය පිළිබඳවයි. ට්‍රයිටන් නැමැති අතිශය දුරලභ බෙල්ලන් දෙදෙනෙකු විකිණීමට සූදානම්කර තිබූ අයුරු උකුස්සා ඊයේ(15) දිනයේදී රට හමුවේ අනාවරණ කළේය. එහිදී ගනුදෙණුව සම්බන්ධයෙන් සාකච්ඡා කර ගැනීමෙන් අනතුරුව උකුස්සා ඉංගිරිය ප්‍රදේශයට ළඟා වුණේ වලාන දූෂණ මර්ධන ප්‍රහාරක ඒකකයේ අධ්‍යක්ෂ සහකාර පොලිස් අධිකාරී හේමාල් ප්‍රශාන්ත මහතාගේ සෘජු අධීක්ෂණය යටතේ පැමිණි එම ඒකකයේ නිලධාරීන් පිරිසක් ද සමඟින්. උකුස්සා එම ස්ථානයට ළඟා වන විටත් ට්‍රයිටන් බෙල්ලන් දෙදෙනා අලෙවි කිරීම සඳහා ජාවාරම්කරු සූදානම් කර තිබූ අතර එහි දී ක්‍රියාත්මක වූ වලාන දූෂණ මර්ධන ප්‍රහාරක ඒකකයේ නිලධාරීන් විසින් ජාවාරම්කරු අත්අඩංගුවට ගනු ලැබීය. අනතුරුව ජාවාරම්කරුගේ නිවස සෝදිසි කළ අතර එහි තිබී මියගිය කිඹුලෙකුගේ හිසක කොටසක් ද සොයාගනු ලැබිය. පසුව ජාවාරම්කරු සමඟින් ට්‍රයිටන් බෙල්ලන් දෙදෙනා මෙන්ම කිඹුල් හිසද ඉංගිරිය පොලීසියට බාර දෙනු ලැබීය. ඉදිරියේදීත් මෙමැනි ජාවාරම්කාර සිද්ධීන් නීතියේ රැහැනට හසුකර දීමට උකුස්සා සීරුවෙන්.", "URL": "https://sinhala.adaderana.lk/news.php?nid=84622", "Category": null, "Parent URL": null}