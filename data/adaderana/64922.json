{"Source": "Adaderana", "Timestamp": "October 11, 2016 08:27 am", "Headline": " කෂීමා-සෙටොයුකි-අසගි එක්ක පෙහෙරිදාර්ත් දිවයිනට එයි", "News Content": "ඉන්දියානු වෙරළාරක්ෂක බළකායට අයත් සමුද්‍ර \"පෙහෙරිදාර්\" නෞකාව කොළඹ වරායට පැමිණ තිබේ.සුහඳ සහ පුහුණු සංචාරයක් සඳහා ඊයේ(10) දිනයේ මෙම නෞකාව කොළඹ වරායට පැමිණි බව නාවික හමුදාව සඳහන් කළේය.එහිදී නාවික සම්ප්‍රදායානුකූලව ශ්‍රී ලංකා නාවික හමුදාව විසින් එම නෞකාව පිළිගෙන තිබේ.ඉන්දීය නෞකාවේ අණදෙන නිලධාරී කපිතාන් ඩී.ආර්.ශර්මා මහතා, බටහිර නාවික විධාන මූලස්ථානයේදී විධාන ආඥාපති, රියර් අද්මිරාල් ජයන්ත ද සිල්වා මහතා හමුවී ද්විපාර්ශවීය වශයෙන් වැදගත් කරුණු කීපයක් සම්බන්ධයෙන් සාකච්ඡා කළ බව නාවික හමුදාව සඳහන් කළේය.මෙම නෞකාව හෙට දිනය දක්වා කොළඹ වරායේ නැංගුරම්ලා තිබෙන අතර, එම කාල සීමාව තුළ ශ්‍රී ලංකා නාවික හමුදාව සහ වෙරළාරක්ෂක දෙපාර්තමේන්තුව එක්ව වැඩසටහන් කිහිපයක් සංවිධානය කර තිබේ.මේ අතර ජපාන නාවික හමුදාවට අයත් නෞකා තුනක් සුහඳ සංචාරයක් සඳහා දිවයිනට පැමිණ තිබේ.කෂීමා, සෙටොයුකි සහ අසගි යන නෞකා මෙලෙස කොළඹ වරායට පැමිණ ඇති බව නාවික හමුදාව ප්‍රකාශ කළේය.එම නෞකා පිළිගැනීම සඳහා නාවික හමුදාව විසින් කෂිමා නෞකාවේදී විශේෂ උත්සවයක් සංවිධානය කර තිබේ.එම උත්සවය සඳහා ප්‍රධාන ආරාධිත අමුත්තා ලෙස ආරක්ෂක ලේකම් කරුණාසේන හෙට්ටිආරච්චි මහතා සහභාගී වී ඇති අතර මෙරට ජපාන තානාපති කෙනිචි සුගනුම් මහතා ඇතුළු පිරිසක් එක්ව සිටි බව නාවික හමුදාව පැවසුවේය.සුහඳ සංචාරයක් සඳහා දිවයිනට පැමිණි ජපාන නෞකා තුන දින 05ක් මෙරට තුළ රැදී සිටීමට නියමිතය.", "URL": "https://sinhala.adaderana.lk/news.php?nid=64922", "Category": null, "Parent URL": null}