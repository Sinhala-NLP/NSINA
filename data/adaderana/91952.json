{"Source": "Adaderana", "Timestamp": "July 4, 2018 10:08 am", "Headline": "ප්‍රපාතයට ඇඳ වැටුණු දැරිය නාවික සෙබළුන් බේරා ගනියි-සුළු තුවාල ලබා දැරිය රෝහලට", "News Content": "ගාල්ල රූමස්සල පිහිටි බොනීටා ළමා නිවාසයේ දැරියක් ඒ අසල ප්‍රපාතයකට ඇඳවැටී සිටිය දී නාවික හමුදාව විසින් බේරා ගෙන තිබේ. ඊයේ (03) සවස 05.00 ට පමණ හදිසි අනතුරක් සිදුවී ඇති බවට ගාල්ල වරාය පොලීසිය මඟින් දකුණු නාවික විධාන මුලස්ථානය වෙත සිදු කළ දැනුම් දීමකට අනුව මෙම දැරිය නිරුපද්‍රිතව බේරා ගැනීමට නාවික හමුදාව සමත්ව ඇත. දකුණු නාවික විධානය භාර ආඥාපති, රියර් අද්මිරාල් කපිල සමරවීර මහතාගේ උපදෙස් පරිදී කඩිනමින් ක්‍රියාත්මක වු විශේෂයාත්‍රා හා කිමිඳුම් අංශයේ නාවිකයින් පිරිසක් එක්ව එම ස්ථානයට ගොස් මහත් වු පරිශ්‍රමයක් දරා එම දැරිය නිරුපද්‍රිතව බේරා ගැනීමට කටයුතු කළ ඇත. සුළු තුවාල ලබා සිටි එම දැරිය වැඩිදුර ප්‍රතිකාර සඳහා ගිලන් රථයක් මඟින් ගාල්ල කරාපිටිය රෝහල වෙත ඇතුළත් කළ බව ද නාවික හමුදාව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91952", "Category": null, "Parent URL": null}