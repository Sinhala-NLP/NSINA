{"Source": "Adaderana", "Timestamp": "June 5, 2018 07:38 am", "Headline": "වව්නියාවේ කර්මාන්ත ශාලාවක ගින්නක්", "News Content": "වව්නියාව, වෛරවපුලියන්කුලම ප්‍රදේශයේ පවත්වාගෙන ගිය කර්මාන්තශාලාවක හටගත් ගින්නක් හේතුවෙන් කර්මාන්ත ශාලාව සම්පූර්ණයෙන් විනාශ වි ඇති බව වව්නියාව පොලීසිය පවසයි. වව්නියාව පොලීසිය පැවසූවේ තෙල් වර්ග හිඳින කර්මාන්ත ශාලාවක ඊයේ(04) රාත්‍රියේ ගින්න හටගෙන ඇති අතර, ගින්නෙන් කර්මාන්ත ශාලාවේ උපකරණ සියල්ල ගිනිගෙන විනාශ වි ඇති බවයි. විදුලි කාන්දුවක් ගින්නට හේතුවි ඇති බවට පොලීසිය සැක පළ කරන අතර, කර්මාන්ත ශාලාවේ පැවති තෙල් හේතුවෙන් ගින්න ශිඝ්‍රයෙන් පැතිරගොස් ඇති බවද පොලීසිය සඳහන් කළේය. පොලීසිය පැවසූවේ ගින්න හේතුවෙන් කර්මාන්ත ශාලාවේ ලක්ෂ ගණනාවක උපකරණ විනාශ වි ඇති අතර, සිදුවු අලාභය තවමත් තක්සේරු කොට නොමැති බවයි. වව්නියාව නගර සභා ගිනි නිවීමේ ඒකකය,වව්නියාව පොලිසිය හා ප්‍රදේශවාසීන් එක්ව දැඩි පරිශ්‍රමයක් යොදා ගින්න නිවා දැමීමට කටයුතු කරනු ලැබීය. සිද්ධිය සම්බන්ධයෙන් වව්නියාව පොලිසිය වැඩිදුර පරීක්ෂණ මෙහෙවයි.", "URL": "https://sinhala.adaderana.lk/news.php?nid=90360", "Category": null, "Parent URL": null}