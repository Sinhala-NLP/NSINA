{"Source": "Adaderana", "Timestamp": "September 30, 2010 06:27 pm", "Headline": "බිරිඳගේ හිස කඳින් වෙන්වෙන්න කපා මරා දමයි-සියදිවි නසාගන්න හැදූ සාහසිකයා රෝහලේ", "News Content": "සිය බිරිඳගේ බෙල්ල කපා ඝාතනය කොට තමන්ගේ බෙල්ල ද කපා ගනිමින් සියදිවි නසා ගන්නට තැත් කළ සැමියෙකු පිළිබඳ මස්කෙළිය ප්‍රදේශයෙන් වාර්තා වේ. වාර්තා වන අන්දමට සිද්ධිය මෙසේය. මස්කෙළිය-සම්මිල,කවරලවලත්ත ප්‍රදේශයේ පදිංචි 58 හැවිරිදි පුද්ගලයෙකු වූ ඔහු දරුවන් තිදෙනෙකුගේ පියෙකි. 47 හැවිරිදි බිරිඳ දරට ගොස් දර සොයාගෙන නිවසට පැමිණෙද්දී මග රැක සිට අත ඇති පිහියෙන් බිරිඳගේ හිස කඳින් වෙන්වෙන සේ කපාදමා ඇත. දර මිටිය පසෙකට වීසි වෙමින් කපා හෙලූ කෙසෙල් කඳක් සේ බිරිඳගේ හිස කඳින් වෙන්වී එතැනම මියැදී ඇතැයි සඳහන් වේ. බිරිඳ මරා දැමීමෙන් පසු මෙම සාහසික පියා අසල කැලයට වැදී සැඟවී මත්පැන් පානය කර තමාද බෙල්ල කපාගෙන සියදිවි නසා ගන්නට තැත් කර තිබේ. එහිදී මොහු දුටු ගම්වැසියන් මොහු නාවලපිටිය රෝහලට ඇතුළත් කරන ලද අතර පසුව රෝහලේදී කරන ලද පැයක සැත්කමකින් පසු වැඩිදුර ප්‍රතිකාර සඳහා මහනුවර මහ රෝහලට මාරුකර එවා ඇත. මරණයට පත්වූ බිරිඳගේ දේහය දැනට මස්කෙළිය රෝහලේ තැන්පත් කර ඇති අතර බෙල්ල කපාගත් සැමියා මහනුවර මහ රෝහලේ දැඩි සත්කාර ඒකකයේ ප්‍රතිකාර ලබයි. මස්කෙළිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=11205", "Category": null, "Parent URL": null}