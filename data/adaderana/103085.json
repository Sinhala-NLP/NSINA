{"Source": "Adaderana", "Timestamp": "January 25, 2019 09:52 pm", "Headline": "මත්තල සේම ශ්‍රී ලන්කන් අලාභයත් ක්‍රියාත්මක වුනේ සැලසුම්ගතවයි", "News Content": "පාර්ලිමේන්තුවට ඊයේ එළි දැක්වූ කෝප් වාර්තාවට අනුව ශ්‍රී ලංකන් ගුවන් සමාගම පසුගිය කාල පරිච්ඡේදයට සාපේක්ෂව ගෙවුනු මාස නවයක කාලයේ ඉතිහාසයේ වැඩිම පාඩුව වාර්තාකර තිබුනි. 2015 වසරේදී රුපියල් මිලියන 16,329.90ක්ද 2016 වසරේදී රුපියල් මිලියන 12,083.62ක් සහ 2017 වසරේදී රුපියල් මිලියන 28,339.51 ලෙසයි. කෙසේ වෙතත් ඉතිහාසයේ විශාලතම පාඩුව පසුගිය මාස 9ක කාලයකදී ජාතික ගුවන් සේවය ලැබූ අතර එය රුපියල් මිලියන 40,0000ක් වෙයි. කෝප් වාර්තාවට අනුව ඉතිහාසයේ ඉහළම පාඩුව ගෙවුනු මාස නවය තුල මෙලෙස වාර්තා වීම සම්බන්ධයෙන් එක්සත් ජනතා නිදහස් සන්ධානයේ පාර්ලිමේන්තු මන්ත්‍රී කනක හේරත් මහතාද අද(25) පැවති මාධ්‍ය හමුවකදී අදහස් පළ කර සිටියේය. මෙම මිලියන හතලිස්දාහයෙන් මිලියන දෙදෙහස් දෙසිය අසූවක් වර්ෂයකට වියදම්ව ඇත්තේ දේශපාලන වශයෙන් පත් කර ගත් අය එකසිය අනූ දෙනෙකුට ලක්ෂ 10කට වඩා පඩි ගෙවා ඇති බව ඔහු පැවසීය. එම නම් ලැයිස්තුව ලබා දෙන ලෙස කෝප් කමිටුවෙන් ඉල්ලීමක් කර ඇති බවත් මත්තල ගුවන්තොටුපලේ වී ගබඩා කළ සේ ශ්‍රී ලන්කන් ගුවන් සමාගමෙත් මෙම අලාභය ඇති කිරීමට සැලසුම් ගතව ක්‍රියාත්මක වූ බවත් පැවසීය.", "URL": "https://sinhala.adaderana.lk/news.php?nid=103085", "Category": null, "Parent URL": null}