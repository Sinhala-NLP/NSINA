{"Source": "Adaderana", "Timestamp": "March 31, 2014 03:59 pm", "Headline": "තඹුත්තේගම නිධන් සෙවූ 2ක් මාට්ටු", "News Content": "තඹුත්තේගම, සමගිපුර ප්‍රජා ශාලාව අසල පිහිටි ගල් තලාවක නිධන් ගැනීමේ අරමුණින් කැණීම් කටයුතුවල නිරතව සිටි පුද්ගලයින් දෙදෙනෙකු අත්අඩංගුවට ගෙන තිබේ. රාත්‍රී මුර සංචාරයේ නිරත තඹුත්තේගම පොලීසියේ නිලධාරීන්ට ලද තොරතුරකට අනුව සිදුකළ වැටලීමකදී සැකකරුවන් අත්අඩංගුවට ගෙන ඇති බව පොලීසිය සඳහන් කළේය. අත්අඩංගුවට ගන්නා අවස්ථාවේ දී ඔවුන් විසින් අඩි 7ක් පමණ ගැඹුරට එම ස්ථානයේ නිධන් වළවල් කපා තිබු බව ද වාර්තා වේ. ඔවුන් සතුව තිබී කැණීම් කටයුතු සඳහා යොදාගත් උපකරණ සහ පූජා භාණ්ඩ කිහිපයක් ද පොලීසිය භාරයට ගෙන ඇත. සැකකරුවන් ගල්ගමුව සහ දෙහිඅත්තකණ්ඩිය ප්‍රදේශවල පදිංචි පුද්ගලයින් වන අතර ඔවුන් අද තඹුත්තේගම මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=42202", "Category": null, "Parent URL": null}