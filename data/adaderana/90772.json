{"Source": "Adaderana", "Timestamp": "June 12, 2018 12:19 pm", "Headline": "ගම්පොළ උඩපළාත ප්‍රාදේශිය සභාව උණුසුම්-සභාපති හා විපක්ෂ නායක රෝහලට ", "News Content": "ගම්පොළ උඩපළාත ප්‍රාදේශිය සභාවේ ආණ්ඩු පක්ෂයේ සහ විපක්ෂයේ මන්ත්‍රිවරුන් අතර අද(12) උදෑසන ගැටුම්කාරී තත්ත්වයක් හට ගත්තේය. ගැටුම අතරතුර තමාට පහරදුන් බව පවසමින් එම ප්‍රාදේශිය සභාවේ සභාපතිවරයා සහ විපක්ෂ නායකවරයා රෝහල් ගත වී තිබේ. ගම්පොළ උඩපළාත ප්‍රාදේශිය සභාවේ සභාපතිවරයා සභාවේ වැඩකටයුතු අත්තනෝමතික ලෙස සිදුකරනමින් රජයේ මුදල් ප්‍රතිපාදන මන්ත්‍රිවරුන් වෙත නිසි පරිදි ලබා නොදෙන බව පවසමින් ශ්‍රී ලංකා පොදුජන පෙරමුණ නියෝජනය කරන එහි මන්ත්‍රීවරු ඇතුළු පිරිසක් අද උදෑසන මෙලෙස විරෝධතාවයක නිරත විය. මෙම විරෝධතාවයෙන් අනතුරුව ඔවුන් අද දින පැවති ප්‍රාදේශිය සභාවේ මහා සභා රැස්වීමටද සහභාගී වූ අතර එම අවස්ථාවේ තමන්ට නියමිත පරිදි ආසන වෙන් කර නොමැති බවට සභාපතිවරයාට චෝදනා කරමින් ඔවුන් කලහකාරී ලෙස හැසිරෙන අයුරු දක්නට ලැබුණි. මෙම නොසන්සුන්කාරී තත්ත්වය අතරතුර උඩපළාත ප්‍රාදේශිය සභාවේ විපක්ෂ නායකවරයා සභාපතිවරයාට බෝතලකින් සිදුකල පහරදීමක් හේතුවෙන් එම ස්ථානයට පොලිසිය කැඳවීමටද සිදු විය. පොලිසියේ මැදිහත්වීමෙන් පසුව ගැටුම්කාරී තත්ත්වය පාලනය කෙරුණි. මෙම නොසන්සුන්කාරී තත්ත්වය අතරතුර බෝතලයක් හිසේ වැදීම හේතුවෙන් තුවාල ලැබූ ප්‍රාදේශීය සභාවේ සභාපතිවරයා ගම්පොළ ශික්ෂණ රෝහලට ඇතුළත් වී මේ වන විට ප්‍රතිකාර ලබමින් සිටින අතර ප්‍රාදේශීය සභාවේ විපක්ෂ නායකවරයා ද තමන්ට හෘදයාබාධයක් ඇති වූ බව පවසමින් රෝහල් ගත වී තිබේ.", "URL": "https://sinhala.adaderana.lk/news.php?nid=90772", "Category": null, "Parent URL": null}