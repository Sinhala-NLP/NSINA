{"Source": "Adaderana", "Timestamp": "August 6, 2013 01:09 pm", "Headline": " වැලිවේරීයේ ජනයාට පහරදීම ගැන ජාත්‍යන්තර පරීක්ෂණයක් අවශ්‍යයි ", "News Content": "බීමට ජලය බිඳක් ඉල්ලා රතුපස්වල ජනතාව දියත් කරන ලද විරෝධයට පහරදීම සම්බන්ධයෙන් අනිවාර්යයෙන්ම ජාත්‍යන්තර පරීක්ෂණයක් සිදුකළ යුතු බව එ.ජා.ප පාර්ලිමේන්තු මන්ත්‍රී තිස්ස අත්තනායක මහතා පවසයි. තවද එම ජනතාවට පහරදීම ඉතාමත් අමානුෂික ක්‍රියාවක් බව අද(06) කොළඹ පැවති මාධ්‍ය හමුවකට එක්වෙමින් ඔහු සඳහන් කළේය. මෙම සිද්ධිය මිලිටිරිකරණයේ එක් පියවරක් පමණක් නොවන බවත්, මෙම සිදුවීම ජනතාව හා හමුදාව අතර ගැටුමක් ඇති කිරීමට ආණ්ඩුව ගත් උත්සාහයක් බව හෙතෙම පැවසීය. මෙම සිද්ධිය සම්බන්ධයෙන් සිවිල් ජනතාවට පහර දීමට නියෝග දුන්නේ කවුරුන්ද යන්න මෙතෙක් රජය හෙළිනොකරන බවද ඔහු සඳහන් කළේය. තවදුරටත් අදහස් දක්වමින් ඒ මහතා කියා සිටියේ එම අවස්ථාවේදී මාධ්‍යවේදීන්ට පවා පහරදීම් සිදු කර ඇති බවයි. එසේම මෙම පහරදීම ශිෂ්ඨ සම්පන්න සමාජයක සිදුවිය යුතු සිදුවීමක් නොවන බවත්, දකුණේ මෙවැනි සිදුවීම් සිදු වූවානම් උතුරේ කුමක් සිදු වූවාද යන්න තමන්ට වැටහෙන බව ඔහු සඳහන් කර සිටියේය. හදිසි නීතිය නොමැති අවස්ථාවකදී පොලීසියට හමුදාව ගෙන්වීමටද නොහැකි බව ඔහු පැවසීය. කෙසේ වෙතත් ඉදිරියේදී පැවැත්වීමට නියමිත ඡන්දය හේතුවෙන් උතුරේ ඡන්දදායකයින් බිය ගැන්වීමේ ව්‍යාපාරයක් මේ වන විටත් දියත් වෙමින් තිබෙන බව තිස්ස අත්තනායක මහතා සඳහන් කර සිටියේය. එ.ජා.ප. ජන්ද මධ්‍යස්ථාන දිනවන පළාත් සභා ඡන්ද ව්‍යාපාරය මේ වන විටත් ආරම්භ කර ඇති බව ඒ මහතා පැවසීය. එ.ජා.ප.ය මේ වන විට කිසිදු පළාතකට මහ ඇමති කෙනෙක් ප්‍රකාශ කර නොමැති බවත්, මැතිවරණය අවසන් වූ වහාම එය ප්‍රකාශයට පත් කරන බවද හෙතෙම සඳහන් කළේය. තවද දැයට කිරුළට මුවා වී මැතිවරණ ප්‍රචාරක කටයුතු සිදුකරමින් සිටින බවත්, මේ වන විටත් මැතිවරණ කොමසාරිස් වෙත ඒ සම්බන්ධයෙන් පැමිණිලි ඉදිරිපත් කර ඇති බවත් ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=36420", "Category": null, "Parent URL": null}