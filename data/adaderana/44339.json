{"Source": "Adaderana", "Timestamp": "July 1, 2014 09:51 am", "Headline": " ඝාතනයකට උපකාර කළැයි රියදුරෙක් අත්අඩංගුවේ", "News Content": "මාදම්පේ පොලිස් බලප්‍රදේශයේ මහගම - කීනගොල්ල වත්ත ප්‍රදේශයේදී පුද්ගලයෙකුට වෙඩි තබා ඝාතනය කිරීමේ සිද්ධියට සම්බන්ධ සැකකරුවන්ට නවාතැන්, ආහාර පාන සහ ප්‍රවාහන පහසුකම් සපයා දුන් බව කියන සැකකරුවෙකු හලාවත කොට්ඨාස නොවිසඳුණු අපරාධ විමර්ශන අංශය විසින් අත්අඩංගුවට ගෙන මාදම්පේ පොලීසියට බාර දී තිබේ. අත්අඩංගුවට ගෙන ඇති සැකකරු ආරච්චිකට්ටුව, නල්ලදරන්කට්ටුව - බෝගහවැටිය පදිංචි වයස අවුරුදු 32 ක අයෙකි.ඔහු රියදුරෙකු ලෙස කටයුතු කරමින් සිට ඇත. පසුගිය වසරේ මැයි මස 21 වැනිදා මෙම වෙඩි තැබීම සිදුවී තිබුණි. මෙම වෙඩි තැබීමෙන් මහගම - කීනගොල්ල පදිංචිව සිටි ගල්ගමුව කංකානම්ලාගේ ජීවන් පුෂ්ප කුමාර යන අය මියගොස් තිබිණ. මේ සම්බන්ධයෙන් පරීක්ෂණ සිදු කළ පොලීසිය ඝාතනයට සම්බන්ධ සැකකරුවන් 03 දෙනෙකු අත්අඩංගුවට ගෙන අධිකරණය වෙත ඉදිරිපත් කර තිබුණි. වෙඩි තැබීම සඳහා යොදා ගත් ගිනි අවියද පොලීසිය විසින් සොයා ගෙන තිබිණ. එම සැකකරුවන් මේ වන විට අධිකරණ නියෝග මත රක්ෂිත බන්ධනාගාර ගත කර ඇත. ඔවුන්ට මිනිස් ඝාතනයක් සඳහා ආධාර අනුබල දෙමින් ආහාර පාන, නවාතැන් සහ ප්‍රවාහන පහසුකම් සපයා දුන් බවට අත්අඩංගුවට ගෙන ඇති සැකකරුට එරෙහිව පොලීසිය විසින් චෝදනා එල්ල කර තිබේ. මෙම සැකකරුවන් විසින් 2013 වසරේ පෙබරවාරි මස 13 වැනිදා බිංගිරිය පොලිස් වසමේ වැල්ලරාව ප්‍රදේශයේදී පුද්ගලයෙකු වෙඩි තබා ඝාතනය කිරීමට උත්සාහ කිරීමේ සිද්ධියක් සම්බන්ධයෙන්ද තොරතුරු අනාවරණය කර ගැනීමට හලාවත කොට්ඨාස නොවිසදුණු අපරාධ විමර්ශන අංශය සමත්වී ඇත. හලාවත කොට්ඨාස බාර ජ්‍යෙෂ්ඨ පොලිස් අධිකාරී සාලිය සිල්වා මහතාගේ උපදෙස් මත නොවිසඳුණු අපරාධ විමර්ශන අංශය විසින් මෙම විමර්ශන කටයුතු සිදු කර තිබුණි. මාදම්පේ පොලීසිය වෙත ඉදිරිපත් කරන ලද සැකකරු හලාවත දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=44339", "Category": null, "Parent URL": null}