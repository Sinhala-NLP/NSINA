{"Source": "Adaderana", "Timestamp": "September 28, 2016 02:23 pm", "Headline": "  විග්නේෂ්වරන් ප්‍රභාකරන්ගේ අඩුව පුරවන්න හදනවාද?", "News Content": "ප්‍රභාකරන්ගෙන් හිස් වූ තැන විග්නේෂ්වරන් ගැනීමට හදනවාදැයි සැකයක් මතුවන බව එජාප පා.ම මුජිබර් රහ්මාන් මහතා පවසයි.සිරිකොතදී අද පැවැති මාධ්‍ය හමුවකදී මන්ත්‍රීවරයා කියා සිටියේ විග්නේෂ්වරන් මහඇමතිවරයා පසුගියදා කළ ප්‍රකාශය හෙළාදකින බවයි.දෙමළ ජනතාවගේ ප්‍රශ්න ගැන සැබෑම උවමනාවක් ඇති නම් විග්නේෂ්වරන් කළ යුත්තේ ආණ්ඩුව සමග සාකච්ඡා කිරීම මිස මෙවැනි වැඩසටහන් මගින් ජාතික සමගියට බාධා කිරීම නොවන බව හෙතෙම පෙන්වාදුන්නේය.දෙමළ ජනතාව යළිත් යුද්ධයකට යාමට කිසිසේත් කැමැත්තක් දක්වන්නේ නැති බවද, උතුරු - නැගෙනහිර යළි ඒකාබද්ධ කළ ‍නොහැකි බවද ඔහු අවධාරණය කළේය.මේ අතර පාසල්වලට ළමුන් ඇතුළත් කර ගැනීමේදී රජයේ වෛද්‍ය නිලධාරීන්ගේ සංගමයට පමණක් ප්‍රමුඛතාවයක් දිය නොහැකි බවත්, එසේ දෙනවානම් මේ රටේ දුප්පත් අම්මා තාත්තාගේ දරුවන්ට ද ජනප්‍රිය පාසල් දිය යුතු බවත්, හෙතෙම කියා සිටියේය.වෛද්‍ය සංගමයට මේ රටේ බමුණු කුලයක් හැදීමට ඉඩදිය නොහැකි බවද, ඔවුන්ට අවශ්‍ය රෝගීන්ගේ බෙල්ලට පිහිය තබා ඔවුන් ප්‍රාණ ඇපයට ගෙන ඉල්ලීම් දිනාගැනීමට යැයිද ඒ මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=64503", "Category": null, "Parent URL": null}