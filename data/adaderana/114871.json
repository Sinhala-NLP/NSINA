{"Source": "Adaderana", "Timestamp": "July 24, 2019 10:44 am", "Headline": "ඉතිහාසයේ පළමුවරට එකතු වෙලා ගුවනට ගිය අය", "News Content": "ඉතිහාසයේ පළමුවරට රුසියාව හා චීනය ඒකාබද්ධව ගුවන් අභ්‍යාසයක් පවත්වා තිබේ. ඔවුන් මෙම පියවර ගෙන තිබෙන්නේ රුසියානු යානාවක් ඉලක්ක කර දකුණු කොරියාව ඊයේ(23) එල්ල කළ ප්‍රහාරයට ප්‍රතිචාර ලෙසය බව විදෙස් වාර්තා පවසයි. රුසියානු ගුවන්යානාවක් ඉලක්ක කර අනතුරු ඇඟවීමේ වෙඩි ප්‍රහාර එල්ල කිරීමට දකුණූ කොරියාව කටයුතු කළේ පසුගියදායි. අදාළ යානා සිය ගුවන් සීමා උල්ලංඝනය කළ බැවින් මෙසේ ප්‍රහාර දියත් කළ බව ඔවුන් වැඩිදුරටත් පැවසුවේය. මෙහිදී දකුණු කොරියාවේ ප්‍රකාශය ප්‍රතික්‍‍ෂේප කරමින් රුසියාව පැවසුවේ තමන්ට අයත් කිසිදු යානාවකට ප්‍රහාරයක් එල්ල වී නොමැති බවයි. කෙසේ වෙතත්, මතුව ඇති තත්ත්වය තවත් උග්‍ර කරමින් ජපාන මුහුද සහ නැගෙනහිර චීන මුහුදට ඉහළ අහසේ චීනය සමඟින් ඒකාබද්ධව ගුවන් අභ්‍යාසයක් ක්‍රියාත්මක කිරීමට රුසියාව තීරණය කර තිබේ. රුසියාව හා චීනය ඒකාබද්ධ ගුවන් අභ්‍යාසයක් ක්‍රියාත්මක කර ඇත්තේ ඉතිහාසයේ පළමුවරටයි. මේ අනුව තමන්ට අයත් බෝම්බ හෙළන යානා හතරක් හා ප්‍රහාරක ජෙට් යානා කිහිපයක් අදාළ මෙහෙයුම සදහා යොමුකර ඇති බව රුසියාව පවසයි. ඊට ප්‍රතිචාර ලෙසින් සිය ප්‍රහාරක ජෙට් යානා කිහිපයක් ගුවන්ගත කිරීමට කටයුතු කර ඇති බව දකුණු කොරියාව හා ජපානය යන රටවල් දෙකම ප්‍රකාශ කළේය. රුසියානු යානා වෙත දකුණු කොරියාවට ප්‍රහාර එල්ල වුණේ ඔවුන් යටතේ පාලනය වන ඩොක්ඩෝ - ටකෙෂිමා නම් දූපතට ඉහළින් පියාසර කිරීම හේතුවෙන්. කෙසේ නමුත් මෙහිදී ජපානය, රුසියාව හා දකුණු කොරියාව යන රාජ්‍යයන් ද්විත්වයම හෙලා දකිමින් ප්‍රකාශ නිකුත් කර තිබුණි. ඔවුන් පවසන්නේ ටකෙෂිමා දූපත තමන්ට අයත් බවයි. ඒ මතින් ගමන් කරමින් රුසියාව සිය ගුවන් කලාපය අතික්‍රමණය කළ බව ජපානයේ මතයයි. මේ හේතුවෙන් රුසියානු යානාව මුල්කරගෙන කලාපයේ සාමය දැඩි අවදානමකට පත්ව ඇති බව විදෙස් වාර්තා පවසයි.", "URL": "https://sinhala.adaderana.lk/news.php?nid=114871", "Category": null, "Parent URL": null}