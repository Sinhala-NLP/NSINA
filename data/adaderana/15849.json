{"Source": "Adaderana", "Timestamp": "May 3, 2011 08:20 am", "Headline": "ඩෙංගු පනතේ වගන්ති 14 ක වෙනසක් වෙයි", "News Content": "දැනට පවතින ඩෙංගු පනතේ වගන්ති 14 ක් කඩිනමින් සංශෝධනය කිරීමට සෞඛ්‍ය අමාත්‍යාංශය තීරණය කර තිබේ. 2007 අංක 12 දරන මදුරුවන් බෝ වීම වැළැක්වීම පනතේ සිදු කරනු ලබන මෙම සංශෝධන මගින් ස්ථානීය දඬුවම් ක්‍රමය හඳුන්වා දීමට නියමිතය. එමඟින් මදුරුවන් බෝවන ස්ථාන පවත්වාගෙන යන පුද්ගලයින්ට එරෙහිව එම අවස්ථාවේ දීම දඩ මුදල් නියම කිරීමට හැකියාව ලැබෙන බව සෞඛ්‍ය අමාත්‍යාංශය පෙන්වා දෙයි. මෙම සංශෝධන සඳහා කැබිනට් අනුමැතිය ලබා ගැනීමෙන් අනතුරුව එම සංශෝධන පාර්ලිමේන්තුවට ඉදිරිපත් කිරීමට නියමිතය. මේ අතර මේ වසරේ ගත වූ කාල සීමාව තුළ මදුරුවන් ‍බෝ වන ස්ථාන පවත්වාගෙන ගිය පුද්ගලයින් 1657 ට එරෙහිව නඩු පවරා ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. ඉදිරි වර්ෂා සමයත් සමඟම සිය වැටලීම් කටයුතු අඛණ්ඩව සිදු කරන බව එම සංගමයේ සභාපති උපුල් රෝහණ මහතා ප්‍රකාශ කළේය.", "URL": "https://sinhala.adaderana.lk/news.php?nid=15849", "Category": null, "Parent URL": null}