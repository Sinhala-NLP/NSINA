{"Source": "Adaderana", "Timestamp": "June 26, 2013 12:51 pm", "Headline": "තමිල්නාඩුවේදී  යුධ පුහුණුව ලබා දුන්නොත් බලාගෙනයි", "News Content": "ශ්‍රී ලංකාවේ ආරක්ෂක අංශ සාමාජිකයින්හට තමිල්නාඩුවේ පුහුණුවීම් ලබාදීම තවදුරටත් සිදුවුවහොත් දේශපාලන පක්ෂ සහ සංවිධාන එක්ව අඛණ්ඩ උද්ඝෝෂණ ක්‍රියාමාර්ගවල නිරත වන බව ඉන්දීය එම්.ඩි.එම්.කේ පක්ෂ නායක වයිකෝ පවසයි. දේශපාලන පක්ෂ සහ සංවිධාන කිහිපයක නියෝජිතයින්ගේ සහභාගීත්වයෙන් පැවති සාකච්ජාවක දී ඔහු මේ බව සඳහන් කර තිබේ. තමිල්නාඩුවේ වෙලින්ටන් ආරක්ෂක මාණ්ඩලික විද්‍යාලයේ ශ්‍රී ලාංකික ආරක්ෂක අංශ සාමාජිකයින්හට තවදුරටත් පුහුණුවීම් ලබානොදීමට ඉන්දීය රජය පියවර ගත යුතු බව වයිකෝ එහි දී සදහන් කර ඇත. වසර ගණනාවක සිට ශ්‍රී ලංකාවේ දෙමළ ජනතාව විවිධ අසාධාරණයන්ට ලක්වූ බවත්, ඔවුන්ට නිසි සැලකිල්ලක් දැක්වීමට ශ්‍රී ලංකා රජය කටයුතු කර නොමැති බවත් වයිකෝ පවසා තිබේ. මේ හේතුවෙන් ශ්‍රී ලංකාවේ ආරක්ෂක අංශ සාමාජිකයින් හට තමිල්නාඩුවේ පුහුණුවීම් ලබා නොදිය යුතු බව ඔහු පවසා ඇත. ශ්‍රී ලංකා ආරක්ෂක අංශ සාමාජිකයින් දෙදෙනෙකුහට තමිල්නාඩුවේ වෙලින්ටන් ආරක්ෂක මාණ්ඩලික විද්‍යාලයේ පුහුණුව ලබාදීමට විරෝධය පල කරමින් එල්.ටී.ටී.ඊ හිතවාදී සංවිධාන සහ දේශපාලන පක්ෂ පසුගිය දින කිහිපය පුරා තමිල්නාඩුවේ විරෝධතා ක්‍රියාමාර්ග වල නිරත විය. මේ හේතුවෙන් එම සාමාජිකයින් දෙදෙනා යලිත් ශ්‍රී ලංකාවට එවීමට ඉන්දීය බලධාරින් පියවර ගෙන තිබුණි.", "URL": "https://sinhala.adaderana.lk/news.php?nid=35258", "Category": null, "Parent URL": null}