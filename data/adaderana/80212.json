{"Source": "Adaderana", "Timestamp": "November 20, 2017 07:02 am", "Headline": "පුංචි ඡන්දේ පෙත්සමට එරෙහිව ඇමති සිරිපාල අධිකරණට", "News Content": "පළාත් පාලන මැතිවරණය කල්දැමීමේ අරමුණින් යුතුව කිසිඳු ශ්‍රී ලංකා නිදහස් පක්ෂ සාමාජිකයෙකු අධිකරණය හමුවේ පෙත්සම් ඉදිරිපත් නොකළ බව ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති ප්‍රවාහන අමාත්‍ය නිමල් සිරිපාල ද සිල්වා මහතා පවසයි. නිදහස් පක්ෂය ලෙස තමන් ද එළඹෙන 22 වනදා අධිකරණය හමුවේ පෙනී සිට මෙම පෙත්සම නිශ්ප්‍රභා කරන ලෙස ඉල්ලීමක් කරන බව අමාත්‍යවරයා පෙන්වා දෙයි. බදුල්ල රඹුක්පොත ප්‍රදේශයේ පැවැති උත්සවයකට එක්වෙමින් ප්‍රවාහන අමාත්‍ය නිමල් සිරිපාල ද සිල්වා මහතා මෙම අදහස් පල කළේය. මේ අතර එළඹෙන පළාත් පාලන මැතිවරණයේදී එක්සත් ජාතික පක්ෂය සමඟ ඒකාබද්ධ තරඟ නොකරන බව ශ්‍රී ලංකා නිදහස් පක්ෂ මහ ලේකම් අමාත්‍ය දුමින්ද දිසානායක මහතා යළි අවධාරණය කරයි. කුරුණෑගල ප්‍රදේශයේ පැවැති ජන හමුවකින් අනතුරුව මාධ්‍යවේදීන් යොමු කළ ප්‍රශ්නයකට පිළිතුරු දෙමින් අමාත්‍ය දුමින්ද දිසානායක මහතා මෙම අදහස් පළ කළේය.", "URL": "https://sinhala.adaderana.lk/news.php?nid=80212", "Category": null, "Parent URL": null}