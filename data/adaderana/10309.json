{"Source": "Adaderana", "Timestamp": "August 18, 2010 05:07 pm", "Headline": "සීගිරි බිතුසිතුවම් අනතුරේ", "News Content": "ලෝක ප්‍රකට සීගිරි බිතුසිතුවම් අවපැහැ ගැන්වීමේ තත්ත්වයක් වර්ධනය වී ඇති බව අනාවරණය වී තිබේ. මධ්‍යම පළාත් පුරා විද්‍යා අධ්‍යක්ෂවරයා ඇතුළු කණ්ඩායමක් අද සිදුකළ නීරීක්ෂණයකදී මෙය තහවුරු වී ඇති බව අද දෙරණ වාර්තාකරු සඳහන් කරයි. සීගිරි බිතුසිතුවම් සංරක්ෂණය සඳහා යොදාගත් කිසියම් රසායනික ද්‍රව්‍යක් මීට හේතු වී ඇති බව සඳහන් වේ. මේ වන විට බිතුසිතුවම් අතරින් හයක සුදු පැහැති පැල්ලම් දැකිය හැකි බව අද දෙරණ වාර්තාකරු සඳහන් කරයි. බිතුසිතුවම් සංරක්ෂණ කටයුතු වෙනුවෙන් පසුගිය සිකුරාදා මෙම රසායන ද්‍රව්‍ය භාවිත කර ඇති අතර පැල්ලම් මතුවීම ඊයේ සිට වර්ධනය වී ඇති බව වාර්තා විය. මේ සම්බන්ධයෙන් පුරා විද්‍යා කොමසාරිස් ජනරාල්වරයා විශේෂ වාර්තාවක් කැඳවා ඇති බව ද සඳහන් වේ.", "URL": "https://sinhala.adaderana.lk/news.php?nid=10309", "Category": null, "Parent URL": null}