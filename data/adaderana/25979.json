{"Source": "Adaderana", "Timestamp": "July 23, 2012 08:28 am", "Headline": "පළාත් දෙකක මනාප අංක පස්වරුවේ ලැබෙයි", "News Content": "උතුරු මැද සහ සබරගමු පළාත්වල අපේක්ෂකයන් සඳහා මනාප අංක අද පස්වරුවේ ලබා දීමට නියමිත බව මැතිවරණ මහලේකම් කාර්යාලය පවසයි. නියෝජ්‍ය මැතිවරණ කොමසාරිස් එම්.එම් මොහොමඩ් මහතා කියා සිටියේ අදාළ පළාත් දෙකේ මනාප අංක මේ වන විට සකස් කොට අවසන් කර ඇති බවයි. ඒ අනුව අද පස්වරු 4.00 වන විට මෙම අංක ලබා දීමේ හැකියාව පවතින බව ද නියෝජ්‍ය මැතිවරණ කොමසාරිස්වරයා සඳහන් කළේය. කෙසේ වෙතත් නැගෙනහිර පළාතේ අපේක්ෂකයන්ගේ මනාප අංක ලබා දීමට තවත් දින කිහිපයක් ගත වනු ඇති බව ඒ මහතා කියා සිටියේය. මේ අතර දිස්ත්‍රික් ලේකම් කාර්යාල වල ස්ථාපිත කර ඇති මැතිවරණ පැමිණිලි භාර ගැනීමේ මධ්‍යස්ථාන අද සිට ක්‍රියාත්මක කරන බව ද මැතිවරණ මහ ලේකම් කාර්යාලය පෙන්වාදෙයි.", "URL": "https://sinhala.adaderana.lk/news.php?nid=25979", "Category": null, "Parent URL": null}