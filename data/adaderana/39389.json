{"Source": "Adaderana", "Timestamp": "December 7, 2013 08:27 am", "Headline": "විභාග අපේක්ෂකයින්ට පු.ලි.දෙ. අදත් විවෘතයි", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින ශිෂ්‍ය ශිෂ්‍යාවන් සඳහා ජාතික හැඳුනුම්පත් නිකුත් කිරීම සඳහා අද දිනයේ ද පුද්ගලයින් ලියාපදිංචි කිරීමේ දෙපාර්තමේන්තුව විවෘතව තැබේ. පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ආර්.එම්.එස්.සරත් කුමාර මහතා පවසන්නේ මෙතෙක් හැඳුනුම්පත් ලබා නොගත් සිසුන්ට අද දිනයේ එම හැඳුනුම්පත් ලබා ගත හැකි බවයි. කෙසේ වෙතත් මේ වන විට විභාග අපේක්ෂකයින්ගේ හැඳුනුම්පත් සියල්ලම පාහේ නිකුත් කර ඇති බව සරත් කුමාර මහතා පවසයි. විවිධ අඩුලුහුඬුකම් පැවති හැඳුනුම්පත් 1400 ක් පමණ තවත් නිකුත් කිරීමට ඇති බව ඔහු කියයි. එම හැඳුනුම්පත් ලබා ගැනීම සඳහා විභාග අපේක්ෂකයින් නොමැතිව ඔවුන්ගේ මව්පියන් පමණක් පැමිණීම ප්‍රමාණවත් බව සරත් කුමාර මහතා පවසයි. මෙවර අධ්‍යයන පොදු සහතික පත්‍ර සාමාන්‍ය පෙළ විභාගය ලබන 10 වැනිදා ආරම්භ වීමට නියමිතය. ඊට මෙරට මෙතෙක් එක් විභාගයකට පෙනී සිටි විශාලතම සිසුන් ප්‍රමාණය පෙනී සිටින බව සඳහන්ය. ඒ අනූව අපේක්ෂකයින් පන්ලක්ෂ 78,000 කට ආසන්න පිරිසක් මෙවර සාමාන්‍ය පෙළ විභාගයට පෙනී සිටින බව විභාග කොමසාරිස් ඩබ්ලිව්.එම්.පුෂ්පකුමාර මහතා පැවසුවේය.", "URL": "https://sinhala.adaderana.lk/news.php?nid=39389", "Category": null, "Parent URL": null}