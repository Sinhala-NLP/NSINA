{"Source": "Adaderana", "Timestamp": "January 30, 2018 09:14 am", "Headline": " සංස්ථාවේ තෙල් සොරා කෑ හතරකට වැඩ වරදී", "News Content": "ශ්‍රී ලංකා ඛනිජ තෙල් සංස්ථාව සතු ඉන්ධන සොරාගැනීමේ මහා පරිමාණ ජාවාරමක නිරත වු පුද්ගලයින් සිව්දෙනෙකු අත්අඩංගුවට ගෙන තිබේ. මුල්ලේරියාව පොලීසියට ලද තොරතුරක් මත මුල්ලේරියාව, කැලණිමුල්ල ප්‍රදේශයේ දී සැකකරුවන් අත්අඩංගුවට ගෙන ඇති බව පොලිස් මූලස්ථානය සඳහන් කළේය. සැකකරුවන් විසින් ඉතා සූක්ෂම ලෙස බවුසර් මඟින් ප්‍රවාහනය කරනු ලබන ඉන්ධන වලින් කොටසක් වෙනත් බවුසරයකට මාරු කර පසුව ඉතිරි තෙල් සඳහා නුසුදුසු දැවි තෙල් පිරවීම සිදුකර ඇති බව සඳහන්ය. වසර දෙකකට ආසන්න කාලයක් සැකකරුවන් විසින් මෙම ජාවාරම සිදුකර ඇති බවට සිදුකළ මූලික විමර්ශනවලදී අනාවරණය වී තිබේ. අත්අඩංගුවට ගත් සැකකරුවන් ගම්පොල, පේරාදෙණිය, රුවන්වැල්ල සහ හැටන් ප්‍රදේශයේ පදිංචිකරුවන් වන අතර ඔවුන් අද (30) කොළඹ අංක හතර මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=83773", "Category": null, "Parent URL": null}