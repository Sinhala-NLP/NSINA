{"Source": "Adaderana", "Timestamp": "August 18, 2019 07:18 pm", "Headline": "සිසුන්ට කළ අමානුෂික පහරදීම-CCTV දර්ශන සහිතයි", "News Content": "බීමත් පුද්ගලයෙකු පාසල් වයසේ දරුවන් දෙදෙනෙකුට අමානුෂික ලෙස පහරදීමේ සිද්ධියක් ආණමඩුව, ආඩිගම ප්‍රදේශයෙන් වාර්තා වේ. සැකකරු අත්අඩංගුවට ගැනීමට සැලසුම් කළද ඔහු මේ වන විට ප්‍රදේශයෙන් පලා ගොස් සිටින බව ආනමඩුව පොලිසිය සඳහන් කළේය. ආණමඩුව පොලිස් වසමට අයත් ආඩිගම නගරයේදී පසුගිය 14 වැනිදා රාත්‍රී 7.30 ට පමණ පුද්ගලයකු 16 හැවිරිදි පාසල් සිසුන් දෙදෙනකුට අමානුෂික ලෙස පහර දෙන ආකාරය සීසීටීවී කැමරාවක මෙලෙස සටහන්ව තිබුණි. පහරදීම වළක්වාලීමට පැමිණෙන පුද්ගලයින්ට පවා අදාළ පුද්ගලයා පහරදෙන අයුරු මෙම කැමරාවේ සටහන්ව තිබේ. අදාළ පුද්ගලයා දරුවන් දෙදෙනාට කළ අයථා යෝජනාව ඔවුන් ප්‍රතික්ෂේප කිරීම හේතුවෙන් මෙලෙස පහරදීම සිදු කළ බවට එම දරුවන් චෝදනා කරයි පහරදුන් පුද්ගලයා ප්‍රදේශයේ දේශපාලකයෙකුගේ සමීප ආධාරකරුවෙකු බව ප්‍රදේශවාසීන් පවසයි. අද දෙරණ කළ විමසීමකදී ආණමඩුව පොලීසිය සඳහන් කළේ සිද්ධියට අදාළ පුද්ගලයා සිද්ධිය වූ දිනයේදීම ප්‍රදේශයෙන් පලාගොස් ඇති අතර සැකකරු අත්අඩංගුවට ගැනීමට පොලිස් කණ්ඩායම් කිහිපයක් යොදවා ඇති බවයි.", "URL": "https://sinhala.adaderana.lk/news.php?nid=116858", "Category": null, "Parent URL": null}