{"Source": "Adaderana", "Timestamp": "June 21, 2012 04:59 pm", "Headline": "බෝට්ටුව පෙරළීමෙන් 75 ක් මරුට..?", "News Content": "ශ්‍රී ලාංකික සරණාගතයින් රැගත් යාත්‍රාවක් ක්‍රිස්මස් දූපත ආසන්න මුහුදේ පෙරළීමෙන් සිදුවූ අනතුරෙන් 75 දෙනකු පමණ ජීවිතක්ෂයට පත්ව ඇතැයි අනුමාන කෙරෙයි. අනතුරට පත්වන විට මෙම යාත්‍රාවේ ශ්‍රී ලාංකික සරණාගතයින් 200 ක් පමණ සි‍ටින්නට ඇති බවට ඕස්ට්‍රේලියානු හා ඉන්දුනීසියානු බලධාරීහු සඳහන් කරති. ඉන්දීය මුහුදු සීමාවේ සිට නාවික සැතපුම් 1200 ක් පමණ උතුරට වෙන්නට හා ප්‍රධාන ඕස්ට්‍රේලියානු දූපතට කිලෝමීටර් 2600 ට දුරින් මෙම යාත්‍රාව අනතුරට ලක්ව ඇති බව ඕස්ට්‍රේලියානු නාවික සේවා අධිකාරියට අනතුරු දැනවීමේ පණිවිඩයක් ලැබී තිබේ. ඒ බව ඕස්ට්‍රේලියානු හා ඉන්දුනීසියානු බලධාරීන් විසින් ප්‍රකාශයට පත්කොට ඇති බව AFP පුවත් සේවය කියා සිටියි. පසුගිය දශකයක කාලයක් තුළ ඕස්ට්‍රේලියාවට අයත් මුහුදේ යාත්‍රාවක් පෙරළීමෙන් සිදුවූ දරුණුතම මුහුදු අනතුර මෙය වනු ඇති බව සඳහන්ය. \"ක්‍රිස්මස් දූපතට නාවික සැතපුම් 120 ක් පමණ උතුරට වෙන්නට මෙම අනතුර සිදුවී තියෙනවා.ඒ වන විට ආසන්න වශයෙන් 200 ක පමණ පිරිසක් බෝට්ටුවේ හිඳ තිබෙනවා\"ඕස්ට්‍රේලියානු නාවික සේවා අධිකාරියේ මාධ්‍ය ප්‍රකාශකවරිය කියා සිටියි.", "URL": "https://sinhala.adaderana.lk/news.php?nid=25213", "Category": null, "Parent URL": null}