{"Source": "Adaderana", "Timestamp": "June 1, 2011 02:07 pm", "Headline": " පොලිස්පති ඉල්ලා අස්වෙයි..!", "News Content": "පොලිස්පති මහින්ද බාලසූරිය මහතා සිය ධූරයෙන් ඉල්ලා අස්වූ බව ආරක්ෂක අමාත්‍යංශය සඳහන් කරයි. පසුගියදා කටුනායක සිදුවූ අවාසනාවන්ත සිදුවීම හේතු කොට ගෙන ඔහු සිය ඉල්ලා අස්වීම් ලිපිය ජනාධිපතිවරයා වෙත යොමු කළ බව පොලිස් මූලස්ථාන ආරංචි මාර්ග ‍විසින් තහවුරු කර තිබිණි. මහින්ද බාලසූරිය මහතා විසින් ජනාධිපතිවරයාට යොමු කළ ලිපියෙන් ජූනි මස 18 වන දින සිට තමන්ට විශ්‍රාම සුවයෙන් සිටීමට අවශ්‍ය බවත්,එසේ වුව අද සිට ජූනි මස 18 දින දක්වා වූ කාලය නිවාඩු ලබාදෙන ලෙසත් ඉල්ලා ඇති බව ආරක්ෂක අමාත්‍යංශ ආරංචි මාර්ග කියා සිටියි. 1953 ජූනි මස 18 වන දින උපත ලැබූ කොළඹ ආනන්ද විද්‍යාලයේ ආදි සිසුවෙකි. 1978 මාර්තු 01 දින සහකාර පොලිස් අධිකාරීවරයෙකු ලෙස ඔහු ශ්‍රී ලංකා ප්‍රජාතාන්ත්‍රික සමාජවාදී ජනරජයේ පොලිස් සේවයට එක්විය. විද්‍යාවේදී උපාධිධරයෙකු වන ඔහු \"එල්.ටී.ටී.ඊ ත්‍රස්තවාදය හා ශ්‍රී ලංකාවේ ජාතික ආරක්ෂාව\"යන මැයෙන් ලියන ලද නිබන්ධනයට පේරාදෙණිය විශ්ව විද්‍යාලයෙන් ආචාර්ය උපාධිය ලැබූවෙකි. පොලිස් විශේෂ කාර්ය බලකායේ ජ්‍යෙෂ්ඨ නියෝජ්‍ය පොලිස්පතිවරයා ලෙස කලක් සේවය කළ මහින්ද බාලසූරිය මහතා ශ්‍රී ලංකාවේ 32 වැනි පොලිස්පතිවරයා ලෙස 2009 වසරේ නොවැම්බර් 04 වන පොලිස් මූලස්ථානයේදී වැඩබාරගන්නා ලදී.", "URL": "https://sinhala.adaderana.lk/news.php?nid=16468", "Category": null, "Parent URL": null}