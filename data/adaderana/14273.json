{"Source": "Adaderana", "Timestamp": "February 17, 2011 11:04 am", "Headline": "සමස්ත ලංකා ගුරු ක්‍රීඩා උළෙල පුස්සක්..!", "News Content": "පවත්වන්නට නියමිත සමස්ත ලංකා ගුරු ක්‍රීඩා උළෙල විශාල වියදමක් දරමින් සිදුකරන්නට යන ඵල රහිත ක්‍රියාවක් බවට පත්ව ඇතැයි ලංකා ගුරු සංගමය පවසයි. මේ මස 19-21 දක්වා යාපනය දොරෙයි අප්පා ක්‍රීඩාංගණයේ දී මෙම ක්‍රීඩා උළෙල පැවත්වීමට කටයුතු යොදා ඇතත් අධ්‍යාපන අමාත්‍යංශය තුළම අන්තර් සබඳතාවයක් නොපැවතීම හේතුවෙන් මෙම උළෙල පුස්සක් බවට පත්වෙනු ඇතැයි ලංකා ගුරු සංගමයේ ලේකම් ජෝශප් ස්ටාලින් මහතා සඳහන් කරයි. සමස්ත ලංකා ක්‍රීඩා උළෙල පෙබරවාරි මස 19-21 දක්වා පැවැත්වෙන අතරම 18 වන දින ගුරු විද්‍යාල වල අවසන් විභාගයද ආරම්භ කරන බව හෙතෙම පෙන්වාදෙයි. එසේම දුරස්ථ ගුරු පුහුණුවේ පළමු වසර අවසාන විභාගයද 18 වෙනි දිනම ආරම්භ කෙරෙන බව ලංකා ගුරු සංගමයේ ලේකම්වරයා කියා සිටියි. මෙවැනි ක්‍රීඩා උළෙලක් සඳහා සහභාගී වන අති බහුතරය තරුණ ගුරුවරුන් වුවද මෙම විභාග පැවැත්වෙන බැවින් තරුණ ගුරුවරුන් 10,000 ට පමණ මෙම ක්‍රීඩා උළෙලට සහභාගී වන්නට අවස්ථාව නොලැබෙන බවත් ලේකම්වරයා සඳහන් කරයි. එකම අමාත්‍යංශ ගොඩනැගිල්ලේම පවත්වා ගෙන යන එකම අමාත්‍යංශයකට අයත් ක්‍රීඩා ඒකකය හා ගුරු විද්‍යාල අංශය අතර හෝ සමීප සබඳතාවයක් නැති බව මෙවැනි විකාර සහගත තීරණ වලින් ප්‍රකාශ වන බවත්,රටේම අධ්‍යාපනයේ තත්ත්වය ට කෙතරම් කනගාටු දායක තත්ත්වයක් උද්ගතවීම පිළිබඳ කවර කතා දැයි ස්ටාලින් මහතා චෝදනා කළේය.", "URL": "https://sinhala.adaderana.lk/news.php?nid=14273", "Category": null, "Parent URL": null}