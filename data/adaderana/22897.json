{"Source": "Adaderana", "Timestamp": "March 19, 2012 12:46 pm", "Headline": "ජාතික කෞතුකාගාරයට අදත් යන්න බෑ", "News Content": "කොළඹ ජාතික කෞතුකාගාරය අද(19) දිනයේත් මහජනතාවට විවෘත කර නොමැති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි. පසුගියදා කෞතුකාගාරයේ සිදුවූ භාණ්ඩ සොරකමෙන් අනතුරුව පරීක්ෂණ කටයුතු සඳහා කෞතුකාගාරය දින දෙකක් වසා තැබුව ද එය අද දිනයේ විවෘත කරන බව මීට පෙර ප්‍රකාශ වී තිබුණි. එහෙත් තවදුරටත් විමර්ශන කටයුතු සිදුකළ යුතු බැවින් අද දිනයේ ද කෞතුකාගාරය වසා තබන ලෙස එහි බලධාරීන්ගෙන් ඉල්ලා සිටි බව අජිත් රෝහණ මහතා සඳහන් කළේය. අපරාධ පරීක්ෂණ දෙපාර්තමේන්තුව අදාළ සිද්ධියය සම්බන්ධව පරීක්ෂණ කටයුතු පවත්වාගෙන යන බවත්, විද්‍යාත්මක සාක්ෂි තවත් විශාල ප්‍රමාණයක් අවශ්‍ය පවතින බවත් අද දෙරණ වෙත අදහස් දක්වමින් ඔහු ප්‍රකාශ කළේය. මේ වනවිට අපරාධ පරීක්ෂණ දෙපාර්තමේන්තුව මගින් ප්‍රකාශ 22 ක් පමණ සටහන් කරගෙන ඇති බව ද අද දෙරණ වෙත අදහස් දැක්වූ පොලිස් මාධ්‍ය ප්‍රකාශකවරයා පෙන්වා දුන්නේය.", "URL": "https://sinhala.adaderana.lk/news.php?nid=22897", "Category": null, "Parent URL": null}