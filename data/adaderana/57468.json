{"Source": "Adaderana", "Timestamp": "February 22, 2016 08:33 am", "Headline": "ව්‍යවස්ථා මණ්ඩලයක් පත්කිරීමේ විවාදය හෙට!", "News Content": "නව ආණ්ඩුක්‍රම ව්‍යවස්ථාවක් සකස් කිරීම සඳහා ආණ්ඩුකම ව්‍යවස්ථා මණ්ඩලයක් පත් කිරීම සම්බන්ධයෙන් වන යෝජනාවලිය පිළිබඳ පාර්ලිමේන්තු විවාදයක් පැවැත්විමට තීරණය වී තිබේ.ඒ අනුව හෙට(23) සහ අනිද්දා දිනවල අදාළ විවාදය පැවැත්වෙනු ඇති බව වාර්තා වෙයි.මෙම විවාදය විශේෂ විවාදයක් ලෙස සළකා පැවැත්වීමට සැළසුම් කර තිබේ.නව ආණ්ඩුක්‍රම ව්‍යවස්ථාවක් සකස් කිරිම සඳහා, ආණ්ඩුක්‍රම ව්‍යවස්ථා මණ්ඩලක් සකස් කිරිම සඳහා වන යෝජනාව අග්‍රාමාත්‍යවරයා පසුගිය ජනවාරි මාසයේදී පාර්ලිමේන්තුවට ඉදිරිපත් කළේය.කරුණු 33කින් සමන්විත වන යෝජනාවලියක් මෙලෙස ඉදිරිපත් කෙරුණි.ආණ්ඩුක්‍රම ව්‍යවස්ථා මණ්ඩලයේ සභාපතිවරයා කථානායකයා විය යුතු බවත් නියෝජ්‍ය සභාපතිවරුන් 07 දෙනෙකු සිටිය යුතු බවත් මෙමඟින් යෝජනා කර තිබුණි.මීට අමතරව උපදේශකවරුන් බඳවාගත යුතු බවත්, නීති ලේකම්වරයෙකු පත් කර ඒ සඳහා කාර්යය මණ්ඩලයක් පත් කළයුතු බවත්, මාධ්‍ය මණ්ඩලයක් පත් කළ යුතු බවත් මෙම යෝජනාව අතර වන බව සඳහන්ය.කෙසේ වෙතත් අග්‍රාමාත්‍යවරයා විසින් ඉදිරිපත් කරන ලද මෙම යෝජනාවලිය විවාදයට ගැනිම පක්ෂ විපක්ෂ මන්ත්‍රීවරුන්ගේ විවිධ මත හේතුවෙන් කල්ගත වුණි.කෙසේ වෙතත් හෙට සහ අනිද්දා දිනවලදී මෙය විවාදයට ගනු ඇති බව වාර්තා වෙයි.මේ අතර හෙට දිනයේ නව ව්‍යවස්ථාවක් සකස් කිරිමේ ව්‍යවස්ථාදායක මණ්ඩලය පිළිබඳ කථානායකවරයා හදිසි පක්ෂ නායක රැස්වීමක්ච කැඳවා තිබේ.පාර්ලිමේන්තු සංකිර්ණයේදී මෙම පක්ෂ නායක රැස්විම පැවැත්වීමට නියමිතය.", "URL": "https://sinhala.adaderana.lk/news.php?nid=57468", "Category": null, "Parent URL": null}