{"Source": "Adaderana", "Timestamp": "February 20, 2011 05:32 pm", "Headline": "ප්‍රභාකරන්ගේ අම්මා වෙනුවෙන් ඉන්දියාවේ ශෝක රැළියක්", "News Content": "හිටපු එල්.ටී.ටී.ඊ නායක වෙලුපිල්ලෙයි ප්‍රභාකරන්ගේ මව වන පාර්වතී අම්මාල් මිය වෙනුවෙන් ශෝක පෙළපාළි පවත්වන්නැයි ඉන්දීය එම්.ඩී.එම්.කේ පක්ෂ මහ ලේකම් වයිකෝ විසින් ලෝවැසි ද්‍රවිඩ ජනයාගෙන් ඉල්ලීමක් කර තිබේ. අද(20)උදෑසන වැල්වෙටිතුරෙයි රෝහලේ දී කලක් රෝගාතුරුව සිටි පාර්වතී අම්මාල් මිය අභාවප්‍රාප්ත වූ පුවත ඇසීම තම හදවතට තැබූ වෙඩිල්ලක් මෙන් අතිශය වේදනා ජනක වූ බව වයිකෝ විසින් නිවේදනයක් නිකුත් කරමින් සඳහන් කර ඇති වග ඉන්දීය මාධ්‍ය වාර්තා කරයි. පාර්වතී මහත්මියගේ ජීවිතයේ අවසාන භාගය ඉතා දුක්ඛිත අන්දමින් ගත කළ බවත්,ඇගේ රෝගාතුරු භාවය නොතකා ඇයට තැනින් තැනට යන්නට සිදුවූ බවද ඔහු පෙන්වා දී ඇති බව නක්කීරන් වෙබ් අඩවිය උපුටා දක්වයි. පාර්වතී මහත්මිය සිය සැමියා සමග ඉන්දියාවට පැමිණ තමන් හමුවූ අවස්ථාවක තම මුණුබුරාට\"ප්‍රභාකරන්\" ලෙස නම තැබූ බවද,තම පුතාගේ විවාහ මංගල්‍යයට පැමිණ සුභ පැතූ බවද වයිකෝ ප්‍රකාශ කර ඇත. ඇගේ දරුවන් මෙන්ම ලෝකයේම ද්‍රවිඩ දරුවන් ඇයගේ ලෙස සැලකූ බවද,එල්.ටී.ටී.ඊ සංවිධානයේ සාමාජිකයින්ගේ මරණ වලින් පවා ඇය අතිශය කම්පාවට පත්වූ බවත්,ඒ නිසාම ඇය කිසි‍විටෙකත් සතුටින් නොසිටි බවත් වයිකෝ කියා සිටියි. මේ හේතුවෙන් පාර්වතී අම්මාල් මහත්මියගේ ඡායා රූප රැගත් ශෝක පෙළපාළි යාමට කටයුතු කළ යුතු බව තමන් ලෝක වාසී ද්‍රවිඩ ජනයාගෙන් ඉල්ලා සිටින බව වයිකෝ අවධාරණය කර ඇත. කෙසේ වුවද ත්‍යාගරාජනගර් වල ,වෙන්ගට්රමනා පාරේ සේ.ත නායගම් උසස් අධ්‍යාපන ආයතන සංකීර්ණයේ හෙට සවස 4.00 ට ඇයට ශෝකය ප්‍රකාශ කිරීම සඳහා ශෝක රැළියක් පවත්වන්නට කටයුතු යොදා ඇති බවත්,ඉන්දියාවේ වෙසෙන සියලුම ද්‍රවිඩ ජනයා ඊට සහභාගී වනු ඇතැයි තමන් විශ්වාස කරන බවත් ඔහු ඉන්දීය මාධ්‍ය හමුවේ සඳහන් කර තිබේ. මෙම ශෝක රැළිය පී.නැදුමාරන් ගේ සහ ඉන්දීය කොමියුනිස්ට් පක්ෂ මහ ලේකම් පී.පාණ්ඩියන් යන අයගේ සහභාගිත්වයෙන් පැවැත්වෙන බව නක්කීරන් වෙබ් අඩවිය වැඩිදුරටත් වාර්තා කරයි.", "URL": "https://sinhala.adaderana.lk/news.php?nid=14355", "Category": null, "Parent URL": null}