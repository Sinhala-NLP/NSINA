{"Source": "Adaderana", "Timestamp": "February 18, 2011 12:49 pm", "Headline": "ජල ගැලීම්වලට ඔරොත්තු දෙන නව වී ප්‍රභේදයක්", "News Content": "ජල ගැලීම්වලට ඔරොත්තු දෙන ආකාරයේ නව වී ප්‍රභේදයක් හඳුන්වා දීමට පියවර ගන්නා බව වී පර්යේෂණ ආයතනය පවසයි. ඒ සම්බන්ධයෙන් මේ වන විය පරීක්ෂණ ආරම්භ කර ඇති බව එහි අධ්‍යක්ෂ ආචාර්ය නිමල් දිසානායක මහතා සඳහන් කරයි. අඩි දෙකක් පමණ උසට ජලයෙන් යටවී දින 15 ක් පමණ තිබුණ ද ගොයම් ගසට හානි සිදු ‍නොවන ආකාරයට නව ප්‍රභේදය නිපදවීමට අපේක්ෂිතය. ඉන්දියාව, බංග්ලාදේශය වැනි රටවල දෙමුහුම් ක්‍රියාවලියක් මගින් මෙවැනි වී ප්‍රභේද නිපදවා ඇති අතර ශ්‍රී ලංකාවේ ද තෝරාගත් ගොවීන්ට මෙම බීජ මේ වන විටත් ලබාදී ඇති බව නිමල් දිසානායක මහතා සඳහන් කළේය. සාමාන්‍ය වී බුසලකින් ලබාගත හැකි අස්වැන්නට වඩා ජලගැලීම්වලට ඔරොත්තු දෙන ආකාරයට නිපදවූ බීජවල අස්වැන්න අඩුවිය හැකි බව ද ඔහු කියා සිටියේය. මේ අතර නියං කාලයට ගැ‍ළපෙන පරිදි අඩු ජල ප්‍රමාණයකින් වගා කළ හැකි වී ප්‍රභේදයක් ද හඳුන්වා දීමට අපේක්ෂා කරන බව නිමල් දිසානායක මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=14304", "Category": null, "Parent URL": null}