{"Source": "Adaderana", "Timestamp": "May 21, 2013 08:42 am", "Headline": "වර්ජනයට කැමතියි අකැමතියි!", "News Content": "ඉහළ දැමු විදුලි ගාස්තු අඩු කරන ලෙස බලකරමින් විපක්ෂයේ වෘත්තීය සමිති රැසක් එක්ව අද (21) දිනයේ සංකේත වැඩවර්ජනයක් ආරම්භ කර තිබේ. වෘත්තීය සමිති 900කට අධික සංඛ්‍යාවක් සහ දේශපාලන පක්ෂ 15ක් මෙම වර්ජනය සඳහා සහභාගී වන බව වෘත්තීය සමිති ඒකාබද්ධ කිරීමේ සම්බන්ධීකරණ කමිටුව සඳහන් කළේය. ආණ්ඩුව විදුලි ගාස්තු අඩුකිරීමට කටයුතු නොකළහොත් අඛණ්ඩව විරෝධතාවල නියෙලෙන බව ජාතික වෘත්තීය සමිති මධ්‍යස්ථානයේ සභාපති ජනතා විමුක්ති පෙරමුණේ හිටපු පාර්ලිමේන්තු මන්ත්‍රී කේ.ඩි.ලාල්කාන්ත මහතා පැවසුවේය. කෙ‍ෙස් වෙතත් මෙම වර්ජනය විදුලි ගාස්තු ඉහළ දැමීමට එරෙහිව පවත්වනු ලබන වර්ජනයක් නොවන බව කම්කරු අමාත්‍ය ගාමිණි ලොකුගේ මහතා සඳහන් කළේය. අද දිනයේ ක්‍රියාත්මක මෙම වැඩවර්ජනය සදහා ගුරු වෘත්තීය සමිතිවල දායකත්වය සම්බන්ධයෙන් අද දෙරණ ලංකා ගුරු සේවා සංගමයෙන් සහ ශ්‍රී ලංකා නිදහස් ගුරු සංගමයෙන් විමසීමක් කරන ලදී. වර්ජනය කඩාකප්පල් කිරීමට ඇතැම් පිරිස් උත්සාහ දරමින් සිටින බව ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ මහතා පැවසුවේය. එහෙත් ශ්‍රී ලංකා නිදහස් ගුරු සංගමයේ සභාපති වසන්තා හඳපාන්ගොඩ මහත්මිය සඳහන් කළේ කිසිදු ගුරුවරයෙකු මෙම වර්ජනයට සහභාගී නොවිය යුතු බවයි. මේ අතර සෞඛ්‍ය ක්ෂේත්‍රයේ ද වෘත්තීය සමිති රැසක් මෙම වර්ජනයට එක් වන බව සමස්ත ලංකා සුව සේවා සංගමයේ සභාපති ගාමිණි කුමාරසිංහ මහතා සඳහන් කළේය. එහෙත් ශ්‍රී ලංකා නිදහස් සෞඛ්‍ය සේවක සංගමයේ ලේකම් ඩබ්ලිව්.රෝයි ද මෙල් මහතා සඳහන් කළේ කිසිදු රෝහලක වර්ජනය ක්‍රියාත්මක කිරීමට ඉඩ නොතබන බවයි. මේ අතර අද දිනයේ ක්‍රියාත්මක සංකේත වැඩ වර්ජනයට සහය නොදක්වන බව ලංකා පෞද්ගලික බස් හිමියන්ගේ සංගමය පැවසීය. දුම්රිය ශ්‍රේණිගත වෘත්තීය සමිති එකතුවේ කැඳවුම්කරු නදීර මනෝජ් මහතා සඳහන් කළේ අද දිනය තුළ කිසිදු දුම්රිය ඇණහිටීමක් සිදුවීමට ඉඩනොතබන බවයි. මේ අතර මේ වසරේ පළමු මාස පහ තුළ ලැබී ඇති වර්ෂාපතනය හේතුවෙන් ජල විදුලි උත්පාදනය වැඩි කළ හැකි බව ජාතික විදුලි පාරිභෝගික ව්‍යාපාරය ඊයේ පස්වරුවේ මාධ්‍ය හමුවක් පවත්වමින් සඳහන් කළේය. එම නිසා විදුලි ගාස්තු ඉහළ දැමීමට අවශ්‍යතාවයක් නොමැති බව ජාතික විදුලි පාරිභෝගික ව්‍යාපාරයේ උපදේශක බන්දුල චන්ද්‍රසේකර මහතා පැවසුවේය. කෙසේ වෙතත් පවතින වර්ෂාව මේ වසරේ අඛණ්ඩව පැවතුණහොත් ලබන වසරේ විදුලි ගාස්තු පහත හෙළීම සම්බන්ධයෙන් අවධානය යොමුකළ හැකි බව කම්කරු අමාත්‍ය ගාමිණි ලොකුගේ මහතා සඳහන් කළේය.", "URL": "https://sinhala.adaderana.lk/news.php?nid=34254", "Category": null, "Parent URL": null}