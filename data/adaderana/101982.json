{"Source": "Adaderana", "Timestamp": "January 8, 2019 09:35 am", "Headline": "සේනා මාදම්පේ බඩ ඉරිගු වගාවටත් රිංගයි", "News Content": "අලෙවි කිරීම සඳහා ගබඩා කර තිබූ “සේනා” දළඹුවන් සහිත බඩ ඉරිගු තොගයක් විනාශ කිරීමට මහජන සෞඛ්‍ය පරීක්ෂකවරුන් සහ කෘෂිකර්ම නිලධාරීන් විසින් කටයුතු කර ඇති බව අද දෙරණ වාර්තාකරු පවසයි. ඊයේ(07) දහවල් මහවැව-මාදම්පේ ප්‍රදේශයේදී සිදු කරන ලද විශේෂ මෙහෙයුමකින් අනතුරුව බඩ ඉරිගු තොගය ගිනි තබා විනාශ කිරීම සිදු කරන ලදි. අක්කර 999 කින් යුත් මෙරට විශාලතම දෙවැනි වෙල් යාය ලෙස සැළකෙන මාදම්පේ වෙල් යායට ආසන්නයෙන් හලාවත - පුත්තලම මාර්ගය ආසන්නයේ මහවැව ප්‍රදේශයේ කුඩා පරිමාණ ව්‍යාපාරිකයින් විසින් බඩ ඉරිගු අලෙවි කිරීම සිදු කරණු ලබයි. පිටස්තර ප්‍රදේශවලින් ගෙන එන බඩ ඉරිගු මෙම ස්ථානවලදී තම්බා අලෙවි කිරීම සිදු කරයි. මේ ආකාරයට පිටස්තර ප්‍රදේශවලින් ගෙන එන බඩ ඉරිගු තොගවල “සේනා” දළඹුවන් සහ දළඹු කීටයින් ඇද්දැයි පරීක්ෂා කිරීම සහ ව්‍යාපාරිකයින් දැණුවත් කිරීම පසුගිය දින කීපය තුළම මහවැව - කුඩාවැව ගොවිජන සේවා කාර්යාලයේ නිලධාරීන් සහ කෘෂිකර්ම උපදේශකවරුන් විසින් සිදු කරන ලදි. නමුත් එම අවවාද නොතකමින් තව දුරටත් විමසිලිමත් භාවයකින් තොරව බඩ ඉරිගු අලෙවි කරන ස්ථාන සම්බන්ධයෙන් සොයා බැලීම සඳහා මහජන සෞඛ්‍ය පරීක්ෂකවරුන්ගේ සහාය ලබා ගැනීමට කෘෂිකර්ම නිලධාරීන් කටයුතු කර ඇත. ඒ වයඹ පළාත් කෘෂිකර්ම අධ්‍යක්ෂක එස්.බී.එස්.කේ.සේමසිංහ මහතාගේ උපදෙස් පරිදිය. එම මෙහෙයුමේදී සේනා දළඹුවන් සහ දළඹු කීටයින් සහිත බඩ ඉරිගු කරල් විශාල ප්‍රමාණයක් සොයා ගැනීමට මහජන සෞඛ්‍ය පරීක්ෂකවරුන්ට සහ කෘෂිකර්ම නිලධාරීන්ට හැකියාව ලැබී ඇත. හොදින් වැඩුණු සේනා දළඹුවන් මෙන්ම දළඹු කීටයින්ද මෙහිදී හමුවූ අතර, අලෙවිය සඳහා තම්බා තිබූ බඩ ඉරිගු කරල් තුළද මිය ගොස් සිටි සේනා දළඹුවන් මෙහිදී හමු විය. සේනා දළඹුවන් රැදී සිටි බඩ ඉරිගු සියල්ල ගිනි තබා විනාශ කිරීමට මහජන සෞඛ්‍ය පරීක්ෂකවරුන් කටයුතු කරන ලදි. එමෙන්ම සේනා දළඹුවන් සහිත බඩ ඉරිගු අලෙවිය සඳහා ළඟ තබා ගෙන සිටි ව්‍යාපාරිකයින්ට දැඩි ලෙස අවවාද කිරීමද මෙහිදී සිදු විය. සේනා දළඹුවා බඩ ඉරිගු වලට අමතරව තවත් කෘෂි භෝග වර්ග 100 කට පමණ හානි සිදු කරන බවත්,මෙම තත්ත්වය නිසා වගාවන් ආරක්ෂා කර ගැනීම අරමුණු කරගෙන මෙවැනි ක්‍රියා මාර්ග ගන්නවා හැර ව්‍යපාරිකයින් අහසුතාවයට පත් කිරීම තම අරමුණ නොවන බව පුත්තලම නියෝජ්‍ය කෘෂිකර්ම අධ්‍යක්ෂක ඩබ්ලිව්.එම්.එස්.වන්නිනායක මහතා පැවසීය. මෙම මෙහෙයුමට මාදම්පේ සහකාර කෘෂිකර්ම අධ්‍යක්ෂිකා තරංගිකා ශ්‍යාමලී මහත්මියද,මහවැව සෞඛ්‍ය වෛද්‍ය නිලධාරී කාර්යාලයේ මහජන සෞඛ්‍ය පරීක්ෂකවරුන්ද එක්ව සිටියේය.", "URL": "https://sinhala.adaderana.lk/news.php?nid=101982", "Category": null, "Parent URL": null}