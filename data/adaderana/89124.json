{"Source": "Adaderana", "Timestamp": "May 15, 2018 11:08 am", "Headline": "ලූනු සහ අර්තාපල් ගොවීන් රැකගැනීමට කමිටුවක්", "News Content": "ලූනු සහ අර්තාපල් ගොවීන් ආරක්ෂා කිරීමේ වැඩපිළිවෙළක් සැකසීමට කෘෂිකර්ම රාජ්‍ය අමාත්‍ය වසන්ත අලුවිහාරේ මහතාගේ ප්‍රධානත්වයෙන් හා අමාත්‍යාංශයේ නිලධාරීන්ගෙන් යුත් කණ්ඩායමක් පත් කිරීමට කෘෂිකර්ම අමාත්‍ය මහින්ද අමරවීර මහතා තීරණය කර තිබේ. ශ්‍රී ලංකාවේ අර්තාපල් හා ලූනු වගාවේ යෙදී සිටින ගොවීන් රැකගැනීම සඳහා විධිමත් වැඩපිළිවෙළක් කෘෂිකර්ම අමාත්‍යාංශයට තිබිය යුතු බව කෘෂිකර්ම අමාත්‍ය මහින්ද අමරවීර මහතා පවසයි. විශේෂයෙන් මාතලේ, යාපනය, පුත්තලම ඇතුළු දිස්ත්‍රික්ක කීපයක ලූනු වගාවත් බණ්ඩාරවෙල නුවරඑළිය වැනි දිස්ත්‍රික්ක කීපයක අර්තාපල් වගාවත් ගොවීන් විසින් සිදු කරයි. නමුත් බොහෝ අවස්ථාවල ඔවුන්ගේ නිෂ්පාදන අලෙවි කර ගැනීමේ දී ඊට සරිලන මිලක් නොලැබීම නිසා ගොවීන් කළකිරීමට පත් වෙයි. එම නිසා මේ සම්බන්ධව දිරිමත් වැඩපිළිවෙළක් සැකසිය යුතු බව අවධාරණය කළ අමාත්‍ය මහින්ද අමරවීර මහතා දේශීය ලූනු සහ අර්තාපල් වගා කරන ගොවියා ආරක්ෂා කිරීමට නම් ඇතම් ව්‍යාපාරිකයන් විසින් කූට ලෙස ගොවියා ගසා කෑම වැළැක්වීමට පියවර ගත යුතු බව ද අවධාරණය කළේ ය. ගොවීන් විසින් තම අස්වනු නෙලා ගන්නා අවස්ථාවේ අර්තාපල් හා ලූනු ආනයනය සීමා කිරීමට හෝ අවශ්‍ය නම් තාවකාලිකව අත්හිටුවීමටත් ආනයනික අර්තාපල් හා ලූනු සඳහා වන බදු ඉහළ දැමීමටත් කටයුතු කළ යුතුය. මේ සම්බන්ධයෙන් වන කරුණු සියල්ල සළකා බලා ගොවීන් ආරක්ෂා කිරීමේ වැඩපිළිවෙළක් සැකසීමට කෘෂිකර්ම රාජ්‍ය අමාත්‍ය වසන්ත අලුවිහාරේ මහතාගේ ප්‍රධානත්වයෙන් හා අමාත්‍යාංශයේ නිලධාරීන්ගෙන් යුත් කණ්ඩායමක් පත් කිරීමට කෘෂිකර්ම අමාත්‍ය මහින්ද අමරවීර මහතා තීරණය කර තිබේ. මේ අතර බීජ ලූනු වශයෙන් මෙක්ට්‍රික් ටොන් 7000ක් පමණ මිලදී ගැනීමට කෘෂිකර්ම අමාත්‍යාංශය විසින් තීරණය කර ඇත. එමෙන්ම අර්තාපල් හා ලූනු වගා කරන ගොවීන් එම ගොවිතැනින් ඉවත්වීමට ඉඩ නොතැබිය යුතු බවත් දේශීය ගොවියා රැකගැනීම කෘෂිකර්ම අමාත්‍යාංශයේ වගකීම බවත් අමාත්‍යවරයා අවධරණය කළේ ය.", "URL": "https://sinhala.adaderana.lk/news.php?nid=89124", "Category": null, "Parent URL": null}