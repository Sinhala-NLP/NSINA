{"Source": "Adaderana", "Timestamp": "April 1, 2012 03:17 pm", "Headline": "ජෝර්දානයේ සිටින ශ්‍රී ලාංකික ශ්‍රමිකයින්ට වැටුප් වැඩි කරන්න සාකච්ඡා", "News Content": "ජෝර්දානයේ සේවය කරන ශ්‍රී ලාංකික ශ්‍රමිකයින්ගේ වැටුප් වැඩිකිරීම සඳහා අවශ්‍ය ක්‍රියාමාර්ග ගනිමින් සිටින බව ශ්‍රී ලංකා විදේශ සේවා නියුක්ති කාර්යාංශය පවසයි. මේ සම්බන්ධයෙන් සාකච්ඡා කිරීමට මේ දිනවල විදේශ රැකියා ප්‍රවර්ධන හා සුබ සාධන අමාත්‍ය ඩිලාන් පෙරේරා මහතා ජෝර්දානයේ සංචාරයක නිරතව සිටියි. ජෝර්දානයේ කම්කරු අමාත්‍ය මහර් අල් වාකඩ් මහතා සමඟ ඩිලාන් පෙරේරා අමාත්‍යවරයා ඊයේ දිනයේ දී විශේෂ සාකච්ඡාවක් ද පවත්වා ඇති බව විදේශ සේවා නියුක්ති කාර්යාංශය පවසයි. එහිදි අදාළ වැටුප් වැඩිකිරීම සම්බන්ධයෙන් සිය යෝජනාව එරට කම්කරු අමාත්‍යවරයා වෙත ඉදිරිපත් කර ඇති අතර එම ඉල්ලීම සාධාරණ බව ඔහු පිළිගෙන තිබේ. මෙම සංචාරය තුළ දී ජෝර්දානයේ සේවය කරන ශ්‍රී ලාංකික ශ්‍රමිකයින්ගේ සුබ සාධන අවශ්‍යතා හා ආරක්ෂාව වඩාත් හොඳින් තහවුරු කිරීම පිළිබඳව ද ඩිලාන් පෙරේරා අමාත්‍යවරයාගේ අවධානය යොමුකිරීමට නියමිත බව සඳහන්ය.", "URL": "https://sinhala.adaderana.lk/news.php?nid=23215", "Category": null, "Parent URL": null}