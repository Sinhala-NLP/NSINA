{"Source": "Adaderana", "Timestamp": "January 16, 2019 06:42 pm", "Headline": "CDS ගැන CID යෙන් තවත් හෙලිදරව්වක්", "News Content": "නාවික හමුදාවේ හිටපු ලුතිනන් කමාන්ඩර් චන්දන ප්‍රසාද් හෙට්ටිආරච්චිට සැඟව සිටීමට ආධාර අනුබල ලබාදීම සම්බන්ධයෙන් චෝදනා එල්ල වී ඇති ආරක්ෂක මාණ්ඩලික ප්‍රධානී රවීන්ද්‍ර විජේගුණරත්න මහතා පිළිබඳ පුළුල් ලෙස විමර්ශන ආරම්භ කර ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ. අද දෙරණ අධිකරණ වාර්තාකරු පැවසුවේ අදාල නඩුව අද කොටුව වැඩබලන මහේස්ත්‍රාත් ප්‍රියන්ත ලියනගේ මහතා ඉදිරියේ කැඳවූ අවස්ථාවේදී එම දෙපාර්තමේන්තුව මේ පිළිබඳව දැනුම් දුන් බවයි. රවීන්ද්‍ර විජේගුණරත්න මහතා නාවික හමුදාපති ධුරයෙන් විශ්‍රාම යාමෙන් අනතුරුව මේ දක්වා නාවික හමුදා මූලස්ථානයේ නිලධාරී නිවස්නයේ හත්වන මහලේ පිහිටි කාමරයක් පෞද්ගලිකව පරිහරණය කරන බව අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ. ඒ සම්බන්ධයෙන් විමර්ශන ආරම්භ කර ඇති අතර නාවික හමුදාපතිවරයාගේ අවසරය යටතේ අපරාධ පරීක්ෂණ දෙපාර්තමේන්තු නිලධාරීන් කණ්ඩායමක් පසුගිය 04 වනදා එය පරීක්ෂා කල බවද එම දෙපාර්තමේන්තුව අධිකරණයට දැනුම් දී ඇති බව සඳහන්ය. ඒ අනුව අදාල විමර්ශනවල ප්‍රගතිය අප්‍රේල් 03 වනදා අධිකරණයට වාර්තා කරන ලෙස මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කල බවයි අද දෙරණ අධිකරණ වාර්තාකරු පැවසුවේ. මේ අතර ලුතිනන් කමාන්ඩර් චමින්ද වෙලගෙදර මහතාට මරණීය තර්ජන එල්ල කිරීම සම්බන්ධයෙන් රවීන්ද්‍ර විජේගුණරත්න මහතාට එරෙහි පැමිණිල්ල පිළිබඳ විමර්ශන කොළඹ අපරාධ කොට්ඨාශය ආරම්භ කර ඇති බව පොලීසිය අධිකරණයට දැනුම් දී තිබේ. අදාල පැමිණිල්ල සම්බන්ධයෙන් කොටුව පොලීසිය අපක්ෂපාතිව වීමර්ශන සිදු නොකිරීම කෙරෙහි අවධානය යොමු කල කොටුව මහේස්ත්‍රාත් රංග දිසානායක මහතා පැමිණිල්ල පසුගිය වසරේ දෙසැම්බර් මස 05 වනදා කොටුව පොලීසියෙන් ඉවත් කරන ලෙස පොලිස්පතිවරයාට නියෝග කර තිබුණි.", "URL": "https://sinhala.adaderana.lk/news.php?nid=102466", "Category": null, "Parent URL": null}