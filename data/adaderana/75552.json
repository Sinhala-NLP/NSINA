{"Source": "Adaderana", "Timestamp": "July 23, 2017 04:32 pm", "Headline": "හෙට විසඳුම් නැත්නම් අනිද්දා දීපව්‍යාප්ත වර්ජනයක් ", "News Content": "සිය ඉල්ලීම්වලට හෙට(24) දිනය තුළ විසඳුම් ලබාදීමට බලධාරීන් අපොහොසත් වුවහොත් අනිද්දා(25) දිනයේ දීපව්‍යාප්ත සංකේත වැඩ වර්ජනයක නිරත වන බව රජයේ වෛද්‍ය නිලධාරීන්ගේ සංගමය පවසයි. අද(23) පැවති සිය සංගමයේ විශේෂ මධ්‍යම කාරක සභා රැස්වීමේ දී මෙම තීරණය ගත් බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා කියා සිටියේය. සුදු වෑන් රථයකින් පැමිණ රයන් ජයලත් සිසුවා පැහැර ගැනීමට තැත් කිරීමේ සිද්ධියේ සියලු තොරතුරු අනාවරණය කිරීම, ඒ සඳහා පැමිණි පුද්ගලයින්ට එරෙහිව නීතිය ක්‍රියාත්මක කිරීම, එම සිද්ධිය පිළිබඳ බලධාරීන් ජාතියෙන් සමාව ගැනීම සහ විවිධ චෝදනා නගමින් රක්ෂිත බන්ධනාගාර ගත කර සිටින සියලු විශ්වවිද්‍යාල සිසුන් හෙට දිනය වන විට නිදහස් කිරීම, එම සංගමයේ ඉල්ලීම්ය. මීට අමතරව වෛද්‍ය සභාවට පිළිගත හැකි සභාපතිවරයෙකු පත් කිරීම, වෛද්‍ය අධ්‍ය්‍යාපනයේ අවම ප්‍රමිතිය ගැසට් කිරීමට අදාළ අවසන් තීන්දු තීරණ ප්‍රකාශයට පත් කිරීම, සයිටම් ආයතනය සඳහා සිසුන් බඳවා ගැනීම නතර කිරීම හා උපාධි ප්‍රදානය නතර කිරීමට අදාළ නීතිමය ලියවිල්ලක් ප්‍රකාශයට පත් කිරීම යන ඉල්ලීම් ඉටුවන බවට ලිඛිත පොරොන්දුවක් ද හෙට දිනය තුළ ලබාදිය යුතු බව වෛද්‍ය හරිත අලුත්ගේ මහතා සඳහන් කළේය. මෙම සියලු ඉල්ලීම් හෙට දිනය තුළ සම්පූර්ණ කිරීමට බලධාරීන් අපොහොසත් වුවහොත් අනිද්දා පෙරවරු 8 සිට පැය 24ක කාලයක් වැඩ වර්ජනයක නිරත වීමට සිය සංගමය තීරණය කළ බව වෛද්‍ය හරිත අලුත්ගේ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=75552", "Category": null, "Parent URL": null}