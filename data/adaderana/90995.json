{"Source": "Adaderana", "Timestamp": "June 17, 2018 06:08 am", "Headline": "මුහුදු අශ්වයන් සහ කොතල හිඹුටු කෝප්ප ගෙනියන්න හදපු චීන ජාතිකයින් 3ක් ගුවන්තොටේ දී  මාට්ටු", "News Content": "නීතිවිරෝධී ලෙස මුහුදු අශ්වයන් සහ කොතළ හිඹුටු භාජන තොගයක් චීනය බලා රැගෙන යෑමට තැත් කළ එරට වැසියන් තිදෙනකු කටුනායක ගුවන් තොටුපලේදී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. අවුරුදු 35, 37 සහ 40 යන වයස්වල පසුවන මෙම චීන ජාතිකයන් තිදෙනා, මේවා තම ගමන් මලු තුනක සගවා ගෙන සිටියදී රේගු නිලධාරීන් විසින් අත් අඩංගුවට ගෙන තිබුණි. ඔවුන් ඊයේ(16) සවස 5.35 ට චීනයේ ග්වැන්ෂෝ බලා පිටත්ව යන ශ්‍රී ලන්කන් ගුවන් සේවයේ යූ.එල්.- 884 දරන ගුවන් යානයට කටුනායක ගුවන් තොටුපල වෙත පැමිණ තිබුණි. තේ අඩංගු ටින් තුනක් තුළ ග්‍රෑරෑම් 350 ක් බර මෙම වියළන ලද මුහුදු අශ්වයන් 265 ක් අසුරා ගෙන තිබූ අතර , මීට අමතරව රුපියල් 1,60,000 ක් පමණ වටිනා කොතළ හිඹුටු වලින් සකසන ලද භාජන 08 ක් ද එම ගමන් මලු වල තිබුණි. මෙම මුහුදු අශ්වයන් සෙන්ටිමීටර 6 සිට 11 දක්වා වූ දිගකින් යුක්ත වූ අතර, ඔවුන් යොදා සාදනු ලබන විශේෂ සුප් වර්ගයක් පානය කිරීම නිසා තම පරමායුෂ වැඩි වන බව චීන ජාතිකයෝ විශ්වාස කරති. මෙම චීන ජාතිකයන් මේවා මීගමුව ප්‍රදේශයෙන් අධික මිලකට මිලදී ගෙන තිබූ බව රේගුව සිදු කළ මූලික පරීක්ෂණ වලදී අනාවරණය කර ගෙන තිබුණි . ශ්‍රී ලංකාවේ වන ජීවී සහ වෘක්ෂලතා ආඥා පනත යටතේ මේවා විදේශයන් වෙත රැගෙන යෑම නීතිවිරෝධී වන අතර , රේගු අධිකාරී සුගති ජේම්ස් , සහකාර රේගු අධිකාරීවරුන් වන රජීවි රණසිංහ,චමෝද් සමරකෝන්, වාසනා රූපසිංහ , ටී.එම්.එන්.සී.බී.තෙන්නකෝන් යන නිලධාරීන් මෙම අත් අඩංගුවට ගැනීම සිදු කර තිබුණි. කටුනායක ගුවන් තොටුපල රේගු අධ්‍යක්ෂ ඕ.එම්.ජාබීර් මහතාගේ උපදෙස් මත නියෝජ්‍ය රේගු අධ්‍යක්ෂ චින්තක කුළරත්න මහතා මේ පිළිබඳව වැඩිදුර රේගු පරීක්ෂණය පැවැත්වූ අතර, එහිදී මෙම මුහුදු අශ්වයන් සහ කොතළ හිඹුටු භාජන තොගය රාජසන්තක කළ අතර, මෙම චීන ජාතිකයන් තිදෙනාට අවවාද කර නිදහස් කළේය.", "URL": "https://sinhala.adaderana.lk/news.php?nid=90995", "Category": null, "Parent URL": null}