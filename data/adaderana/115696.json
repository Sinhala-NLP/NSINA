{"Source": "Adaderana", "Timestamp": "August 4, 2019 12:07 pm", "Headline": "මිනිස් අතකට සමාන යාන්ත්‍රික අතක්", "News Content": "මිනිස් අතකට බෙහෙවින් සමාන ආකාරයෙන් නිපදවා ඇති යාන්ත්‍රික අතක් දැරියකට සවිකිරීමේ පුවතක් පිළිබඳව අමෙරිකාවෙන් වාර්තා වෙයි. අමෙරිකාවේ වාසය කරන අට හැවිරිදි මේඩි (Mady) මෙලොව එළිය දකින මොහොතේ වම් අතක් පිහිටා තිබුණේ නැහැ. පසුගිය දවසක ඇයට මිනිස් අතකට බෙහෙවින් සමාන ආකාරයෙන් නිපදවා ඇති යාන්ත්‍රික අතක් සවි කෙරුණි. බ්‍රිතාන්‍යයේ ඕපන් බයෝනික්ස් (Open Bionics) සමාගම වැඩිදියුණු කළ මෙම යාන්ත්‍රික අත අමෙරිකාවට හඳුන්වා දෙනු ලැබුවේ මෑතකදීයි. හීරෝ ආර්ම් (\"Hero Arm\") ලෙස හැඳින්වෙන එය වයස අවුරුදු 8ක් පමණ වන කුඩා දරුවන් වෙනුවෙන් නිපදවා ඇති වැඩි නම්‍යශීලි බවකින් යුතු ලොව පළමු යාන්ත්‍රික අතයි. මේ අනුව ටෙක්සාස් ප්‍රාන්තයේ ඔස්ටින් නගරයේ වාසය කරන මේඩි (Mady) මෙවැනි යාන්ත්‍රික අතක් හිමි වූ අමෙරිකාවේ ලාබාලම පුරවැසියා බවට පත්වුණි. දෑත් එක්කර හදවතක් නිර්මාණය කිරීමට තමා ඉතාමත් ප්‍රිය කළ බව මේ පිළිබඳව සිය සතුට ප්‍රකාශ කරමින් ඇය පවසා සිටියි. මේඩිට මෙම අත සවිකිරීම සඳහා විනාඩියක පමණ කාලයක් වැය වී තිබුණි. ඒ සඳහා ඕපන් බයෝනික්ස්හි අමෙරිකානු පාර්ශවකරු වන හැන්ගර් ක්ලිනික් සමාගමේ (Hanger Clinic) විශේෂඥයෙක් ගේ සහය ලැබී ඇත. දෑතක් අහිමිව උපත ලබුවද සිය දියණිය පිළිබඳව කිසිදිනෙක කණගාටු නොවුණු බව මේඩි ගේ මව පවසයි. එමෙන්ම දියණියගේ බලාපොරොත්තු ඉටු කරගැනීමට හැකිවීම පිළිබඳව තමා ඉතාමත් සතුටට පත්වන බවද ඇය ප්‍රකාශ කළාය. ත්‍රිමාණ මුද්‍රණ සහ ත්‍රිමාණ පරිලෝකන (3D printing 3D scannin) තාක්ෂණය උපයෝගී කරගෙන හීරෝ ආර්ම් ලෙස හැඳින්වෙන මෙම යාන්ත්‍රික අත නිර්මාණය කරන්නේ එංගලන්තයේ බ්‍රිස්ටල් නගරයේදී. එමෙන්ම එය ඩොලර් 20 000ක පමණ සහන මිලකට ලබාගත හැකි බව ඕපන් බයෝනික්ස් සමාගම පවසයි. කෙසේ වෙතත් එක්සත් රාජධානිය, එක්සත් ජනපදය වැනි ලොව දියුණු රටවල සෞඛ්‍ය සේවා පද්ධති මඟින් එම වියදම් ආවරණය කෙරෙන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115696", "Category": null, "Parent URL": null}