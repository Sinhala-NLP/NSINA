{"Source": "Adaderana", "Timestamp": "November 16, 2012 05:06 pm", "Headline": " සපුගස්කන්දේ ගෑස් කාන්දුවක් - 2ක් මරුට 7 රෝහලේ", "News Content": "සපුගස්කන්ද තෙල් පිරිපහදුවේ සිදුවු ගෑස් කාන්දුවීමක් හේතුවෙන් එහි සේවකයින් 2 දෙදෙනෙකු මියගොස් තවත් 7 දෙනෙකු රෝහල්ගත කර තිබේ. එම ගෑස් වායුව විෂ වීම නිසා මෙලෙස සේවකයින් දෙදෙනෙකු මියගොස් තවත් 7 දෙනෙකු රෝහල්ගත කර ඇතැයි ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා පවසයි. මෙම සිද්ධියෙන් බලවත් ලෙස රෝගාතුර වු සෙසු සේවකයින් තිදෙනෙකු කොළඹ ජාතික රෝහලට ඇතුළත් කර ඇතැයි ද ඔහු සඳහන් කරයි. මෙලෙස මියගොස් ඇත්තේ සපුගස්කන්ද පිරිපහදුවේ සේවය කළ විල්ප්‍රඩ් හා ධර්මසිරි පෙරේරා නැමැති දෙදෙනෙකි. එක් අයෙකුගේ සිරුරු මේ වන විට කිරිබත්ගොඩ රෝහලේ ද අනෙක් පුද්ගලයාගේ සිරුර කොළඹ ජාතික රෝහලේ ද තැන්පත් කර ඇතැයි හෙතෙම සඳහන් කළේය. මෙය කිසිදු කඩාකප්පල්කාරි ක්‍රියාවක් නොවන බවත් ගෑස් නලයක අලුත්වැඩියාවක් කරමින් සිටියදී මෙය සිදුව ඇතැයි ද පැවසුවේය. සපුගස්කන්ද තෙල් පිරිපහදුවේ කලාප අංක 1 නැමැති ස්ථානයේ සේවය කළ පිරිසක් මෙම අනතුරට මුහුණ පා තිබේ. එහිදි රෝගාතුර වු තවත් කිහිපදෙනෙකු අදාළ ස්ථානයේම ඇති වෛද්‍ය මධ්‍යස්ථානයකින් ප්‍රතිකාර ලබන බව ඔහු පැවසුවේය.", "URL": "https://sinhala.adaderana.lk/news.php?nid=29243", "Category": null, "Parent URL": null}