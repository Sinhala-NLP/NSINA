{"Source": "Adaderana", "Timestamp": "November 20, 2016 08:49 am", "Headline": "ලිට්ල් හාට් ජාතික ක්‍රියාන්විතය අද ඇරඹෙයි", "News Content": "සියල්ලට ප්‍රථම මිනිසත්කම පෙරදැරි කරගත් දෙරණ මාධ්‍ය ජාලයේ මනුසත් දෙරණ ජාතික ක්‍රියාන්විතයේ තවත් අදියරක් අද(20) ආරම්භ වෙයි.ඒ, පුංචි හදවත්වලට ජීවය ලබාදීමේ අරමුණින් කොළඹ රිජ්වේ ආර්යා ළමා රෝහල සඳහා මහල් 10කින් යුත් අංග සම්පූර්ණ ළමා හෘද රෝග ඒකකය, වෛද්‍ය දැඩි සත්කාර ඒකකය සහ නව ජන්ම දැඩි සත්කාර ඒකකය ඉදිකිරීම සඳහා අවශ්‍ය රුපියල් කෝටි 200ක මුදලක් එකතු කිරීමේ කාර්යයට දායක වෙමිනි. මෙරට වසරකට උපදින දරුවන්ගෙන් 3000ක් පමණ උපතේදීම හෘද රෝග වලට ලක්වෙයි.රිජ්වේ ආර්යා ළමා රෝහලේ වෛද්‍යවරුන්ගේ සහ කාර්යය මණ්ඩලයේ අසීමිත කැපකිරීමෙන් සිදුකරනු ලබන ළමා හෘද සැත්කම් ගණන දහස් සංඛ්‍යාවක් වෙයි.ප්‍රතිකාර සඳහා අවශ්‍ය පහසුකම් නොමැතිවීමෙන් හෘද රෝග සහිතව උපදින දරුවන් 1500ක් පමණ වාර්ෂිකව මෙලොව හැර යද්දී එයින් දහසක් පමණ සිය පළමු උපන්දිනය සැමරීමට නොහැකිව දෙනෙත පියා ගනියි.ඒ පුංචි දරුවන් ජීවත් කිරීමට අවැසි ළමා හෘද රෝග ඒකකය, වෛද්‍ය දැඩි සත්කාර ඒකකය සහ නව ජන්ම දැඩි සත්කාර ඒකකය ඉදිකිරීම සඳහා සවියක් වන ලෙස රිජ්වේ ආර්යා ළමා රෝහලේ වෛද්‍යවරුන් මනුසත් දෙරණින් ඉල්ලීමක් කළේය. එම ඉල්ලීමට සංවේදී වෙමින් මනුසත් දෙරණ රුපියල් කෝටි 200ක වියදමින් ඉදිකිරීමට නියමිත මහල් 10ක ගොඩනැගිල්ලේ ඉදිකිරීම් සඳහා දායක වන්නට “ලිට්ල් හාට්“ ජාතික ව්‍යාපෘතිය ආරම්භ කිරීමට තීරණය කර තිබේ.මේ පිළිබඳ ජාතිය දැනුවත් කිරීම සඳහා අද උදෑසන 8.00 සිට පස්වරු 1.30 දක්වා අඛණ්ඩ සජීවී වැඩසටහනක් ටී.වී.දෙරණ නාලිකාවෙන් විකාශය කෙරෙන්නේ මෙහි පළමු පියවර වශයෙනි.පුංචි හදවත්වලට ජීවය ලබාදීමට පරිත්‍යාගශීලි ඔබටත් මෙම ජාතික කර්තව්‍ය සඳහා එක්වීමට අද දිනයේ සිට අවස්ථාව උදාවෙයි.ඔබගේ පරිත්‍යාගයන් ලංකා බැංකුවේ බොරැල්ල ශාඛාවේ “ලිට්ල් හාට්“ නමින් විවෘතව ඇති 79 73 86 33 යන ගිණුමට බැර කළ හැකි අතර අන්තර්ජාලය ඔස්සේ පරිත්‍යාගයන් සඳහා සම්පත් බැංකුවේ “සම්පත් විශ්ව“ ගිණුම හරහා මුදල් බැර කිරීමට හැකියාව පවතියි.එමෙන්ම ඩයලොග්, හච්, මොබිටෙල් යන ජංගම දුරකථන ජාල ඔස්සේ ද කෙටි පණිවිඩයක් යොමුකිරීමෙන් ඔබට මේ සඳහා මුදල් පරිත්‍යාග කිරීමට අවස්ථාව සලසා දී තිබේ .", "URL": "https://sinhala.adaderana.lk/news.php?nid=66199", "Category": null, "Parent URL": null}