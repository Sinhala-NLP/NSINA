{"Source": "Adaderana", "Timestamp": "February 28, 2012 03:31 pm", "Headline": "රිය අනතුරක් සිදුකළ භික්ෂුන් වහන්සේ ඇප මත මුදාහැරෙයි", "News Content": "මෝටර් රථයක් පදවා රිය අනතුරක් සිදුකිරීම සම්බන්ධයෙන් නුගේගොඩ, ජම්බුගස්මුල්ල ප්‍රදේශයේ භික්ෂුන් වහන්සේ කෙනෙකුට ලබන පළමුවැනිදා ‍නුගේගොඩ මහේස්ත්‍රාත් අධිකරණය හමුවේ පෙනී සිටින ලෙස දන්වා ඇප මත මුදා හැර තිබේ. ඉකුත් 23 වැනිදා රාත්‍රියේ සිදු වූ අදාළ රිය අනතුරේ දී භික්ෂුන් වහන්සේ ද තුවාල ලබා කළුබෝවිල රෝහලට ඇතුළත් කර සිටි බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි. එම භික්ෂුන් වහන්සේ පරික්ෂා කළ වෛද්‍යවරුන් ඔහු මත්පැන් පානය කර සිට ඇති බවට අනාවරණය කර ගෙන ඇතැයි අජිත් රෝහණ මහතා සඳහන් කරයි. අදාළ භික්ෂුන් වහන්සේ මීට පෙර අවස්ථාවක දීද මෝටර් රථයක් පදවා රිය අනතුරක් සිදුකර ඒ සම්බන්ධයෙන් කැස්බෑව අධිකරණයේ පැවති නඩු විභාගයක දී රුපියල් විසි හය දහසක දඩ මුදලක් සහ රුපියල් විසි දහසක වන්දි මුදලක් ගෙවීමට නියම වූ අයෙකු බව ද පොලිස් මාධ්‍ය ප්‍රකාශකවරයා සඳහන් ක‍ළේය.", "URL": "https://sinhala.adaderana.lk/news.php?nid=22464", "Category": null, "Parent URL": null}