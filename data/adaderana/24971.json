{"Source": "Adaderana", "Timestamp": "June 12, 2012 02:05 pm", "Headline": " බොරු කියන්නේ තෙල් සංස්ථාවයි-විවාදයකට අපි සූදානම් ", "News Content": "අඩු කළ හැකි ඉන්ධන මිල සම්බන්ධයෙන් බොරු කියන්නේ තමන් නොව තෙල් සංස්ථාව බව ජනතා විමුක්ති පෙරමුණ පවසයි. ජ.වි.පෙ විසින් පසුගිය දිනෙක පවත්වන ලද මාධ්‍ය හමුවක පෙන්වාදෙන ලද කරුණු සම්බන්ධයෙන් ප්‍රතිචාර දක්වමින් ඛනිජ තෙල් නීතිගත සංස්ථාව විසින් නිකුත් කළ නිවේදනය පිළිබඳ යළි පැහැදිලි කිරීමක් කරමින් ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී අනුර කුමාර දිසානායක මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. තෙල් සංස්ථාවේ බලධාරීන් හෝ ආණ්ඩුවේ නියෝජිතයකු විවාදයට එන්නේනම් ඒ පිළිබඳ විවාද කරන්නට තමන් සූදානම් බව කියා සිටින මන්ත්‍රීවරයා විසින් නිකුත් කළ නිවේදනය පහත පරිදිය. පසුගිය 10දා ජනතා විමුක්ති පෙරමුණේ ප‍්‍රධාන ලේකම් සහෝදරයා තෙල් මිල අඩුකරන ලෙස ආණ්ඩුවට බලකරමින් පැවැත්වූ පුවත්පත් සාකච්ඡාවට ප‍්‍රතිචාර දක්වමින් ඛනිජ තෙල් අමාත්‍යාංශය නිකුත් කළ නිවේදනයක් මාධ්‍යවල පළවී තිබේ. එහිදී ඛනිජ තෙල් අමාත්‍යංශ නිවේදනයේ සඳහන් වන්නේ ජවිපෙ ප‍්‍රධාන ලේකම්වරයා ඉදිරිපත් කළ කරුණු අසත්‍ය බවය. එහෙත් සත්‍යය නම් තෙල් මිල වැඩි වීම පිළිබඳවත් තෙල් සංස්ථාවේ සිදුවන දූෂණ අක‍්‍රමිකතා හා නාස්තිය පිළිබඳවත් සත්‍යය වසන් කරමින් අසත්‍ය තොරතුරු රටටම පවසන්නේ ආණ්ඩුව හා තෙල් සංස්ථාවේ බලධාරීන් බවය. පසුගිය වසරේ බාල පෙට‍්‍රල් ගෙන්වීම නිසාත් ප‍්‍රමිතියෙන් තොර ගුවන් යානා තෙල් ගෙන්වීම නිසාත් සිදු වූ පාඩුව පිළිබඳ සංඛ්‍යා වැරදි බව කියන සංස්ථාව එවැනි අක‍්‍රමිකතාවක් සිදු වූ බව අනියමින් පිළිගෙන තිබේ. වැදගත්කම තිබෙන්නේ පාඩු ලැබූ ප‍්‍රමාණයේ ඉලක්කමේ නොව තෙල් සංස්ථාවේ අක‍්‍රමිකතා නිසා පාඩු සිදුව තිබීමය. බාල පෙට‍්‍රල් ගෙන්වීමේ සිදුවීම සොයා බැලීමට පත් කළ කොමිසමේ සඳහන් කරුණු මොනවාදැයි සංස්ථාව පවසන්නේ නම් හොඳය. අනෙක් කරුණ නම් තෙල් සංස්ථාව 2008 න් පසු තම ආදායම් හා වියදම් පිළිබඳ වාර්තා විගණනයකට ලක් කර නැති නිසා සංස්ථාව ඉදිරිපත් කරන සංඛ්‍යා සැක සහිතය. තෙල් බෙදා හැරීමේදී සංස්ථාව පාඩු ලබන බව සත්‍ය විය හැක. එහෙත් ඒ පාඩු ලබන්නේ ආණ්ඩුව තෙල් සඳහා අධික බද්දක් පනවා මුදල් එකතු කරන නිසාය. එසේ නැතිව ජනතාවට තෙල් අඩු මිලට ලබාදෙන නිසා නොවේ. ලෝක වෙළඳපළේ තෙල් මිල පහල ගොස් ඇති බවත් එහි වාසිය ආණ්ඩුව ජනතාවට ලබා නොදෙන බවත් පරම සත්‍යයකි. එම සත්‍යය මග හරිමින් තෙල් සංස්ථාව කරුණු ඉදිරිපත් කර ඇත්තේ යන්නේ කොහෙද ඇසූ විට මල්ලේ පොල් කියන්නාක් මෙනි. කෙසේ වෙතත් අප ඉදිරිපත් කළ පහත කරුණු අසත්‍ය වන්නේ කෙසේදැයි තෙල් සංස්ථාවේ බලධාරීන් මෙන්ම ආණ්ඩුවද පැහැදිලි කළ යුතුය. 01. 2012 පෙබරවාරි 12 ලංකාවේ තෙල් මිල වැඩි කරන විට තිබුණාට වඩා ලෝක වෙළඳ පොළේ බොරතෙල් මිල අඩු වී දැන් එය බැරලය ඩොලර් 97 ට අඩු වී ඇති බව හා එහි වාසිය ජනතාවට නොදී සිටින බව. 02. සංස්ථාව ගෙන්වන ඞීසල් වරායට ගොඩබාන විට ලීටරයක වියදම රුපියල් 95 ක් වන අතර සුපිරි ඞීසල් ලීටරය 142 ටත් සාමාන්‍ය ඞීසල් ලීටරයක් රු.115 ටත් විකුණන බව. 03. ආණ්ඩුව පෙට‍්‍රල් ලීටරයකින් රුපියල් 42 ක බද්දක් හා ඞීසල් ලීටරයකින් රුපියල් 4 ක බද්දක් ලබාගන්නා අතර එම බදු මුදල් මගින් ආණ්ඩුව වාර්ෂිකව තෙල්වලින් පමණක් රුපියල් මිලියන 50,000 උපයන බව. ඒ අනුව සෑම පවුලක්ම වසරකට තෙල් සඳහා පමණක් ආණ්ඩුවට රුපියල් 10,000ක බද්දක් ගෙවන බව හා ඒ අනුව සෑම පුරවැසියෙක්ම තෙල් සඳහා රුපියල් 2500 ක බද්දක් ගෙවන බව. 04. තෙල් සංස්ථාව සතුව තිබූ ලාබ ලබන අංශ වූ නැව් තෙල් අංශය මුළුමනින්ම විකුණා දැමූ බව හා එය නැවත අධිකරණ නියෝගයකින් සංස්ථාවට හිමි වූ පසුත් යළි පෞද්ගලික අංශයට දුන් බව. 05. සංස්ථාවට ලාභ ලබා දුන් තාර විකිණීමේ ඒකාධිකාරය අහොසිකර ඉන් අඩක් IOC සමාගමට පවරා ඇති බව. 06. ලිහිසි තෙල් බෙදා හැරීම කැල්ටෙක්ස් සමාගමට යළි විකුණා දැමූ බව. 07. ලංකාවේ තෙල් පිරවුම්හල් ප‍්‍රමාණයක් ෂධක්‍ යට වසර 10 ක බදු සහන සහිතව ලබා දුන් බව හා ත‍්‍රිකුණාමලයේ තෙල් ටැංකි ටිකද ඔවුනට ලබා දී ඇති බව. 08. තෙල් සංස්ථාව 2008 සිට මේ දක්වා විගණන පරීක්‍ෂණයක් සිදු කර නැති බව. මේ සියලූ ක‍්‍රියාවන්ගේ බර දැරීමට සිදුව තිබෙන්නේ ජනතාවටය. ලෝක වෙළඳපළේ තෙල් මිල අඩු වීමට අනුව ලංකාවේ තෙල් මිල අඩුකර ජනතාවට කිසියම් සහනයක් ලබා දෙන ලෙස අප ආණ්ඩුවට බල කළේ ඉහත කරුණුද පදනම් කරගෙනය. මේ පිළිබඳව තෙල් සංස්ථාවේ බලධාරීන් හෝ ආණ්ඩුව විවාදයකට පැමිණෙන්නේ නම් එහිදී මෙම කරුණු ඔප්පු කිරීමට අප සූදානම් බවද පවසමු.", "URL": "https://sinhala.adaderana.lk/news.php?nid=24971", "Category": null, "Parent URL": null}