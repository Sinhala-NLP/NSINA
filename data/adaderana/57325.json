{"Source": "Adaderana", "Timestamp": "February 18, 2016 11:09 am", "Headline": "  නාරාහෙන්පිටින් ලක්ෂ 60ක විස්කි අල්ලයි", "News Content": "නීති විරෝධීව ප්‍රවාහනය කිරීමට සූදානම් කර තිබූ ලක්ෂ 60ක් වටිනා විදේශීය මත්පැන් තොගයක් නාරාහේන්පිට ප්‍රදේශයේදී සුරාබදු දෙපාර්තමේන්තු නිළධාරීන් විසින් සොයාගෙන තිබේ.පොලිස් විශේෂ කාර්ය බලකා නිලධාරීන්ගේ සහය ඇතිව නාරාහේන්පිට, පයිප්ප පාර ප්‍රදේශයේ සිදුකළ වැටලීමකදී සුඛෝපබෝගී මෝටර් රථ තුනකින් ප්‍රවාහනය කිරීමට සූදානම් කර තිබූ මත්පැන් තොගය සොයාගෙන ඇති බව සඳහන්ය.එම මෝටර් රථ වල තිබී විදේශීය මත්පැන් බෝතල් 800ක් සොයාගෙන තිබේ.එම මත්පැන් තොගය සහ මෝටර් රථ තුන සුරාබදු දෙපාර්ත‍මේන්තු භාරයට ගෙන ඇති අතර සිද්ධිය සම්බන්ධයෙන් වැඩිදුර පරීක්ෂණ සිදුකරන බව සුරාබදු කොමසාරිස් ජනරාල් එල්.කේ.ජී. ගුණවර්ධන මහතා සඳහන් කළේය.ඊයේ සවස මෙම වැටලීම කර ඇති අතර සැකකරුවන් තිදෙනෙකු ද අත්අඩංගුවට ගැනීමට එහිදී සමත් වූ බව එම ඒකකය කියා සිටියේය.මුදල් අමාත්‍යංශය විසින් 2016 වසරේ ජනවාරි මස පළමු වන දින සිට ක්‍රියාත්මක වන පරිදි විදේශීය මත්පැන් සම්බන්ධයෙන් නව චක්‍රලේඛයක් නිකුත් කල අතර ඒ අනුව සිල්ලර බලපත්‍ර නොමැතිව ලග තබාගත හැකි සහ ප්‍රවාහනය කළ හැකි විදේශීය මත්පැන් ප්‍රමාණය ලීටර් 7.5ක් දක්වා පහත දැමුණි.", "URL": "https://sinhala.adaderana.lk/news.php?nid=57325", "Category": null, "Parent URL": null}