{"Source": "Adaderana", "Timestamp": "February 14, 2012 11:32 am", "Headline": "විදුලි ගාස්තු වෙනස ගැන අවසන් තීරණය හෙටයි", "News Content": "විදුලි ගාස්තු සංශෝධනය කිරීම සම්බන්ධයෙන් අවසන් තීරණය හෙට(15) ලබාදෙන බව මහජන උපයෝගිතා කොමිසම පවසයි. බොහෝදුරට විදුලි ගාස්තුවෙහි වැඩිවීමක් සිදුවිය හැකි බව එම කොමිසමේ නිලධාරියෙකු සඳහන් කළේය. හෙට පස්වරු දෙකට කොළඹ පදනම් ආයතනයේ දී විශේෂ මාධ්‍ය හමුවක් පවත්වා විදුලි ගාස්තු සංශෝධනය සම්බන්ධයෙන් ජනතාව දැනුවත් කිරීමට කටයුතු යොදා ඇති බව ඔහු කියා සිටියේය. මේ වන විට විදුලි ඒකකයක් නිපදවීම සඳහා රුපියල් 18 ක මුදලක් වැයවන බවත් ජනතාවට විදුලි ඒකකයක් ලබාදෙන්නේ රුපියල් 13 ට බවත් විදුලි බල හා බල ශක්ති අමාත්‍යාංශය පවසයි. ඉන්ධන මිල ගණන් ඉහළ යාම තුළ විදුලි බල මණ්ඩලයට දැරීමට සිදුවන පාඩුව තවත් ඉහළ යා හැකි බව එම අමාත්‍යාංශය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=22101", "Category": null, "Parent URL": null}