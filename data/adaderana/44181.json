{"Source": "Adaderana", "Timestamp": "June 24, 2014 06:39 am", "Headline": "හමුදාවෙන් පලාවිත් පියාට වධ හිංසා කරන සෙබළ පුතා අල්ලයි", "News Content": "තම පියාට නිතර පහර දී වද හිංසා කරන බව කියන යුධ හමුදාවෙන් පලාවිත් සැඟවී සිටි අයෙකු අත්අඩංගුවට ගෙන ඇති බව නවගත්තේගම පොලීසිය කියයි. ඊයේ (23) සවස මෙම අත්අඩංගුවට ගැනීම සිදු කර ඇත. තම පුතා නිතර තමන්ට පහර දී හිරිහැර කරන බව ඉහල කුරුකැටියාව - සමෘද්ධිගම පදිංචි විද්‍යාපතියලාගේ ප්‍රේමවංශ යන අය නවගත්තේගම පොලීසියට පැමිණිලි කරමින් පවසා තිබේ. ඒ අනුව විමර්ශන කටයුතු සිදු කර ඇති නවගත්තේගම පොලීසිය සැකකාර පුතා අත්අඩංගුවට ගෙන ඇත. සැකකරු වැලිඔය පිහිටි 224 වැනි ගජබා රෙජිමේන්තුවට අනියුක්තව සේවය කරමින් සිට ඉන් පලා විත් සිටි අයෙකු බවට පොලීසිය විසින් තොරතුරු අනාවරණය කරගෙන තිබේ. සැකකරු යුධ හමුදාවෙන් පලා ඒමෙන් පසුව සිදු කරන ලද කටයුතු සම්බන්ධයෙන්ද පොලීසියේ අවධානය යොමුවී ඇත. සැකකරු පුත්තලම දිසා අධිකරණයට ඉදිරිපත් කිරීමට නියමිතය. නවගත්තේගම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=44181", "Category": null, "Parent URL": null}