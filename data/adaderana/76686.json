{"Source": "Adaderana", "Timestamp": "August 25, 2017 12:34 pm", "Headline": "අපේ මුහුදු සම්පත්  ගවේෂණයට නොර්වේ සහාය", "News Content": "ශ්‍රී ලංකාවට අයත් අනන්‍ය ආර්ථික මුහුදු කලාපයේ ඇති සියළු ම සමූද්‍ර සම්පත් පිළිබඳ ගවේෂණයක් සිදුකර දීමට නොර්වේජියානු සමූද්‍ර පර්යේෂණ ආයතනය එකඟතාව පළකර ඇත. ජාතික ජලජ සම්පත් පර්යේෂණ හා සංවර්ධන නියෝජිතායතනය හෙවත් නාරා ආයතනය සහ ධීවර හා ජලජ සම්පත් දෙපාර්තමේන්තුව හා එක්ව මෙම ගවේෂණ කටයුතු සිදුකිරීමට නියමිතය. මීට පෙර එනම් 1979 සහ 1980 යන වසරවලදී නොර්වේජියානු ෆ්‍රිජ් ඔෆ් නැන්සන් නෞකාව මඟින් ශ්‍රී ලංකා අනන්‍ය ආර්ථික කලාපය තුළ මෙවැනි සමූද්‍ර සම්පත් පිළිබඳ ගවේෂණයක් සිදුකර ඇත. ඉදිරි ගවේෂණ කටයුතු සඳහා ලබන වසරේ ජූනි මාසයේදී පමණ එම ෆිජ් ඔෆ් නැන්සන් නෞකාව නැවතත් ශ්‍රී ලංකාවට පැමිණීමට නියමිතයි. මෙම ගවේෂණ කටයුතු සඳහා ශ්‍රී ලාංකික විද්‍යාඥයින් සහභාගී වන අතර ගවේෂණ තොරතුරු ආශ්‍රයෙන් ඔවුන්ගේ හැකියාවන් වර්ධනය කරගැනීමටද මෙය අවස්ථාවක් වනු ඇත. මෙම ගවේෂණ කටයුතු සඳහා යොදවන ෆ්‍රිජ් ඔෆ් නැන්සන් නෞකාව ලෝකයේ දියුණුම තාක්ෂණික උපකරණ සහිත සමූද්‍ර ගවේෂණ නෞකාවක් වීම හා මෙම ගවේෂණ කටයුතු නොර්වේජියානු රජයේ තාක්ෂණික ආධාර යටතේ ලබා දීමට රජය එකඟ වීම මෙහි විශේෂත්වයකි.", "URL": "https://sinhala.adaderana.lk/news.php?nid=76686", "Category": null, "Parent URL": null}