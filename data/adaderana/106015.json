{"Source": "Adaderana", "Timestamp": "March 13, 2019 08:54 pm", "Headline": "අවුරුදු 13ක සිසුවියට ලිංගික අතවර කළ නියෝජ්‍ය විදුහල්පති අත්අඩංගුවට", "News Content": "බාලවයස්කාර දැරියකට බරපතළ ලෙස ලිංගික අතවරයට ලක්කිරීමේ සිදුවීමකට සැකපිට දැරිය ඉගෙනුම ලැබූ පාසලේ නියෝජ්‍ය විදුහල්පතිවරයා අද(13) අත්අඩංගුවට ගත් බව අඟුණකොළපැලැස්ස පොලීසිය පවසයි. මෙලෙස අත්අඩංගුවට පත්ව ඇත්තේ අඟුණකොළපැලැස්ස හුංගම මාර්ගයේ පදිංචි හතලිස් හතර හැවිරිදි අයෙකි. සැකපිට අත්අඩංගුවට ගත් පුද්ගලයා රන්න ප්‍රදේශයේ පාසලක නියෝජ්‍ය විදුහල්පතිවරයෙක් ලෙස සේවය කරන්නෙකි. අතවරයට ලක්ව ඇත්තේ එම විද්‍යාලයේම අටවැනි ශ්‍රේණියේ අධ්‍යාපනය ලබමින් සිටි දහතුන් හැවිරිදි දැරියක් වන අතර ඇය සූරියවැව ප්‍රදේශයේ පදිංචිකාරියනිකි. අත්අඩංගුවට පත්වූ නියෝජ්‍ය විදුහල්පතිවරයා සහ දැරියගේ පියා අතර කාලයක සිට තිබූ හිතවත්කමක් මත දැරිය දැනට මාසයකට පමණ ඉහතදී ඔහු සේවය කරන විද්‍යාලයට ඇතුළත් කරගෙන ඇති බව වාර්තා වෙයි. තවද දැරියට නවාතැන් දී ඇත්තේද එම පුද්ගලයාට අයත් අඟුණකොළපැලැස්ස ප්‍රදේශයේ වෙළෙඳසැලක ඉහළ මහලය බව පොලිසිය කියයි. දැරිය තනිව සිටින අතරතුර මාසයක පමණ කාලයක සිට වරින් වර ඇය ලිංගික අතවරයට ලක්කර ඇතැයි පොලිසිය කියයි. අඟුණකොළපැලැස්ස පොලිස් ස්ථානය ලද නිර්නාමික දුරකතන ඇමතුමක් අනුව දැරිය ගෙන්වා කරන ලද ප්‍රශ්න කිරීම් වලින් අනතුරුව සැකකරු හඳුනාගෙන ඔහු අත්අඩංගුවට ගෙන තිබිණි.", "URL": "https://sinhala.adaderana.lk/news.php?nid=106015", "Category": null, "Parent URL": null}