{"Source": "Adaderana", "Timestamp": "August 25, 2013 03:12 pm", "Headline": "ඔබ අසා තිබෙනවාද පැය දෙකහමාරක් තිස්සේ ලිපිගොනු අවුස්සමින් මංකොල්ල කන සොරෙක් ගැන?", "News Content": "මාධ්‍යවේදිනි මන්දනා ස්මයිල් අබේවික්‍රම මහත්මියගේ නිවස කොල්ලකෑමට පැමිණි බව කියන කණ්ඩායම අපූරු පිරිසක් බවත් ඇයගේ ඉතිහාසය සොයමින්, සාහිත්‍යය පරීක්ෂා කරමින්, ලිපි ගොනු අධ්‍යයනය කර ඇත්තේ එය මංකොල්ලයකට සුදුසු ස්ථානයක්ද නැද්ද යැයි දැන ගැනීමට විය හැකි බවත් ජ.වි.පෙ. දේශපාලන මණ්ඩල සභික පාර්ලිමේන්තු මන්ත්‍රී අනුර කුමාර දිසානායක මහතා පවසයි. ඒ අනූව එම සිදුවීම් පිළිබඳවත්, එය පෙළ ගැසුණු ආකාරයත්, එම සිදුවීමට පෙර සිදුවූ සිද්ධීන්වලිනුත් සාධාරණ සැකයක් මතුවන බැවින් එය නිවැරදි කිරීමේ වගකීම ආණ්ඩුව සතු බව මන්ත්‍රීවරයා පෙන්වාදෙයි. එසේම ජගත් මානව හිමිකම් කොමසාරිස් නවනීදන් පිල්ලේට එක පැත්තකින් එන්න කියා ආරාධනා කරන බවත් අනෙක් පැත්තෙන් ආණ්ඩුවේම ගොබිලෝ ටිකක් එනවා කියා කෑ මොර දෙන බවත් අනුර කුමාර දිසානායක මහතා කොළඹදී අද (25) පෙරවරුවේ පැවැති මාධ්‍ය හමුවකදී පැවසීය. එහිදී මන්ත්‍රීවරයා වැඩිදුරටත් මෙසේද කීය. අද(25) දින ශී‍්‍ර ලංකාවට පැමිණෙන නවනීදන් පිල්ලේ පිළිබඳව විශාල සංවාදයක් මතුවෙලා තිබෙනවා. එක්සත් ජාතීන්ගේ සංවිධානය සහ ඒ හා බැඳුනු අනෙකුත් සංවිධාන ලෝකයට අවශ්‍ය බව ප‍්‍රතිපත්තියක් ලෙස අපි පිළිගන්නවා. රාජ්‍යයන් අතර බැඳීම්, ස්ථාවරය, පවත්වා ගැනීමට ගැටුම් නිරාකරණය කිරීම, සාධාරණත්වය ගොඩනැගීම සඳහා එවැනි සංවිධානයක් අවශ්‍යයයි කියලා අපි හිතනවා. නමුත් වර්තමානයේ එම සංවිධාන අපක්ෂපාතීව කටයුතු කරන්නේ නැහැ. රටවල් අතර සම අයිතිය, සාධාරණත්වය, ස්වෛරීභාවය ආරක්‍ෂා කරන්නේ නැහැ. අමෙරිකාව ඇතුළු බටහිර රටවල්වල දේශපාලන, යුදමය න්‍යායපත‍්‍ර කි‍්‍රයාත්මක කරවීම සඳහා තමයි එ. ජා. සංවිධානය පෙනී සිටින්නේ. අතීතයේදීත්, වර්තමානයේදීත් අනාගතයේදීත් රටවල් අතර ස්වාධීනත්වය, ස්වෛරීභාවය ආරක්‍ෂා කිරීම සඳහා එ. ජා. සංවිධානය කි‍්‍රයා කරන්නේ නැහැ කියලා ඕනෑතරම් උදාහරණ තිබෙනවා. අප රට තුළට ඇමරිකාව ඇතුළු බටහිර රටවල්වලට සහ ඉන්දියාවට තමන්ගේ දේශපාලන න්‍යායපත‍්‍ර දියත් කිරීම සඳහා සහාය ලබාදෙන්නේ වර්තමාන ආණ්ඩුවයි. තමන්ගේ බලය රැකගැනීම වෙනුවෙන්, තමන්ට බලය ලබාගැනීම වෙනුවෙන් මානව හිමිකම්වලට, ප‍්‍රජාතන්ත‍්‍රවාදයට, බරපතළ තර්ජනය එල්ල කරමින් තිබෙනවා. පසුගිය කාලය තුළ මාධ්‍යවේදීන් ගණනාවක් ඝාතනය කළා. මාධ්‍ය ආයතන ගණනාවකට ගිනි තැබුවා. මාධ්‍යවේදීන්ට පහර දුන්නා. අතපය කැඩුවා. දැලි පිහිවලින් බ්ලේඩ් තලවලින් කැපුම් ප‍්‍රහාර එල්ල කළා. නමුත් කිසිදු චූදිතයකු අත්අඩංගුවට ගැනීමට, පරීක්ෂණ කිරීමට, දඬුවම් දීමට ආණ්ඩුව කි‍්‍රයා කළේ නැහැ. ඒ හරහා ඔප්පු වෙනවා මෙම සියලු සිදුවීම් පිටුපස ආණ්ඩුව ඉන්නවා කියලා. අපේ රටේ පොලිස් දෙපාර්තමේන්තුවට ඕනෑම අපරාධයක් පිළිබඳ පරීක්ෂණ සිදුකිරීමට, වැරදිකරුවන් අත්අඩංගුවට ගැනීමට හැකියාව තිබෙනවා. මෙම ප‍්‍රහාරවලට සම්බන්ධ චූදිතයින් අත්අඩංගුවට නොගැනීම විසින් ඒ පිටුපස ආණ්ඩුවේ උපදෙස් අනුග‍්‍රහය තිබෙන බව හොඳටම පැහැදිලි වෙනවා. ඒ වගේම තමයි දේශපාලන ව්‍යාපාරවලට එල්ල වූ තර්ජන. යුද්ධයෙන් පසු උතුරේ දේශපාලන කටයුතුවල යෙදුණු අපේ පක්‍ෂයේ පාර්ලිමේන්තු මන්තී‍්‍ර සුනිල් හඳුන්නෙත්ති සහෝදරයාට මහ දවල් යාපනයේදී පහර දී ඔළුවටත් ශරීරයේ වෙනත් ස්ථානවලටත් තුවාළ සිදුකළා. ඔහු අපේ රටේ පාර්ලිමේන්තුව නියෝජනය කරන මන්තී‍්‍රවරයෙක්. මන්තී‍්‍රවරයෙකුටත් මේ ආකාරයෙන් පහරදුන් අය අත්අඩංගුවට ගන්න ආණ්ඩුවට වුවමනාවක් නැහැ. ඒ වගේම පහුගිය කාලයේ උතුරේ දේශපාලන කටයුතුවල යෙදුණු ලලිත් සහ කුගන් පැහැර ගත්තා. මේ වනවිට අවුරුදු 02ක් ගතවෙනවා. ඔවුන් ජීවතුන් අතර සිටිනවාද, පැහැර ගත්තේ කවුද කියලා කිසිම තොරතුරක් හොයන්න ආණ්ඩුව අසමත් වෙලා තිබෙනවා. ඒ වගේම මතවාදයන් පිළිබඳ අපට ප‍්‍රශ්න තිබුණත් උතුරේ දෙමළ සන්ධානයේ සාමාජිකයන්ට තර්ජන ගර්ජනවලට මුහුණ දීමට සිදුවී තිබෙනවා. ඒ වගේම අසාත් සාලි අත්අඩංගුවට ගැනීම, නිදහස් කිරීම පිටුපස තිබෙන්නේ මේ ආණ්ඩුවේ දේශපාලන වුවමනාවන්. දේශපාලන කි‍්‍රයාකාරීන්ගේ අයිතිවාසිකම්වලට නිදහසට ප‍්‍රහාර එල්ල කරන ලද පාලනයක් තමයි අපේ රටේ තිබෙන්නේ. එතනින් නොනැවතී සාමාන්‍ය ජනතාවගේ උද්ඝෝෂණවලට ප‍්‍රහාර එල්ල කරමින් තිබෙනවා. අතිශය සංවේදී ධීවර ඉන්ධන සහනාධාරය ඉල්ලා හලාවතදී උද්ඝෝෂණය කළ ජනතාවට මේ ආණ්ඩුවේ නිල හමුදාව සහ පොලීසිය වෙඩි තැබුවා. ඒ ජනතාවගේ ජීවිතවලට බලපාන සාධාරණ ගැටලූ දිනාගැනීමට උද්ඝෝෂණය කිරීමේ අයිතිය ඔවුන්ට තිබෙනවා. එම උද්ඝෝෂණයට වෙඩි තබා ඇන්ටනී නම් ධීවර සහෝදරයා ඝාතනය කළා. විශාල පිරිසකට තුවාළ සිදුකළා. වරදකරුවන්ට දඬුවම් දුන්නේ නැහැ. පරීක්ෂණ නැහැ. ඒ වගේම කටුනායකදී තමන්ගේ සේවක අර්ථසාධක අරමුදල කොල්ල කෑමට එරෙහිව අරගල කළ පෞද්ගලික අංශයේ සේවකයින්ට වෙඩි තබා එක් සේවකයෙකු ඝාතනය කළා. වැලිවේරියේදී තමන් බොන වතුර වීදුරුව වස බව දැනගෙන තමන්ගේ අතිශ්‍ය සාධාරණ ගැටලූවක් වෙනුවෙන් අරගල කළ ජනතාවට හමුදාව යොදවලා පළමුව මාධ්‍යවේදීන්ට ප‍්‍රහාර එල්ල කළා. ඉන් අනතුරුව තිදෙනෙකු ඝාතනය කළා. විශාල පිරිසකට තුවාල සිදු කළා. මේ ආණ්ඩුව මානව හිමිකම්, ප‍්‍රජාතන්ත‍්‍රවාදය ගොඩනගනවා වෙනුවට ඒකාධිපති පාලනයක් ගෙනයමින් තිබෙනවා. මහින්ද රාජපක්‍ෂ අහනවා එයාට ඒකාධිපති පාලකයෙක් කියන්නේ ඇයි කියලා. තොත්ත බබෙක් වගේ කතා කරනවා. තමන් ඒකාධිපතියෙක්ද කියලා ප‍්‍රශ්න කරනවා. මාධ්‍ය ආයතන ගිනි තබනවා නම්, මාධ්‍යවේදීන් ඝාතනය කරනවා නම්, ජනතාවට වෙඩි තියනවා නම්, සිවිල් කි‍්‍රයාකාරීන් පැහැර ගන්නවා නම්, මන්තී‍්‍රවරුන් පහරදීලා ඔළු පලනවානම්, කැබිනට් මණ්ඩලය භීතියට පත්කර තිබෙනවා නම්, මාධ්‍යවේදීන් ලියන්න බැරිවෙන්න තරමට භීතියට පත් කරනවානම් එතැන තිබෙන්නේ ඒකාධිපති පාලනයක් තමයි. මේ රටේ මාධ්‍යවේදීන් ලියන්නේ දකුණු අතින් නම් ඔවුන් වම් අතින් ලියන්නත් පුරුදු වෙන්න ඕනෑ. ඒ තරමට ඔවුන්ට තර්ජනයක් එල්ල වෙලා තිබෙනවා. ඒකාධිපති නායකයින්ගේ ස්වභාවයම තමයි ඒ සියල්ල සිදුකරමින් නොදන්නවා වගේ සිටීම. ශ‍්‍රී මහ බෝධිය අසල දණගසමින්, සියලූම පෝයවලට බණ අහමින්, සුදු ඇඳගෙන මල් වට්ටි රැගෙන තමන් අදහන ආගම ආවරණයක් ලෙස තබා ගැනීම ඒකාධිපතියන්ගේ ස්වරූපයයි. මේ ආණ්ඩුව රටේ ප‍්‍රජාතන්ත‍්‍රවාදය, ප‍්‍රජාතන්ත‍්‍රවාදී ආයතන සියල්ල විනාශ කරමින් තිබෙනවා. අපේ රටේ ශ්‍රේෂ්ඨාධිකරණයට මොකද වුණේ? තමන්ගේ වුවමනාවට අධිකරණය තමන් අතට ගැනීම සඳහා ශිරාණි බණ්ඩාරනායක මහත්මිය එළවා දැම්මා. තමන්ගේ බලය වෙනුවෙන් ප‍්‍රජාතන්ත‍්‍රවාදය විනාශ කරමින් කටයුතු කිරීමේ ප‍්‍රතිඵල තමයි දැන් උදාවෙමින් තිබෙන්නේ. එක්සත් ජාතීන්ගේ මානව හිමිකම් පිළිබඳ කොමසාරිස් නවනීදන් පිල්ලේ ලංකාවට පැමිණෙනවා නොවේ. මේ ආණ්ඩුව ඇය දෝළාවක තබා කැඳවා ගන්නවා. ඇමති කටුව සූප්පු කරමින්, වරදාන වරප‍්‍රසාද ලබමින්, තමන්ගේ පක්ෂයේ සිටින සුළු පිරිසට අමාත්‍යාංශයේ සියලූ තනතුරු ලබාදෙමින්, තමන්ගේ ජීවිතයේ එකම බලාපොරාත්තුව අමාත්‍යංශය කරගත් ඉතා කුඩා කණ්ඩායමක් නවනීදන් පිල්ලේගේ පැමිණීම පිළිබඳව කෑමොර දෙනවා. අමෙරිකාව ඇතුළු බටහිර රටවල් සහ ඉන්දියාවේ මැදිහත්වීමට එකඟ නොවෙනවා නම් ඊට එරෙහිව කටයුතු කරන්න තිබුණා. මාධ්‍ය ආයතනවලට ගිනි තබද්දී මාධ්‍යවේදීන් ඝාතනය කරද්දී ආණ්ඩුවට එරෙහිව කටයුතු කරන්න තිබුණා. කතා කරන්න තිබුණා. එම සිද්ධීන්වලදී කටේ පිට්ටු හිරකරමින් හිටපු නන්නත්තාර වෙච්ච දේශපාලන කි‍්‍රයාධරයින් කිහිප දෙනෙක් දැන් නවනීදන් පිල්ලේගේ පැමිණීම ගැන කෑ කෝ ගහනවා. ඔවුන් ඇත්තටම බටහිර මැදිහත්වීමට විරුද්ධ නම් ආණ්ඩුව ඔවුන්ට පැමිණීමට කපන ලද පාරට, එලන ලද පාවාඩවලට එරෙහිව කටයුතු කරන්න තිබුණා. නවනීදන් පිල්ලේ මාර දූතිකාවක් එනවා කියනවා. ඇය පුංචි සුරංගනාවියක් නෙවෙයි තමයි. එවැනි මාර දූතිකාවකට එන්න පාර හදා දුන්නේ ඔවුනුත් නියෝජනය කරන ආණ්ඩුවයි. ඒවට අනුබල දෙමින් ආරක්ෂා කරමින් හිටපු පාලනය රටත් ජනතාවත් අපහසුතාවයට පත්කර තිබෙනවා. පහුගිය දිනවල ආණ්ඩුක‍්‍රම ව්‍යවස්ථාවට නව යෝජනා දෙකක් කැබිනට් එකට ගේන්න උත්සාහ කළා. 13වන සංශෝධනයට අදාළවන යෝජනා පළාත් සභාවලදී සම්මත කරගත්තා. පළාත් සභා සංශෝධනය කළ යුතුයි, අහෝසි කළ යුතුයි කියලා ආණ්ඩුව ඇතුළේම කොටසක් ගිගුරුම් දුන්නා. ඇමතිකම් අත්හරිනවා කියලා වහසි බස් දෙඩුවා. ඒත් ජී.එල්.පීරිස් ඉන්දියාවට ගිහින් මන්මෝහන් සිං ඉදිරියේ දණ ගහලා, වැඳ වැටිලා කිසිදු සංශෝධනයක් නැතිව 13 ආරක්‍ෂා කරනවා කියලා සපථ කළා. පාර්ලිමේන්තුවේ පත් කළ විශේෂ තේරීම් කාරක සභාව 13 අර්ථවත් කිරීමටත් ආරක්‍ෂා කර ශක්තිමත් කිරීමටත් ගෙනා එකක් කියලා ප‍්‍රකාශ කළා. ආණ්ඩුව රට තුළ කෑ මොර දෙන්නේ 13 අහෝසි කළ යුතුයි කියලා. හැබැයි ඉන්දියාවට ගිහිල්ලා පොරොන්දු වෙන්නේ 13 ආරක්‍ෂා කරනවයි කියලා. එක පැත්තකින් නවනීදන් පිල්ලේට එන්න කියලා ආරාධනා කරනවා. ආණ්ඩුවේම ගොබිලෝ ටිකක් එනවා කියලා කෑ මොර දෙනවා. ඒ නිසා මේ ආණ්ඩුව අනුගමනය කරමින් තිබෙන්නේ දෙබිඩි දේශපාලන රංගනයක්. ආණ්ඩුවට එවැනි රංගනයක් අත්‍යාවශ්‍ය වෙලා තිබෙනවා. මොකද මේ ආණ්ඩුව පාලනය ගෙනයන්නේ තරුණ තරුණියන්ට රස්සා දීලා නෙවෙයි. ආර්ථිකය ගොඩනගලා නෙවෙයි. ආණ්ඩුව පවතින්නේ ප‍්‍රජාතන්ත‍්‍රවාදය, මානව හිමිකම් ආරක්‍ෂා කරමින් නොවේ. ගොවීන්ගේ ගැටලූවලට පිළිතුරු දෙමින් නොවේ. බඩු මිල, විදුලි බිල, අඩුකරමින් නොවේ. අධ්‍යාපනය වෙනුවෙන් මුදල් වෙන් කරමින් නොවේ. මේ ආණ්ඩුවේ බලය රැකෙන එකම සාධකය වන දේශපේ‍්‍රමීත්වය පිළිබඳව සුදු හුණු තවරාගත් පාලනයක් ගෙන යාමයි. මන්මෝහන් සිංගේ, ජයලලිතලාගේ නව නීදන් පිල්ලේගේ ප‍්‍රකාශත් එක්සත් ජාතීන්ගේ සංවිධානයේ විවිධ වාර්තාත් මේ ආණ්ඩවේ පැවැත්මට අවශ්‍ය වෙලා තිබෙනවා. එවිට තමයි දේශපේ‍්‍රමීත්වය පිළිබඳව කෑ මොර දෙන්න ආණ්ඩුවට පුළුවන් වෙන්නේ. ඒ නිසා තමයි අපේ රටට බටහිර රටවල්වලට ඔවුන්ගේ න්‍යාය පත‍්‍රය කි‍්‍රයාත්මක කිරීමට අවස්ථාව ලබාදීලා, සිදුවීම් ඇතිකොට, සැලසුම්කොට දේශපේ‍්‍රමීත්වය අලෙවි කරන්නේ. පහුගිය කාලයේ පැවතුණු ජනාධිපතිවරණයේදී පළාත් සභාවලදී, පළාත් පාලන මැතිවරණයෙදී නැවත වතාවක් දැන් පැවැත්වෙන මැතිවරණයේදී ආණ්ඩුව කියන්නේ ජාත්‍යන්තරයට පණිවුඩයක් දෙන්න ආණ්ඩුවට ඡන්දය දෙන්න කියලා. ජනතාවට එහෙම කියමින් ආණ්ඩුව ජාත්‍යන්තරයට දෙන පණිවුඩය මොකක්ද? රතුපස්වලදී, හලාවතදී, කටුනායකදී ජනතාවට වෙඩිතියනවා. මන්ත‍්‍රීවරුන්ගේ ඔළු පලනවා. මාධ්‍යවේදීන් ඝාතනය කරනවා. මාධ්‍ය ආයතනවලට පහර දෙනවා. ප‍්‍රජාතන්ත‍්‍රවාදය, මානව හිමිකම් විනාශ කරනවා. ඊට පස්සේ අපේ රටට වරෙල්ලා කියලා අඬ ගහනවා. මේ ආණ්ඩුව නිරත වෙමින් ඉන්නේ කැත දේශපාලන කී‍්‍රඩාවකයි. තමන්ගේ දේශපාලන බල සූදුව වෙනුවෙන් ඒකාධිපති වියරු පාලනයක් වෙනුවෙන් තමයි තීන්දු තීරණ ගන්නේ. ඒ නිසා මෙම ආණ්ඩුවේ කි‍්‍රයාමාර්ගවලට, සුදූවට ජනතාව නොරැවටිය යුතුයි කියලා අපි කියනවා. මේ රටේ ප‍්‍රජාතන්ත්‍රවාදය මානව හිමිකම් ගැන ප‍්‍රශ්නයක් තිබෙනවා. අගමැතිවරයාගේ සිට සාමාන්‍ය මිනිසා දක්වා සියලූ දෙනා භීතියට පත් කරලා තිබෙනවා. මහින්ද රාජපක්‍ෂ ගැන, ගෝඨාභය රාජපක්‍ෂ ගැන විවේචනයක් කරන්න බැරි තරමට, කාටුන් එකක් අඳින්න බැරි තරමට මුළු සමාජයම භීතියට පත්කර තිබෙනවා. එවැනි භීතියක් තමයි රට තුළ වපුරලා තිබෙන්නේ. මේ ආණ්ඩුවේ උපක‍්‍රමය එයයි. මෙම ඒකාධිපති පාලනයට එරෙහිව පෙළ ගැසෙන්න කියලා අපි ජනතාවගෙන් ඉල්ලා සිටින්නේ. ලංකාව තුළ තමන්ගේ දේශපාලන න්‍යාය පත‍්‍රය කි‍්‍රයාවේ යෙදවීමට බටහිර බලවේගවලට පැමිණීමට පාවාඩ එලන ආණ්ඩුවත් එම න්‍යාය පත‍්‍රය කි‍්‍රයාවට නැගීමට පැමිණෙන එක්සත් ජාතීන්ගේ සංවිධානය ඇතුළු බටහිර බලවේගත් එකට තබා පරාජය කළ යුතුව තිබෙනවා. සැබෑ දේශ‍පේ‍්‍රමීන්ගේ අරමුණ විය යුත්තේ එයයි. ඒ සඳහා සැබෑ දේශපේ‍්‍රමී පෙරමුණක්, බලවේගයක් ගොඩනැගිය යුතුයි. සන්ඩේ ලීඩර් පුවත්පතේ සම කර්තෘවරියක් ලෙස කටයුතු කරන මාධ්‍යවේදී මන්දනා මහත්මියගේ නිවසට පැන එල්ල වූ ප‍්‍රහාරය, තර්ජනය මංකොල්ලකට එහා ගියපු එකක්. මංකොල්ලයකින් එහා ගිය දේවල් සිදුවී තිබෙනවා. ආණ්ඩුව ගේන තර්කයක් තමයි නවනීදන් පිල්ලේ එන වෙලාවක මෙවැනි සිදුවීමක් සිදුකරයිද කියන එක. නමුත් අතීතය දිහා බලනවිට මේ ආණ්ඩුවේ මෝඩ, තකතීරු කි‍්‍රයාමාර්ගවලින් අපිට පැහැදිලි වෙනවා ආණ්ඩුව ජාත්‍යන්තරයේ මෙවැනි අවධානයක් තියන අවස්ථාවල මෙවැනි සිදුවීම් සිදුකරනවා කියලා. මංකොල්ලකාරයින් පැය දෙක හමාරක් වැනි දිගු වේලාවක් ඇයගේ ලිපිගොනු අවුස්සමින් විවිධ දේවල් සොයමින් හැසිරෙන්නේ ඇයි? ඔබ අසා තිබෙනවාද පැය දෙකහමාරක් තිස්සේ ලිපිගොනු අවුස්සමින් මංකොල්ල කන සොරෙක් ගැන. සොර කණ්ඩායමක් පැය ගණනාවක් ලිපි ගොණු පරීක්‍ෂා කරනවාද? ඔබ කල්පනා කරලා බලන්න ගම්පහ සිදුවූ මුදල් කොල්ලයට ගතවුණේ විනාඩි 10යි. නමුත් මෙම කණ්ඩායම හරි අපූරු පිරිසක්. ඇයගේ ඉතිහාසය සොයමින්, සාහිත්‍යය පරීක්ෂා කරමින්, ඇයගේ ක‍්‍රියාකාරකම් සොයමින් ලිපි ගොනු අධ්‍යයනය කර තිබෙනවා මංකොල්ලයකට සුදුසු ස්ථානයක්ද නැද්ද කියලා. ඒ නිසා සිදුවීම් පිළිබඳවත්, සිදුවීම පෙළ ගැසුණු ආකාරයත්, එම සිදුවීමට පෙර සිදුවූ සිද්ධීන්වලිනුත් සාධාරණ සැකයක් පැන නගිනවා. එය නිවැරදි කිරීමේ වගකීම තිබෙන්නේ ආණ්ඩුවටයි. මීට පෙර සිදුවූ සිද්ධීන්වලින් කිසිදු චූදිතයකු අත්අඩංගුවට ගත්තේ නැහැ. ඇත්තටම සිදුවූයේ ආණ්ඩුව චූදිතයින් අත්අඩංගුවට ගැනීමෙන් වැළකී සිටිමයි. නමුත් මෙම සිදුවීමේදී එක් අයෙකු මියගොස් තිබෙන අතර කිහිප දෙනෙක් අත්අඩංගුවට පත්වී තිබෙනවා. ඔවුන්ගේ ඉතිහාසය, ඔවුන් සේවය කරපු ස්ථානය, ඔවුන් මීට පෙර මංකොල්ලවලට සම්බන්ධද කියලා ආණ්ඩුව පූර්ණ පරීක්‍ෂණයක් සිදුකළ යුතුයි. ජනමාධ්‍යවේදීන් තුළ මේ රටේ ජනතාව තුළ ඇතිවී තිබෙන සැකය, කුකුස, නිවැරදි කිරීමේ වගකීම තිබෙන්නේ ආණ්ඩුවටයි. අඩුමතරමේ ආණ්ඩුව මෙම සිදුවීම පිළිබඳවවත් නිවරදි පරීක්ෂණයක් කරයි කියලා අපි විශ්වාස කරනවා. මාධවේදීන් නැගූ ප‍්‍රශ්නවලට පිළිතුරු දෙමින්... නවනීදන් පිල්ලේගේ පැමිණීමයි මහින්ද රාජපක්ෂගේ පිටව යෑමයි ගැලරියේ සිටින අය පිනවීමට නම් හොඳයි. ආණ්ඩුව බයිස්කෝප් එකක් පෙන්වනවා. සමහර චණ්ඩීන් ඉන්නවා දුෂ්ඨයා එනවිට සැඟවී සිට පසුව මුහුණ දෙන අය. ජනාධිපතිවරයා නවනීදන් පිල්ලේ පයිසයකට මායිම් කළේ නැහැ කියලා ඉස්සරහට කතුවැකි, කොලම් ලියවේවි. සාහිත්‍යක් ගොඩ නැගේවි. ඒවා රාජතාන්ත‍්‍රික ගනුදෙනු නෙවෙයි. මේවා මැදමූලන, ඇගේ වෛරය වගේ බයිස්කෝප් පමණයි. ඒ බයිස්කෝප් මේ රටේ ජනතාව තේරුම් ගනීවි. අපි හිතනවා රටේ මානව හිමිකම් උල්ලංඝණය වෙලා තිබෙනවා කියලා. ආණ්ඩුවේ බල උවමනාවට ගත් සමහර කි‍්‍රයාමාර්ගවලින් එසේ සිදුවෙලා තිබෙනවා. නවනීදන් පිල්ලේ ලංකාවට ඇවිත් සියලූ තොරතුරු එක්රැස්කරගෙන යනවා කියලා හිතුවොත් වැරදි. ලංකාවට එනවිට ඇය සතුව සියලූ තොරතුරු තිබෙනවා. තොරතුරු ලබාගන්න ජාලයක් ඔවුන්ට තිබෙනවා. මේ ගමනෙන් දෙන පණිවිඩය තමයි එහෙ සිට පමණක් නොවෙයි මෙහෙ ඇවිල්ලත් තොරතුරු හොයන්න සූදානම් කියන එකයි. රතුපස්වල වේවා, මාධ්‍යවේදීන්ට පහරදීම් වේවා, උතුරේ සිදුවීම් වේවා මේ සියලූ තොරතුරු එක සතියක් ඇතුළත ඇයට සොයන්න පුළුවන් කියලා ඔබ විශ්වාස කරනවාද? ලංකාවේ ආයතනයවලටත් වැඩිය ඔවුන් සතුව අප රට ගැන තොරතුරු තිබෙනවා. මාධ්‍ය ඒකකය ජනතා විමුක්ති පෙරමුණ 2013.08.19", "URL": "https://sinhala.adaderana.lk/news.php?nid=36889", "Category": null, "Parent URL": null}