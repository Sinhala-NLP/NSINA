{"Source": "Adaderana", "Timestamp": "September 21, 2012 11:50 am", "Headline": "ශ්‍රී ලංකා, පකිස්තානු ත්‍රිවිධ හමුදා ජ්‍යේෂ්ඨ නිලදරුවන් පළමු වරට සාකච්ඡාවක", "News Content": "ශ්‍රී ලංකාව සහ පකිස්තානු ත්‍රිවිධ හමුදා අතර ප්‍රථම වරට ද්වීපාර්ශවික ජ්‍යේෂ්ඨ මාණ්ඩලික නිලධාරීන්ගේ සාකච්ඡාවක් පවත්වා තිබේ. පසුගිය 18 වැනිදා සිට දින තුනක් කොළඹ දී මීට අදාළ සාකච්ඡා පැවති බව යුද හමුදාව සඳහන් කළේය. ආරක්ෂක මාණ්ඩලික ප්‍රධානි එයාර් චීෆ් මාෂල් රොෂාන් ගුණතිලක මහතාගේ ප්‍රධානත්වයෙන් සාකච්ඡා ආරම්භ කෙරිණි. යුධ, නාවික සහ ගුවන් හමුදා නියෝජනය කරමින් මෙරට නියෝජිත පිරිසක් ද සාකච්ඡාවලට සහභාගීවිය. පකිස්තානු විදෙස් හමුදා සහයෝගීතා අධ්‍යක්ෂ ජනරාල් මේජර් ජනරාල් ඉලාම් උල් හක් මහතා ඇතුළු නියෝජිත පිරිසක් සාකච්ඡා සඳහා සහභාගී වු බව යුධ හමුදාව පවසයි. ශ්‍රී ලංකාව සහ පකිස්තානය අතර පවතින ද්වීපාර්ශවික සබඳතා ඉදිරියට පවත්වාගෙන යාම සම්බන්ධයෙන් මෙහිදී සාකච්ඡාවට ලක්වී ඇත.", "URL": "https://sinhala.adaderana.lk/news.php?nid=27613", "Category": null, "Parent URL": null}