{"Source": "Adaderana", "Timestamp": "February 21, 2019 04:08 pm", "Headline": "ආසියාවේ විශාලතම යුද ගුවන් ප්‍රදර්ශනය ඉන්දියාවේ දී", "News Content": "ආසියාවේ විශාලතම යුද ගුවන් ප්‍රදර්ශනය ඉන්දියාවේ බැංගලූරු නගරයේදී ඊයේ (20) ආරම්භ විය. එය මෙවර පැවැත්වෙන්නේ 12වන වරටයි. එරෝ ඉන්දියා ප්‍රදර්ශනය ආරම්භ කෙරුණේ ඉන්දීය ආරක්ෂක ඇමතිනී නිර්මලා සීතාරාමන්, ගුවන් සේවා අමාත්‍ය සුරේෂ් ප්‍රභූ සහ කර්ණාටක ප්‍රාන්තයේ මහඇමති එච් ඩී කුමාරස්වාමි යන අයගේ ප්‍රධානත්වයෙන්. බැංගලූරුහි යේලහන්කා ගුවන් හමුදා කඳවුරේදී මෙම ප්‍රදර්ශනය පැවැත් වෙයි. මෙය ඉන්දීය ගුවන් හමුදාව, සිවිල් ගුවන් සේවා ක්ෂේත්‍රය සහ නිෂ්පාදන අංශය එක්කෙරෙන වේදිකාවක් බවයි ප්‍රදර්ශනය ආරම්භ කරමින් ආරක්ෂක ඇමතිනී නිර්මලා සීතාරාමන් ප්‍රකාශ කළේය. එහි සමාරම්භක අවස්ථාවට ගුවන් සංදර්ශනයක්ද එක්කර තිබුණි. ප්‍රදර්ශනය නැරඹීමට මේ වන විට බොහෝ පිරිසක් පැමිණෙමින් සිටින අතර එය ලබන 24වන දිනෙන් අවසන් වීමට නියමිතයි.", "URL": "https://sinhala.adaderana.lk/news.php?nid=104771", "Category": null, "Parent URL": null}