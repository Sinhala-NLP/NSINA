{"Source": "Adaderana", "Timestamp": "May 10, 2010 01:12 pm", "Headline": "පිලිපීන මැතිවරණ අද ", "News Content": "පිලිපීනයේ ජනාධිපතිවරණ, මහ මැතිවරණ සහ පළාත් පාලන මැතිවරණ ඡන්ද විමසීම අද පැවැත්වේ. ඡන්ද විමසීමේ කටයුතු ආරම්භ වීමත් සමඟ පුද්ගල මරණ 4ක් වාර්තා විය. ප්‍රතිවිරුද්ධ දේශපාලන කණ්ඩායම් දෙකක් අතර ඇතිවු ගැටුමක් අතරතුර මෙම පිරිස මියගොස් ඇති බව පිලිපීන වාර්තා පවසයි. මැතිවරණ ප්‍රචාරක කටයුතු පැවති කාලසීමාව තුළ ඇතිවු ගැටුම් හේතුවෙන් මියගිය පිරිස 33ක් බව ද සඳහන්ය. කෙසේ වෙතත් ගැටුම් අවම කිරීම සඳහා එරට ආරක්ෂක අංශ කටයුතු කරමින් සිටින බව වාර්තා වේ. අද පැවැත්වෙන මැතිවරණ වලින් ජනාධිපතිවරයා සහ උප ජනාධිපතිවරයා තෝරා පත් කර ගැනීමට අමතරව තවත් තනතුරු 17,000ක් සඳහා නියෝජිතයින් තෝරා පත් කර ගැනීමට නියමිතය. ජනාධිපති ධුරය සඳහා තරග කරන අපේක්ෂකයින් අතරින් එරට හිටපු ජනාධිපතිනියක වන කො‍රසෝන් අකිනෝ මහත්මියගේ පුත්‍රයා සහ හිටපු ජනාධිපතිවරයෙකු වන ජොසප් එස්ට්‍රාඩා අතර තියුණු තරගයක් පවතින බව ද වාර්තා වේ.", "URL": "https://sinhala.adaderana.lk/news.php?nid=8304", "Category": null, "Parent URL": null}