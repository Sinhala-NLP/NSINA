{"Source": "Adaderana", "Timestamp": "March 19, 2015 05:32 pm", "Headline": "ජාතික ගීය ද්‍රවිඩ භාෂාවෙන් ගායනා කිරීම නීති විරෝධීද?", "News Content": "ජාතික ගීය දෙමළ භා‍ෂාවෙන් ගායනා කිරීමට නොහැකි යයි ව්‍යවස්ථාවේ සඳහන්ව නැති බව සෞඛ්‍ය හා දේශීය වෛද්‍ය අමාත්‍ය, කැබිනට් ප්‍රකාශක රාජිත සේනාරත්න මහතා පවසයි.අද (19)කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මේ බව පැවසුවේ මේ සම්බන්ධයෙන් මතුව ඇති කතා බහ ගැන මාධ්‍යවේදියෙකු යොමු කළ ප්‍රශ්නයකට පිළිතුරු වශයෙනි.ඊයේ දිනයේ ජාතික විධායක සභාවේදී මතුවූ ප්‍රශ්නයකට ප්‍රතිචාර දක්වමින් ජාතික ගීතය ද්‍රවිඩ භාෂාවෙන් ගායනා කිරීමට බාධාවක් නැතැයි ජනාධිපති මෛත්‍රීපාල සිරිසේන මහතා විසින් පවසා තිබුණි.කෙසේ වුවද ජාතික ගීය ද්‍රවිඩ භාෂාවෙන් ගායනා කිරීම බැරෑරුම් තත්ත්වයක් බව අධිනීතිඥ ගෝමින් දයාසිරි මහතා පවසයි.ආණ්ඩුක්‍රම ව්‍යවස්ථාවේ 07 වන වගන්තියේ ජාතික ගීයේ පදමාලාව,තනුව හා සංගීත නිර්මාණය ගැන සඳහන්ව ඇති බවත්,83වන වගන්තියට අනුව ජාතික ගීය වෙනස් භාෂාවකින් ගායනා කරන්නේනම් පාර්ලිමේන්තුවේ තුනෙන් දෙකක බලයකින් හා ජනමත විචාරණයකින් සම්මත විය යුතු බවයි.එම නිසා ද්‍රවිඩ භාෂාවෙන් ජාතික ගීය ගායනා කිරීමට ඉඩදීම ව්‍යවස්ථා විරෝධීවීමට ඉඩපවත්නා බව හෙතෙම කියා සිටියේ අද දෙරණ කළ විමසුමකට ප්‍රතිචාර දක්වමිනි.ඇතැම් රටවල ජාතික ගීය භාෂා කිහිපයකින් ගායනා කළද 78 ව්‍යවස්ථාව සම්පාදනය කළ ජේ.ආර් ජයවර්ධන යුගයේ මාර්ක් ප්‍රනාන්දු,හැරී ජයවර්ධන වැනි විද්වතුන් එක්ව එය විශේෂ විධිවිධාන මගින් මිසක වෙනස් කළ නොහැකි ලෙස සකස් කර ඇත්තේ දූරදර්ශිව ඒ ගැන සිතා බලා බව ඔහු සඳහන් කළේය.එසේම ආණ්ඩුක්‍රම ව්‍යවස්ථාවේ තුනෙන් දෙකක බලයක් හා ජනමත විචාරණයකින් සම්මත විය යුතු බවට විධිවිධාන ඇතුළත්ව ඇත්තේ ජාතික ගීය වෙනස් කිරීමට විනා පවත්නා ජාතික ගීය දෙමළ භාෂාවෙන් ගායනා කිරීමට නොවන බව නීතිඥ ඊ.තම්බයියා මහතා පවසයි.ජාතික ගීය කුමක්ද යන්න ව්‍යවස්ථාවේ දක්වා ඇති අතර එය ගායනා කළ යුත්තේ සිංහල භාෂාවෙන් පමණකැයි හෝ ද්‍රවිඩ භාෂාවෙන් ගායනා නොකළ යුතු බව ව්‍යවස්ථාවේ සඳහන්ව නොමැති බව නීතිඥ තම්බයියා මහතා අද දෙරණට සඳහන් කළේය.", "URL": "https://sinhala.adaderana.lk/news.php?nid=50087", "Category": null, "Parent URL": null}