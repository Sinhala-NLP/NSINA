{"Source": "Adaderana", "Timestamp": "July 20, 2017 08:16 am", "Headline": "ඕස්ට්‍රේලියානු විදේශ කටයුතු අමාත්‍යවරිය අද ජනපති හමුවෙයි", "News Content": "දෙදින නිළ සංචාරයක් සඳහා දිවයිනට පැමිණ සිටින ඕස්ට්‍රේලියානු විදේශ කටයුතු අමාත්‍ය ජූලි බිෂොප් මහත්මිය අද(20) දිනයේ ජනාධිපති මෛත්‍රීපාල සිරිසේන මහතා හමුවීමට නියමිතව තිබේ. අග්‍රාමාත්‍ය රනිල් වික්‍රමසිංහ මහතා ඇතුළු රජයේ ඉහළ පෙලේ නිළධාරීන් සමඟ ඕස්ට්‍රේලියානු විදේශ කටයුතු අමාත්‍යවරිය අද දිනයේ සාකච්ඡා පැවැත්වීමට නියමිතයි. දෙදින නිළ සංචාරයක් සඳහා ඕස්ට්‍රේලියානු විදේශ කටයුතු අමාත්‍යවරිය ඊයේ(19) පස්වරුවේ දිවයිනට පැමිණියාය. දිවයිනට පැමිණි ජූලි බිෂොප් මහත්මිය ඊයේ පස්වරුවේ විදේශ කටයුතු අමාත්‍ය රවී කරුණානායක මහතා හමුවී ද්වීපාර්ශ්වික සාකච්ඡා පවත්වා ඇත. එහිදී දෙරටේ අමාත්‍යරුන් විසින් ඒකාබද්ධ මාධ්‍ය හමුවක් ද පවත්වා තිබේ. ඕස්ට්‍රේලියානු විදේශ කටයුතු අමාත්‍යවරියගේ මෙරට සංචාරය පිළිබඳ විදේශ කටයුතු රාජ්‍ය අමාත්‍ය වසන්ත සේනානායක මහතා මාධ්‍ය වෙත අදහස් දැක්වීය. මේ අතර මෙරට සංචාරයක නිරත වන එක්සත් ජාතීන්ගේ සංවිධානයේ දේශපාලන කටයුතු පිළිබඳ මහලේකම් ජෙෆ්රි ෆෙල්ට්මන් මහතා නැගෙනහිර පළාත් ආණ්ඩුකාරවරයා සහ ප්‍රධාන අමාත්‍යවරයා හමුවී තිබේ. ඊයේ පස්වරුවේ සිදුවූ මෙම හමුවේදී වර්තමානයේ රටේ දේශපාලන තත්ත්වය පිළිබඳව සාකච්ඡා වී ඇති බව නැගෙනහිර පළාත් ප්‍රධාන අමාත්‍ය නසීර් අහමඩ් මහතා කියා සිටියේ ය.", "URL": "https://sinhala.adaderana.lk/news.php?nid=75434", "Category": null, "Parent URL": null}