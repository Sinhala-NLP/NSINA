{"Source": "Adaderana", "Timestamp": "March 9, 2011 04:52 pm", "Headline": "දේශපාලනයේදී කියන කතා ගැන තැකීමක් කරන්න එපා", "News Content": "දේශපාලනයේදී කියන කතා සත්‍ය නොවන බව පරිසර අමාත්‍ය අනුර ප්‍රියදර්ශන යාපා මහතා පවසයි. අද කැබිනට් තීරණ දැනුම්දීමේ මාධ්‍ය හමුවට එක්වෙමින් මාධ්‍යවේදියෙකු නැඟූ ප්‍රශ්නයකට පිළිතුරු දෙමින් අමාත්‍යවරයා මේ බව සඳහන් කළේය. එළඹෙන පළාත් පාලන මැතිවරණයේදී යම් හෙයකින් එ.ජා.පය ට යම් පළාත් පාලන ආයතනයක බලය හිමි වුවහොත් එකී පළාත් පාලන ආයතනය විසුරුවා හැරීමට කටයුතු කරන බවට පැතිර යන ආරංචි වල යම් සත්‍යතාවයක් ඇත්දැයි මාධ්‍යවේදියෙකු අසන ලද පැනයකට පිළිතුරු දෙමින් හෙතෙම මේ බව කියා සිටියේය. දේශපාලනයේදී විපක්ෂය මෙන්ම ආණ්ඩු පක්ෂයද දේශපාලන වාසි තකා යම් යම් දේ කියන මුත් ඒ පිළිබඳ ඒ තරම් තැකීමක් කළ යුතු නැති බව අමාත්‍යවරයා පෙන්වාදුන්නේය. කැලණියේ විපක්ෂයේ අයට දේශපාලන ප්‍රචාරණ කටයුතු නිසි පරිදි සිදුකරන්නට අවස්ථාව ලබා නොදෙන බවට ආණ්ඩුවේ අමාත්‍යවරයෙකුට එල්ල වන චො‍්දනා සම්බන්ධයෙන් කුමක් කිවහැකිදැයි මාධ්‍යවේදියෙකු අසන ලද ප්‍රශ්නයකට පිළිතුරු දෙමින් ඔහු කියා සිටියේ තමන් එවැන්නක් විශ්වාස නොකරන බවයි. එවැනි ගැටලුවක් ඇත්නම් ඒ සම්බන්ධයෙන් නිසි පියවර ගත යුතු බව මැතිවරණ කොමසාරිස්වරයා පොලිස්පතිවරයාට දැනුම් දී ඇතැයිද අමාත්‍යවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14731", "Category": null, "Parent URL": null}