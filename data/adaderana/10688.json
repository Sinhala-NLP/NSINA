{"Source": "Adaderana", "Timestamp": "September 7, 2010 08:28 am", "Headline": "ධනුන ගැන ජාත්‍යන්තර පොලිසියෙන් රතු නිවේදනයක්", "News Content": "හයිකෝප් මූල්‍ය වංචා සිද්ධියේ ප්‍රධාන සැකකරු වන ධනුන තිලකරත්න අත්අඩංගුවට ගන්නා ලෙස නිකුත් කර ඇති වරෙන්තුව පිළිබඳව ජාත්‍යන්තර පොලිසිය දැනුවත් කර තිබේ. එම පරීක්ෂණ සිදු කර රහස් පොලිසිය නීතීපතිවරයා ‍මාර්ගයෙන්‍ මේ බව කොළඹ මහාධිකරණයට දැනුම් දී ඇත. විත්තිකාර ධනුන තිලකරත්න දිගින් දිගටම අධිකරණය මග හැර සිටීම නිසා ඔහු අත්අඩංගුවට ගෙන ඉදිරිපත් කිරීම සඳහා පසුගිය දා අධිකරණය වරෙන්තු නිකුත් කරනු ලැබීය. එම වරෙන්තුවට අනුව අදාළ විත්තිකරු අත්අඩංගුවට ගන්නා ලෙස දන්වා ජාත්‍යන්තර පොලිසිය මගින් රතු නිවේදනයක් නිකුත් කිරීමට කටයුතු යොදා ඇතැයි ද කොළඹ මහාධිකරණයට දැනුම් දී තිබේ. හයිකෝප් මූල්‍ය වංචා නඩුව විත්තිකාර ධනුන තිලකරත්න නොමැතිව විභාග කිරීමට කොළඹ මහාධිකරණය පසුගිය දා අවසර ලබා දෙනු ලැබීය.", "URL": "https://sinhala.adaderana.lk/news.php?nid=10688", "Category": null, "Parent URL": null}