{"Source": "Adaderana", "Timestamp": "May 21, 2014 04:44 pm", "Headline": " කැහි ගෑනි දීලා නිව්මෝනියා ගෑනියක් ගන්න බෑ", "News Content": "එක්සත් ජාතික පක්ෂය විසින් රජයට එරෙහිව ගෙන ආ විශ්වාසභංග යෝජනාවට පක්ෂවීම යනු ‘කැහි ගෑනි දීලා නිව්මෝනියා ගෑනියෙක් ගැනීම‘ට සමාන ක්‍රියාවක් බව බස්නාහිර පළාත් සභාවේ කෘෂිකර්ම ගොවිජන සංවර්ධන සුළු වාරිමාර්ග කර්මාන්ත සහ පරිසර අමාත්‍ය නීතිඥ උදය ගම්මන්පිල මහතා පවසයි. ‘කැහි ගෑනි දී හොටු ගෑනි ගත්තා වගෙ‘යයි ගැමි කියමනක් පවතින බවද සිහිපත් කරමින් අමාත්‍යවරයා මේ බව කියා සිටියේ අද(21)කොළඹ පැවති මාධ්‍ය හමුවකදීය. මත්ද්‍රව්‍ය ජාවාරම් සම්බන්ධයෙන් හා ආණ්ඩුවේ ක්‍රියා කලාපය සම්බන්ධයෙන් තම පක්ෂයට වෙනම මතයක් ඇතත් මේ මොහොත් විපක්ෂයේ විහිළු වලට සම්බන්ධවී විහිළුකාරයන් වන්නට හැකියාවක් නොමැති බැවින් විශ්වාසභංගයට සහය නොදක්වන බව ඔහු සඳහන් කළේය. මේ ආණ්ඩුව පෙරළා බලයට පත් කළ යුත්තේ වඩා දේශප්‍රේම්/පරිසර හිතකාමී ආණ්ඩුවක් බැවින් එක්සත් ජාතික පක්ෂය ප්‍රමුඛ කරගත් ආණ්ඩුවක් නොවන බව අමාත්‍යවරයා අවධාරණය කළේය. හෙරොයින් ජාවාරම මෙරට ආරම්භ වූයේ එක්සත් ජාතික පක්ෂ රජයක් පැවති වකවානුවකදී බවත්, ඒ නිසාම එවැනි පක්ෂයකට මත්ද්‍රව්‍ය ජාවාරමට එරෙහිව ආණ්ඩුවට මෙවැනි විශ්වාසභංගයක් ගෙන ඒමට සදාචාරාත්මක අයිතියක් නැති ඒ මහතා පෙන්වා දුන්නේය.", "URL": "https://sinhala.adaderana.lk/news.php?nid=43370", "Category": null, "Parent URL": null}