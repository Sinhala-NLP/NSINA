{"Source": "Adaderana", "Timestamp": "October 24, 2017 11:47 am", "Headline": "ව්‍යවස්ථාවට විරුද්ධ නෑ-සංශෝධනයට විරුද්ධයි", "News Content": "පවතින ව්‍යවස්ථාවට විරුද්ධ නොවුන ද නව ව්‍යවස්ථා සංශෝධන ඉදිරිපත් කිරීමට විරෝධතාවය දක්වන බව පූජ්‍ය මුරුත්තෙට්ටුවේ ආනන්ද හිමියන් පවසයි. අද(24) උදෑසන නාරාහේන්පිට අභයාරාමයේ පැවති මව්බිම සුරැකීමේ ජාතික සංවිධානය විසින් සංවිධානය කරන ලද මාධ්‍ය හමුවකට එක්වෙමින් ආනන්ද හිමියන් මේ බව කියා සිටියේය. ව්‍යවස්ථාවක් ඕනෑම රජයකට අවශ්‍ය වුවත්, අඩුපාඩු තිබේ නම් එය වෙනස් කළ යුතු වුවත් තිබෙන ව්‍යවස්ථාවට තම අභිමතය පරිදි රටට, ජාතියට නොගැළපෙන දේවල් කරනවා නම් කිසිවිටෙකත් එකඟ නොවන බවත් එය තම සංවිධානයේ ජාතික ප්‍රතිපත්තියක් බවත් ආනන්ද හිමියන් වැඩිදුරටත් පැවසීය. රාජ්‍ය නොවන සංවිධානයන්ගේ අභිමතය පරිදි ව්‍යවස්ථා සංශෝධනයකට නැඹුරු වීම හෝ නොගැළපෙන ලෙස ඉස්පිල්ලක් හෝ ක්‍රියාත්මක කිරීමට තම සංවිධානය කිසිසේත් ඉඩ නොදෙන බවත් එය අභියෝගාත්මක ලෙස පවසන බවත් ආනන්ද හිමියන් කියා සිටියේය. අද වන විට අගමැතිවරයාත් ජනාධිපතිවරයාත් ව්‍යවස්ථා සංශෝධනය සම්බන්ධයෙන් පරස්පර විරෝධි අදහස් දක්වන බවත් පැවසු ආනන්ද හිමියන් මෙය දෙදෙනා අතර හුවමාරු වන ආදරණීය ලිපියක් වැනි දෙයක් යැයි සිතිය හැකි බව ද පැවසීය. සංඝ රතනයේ බලවත් අප්‍රසාදය හමුවේ මෙය කෙසේ ඉටු කර ගැනීමට ආණ්ඩුව උත්සහ ගත්ත ද එය කිසිසේත් අනුමත කළ නොහැකති බව ද සඳහන් කළේය.", "URL": "https://sinhala.adaderana.lk/news.php?nid=79074", "Category": null, "Parent URL": null}