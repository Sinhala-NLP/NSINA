{"Source": "Adaderana", "Timestamp": "April 27, 2012 01:03 pm", "Headline": "කැලණිය ප්‍රාදේශීය සභාවේ උප සභාපතිගේ නිවසට පහරදීමක්", "News Content": "කැලණිය ප්‍රාදේශීය සභාවේ උප සභාපති චමිලක දුමින්ද මහතාගේ නිවසට කිසියම් පිරිසක් විසින් පහරදීමක් සිදුකර ඇති බව අද දෙරණ වාර්තාකරු පවසයි. කාණුවක් සම්බන්ධව ඇතිවූ සිදුවීමක් මත මෙම පහරදීම සිදුකර ඇති බවත්, පහරදීමෙන් උප සභාපතිවරයාගේ නිවසට අලාභ හානි සිදුව ඇති බවත් අද දෙරණ වාර්තාකරු සඳහන් කළේය. එම පහරදීම සිදුවන අවස්ථාවේ උප සභාපති චමිලක දුමින්ද මහතා නිවසෙහි රැඳීසිට නොමැති බවත් ඔහු ප්‍රකාශ කළේය. මෙම පහරදීමෙන් තුවාල ලැබූ චමිලක දුමින්ද මහතාගේ බාල සොහොයුරා රෝහල්ගත කර ඇති බව ද අද දෙරණ වාර්තාකරු කියා සිටියේය. මේ අතර කැලණිය ප්‍රාදේශීය සභාවේ උප සභාපතිවරයාගේ නිවසට කිසියම් පිරිසක් අලාභ හානි සිදුකර ඇති බවට පොලිසියට පැමිණිල්ලක් ලැබී ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි. මෙහිදි උපසභාපතිවරයාගේ නිවසේ ජනෙල් කිහිපයකට හානී සිදුව ඇති බව ඔහු ප්‍රකාශ කළේය. අදාළ ප්‍රහාරය ප්‍රදේශයේ දේශපාලනඥයෙකුගේ ලේකම්වරයෙකු සිදුකර ඇති බවට එම පැමිණිල්ලේ සඳහන් බව අජිත් රෝහණ මහතා සඳහන් කළේය. මේ සම්බන්ධයෙන් එම විත්තිකාර පාර්ශවය ද පහරදීමක් සම්බන්ධයෙන් පොලිසියට පැමිණිලි කර තිබේ. අදාළ සිදුවීම සම්බන්ධයෙන් පොලිසිය පරීක්ෂණ ආරම්භ කර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=23845", "Category": null, "Parent URL": null}