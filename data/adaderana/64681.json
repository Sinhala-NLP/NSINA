{"Source": "Adaderana", "Timestamp": "October 3, 2016 12:28 pm", "Headline": " දේවාලගම්  පනත් කෙටුම්පත ඉල්ලීමක් ලැබෙනතුරු විවාදයට නෑ", "News Content": "අධිකරණ හා බුද්ධ ශාසන අමාත්‍ය විජයදාස රාජපක්ෂ මහතා විසින් ජනාධිපතිවරයාගේ හා අගමැතිවරයාගේ ඉල්ලීම මත සියලුම මහ නාහිමිවරුන්ගේ ඒකමතික ඉල්ලීමක් ලැබෙන තුරු විහාර දේවාලගම් සංශෝධන පනත් කෙටුම්පත පාර්ලිමේන්තුවට ඉදිරිපත් නොකර සිටීමට තීරණය කළ බව නියෝජ්‍ය කථානායක තිලංග සුමතිපාල මහතා පවසයි.පාර්ලිමේන්තුවේදී අද(03) පැවති පක්ෂ නායක රැස්වීමකදී මෙම තීරණය ගත් බව ඒ මහතා කියා සි‍ටියේය.නියෝජ්‍ය කථානායක තිලංග සුමතිපාල මහතාගේ ප්‍රධානත්වයෙන් අද දිනයේ පක්ෂ නායක රැස්වීම පැවැත්වුණි.මේ අතර විහාර දේවාලගම් සංශෝධන පනත් කෙටුම්පත හා ථේරවාදී කථිකාව සශෝධන පනත් කෙටුම්පත හෙට(04) දිනයේ විවාදය සඳහා ඉදිරිපත් කරන බව අධිකරණ හා බුද්ධ ශාසන අමාත්‍ය විජයදාස රාජපක්ෂ මහතා ප්‍රකාශ කර තිබුණි.මහනුවර ප්‍රදේශයේ පැවැති උත්සවයකදී අමාත්‍යවරයා ප්‍රකාශ කළේ මල්වතු මහ නාහිමි විසින් අදාළ පනත් කෙටුම්පත් සංශෝධනය නොකරන ලෙස ඉල්ලීමක් සිදු කළ බවට පළ වන වාර්තා අසත්‍ය බවයි.මේ අතර හෙට දිනයේ අදාළ පනත් කෙටුම්පත් විවාදයට නොගන්නා ලෙස ඒකාබද්ධ විපක්ෂය කථානායකවරයාගෙන් ඉල්ලීමක් කර තිබේ.අදාළ පනත් කෙටුම්පත් හදිසියේ සම්මත කිරීමට කටයුතු නොකර මහජන සංවාඳයකට ඉඩ සලසන ලෙස මහාචාර්ය පූජ්‍ය මැදගොඩ අබේතිස්ස හිමි නිවේදනයක් නිකුත් කරමින් ප්‍රකාශ කර තිබේ.කෙසේ වුවුද සියලුම මහ නාහිමිවරුන්ගේ ඒකමතික ඉල්ලීමක් ලැබෙන තුරු විහාර දේවාලගම් සංශෝධන පනත් කෙටුම්පත පාර්ලිමේන්තුවට ඉදිරිපත් නොකර සිටීමට තීරණය කර ඇත.එමෙන්ම හෙට(04) දිනයේ පාර්ලිමේන්තුවේදී අපරාධ නඩු විධාන සංග්‍රහ පනත් කෙටුම්පත දෙවනවර කියවීම සහ නීති කොමිෂන් සභා සංශෝධන පනත් කෙටුම්පත දෙවනවර කියවීම සිදු කෙරෙන බව නියෝජ්‍ය කථානායක කාර්යාලය සඳහන් කළේය.", "URL": "https://sinhala.adaderana.lk/news.php?nid=64681", "Category": null, "Parent URL": null}