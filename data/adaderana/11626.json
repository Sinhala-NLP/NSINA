{"Source": "Adaderana", "Timestamp": "October 20, 2010 04:17 pm", "Headline": "1000 ක් නෙවෙයි,2000 ක් වුණත් අස්කරන්න මැලිවෙන්නේ නෑ", "News Content": "විශ්ව විද්‍යාල උප කුලපතිවරුන්ට,ආචාර්ය මහාචාර්යවරුන්ට තීන්දු තීරණ ලබා ගැනීමට හෝ තීන්දු ක්‍රියාත්මක කිරීමට ඉඩ නොදෙන සිසුන් 1000 ක් නොව 2000 ක් වුව අස්කරන්නට මැලිනොවන බව උසස් අධ්‍යාපන අමාත්‍ය එස්.බී දිසානායක මහතා පවසයි. විශ්ව විද්‍යාලයේ විනය ආරක්ෂා කරගන්නට ඉඩ නොදෙන මෙවැනි සිසුන් අස්කර දමා විශ්ව විද්‍යාලයේ නිදහස ආරක්ෂා කරගන්නටත්,විශ්ව විද්‍යාලය ඉහළ තලයකට ඔසවා තබන්නට කටයුතු කරන බවත් හෙතෙම කියා සිටියේ අද උසස් අධ්‍යාපන අමාත්‍යංශයේ පැවති මාධ්‍ය හමුවකට සහභාගී වෙමිනි. එහෙත් මේ වන තුරුත් කිසිදු ශිෂ්‍යයෙකු හෝ විශ්ව විද්‍යාලයෙන් නෙරපා හැරීමට ක්‍රියා කර නැතැයිද අමාත්‍යවරයා කියා සිටියේය. සිසුන්ගේ පංති තහනම් කරන්නට හෝ වෙනයම් විනය ක්‍රියා මාර්ගයක් ගන්නට විනා උසස් අධ්‍යාපන අමාත්‍යංශය විසින් සිසුන් අත්අඩංගුවට ගෙන ඔවුන්ට දඬුවම් පැමිණවිමට ක්‍රියා නොකළ බව ද අමාත්‍යවරයා සිහිපත් කළේය. පසුගියදා උසස් අධ්‍යාපන අමාත්‍යංශ පරිශ්‍රයට කඩාවැදීමෙන් පසු පොලීසිය හා ඇතිකරගත් ගැටුමෙන් අත්අඩංගුවට ගෙන රිමාන්ඩ් බාරයේ තබන ලෙස අධිකරණ තීන්දු ලැබී තිබුණේ පොලීසිය විසින් ගනු ලැබූ ක්‍රියා මාර්ග නිසා බවත්,එය කිසි සේත්ම ආණ්ඩුවේ ක්‍රියා මාර්ගයක් හෝ උසස් අධ්‍යාපන අමාත්‍යංශයේ ක්‍රියා මාර්ගයක් නොවන බවත් අමාත්‍යවරයා අවධාරණය කළේය. විශ්ව විද්‍යාල වලට පිළිලයක් වී ඇත්තේ ජ.වි.පෙ දේශපාලනය බවට චො‍්දනා කළ අමාත්‍යවරයා විශ්ව විද්‍යාල තුළ නිදහස් මත දරන සිසුන්ට ජ.වි.පෙ හිතවාදී සිසුන්ගෙන් මර්දනය දියත්වන බවද සඳහන් කළේය. වසර 12 න් පමණ ඇතැම් විශ්ව විද්‍යාලවල නිලවරණ ‍පවත්වා නැති බැවින් ජ.වි.පෙට සිය ඒකාධිකාරය පවත්වාගෙන යන්න‍ට හැකිවී ඇතැයිද පෙන්වා දුන්නේය. පසුගියදා උසස් අධ්‍යාපන අමාත්‍යංශ පරිශ්‍රයට කඩාවැදීමෙන් පොලීසිය හා ගැටුම් ඇතිකරගෙන අත්අඩංගුවට පත් වූ සිසුන් 21 දෙනාගෙන් 17 දෙනෙකුම නවක සිසුන් බවත්,ජ.වි.පෙ විසින් උසිගැන්වීම නිසා ඔවුන් අමාරුවේ වැටුණු බවත්,අත්අඩංගුවට පත්වන තුරුත් ඔවුන් තමන් කරන වැරැද්දේ බරපතලකම තෙරුම්ගෙන නොසිටි බවත් දිසානායක අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11626", "Category": null, "Parent URL": null}