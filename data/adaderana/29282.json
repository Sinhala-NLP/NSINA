{"Source": "Adaderana", "Timestamp": "November 18, 2012 09:36 am", "Headline": "  උපන් විගස බිළිඳා මැරූ මව අත්අඩංගුවට", "News Content": "ස්වාමියා ‍විදේශගතව සිටියදී අනියම් සබඳතාවක් මත බිහිවු දරුවා ඝාතනය කළ 24 හැවිරිදි මවක් අත්අඩංගුවට ගෙන තිබේ. වැලිකන්ද, කුඩාපොකුණ ප්‍රදේශයේ නිවසකදී දරු ප්‍රසූතීය සිදුව ඇති අතර උපන් විගස එම බිළිදා ඝාතනය කර මළ සිරුර වලදමා තිබු බව පොලිසිය පැවසුවේය. පසුගිය 04 වැනිදා මෙම දරු ප්‍රසූතිය සිදුව ඇතැයි වාර්තා වේ. එම කාන්තාවගේ ස්වාමි පුරුෂයා විදේශගතව සිටිය දී අනියම් සබදතාවක් මත ගැබ්ගෙන ඇති බව අනාවරණය වී තිබේ. ඇය පොලිස් ආරක්ෂාව යටතේ පොළොන්නරුව රෝහලේ නේවාසිකව ප්‍රතිකාර ලබන බව වැලිකන්ද පොලීසිය සඳහන් කළේය. මේ අතර බිංගිරිය, කජුහේන තියෝගම‍ ප්‍රදේශයේ වැසිකිළියක තිබී මිනිස් සිරුරක බවට සැකකෙරෙන ඇටසැකිල්ලක කොටස් පොලීසිය විසින් සොයාගෙන තිබේ. එම වැසිකිළියේ තිබී ඇඳ ඇතිරිල්ලක් ඇතුළු ඇඳුම් කිහිපයක් සහ යකඩ ඉන්නක් ද සොයාගත් බව පොලීසිය සඳහන් කළේය මරණකරු පිළිබඳ තොරතුරු මෙතෙක් අනාවරණය වී නැත.", "URL": "https://sinhala.adaderana.lk/news.php?nid=29282", "Category": null, "Parent URL": null}