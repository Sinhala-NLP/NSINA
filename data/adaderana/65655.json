{"Source": "Adaderana", "Timestamp": "November 2, 2016 05:16 pm", "Headline": "52 හැවිරිදි කත ඝාතනය කර ඇත්තේ දූෂ්‍ය කරලා", "News Content": "වෙන්නප්පුව - බෝලවත්ත,වයික්කාල ප්‍රදේශයේ උළු කර්මාන්ත ශාලාවකට අයත් ඉඩමක තිබී හමුවූ මිය ගොස් සිටි කාන්තාව මරණයට පෙර දූෂණය වී ඇති බවත්,ඇයගේ ශ්වසන මාර්ගය අවහිර කිරීම නිසා මරණය සිදුවී ඇති බවත් ඒ පිළිබදව පැවති පශ්චාත් මරණ පරීක්ෂණයේදී අනාවරණය වී ඇත.හලාවත මහා රෝහලේ විශේෂඥ අධිකරණ වෛද්‍ය නිලධාරී ඩී.කේ.විජයවර්ධන මහතා විසින් අද (02) දහවල් හලාවත මහා රෝහලේදී පශ්චාත් මරණ පරීක්ෂණය පැවැත්වූ බව අද දෙරණ වාර්තාකරු පවසයි.ඝාතනයට ලක්ව ඇත්තේ බෝලවත්ත,වයික්කාල ප්‍රදේශයේ උළු කර්මාන්ත ශාලාවක කම්කරු කාන්තාවක ලෙස සේවය කරමින් සිටි සෙමුනි සෙංගම්මා (අවු:52) හෙවත් සෙල්වමී නම්වූ කාන්තාවකි.පසුගිය 01 වැනිදා දහවල් වෙන්නප්පුව - බෝලවත්ත ප්‍රදේශයේ පිහිටි උළු කර්මාන්ත ශාලාවකට අයත් ඉඩමක තිබී ඇයගේ මළ සිරුර හමුවී තිබුණි.විවාහක කාන්තාවක වන ඇය වසර 25 කට පමණ පෙර බෝලවත්ත ප්‍රදේශයට පැමිණ ඇති බවත්,එතැන් සිට ඇය විවිධ උළු කර්මාන්ත ශාලාවල කම්කරු කාන්තාවක ලෙස සේවය කර ඇති බවත් මූලික විමර්ශන වලදී හෙළිවී ඇත.මාස 06 කට පමණ පෙර ඇය ප්‍රදේශයේ වෙනත් උළු කර්මාන්ත ශාලාවක සේවය සඳහා ගොස් ඇති බවත්,එම කර්මාන්ත ශාලා භූමියේම පිහිටි කම්කරු නිවාසයක ලැගුම් ගෙන සිට ඇති බවත් පොලීසිය විසින් හෙළි කර ගෙන තිබේ.නිතර මත්පැන් පානයට හුරුවී සිට ඇති ඇය පසුගිය 30 වැනිදා සවස නිවසින් පිටත්ව ගිය පසුව නැවතත් ආපසු පැමිණ නැත.මිය ගොස් ඇති කාන්තාව දුෂණයට ලක්ව ඇති බවත්,අනතුරුව ඇයගේ ශ්වසන මාර්ගය අවහිර කිරීමෙන් ඝාතනය සිදු කර ඇති බවත් පශ්චාත් මරණ පරීක්ෂණයේදී අනාවරණය වී තිබේ.වෙන්නප්පුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=65655", "Category": null, "Parent URL": null}