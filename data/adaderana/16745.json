{"Source": "Adaderana", "Timestamp": "June 14, 2011 08:10 am", "Headline": "ස්කොටියා ප්‍රින්ස් කොළඹට එයි", "News Content": "ශ්‍රී ලංකාව සහ ඉන්දියාව අතර මගී නැව් සේවාව යළි ආරම්භ කරමින් ස්කොටියා ප්‍රින්ස් නෞකාව කොළඹ වරායට පැමිණ තිබේ. ඉන්දියාවේ තූත්තිකුඩි වරායෙන් ඊයේ(13) පස්වරුවේ ගමන් ආරම්භ කළ මෙම නෞකාව අද(14) උදෑසන කොළඹ වරායට පැමිණ ඇති බව සඳහන්ය. ඒ අනුව ඉදිරියේ දී මෙම නෞකාව සතියට දෙවරක් තූත්තුකුඩි වරායේ සිට කොළඹ වරායට පැමිණීමට නියමිතය. මගීන් 1044 දෙනෙකුට එකවර මෙම නෞකාවෙන් ගමන් කළ හැකිය. එක ගමන් වාරයක් සඳහා පැය 12 ත් 13 ත් අතර කාලයක් ගත වන බව වාර්තා වේ.", "URL": "https://sinhala.adaderana.lk/news.php?nid=16745", "Category": null, "Parent URL": null}