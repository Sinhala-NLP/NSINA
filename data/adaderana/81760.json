{"Source": "Adaderana", "Timestamp": "December 19, 2017 10:20 am", "Headline": " සාපෙ සිද්ධි දෙකම CIDට බාරදෙයි", "News Content": "ජංගම දුරකථන භාවිත කරමින් සාමාන්‍ය පෙළ විභාගයට පිළිතුරු සැපයූ බව පැවසෙන පාසල් සිසුන් දෙදෙනා සම්බන්ධයෙන් ඉදිරි විමර්ශන කටයුතු අපරාධ පරීක්ෂණ දෙපාර්තමේන්තුව පවරන බව පොලිස්පති පූජිත් ජයසුන්දර මහතා පවසයි. අනුරාධපුර ප්‍රදේශයේ අදාළ සිසුවාගේ ජංගම දුරකථනය හා විභාග උත්තර පත්‍රය ඒ සඳහා පොලීසිය වෙත ලබා දී ඇති බව වාර්තා වෙයි. මේ අතර ජංගම දුරකථන භාවිත කරමින් සාමාන්‍ය පෙළ විභාගයට පිළිතුරු සැපයූ කොළඹ ප්‍රසිද්ධ පාසලක සිසුවෙකු පිළිබඳවත් වාර්තා වෙයි. ඒ සම්බන්ධයෙන්ද මේ වන විට විමර්ශන ආරම්භ කර ඇති අතර අදාළ සිසුවාගෙන් ප්‍රශ්න කෙරෙන බවද විභාග දෙපාර්තමේන්තුව කියා සිටියේය. අදාළ සිද්ධීන් සම්බන්ධයෙන් විභාග දෙපාර්තමේන්තුවද පරීක්ෂණයක් ආරම්භ කර තිබේ. විභාග කොමසාරිස් සනත් පූජිත මහතා සඳහන් කළේ පළාත් අධ්‍යාපන අධ්‍යක්ෂවරයා මාර්ගයෙන් අදාළ පරීක්ෂණය ආරම්භ කර ඇති බවයි. අනුරාධපුර ප්‍රදේශයේ පාසලක සිසුවෙකු ඊයේ දිනයේ විභාග මධ්‍යස්ථානයට ජංගම දුරකථනයක් රැගෙනවිත් වයිබර් තාක්ෂණය ඔස්සේ පිටස්තර පුද්ගලයෙකුගෙන් විමසා පිළිතුරු ලියූ බවට විභාග පරීක්ෂකවරයාට අනාවරණය වී තිබේ. ඒ අනුව එම සිසුවාගේ ජංගම දුරකථනය ශාලාධිපතිවරයා බාරයට ගෙන පරීක්ෂා කිරීම සඳහා පොලීසියට බාරදී ඇති බව වාර්තා වෙයි. අනුරාධපුර පොලීසිය මේ සම්බන්ධයෙන් විශේෂ විමර්ශනයක් ආරම්භ කර ඇති අතර ඊට සමගාමීව විභාග දෙපාර්තමේන්තුව විසින් ද විමර්ශන ආරම්භ කර තිබේ. විමර්ශනවලින් අනාවරණය වන කරුණු මත එම සිසුවා සම්බන්ධයෙන් ඉදිරි ක්‍රියාමාර්ග ගන්නා බව විභාග කොමසාරිස් ජනරාල් සනත් පුජිත මහතා සඳහන් කළේය. මේ අතර මෙවර අධ්‍යයන පොදු සහතික පත්‍ර සාමාන්‍ය පෙළ විභාගය සම්බන්ධයෙන් මේ වන විට පැමිණිලි 15ක් පමණ ලැබී ඇති බව විභාග දෙපාර්තමේන්තුව පවසයි. ඉන් වැඩි පැමිණිලි සංඛ්‍යාවක් ඉතා සුළු සිදුවීම් බව විභාග කොමසාරිස්වරයා සඳහන් කළේය.", "URL": "https://sinhala.adaderana.lk/news.php?nid=81760", "Category": null, "Parent URL": null}