{"Source": "Adaderana", "Timestamp": "March 22, 2016 08:06 am", "Headline": "පැදුර අකුළා රැඳවියන්ට මෙට්ට සූදානම්", "News Content": "රැඳවියන් සඳහා පහසුවෙන් භාවිත කළ හැකි මෙට්ට ලබාදීමට බන්ධනාගාර දෙපාර්තමේන්තුව තීරණය කර තිබේ.බන්ධනාගාරගතව සිටින රැඳවියන්ට නිදාගැනීම සඳහා මේ වන විට ලබාදෙනු ලබන්නේ පැදුරු වන අතර ඉදිරියේ දී ඔවුන් සඳහා මෙට්ට ලබාදීමේ වැඩපිළිවෙළක් ක්‍රියාත්මක කරන බව බන්ධනාගාර දෙපාර්තමේන්තුව සඳහන් කරයි. පහසුවෙන් භාවිත කිරීමට හැකි වන පරිදි සකස් කරන ලද මෙට්ට මෙලෙස රැඳවියන්ට ලබාදීමට සැලසුම් කර තිබේ.එම මෙට්ට බන්ධනාගාර දෙපාර්තමේන්තුව විසින්ම නිෂ්පාදනය කිරීමට කටයුතු යොදා ඇති බව වාර්තා වේ. මෙහි පළමු පියවර කොළඹ වැලිකඩ බන්ධනාගාරයේ කාන්තා අංශයෙන් ආරම්භ කිරීමට නියමිතව තිබේ.අනතුරුව දිවයිනේ සියලු බන්ධනාගාර සඳහා පැදුරු වෙනුවට මෙට්ට ලබාදීමට පියවර ගන්නා බව බන්ධනාගාර දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=58485", "Category": null, "Parent URL": null}