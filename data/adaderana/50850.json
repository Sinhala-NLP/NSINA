{"Source": "Adaderana", "Timestamp": "April 23, 2015 03:26 pm", "Headline": "විදේශ ගතවන ශ්‍රමිකයින්ගේ අවම වැටුප ඉහළ දැමීමට සාකච්ඡා", "News Content": "ගෘහ සේවය සඳහා විදේශ ගතවන ශ්‍රමිකයින්ට ලබාදෙන අවම වැටුප් ඉහළ නංවා, අවම වැටුප් සීමාවක් පැනවීමට තීරණය කර ඇති බව විදේශ සේවා නියුක්ති කාර්යංශය පවසයි.එහි සභාපති නීතිඥ නන්දපාල වික්‍රමසූරිය මහතා සඳහන් කළේ විදේශ රැකියා අමාත්‍ය තලතා අතුකෝරල මහත්මියගේ උපදෙස් පරිදි මේ සම්බන්ධයෙන් අදාළ රටවල නියෝජිතයින් සමඟ ඉදිරියේදී සාකච්ඡා කරන බවයි.එමෙන්ම ගෘහ සේවය සඳහා විදේශ ගත විමේදී ක්‍රමවත් වැඩපිළිවෙළක් සකස් කිරීම සම්බන්ධයෙන්ද සාකච්ඡා පවත්වන බව සභාපතිවරයා පවසයි. මේ වන විට විදෙස් රටවල ගෘහ සේවයේ නිරත පුද්ගලයින් සඳහා ලබාදෙන අවම වැටුප් සීමාවන් සංශෝධනය කිරීමෙන් අනතුරුව වැටුප් වැඩි වීමක්ද අපේක්ෂා කරන බව විදේශ සේවා නියුක්ති කාර්යංශයේ සභාපතිවරයා කියයි.", "URL": "https://sinhala.adaderana.lk/news.php?nid=50850", "Category": null, "Parent URL": null}