{"Source": "Adaderana", "Timestamp": "July 24, 2016 09:29 am", "Headline": "  අපේ ගිවිසුම් ගිය ආණ්ඩුවේ ගිවිසුම් වගේ නෙමෙයි", "News Content": "ජනතා ඡන්දයකින් තොරව ආණ්ඩුව බිඳ දැමීමට වෙනත් පාර්ශවයකට ඉඩ නොතබන බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා පෙන්වා දෙන්නේ යහපාලන ආණ්ඩුව තුළ ආණ්ඩුවට විරෝධය දැක්වීමට ඕනෑම අයෙකුට අවස්ථාව සළසා දී ඇති බවයි.මාතලේ ප්‍රදේශයේ පැවති ජනහමුවකදී අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය.මේ අතර වත්මන් රජය විදෙස් රටවල් සමග එළඹෙන ගිවිසුම්වලට එරෙහිව බලවේග ගොඩනැගීමට කණ්ඩායමක් උත්සාහ දරන බව අමාත්‍ය සජිත් ප්‍රේමදාස මහතා පවසයි. අමාත්‍යවරයා පෙන්වා දෙන්නේ වත්මන් රජය එළඹෙන ගිවිසුම් පසුගිය රජය එළඹුණු ගිවිසුම් මෙන් නොව ජනතාවට සහන සැළසෙන ඒවා බවයි. හම්බන්තොට ප්‍රදේශයේ පැවති උත්සවයකදී අමාත්‍ය සජිත් ප්‍රේමදාස මහතා මෙම අදහස් පළ කළේය. එහිදී වැඩිදුරටත් අදහස් දැක්වූ අග්‍රමාත්‍යවරයා මෙසේද කියා සිටියේය,අපි ඉදිරියට යන්න හිතන අයගේ පක්‍ෂය. අපි ජනතාවගේ පක්‍ෂය. අපි තවම පළාත් සභාවලත් ප්‍රාදේශීය සභාවලත් විපක්‍ෂයේ ඉන්න පක්‍ෂය. අපි විප්ලවයක් කරල ජාතික ආණ්ඩුවක් ඇති කළ පක්‍ෂය. එක්සත් ජාතික පක්‍ෂය ඉදිරියට යන පක්‍ෂයයි. ඩී.එස්. සේනානායක මැතිතුමා දුරදිග බලලා 1946 සැප්තැම්බර් 06 වැනිදා පක්‍ෂයක් හදන්න ඉදිරියට යන ජනතාව ඒකරාශී කරගත්තා. මේ රටේ දියුණුව, ප්‍රගතිය බොහෝදුරට ඇති වුණේ එක්සත් ජාතික පක්‍ෂය නිසයි. ලංකාවට අද නිදහස ලබාදුන්නා. ප්‍රජාතන්ත්‍රවාදී පාලන ක්‍රමයක් ඇති කළා. මේ ප්‍රදේශයත් දියුණු කළා. ඒ වගේම විශාල දියුණුවක් ජේ.ආර් ජයවර්ධන ජනාධිපතිතුමා යටතේ මේ රටේ ඇති වුණා. රටේ ආර්ථිකය විවෘත කළා. මහවැලිය වැනි දැවැන්ත ව්‍යාපෘති ආරම්භ කළා. නවීකරණයක් සිදු කළා. ප්‍රේමදාස ජනාධිපතිතුමා ඒ ක්‍රියාදාමය තවත් ඉදිරියට ගෙන ගියා. නිවාස හදා දුන්නා. වෙළඳ කළාප, කර්මාන්තශාලා ආරම්භ කළා. අඩු තරමින් ගමේ තරුණයින්ට ක්‍රිකට් ක්‍රීඩා කිරීමේ අවස්ථාව ලබාදුන්නේ කවුද? මේ හැම දෙයක්ම කළේ කවදත් ඉදිරියට යන එක්සත් ජාතික පක්‍ෂයයි. අපි පස්සට යන්නේ නැහැ. අපි රට ගැන හිතනවා. ඉතා අමාරු කාලෙක, මේ රටේ පවුල් ඒකාධිපතිවාදයක් තිබුණ කාලෙක, මාධ්‍ය මර්ධනයක් තිබුණ කාලෙක, සෞඛ්‍ය නිදහස් අධ්‍යාපනය කප්පාදු කළ කාලෙක. අපේ රට ලෝකෙන් කොන් වුණු කාලෙක මර්දනය තිබුණු කාලෙක රට බේරාගැනීමේ අදහසින් ශ්‍රී ලංකා නිදහස් පක්‍ෂය සමග එකතුවෙලා මෛත්‍රීපාල සිරිසේන මහතා ජනාධිපතිවරයා වශයෙන් පත් කරලා රට ඉදිරියට ගෙනයාමට කටයුතු කළා. එදා බොහෝදෙනා කිව්වා රනිල් වික්‍රමසිංහට අනාගතයක් නැහැ කියලා. නමුත් අපි ඒ අභියෝගය ජයගත්තා.මේ රටේ ජාතික ධනය සොරකම් කිරීම නවත්වන්න. මේ රටේ නිදහස් අධ්‍යාපනය කප්පාදු කිරීම, නිදහස් සෞඛ්‍ය සේවය කප්පාදු කිරීම නවත්වන්න. මේ රටේ තරුණ තරුණියන්ට රැකියා ලබා දෙන්න. ශක්තිමත් මධ්‍යම පන්තියක් ඇති කරන්න. ග්‍රාමීය ආර්ථිකය කඩාවැටීම නවත්වන්න. යහපාලනයක් ඇති කරන්න. ඒ වගේම අලුත් ආණ්ඩු ක්‍රමයක් ඇති කරන්න. රටේ සිටින සියලු ජනතාවටම හොඳ අනාගතයක් බිහි කරන්න. අපි පොදු අපේක්‍ෂකයෙක් පත් කර ගත්තේ ඒ නිසයි. ශ්‍රී ලංකා නිදහස් පක්‍ෂයේ මහලේකම් මෛත්‍රීපාල සිරිසේන මැතිතුමා මේ රටේ ජනතාව ජනාධිපති කළා. අපි විතරක් නොවෙයි. චන්ඬිකා කුමාරතුංග මැතිණිය, දුමින්ද දිසානායක මැතිතුමා ශ්‍රී ලංකා නිදහස් පක්‍ෂයේ කොටසක්. ද්‍රවිඩ සන්ධානය, ජනතා විමුක්ති පෙරමුණ, මහා සංඝරත්නය, කතෝලික, ඉස්ලාම්, හින්දු පූජක පක්‍ෂය, මේ සියලූ දෙනාම එතුමා ජනාධිපති බවට පත් කරන්න කටයුතු කළා. අපි මහ මැතිවරණයක් පවත්වා රජයක් බිහි කළා. දැන් රජය වැඩ පටන් අරන් තිබෙනවා. රටේ ජාතිවාදය තුරන් කර සංහිදියාව ඇති කරන්න කටයුතු කොට තිබෙනවා. අපට විරුද්ධව ජාත්‍යන්තරය තුළ තිබූ මතය මංගල සමරවීර ඇමැතිතුමා නැති කළා. දැන් අපට සංවර්ධන ව්‍යාපාර පටන් ගැනීමේ අවස්ථාව එළඹි තිබෙනවා. අපි දැන් ජනතාවට දුන් පොරොන්දු ඉටු කළ යුතුයි. සමහරු මේ වැඩ කටයුතුවලට විරුද්ධ වේවි. ප්‍රජාතන්ත්‍රවාදී සමාජයක් තුළ එසේ විරුද්ධවීමට අවකාශ තිබෙනවා. අපට දොස් කියන්න පුළුවන්, විකල්ප යෝජනා ඉදිරිපත් කරන්නට පුළුවන්. මේවා ප්‍රශ්න නොවෙයි ප්‍රජාතන්ත්‍රවාදයේ කොටසක් පමණයි. අපිත් අපේ වැඩ සටහන ඉෂ්ඨ කරගෙන යනවා. දූෂණවල යෙදුණ අය අල්ලනවා. සමහරු ඩීල් දානවා කියල මට බැන්නා. අපි වැඩකරන්නේ නීතියට අනුවයි. වැරැද්ද නිවැරැද්ද උසාවිය තීන්දු කරාවි. මම කියා තිබෙන්නේ සියයට දෙසීයක් විශ්වාස නැත්නම් නඩු පවරන්න එපා කියලයි. එහෙම නැත්නම් යමක් හෝ සිදු වුණොත් අපට දොස් පවරාවි. මේ කරුණේ දී මෙයට වඩා වැඩි යමකට මම අතගහලා නැහැ. අතගහන්නෙත් නැහැ. දැන් අලූත් ව්‍යාපාරයක් තිබෙනවා. මේ රට බේරගන්න, දූෂණයට විරුද්ධ නඩු පවරපු අය නිදහස් කරන්න කියලා ඉල්ලනවා. ආණ්ඩුව පෙරලන්න හැම තැනම විරෝධතා කරනවා. ඉල්ලීම් රාශියක් තිබෙනවා. මේ ඉල්ලීම් සියල්ලම ප්‍රජාතන්ත්‍රවාදය ආරක්‍ෂා කරන්නටද? නිදහස් අධ්‍යාපනය ආරක්‍ෂා කරන්නටද? රැකියා ලබා දෙන්නටද? නෑ. එකම පොදු ඉල්ලීම දූෂණ කටයුතුවල හිරවෙලා, අහුවෙලා නඩු පවරපු අයගෙන් පළිගන්න එපා මේ ආණ්ඩුව පන්නා දමන්න කියලයි ඔවුන් ඉල්ලා සිටින්නේ. මේ ආණ්ඩුව පන්නලා දමලා අපට හොරකම් කරන්න ඉඩ දෙන්න කියලයි ඔවුන් ඉල්ලා සිටින්නේ. එයාබස්වලින් හොරකම් කරන්න, ශ්‍රී ලංකා ගුවන් සේවයෙන් හොරකම් කරන්න ඉඩදෙන්න කියා ඔවුන් ඉල්ලනවා. මේ ආණ්ඩුව අලූත් නීති ගෙනාවායින් පසුව රුපියල් බිලියන 1300 ක් ආණ්ඩුවේ අනුමැතිය නැතිව හොරකම් කරන්න බැහැ. ඒ නිසා හොරකම් කරන්න ඉඩ ඉල්ලන එක හොරුන්ගේ පැත්තෙන් සාධාරණයි. අපේ පැත්තෙන් ඒක අසාධාරණයි. මට කියන්න පසුගිය ආණ්ඩුවෙන් හොරකම් නොකරපු රජයේ ආයතනයක් තියෙනවද කියල. යුද හමුදාවෙන්, ගුවන් හමුදාවෙන්, ලංගමයෙන්, වරායෙන් හොරකම් කළා. ඒවායින් නැවත හොරකම් කරන්න නේද ඒ අයව පත් කරන්න කියන්නෙ. දැන් අපි බලයට ඇවිත් සිටිනවා. අවුරුදු පහකට පස්සේ, ජනතාව අපට යන්න කිව්වොත් අපි යනවා. ඒත් හොරු යන්න කියල කිව්වට අපි යන්නේ නෑ. හොරු ආරක්‍ෂා කරන්න අපට බැහැ. එහෙම නම් පාරට බැහැල හොරු එලවන්න කියල කටයුතු කරන්න අපි ලෑස්තියි කියල කියන්න කැමැතියි. මට පෙරේදා සන්ධානයේ කෙනෙක් කිව්වා, ඒ ගොල්ල යන කොට ඒ පැත්තේ ව්‍යාපාරිකයෝ ඔවුන් පිලිඅරගෙන හොඳට සංග්‍රහ කරනවා කියල. සමහර ව්‍යාපාරිකයන්ට වැට් ගැන ප්‍රශ්න තිබෙනවා. ඔවුන් ජනාධිපතිතුමා මුණගැහුණා. අපි උසාවියේ නඩුව අවසන් වුණායින් පසුව අපට දෙන්න පුළුවන් සහන ගැන පාර්ලිමේන්තුවේදී ප්‍රකාශ කරනවා කියලා මම කිව්වා. ඒ තීරණයෙන් බොහෝ අය සෑහීමකට පත්වී ඇති බවත් මම ඔහුට ප්‍රකාශ කළා. නෑ නෑ තවත් අය විරුද්ධව ඉන්නවා කියා ඔහු මාහට කියා සිටියා. කළු කඩකාරයෝ ඔබලා පිළිගත්තට මට කමක් නෑ. – කළු කඩකාරයෝ ඔබලා සමග නැවත එකතු වී පාරිභෝගිකයන් ගසා කන්න සූදානම් වන බව මම කියා සිටියා. ඒ වගේම තමයි සමහර මාධ්‍ය, විශේෂයෙන් මුද්‍රිත මාධ්‍ය, මේ ගොල්ල එක්ක එකට කාපු බීපු උදවිය. එකට සල්ලි ගත්ත අය. හම්බ කරපු අය. මම ඊළඟ දවස් කීපය තුළ එක් එක් කෙනා නම් කරන්න බලාපොරොත්තු වෙනවා. ජාත්‍යන්තරය අපව පිළිකුල් කරලා තිබුණෙ. මංගල සමරවීර ඇමැතිතුමා ගත්ත පියවර නිසා අද තත්ත්වය සම්පූර්ණයෙන් වෙනස් වෙලා තිබෙනවා. අද ලෝක නායකයෝ මේ රටට එනවා. අපට ඒ රටවලට ආරාධනා කරනවා. ජනාධිපතිතුමා හැම රටකටම යනවා. අද අපට එක්සත් ජාතීන්ගේ සංවිධානයෙන්, මානව හිමිකම් අංශවලින් කිසිම ප්‍රශ්නයක් නෑ. ජී7, ජී9 ලෝක නායකයන්ගේ රැස්වීම්වලට ජනාධිපතිතුමාට ආරාධනා කළා. එතුමා ඒ රැස්වීම්වලට සහභාගී වුණා. කවුද ඒක කළේ. අපේ ප්‍රතිපත්තිවලට අනුකූලව මංගල සමරවීර ඇමැතිතුමා ඒක කළා. මංගල සමරවීර ඇමැතිතුමා අයින් කරන්න කියලා සඳුදා ඩේලිමිරර් පුවත්පතේ පළ කොට තිබුණා. ඔය ඩේලිමිරර් කර්තෘ මටත් අයින් වෙන්න කියලා කියාවි. දැන් එයා අයින්වෙන්නෙ නැත්නම් අපිටත් බලන්න වේවි මොකක් ද කරන්නෙ කියල. එයා හැමදාම මහින්ද රාජපක්‍ෂගේ මේසේ හිටියේ. හැමදාම ඔහුට කඩේ ගියා. ඔය පත්තරේ මුස්ලිම් මිනිස්සුන්ට විරුද්ධව ලිව්වා. දෙමළ මිනිස්සුන්ට විරුද්ධව ලිව්වා. අපේ මිනිස්සුන්ට යන්න කියනවා නම් ඊට පෙර මේ අයට හොඳ පාඩමක් උගන්වමු කියලා මම කියන්න කැමැතියි. අපි අපේ අවුරුදු පහ ගෙනියනවා. ජනතාව අනුමැතිය දුන්නොත් තවත් ඉදිරියට යන්න පුළුවන්. ඒ අයට ඔය සෙල්ලම් කරන්න ඉඩදෙන්න බැහැ. මේ ආර්ථිකය කඩා කප්පල් කරන්න ෆයිනෑන්ෂල් ටයිම්ස් පත්තරෙත් බැලුවා. මාසයක් එක එක කතා දැම්මා. අන්තිමට සිදුවුණේ කුමක්ද? අපි බැඳුම්කරේ ගන්න ගියාම, අපි බිලියන 1.5 ක් ඉල්ලූවාම අපිට 6.7 ක් ලැබුණා. ගත්තේ බිලියන 1.5 යි. අපිට ඊට වඩා අවශ්‍ය වුණේ නැහැ. මෙහෙම පත්තරවලට අපට පාඩම් උගන්වන්න සිදුවෙනවා. පුවත්පත්වලට විවේචනය කරන්න පුළුවන්. ඒත් ජනතාව පත් කළ ආණ්ඩුව පරාජය කරල හොරුන් බලයට ගේන්න ඒ අය බලනව නම් ඒ අයට දඬුවම් කරන්න ඕන. දැන් මට දොස් කියාවි පාඩම් උගන්වනවා කිව්ව කියලා. මම ආපහු ඊළග අයගෙ නම් ටිකත් කියනවා. ඒ ආයතනවල අය ඇවිත් මට කියල තියෙනවා සිදුවෙන්නේ මොනවද කියල. මමත් හැමදාම මාධ්‍ය නිදහස වෙනුවෙන් සටන් කළ කෙනෙක්. නමුත් ඒ අය මහින්ද රාජපක්‍ෂ මහත්තයට කඩේ ගිය අයයි. තව තවත් කෑ නොගහා ඉන්න කියලා මම ඒ අයට කියන්න කැමැතියි. හෙට අනිද්ද කැදවන අයගෙ නම් ටික මම ප්‍රසිද්ධියේ වුණත් කියන්නම්. ආණ්ඩුව විවේචනය කළාට මට කමක් නෑ. ඒත් මෛත්‍රීපාල සිරිසේන මැතිතුමාගේ ප්‍රධානත්වයෙන් ඇති කළ රජය පෙරලා දමන්න දෙන්න බැහැ. දැන් හරි අමාරුවක් හැදිලා තියෙනවා. එදා ගිහින් පිනට කෑව බීව මන්දිරයේ දැන් ඉන්නේ මමයි. මම පිනට කෑම දෙන්නෙ නෑ. ඒ නිසා මම ආරාධනා කරන්නෙත් නැහැ. ඕන තරම් අපිට විරුද්ධ වෙන්න. ඕන තරම් පෙළ පාලි යන්න. ඕන තරම් රැස්වීම් පවත්වන්න. කිසිම ප්‍රශ්නයක් නැහැ. ඒත් මම එකක් කියන්න කැමතියි. හොරුන් දමන්නට ආණ්ඩුව පෙරලන්න හදනව නම්, ඒකට නිසි පිළිතුරු දෙන්න අපිත් පාරට බහින්න සූදානම් කියල මම කියන්න කැමැතියි. අපි දැන් සංවර්ධනය ආරම්භ කරල තියෙන්නෙ. එදා ලෝකයේ තිබුණු ලොකුම පිහිනුම් තටාකය අද චීනය සමග එකතුවෙලා නැව් පිරෙන වරායක් බවට පත් කරන්න කටයුතු කරලා තියෙනවා. එදා දවසකට මගීන් දෙදෙනෙක් පමණක් ආව මත්තල ගුවන් තොටුපොළ අද මගීන්ගෙන් පිරවීමේ වැඩ කටයුතු ආරම්භ කර තිබෙනවා. දවසක් මත්තල හිටියෙ එක මගියයි. ඒ මමයි. මම හෙලිකොප්ටරෙන් බැහැලයි ආවේ. හම්බන්තොට ප්‍රදේශයේ අක්කර 05ක කර්මාන්ත ශාලා ඇති කිරීමේ ව්‍යාපෘති ආරම්භ කර තිබෙනවා. මේ මහනුවර නගරයට එජාපය ණය ගැතියි. පේරාදෙණියේ සිට කුණ්ඩසාලේ දක්වා මහනුවරක් කරනවා. මහනුවර මැද මහනුවරක් කරනවා. ඕනෑ නම් උඩුනුවරක් නැත්නම් යටිනුවරක් දක්වා ගෙන යනවා. ඒ අලූත් නුවර මැදින් මධ්‍යම අධිවේගී මාර්ගය ගමන් කරනවා. අපි ඒ මධ්‍යම අධිවේගී මාර්ගයේ කටයුතු ජපානයට භාරදුන්නා. බෝගම්බර හිරගෙදර විශාල සංස්කෘතික මධ්‍යස්ථානයක් බවට පත් කරනවා. තව වැඩ කටයුතු ගණනාවක් තිබෙනවා. රැකියා ලබාදීමේ වැඩ කටයුතු තිබෙනවා. මධ්‍යම අධිවේගී මාර්ගය විවෘත වුණාම ඒ අවට පමණක් නොව කුරුණෑගල හා රඹුක්කන වැනි පළාත්වලත් කර්මාන්ත ආරම්භ වෙනවා. සංචාරක ව්‍යාපාරය වගේම මට වඩාත් අවශ්‍ය කෘෂිකර්ම අංශය දියුණු කරන්නයි. රජයේ ජනතා වතු සංවර්ධන මණ්ඩලයේ, වැවිලි සංස්ථාවේ ඉඩම් ලබාගෙන කෘෂි කර්මාන්තයේ අභිවෘද්ධිය උදෙසා යොදවනවා. සමහර කෘෂිකර්ම වැඩ සටහන් සඳහා දැනට හොඳ ඉල්ලුම් තිබෙනවා. බහුතර ඉඩම් මේ ප්‍රදේශවල ජනතාවට බෙදා දෙනවා. රාජපක්‍ෂලා මෙය බදාගෙන හිටියා අවුරුදු ගණනාවක්. අලුත් නීතිය ක්‍රියාත්මක කළායින් පසුව ජනතාවට ඔවුන් පදිංචිව සිටින ඉඩම්වල සින්නක්කර අයිතිය ලබාදෙනවා. ඒවගේම රජයේ තට්ටු නිවාසවල අයිතියත් ලබාදෙනවා. වෙස්සන්තර රජතුමා වගේ දෙන්න තියෙන සියල්ලම දෙනවා. ඒ ගොල්ල ගත්ත දේවල් අපි නැවත ලබාදෙනවා. කොළඹ ආරම්භ කරන බස්නාහිර මහා නගරේ කර්මාන්ත ඇරඹෙනවා. අලුත් නගර, වයඹ සංවර්ධනය, මහනුවර සංවර්ධනය මේ ව්‍යාපෘතිවලට අයත් බව කියන්න කැමැතියි. ඉන්දියාව, මුම්බායි - දිල්ලි කොරිඩෝර් ආරම්භ කළා වගේම ලංකාවෙත් එවැනි වැඩසටහන් ආරම්භ කරනවා. එක පැත්තකින් ත්‍රීකුණාමලය දියුණු කරනවා. ජනාධිපතිතුමා පොළොන්නරුව දියුණු කරනවා. විපක්‍ෂය පාරට බහින්නෙ මේ සංවර්ධන වැඩසටහන් නතර කරන්නට ද? ඔවුන් ඉල්ලා සිටින්නේ මොනවගේ දේවල් ඇති කරන්න කියලා ද? අවුරුදු 70 ක් පැරණි අපේ පක්‍ෂය දාල යන්න දෙන්න බැහැ. ඒක හදල දීල යනවා. ඒකයි අපි ෙඉදිරියට යන්න හිතන අයට මෙතනට එන්නෙ කියල කියන්නෙ. මේ සතියේ ඉදන් අපේ සාමාජිකයෝ බදවා ගැනීමේ ව්‍යාපාරය අපි ඉදිරියට ගෙනියනවා. හැමදාම ගිහින් මේ වැඩ කටයුත්ත කරන්න. සතියෙ දවස්වල, සති අන්ත දවස්වල ගෙයින් ගෙට යන්න. පාරෙන් පාරට යන්න. ජනතාවගේ අයිතිවාසිකම් ආරක්‍ෂා කරනවා කියන පණිවුඩය ඔවුන්ට දෙන්න. එසේ කටයුතු කරල අපි අපේ 70 වෙනි සංවත්සරය හොදින් සිදු කරල අලූත් විදියකට පක්‍ෂය සංවිධානය කළ යුතුයි. අපි අලූත් විදියට හිතන්නට ඕන. අපි එතැනට යමු. මේ කටයුතු සංවිධානය කළ අපේ සභානායක ලක්‍ෂ්මන් කිරිඇල්ල ඇමැතිතුමාට මම විශේෂයෙන් ස්තුතිවන්ත වනවා. එතුමා පාර්ලිමේන්තුවේ සිට සටන මෙහෙයවනවා. හැමදාම ප්‍රශ්නවලට පිළිතුරු දෙනවා. පිළිතුරු ආපහු හරවනවා. මේ වැඩ සටහන සාර්ථකව ඉදිරියට ගෙන යෑමට ඔබ සියලූ දෙනාගේම සහාය ලබාදෙන ලෙස ඉල්ලමින් මම මගේ කතාව අවසන් කරනවා.", "URL": "https://sinhala.adaderana.lk/news.php?nid=62368", "Category": null, "Parent URL": null}