{"Source": "Adaderana", "Timestamp": "May 21, 2013 03:22 pm", "Headline": "13 අහෝසි කරන යෝජනාවක් පාර්ලිමේන්තුවට ගේනවා", "News Content": "13 වැනි ව්‍යවස්ථා සංශෝධනය සහ පළාත් සභා ක්‍රමය අහෝසි කරන පනත පුද්ගලික මන්ත්‍රී යෝජනාවක් ලෙස පාර්ලිමේන්තුවට ඉදිරිපත් කරන බව අමාත්‍ය පාඨලී චම්පික රණවක මහතා පවසයි. එම යෝජනාව මෙම සතියේදී පාර්ලිමේන්තුවට ඉදිරිපත් කරන බව අමත්‍යවරයා සඳහන් කළේය. 13 වන සංශෝධනය සහ පළාත් සභා පනත ගෙන ඒම සම්ප්‍රදායට සහ පාර්ලිමේන්තු ක්‍රමයට විරුද්ධ බව ද පාඨලී චම්පික රණවක අමාත්‍යවරයා පෙන්වාදෙන්නේය. ඉන්දියාවේ ප්‍රාන්ත බලය ඉක්මවා කටයුතු කළහොත් එය මධ්‍යම ආණ්ඩුවට පවරාගැනීමට හැකියාවක් පවතියි. ඉන්දියාවේ සමාජ නීති ලැයිස්තුවේ බලය මධ්‍යම රජයට හිමි වූවත් ශ්‍රී ලංකාවේ එම බලය හිමි වන්නේ පළාත් සභාවට බව අමත්‍යවරයා සඳහන් කළේය. එය ඉතා භයානක තත්ත්වයක් බව ද රණවක අමාත්‍යවරයා පැවසීය. පනතේ පවතින පොලිස් හෝ ඉඩම් බලතල යම් පළාත් සභාවක් ක්‍රියාත්මක කළ හොත් එය බහුතරයකට අසාධාරණයක් මෙන්ම රටේ පාලනයට භයානක තත්ත්වයක් නිර්මාණය වන බව ද අමාත්‍යවරයා පෙන්වාදෙන්නේය.", "URL": "https://sinhala.adaderana.lk/news.php?nid=34270", "Category": null, "Parent URL": null}