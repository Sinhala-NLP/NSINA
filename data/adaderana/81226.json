{"Source": "Adaderana", "Timestamp": "December 8, 2017 03:57 pm", "Headline": "අපි ශක්තිමත් කර ගත්තට කාගෙවත් දෙයක් කඩන් නෑ", "News Content": "සිය එකම බලාපොරොත්තුව එක්සත් ජාතික පක්ෂය ශක්තිමත් කිරීම මිසක ශ්‍රී ලංකා නිදහස් පක්ෂය කඩා දැමීම නොවන බව රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි. අද(08) පැවති එක්සත් ජාතික පක්ෂයේ මාධ්‍ය හමුවට එක්වෙමින් අමාත්‍යවරයා මෙම අදහස් පළ කළේය. හිටපු ජනාධිපති මහින්ද රාජපක්ෂ මහතාගේ හා වත්මන් ජනාධිපති මෛත්‍රීපාල සිරිසේන මහතාගේ එක්වීමට එක්සත් ජාතික පක්ෂය අකමැත්තක් දක්වන්නේ යන්නෙන් මාධ්‍යවේදියෙකු විසින් අසන ලද පැනයකට පිළිතුරු දෙමින් අමාත්‍යවරයා මේ බව පැවසීය. එක්සත් ජාතික පක්ෂයේ උත්සහය වුයේ ප්‍රජාතන්ත්‍රවාදි ව්‍යුහයක් ඇති කිරීම බවත්, එය ආරක්ෂා කිරීමට කැපවීමෙන් වැඩ කරන බවද අමාත්‍යවරයා මෙහිදී කියා සිටියේය. පක්ෂ කැඩීමේ උවමනාවක් කිසිවිටෙකත් එජාපයට නොමැති බවත්, එකතු විය හැකි අයට එකතු වීමට හැකි වේවායි තමා ප්‍රාර්ථනා කරන බව ද අමාත්‍යවරයා මෙහිදී වැඩිදුරටත් පැවසීය. සමහර දේශපාලන පක්ෂ මෙන් ආගම් බේද කරන ප්‍රතිපත්තියක් එක්සත් ජාතික පක්ෂය අනුගමනය නොකරන බවද අමාත්‍යවරයා මෙහිදි කියා සිටියේය. එමෙන්ම ශ්‍රි ලංකා නිදහස් පක්ෂය හා එක්සත් ජාතික පක්ෂය හා එකතු විම අමාරු වුවත් එකම අනන්‍යතාවයක සිට වැඩ කරනු ලබන්නේ පැමිණ ඇති එකඟතාවය නිසාවෙන් බව ද ඔහු කියා සිටියේය. මේ අතර ඒකාබද්ධ විපක්ෂයේ සමාජිකයින් සියලු දෙනා හිටපු ඇමතිවරු වන බැවින් ඔවුන්ව පසුගිය මැතිවරණය තුළින් ජනතාව ප්‍රතික්ෂේප කළ නමුත් අද වන විට යහපාලනයට එකතු වීමට ‍උත්සහ දැරීම පුදුමයට කරුණක් බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=81226", "Category": null, "Parent URL": null}