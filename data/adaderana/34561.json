{"Source": "Adaderana", "Timestamp": "June 2, 2013 08:36 am", "Headline": "වයිකෝගෙන් ඉන්දීය අගමැතිට ලිපියක්", "News Content": "එල්.ටි.ටි.ඊ. හිතවාදී තමිල්නාඩු දේශපාලන පක්ෂ නායක වී. ගෝපාලස්වාමි හෙවත් වයිකෝ විසින් ඉන්දීය අග්‍රාමාත්‍ය මන්මෝහන් සිං වෙත ලිපියක් යොමුකර තිබේ. එම ලිපිය මගින් දැනුම් දී ඇත්තේ කච්චතිව් දූපත ආශ්‍රිතව ඇති ශ්‍රී ලංකා නාවික යාත්‍රා එම ප්‍රදේශයෙන් ඉවත් කිරීමට පියවර ගත යුතු බවයි. ඊයේ දිනයේ අදාළ ලිපිය වයිකෝ විසින් ඉන්දීය අග්‍රාමාත්‍ය මන්මෝහන් සිං මහතා වෙත යොමුකර ඇති බව ඉන්දීය මාධ්‍ය වාර්තා කරයි. අදාළ ලිපිය යොමුකරමින් වයිකෝ වැඩිදුරටත් පෙන්වා දී ඇත්තේ ශ්‍රී ලංකාවේ මුහුදු සීමාව තුළ චීන නාවික හමුදාවට අයත් යාත්‍රා සහ පුද්ගලයින් සිටින බවයි. එය ඉන්දියාවේ ස්වෛරීභාවයට ගැටලුවක් බව වයිකෝ පෙන්වා දී ඇත. එම නිසා වහාම කච්චතිව් දූපත ආශ්‍රිතව ක්‍රියාත්මක වන ශ්‍රී ලංකා නාවික යාත්‍රා ඉවත් කිරීමට ඉන්දීය රජය පියවර ගත යුතු බව වයිකෝ අදාළ ලිපිය මගින් දැනුම් දී තිබේ.", "URL": "https://sinhala.adaderana.lk/news.php?nid=34561", "Category": null, "Parent URL": null}