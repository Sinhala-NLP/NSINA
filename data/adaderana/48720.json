{"Source": "Adaderana", "Timestamp": "January 16, 2015 09:36 am", "Headline": "උතුරේ ආණ්ඩුකාර පුටුව වෙනස් වූ වගයි", "News Content": "උතුරු පළාත් ආණ්ඩුකාරවරයා වශයෙන් ජ්‍යෙෂ්ඨ රාජ්‍ය තාන්ත්‍රිකයෙකු සහ හිටපු විදේශ ලේකම්වරයෙකු වූ එච්.එම්.ජී.එස්.පලිහක්කාර මහතා පත්කර තිබේ. රජයේ ප්‍රවෘත්ති දෙපාර්තමේන්තුව සඳහන් කරන්නේ ඒ අනුව උතුරු පළාත් සභාවේ ආණ්ඩුකාරවරයා වශයෙන් සිවිල් නිලධාරියෙකු පත් කර ඇති බවයි. මීට පෙර උතුරු පළාත් සභාවේ ආණ්ඩුකාරවරයා ලෙස මේජර් ජෙනරාල් ජී.ඒ. ච්න්ද්‍රසිරි මහතා කටයුතු කළේය. පලිහක්කාර මහතා එක්සත් ජාතීන්ගේ සංවිධානයේ නිත්‍ය නියෝජිතයෙකු සහ නිරායුධ කරන කටයුතු පිළිබඳ උපදේශක සභාවේ මහලේකම්වරයා ලෙස ද කටයුතු කර ඇත. 2002 -2003 කාලය තුළ මෙරට සාම මහ ලේකම් කාර්යාලයේ වැඩබලන අධ්‍යක්ෂ ජනරාල්වරයා සහ නියෝජ්‍ය අධ්‍යක්ෂ ජනරාල්වරයා වශයෙන්ද විදේශ අමාත්‍යංශයේ බහුපාර්ශවීය සබඳතා පිළිබඳ අධ්‍යක්ෂ ජනරාල්වරයා වශයෙන්ද කටයුතු කර ඇති පලිහක්කාර මහතා උගත් පාඩම් හා ප්‍රතිසන්ධාන කොමිෂන් සභාවේ සාමාජිකයෙකු ලෙස ද කටයුතු කර තිබේ.", "URL": "https://sinhala.adaderana.lk/news.php?nid=48720", "Category": null, "Parent URL": null}