{"Source": "Adaderana", "Timestamp": "January 18, 2019 02:32 pm", "Headline": "ඒවා මෙහේ බෑ මචං", "News Content": "මෙරට දේශපාලන පක්ෂ දූෂිත දේශපාලන නායකයින් පුහුණු කරන පුහුණු ආයතන බවට පත්ව ඇතැයි ජ්‍යෙෂ්ඨ මාධ්‍යවේදී වික්ටර් අයිවන් මහතා පවසයි. ඊයේ(17) කොළඹ පැවති උත්සවයකට එක්වෙමින් ඔහු මේ බව සඳහන් කළේය. ජිනසිරි දඩල්ලගේ මහතා විසින් රචිත ''ඒවා මෙහේ බෑ මචං'' ග්‍රන්ථය එළි දැක්වීමේ උත්සවය බස්නාහිර පළාත් සෞන්දර්ය නිකේතනයේදී ඊයේ පස්වරුවේ පැවැත්විය. මෙම අවස්ථාවට කථානායක කරූ ජයසූරිය, මැතිවරණ කොමිෂන් සභාවේ සභාපති මහින්ද දේශප්‍රිය යන මහත්වරුන් මෙන්ම වෘත්තීයවේදීන් ඇතුළු ක්ෂේත්‍ර රැසකට සම්බන්ධ පිරිසක් එක්ව සිටියේය. රාජ්‍ය සේවකයෙක් තම සේවයෙන් පිටව යන විට පපුවට අත තියා අවංකව තමා වැඩ කල බව පැවසීමේ හැකියාව ඇත්නම් අවසන් මොහොතේ දීත් ඒ ගැන සතුටු විය හැකි බව ද කරූ ජයසූරිය මහතා කියා සිටියේය. තමා ඇතුල් වන්නේ පිරිසිදු දෑතින් බවත් පිටවීමේ දීත් ඒ පිරිසිදු දෑත තියා ගත යුතු බවත් දේශපාලනයට ඇතුළත් වන තරුණයින්ට කරූ ජයසූරිය මහතා මෙහිදී පැවසීය. මෙම අවස්ථාවට එක්ව සිටි මැතිවරණ කොමිෂමේ සභාපති මහින්ද දේශප්‍රිය මහතා කියා සිටියේ, සියලු රාජ්‍ය සේවකයින් පත්වීම ලැබීමෙන් පසු පත්වීම ලැබුණේ කොහෙට ද වැටුප කීයද යන කරුණු ගැන වද වුවත්, එහි ඇති තුන්වන ජේදය නිවැරදිව කියවා තම සේවය කාර්යක්ෂමව ඉටු කරන්නේ ද යන්න සැලකිලිමත් නොවන බවයි.", "URL": "https://sinhala.adaderana.lk/news.php?nid=102604", "Category": null, "Parent URL": null}