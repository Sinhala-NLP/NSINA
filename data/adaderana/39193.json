{"Source": "Adaderana", "Timestamp": "November 29, 2013 02:23 pm", "Headline": "පොලිස් ලොක්කෙක් සල්ලි ඉල්ලුවොත් වහා කියන්න", "News Content": "පොලීසියේ ඉහළ නිලධාරින් බව පවසමින් විවිධ පුද්ගලයින්ගෙන් මුදල් වංචා කිරීමේ සිද්ධීන් රැසක් වාර්තා වී ඇති බව පොලිස් මූලස්ථානය පවසයි. පොලිස් නිලධාරින් බව පවසා විවිධ චෝදනා එල්ල කර දුරකථන ඇමතුම් ලබා දෙමින් බැංකු ගිණුම් වලට මුදල් තැන්පත් කර ගැනීම මෙම වංචනිකයින් විසින් සිදු කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා කියයි. එවැනි වංචනිකයින්ට හසු වී මුදල් තැන්පත් කළ අවස්ථා වාර්තා වී ඇති බව ද ඔහු පවසයි. පොලීසියේ කිසිදු ඉහළ නිලධාරියෙකු මෙවැනි දුරකථන ඇමතුම් ලබා දීමක් සිදු නොකරන අතර එවැනි ඇමතුමක් ලැබුණහොත් ළඟම ඇති පොලිස් ස්ථානයට ඒ පිළිබඳ දැනුම් දෙන ලෙස පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා ජනතාවගෙන් ඉල්ලයි.", "URL": "https://sinhala.adaderana.lk/news.php?nid=39193", "Category": null, "Parent URL": null}