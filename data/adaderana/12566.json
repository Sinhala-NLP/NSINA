{"Source": "Adaderana", "Timestamp": "December 3, 2010 10:31 am", "Headline": "බ්‍රිතාන්‍යයෙන් ශ්‍රී ලංකාවට නැවත මතක් කිරීමක් ", "News Content": "ශ්‍රී ලංකාවේ සිවිල් යුද්ධය පැවති කාල සීමාව තුළ සිදුවී යැයි කියන මානව හිමිකම් කඩවීම් සම්බන්ධව ශ්‍රී ලංකාව විසින් ස්වාධීන විමර්ශනයක් සිදුකළ යුතු බව බ්‍රිතාන්‍ය පවසයි. මේ දිනවල ශ්‍රී ලංකා ජනාධිපති මහින්ද රාජපක්ෂ මහතා බ්‍රිතාන්‍ය සංචාරයක යෙදී සිටින අතරවාරයේ බ්‍රිතාන්‍ය විදේශ කටයුතු කාර්යාලයේ මාධ්‍ය ප්‍රකාශකවරිය මේ බව සඳහන් කර ඇත. ශ්‍රී ලංකාවේ යුද ගැටුම් පැවති කාල සීමාව තුළ ගැටුම් පැවති දෙපාර්ශවයෙන්ම සිදුවිය හැකි ජාත්‍යන්තර මානව නීතිය උල්ලංඝණය වීම් පිළිබඳව සිදුකරන විශ්වසනීය හා ස්වාධීන විමර්ශන කටයුතු පිළිබඳ ක්‍රියාවලිය ශ්‍රී ලංකා විසින් වර්ධනය කළ යුතු බවට බ්‍රිතාන්‍යය විශ්වාස කරන බව ද ඇය ප්‍රකාශ කරයි. පසුගිය ඔක්තොම්බර් මාසයේදී බ්‍රිතාන්‍ය විදේශ ලේකම්වරයා හා ශ්‍රී ලංකාවේ විදේශ කටයුතු ලේකම්වරයා හමුවූ අවස්ථාවේ මේ පිළිබඳව පැහැදිලි කළ බව ද ඇය පවසා ඇත.", "URL": "https://sinhala.adaderana.lk/news.php?nid=12566", "Category": null, "Parent URL": null}