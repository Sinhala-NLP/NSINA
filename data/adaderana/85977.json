{"Source": "Adaderana", "Timestamp": "March 20, 2018 11:13 am", "Headline": " ජා ඇළ ගෑස් ලීක් වෙලා 50ක් ඉස්පිරිතාලේ ගිහින් ", "News Content": "ජා - ඇළ , ඒකල කර්මාන්තපුරයේ කර්මාන්තශාලාවක සිදුවූ ගෑස් කාන්දුවක් හේතුවෙන් ශ්වසන අපහසුතාවලට ලක්වු පුද්ගලයින් 100 කට ආසන්න පිරිසක් රෝහල්ගත කර තිබේ. ඊයේ සහ අද පෙරවරුවේ අදාළ කර්මාන්තශාලාවේ මෙම ගෑස් කාන්දුව සිදුව ඇති බව ජා - ඇළ පොලීසිය සඳහන් කළේය. ඊයේ දිනයේ කර්මාන්තශාලාවේ සිටි සේවකයින් 42 දෙනෙකු ශ්වසන අපහසුතාවට ලක්වීම හේතුවෙන් ප්‍රතිකාර සඳහා රාගම සහ ගම්පහ රෝහල් වෙත ඇතුළත් කර ඇති බව පොලීසිය පැවසුවේය. අද දිනයේ තවත් පුද්ගලයින් 50 කට අධික පිරිසක් රෝහල් ගත කර ඇති බව වාර්තා වෙයි. රෝහල්ගත කළ පිරිස අතර කාන්තාවන්ද වන බව සඳහන්ය. ඒ අනුව මේ වන විට රාගම රෝහලේ පුද්ගලයින් 60 කට ආසන්න පිරිසක් සහ ගම්පහ රෝහලේ පුද්ගලයින් 40 දෙනෙකු පමණ නේවාසිකව ප්‍රතිකාර ලබන බව රෝහල් ආරංචි මාර්ග සඳහන් කළේය. සිද්ධිය සම්බන්ධයෙන් ජා - ඇළ පොලීසිය විමර්ශන ආරම්භ කර තිබේ. මේ අතර මෙම කර්මාන්තශාලාව තාවකාලිකව වසා දැමීමට ප්‍රදේශයේ සෞඛ්‍ය බලධාරීන් නියෝග කර තිබේ. මෙම තත්ත්වය සම්බන්ධයෙන් පරීක්ෂණ වාර්තා ලැබෙන තුරු කර්මාන්තශාලාව තුළට කිසිඳු සේවකයෙකු ඇතුළත් කර ගැනීම තහනම් බවද සෞඛ්‍ය අංශ කර්මාන්තශාලාවේ හිමිකරුවන්ට දැනුම් දී ඇති බව සඳහන්ය. මේ අතර අද පෙරවරුවේ කම්කරු දෙපාර්තමේන්තුවේ නිලධාරීන්, රජයේ රස පරීක්ෂක දෙපාර්තමේන්තුවේ නිලධාරීන් ඇතුළු පරීක්ෂණ කණ්ඩායම් කිහිපයක් මෙම කර්මාන්තශාලාව පරීක්ෂණයට ලක් කර ඇති බව සඳහන්ය.", "URL": "https://sinhala.adaderana.lk/news.php?nid=85977", "Category": null, "Parent URL": null}