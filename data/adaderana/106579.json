{"Source": "Adaderana", "Timestamp": "March 22, 2019 09:57 pm", "Headline": "ත්‍රිපිටකය ලෝක උරුමයක් කිරීම පරිවර්තනීය යුගයක ප්‍රවේශයක්", "News Content": "ජාතික උරුමයක් කළ උතුම් ත්‍රිපිටකය ලෝක උරුමයක් දක්වා ඔසවා තැබීමට තබා ඇති සෑම පියවරක්ම මෙරට බෞද්ධ සමාජය තුළ මෙන්ම අන්තර්ජාතිකව ද විශාල අධ්‍යාත්මික සංවර්ධනයක් ඇති කිරීමේ පරිවර්තනීය යුගයක ප්‍රවේශයක් බව ජනපති මෛත්‍රීපාල සිරිසේන මහතා පවසා සිටියි. වාරියපොල ශ්‍රී විශුද්ධාරාම මහා විහාරයේ පරදුක්ඛ දුක්ඛිත මුද්‍රාව නිරූපනය කරමින් ඉදිකරන ලද අභිනව බුද්ධ ප්‍රතිමා වහන්සේ නිරාවරණය කිරීමේ පුණ්‍යෝත්වයට අද (22) පස්වරුවේ එක්වෙමින් ජනාධිපතිවරයා මේ බව ප්‍රකාශ කළේය. ත්‍රිපිටකය ලෝක උරුමයක් බවට පත් කිරීමට ගත් පියවර මෙන් ම ඊට සමගාමීව ත්‍රිපිටකාභිවන්දනා සතියක් ප්‍රකාශයට පත් කිරීම පිළිබඳව විවිධ පිරිස් විවිධ අදහස් සහ විවේචන සිදුකරමින් සිටින බව සඳහන් කළ ජනාධිපතිවරයා වාණිජ සමාජය සමඟ දිනෙන් දින පිරිහෙන ගුණ දම් නැවත මිනිසුන් තුළ ගොඩනංවමින් රටේ අධ්‍යාත්මික සංවර්ධනයක් ඇති කිරීමට ගත් සුවිශේෂි පියවරක් ලෙස මෙම කටයුත්ත සඳහන් කළ හැකි බව කියා සිටියේය. උතුම් ත්‍රිපිටකය මෙන් ම බෞද්ධ දර්ශනය පිළිබඳ රටේ ජනතාවගේ දැනුම සහ අවබෝධය වැඩිදියුණු කිරීමත් සමඟ යහපත් චරිතවලින් හෙබි ප්‍රබුද්ධ සමාජයක් රට තුළ ගොඩනැංවීමට හැකිවනු ඇති බව ද ජනාධිපවරයා සඳහන් කළේය. සමස්ත ලංකා දහම් පාසල් නිපුණතා ඇගැයීමේ පඬුවස්නුවර පළාත නියෝජනය කරමින් සිසුන්ට තිළිණ පිළිගැන්වීම ද ජනාධිපතිවරයා අතින් සිදු විය. බුද්ධ ප්‍රතිමා වහන්සේ නිර්මාණය කළ මූර්ති ශිල්පී නවරත්න බණ්ඩාර මහතා වෙත ද ජනාධිපතිතුමා අතින් සමරු තිළිණයක් පිළිගන්වනු ලැබීය.", "URL": "https://sinhala.adaderana.lk/news.php?nid=106579", "Category": null, "Parent URL": null}