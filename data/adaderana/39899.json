{"Source": "Adaderana", "Timestamp": "December 27, 2013 04:21 pm", "Headline": "රුසියානු කත රැවටූ තරුණයා වසර 14ක් රිමාන්ඩ් ", "News Content": "විවාහ කරගන්නා බව පවසමින් රුසියානු ජාතික තරුණියකගෙන් මුදල් වංචා කිරීම සම්බන්ධයෙන් වරදකරු වු පුද්ගලයෙකුට කළුතර මහාධිකරණය වසර 14ක සිර දඬුවමක් නියම කර තිබේ. මීට අමතරව රුපියල් 60,000ක දඩයක් ගෙවන ලෙස ද කළුතර මහාධිකරණ විනිසුරු අමල් තිලකරත්න මහතා නියෝග කර ඇති බව සඳහන් වෙයි. අලුත්ගම ප්‍රදේශයේ පදිංචිකරුවෙකුට මෙලෙස දඬුවම් නියම වු බව පොලීසිය පවසයි. 2011 වසරේදී මෙරටට පැමිණි රුසියානු ජාතික තරුණිය විවාහ කරගන්නා බව පවසා ඇයගෙන් අමෙරිකානු ඩොලර් 35,600ක මුදලක් වංචා කිරීම සම්බන්ධයෙන් විත්තිකරුට එරෙහිව චෝදනා එල්ල වී තිබුණි. මෙවැනි සිදුවීම් මෙරට සංචාරක ව්‍යාපාරයට අයහපත් ලෙස බලපාන බැවින් විත්තිකරු හට උපරිම දඬුවම් ලබාදෙන බව නඩුවේ තීන්දුව ප්‍රකාශයට පත් කරමින් මහාධිකරණ විනිසුරුවරයා ප්‍රකාශ කළේය.", "URL": "https://sinhala.adaderana.lk/news.php?nid=39899", "Category": null, "Parent URL": null}