{"Source": "Adaderana", "Timestamp": "May 29, 2019 12:21 am", "Headline": "ලංකාවේ නායකයෝ සටන් කරන්නේ එක්සත් ජනපද හා චීන බල අරමුණු වෙනුවෙන්", "News Content": "ලංකාවේ ආණ්ඩුවේත් විපක්ෂයේත් දේශපාලන නායකයන් එකිනෙකාට චෝදනා කරමින් ජනතාව වෙනුවෙන් යැයි යම් යම් චෝදනා කරගන්නා නමුත් ඔවුන් දෙපාර්ශ්වයම වැඩ කරන්නේ එක්සත් ජනපදය හෝ චීනය වෙනුවෙන් බව පෙරටුගාමී සමාජවාදී පක්ෂය පවසයි. එහි ප‍්‍රචාරක ලේකම් දුමින්ද නාගමුව මහතා මේ බව සඳහන් කළේ අද (28) බත්තරමුල්ලේ පිහිටි එම පක්ෂයේ ප‍්‍රධාන කාර්යාලයේ පැවැති මාධ්‍ය හමුවකදී අදහස් දක්වමිනි. එහු දැක්වූ අදහස් පහත පරිදි වේ, ” අපේ රටේ හැමදෙනාම තවමත් සහරාන්ගෙ වලිගෙ එල්ලිලා සිදුවීම් සම්බන්ධව කල්පනා කරන්නෙ. මේ සිදුවන දේවල් සහ අන්තවාදී ප‍්‍රහාර අතර සම්බන්ධය ගැන කල්පනා කරනවා වෙනුවට වෙනත් අන්තවාදී ප‍්‍රවේශයකින් කටයුතු කරමින් තම තමන්ගේ දේශපාලන බල ව්‍යෘපෘති ඉදිරියට ගෙන යන්න අපේ රටේ දේශපාලන කණ්ඩායම් පිල් බෙදී කටයුතු කරමින් ඉන්නවා. මේ අය එක්සත් ජනපදයෙ හෝ චීනයේ හෝ අරමුණු අනව එකිනෙකාට අවලාද නගමින් අධිරාජ්‍යවාදය අධිරාජ්‍යවාදය කියමින්ම එක් හෝ අනෙක් අධිරාජ්‍යවාදී කඳවුරට අවශ්‍ය දේශපාලනය කරමින් ඉන්නවා. රනිල් වික‍්‍රමසිංහ දැන් විවෘතව ඔහු කරමින් ඉන්න දේ ගැන කියනවා. එක්සත් ජනපදයෙ අරමුණු අනුව අගමැතිවරයා කටයුතු කරන බව රහසක් නෙවෙයි. එක්සත් ජනපදයෙ අනුග‍්‍රහය ඔහුට හිමිවන නිසා බයක් සැකක් නැතිව ඔහු ඒ පක්ෂපාතිත්වය අනාවරණය කරමින් එක්සත් ජනපද අවශ්‍යතා ඉටුකරමින් ඉන්නවා. නමුත් චීනය වෙනුවෙන් පෙනි හිටින පාර්ශ්ව රනිල් වික‍්‍රමසිංහ අමෙරිකන් ගැත්තකු බවත් අධිරාජ්‍යවාදයේ ඉත්තකු බවත් කියමින් චීන අධිරාජ්‍යවාදයට සේවය කරමින් ඉන්නවා.''", "URL": "https://sinhala.adaderana.lk/news.php?nid=110870", "Category": null, "Parent URL": null}