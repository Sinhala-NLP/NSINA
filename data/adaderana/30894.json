{"Source": "Adaderana", "Timestamp": "January 19, 2013 01:16 pm", "Headline": "අගවිනිසුරුගෙන් යුක්තිය බලාපොරොත්තු වෙනවා", "News Content": "ප්‍රගීත් එක්නැලිගොඩගේ අතුරුදහන්වීම හා නව අගවිනිසුරු මොහාන් පීරිස් මහතා අතර සම්බන්ධයක් ඇතැයි අතුරුදහන් කෙරුණු මාධ්‍යවේදී ප්‍රගීත් එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මිය පවසයි. 2011 නොවැම්බර් මස 09 වන දින එක්සත් ජාතීන්ගේ සංවිධානයේ වධහිංසා කමිටු රැස්වීමේදී ප්‍රගීත් එක්නැලිගොඩ මහතා වෙනත් රටක සරණාගතයෙකු ලෙස ජීවත් වන බව මොහාන් පීරිස් මහතා විසින් ප්‍රකාශ කළ බව එක්නැලිගොඩ මහත්මිය සිහිපත් කළාය. මොහාන් පීරිස්‍ මහතාගේ එම ප්‍රකාශයට අනුව ඔහුව සාක්ෂිකාරයෙකු ලෙස අධිකරණයට ගෙන ඒමට තමාට මාස කිහිපයක් ගත වු බවද පසුව පීරිස් මහතා අධිකරණයට පැමිණ තමාට ඒ ගැන පැවසු පුද්ගලයා කවරෙකු දැයි අමතක බව කීවේ යැයි ද ඇය පැවසුවාය. එසේම සිය සැමිය‍ාගේ අතුරුදහන්වීම සම්බන්ධයෙන් නව අගවිනිසුරු මොහාන් පීරිස් මහතා හෝමාගම අධිකරණයේ පැවැති නඩු විභාගයේදී ඒ ගැන “දෙවියෝ තමයි දන්නේ” යනුවෙන් පැවසු බවද ඇය සිහිපත් කළාය. කොළඹදී අද (19) පෙරවරුවේ පැවැති මාධ්‍ය හමුවකදී ඇය මේ කරුණු අනාවරණය කළාය. කෙසේ හෝ සිය ස්වාමියා අතුරුදහන් වී වසර 3ට ආසන්න වී ඇති බවත් තමන් තවමත් ඔහු ගෙනත් දෙන තුරු බලා සිටින බවත් එක්නැලිගොඩ මහත්මිය එහිදී පැවසුවාය. නව අගවිනිසුරුගෙන් ඒ සඳහා යුක්තිය බලාපොරොත්තු වන බවද එසේ නොවන්නේ නම් තමන්ටත් දරුවන්ටත් ලැබෙන යුක්තිය කුමක්දැයි ප්‍රශ්නය කරන බවද ඇය එහිදී වැඩිදුරටත් කියා සිටියාය.", "URL": "https://sinhala.adaderana.lk/news.php?nid=30894", "Category": null, "Parent URL": null}