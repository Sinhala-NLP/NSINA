{"Source": "Adaderana", "Timestamp": "August 2, 2016 12:14 pm", "Headline": " හූව ගැන හොයන්න රහස් පොලිසිය ඕනෑ", "News Content": "පාද යාත්‍රා සංවිධායකයින් කුඩා ළමයෙකු ලවා ශ්‍රීලනිප මූලස්ථානය ඉදිරිපිටදී ජනපතිට අපහාස වන ආකාරයෙන් බැණවැදීමත්, තවත් පිරිසක් ශ්‍රීලනිප මූලස්ථානයට හූ කීමත් ගැන රහස් පොලීසිය ලවා පරීක්ෂණයක් සිදුකළ යුතු බව ඛනිජ තෙල් කර්මාන්ත අමාත්‍ය චන්දිම වීරක්කොඩි මහතා පවසයි.සිය අමාත්‍යංශයේදී අද පැවැති මාධ්‍ය හමුවකදී අමාත්‍යවරයා පෙන්වාදුන්නේ සැබෑ ශ්‍රීලනිප පාක්ෂිකයින් මහගෙදරට මේ ආකාරයට අපහාස නොකරන බවයි.පසුගිය කාලයේදී එජාප පාගමන්වලට පහරදුන්නේද එම පක්ෂයේ අය නොවන බව පැවසූ අමාත්‍යවරයා ඇතැම් ත්‍රීවිල් පක්ෂවල ආධාරකරුවන් ලවා ‍ශ්‍රීලනිප මූලස්ථානයට හූ තැබුවාදැයි සොයාබැලිය යුතු බව හෙතෙම කීවේය.එසේම මහින්ද රාජපක්ෂ මුලට දමා ගනිමින් මෙම ත්‍රීවිල් පක්ෂ නායකයින් ශ්‍රීලනිපය දෙකඩ කරන බවත්, මහින්ද රාජපක්ෂට වත්මන් ව්‍යවස්ථාව යටතේ බලයට ඒමට නොහැකි බව පැහැදිළිව තිබියදී මොවුන් විසින් ජනතාව නොමඟ යවන බවටත් හෙතෙම චෝදනා කළේය.ඊයේ කොළඹට ගැළුවේ ජනගඟක් නොව ජන ඇළක් බවත්, එය ලංසි පෙරහැර වගේ බවත්, ඇමතිවරයා පෙන්වාදුන්නේය.ජනසටන පාද යාත්‍රාව සම්බන්ධ වූ ශ්‍රීලනිප ක්‍රියාකාරීන් ගැන මධ්‍යම කාරක සභාව ගන්නා ඕනෑම තීරණයකට එකඟ වන බවද එහිදී අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62684", "Category": null, "Parent URL": null}