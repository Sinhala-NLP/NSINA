{"Source": "Adaderana", "Timestamp": "August 18, 2010 09:45 am", "Headline": "ඉන්දියාවේ විසූ සරණාගතයන් 1000 ක් ආපසු ඇවිත්", "News Content": "ඉන්දියාවේ වාසය කළ සරණාගතයින් දහසකට අධික පිරිසක් මේ වන විට යළි ශ්‍රී ලංකාව බලා පිටත්ව ගොස් ඇති බව එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය පවසයි. පසුගිය ජනවාරි මාසයේ සිට ගත වූ මාස 6 ක කාලය තුළ තම සංවිධානයේ අධීක්ෂණය යටතේ මොවුන් නැවත ශ්‍රී ලංකාවට පිටත් කර හැර ඇති බව ජගත් සරණාගතයින් පිළිබඳ මහකොමසාරිස් කර්යාල‍යේ මෙහෙයුම් ප්‍රධානියා පවසයි. සරණාගතයින්ගේ ආරක්ෂාව මැයෙන් ඉන්දියාවේ දී පැවති දේශනයක දී ඔහු මේ බව අනාවරණය කර ඇති බව සඳහන් වේ. ශ්‍රී ලංකාවට පිටත් කර හැර ඇති ශ්‍රී ලාංකික සරණාගතයින් බහුතරය ඉන්දියා‍වේ තමිල්නාඩු ප්‍රාන්තයේ වාසය කර ඇති බව ද වාර්තා වේ.", "URL": "https://sinhala.adaderana.lk/news.php?nid=10300", "Category": null, "Parent URL": null}