{"Source": "Adaderana", "Timestamp": "June 15, 2017 12:00 pm", "Headline": "හැටන් ව්‍යාපාරිකයන් හර්තාල් ", "News Content": "හැටන් නගරයේ ව‍ෙළෙඳ ව්‍යාපාරිකයින් සිය ව‍ෙළෙඳ සැල් වසා දමා හර්තාල් ව්‍යාපාරයක නිරත වී තිබේ. නගරයේ එක්රැස් වන කැළි කසල බැහැර කිරීමට නිසි වැඩපිළිවෙලක් සකස් කිරීමට බලධාරීන් පියවර නොගැනීමට එරෙහිව මොවුන් මෙම පියවර ගෙන ඇති බව අද දෙරණ වාර්තාකරු සඳහන් කළේය. හර්තාල් ව්‍යාපාරයට සම්බන්ධ ව්‍යාපාරික ප්‍රජාව විසින් හැටන් ඔරලෝසු කණුව ඉදිරිපිට උද්ඝෝෂණයක ද නිරත වී ඇති බව සඳහන් වෙයි. සති කිහිපයක සිට හැටන් නගරයේ එක් රැස් වන කැළි කසල නගර සභාව විසින් එක්රැස් කිරීම සිදු නොකිරීම හේතුවෙන් නගරයේ විවිධ ස්ථානවල කැළි කසල එක්රැස්වී දැඩි දුර්ගන්ධයක් හමන බව උද්ඝෝෂකයින් පෙන්වා දෙයි. මීට පෙර හැටන් නගර සභාවේ එක් රැස් වන කැළි කසල හැටන් - නුවරඑළිය මාර්ගයේ, කුඩා ඔය ප්‍රදේශයට බැහැර කළ අතර අධිකරණ නියෝගයක් හේතුවෙන් මේ වන විට එම ස්ථානයේ කසල බැහැර කිරීම සිදු නොවන බව වාර්තා වෙයි. කෙසේ වෙතත් කැළි කසල බැහැර කිරීමට තාවකාලික ස්ථානයක් ලබාදෙන බවට හැටන් - දික්ඔය නගර සභාව විසින් ලබාදුන් පොරොන්දුවකට අනුව ව්‍යාපාරිකයින් සිය උද්ඝෝෂණය අවසන් කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=74244", "Category": null, "Parent URL": null}