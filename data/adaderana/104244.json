{"Source": "Adaderana", "Timestamp": "February 13, 2019 04:40 pm", "Headline": "පොහොට්ටුවේ ජනාධිපති දෙසැම්බර් 9 වන දා දිවුරුම් දෙයි-බැසිල්", "News Content": "එළඹෙන දෙසැම්බර් මස 09 වනදා ශ්‍රී ලංකා පොදුජන පෙරමුණ නියෝජනය කරන ජනාධිපතිවරයෙකු මෙරට දිවුරුම් දෙන බව එම පෙරමුණේ ජාතික සංවිධායක බැසිල් රාජපක්ෂ මහතා පවසයි. අයථා ලෙස උපයා ගත් රුපියල් මිලියන 50 ක් වැයකර මාතර බ්‍රවන්ස්හිල්හි ඉඩමක් මිලදී ගැනීම සම්බන්ධයෙන් චෝදනා කරමින් පවරා ඇති නඩුවට සහභාගී වීම සඳහා බැසිල් රාජපක්ෂ මහතා අද(13) මාතර මහේස්ත්‍රාත් අධිකරණය වෙත පැමිණීමෙන් අනතුරුව මාධ්‍ය වෙත අදහස් දක්වමින් මේ බව කියා සිටියේය. එහිදී මාධ්‍යවේදීන් විසින් මේ වන විට කථාබහට ලක්ව ඇති ජාතික ආණ්ඩු සංකල්පය ගැන රාජපක්ෂ මහතාගෙන් ප්‍රශ්න කර සිටියේය. එයට පිළිතුරු දෙමින් බැසිල් රාජපක්ෂ මහතා පවසා සිටියේ, පොහොට්ටුවේ ජනාධිපති අපේක්ෂකයා ලබන දෙසැම්බර් මස 9 වන දින දිවුරුම් දීමෙන් අනතුරුව, මෙරට ගම් 36,000 ක් සංවර්ධනය කිරීමේ වැඩපිළිවෙල සකස් කිරීමත්, ආරම්භ කරන බවයි. එමෙන්ම මෙරට ජීවිත් වන පවුල් සමෘද්ධිමත් කිරීමේ වැඩපිළිවෙලක් මේ දිනවල පොදු ජන පෙරමුණ සකස් කර ගෙන යන බව ද කියා සිටි බැසිල් රාජපක්ෂ මහතා, ඒ අනුව නව ජනාධිපතිවරයෙක් යටතේ රට පිළිවෙලක් කිරීමට බලාපොරොත්තු වන බව ද පැවසීය.", "URL": "https://sinhala.adaderana.lk/news.php?nid=104244", "Category": null, "Parent URL": null}