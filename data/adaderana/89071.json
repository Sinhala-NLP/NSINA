{"Source": "Adaderana", "Timestamp": "May 14, 2018 12:41 pm", "Headline": "බී.සී ආකෘති පත්‍ර බෙදාදීමේ කටයුතු හෙට සිට ඇරඹෙයි", "News Content": "ඡන්ද හිමියන් ලියාපදිංචි කිරීමට අදාළ බී.සී ආකෘති පත්‍රය ගෙයින් ගෙට බෙදාහැරීමේ කටයුතු හෙට(15) ආරම්භ කිරීමට නියමිතය. ග්‍රාම නිලධාරිවරුන් විසින් අදාළ ආකෘති පත්‍ර බෙදාහරීම් කටයුතු සිදු කරන බව මැතිවරණ මහ ලේකම් කාර්යාලය සඳහන් කළේය. මෙම බී.සී ආකෘති පත්‍රය හැකි ඉක්මනින් පුරවා යළිත් ග්‍රාම නිළධාරිවරුන් වෙත භාරදිමට කටයුතු කරන ලෙස ඔවුන් ඉල්ලීමක් ද කරයි. මෙම සියලු ආකෘති පත්‍ර මැතිවරණ ලේකම් කාර්යාලය වෙත යැවිමෙන් අනතුරුව අභියාචනා සඳහා කාලය ලබාදීමට නියමිතයි. ඒ අනුව මෙම ඡන්දහිමි නාමලේඛන මැතිවරණ මහ ලේකම් කාර්යාලය, ප්‍රාදේශීය ලේකම් කාර්යාල සහ ග්‍රාම නිළධාරි කාර්යාල ඇතුළු ස්ථාන කිහිපයක ප්‍රදර්ශනය සඳහා තැබෙන බව සදහන්ය. කෙසේවෙතත් සැප්තැම්බර් මස 30 වන දින පමණ වන විට මෙම ඡන්ද හිමි නාමලේඛනයට මැතිවරණ කොමිසමේ සභාපතිවරයා විසින් අත්සන් තැබීමට නියමිත බව මැතිවරණ මහ ලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=89071", "Category": null, "Parent URL": null}