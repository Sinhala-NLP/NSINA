{"Source": "Adaderana", "Timestamp": "January 29, 2018 04:48 pm", "Headline": "අඹගමුවේ පෙත්සම කුණු කූඩයට", "News Content": "පළාත් පාලන ආයතන සීමා නීර්ණය කිරීමේදී අඹගමුව ප්‍රාදේශීය සභාව කොටස් තුනක් වශයෙන් බෙදා වෙන්කර ඇති ගැසට් නිවේදනය අවලංගු කරන ලෙස ඉල්ලා ගොණු කළ මූලික අයිතිවාසිකම් පෙත්සම විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය නියම කර තිබේ. සිසිර ද ආබෲ, ප්‍රියන්ත ජයවර්ධන සහ කේ.ටී චිත්‍රසිරි යන ත්‍රිපුද්ගල විනිසුරු මඩුල්ල විසින් එම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. අඹගමුව ප්‍රාදේශීය සභාවේ හිටපු සභිකයෙකු විසින් අදාළ පෙත්සම ඉදිරිපත් කර තිබූ අතර එහි වගඋත්තරකරුවන් ලෙස පළාත් සභා සහ පළාත් පාලන විෂය භාර අමාත්‍යවරයා සහ අමාත්‍යංශ ලේකම්වරයා නම් කර තිබුණි. පෙත්සම්කරු කියා සිටියේ පළාත් පාලන ආයතන සීමා නිර්ණය කිරිමේදී අඹගමුව ප්‍රාදේශීය සභාව මස්කෙලිය, නොර්වුඩ් සහ අඹගමුව යනුවෙන් කොටස් තුනකට බෙදා සීමානිර්ණය කිරීමට විෂයභාර අමාත්‍යවරයා කටයුතු කර ඇති බවයි. එය නීති විරෝධී තත්ත්වයක් බව පෙන්වාදෙන පෙත්සම්කරු අදාළ සීමානීර්ණය මඟින් ශ්‍රීපාදස්ථානය බෞද්ධ ජනතාවක් නොවන ප්‍රදේශයකට යටත්වීම ගැටළු සහගත තත්ත්වයක් බව පෙන්වා දෙයි. එම නිසා අදාළ ගැසට් නිවේදනය අවලංගු කරන මෙන් නියෝගයක් නිකුත් කරන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා තිබේ. ඉදිරිපත් වූ කරුණු සලකා බැලූ ශ්‍රේෂ්ඨාධිකරණය පෙත්සම විභාග කිරීමට තරම් සාධාරණීය නීතිමය පදනමක් නොමැති බැවින් අදාළ පෙත්සම විභාගයට නොගෙන ප්‍රතික්ෂේප කිරීමට තීරණය කර තිබේ.", "URL": "https://sinhala.adaderana.lk/news.php?nid=83754", "Category": null, "Parent URL": null}