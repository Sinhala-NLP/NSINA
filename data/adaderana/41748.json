{"Source": "Adaderana", "Timestamp": "March 12, 2014 09:15 pm", "Headline": "ගැටළු ලිහන්න එන බව කී ඉන්දීය නියෝජිතයින් නෑ", "News Content": "ඉන්දු - ශ්‍රී ලංකා ධීවර ගැටලුවට පිළියම් සෙවීම සඳහා සාකච්ඡා පැවැත්වීමට අද (12)ශ්‍රී ලංකාවට පැමිණීමට නියමිතව සිටි ඉන්දීය නියෝජිතයින් පැමිණ නැති බව වාර්තා වේ. ඉන්දීය නියෝජිතයින්ට ගුවන් ගමන් ප්‍රවේශපත්‍ර ඇතුළු පහසුකම් සලසා දී තිබියදී වුව තමන්ට අද දිනයේ පැමිණීමට හැකියාවක් නොමැති බව ඔවුන් විසින් දන්වා තිබුණු බව නියෝජ්‍ය අමාත්‍ය සරත් කුමාර ගුණරත්න මහතා පවසයි. ඒ වෙනුවට මේ මස 18 වෙනි දින වැනි දිනයක තමන්ට පැමිණීමට හැකි බව ඉන්දීය නියෝජිතයින් විමසා ඇති නමුත් ඒ පිළිබඳ රජය අවසන් තීරණයක් ගෙන නොමැති බව ගුණරත්න මහතා අද දෙරණට කියා සිටියේය. කෙසේ වෙතත් මීට පෙරාතුව ඉකුත් ජනවාරියේදී ධීවර අමාත්‍යවරයා ඉන්දීය බලධාරීන් සමඟ සිදුකළ සාකච්ජාවේ දී එකඟවු කරුණු ඉන්දීය පාර්ශවයෙන් ක්‍රියාත්මක නොවීම සම්බන්ධයෙන් රජයේ අවධානය යොමුවී ඇති බවද ඔහු පෙන්වාදුන්නේය.", "URL": "https://sinhala.adaderana.lk/news.php?nid=41748", "Category": null, "Parent URL": null}