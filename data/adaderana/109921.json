{"Source": "Adaderana", "Timestamp": "May 14, 2019 03:27 pm", "Headline": "ගාමිණී සෙනරත් නඩුවේ විත්තිවාචක ඉදිරිපත් කරයි", "News Content": "හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුළු විත්තිකරුවන් තුන්දෙනෙකුට එරෙහිව නීතිපතිවරයා ගොනුකර තිබෙන නඩුවේ විත්තිකරුවන් අද(14)) කොළඹ ත්‍රිපුද්ගල විශේෂ මහාධිකරණය හමුවේ විත්තිකූඩුවේ සිට සිය විත්තිවාචක ඉදිරිපත් ක‍ළේය. සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන ත්‍රිපුද්ගල මහාධිකරණ විනිසුරු මඩුල්ලක් හමුවේ මෙම විත්තිවාචකය ඉදිරිපත් කරන ලදී. මුලින්ම විත්තිකූඩුවේ සිට සිය විත්ති වාචිකය ඉදිරිපත් කළ හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා තම තිස් වසරක රාජ්‍ය සේවා කාලය තුළ කිසිදු විනය පරීක්ෂණයකට මුහුණ දී නොමැති බව ප්‍රකාශ කළේය. මෙම නඩුවකට පාදක වී තිබෙන ලිට්‍රෝ ගෑස් සමාගමට අයත් රුපියල් මිලියන 500 ක මුදල canwel හෝල්ඩින් සමාගම හරහා elenco hotel and spa සමාගම වෙත යොමු කිරීම නීත්‍යානුකූල සහ පාරදෘශ්‍ය බවකින් යුතුව සිදු කර ඇති බව ගාමිණී සෙනරත් මහතා ප්‍රකාශ කළේය. එබැවින් නීතිපතිවරයා විසින් එල්ල කර තිබෙන චෝදනා පදනම් විරහිත බවත් තමන්ව සියලු චෝදනාවලින් නිදොස් කොට නිදහස් කරන ලෙසත් ගාමිණී සෙනරත් මහතා අධිකරණය හමුවේ ඉල්ලා සිටියේය. නඩුවේ දෙවන විත්තිකරු වන පියදාස කුඩාබාලගේ මහතාද විත්තිකූඩුවේ සිට සිය විත්ති වාචිකය ඉදිරිපත් කරමින් මෙම නඩුවට පාදක වී තිබෙන මුදල් සමාගම් අතර හුවමාරු වීමේ දී පිළිගත් නීති රීතීන්ට අනුව අදාළ සමාගම්වල අධ්‍යක්ෂ මණ්ඩලවල තීරණ අනුව සිදුවී ඇති බව ප්‍රකාශ කළේය. මෙම ක්‍රියාදාමය පිටුපස කිසිදු නීති විරෝධී තත්ත්වයක් නොමැති බව පෙන්වා දුන් පියදාස කුඩාබාලගේ මහතා සියලු චෝදනා වලින් තමන්ව නිදහස් කරන ලෙස ඉල්ලා සිටියේය. වැඩිදුර නඩු විභාගය හෙට දිනට කල් තැබුණු අතර හෙට දින නඩුවේ තුන්වන විත්තිකරු වන ලසන්ත බණ්ඩාර මහතා විසින් විත්ති කූඩුවේ සිට විත්තිවාචක ඉදිරිපත් කිරීමට නියමිතව තිබේ. 2014 වසරේ පෙබරවාරි මස 01 වනදා 2015 වසරේ ජනවාරි මස 19 දක්වා කාලසීමාව තුළ ලිට්රෝ ගෑස් සමාගමට රුපියල් මිලියන 500ක මුදලක් කැන්විල් හෝල්ඩිං සමාගම හරහා හෙලන්කෝ හොටෙල් ඇන්ඩ් ස්පා සමාගමේ ආයෝජනය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් ගාමිණී සෙනරත් මහතා ඇතුළු විත්තිකරුවන් සිවු දෙනකුට එරෙහිව මුලින්ම නීතිපතිවරයා විසින් මෙම නඩුව ගොනුකර තිබුණි. එහෙත් මෙම නඩුවේ විභාගය අවසන් වීමෙන් පසුව නිල් බණ්ඩාර හපුහින්න නමැති විත්තිකරු විත්තියේ සාක්කි කැඳවීමකින් තොරව නිදහස් කිරීමට ත්‍රිපුද්ගල විශේෂ මහාධිකරණය ඉකුත් දා නියෝග කළේය. ඉන් අනතුරුව ගාමිණී සෙනරත්, පියදාස කුඩාබාලගේ සහ ලසන්ත බණ්ඩාර යන විත්තිකරුවන්ට එරෙහිව මෙම නඩු විභාගය පැවැත්වෙයි.", "URL": "https://sinhala.adaderana.lk/news.php?nid=109921", "Category": null, "Parent URL": null}