{"Source": "Adaderana", "Timestamp": "April 18, 2019 06:59 am", "Headline": "බුස්ස බන්ධනාගාරයේ දරුණු අපරාධකරුවන් සහ මත්ද්‍රව්‍ය ජාවාරම්කරුවන් රඳවා තැබීමට තිරණයක්", "News Content": "බන්ධනාගාර දෙපාර්තමේන්තුවේ නිළධාරීන් පිරිසක් අද (18) දිනයේ බුස්ස බන්ධනාගාරයේ නිරීක්ෂණ චාරිකාවක නිරත විමට නියමිතයි. ප්‍රතිසංස්කරණය කිරීමෙන් අනතුරුව බුස්ස බන්ධනාගාරය තුළ පවතින තත්ත්වය සම්බන්ධයෙන් සොයා බැලිම මෙම නිරීක්ෂණ චාරිකාවේ අරමුණ බව බන්ධනාගාර දෙපාර්තමේන්තුව සදහන් කළේය. පොලිස් ත්‍රස්ත විමර්ශන ඒකකය බාරයේ තිබු බුස්ස බන්ධනාගාරය පසුගියදා බන්ධනාගාර දෙපාර්තමේන්තුවට භාර දෙනු ලැබුවෙය. ඒ අනුව එම බන්ධනාගාරය ප්‍රතිසංස්කරණය කිරීමෙන් අනතුරුව එහි රැදවියන් අනුයුක්ත කිරීමට සැලසුම් කර ඇති බව බන්ධනාගාර දෙපාර්තමේන්තුව සදහන් කළේය. එම බන්ධනාගරය තුළ දරුණු ගණයේ අපරාධකරුවන් සහ මත් ද්‍රව්‍ය ජවාරම්කරුවන් රදවා තැබීමට තිරණය කර ඇත. රැදවියන් 75 දෙනෙකු පමණ පළමු අදියර යටතේ බුස්ස බන්ධනාගාරය තුළ රදවා තැබීමට සැලසුම් කර ඇති බව බන්ධනාගාර දෙපාර්තමේන්තුව සදහන් කළේය. මහර, දුම්බර සහ වැලිකඩ යන බන්ධනාගාර වල සිටින රැදවියන් පිරිසක් මෙලෙස බුස්ස බන්ධනාගාරයට මාරු කර යැවීමට සැලසුම් කර ඇති අතර ලබන මාසය තුළ එම කටයුතු ආරම්භ කිරීමට නියමිතයි.", "URL": "https://sinhala.adaderana.lk/news.php?nid=108134", "Category": null, "Parent URL": null}