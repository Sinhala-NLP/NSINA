{"Source": "Adaderana", "Timestamp": "November 10, 2010 08:35 am", "Headline": "හෙද නිලධාරීන්ගේ නිවාඩු අවලංගුයි", "News Content": "වහාම ක්‍රියාත්මක වන පරිදි රජයේ රෝහල් වල හෙද නිලධාරීන්ගේ අද දින නිවාඩු අවලංගු කර ඇති බව සෞඛ්‍ය අමාත්‍යාංශය පවසයි. එම අමාත්‍යාංශයේ චක්‍රලේඛයක් මගින් රෝහල් බලධාරීන්ට දැනුම් දී ඇත්තේ අත්‍යවශ්‍යම කරුණකට හැර හෙද නිලධාරීන් සඳහා නිවාඩු අනුමත නොකරන ලෙසයි. ඒ අනුව රෝගී සත්කාරක සේවා බාධාවකින් තොරව පවත්වාගෙන යාම අදාළ රෝහල් බලධාරීන්ගේ වගකීමක් බව සෞඛ්‍ය අමාත්‍යාංශය පෙන්වා දෙයි. කෙසේ වෙතත් අසනීප නිවාඩු වාර්තා කිරීමේ වෘත්තීය සමිති ක්‍රියාමාර්ගය අද(10) දින ක්‍රියාත්මක කරන බව රජයේ හෙද නිලධාරීන්ගේ සංගමය පවසයි. ඉල්ලීම් 6 ක් මුල් කර ගනිමින් මෙම වෘත්තීය සමිති ක්‍රියාමාර්ගය ක්‍රියාත්මක කරන බව එම සංගමයේ සභාපති සමන් රත්නප්‍රිය මහතා පවසයි. මේ අතර තම සංගමය අසනීප නිවාඩු වාර්තා කිරීමේ වෘත්තීය ක්‍රියාමාර්ගයට සහභාගී නොවන බව සමස්ත ලංකා හෙද නිලධාරීන්ගේ සංගමය පවසයි. කෙසේ වෙතත් හෙද සේවාවේ පවතින ගැටලු වලට විසඳුම් සෙවීම සඳහා අවධානය යොමු කර තිබිය දී හෙද නිලධාරීන් මෙවැනි වෘත්තීය සමිති ක්‍රියාමාර්ගයකට යොමු වීම අසාධාරණ බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි.", "URL": "https://sinhala.adaderana.lk/news.php?nid=12040", "Category": null, "Parent URL": null}