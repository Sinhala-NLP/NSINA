{"Source": "Adaderana", "Timestamp": "August 3, 2017 11:13 am", "Headline": "නියඟයෙන් මිරිදිය ධීවර කර්මාන්තයට දැඩි බලපෑම්", "News Content": "දිවයිනේ දිස්ත්‍රික්ක රැසකට බලපා ඇති වියළි කාලගුණ තත්ත්වය හේතුවෙන් මිරිදිය ධීවර කර්මාන්තයට දැඩි බලපෑමක් එල්ල වී ඇති බව ධීවර අමාත්‍ය මහින්ද අමරවීර මහතා පවසයි. එම ප්‍රදේශවල ඇතැම් ජලාශ සම්පූර්ණයෙන්ම සිඳී ගොස් මත්ස්‍ය සම්පත විනාශ වී ඇති බව අමාත්‍යවරයා කියා සිටියේය. මේ හේතුවෙන් මෙම ජලාශ ආශ්‍රතව ධීවර කර්මාන්තයේ යෙදී සිටි ධීවර ප්‍රජාවගේ දෛනික ආදායම් අහිමි වී ගොස් ඇති බව අමාත්‍යවරයා පෙන්වා දෙයි. ධීවර ප්‍රජාවගේ ගැටලු සම්බන්ධයෙන් ධීවර හා ජලජ සම්පත් සංවර්ධන අමාත්‍යාංශයේ පැවති සාකච්ඡාවකදී මහින්ද අමරවීර අමාත්‍යවරයා මෙම අදහස් පළ කළේය. නියං තත්ත්වය හේතුවෙන් පීඩාවට පත්ව සිටින ධීවර ප්‍රජාව සම්බන්ධයෙන් රජයට කරුණු ඉදිරිපත් කර කිසියම් සහනයක් ලබාදීමට කටයුතු කරන බව අමාත්‍යවරයා එහිදී සඳහන් කර තිබේ.", "URL": "https://sinhala.adaderana.lk/news.php?nid=75924", "Category": null, "Parent URL": null}