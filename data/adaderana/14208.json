{"Source": "Adaderana", "Timestamp": "February 14, 2011 01:02 pm", "Headline": "ශ්‍රී ලංකා -කැනඩා තරගයේ රුපියල් 50 ටිකට් අලෙවිය අද සිට", "News Content": "එළඹෙන ලෝක කුසලාන ක්‍රිකට් තරගාවලියේ ශ්‍රී ලංකාව සහ කැනඩාව අතර පැවැත්වෙන තරගය සඳහා රුපියල් 50 ප්‍රවේශ පත්‍ර නිකුත් කිරීම අද(14) ආරම්භ විය. ඒ අනුව අදාළ ප්‍රවේශ පත්‍ර අද සිට ලබන 19 වැනිදා දක්වා උදෑසන 9 සිට සවස 6 දක්වා ශ්‍රී ලංකා ක්‍රිකට් ආයතනය සහ හම්බන්තොට රන්සළු මධ්‍යස්ථානයෙන් මිල දී ගත හැකිය. ප්‍රවේශ පත්‍ර මිල දී ගැනීම සඳහා ක්‍රීඩා ලෝලීන් රැසක් ශ්‍රී ලංකා ක්‍රිකට් ආයතනය අසළ රැස්ව සිටින බව අද දෙරණ වාර්තාකරු සඳහන් කළේය. කෙසේ වෙතත් ලෝක කුසලානයට අදාළව මෙරට පැවැත්වෙන සියලු තරග සඳහා රුපියල් 50 ප්‍රවේශපත්‍ර අද සිට නිකුත් කරන බවට ක්‍රීඩා ලෝලීන් අතර වැරදි මතයක් ප්‍රචාරය වී තිබුණි. එහෙත් ශ්‍රී ලංකාව සහ කැනඩාව අතර පැවැත්වෙන එක්දින ක්‍රිකට් තරගයේ රුපියල් 50 ප්‍රවේශ පත්‍ර පමණක් මෙලෙස අද සිට ලබන19 වැනිදා දක්වා නිකුත් කරන බව ලෝක ක්‍රිකට් සංවිධාන කමිටුව පවසයි.", "URL": "https://sinhala.adaderana.lk/news.php?nid=14208", "Category": null, "Parent URL": null}