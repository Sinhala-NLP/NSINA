{"Source": "Adaderana", "Timestamp": "May 25, 2010 10:04 am", "Headline": "කේ. පී ලංකාවේ සාමය වෙනුවෙන් වැඩ කළා -රොහාන්", "News Content": "දැනට රජයේ අත්අඩංගුවේ පසුවන කුමරන් පද්මනාදන් ‍ජාතීන් අතර සමගිය ඇති කිරීම සහ සාම ක්‍රියාවලිය වෙනුවෙන් විශාල මෙහෙයක් ඉටුකරමින් සිටින බව ත්‍රස්තවාදී කටයුතු සම්බන්ධ විශේෂඥයෙකු වන මහාචාර්ය රොහාන් ගුණරත්න මහතා පවසයි. දෙමළ ප්‍රජාව සහ සෙසු ජාතීන් අතර සාමය ගොඩනැගීමේ පාලමක් බවට කුමරන් පද්මනාදන‍් හෙවත් කේ.පී.පත්ව ඇති බව ඔහු පෙන්වාදෙයි. එල්.ටි.ටි.ඊ. සංවිධානය වෙනුවෙන් අවි ආයුධ ඇතුළු උපකරණ සැපයු ප්‍රධානියා ලෙස කටයුතු කළ කේ.පී. පසුගිය වසරේදී ශ්‍රි ලංකා රජයේ අත්අඩංගුවට පත්විය. අත්අඩංගුවේ පසුවන අතරතුර කේ.පී. උතුරු නැගෙනහිර දෙමළ ජනතාව ඇතුළු ‍බොහෝ දෙනෙකු මේ වන විට මුණ ගැසී ඇති බව රොහාන් ගුණරත්න මහතා ඉන්දීය මාධ්‍යයක් වෙත ප්‍රකාශ කර ඇත. කුමන අවස්ථාවකදීවත් කේ.පී. කිසිදු වද බන්ධනයකට ලක් නොවු බව පවසන ගුණරත්න මහතා ඵලදායි කටයුත්තකට යොදා ගත හැකි එවැනි පුද්ගලයෙකුට පීඩාවක් සිදුකිරීමට අවශ්‍ය නොවන බව පෙන්වා දෙයි. කුමරන් පද්මනාදන් ජාතීන් අතර සමගිය ඇති කිරීමේ කාර්යය භාරය සඳහා මේ වන විට යොදවාගෙන සිටින බව මහාචාර්ය ගුණරත්න මහතා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=8613", "Category": null, "Parent URL": null}