{"Source": "Adaderana", "Timestamp": "April 28, 2012 09:36 am", "Headline": "ජිප් රියක් හා යතුරුපැදියක් ගැටෙයි - දෙදෙනෙකු මරුට", "News Content": "ගාල්ල - මාතර ප්‍රධාන මාර්ගයේ වැලිගම ප්‍රදේශයේ දී සිදුවූ රිය අනතුරකින් පුද්ගලයින් දෙදෙනෙකු ජීවිතක්ෂයට පත්ව තිබේ. එකිනෙකට විරුද්ධ දෙසට ධාවනය වූ ජිප් රථයක් සහ යතුරුපැදියක් ගැටීමෙන් අනතුර සිදුව ඇති බව පොලිසිය පැවසීය. අනතුරින් තුවාල ලැබූ යතුරුපැදිකරු සහ එහි පිටුපස ගමන් ගත් පුද්ගලයා මාතර රෝහලට ඇතුළත් කිරීමේ දී ජීවිතක්ෂයට පත්ව ඇත. මෙලෙස ජීවිතක්ෂයට පත්ව ඇත්තේ 25 හැවිරිදි සහ 31 හැවිරිදි පුද්ගලයින් දෙදෙනෙකි. සිද්ධිය සම්බන්ධයෙන් ජිප් රථයේ රියදුරු අත්අඩංගුවට ගෙන ඇති අතර ඔහු අද(28) මාතර මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසිය පැවසීය.", "URL": "https://sinhala.adaderana.lk/news.php?nid=23859", "Category": null, "Parent URL": null}