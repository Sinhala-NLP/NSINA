{"Source": "Adaderana", "Timestamp": "July 8, 2012 08:36 am", "Headline": "ඩයස්පෝරාවේ අභියෝගය සුළුපටු නෑ", "News Content": "එල්.ටි.ටි.ඊ. හිතවාදී ඩයස්පෝ‍රාවෙන් එල්ල වන අභියෝග ජයගැනීම විදේශයන්හි සේවය කරන ශ්‍රී ලංකා රාජ්‍ය තාන්ත්‍රික නිලධාරීන්ගේ මූලික කාර්යයභාරය බව ජනාධිපති මහින්ද රාජපක්ෂ මහතා පවසයි. නිවැරදි විදේශ ප්‍රතිපත්තියක් අනුගමනය කළ ද ඩයස්පෝරාවෙන් සහ ඔවුන්ට අනුකම්පා කරන්නන්ගෙන් එල්ල වන බලපෑම් සුළුපටු නොවන බව ජනාධිපතිවරයා පෙන්වා දෙයි. ශ්‍රී ලංකා දූත මණ්ඩල , කාර්යය මණ්ඩල ප්‍රධානීන් සඳහා දියතලාව යුද හමුදා ශ්‍රවණාගාරයේ පවත්වනු ලබන දෙදින වැඩමුළුවේ සමාරම්භක අවස්ථාවට එක්වෙමින් ජනාධිපති මහින්ද රාජපක්ෂ මහතා මෙම අදහස් පල කළේය. රාජ්‍ය තාන්ත්‍රික නිලධාරීන්ගේ ප්‍රවේශය හා ආකල්ප යම් වෙනසකට ලක්කොට මෙම අභියෝගය ජයගැනීමට අපේක්ෂා කරන බව හෙතෙම එහිදී සඳහන් කළේය. ඉදිරියේ දී එක් එක් තානාපති කාර්යාලවලට ප්‍රවර්ධන ඉලක්ක ලබාදීම තුළින් එකී තානාපති කටයුතු ඇගයීමට ලක්කිරීමට ද කටයුතු කරන බව ජනාධිපතිවරයා මෙහිදී පෙන්වාදුන්නේය. මහින්ද චින්තන ඉදිරි දැක්මේ සඳහන් වන පරිදි ශ්‍රී ලාංකිකයින් සඳහා විදේශ රැකියා අවස්ථාවන් වැඩිකරගැනීමට අපේක්ෂා කරන බවත්,එබැවින් විශේෂයෙන්ම මැද පෙරදිග,යුරෝපයේ හා නැගෙනහිර ආසියාතික රටවල තානාපතිවරුන්ට විශාල වගකීමක් පැවරෙන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25593", "Category": null, "Parent URL": null}