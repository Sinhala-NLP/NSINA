{"Source": "Adaderana", "Timestamp": "May 14, 2018 07:03 pm", "Headline": " GSP+ සහනය නිසා ඇඟළුම් අපනයනය වැඩි වෙයි - කර්මාන්ත හා වාණිජ කටයුතු අමාත්‍ය", "News Content": "අමෙරිකාවෙන් GSP+ සහනය වැනි විවිධ වෙළෙඳ ප්‍රතිලාභ ලැබීමත් සමඟ අපගේ ඇඟළුම් අපනයන වී ඇතැයි ද අද වන විට එය සනාථ වී ඇතැයි ද පෙන්වාදෙන කර්මාන්ත හා වාණිජ කටයුතු අමාතය රිෂාඩ් බදියුදීන් මහතා 2017 වසරේදී අපගේ වාර්ෂික අපනයන වටිනාකම ඩොලර් බිලියන 4.8 ක් (4.8 Dollar Billion)වූ බවත් මේ වසර අවසාන වන විට ඩොලර් බිලියන 5 ට වැඩි අපනයන ආදායමක් අපේක්ෂා කරන බවත් පෙන්වා දෙයි. අමාත්‍යවරයා මේ බව පැවසුවේ පසුගියදා කොළඹ සිරිමාවෝ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී AISEX 2018 (අයිසෙක් 2018 ඇඟලුම් කර්මාන්ත මහා ප්‍රදර්ශනය) විවෘත කිරීමේ අවස්ථාවේදීය. ද්වී වාර්ෂිකව පැවැත්වෙන මෙම AISEX ඇඟලුම් ප්‍රදර්ශනය මුලින්ම ආරම්භ කරන ලද්දේ 1998 වසරේදීය. මෙවර පැවැත්වෙන්නේ 08 වැනි වරටය. මෙම ඇඟලුම් ප්‍රදර්ශනය සඳහා ඇඟළුම් කර්මාන්තයට සම්බන්ධ අති විශාල පාර්ශවකරුවන් පිරිසක් සහභාගී විය. ශ්‍රී ලංකා ඇඟළුම් ආයතනය, ඒකාබද්ධ ඇඟළුම් සංසදය, කර්මාන්ත හා වාණිජ කටයුතු අමාත්‍යාංශය, ජාතික අපනයනකරුවන්ගේ මණ්ඩලය හා ශ්‍රී ලංකා අපයනයකරුවන්ගේ සංගමයද එක්ව මෙම ප්‍රදර්ශනය සංවිධානය කරති. \"අපි මේ වසරේදී බලාපොරොත්තු වෙනවා ඇඟළුම් අපනයන ක්‍ෂේත්‍රයට ඉතාමක් හොඳ කාලයක් උදාවේවි කියලා. ඒ සඳහා මේ ක්‍ෂේත්‍රයේ සිටින සියලුම දෙනාගේ කැපවීම හා සහයෝගය අවශ්‍ය වෙනවා. ඒවගේම ඔබ ඔබගේ හැකියාවන් හා දක්ෂතාවයන් පෙන්වන්න ඕන. ඒ වගේම අපි නවීන තාක්ෂණය සමඟ මෙම ඇඟළුම් ක්‍ෂේත්‍රයේ සිදුවන සියලුම අභියෝගවලට මුහුණ දෙන්න ඕන. නැතිනම් ඊළඟ පියවරට යාමට අසීරු වෙනවා. මෙවැනි අභියෝගවලට මුහුණදීමට නම්, තිරසාර නිෂ්පාදන ක්‍රියාවලියක් හඳුන්වාදීම, වෙළෙඳපොළ විවිධාංගීකරණය, නව තාක්ෂණ භාවිතා කිරීම මෙන්ම අපට සමීප සාක් රටවල්වලින් අමුද්‍රව්‍ය අපනයනය කිරීම ඉතා වැදගත් වෙනවා. ඒ වගේම අපි නවීන තාක්ෂණය සමඟ ඩිජිටල් මුද්‍රණ, ඩිජිටල් සැලසුම් නිර්මාණ භාවිතා කිරීමටද යොමු විය යුතු වෙනවා.\" යැයි ද පැවසීය. මෙම අවස්ථාවට ශ්‍රී ලංකා ඇඟළුම් ආයතනයේ සභාපති මහාචාර්ය ලක්දාස් ඩී. ප්‍රනාන්දු, ශ්‍රී ලංකා ඇඟළුම් අපනයනකරුවන්ගේ සංගමයේ සභාපති ෆීලික්ස් ප්‍රනාන්දු, ශ්‍රී ලංකා පේෂකර්ම හා ඇඟලුම් ආයතනයේ සභාපති එම්. ඒ. තාජුඩීන්, ඒකාබද්ධ ඇඟළුම් සංගම් සංසදයේ මහලේකම් ටියුලි කුරේ යන මහතවරුන් සහභාගී වූහ.", "URL": "https://sinhala.adaderana.lk/news.php?nid=89092", "Category": null, "Parent URL": null}