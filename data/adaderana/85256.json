{"Source": "Adaderana", "Timestamp": "March 6, 2018 04:14 pm", "Headline": "හිටපු ජනාධිපති ආරක්ෂකයා වරද පිළිගනී", "News Content": "සිය වාර්ෂික වත්කම් හා බැරකම් ප්‍රකාශ ඉදිරිපත් නොකිරීමේ චෝදනාවට වරද පිළිගත් හිටපු ජනාධිපති මහින්ද රාජපක්ෂ මහතාගේ ප්‍රධාන ආරක්ෂක නිලධාරියා ලෙස කටයුතු කළ මේජර් නෙවිල් වන්නිආරච්චි යන අයට කොළඹ මහේස්ත්‍රාත් අධිකරණය රුපියල් 5000 ක දඩයක් නියම කර තිබේ. 2010 වසරේ සිට 2014 වසර දක්වා කාල සීමාව තුළ සිය වාර්ෂික වත්කම් හා බැරකම් ප්‍රකාශ ඉදිරිපත් නොකිරීම සම්බන්ධයෙන් අල්ලස් කොමිසම නෙවිල් වන්නිආරච්චි යන අයට එරෙහිව කොළඹ මහේස්ත්‍රාත් අධිකරණය හමුවේ නඩු 05 ක් පවරා තිබුණි. එම නඩු අද (06) කැදවු අවස්ථාවේ විත්ති පාර්ශවය අධිකරණයට දන්වා සිටියේ විත්තිකරු අදාල චෝදනාවට වරද පිළිගන්නා බවය. ඒ අනුව කොළඹ අතිරේක මහේස්ත්‍රාත් තනූජා ජයතුංග මෙනවිය විත්තිකරුට එක් නඩුවක් සඳහා රුපියල් දහස බැගින් නඩු 05 සඳහා රුපියල් 5000 ක දඩයක් නියම කළ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=85256", "Category": null, "Parent URL": null}