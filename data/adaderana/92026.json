{"Source": "Adaderana", "Timestamp": "July 5, 2018 11:21 am", "Headline": "මස් කිලෝ 60යි-කරත්ත 5යි-සැකකරුවෝ 4යි-වනජීවි බාරයට", "News Content": "මාඳුරුඔය ජාතික වනෝද්‍යානයේ අද(05) අලුයම සිදු කළ වැටලීමක දී සැකකරුවන් සිව් දෙනෙකු සමඟ ගෝන මස් කිලෝ 60ක් අත්අඩංගුවට ගෙන තිබේ. මෙම මස් තොගය සමඟ තුවක්කු දෙකක් හා වේලපු ඌරු මස් තොගයක් ද, තේක්ක කඳන් පැටවු කරත්ත 5ක් හා විදුලි කියතක් ද වනජීවි නිලධාරීන් විසින් අත්අඩංගුවට ගෙන තිබේ. මාඳුරුඔය උද්‍යාන බාරකරු එම්.ඒ.මොහොමඩ් මහතාගේ උපදෙස් පරිදි කන්දේගම අඩවි ආරක්ෂක කාර්යාලය මඟින් අත්අඩංගුවට ගත් මෙම ද්‍රව්‍ය හා සැකකරු අද දින දෙහිඅත්තකණ්ඩිය මහේස්ත්‍රාත් අධිකරණයට ඉදිරිපත් කිරීමට නියමිතව ඇත. සැකකරුවන් මහඔය ඉද්දපොළ ප්‍රදේශයේ පදිංචිකරුවන් වන අතර, මෙම ඡාවරම ඔවුන් දිගු කලක සිට කරගෙන ගිය බව වනජීවි නිලධාරීන් පවසයි.", "URL": "https://sinhala.adaderana.lk/news.php?nid=92026", "Category": null, "Parent URL": null}