{"Source": "Adaderana", "Timestamp": "June 15, 2013 08:38 pm", "Headline": " ජාතිවාදී දේශපාලනය අතිශය භයානකයි", "News Content": "උතුරු පළාත් සභා මැතිවරණය සැලසුම් කළ පරිදි පැවැත්වෙන බවත්, ජනතාවට සිය ප‍්‍රදේශය තවදුරටත් සංවර්ධනය කිරීම සඳහා සිය නියෝජිතයින් නිදහසේ තෝරා ගැනීමට දැන් අවස්ථාව ලැබී ඇති බවත් ජනාධිපති මහින්ද රාජපක්‍ෂ මහතා පවසයි. පසුගිය තිස්වසර ඇතුළත විනාශ කළ සියලූ දේ අපි දැන් නැවත ගොඩනගමින් සිටින බවත් ඔබ සියලූදෙනා ඒවා ආරක්‍ෂා කළ යුතු බවත් අද (15) කිලිනොච්චියේ දී සංවර්ධන ව්‍යාපෘති කිහිපයක් ජනතා අයිතියට පවරා දීමෙන් පසු ඔහු ප‍්‍රකාශ කළේය. ඒ-9 මාර්ගයේ ප‍්‍රතිසංස්කරණය කළ කොටස සහ කිලිනොච්චි නගරයට මඳක් ඈතින් පිහිටි ඉරණමඩු ගුවන් පථය ජනාධිපතිවරයා විසින් අද විවෘත කරන ලදී. යුද්ධය අවුරුදු 30ක් බවත් සංවර්ධනය පටන් ගෙන අවුරුදු හතරක් වන බවත් ජනාධිපතිවරයා දෙමළ බසින් ජනතාව අමතා පැවසීය. ඒ අනුව දැන් වෙනස බලන ලෙස ද ඔබේ පළාත වේගයෙන් දියුණු වෙන බවද පැවසු ජනාධිපතිවරයා එය තවදුරටත් සංවර්ධනය කළ යුතු යැයි ද කීවේය. ජාතිවාදී දේශපාලනය අතිශය භයානක බව පෙන්වාදුන් ජනාධිපවරයා, පටු දේශපාලන මතවාද රටට අවශ්‍ය නැතැයි දසඳහන් කළේය. අසත්‍ය ප‍්‍රචාරවලින් මුලා නොවන්නැයි ජනතාවගෙන් ඉල්ලා සිටි ඔහු ජනතාව සිය දරුවන්ගේ අනාගතයට හානිකර තීරණයක් නොගනු ඇතැයි ද විශ්වාසය පළ කළේය. ගත වූ සිව්වසර ඇතුළත නිවාස, මාර්ග සංවර්ධනය, විදුලිබලය, අධ්‍යාපනය, සෞඛ්‍යය, වෙළඳාම සහ බැංකු ඇතුළු ක්ෂේත‍්‍ර ගණනාවක නව පහසුකම් උතුරු පළාතට ලැබී ඇතැයි ද ජනාධිපතිවරයා කීවේය.", "URL": "https://sinhala.adaderana.lk/news.php?nid=34951", "Category": null, "Parent URL": null}