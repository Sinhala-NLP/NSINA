{"Source": "Adaderana", "Timestamp": "January 20, 2013 08:15 am", "Headline": "ටෙලිග්‍රෑම් ඈවරයි!", "News Content": "තැපැල් විදුලි පණිවිඩ සේවාව හෙවත් ටෙලිග්‍රැම් ලබන පෙබරවාරී මාසයෙන් පසු අහෝසි කිරීමට රජය තීරණය කර තිබේ. එම සේවාව මගින් දිගින් දිගටම ලබන පාඩුව මෙම පියවර ගැනීමට හේතුවී ඇති බව තැපැල් සේවා අමාත්‍යාංශයේ නිලධාරීයෙකු සඳහන් කළේය. තැපැල් විදුලි පණිවිඩ සේවාව සඳහා මෙම වර්ෂය සඳහා වන බලපත්‍රය ද විදුලි සංදේශ නියාමන කොමිෂන් සභාව විසින් නිකුත් කර නොමැති බව වාර්තා වේ. මේ සම්බන්ධයෙන් අද දෙරණ තැපැල් සේවා අමාත්‍යාංශයේ ලේකම් හේමසිරි ප්‍රනාන්දු මහතාගෙන් විමසීමක් කළේය. ඔහු පැවසුවේ දැනටමත් මෙම තැපැල් විදුලි පණිවිඩ සේවාව පවත්වාගෙන යාම තුළින් තැපැල් දෙපාර්තමේන්තුවට විශාල පාඩුවක් සිදුවන බවයි. දිවයින පුරා විදුලි පණිවිඩ බෙදා හැරීමේ නිලධාරීන් 1400ක් පමණ සිටින අතර ඔවුන්ගේ සේවය තැපැල් දෙපාර්තමේන්තුවේ ලිපි බෙදා හැරීමේ කටයුතු වලට අවශ්‍යව ඇති බව ද ලේකම්වරයා සඳහන් කළේය. කෙසේ වෙතත් මෙම විදුලි පණිවිඩ සේවාව තවදුරටත් මෙරටට අත්‍යවශ්‍ය සේවාවක් නොවන බව ද හේමසිරි ප්‍රනාන්දු මහතා අවධාරණය කර සිටියේය.", "URL": "https://sinhala.adaderana.lk/news.php?nid=30903", "Category": null, "Parent URL": null}