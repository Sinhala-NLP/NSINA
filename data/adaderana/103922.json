{"Source": "Adaderana", "Timestamp": "February 8, 2019 03:49 pm", "Headline": "පාර්ලිමේන්තුවේ දෙන කිරි මොනව ද?", "News Content": "කිරිපිටි සම්බන්ධයෙන් නියෝජ්‍ය අමාත්‍ය බුද්ධික පතිරණ මහතා පසුගියදා පාර්ලිමේන්තුවේ සිදු කළ අනාවරණය සහතික කරන බව ඒ මහතා පවසයි. කිරි පිටි සම්බන්ධයෙන් වන පරීක්ෂණයක් සිදු කිරීමට තේරීම් කාරක සභාවක් පත් කරන ලෙස ඉල්ලා සිටින බව කර්මාන්ත හා වානිජ කටයුතු නියෝජ්‍ය අමාත්‍ය බුද්ධික පතිරණ මහතා අද(08) පාර්ලිමේන්තුවේ දී පැවසීය. කිරිපිටි සම්බන්ධයේ පෞද්ගලික පැහැදිළි කිරීමක් සිදු කළ නියෝජ්‍ය අමාත්‍යවරයා, කිරි පිටි වන ප්‍රමිතිය මැණීම සඳහා අත්‍යාවශ්‍ය උපකරණ ගෙන්වා ගැනීමට කටයුතු කරන ලෙසත් මේවා වැලැක්වීමට කිරිපිටි සමාගම්වල ඒජන්තයින් විසින් කටයුතු කරන බවත් සඳහන් කළේය. කෙසේ වෙතත් බුද්ධික පතිරණ නියෝජ්‍ය අමාත්‍යවරයා ආනයනික කිරිපිටිවලට අදාළව සිදු කළ ප්‍රකාශය සාවද්‍ය බව සෞඛ්‍ය අමාත්‍ය රාජිත සේනාරත්න මහතා ඊයේ(07) කියාසිටියේය. කෙසේ වෙතත් කිරිපිටි ආනයන සමාගමක් වන ෆොන්ටේරා ආයතනය ඊයේ මෙම චෝදනා ප්‍රතික්ෂේප කරමින් මාධ්‍ය නිවේදනයක් නිකුත් කර තිබුණි. තම ආයතනය විසින් බෙදාහරින කිරිපිටි ලොව ඉහළම ප්‍රමිතීන්ට අනුව නිපදවා ඇති අතර , නවසීලන්තයේ සහ ශ්‍රී ලංකාවේ රජයන් මඟින් වෙන වෙනම පරීක්ෂාවන්ට ලක් කර තහවුරු කර ඇති බව එම නිවේදනයේ සඳහන්ය. එබැවින් ඌරුතෙල් හෝ පාම්තෙල් වැනි අහිතකර ද්‍රව්‍ය කිසිවක් තම නිෂ්පාදනවල අඩංගු නොවන බවත්, ආනයනික කිරිපිටි පිළිබඳ පැතිර යන තොරතුරු පදනම් විරහිත බවත් එම ආයතනය නිවේදනය කර සිටියි. මේ සම්බන්ධයෙන් අදහස් දක්වමින් කථානායකවරයා කියා සිටියේ තමාගෙන් බොහෝ මැති ඇමතිවරු පාර්ලිමේන්තුවේ ලබා දෙන කිරි වර්ගය පිළිබඳ ප්‍රශ්න කර සිටින බවත්, කිසිවෙකු එයට බිය විය යුතු නොවන බවයි. පාර්ලිමේන්තුව තුළ ලබා දෙන්නේ පිරිසිදු එළකිරි බව ද කථානායකවරයා මෙහිදී කියා සිටියේය.", "URL": "https://sinhala.adaderana.lk/news.php?nid=103922", "Category": null, "Parent URL": null}