{"Source": "Adaderana", "Timestamp": "August 4, 2017 02:16 pm", "Headline": "හොඳ අධ්‍යාපනයක් වෙනුවෙන් ගුරුවරුන්ට පහසුකම් ලබා දෙනවා", "News Content": "යහපත් මානසිකත්වයකින් යුතුව දරුවන්ට හොඳ අධ්‍යාපනයක් ලබාදීම සඳහා ගුරුවරුන්ට සලසා දිය යුතු සියලු පහසුකම් නොඅඩුව සම්පූර්ණ කර දෙන බව ජනාධිපති මෛත්‍රීපාල සිරිසේන මහතා පවසයි. දරුවන්ට අධ්‍යාපනය ලබාදී ඔවුන් දැනුමෙන් පෝෂණය කිරිමට විදුහල්පතිවරුන් සහ ගුරු භවතුන් සිදු කරන කැපවීම කිසිවිටෙක වැටුපට සීමාවී නොමැති බව ජනාධිපතිවරයා කියා සිටියේය. අනුරාධපුර වලිසිංහ හරිස්චන්ද්‍ර මහා විද්‍යාලයේ නව ගොඩනැගිලි සංකීර්ණය සිසු අයිතියට පවරාදීමේ අවස්ථාවට එක්වෙමින් ජනාධිපතිවරයා මෙම අදහස් පළ කළේය. මේ අතර අනුරාධපුර නිවන්තකචේතිය විද්‍යාලයේ පැවැති උත්සවයකට ද ජනාධිපති මෛත්‍රීපාල සිරිසේන මහතා සහභාගී විය. එහිදී අදහස් දක්වමින් ජනාධිපතිවරයා සඳහන් කළේ දරුවන්ට ලෝකය ජය ගැනිමට අවස්ථාව සැළසීම වෙනුවෙන් රජය උපරිම පහසුකම් ලබාදීමට කටයුතු කරන බවයි.", "URL": "https://sinhala.adaderana.lk/news.php?nid=75965", "Category": null, "Parent URL": null}