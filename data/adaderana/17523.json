{"Source": "Adaderana", "Timestamp": "July 20, 2011 02:02 pm", "Headline": "හෙජීන් ගැන විශේෂ ප්‍රකාශයට සංශෝධන සහිතව අවසරයි", "News Content": "හෙජීන් ගනුදෙනුවට අදාළව සංශෝධන සහිතව ප්‍රකාශයක් කිරීමට අවසර ලබාදිය හැකි බව කතානායක චමල් රාජපක්ෂ මහතා අද පාර්ලිමේන්තුවට දැනුම් දී ඇත. ඊයේ දිනයේ ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා හේජින් ගනුදෙනුවට අදාළව විශේෂ ප්‍රකාශයක් කිරීමට අවසර ඉල්ලා සිටියද ආණ්ඩු පක්ෂයෙන් ඊට දැඩි විරෝධයක් එල්ලවිය. හේජීන් ගනුදෙනුවට අදාළව විදේශ අධිකරණයක නඩු දෙකක් විභාගවෙමින් පවතින නිසා ඒ පිළිබඳ විශේෂ ප්‍රකාශයකට අවස්ථාව ලබානොදිය යුතු බව සභානායක,අමාත්‍ය නිමල් සිරිපාලද සිල්වා මහතා එහිදී කියා සිටියේය. එහිදී කතානායක චමල් රාජපක්ෂ මහතා පාර්ලිමේන්තුවට දැනුම්දී සිටියේ ඒ පිළිබඳ සොයා බලා පාර්ලිමේන්තුවේ ප්‍රකාශයක් කළ හැකිද නැද්ද යන්න අද(20)තීන්දුවක් ලබාදෙන බවයි. ඒ අනුව හේජින් ගනුදෙනුවට අදාළව සංශෝධන සහිතව ප්‍රකාශයක් කිරීමට හෙට දවසේ අවසර ලබාදිය හැකි බව චමල් රාජපක්ෂ මහතා අද පාර්ලිමේන්තුවට දැනුම්දුන් බව අද දෙරණ පාර්ලිමේන්තු වාර්තාකරු පවසයි.", "URL": "https://sinhala.adaderana.lk/news.php?nid=17523", "Category": null, "Parent URL": null}