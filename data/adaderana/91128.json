{"Source": "Adaderana", "Timestamp": "June 19, 2018 03:07 pm", "Headline": "ඖෂධ හිඟයක් ඇති වුවහොත් එහි වගකීම වෛද්‍ය අධිකාරීවරයා බාරගත යුතුයි", "News Content": "කිසියම් රෝහලක ඖෂධ හිඟයක් ඇති වුවහොත් එහි වගකීම එම රෝහලේ වෛද්‍ය අධිකාරීවරයා විසින් බාරගත යුතු බව සෞඛ්‍ය අමාත්‍ය රාජිත සේනරත්න මහතා පවසයි. කිසිඳු රෝහලක ඖෂධ හිඟයක් නොපවතින අතර එවැනි හිඟයක් ඇති වුවහොත් හඳුන්වා දී ඇති මෘදුකාංගය භාවිත කර ලඟම පිහිටි රෝහලෙන් ඖෂධ ලබා ගැනීමේ හැකියාව පවතින බව අමාත්‍යවරයා සඳහන් කළේය. මොණරාගල දිස්ත්‍රික් මහ රෝහල නිරීක්ෂණය කිරීමෙන් අනතුරුව පැවති සාකච්ඡාවකදී රාජිත සේනාරත්න අමාත්‍යවරයා මෙම අදහස් පළ කර තිබේ. මොණරාගල දිස්ත්‍රික් මහ රෝහලේ පවතින ගැටලු නිරාකරණය කිරීමට තමන් පියවර ගන්නා බවෙ සෞඛ්‍ය අමාත්‍යවරයා එහිදී සඳහන් කර ඇත. එම රෝහල සඳහා රුපියල් මිලියන 793 ක වියදමින් මහල් 04 කින් සමන්විත වාට්ටු සංකීර්ණයක් ඉදි කිරීම සඳහා අමාත්‍ය මණ්ඩල අනුමැතිය ලබාගෙන ඇති බව ද රාජිත සේනාරත්න අමාත්‍යවරයා එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=91128", "Category": null, "Parent URL": null}