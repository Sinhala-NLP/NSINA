{"Source": "Adaderana", "Timestamp": "August 18, 2014 04:43 pm", "Headline": "ජාත්‍යන්තරය අමතක කර හුදෙකලා ගමනක් යාමේ උවමනාවක් අපිට නෑ", "News Content": "ශ්‍රී ලංකා රජය කිසිවිටකත් ජාත්‍යන්තර ප්‍රජාවෙන් ඉවත්ව කටයුතු කිරීමට බලාපොරොත්තු නොවන බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. ජාත්‍යන්තරයෙන් මෙරටට කෙතරම් බලපෑම් එල්ල වුව ද ඒවා අභියෝගාත්මකව බාරගැනීමට ශ්‍රී ලංකාව සූදානම් බව අමාත්‍යවරයා කියයි. අද (18) කොළඹ දී ආරම්භ වු 4 වන ආරක්ෂක සම්මන්ත්‍රණයේ සමාරම්භක දේශනය පවත්වමින් විදේශ අමාත්‍ය මහාචාර් ජී.එල්.පීරිස් මහතා මෙම අදහස් පළ කළේය. එහිදී අදහස් දැක්වු විදේශ අමාත්‍යවරයා සඳහන් කළේ මේ වන විට ශ්‍රී ලංකාවට එරෙහිව සිදුකෙරෙන ජාත්‍යන්තර පරීක්ෂණයේ කටයුතු ආරම්භ වී ඇති බවයි. කෙසේ වෙතත් මෙම පරීක්ෂණය යුක්ති සහගත නොවන බව අමාත්‍යවරයා පැවසුවේය. මෙම පරීක්ෂණය සඳහා සාක්ෂි ලබාගැනීමට ඇතැම් පුද්ගලයින්ට මුදල් ලබාදෙන බවට තොරතුරු ලැබී ඇති බව ද අමාත්‍යවරයා මෙහිදි සඳහන් කළේය. ඇතැම් අවස්ථාවලදී රාහස්‍ය භාවය සුරකින බවට පවසමින් වෙනත් රටවලදී පවා සාක්ෂි ලබාගැනීම් සිදුකරන බව අමාත්‍යවරයා පැවසුවේය. කෙසේ වෙතත් මෙම සාක්ෂිවල නිරවද්‍යතාව පිළිබඳ ගැටලු පවතින බව විදේශ අමාත්‍ය මහාචාර්ය ජී.එල්.පීරිස් මහතා මෙහිදි කියා සිටියේය. මේ අතර මෙම අවස්ථාවට එක්වෙමින් අදහස් දැක්වු යුධ හමුදාපති ලුතිනන් ජනරාල් දයාරත්නායක මහතා සඳහන් කළේ රටක ආරක්ෂාව සහ සංවර්ධනය යන කරුණු දෙකම රැකගනිමින් ඉදිරියට ගමන් කරන ආකාරය පිළිබඳව ශ්‍රී ලංකාව ජාත්‍යන්තරයට උදාහරණයක් සපයා ඇති බවයි. යුද්ධය නිමාවීමෙන් අනතුරුව වැටුණු ආර්ථිකය ගොඩනගා රට සංවර්ධනය කිරීම පිළිබඳව නිරන්තරයෙන් සාකච්ඡා කළ බව ද යුධ හමුදාපතිවරයා මෙහිදී පැවසීය. රටක ආරක්ෂාව කෙතරම් වැදගත්ද යන්න පිළිබඳව යුද්ධයෙන් අනතුරුව ආපසු හැරී බැලීමේ දී තේරුම් යන බව යුධ හමුදාපති ලුතිනන් ජනරාල් දයාරත්නායක මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=45439", "Category": null, "Parent URL": null}