{"Source": "Adaderana", "Timestamp": "May 25, 2011 09:24 pm", "Headline": "උතුරුමැද අධ්‍යාපන බලධාරීන් වැරදි පෙන්වූවන් පසුපස ලුහුබඳියි", "News Content": "උතුරුමැද අධ්‍යාපන පරිපාලනයේ අවිධිමත් පත්වීම් ලාභීන් පිළිබදව මෙන්ම ඔවුන්ගේ විදේශ ගමන් පිළිබදව ප‍්‍රශ්න කළ ගුරු සංගම් ක‍්‍රියාකාරීන්ගේ තොරතුරු සෙවීම පිළිබඳ ලංකා ගුරු සංගමය විරෝධය පළකර තිබේ. ලංකා ගුරු සංගමයේ ලේකම් ජෝෂප් ස්ටාලින් මහතාගේ අත්සනින් යුතුව නිකුත් කර ඇති නිවේදනයක මේ බව සඳහන් වේ. එකී නිවේදනය පහත පරිදිය. උතුරුමැද පළාතේ පළාත් අධ්‍යාපන අධ්‍යක්‍ෂ ඇතුළු අවිධිමත් ලෙස අධ්‍යාපන පරිපාලන සේවයේ පත්වීම් දරන්නන් වෙනුවට විධිමත්ව අදාළ තනතුරු සදහා නිලධාරීන් පත් කරන ලෙස ලංකා ගුරු සංගමය මානව හිමිකම් කොමිෂන් සභාවට HRC/AP/016/2009 අංකයෙන් පැමිණිලි කිරීමෙන් අනතුරුව මේ වන විට අදාළ තනතුරු විධිමත්ව පත් කිරීමට කොමිෂමේ නියමයෙන් පුවත්පත් දැන්වීමක් මගින් අයදුම්පත් කැඳවා ඇත. එසේම මෙම අවිධිමත් පත්වීම්ධාරීන් ඇතුළු නිලධාරීන් කණ්ඩායමක් ලක්‍ෂ 110 ක වියදමින් විදේශ සංචාරයක් යාමට සූදානම් වීම පිළිබදව උතුරුමැද පළාත්බද සිවිල් අභියාචනා මහාධිකරණයට රිට් 07/2011 අංකයෙන් ලංකා ගුරු සංගමයේ ක‍්‍රියාකාරීන් විසින් නඩුවක් ගොනුකළ අතර මේ වන විට එම නඩුවද විභාග වෙමින් තිබේ. මෙසේ කටයුතු සිදුවෙද්දී මෙම අවිධිමත් ක‍්‍රියාවලිය විධිමත් කරනු වෙනුවට මෙම අවිධිමත්ව පත්වීම් ලැබුවෝ තමන් දරණ අවිධිමත් පත්වීම් වල නිල බලය උපයෝගී කොට ගෙන පැමිණිලි කරුවන් වූ උතුරුමැද පළාතේ සේවය කරන ලංකා ගුරු සංගමයේ නායකයින් සේවය කරන පාසල් වලට අධ්‍යාපන නිලධාරීන් යවා ඔවුන්ගේ තොරතුරු බලහත්කාරයෙන් එක් රැස්කරමින් සිටිති. මෙය තවත් දඩයමක් සදහා මාන බැලීමක් වන අතර වහාම මෙම ක‍්‍රියාවන් නතර කරන ලෙස ලංකා ගුරු සංගමය පළාත් බලධාරීන්ගෙන් ඉල්ලා සිටියි. සැබවින්ම සිදුවිය යුත්තේ අප විසින් පෙන්වාදෙන වැරදි නිවැරදි කිරීමයි. එසේ නොකොට පැමිණිලි කරුවන් සම්බන්ධයෙන් වැරදි තීරණයක් ගතහොත් එයට එරෙහිව ලංකා ගුරු සංගමය කටයුතු කරන අතර මෙවැනි ක‍්‍රියාවන තුළින් ලංකා ගුරුසංගමය බිය ගැන්විය නොහැකි බවද අවධාරණය කර සිටියි. මෙයට, ජෝසප් ස්ටාලින් ලංකා ගුරු සංගමය", "URL": "https://sinhala.adaderana.lk/news.php?nid=16329", "Category": null, "Parent URL": null}