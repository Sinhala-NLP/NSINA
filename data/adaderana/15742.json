{"Source": "Adaderana", "Timestamp": "April 27, 2011 04:58 pm", "Headline": "ඉදිරියටත් සුහදයි-ඒත් පාවා දෙන්නේ නෑ", "News Content": "ඉදිරියටත් එක්සත් ජාතීන් සමග සුහදව සාකච්ඡා මාර්ගයෙන් ප්‍රශ්නය විසඳාගන්නට කටයුතු කරන බව වාරිමාර්ග හා ජල කළමනාකරණ අමාත්‍ය නිමල් සිරිපාලද සිල්වා මහතා පවසයි. එසේ වුවද එක්සත් ජාතීන් හමුවේ ලැබූ යුධ ජයග්‍රහණය හෝ රණ විරුවන් කිසි විටෙකත් පාවානොදෙන බවද අමාත්‍යවරයා කියා සිටියේය. අද(27)කොළඹ-මහවැලි කේන්ද්‍රයේ පැවති මාධ්‍ය හමුවකදී හෙතෙම මේ බව සඳහන් කළේය. බෑන් කී මූන්ට මෙවැනි වාර්තාවක් සකස් කිරීමට රජයෙන් හෝ වෙනත් කිසිදු පාර්ශවයක් විසින් ආරාධනා නොකළ බවත්,මෙම ලියැවිල්ල නීති විරෝධී බවත් එකී මාධ්‍ය හමුවට එක්වූ ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා පෙන්වාදුන්නේය. උගත් පාඩම් හා ප්‍රතිසන්ධානය පිළිබඳ ජනාධිපති කොමිසම මගින් යුද්ධයෙන් පසුව යම් ආකාරයක විමර්ශනයක් සිදුකරමින් යද්දී මෙවැනි බෑන් කී මූන් විසින් මෙවැනි කමිටුවක් පත් කිරීම පිළිගත නොහැකි බවද අමාත්‍යවරයා කියා සිටියේය. මූන්ගේ කමිටුව විද්වත් කමිටුවක් නොවන බවත්,එකී කමිටුව ශ්‍රී ලංකාව විසින් පිළිනොගන්නා නිසා එකී කමිටු වාර්තාවේ අන්තර්ගතය පිළිබඳ කාරණා අදාළ නොවන බවත් අමුණුගම අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15742", "Category": null, "Parent URL": null}