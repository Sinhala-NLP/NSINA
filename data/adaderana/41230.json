{"Source": "Adaderana", "Timestamp": "February 19, 2014 02:28 pm", "Headline": "දැයට කිරුළට සමගාමීව බස් රථ සේවාවක් ", "News Content": "එළඹෙන 21 වනදා ආරම්භ වන දැයට කිරුළ ජාතික ප්‍රදර්ශනයට සමගාමීව විශේෂ බස් රථ සේවාවක් ක්‍රියාත්මක කිරීමට ජාතික ගමනාගමන කොමිෂන් සභාව තීරණය කර තිබේ. දිවයිනේ සියලු පලාත් වල ප්‍රධාන බස් නැවතුම්ල සිට කුලියාපිටිය නගරය දක්වා මෙම විශේෂ බස් රථ සේවාව ක්‍රියාත්මක කිරීමට බලාපොරොත්තු වන බව එම කොමිෂන් සභාව සඳහන් කළේය. හෙට(20) දිනයේ සිට ලබන 28 වන දින දක්වා මෙම බස් රථ සේවාව ක්‍රියාත්මක කිරීමට නියමිතය. එමෙන්ම මෙම විශේෂ සේවාව සඳහා බස් රථවලට නොමිලයේ තාවකාලික මගී සේවා අවසර පත්‍ර නිකුත් කිරීමට ද ජාතික ගමනාගමන කොමිෂන් සභාව පියවර ගෙන තිබේ. මීට අමතරව කොළඹ සිට දැයට කිරුළ ජාතික ප්‍රදර්ශනය නැරඹීමට යාම සඳහා බස් රථ ලබා ගැනීමට අවශ්‍ය පුද්ගලයින්ට සහනදායී පදනමක් මත බස් රථ සම්බන්ධකරදීමටත් ජාතික ගමනාගමන කොමිෂන් සභාව කටයුතු යොදා ඇති බව සඳහන් වෙයි. දුරකථන අංක 011 2 333 222 හා 071 82 64 532 ඔස්සේ ඒ පිළිබඳ තොරතුරු ලබා ගත හැකි බව එම කොමිෂන් සභාව සඳහන් කළේය.", "URL": "https://sinhala.adaderana.lk/news.php?nid=41230", "Category": null, "Parent URL": null}