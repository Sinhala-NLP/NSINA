{"Source": "Adaderana", "Timestamp": "October 8, 2016 03:19 pm", "Headline": "ඩිජිටල් ගමනක් යා යුතුයි", "News Content": "පාරම්පරික ක්‍රමවේදවලින් බැහැරව නව තාක්ෂණික ක්‍රම උපයෝගි කරගනිමින් ඩිජිටල්කරණය සහ තාක්ෂණය එකතු වූ ගමනක් යාම සඳහා අධිෂ්ඨාන කර ගත යුතු බව විදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු මහතා පවසයි.දකුණු ආසියාවම එකට එක්ව එහි බිලියන 1යි දශම 7ක් වු ජනගහණයෙන් යුතු වෙළෙඳපළ ප්‍රයෝජනයට ගනිමින් ඩිජිටල් තාක්ෂණය හරහා ඉදිරියට ගමන් කරන්නේ නම් එය ලෝකයේ බලවත් රටවල් පවා අභිබවා යාමට හැකිවනු ඇති බව අමාත්‍යවරයා සඳහන් කරයි.ඉන්දීය ආර්ථික සමුළුවේ දෙවන දින දේශනය පවත්වමින් විදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු මහතා මේ බව පැවසුවේය.දකුණු ආසියාවේ සබඳතාව යන මැයෙන් පැවැත්වු මෙම දේශනයේ දී අදහස් දැක්වු හරීන් ප්‍රනාන්දු මහතා පුරා වසර 30ක සිවිල් යුද්ධයකට මුහුණදුන් ශ්‍රී ලංකාවේ ජනතාව වර්තමානය වන විට ප්‍රජාතන්ත්‍රවාදයේ සැබෑ නිදහස බුක්ති විඳිමින් සිටින බව ද සිහිපත් කර ඇත.යුද්ධය හේතුවෙන් ශ්‍රී ලංකාව ආර්ථික, සමාජ පසුබෑමකට ලක්වුව ද මෙම අභියෝග ජය ගැනීම සඳහා සියලු පියවර ගෙන ඇති බව අමාත්‍යවරයා සඳහන් කර තිබේ.ඩිජිටල් තාක්ෂණයේ වටිනාකම ජනතාව නොදන්නේ නම් ඉදිරි සියලු උත්සාහයන් අසාර්ථක වනු ඇති බව ද අමාත්‍යවරයා මෙම දේශනයේ දී වැඩිදුරටත් පවසා ඇත.", "URL": "https://sinhala.adaderana.lk/news.php?nid=64831", "Category": null, "Parent URL": null}