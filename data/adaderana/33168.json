{"Source": "Adaderana", "Timestamp": "April 10, 2013 04:04 pm", "Headline": "පත්වීම්වල අක්‍රමිකතා රැසක්", "News Content": "උතුරුමැද උපාධිධාරී ගුරුපත්වීම් ලබා දීමේ දී අක්‍රමිකතා රැසක් සිදුව ඇති බව ලංකා ගුරුසේවා සංගමය පවසයි. උතුරුමැද පළාතේ පාසැල්වල ගුරු පුරප්පාඩු 500 ක් පමණ පවතින අතර මේ වන විට ගුරු සේවයට බඳවා ගැනීමට අදාළ සම්මුඛ පරීක්ෂණ පසුගිය අප්‍රේල් 01 වැනි දින සිට ආරම්භ විණි. එහෙත් මේ වන විට විවිධ දේශපාලන බලපෑම් හේතුවෙන් සම්මුඛ පරීක්ෂණ සාධාරණව සිදු නොවන බව ලංකා ගුරුසේවා සංගමය සඳහන් කළේය. මෙවැනි තත්ත්වයක් තුළ සම්මුඛ පරීක්ෂණ සාධාරණව පවත්වන ලෙසත් කඩිනමින් ගුරු පුරප්පාඩු පිරවීමට පියවර ගන්නා ලෙසත් ලංකා ගුරුසේවා සංගමය අදාළ බලධාරීන් ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=33168", "Category": null, "Parent URL": null}