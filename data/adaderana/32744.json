{"Source": "Adaderana", "Timestamp": "March 26, 2013 08:28 am", "Headline": "පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන ලෙස ජයලලිතා ඉල්ලයි", "News Content": "ලබන නොවැම්බර් මාසයේ ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන මෙන් තමිල්නාඩු මහ ඇමතිනි ජයලලිතා ජයරාම් මෙනවිය ඉන්දීය අග්‍රාමාත්‍යවරයාගෙන් ඉල්ලීමක් කර තිබේ. ඉන්දීය මාධ්‍ය වාර්තා කරන්නේ අග්‍රාමාත්‍ය මන්මෝහන් සිං මහතා වෙත ලිපියක් යොමුකරමින් ඇය මෙම ඉල්ලීම කර ඇති බවයි. සමුළුව වෙනත් රටකට මාරු කරන මෙන් ඉන්දීය ආණ්ඩුව පොදුරාජ්‍ය මණ්ඩලයෙන් ඉල්ලා සිටිය යුතු බව ඇය අදාළ ලිපිය යොමුකරමින් පෙන්වා දෙයි. යම් හෙයකින් ශ්‍රී ලංකාවේ පොදුරාජ්‍ය මණ්ඩලයීය රාජ්‍ය නායක සමුළුව පැවැත්වෙන්නේ නම් එයට සහභාගී වීමෙන් ඉන්දීය අග්‍රාමාත්‍යවරයා වැළකී සිටිය යුතු බව ජයලලිතා මෙනවිය අවධාරණය කරයි. මේ අතර මුතුවෙල් කරුණාණිධිගේ නායකත්වයෙන් යුත් ඩි.එම්.කේ.පක්ෂය ද පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන ලෙස ඉන්දීය මධ්‍යම රජයෙන් ඉල්ලීමක් කර තිබේ. එම පක්ෂයේ විධායක සභාව විසින් මීට අදාළ යෝජනාවක් ඊයේ පස්වරුවේ සම්මත කරගෙන ඇති බව ඉන්දීය මාධ්‍ය වාර්තා කරයි. ලොව පුරා වෙසෙන දෙමළ ජනතාවගෙන් ශ්‍රී ලංකා ආණ්ඩුවට එල්ල වන විරෝධය පෙන්වාදීම පිණිස ඉන්දියාව එම සමුළුව වර්ජනය කළ යුතු බව ඔවුහු පවසති. පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන බවට දැනටමත් ලෝකයේ ඇතැම් රටවල් නිවේදනය කර ඇති බැවින් ඉන්දියාව ද එය වර්ජනය කරන බව වහාම දැනුම්දිය යුතු බව ඩි.එම්.කේ.පක්ෂය පෙන්වා දෙයි.", "URL": "https://sinhala.adaderana.lk/news.php?nid=32744", "Category": null, "Parent URL": null}