{"Source": "Adaderana", "Timestamp": "September 25, 2014 08:38 am", "Headline": "ව්‍යාජ ලේඛන හදා මලයාසියාවට කතුන් යවන ජාවාරම්කරුවෙක් මාට්ටු", "News Content": "සංචාරක වීසා මගින් මලයාසියාවේ විදේශ රැකියා සඳහා කාන්තාවන් යොමු කිරීමේ මහා පරිමාණ ජාවාරම්කරුවෙකු විදේශ සේවා නියුක්ති කාර්යංශය විසින් අත්අඩංගුවට ගෙන තිබේ. විදේශ සේවා නියුක්ති කාර්යංශයේ විශේෂ විමර්ශන අංශයට ලැබුණු තොරතුරකට අනුව සිදුකළ වැටලීමක දී පෑලියගොඩ ප්‍රදේශයේ නිවසක සිටි මෙම සැකකරු අත්අඩංගුවට ගෙන ඇත. මෙම සැකකරු විසින් දිවයිනේ විවිධ ප්‍රදේශ වල කාන්තාවන් රවටා ව්‍යාජ ලේඛන සකස් කර සංචාරක වීසා මගින් සිංගප්පුරුව හරහා මලයාසියාවේ රැකියා සඳහා යැවීමේ ජාවාරම සිදුකර ඇති බව විමර්ශන වලින් අනාවරණය වී තිබේ. විදේශ සේවා නියුක්ති කාර්යංශය සඳහන් කළේ අත්අඩංගුවට ගත් සැකකරුගේ පුත්‍රයා මලයාසියාවේ පදිංචිකරුවෙකු වන අතර ඔහු සමඟ සම්බන්ධවී සැකකරු මෙම ජාවාරමේ නිරත වී ඇති බවයි. අත්අඩංගුවට ගත් සැකකරු සතුව තිබී විදේශ ගමන් බලපත්‍ර 13ක්, ව්‍යාජ ලෙස සකස් කළ ලියකියවිලි රැසක් සහ විවිධ පුද්ගලයින්ගේ ඡායාරූප සොයාගෙන තිබේ. මෙලෙස කාන්තාවන් රවටා දිගින්දිගටම මෙම ජාවාරම සිදුකරන පුද්ගලයින්ට එරෙහිව නීතිය තදින් ක්‍රියාත්මක කරන බව විදේශ සේවා නියුක්ති කාර්යංශය සඳහන් කළේය.", "URL": "https://sinhala.adaderana.lk/news.php?nid=46308", "Category": null, "Parent URL": null}