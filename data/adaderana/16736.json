{"Source": "Adaderana", "Timestamp": "June 13, 2011 01:24 pm", "Headline": "රජයේ දෙබිඩි පිළිවෙත නිසා සුවිශේෂී අවස්ථාවන් අහිමිවීමේ අවදානමක්", "News Content": "යුද ජයග්‍රහණයෙන් පසු, සියලුදෙනා අපේක්ෂාවෙන් සිටි රටට අත්පත්කරගැනීමට තිබූ සුවිශේෂී අවස්ථාවන් වත්මන් රජයේ දෙබිඩි පිළිවෙත නිසා අහිමිවීමේ අවදානමක් රට තුළ මෙන්ම ජාත්‍යන්තරයේද නිර්මාණය වෙමින් පවතින බව එක්සත් ජාතික පක්ෂය පවසයි. යුද ජයග්‍රහණයෙන් පසු රජය උදාකරන බව කියූ ආශ්චර්යය වෙනුවට දිනපතා ඉහළ යන ජීවන වියදම නිසා ජනතාවට ජීවත්වීම පවා අපහසු වී ඇති බව එම පක්ෂයේ මාධ්‍ය ප්‍රකාශක, පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ‍එමෙන්ම ප්‍රජාතන්ත්‍රවාදයට පටහැනිව ක්‍රියාත්මක වන රාජ්‍ය මර්දනය ද දක්නට ලැබෙන බව අද(13) කොළඹ පැවති මාධ්‍ය හමුවකදී අදහස් දක්වමින් ඒ මහතා පෙන්වාදුන්නේය. රජය සෑම අවස්ථාවකදීම දෙබිඩි පිළිවෙතක් අනුගමනය කරන බව රජයේ සෑම වැඩපිළිවෙළකින්ම පෙනීයන බව ද ඔහු කියා සිටියේය. මෙම දෙබිඩි පිළිවෙත නිසා ජාත්‍යන්තරය තුළ මතුවන අයහපත් තත්ත්වයන්ට මුහුණදීමට සිදුව ඇති බව කරුණාතිලක මහතා ප්‍රකාශ කළේය. ජනතාව විසින් ඉල්ලූ වැටුප් වැඩිවීම් වෙනුවට ප්‍රෝඩාකාරී, කොල්ලකාරී විශ්‍රාම වැටුපක් ලබාදීමට රජය උත්සාහ කළ බවට ඔහු චෝදනා කර සිටියේය. රජය නැවතත් නව විශ්‍රාම වැටුප් ක්‍රමයක් ගෙනඑන බව ප්‍රකාශ කර ඇති බවත්, ප්‍රෝඩාකාරී විශ්‍රාම වැටුප් බලෙන් පැටවීමට පෙර සේවකයින් ඉල්ලන, රජය පොරොන්දු වූ වැටුප් වැඩිවීම් ලබාදීම රජයේ පරම යුතුකම බවත් වැඩිදුරටත් අදහස් දක්වමින් හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=16736", "Category": null, "Parent URL": null}