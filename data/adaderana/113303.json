{"Source": "Adaderana", "Timestamp": "July 3, 2019 07:08 pm", "Headline": "මතභේදයට තුඩුදුන් තෙල් නලයේ ප්‍රතිසංස්කරණ කටයුතු හෙට සිට", "News Content": "මතභේදයට තුඩුදුන් මෝදර මහවත්ත ප්‍රදේශයේ තෙල් නලයේ ප්‍රතිසංස්කරණ කටයුතු හෙට උදෑසන ආරම්භ කිරීමට ඛනිජ තෙල් සම්පත් සංවර්ධන අමාත්‍යංශය තීරණය කර තිබේ. ඒ,විෂයභාර අමාත්‍ය කබීර් හෂීම්,අමාත්‍ය රවී කරුණානායක සහ ලංකා ඛනිජතෙල් තොග ගබඩා පර්යන්ත සමාගමේ කළමනාකාර අධ්‍යක්ෂවරයා එක්ව අද (03) පැවැත්වූ සාකච්ඡාවකින් පසුවයි. කොළඹ වරායේ සිට කොළොන්නාව තෙල් ගබඩා සංකීර්ණය දක්වා දිවෙන කිලෝමීටර 5ක් පමණ වන තෙල් ප්‍රවාහන නල මාර්ගයේ ,ප්‍රතිසංස්කරණය කිරීමට ඉතිරිව තිබෙන මීටර 140 ක දුර ප්‍රමාණය අතරමග නතර වී තිබුණේ අනවසර පදිංචිකරුවන් එම ස්ථානවලින් ඉවත් වීම ප්‍රතික්ෂේප කිරීම හේතුවෙන්. ලංකා ඛනිජතෙල් සමාගම විසින් පළමු අදියර යටතේ මෙහි අනවසර පදිංචිකරුවන්ට ලබාදිය යුතු රුපියල් මිලියන 80ක වන්දි මුදල් ගෙවා අවසන් කර තිබියදීත් නලයේ ප්‍රතිසංස්කරණ කටයුතු අවසන් නොකිරීමට ඉඩ නොදීම අමාත්‍ය රවී කරුණානායක මහතාගේ මැදිහත්වීම මත සිදුව ඇති බවට ඛනිජතෙල් වෘත්තීය සමිති චෝදනා කළේය. මේ හේතුවෙන් අමාත්‍ය රවී කරුණානායක මහතා යටතේ පවතින ලංකා විදුලිබල මණ්ඩලයට ඉන්ධන නිකුත් නොකිරීමේ වෘත්තීය ක්‍රියාමාර්ගයකට අවතීර්ණ වීමට ද ඛනිජතෙල් වෘත්තීය සමිති පියවර ගෙන තිබුණි. මෙවන් පසුබිමක මුදල් අමාත්‍ය මංගල සමරවීර,ඛනිජ තෙල් සම්පත් සංවර්ධන අමාත්‍ය කබීර් හෂීම්,විදුලිබල හා බලශක්ති අමාත්‍ය රවී කරුණානායක සහ කොළොන්නාව තොග ගබඩා පර්යන්තයේ කළමනාකාර අධ්‍යක්ෂවරයා අතර විශේෂ සාකච්ඡාවක් අද පස්වරුවේ මුදල් අමාත්‍යංශයේදී පවත්වා තිබේ. එහිදී තීරණය වී තිබෙන්නේ අදාළ තෙල් නලයේ අතරමග නතර කළ ප්‍රතිසංස්කරණ කටයුතු හෙට (04) උදෑසන යළි ආරම්භ කිරීමටයි.", "URL": "https://sinhala.adaderana.lk/news.php?nid=113303", "Category": null, "Parent URL": null}