{"Source": "Adaderana", "Timestamp": "September 11, 2013 04:12 pm", "Headline": "අවුරුදු 30ට පසු ඡන්ද මධ්‍යස්ථානයක් පිහිටුවයි ", "News Content": "තිස් වසරකට පසු පුක්කුලම ධීවර ගම්මානය වෙනුවෙන් මෙවර මැතිවරණය සඳහා ජන්ද මධ්‍යස්ථානයක් පිහිටුවන බව පුත්තලම දිසා ලේකම් හා තේරීම් භාර නිලධාරී කිංස්ලි ප්‍රනාන්දු මහතා පවසයි. පුත්තලම දිස්ත්‍රික්කයේ උතුරු මායිමේ පිහිටි අවසන් ගම්මානය ද මෙය වෙයි. යුද ගැටුම් හේතුවෙන් මෙහි පෙර පදිංචිකරුවන් කල්පිටිය - කුරිංඥංපිටිය ගම්මානයට තාවකාලිකව පදිංචිය සඳහා පැමිණ තිබේ. ගැටුම්කාරී වාතාවරණය අවසන් වීමත් සමඟ නැවතත් ගම් බිම් බලා ගිය ජනතාවගේ පහසුව සඳහා නව ජන්ද මධ්‍යස්ථානයක් පුක්කුලම ධීවර ගම්මානයේ පිහිටුවීමට තීරණය කර ඇති බව පුත්තලම දිස්ත්‍රික් ලේකම්වරයා සඳහන් කරයි. මෙය තමන්ගේ ජන්ද අයිතිය නැවතත් තහවුරු කිරීමක් බව පුක්කුලම ධීවර ගම්මානයේ වැසියන් අද දෙරණ සමඟ ප්‍රකාශ කරයි.", "URL": "https://sinhala.adaderana.lk/news.php?nid=37336", "Category": null, "Parent URL": null}