{"Source": "Adaderana", "Timestamp": "December 11, 2016 05:07 pm", "Headline": " හම්බන්තොට වරාය කාර්මික වරායක් ලෙස සංවර්ධනය කරනවා", "News Content": "වත්මන් රජය කිසිදු රාජ්‍ය සම්පතක් පෞද්ගලිකරණය කිරීමක් හෝ විකිණීමක් සිදුනොකරන බව මුදල් අමාත්‍ය රවී කරුණානායක මහතා පවසයි. මෙවර අයවැය මඟින් ප්‍රතිපාදන සලසා ඇති පරිදි නිෂ්පාදන ආර්ථිකයක් කරා යොමු කිරීමේ දී විදේශ ණය ආයෝජන බවට පත් කරන බව අමාත්‍යවරයා පෙන්වා දෙනු ලබයි. අග්‍රාමාත්‍ය රනිල් වික්‍රමසිංහ මහතා පසුගියදා චීනයේ සිදුකළ සංචාරයේදී මෙම ණය ආයෝජන බවට පත් කරගැනීම සඳහා චීන රජයේ එකඟතාව ලබාගත් බව නිවේදනයක් නිකුත් කරමින් මුදල් අමාත්‍යවරයා පෙන්වා දී තිබේ. ඒ අනුව වාණිජ වරායක් ලෙස අසාර්ථක වූ හම්බන්තොට වරාය කාර්මික වරායක් ලෙස සංවර්ධනය කිරීම සඳහා ශ්‍රී ලංකා වරාය අධිකාරිය සමඟ හවුල් ව්‍යාපාරයක් ආරම්භ කිරීමට චීනය විසින් ඩොලර් බිලියන එකකට අධික මුදලක් ප්‍රාග්ධනය වශයෙන් යෙදවීමට නියමිත බව අමාත්‍යවරයා සඳහන් කළේය. මෙමඟින් හම්බන්තොට වරාය සඳහා රජය ගෙවිය යුතු ණය මුදලින් ඩොලර් බිලියනක පමණ මුදලක් නිදහස් කරගැනීමට රජයට හැකිවනු ඇති බව ඔහු පෙන්වා දුන්නේය. මේ ආකාරයට මත්තල ගුවන්තොටුපළ, ශ්‍රී ලංකන් ගුවන් සමාගම සහ හම්බන්තොට ආයෝජන කලාප ඇතුළු ව්‍යාපෘති ගණනාවක් රාජ්‍ය හා පෞද්ගලික හවුල් ව්‍යාපාර ලෙස ආරම්භ කිරීමට නියමිත බව මුදල් අමාත්‍ය රවී කරුණානායක මහතා නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=66939", "Category": null, "Parent URL": null}