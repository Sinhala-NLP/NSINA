{"Source": "Adaderana", "Timestamp": "February 14, 2019 03:34 pm", "Headline": "හෝර්ටන්තැන්නේ මැණික් ගැරූ පස් දෙනෙකුට රුපියල් ලක්ෂ අටක දඩ මුදලක්", "News Content": "හෝර්ටන්තැන්න ජාතික වනෝද්‍යානයේ අනවසරයෙන් මැණික් ගැරූ පස් දෙනෙකුට නුවරඑළිය මහේස්ත්‍රාත් ඩි පි ආර් ජයසේකර මහතා විසින් රුපියල් ලක්ෂ අටක දඩ මුදලක් නියම කරනු ලැබීය. ඒ ඉකුත් දිනක හෝර්ටන් තැන්න ජාතික උද්‍යානයට අයත් කිරිමැටි ඔය ප්‍රදේශයේ නීති විරෝධිව මැණික් ගරමින් සිටි පුද්ගලයින් පස් දෙනෙකු සඳහාය. හෝර්ටන්තැන්න ජාතික උද්‍යානයේ නිලධාරීන් විසින් දින දෙකක් පුරාවට කරන ලද හදිසි වැටලීමකදී බළංගොඩ පැල්මඩුල්ල සහ ඔපනායක ප්‍රදේශවල පදිංචිකරුවන් පස් දෙනෙකු මෙසේ අත්අඩංගුවට ගෙන ඇත. මොවුන් චෝදනා හතරක් යටතේ අධිකරණයට ඉදිරිපත් කොට තිබූ අතර එහිදී එක් චෝදනාවකට රුපියල් හතලිස් දහස බැගින් චෝදනා හතරට එක් පුද්ගලයෙකුට රුපියල් එක් ලක්ෂ හැට දහස බැගින් පුද්ගලයින් පස් දෙනා හට රුපියල් ලක්ෂ අටක දඩ මුදලක් මහේස්ත්‍රාත්වරයා විසින් නියම කරන ලදි. ඊට අමතරව රුපියල් ලක්ෂ පහක ශරීර ඇප මත මෙම පිරිස මුදා හරින ලදි. මෙම පිරිස සමඟ ග්‍රෑම් වට්ටි එකක්, අත් කුඩ තුනක්, අලවංගුවක් සහ උදැල්ලක් මෙන්ම කූඩාරම් ගැසීමට භාවිතා කරන ලද පොලිතින්ද අත්අඩංගුවට ගෙන තිබේ. හෝර්ටන්තැන්න උද්‍යාන පාලක ප්‍රදීප් කුමාර හදිසි වැටළීම් අංශයේ ප්‍රධානී එස්.එම්.චන්දන අබේවර්ධන මහතා සත්ව නියාමකවරුන් වන රුක්ෂාන් ලසන්ත, දාරන ලක්මාල්, සනත්, ක්ෂේත්‍ර සහකාර උපුල් ශාන්ත උදය කුමාර සහ සම්පත් යන මහත්වරුන් මෙම වැටළීම සිදු කර තිබේ. හොර්ටන්තැන්න ජාතික උද්‍යාන භූමියේ අනවසරෙන් මැණික් ගැරූ පුද්ගලයින් සඳහා මෙතෙක් නියම කරන ලද විශාලතම දඩ මුදලද මෙය වේ.", "URL": "https://sinhala.adaderana.lk/news.php?nid=104314", "Category": null, "Parent URL": null}