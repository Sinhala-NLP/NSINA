{"Source": "Adaderana", "Timestamp": "July 20, 2010 07:52 am", "Headline": "මූන්ගේ කමිටුව වැඩ අරඹයි ", "News Content": "ජගත් මහලේකම් බැන්කි මූන් මහතා විසින් ශ්‍රී ලංකාව සම්බන්ධයෙන් උපදෙස් ලබා ගැනීමට පත් කළ ත්‍රිපුද්ගල කමිටුව ඊයේ පළමු වරට රැස් වී තිබේ. එක්සත් ජාතීන්ගේ කාර්යාල ගොඩනැගිල්ල තුළ මෙම හමුව එරට වේලාවෙන් පස්වරු 1. 30 ට සිදු වී ඇති බව විදෙස් මාධ්‍ය වාර්තා කරයි. මෙම කමිටුවේ ප්‍රධානියා වන මර්සුකි දරුස්මාන් ප්‍රධානත්වයෙන් රැස් වුණු කමිටු සාමාජිකයින් ශ්‍රී ලංකාවේ සිදු වූයේ යැයි පවසන යුද අපරාධ පිළිබඳව මෙහි දී අවධානය යොමු කර තිබේ. ඔවුන්ගේ වාර්තාව ඉදිරිපත් කිරීම සඳහා පසුගිය දා මාස 4ක කාලයක් තීරණය කළ අතර එය ඊයේ දිනයේ සිට ක්‍රියාත්මක වන බව විදෙස් මාධ්‍ය වාර්තා කරයි. මෙහි දී මෙම පරීක්ෂණ කටයුතු සඳහා ශ්‍රී ලංකාවට පැමිණීම සම්බන්ධයෙන් ද කමිටු සාමාජිකයින්ගේ අවධානය යොමු වී ඇත. එහෙත් ශ්‍රී ලංකාවට පැමිණෙන්නේද, නැද්ද යන්න මෙම සාකච්ඡාවේ දී අවසන් එකඟතාවකට පැමිණ නොමැති බව වාර්තා වේ.", "URL": "https://sinhala.adaderana.lk/news.php?nid=9716", "Category": null, "Parent URL": null}