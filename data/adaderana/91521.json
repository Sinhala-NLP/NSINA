{"Source": "Adaderana", "Timestamp": "June 26, 2018 11:41 am", "Headline": "මහින්දානන්දට එරෙහි නඩුව ජූලි 9 කැඳවයි", "News Content": "හිටපු ක්‍රීඩා අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව ගොනු කර තිබෙන නඩුව ජුලි මස 09 වන දා කැඳවන ලෙස කොළඹ මහාධිකරණ විනිසුරු ගිහාන් කුලතුංග මහතා නියෝග කළේය. මෙම නඩුව අද(26) කැඳවූ අවස්ථාවේදී විත්තියේ නීතිඥවරයා අධිකරණයට දන්වා සිටියේ මෙම නඩුව විනිසුරු ගිහාන් කුලතුංග මහතා ගෙන් ඉවත් කර වෙනත් විනිසුරුවරයෙකු ඉදිරියේ විභාගයට ගන්නා මෙන් අභියාචනාධිකරණය නියෝගයක් නිකුත් කර ඇති බවයි. එම නියෝගයේ පිටපතක් මෙතෙක් ලැබී නොමැති බව සඳහන් කළ විනිසුරු ගිහාන් කුලතුංග මහතා එහි පිටපතක් ජූලි මස 09 වන දින අධිකරණය වෙත ඉදිරිපත් කරන මෙන් ද නියම කළේය. ඉන් අනතුරුව නඩුව විභාග කරන විනිශ්චකාරවරයා කවුරුන්ද යන්න තීන්දු කිරීම සඳහා අංක 1 මහාධිකරණය වෙත යොමු කරන බවද විනිසුරු කුලතුංග මහතා දන්වා සිටියේය. ඒ අනුව සාක්ෂි දීම සඳහා අධිකරණය හමුවේ පෙනී සිටි සාක්ෂිකරුවන් මුදා හැරීමට ද විනිසුරුවරයා නියම කළේය. පසුගිය රජයේ අමාත්‍යවරයකු ලෙස කටයුතු කරමින් සිටියදී අයථා ආකාරයෙන් උපයාගත් රුපියල් මිලියන 27 ක මුදලක් වැයකොට කොළඹ කින්සි පාරේ නිවසක් මිලදී ගැනීම තුළින් මුදල් විශුද්ධිකරනය වැළැක්වීමේ පනත යටතේ වරදක් සිදුකර ඇතැයි චෝදනා කරමින් මහින්දානන්ද අළුත්ගමගේ මන්ත්‍රීවරයාට එරෙහිව නීතිපතිවරයා විසින් මෙම නඩුව පවරා තිබේ.", "URL": "https://sinhala.adaderana.lk/news.php?nid=91521", "Category": null, "Parent URL": null}