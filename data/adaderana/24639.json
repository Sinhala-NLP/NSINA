{"Source": "Adaderana", "Timestamp": "May 31, 2012 09:02 am", "Headline": "ආයතනවල දත්ත සොරාගන්නා නව පරිගණක වෛරසයක්", "News Content": "නව පරිගණක වෛරසයක් පිළිබඳව ‍තොරතුරු ලැබී ඇති බව ශ්‍රී ලංකා පරිගණක හදිසි ප්‍රතිචාර සංසදය පවසයි. මැදපෙරදිග රටවලින් අදාළ වෛරසය හඳුනාගෙන ඇති බව එම සංසදයේ තොරතුරු ආරක්ෂක ඉංජිනේරු ‍රොෂාන් චන්ද්‍රගුප්ත මහතා සඳහන් කළේය. එම වෛරසය මගින් පරිගණක ජාල ගත‍කොට ඇති විශාල ආයතනවල දත්ත සොරාගැනීම සිදුවන බව රොෂාන් චන්ද්‍රගුප්ත මහතා ප්‍රකාශ කළේය. රුසියාවේ සමාගමක් මගින් සිදුකරන ලද පරීක්ෂණයක් අතරතුර දී පළමුව මෙම වෛරසය පිළිබඳව හඳුනාගෙන ඇති බව ද ඒ මහතා කියා සිටියේය‍. ශ්‍රී ලංකාවට තවමත් මේ තුළින් බලපෑමක් සිදුවී ඇති බව වාර්තා වී නොමැති බව ද හෙතෙම සඳහන් කළේය. පරිගණක අතර දත්ත හුවමාරු කිරීමේ දී හා අන්තර්ජාලය හරහා වෛරසය ප්‍රචාරය වන බවට හඳුනාගෙන ඇති බව අදාළ වෛරසය පරිගණකවලට ඇතුළුවන ආකාරය පිළිබඳව පැහැදිලි කරමින් රොෂාන් චන්ද්‍රගුප්ත මහතා පෙන්වාදුන්නේය. එමනිසා විද්‍යුත් පණිවිඩ ආදිය විවෘත කිරීමේ දී සැලකිලිමත් විය යුතු බව ඒ මහතා ආයතන වෙත දැනුම් දෙයි.", "URL": "https://sinhala.adaderana.lk/news.php?nid=24639", "Category": null, "Parent URL": null}