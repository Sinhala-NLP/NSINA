{"Source": "Adaderana", "Timestamp": "December 8, 2018 11:14 am", "Headline": "කුරිරු වෙඩි පහරින් මිය ගිය පුංචි මුගලන් වෙනුවෙන් මතක වස්ත්‍ර පූජාවක්", "News Content": "උඩවලව ජලාශයේ පිටවාන අසල දී වෙඩිතබා ඝාතනය කරන ලද උඩවලව ඇත් පැටවා වෙනුවෙන් මතක වස්ත්‍ර පූජාවක් සහ දානමය පුණ්‍ය කර්මයක් මහා සංඝරත්නයේ ප්‍රධානත්වයෙන් සිදු කරන ලදී. ආචාර්ය ඕමල්පේ සොභිත හිමියන්ගේ ප්‍රධානත්වයෙන් ඇඹිලිපිටිය තරුණ බෞද්ධ සංගමය එක්ව මෙම පිං පැමිනවීමේ කටයුත්ත සිදු කර ඇත. මේ සඳහා මහා සංඝරත්නය පනස්නමක් පමණ වැඩ සිටින ලදී. ඇඹිලිපිටිය සෙවනගල ප්‍රාදේශීය ලේකම්වරුන් මෙන්ම ඇඹිලිපිටිය අවට පොලිස් ස්ථානාධිපතිවරුන් මහවැලි නිළධාරීන්ද මෙම පිං කමට පැමිණ ඇත. ප්‍රථමයෙන් මහා සංඝරත්නය ඇතුලු පිරිස උඩවලව ඇත් අතුරු සෙවනට ගොස් අලි පැටවුන් සඳහා රුපියල් 75,000කට වඩා වැඩි වටිනාකමකින් යුත් කිරිපිටි දානමය පුණ්‍ය කර්මයක් සිදු කරන ලදි. පසුව උඩවලව ජලාශයේ පිටවාන අසල ඇත්පැටවා වෙඩිතබා ඝාතනය කල ස්ථානයට ගොස් එම ස්ථානයේ ආගමික වතාවත් සිදු කිරීම මහා සංඝරත්නය විසින් සිදු කරන ලදී. ඉන් අනතුරුව මතක වස්ත්‍ර පුජා කර පැන් වඩා අටපිරිකර හා සෙසු පිරිකර පූජාකර ඇත්පැටවාට පිං අනුමෝදන් කිරීම සිදු විය. මෙම අවස්ථාව සඳහා විදේශිකයන්ද පැමින සිටිනු දක්නට හැකි විය. මෙහිදී උඩවලව ජීප් රථ සංගමය මෙන්ම වනජීවී නිළධාරීන් උඩවලව හෝටල් හිමියන්ද මේ පිංකම සඳහා සහභාගී විය. (ඡායාරූප-ප්‍රගීත් ජනක)", "URL": "https://sinhala.adaderana.lk/news.php?nid=100440", "Category": null, "Parent URL": null}