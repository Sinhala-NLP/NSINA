{"Source": "Adaderana", "Timestamp": "June 1, 2011 12:24 pm", "Headline": "වැසුණු කටුනායක හෙට ඇරෙයි-වැටුප් ගැන කතාවක් නෑ", "News Content": "සේවක උද්ඝෝෂණ හේතුවෙන් තාවකාලිකව වසා දැමුණු කටුනායක නිදහස් වෙළඳ කලාපයේ කර්මාන්ත ශාලා හෙට සිට යළි විවෘත කරන බව ශ්‍රී ලංකා ආයෝජන මණ්ඩලය පවසයි. එහි විධායක අධ්‍යක්ෂ සුනිල් ද සිල්වා මහතා කියා සිටියේ විරෝධතා ව්‍යාපාරය අතරතුර දී අලාභහානී සිදු වූ කර්මාන්ත ශාලා ප්‍රතිසංස්කරණය කිරීම සහ පිරිසිදු කිරීමේ කටයුතු අද දිනයේ ද සිදු කෙරෙන බවයි. නිවාඩු ලබා දුන් දින වෙනුවෙන් වැටුප් ගෙවීම පිළිබඳ මෙතෙක් සාකච්ඡා කර නොමැති බව ඔහු වැඩිදුරටත් ප්‍රකාශ කළේය. කාර්මික ‍සාමය පවත්වා ගැනීමේ අරමුණින් පසුගිය සඳුදා සිට දින තුනක් කටුනායක නිදහස් වෙළඳ කලා‍පයේ කර්මාන්ත ශාලා වසා තැබීමට රජය තීරණය කර තිබුණි. මේ අතර කටුනායක නිදහස් වෙළඳ කලාපයේ පැවති විරෝධතා ව්‍යාපාරයේ දී ඇතිවූ ගැටුම් වලින් තුවාල ලැබූවන්ගේ සුවදුක් විමසීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා රාගම රෝහලට ගොස් තිබේ. එම විරෝධතාවයේ දී බරපතල තුවාල ලැබූ රොෂේන් චානක නැමති ඇඟලුම්හල් සේවකයෙකු රාගම රෝහලේ දැඩි සත්කාර ඒකකයේ ප්‍රතිකාර ලබමින් සිටින බව සෞඛ්‍ය අමාත්‍යාංශය පවසයි. කෙසේ වුවද තුවාල ලැබූවන්ගේ තොරතුරු පිළිබඳ අනාවරණය කිරීම රෝහල් අධ්‍යක්ෂ වෛද්‍ය රෝයි පෙරේරා මහතා විසින් ප්‍රතික්ෂේප කර ඇත.", "URL": "https://sinhala.adaderana.lk/news.php?nid=16467", "Category": null, "Parent URL": null}