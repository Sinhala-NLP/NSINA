{"Source": "Adaderana", "Timestamp": "December 7, 2016 08:25 pm", "Headline": " නත්තල් ගස නතර කිරීමෙන් ලක්ෂ 60ක් ඉතුරුයි", "News Content": "රුපියල් ලක්ෂ 120 වියදමින් ලොව ලොකුම නත්තල් ගස කොළඹ ගාලු මුවදොර ඉදිකිරිම නතර කළ බව ලොව උසම නත්තල් ගස ඉදිකිරීමේ කමිටුවේ සභාපති මංගල ගුණසේකර මහතා පවසයි. වරාය අමාත්‍යාංශයේදී අද පස්වරුවේ පැවැති පුවත්පත් සාකච්ඡාවක දී හෙතෙම මේ බව පැවසීය.රුපියල් ලක්ෂ 60 ක ද්‍රව්‍යමය ආධාර ලැබුණු බවත් තවත් රුපියල් 60 ලක්ෂයක ආධාර ලැබීමට තිබු බවත් ඔහු කීවේය.නිශ්ඵල වියදම් නතර කර එම මුදල් දුප්පතුන්ට සහන සැලසීමට යෙදීම වැදගත් බව මැල්කම් කාදිනල් රංජිත් කොළඹ අගරදගුරුතුමන් ඊයේ පැවැති මාධ්‍ය හමුවකදී කළ ප්‍රකාශයෙන් පසු එම නත්තල් ගස ඉදිකිරිම අද සිට නතර කරන ලදී.එහිදී ඔහු වැඩිදුරටත් මෙසේද කීවේය. “අපේ නත්තල් ගස ඉදිකිරීමේ මූලික පරමාර්ථ පහක් තිබුණා. එකක් ආගමික සහජීවනය සහ සාමයේ සම්ප්‍රාප්තිය. අද අපේ රටට සාමය උදා වෙලා තියෙනවා. එය සංකේතාත්මකව ලොවට කියන්නට අපිට අවශ්‍ය වුණා. දෙවැනි කරුණ වුණේ ගිනස් වාර්තාවක් පිහිටුවා රටට විශාල කීර්තියක් උදා කර දීම. ගිනස් වාර්තාවක් තැබීමෙන් අපේ රටට යහපත් අවධානයක් යොමු වෙයි කියලා අපි සිතුවා. තුන්වැන්න සංචාරක ව්‍යාපාරයට අත්වැල් වීම. ඉදිරියේදී පැමිණෙන්නේ නිවාඩු කාලය. අපි අපේක්ෂා කළා මේ නත්තල් ගස බලන්න විශාල පිරිසක් පැමිණෙයි කියා. සිව්වැන්න සමාජ සත්කාරය. නත්තල් ගසට සමගාමීව ක්‍රියාත්මක කරන සමාජ සත්කාරක වැඩසටහනින් වකුගඩු රෝගීන්ට ආධාර කරන්නත්, දුපත්පත් දරුවන්ට තිළිණ ප්‍ර‍දානය කරන්නටත් අපි සැලසුම් කර තිබුණා. අවසාන වශයෙන් අපේ බලාපොරොත්තුව වුණේ නිර්මාණශීලි හැකියාවන් ප්‍ර‍දර්ශනය කිරීම. ලොව විශාලතම නත්තල් ගස ඉදිකිරීම ආරම්භ කළේ ශ්‍රී ලංකා වරාය අධිකාරියේ ලොරි රථ රියදුරන් පිරිසක්. තාක්ෂණික ගැටළුවක් නිසා මේ අයට වසර 12ක් තිස්සේ ස්ථීර පත්වීම් ලබා දී තිබුණේ නැහැ. නමුත් ගරු අමාත්‍යතුමා මැදිහත් වී කැබිනට් මණ්ඩලයේ අනුමැතිය අනුව ඔවුන්ව ස්ථීර කළා. එම පිරිස මහජන දිනයක පැමිණ ගරු අමාත්‍යතුමාට මේ සංකල්පය ඉදිරිපත් කළා. එතැනදී එතුමාගේ ආශිර්වාදය අරගෙන තමයි මේ ව්‍යාපෘතිය ආරම්භ කළේ.බොහෝ විට මේ නත්තල් ගස සම්බන්ධයෙන් වැරදි මතයක් තිබුණා. එය නිවැරදි කළ යුතුයි. අපි කිසිම විටක ශ්‍රී ලංකා වරාය අධිකාරියේ කිසිම මුදලක් මේ සදහා වැය කර නැහැ. ලොරි රථ රියදුරන් මීට සහභාගි වුණේ තමන්ගේ රාජකාරි වෙලාවෙන් පිටස්තරව. ඊට අමතරව ස්වේච්ඡාවෙන් මේ සදහා විශාල පිරිසක් එක් වුණා. ඒ වගේම අපි මුදල් ආධාර එක් කළේ නැහැ. අපිට ලැබුණේ ද්‍ර‍ව්‍යමය ආධාර. සිංහල දෙමළ මුස්ලිම් භේදයෙන් තොරව බොහෝ අය මේ සදහා අධාර කළා. අපි බෞද්ධ අය. අපි ළග ආගම් භේදයක් නැහැ. අපි ඉස්ලාම් වැඩසටහන් කළා. බෞද්ධාගමික වැඩසටහන් කළා. අපිට ඕන වුණේ නත්තල් ගස නිර්මාණය කර නත්තල් කලාපයක් කරන්න. ඒ සම්බන්ධයෙන් අපි ආශිර්වාදය ඉල්ලා අතිගරු අගරදගුරුතුමන්ට ලිඛිතව දන්වා තිබෙනවා. නත්තල් ගසේ සමාරම්භක උත්සවයට ගරු පියතුමන්ලාද පැමිණියා. උන්වහන්සේගේ ආශිර්වාදය ලැබුණා. කොහොම නමුත් මේ වන විට අතිගරු අගරදගුරුතුමා ප්‍ර‍සිද්ධියේ උපදේශයක් ලබා දී තිබෙනවා. මේ නිසා අපිට ගරු ඇමතිතුමා උපදෙස් දුන්නා උන්වහන්සේගේ උපදෙස්වල ගරු කරමින් නත්තල්ගසේ ඉදිකිරීම් නතර කරන ලෙසට. ඒ අනුව අපි තන්තල් ගසේ ඉදිකිරීම් මේ මොහොතේ සිට නතර කරනවා.”", "URL": "https://sinhala.adaderana.lk/news.php?nid=66827", "Category": null, "Parent URL": null}