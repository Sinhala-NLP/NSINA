{"Source": "Adaderana", "Timestamp": "June 17, 2018 12:57 pm", "Headline": "රාජ්‍ය ආයතනවල කාර්යය මණ්ඩලයෙන් බැහැර සේවකයින්ට වැටුප් ගෙවීමේ වගකීම ආයතන ප්‍රධානීන්ට", "News Content": "‍‍රාජ්‍ය ආයතනවල අනුමත කාර්යය මණ්ඩලයෙන් බැහැර සේවක පිරිස් තබාගෙන ඔවුන්ට වැටුප් ගෙවීම සම්බන්ධයෙන් එම ආයතනවල සභාපතිවරුන් විධායක නිලධාරීන් හා ගණකාධිකාරීවරුන් වගකීම බාරගත යුතු බව රජය පවසයි. මුදල් හා ජනමාධ්‍ය අමාත්‍යාංශය නිවේදනයක් නිකුත් කරමින් පෙන්වා දෙන්නේ මේ වන විට රාජ්‍ය ආයතනවල 7500ක පමණ පිරිසක් අනුමත කාර්යය මණ්ඩලයට අමතරව විවිධ රැකියාවල නිරත වී සිටින බවයි. 2017 වර්ෂයේ අවසන් කාර්තු වාර්තාව මුදල් හා ජනමාධ්‍ය අමාත්‍ය මංගල සමරවීර මහතා විසින් පසුගියදා අමාත්‍ය මණ්ඩලය වෙත ඉදිරිපත් කරන ලද අවස්ථාවේ දී මෙම තීරණය ගෙන ඇති බව සඳහන්ය. එමෙන්ම රාජ්‍ය, සංස්ථා, ව්‍යවස්ථාපිත මණ්ඩල හා සම්පූර්ණයෙන් රජය සතු සමාගම්වල අර්ථසාධක අරමුදල්, සේවා නියුක්තිකයන්ගේ භාරකාර අරමුදල වැනි ව්‍යවස්ථාපිත ගෙවීම් නිශ්චිත කාලය තුළ ගෙවීම ද අදාළ ආයතන ප්‍රධානීන්ගේ වගකීම බව අමාත්‍ය මණ්ඩලය විසින් තීරණය කර තිබේ. 2017 වසර අවසාන වන විට සමස්ත රාජ්‍ය අංශයේ සේවකයින් සංඛ්‍යාව 13 ලක්ෂ 75,499 දෙනෙකු වන අතර 2017 වසර තුළ පමණක් රාජ්‍ය සේවය සදහා බඳවා ගැනීම් 23,224ක් සිදුකර ඇති බවෙ මුදල් හා ජනමාධ්‍ය අමාත්‍යාංශය පෙන්වා දෙයි. පසුගිය වසර තුළ සේවකයින් 5000ක් පමණ විශ්‍රාම ගොස් ඇති අතර විවිධ විනය හේතූන් මත පුද්ගලයින් 246 දෙනෙකු සේවයෙන් පහ කර තිබේ. රාජ්‍ය අංශයේ සංවර්ධන නිලධාරී සේවයේ අනුමත තනතුරු 74,872ක් තිබෙන අතර දැනට 18,000කට ආසන්න තනතුරු සංඛ්‍යාවක් පුරප්පාඩු වී ඇති බව ද මුදල් අමාත්‍යාංශය නිකුත් නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=91010", "Category": null, "Parent URL": null}