{"Source": "Adaderana", "Timestamp": "July 10, 2019 10:38 am", "Headline": "විශේෂ කාරක සභාව හමුවට යන්න දයාසිරි සූදානම්", "News Content": "පාස්කු ඉරුදින ප්‍රහාර මාලාව පිළිබඳ සොයාබැලීමේ පාර්ලිමේන්තු විශේෂ කාරක සභාව හමුවේ තමා අද දිනයේ පෙනී සිටින බව ශ්‍රී ලංකා නිදහස් පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර මහතා පවසයි. අද දෙරණ කළ විමසීමකදී මන්ත්‍රීවරයා සදහන් කළේ අඩුපාඩු පැවතිය ද පාර්ලිමේන්තුව විසින් පත් කරන ලද කමිටුවක් හෑල්ලුවට ලක් කිරීම පාර්ලිමේන්තු මන්ත්‍රීවරයෙකුට යෝග්‍ය නොවන බැවින් තමන් මෙම තීරණය ගත් බවයි. ඒ අනුව දයාසිරි ජයසේකර මන්ත්‍රීවරයා අද පස්වරු 02.00 ට රැස්වන පාර්ලිමේන්තු විශේෂ කාරක සභාව හමුවේ පෙනී සිට සාක්ෂි ලබාදීමට නියමිතයි. මන්ත්‍රීවරයාට පාර්ලිමේන්තු විශේෂ කාරක සභාව හමුවේ පෙනී සිටින ලෙස එම කාරක සභාව විසින් මීට පෙර දැනුම්දී තිබුණ ද ඊට සහභාගී වීම මන්ත්‍රීවරයා ප්‍රතික්ෂේප කර තිබුණි.", "URL": "https://sinhala.adaderana.lk/news.php?nid=113794", "Category": null, "Parent URL": null}