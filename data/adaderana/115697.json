{"Source": "Adaderana", "Timestamp": "August 4, 2019 12:10 pm", "Headline": "ගිවිසුම කල් දැම්මේ ශ්‍රීලනිපයෙන් සහ පොහොට්ටුවෙන් එන්න ඉන්න මන්ත්‍රීලාගේ කීමට-හැරිසන්", "News Content": "හෙට (05) අත්සන් කිරීමට නියමිතව තිබු එක්සත් ජාතික පක්ෂය පුමුඛ පුළුල් සන්ධාන ගිවිසුම කල් දැමීට හෙතු වුයේ නව සන්ධානයට එක් වීමට බලාපොරොත්තු වන ශ්‍රී ලංකා පොදුජන පෙරමුණේ හා ශ්‍රී ලංකා නිදහස් පක්ෂයේ මන්ත්‍රී කණ්ඩායමක ඉල්ලීම මත බව කෘෂිකර්ම,පශු සම්පත් සංවර්ධන, වාරී මාර්ග සහ ධීවර හා ජලජ සම්පත් සංවර්ධන අමාත්‍යය පී හැරිසන් මහතා පවසයි. අද (04) ඉපලෝගම ප්‍රදේශයේ පැවති උත්සවයකින් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව පැවසීය. එහිද වැඩිදුරටත් අදහස් දැක්වු අමාත්‍යවරයා පැවසුවේ එක්සත් ජාතික පක්ෂය සමඟ එකතු වීමට සිටින ශ්‍රී ලංකා පොදු ජන පෙරමුණේ සහ ශ්‍රී ලංකා නිදහස් පක්ෂයේ පිරිසගේ නම් හෙළි කිරීම එතරම් සුදුසු නොවන බවයි. නමුත් රත්නපුර සහ කුරුණෑගල දිස්ත්‍රික්කයේ පොහොට්ටුවේ ඇතැම් අපේක්ෂකයෝ සහ ශ්‍රී ලංකා නිදහස් පක්ෂයේ අපේක්ෂකයෝ තම සංධානයට එකතු වීමට සිටින බවයි. ප්‍රබල පෙරමුණක් ගොඩනැගීමෙදී ම පෙරමුණේ මහ ලේකම්වරයා ප්‍රබල පක්ෂයක කෙනෙක් විය යුතුය යන යෝජනාව ඉදිරිපත් වී ඇති බවද අමාත්‍යවරයා පවසයි. තමන්ගේ පෞද්ගලික අදහසත් එය බව ඒ මහතා එහිදි ප්‍රකාශ කළේය. එම ලේකම්වරයා විසින් මන්ත්‍රීවරු නම් කරන බවත්, කණ්ඩායමේ අනෙක් වැඩකටයුතු සිදු කිරීමේ වගකීමක් පැවරෙන කෙනෙක් වීම නිසාත් මහ ලේකම් ධූරය ප්‍රබල පක්ෂයකට හිමිවිය යුතු බව සිය අදහස බවද ඒ මහතා පවසයි. එහිදී වැඩි දුරටත් අදහස් දැක්වු අමාත්‍යවරයා, \"මම තාම , ජනාධිපති-අගමැති කම් වලට පෙරුම්පුරලා නෑ. ඒ නිසා මං ඒ ගැන බලාපොරොත්තුවක් නෑ. රවී කරුණානායක මැතිතුමා කිව්වට අපි පක්ෂයක් හැටියට බලන්න ඕන කවුද ජනප්‍රියම පුද්ගලය, කාටද මේ මැතිවරණය ජයග්‍රහණය කරන්න පුළුවන් කියන එක. එක්සත් ජාතික පක්ෂයත්, එක්සත් ජාතික පක්ෂයේ කෘත්‍යාධීකාරී මණ්ඩලයත්, එක්සත් ජාතික පක්ෂය ප්‍රමුඛ පෙරමුණේ දෙමළ, මුස්ලිම් පක්ෂ තියෙනවා. සිවිල් සංවිධාන ඇතුළු තවත් කණ්ඩායම් ගණනාවක් තියෙනවා, ඒ සියලු දෙනා එක්ක සාකච්ජා කරලා පොදු මතයකට ඇවිත් තමයි අපි තීන්දුවක් ගන්නේ. තරඟයකට ඉදිරිපත් වෙන කොට කණ්ඩායම් කීපයක් ඉදිරිපත් වෙනවා හැබැයි අපි අවසානයේ එක්සත් ජාතික පක්ෂය ලෙස පොදු මතයකට ඇවිත් සුදුසු පුද්ගලයා තෝරා ගන්නවා\".", "URL": "https://sinhala.adaderana.lk/news.php?nid=115697", "Category": null, "Parent URL": null}