{"Source": "Adaderana", "Timestamp": "August 13, 2010 12:18 pm", "Headline": "ප්‍රමිතියක් නැති ලොකු ලූණු ගෙන්වූ සමාගමේ බලපත්‍රය අවලංගුයි", "News Content": "ප්‍රමිතියෙන් තොර ලොකු ලූණු ආනයනය කළ පෞද්ගලික සමාගමක බලපත්‍රය අවලංගු කිරීමට කෘෂිකර්ම අමාත්‍යාංශය තීරණය කර තිබේ. කෘෂිකර්ම අමාත්‍ය මහින්ද යාපා අබේවර්ධන මහතා විසින් ඊයේ දිනයේ අදාළ නිලධරීන්ට මීට අදාළ නියෝග ලබාදුන් බව එම අමාත්‍යාංශය සඳහන් කරනු ලැබීය. ඉන්දියාවෙන් ආනයනය කර ඇති අදාළ ලොකු ලූණු බිජ වගා කළ දඹුල්ල ඇතුළු ප්‍රදේශ කිහිපයක ගොවීන් දැඩි දුෂ්කරතාවට පත්ව සිටියහ. අදාළ ලොකු ලූණු බීජ ප්‍රමිතියෙන් තොර බව ඒ පිළිබඳ විමර්ශනය කිරීමට පත්කළ විශේෂඥ කමිටුවේ අවසන් වාර්තාවෙන් හෙළිවී ඇත. මේ පිළිබඳ අවධානය යොමු කළ කෘෂිකර්ම අමාත්‍යවරයා වගකීම් රහිතව ක්‍රියාකරන ඕනෑම සමාගමක‍ට එරෙහිව දැඩිව ක්‍රියාකරන ලෙස නිලධාරීන්ට නියෝග කර තිබේ. ඊට අමතරව අදාළ සමාගමට එරෙහිව පාරිභෝගික සේවා පනත යටතේ නීතිමය පියවර ගැනීමට ද අමාත්‍යවරයා උපදෙස් දී ඇති බව සඳහන්ය.", "URL": "https://sinhala.adaderana.lk/news.php?nid=10208", "Category": null, "Parent URL": null}