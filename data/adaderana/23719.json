{"Source": "Adaderana", "Timestamp": "April 22, 2012 02:01 pm", "Headline": "  මතට ලොල් වූවන් ගලවන්න පුනරුත්ථාපන කඳවුරු", "News Content": "මත්පැන් වලට ඇබ්බැහිවූවන් පුනරුත්ථාපනය කිරීම සඳහා පුනරුත්ථාපන කඳවුරු පිහිටුවීමේ වැඩපිළිවෙලක් ආරම්භ කිරීමට සෞඛ්‍ය අමාත්‍යාංශය තීරණය කර තිබේ. කරුණු කිහිපයක් සැලකිල්ලට ගනිමින් මෙම පුනරුත්ථාපන කඳවුරු පිහිටුවීමට තීරණය කළ බව සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කළේය. විශේෂයෙන් දියවැඩියාව , අධි රුධිර පීඩනය , හෘදයාබාධ , ආඝාතය , වකුගඩු රෝගය , පිළිකා හා ශ්වසන‍ රෝග වලට ලක්වන පුද්ගලයින් සංඛ්‍යාව විශාල ලෙස වැඩි වී ඇති අතර ඊට ප්‍රධානතම හේතුව මත්පැන් පානයට ඇබ්බැහිවීම හා දුම්වැටි භාවිතය බව සෞඛ්‍ය අමාත්‍යාංශය පෙන්වා දෙයි. එමෙන්ම ග්‍රාමීය අංශයේ පවුල් අතර පවතින දුප්පත්කම ඉහළ යාමට ප්‍රධාන වශයෙන්ම හේතුවී ඇත්තේ මත්පැන් හා දුම්වැටි භාවිතය බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. මෙම කරුණු සැලකිල්ලට ගනිමින් මත්පැන් හා දුම්වැටි භාවිතයට ඇබ්බැහි වූවන් ඉන් ගලවා ගැනීම සඳහා මෙම නව වැඩපිළිවෙල ක්‍රියාත්මක කරන බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23719", "Category": null, "Parent URL": null}