{"Source": "Adaderana", "Timestamp": "May 11, 2014 08:12 am", "Headline": "දකුණු චීන මුහුදේ අර්බුදය සාකච්ඡා මගින් විසඳාගත යුතුයි ", "News Content": "දකුණු චීන මුහුදේ අර්බුදය අදාළ පාර්ශව ද්වීපාර්ශවික සාකච්ඡා මගින් විසඳා ගත යුතු බව ශ්‍රී ලංකාවේ ස්ථාවරය යැයි විදේශ කටයුතු අමාත්‍යාංශය පවසයි. ජාත්‍යන්තර මාධ්‍යවල පලවී තිබු වාර්තා සම්බන්ධයෙන් ප්‍රතිචාර දක්වමින් ශ්‍රී ලංකා විදේශ කටයුතු අමාත්‍යාංශය පවසන්නේ සාකච්ඡා මගින් ගැටලුව විසඳා ගැනීම ශ්‍රී ලංකාවේ අඛණ්ඩ ස්ථාවරය බවයි. දකුණු චීන මුහුදේ දූපතක අයිතිය සම්බන්ධයෙන් වියට්නාමය සහ චීනය අතර මේ වන විට උණුසුම් තත්ත්වයක් හටගෙන තිබේ. පැරසල් නම් දූපතේ ඉන්ධන ලබාගැනීමේ ව්‍යාපෘතියක් ආරම්භ කිරීමට චීනය කටයුතු කර ඇති අතර වියට්නාමය ඊට විරෝධය පළ කරයි. මේ අතර පසුගිය සතියේ දී අදාළ මුහුදු ප්‍රදේශයේ දී චීන සහ වියට්නාම නෞකා ගැටීමක් ද වාර්තා විය. මේ අතර අග්‍රාමාත්‍ය දි.මු.ජයරත්න මහතා මේ දිනවල වියට්නාමයේ සංචාරයක නිරත වෙයි. එහිදි දෙරටේ අග්‍රාමාත්‍යවරුන් අතර හමුවක් සිදුව ඇති අතර කලාපීය වශයෙන් වියට්නාමයට එල්ල වන අභියෝගයන්ට මුහුණදීමට ශ්‍රී ලංකාවේ සහයෝගය අවශ්‍ය බව වියට්නාම අග්‍රාමාත්‍ය න්යුයෙන් ටන් ඩියුන් මහතා ප්‍රකාශ කර ඇත.", "URL": "https://sinhala.adaderana.lk/news.php?nid=43124", "Category": null, "Parent URL": null}