{"Source": "Adaderana", "Timestamp": "June 14, 2011 09:07 am", "Headline": "ළමා එන්නත් ව්‍යාපෘතියට ඩොලර් බිලියන 4 .3ක ආධාරයක්", "News Content": "සංවර්ධනය වෙමින් පවතින රටවල ළමුන් එන්නත් කිරීමේ ව්‍යාපෘතිය සඳහා අපේක්ෂා නොකළ ආධාර මුදලක් හිමි වී තිබේ. අමෙරිකානු ඩොලර් බිලියන 4 .3ක ආධාර මේ වන විට එම ව්‍යාපෘතියට හිමි වී ඇති බව විදෙස් මාධ්‍ය වාර්තා කරයි. එය අපේක්ෂා කළ මුදල මෙන් කෝටි 50 ට අධික මුදලක් බව වාර්තා වේ. ඊයේ එංගලන්තයේ ලන්ඩන් නුවර පැවති ළමා එන්නත් ජාත්‍යන්තර අරමුදලේ සම්මේලනයේ දී මෙම තොරතුරු අනාවරණය වී තිබේ. මෙම අරමුදලය සඳහා දායකත්වය ලබාදෙන ‍රටවල නියෝජිතයින් සහ පරිත්‍යාගශීලීන් රැසක් මෙම සම්මේලනයට සහභාගී වී සිටියේය. ඒ අනුව ඉදිරි සිව් වසර තුළ ලක්ෂ 40 ක ළමා ජීවිත බේරා ගැනීම ළමා එන්නත් ජාත්‍යන්තර අරමුදලේ අපේක්ෂාවය. නිව්මෝනියාව සහ පාචනය වැනි රෝග වල දී සංවර්ධනය වෙමින් පවතින රටවල ළමුන් මුදල් නොමැති කමින් විශාල ලෙස මියයන අතර එම තත්ත්වය පාලනය කිරීම සඳහා මෙම ව්‍යාපෘතිය ක්‍රියාත්මක කර තිබේ. මෙම සම්මේලනය සඳහා මයික්‍රෝසොෆට් ආයතනයේ හිමිකරු වන බිල්ගේට්ස් මහතා ද සහභාගී වී ඇති බව වාර්තා වේ.", "URL": "https://sinhala.adaderana.lk/news.php?nid=16748", "Category": null, "Parent URL": null}