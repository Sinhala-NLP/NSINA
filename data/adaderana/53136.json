{"Source": "Adaderana", "Timestamp": "August 9, 2015 10:37 am", "Headline": "කරුවලගස්වැව හිටපු සභාපති වස බී රෝහලේ!", "News Content": "කරුවලගස්වැව ප්‍රාදේශීය සභාවේ හිටපු සභාපති නීල් වීරසිංහ මහතා වස පානය කිරීම හේතුවෙන් නිකවැරටිය මූලික රෝහලට ඇතුළත් කර ඇත.ඊයේ සවස මෙම සිද්ධිය සිදුවී තිබේ.හිටපු සභාපතිවරයා කරුවලගස්වැව ප්‍රදේශයේ දී වස පානය කර ඇත.මිතුරන් පිරිසක් විසින් හිටපු සභාපතිවරයා පුත්තලම නගර‍යේ පිහිටි පුද්ගලික රෝහලක් වෙත ඇතුළත් කිරීමට උත්සහ කර ඇතත් එම රෝහලේ පාලනාධිකාරිය විසින් ඔහුව බාර ගැනීම ප්‍රතික්ෂේප කර තිබේ.තම පුද්ගලික රෝහල ඉදිරිපිට පිහිටි පුත්තලම මූලික රෝහල වෙත හිටපු සභාපතිවරයාව ඇතුළත් කරන ලෙස පුද්ගලික රෝහලේ පාලනාධිකාරිය ඔහුගේ මිතුරන්ට උපදෙස් ලබා දී ඇත.නමුත් හිටපු සභාපතිවරයාගේ මිතුරන් ඔහුව පුත්තලම මූලික රෝහලට ඇතුළත් කරනවා වෙනුවට නිකවැරටිය මූලික රෝහල වෙත ගෙන ගොස් ඇතුළත් කර තිබේ.රෝහල් ගත කර ඇති කරුවලගස්වැව ප්‍රාදේශීය සභාවේ හිටපු සභාපති නීල් වීරසිංහ මහතා 1997 වසරේදී දිවංගත අමාත්‍යවරයෙකු වන ද.මු.දසනායක මහතාගේ සහායෙන් දේශපාලනයට පිවිසි අයෙකි.අවස්ථා දෙකකදී කරුවලගස්වැව ප්‍රාදේශීය සභාවේ සභාපතිවරයා ලෙස කටයුතු කළ ඔහු පසුගිය 29 වැනිදා ආණමඩුවේ පැවති රැස්වීමකදී පොදු ජන එක්සත් පෙරමුණ අතහැර එක්සත් ජාතික පක්ෂයට එකතු විය.ඒ අගමැති රනිල් වික්‍රමසිංහ මහතාගේ ප්‍රධානත්වයෙන් පැවති රැස්වීමකදීය.අවස්ථා කීපයකදීම බීමතින් ගොස් රාජ්‍ය නිලධාරීන් සමග ගැටුම් ඇති කරගෙන ඇති හිටපු සභාපති නීල් වීරසිංහ මහතාට අධිකරණය විසින් ඇප නියම කර ඇත්තේ දැඩි ඇප කොන්දේසි මතය.හිටපු අමාත්‍යවරයෙකු වන ශ්‍රී ලංකා නිදහස් පක්ෂයේ ආණමඩුව ආසනයේ සංවිධායක පියංකර ජයරත්න මහතා හෝ රාජ්‍ය අමාත්‍ය එක්සත් ජාතික පක්ෂයේ පාලිත රංගේබණ්ඩාර මහතා හෝ තමන්ට නොසලකා සිටීම වස පානය කිරීමට හේතුව බව රෝහල් ගත කර ඇති හිටපු සභාපතිවරයා තම මිතුරන්ට පවසා ඇත.ඔහුගේ තත්ත්වය බරපතළ බව රෝහල් ආරංචි මාර්ග කියයි.", "URL": "https://sinhala.adaderana.lk/news.php?nid=53136", "Category": null, "Parent URL": null}