{"Source": "Adaderana", "Timestamp": "September 19, 2017 01:50 pm", "Headline": " ග්‍රාමීය ආර්ථිකය ඉහළ නංවන්න මිලියන 600ක්", "News Content": "ග්‍රාමීය ආර්ථිකය ඉහළ නංවාලීමේ අරමුණින් ආරම්භ කර ඇති ග්‍රාමීය ආර්ථික ප්‍රවර්ධන වැඩසටහන සඳහා රුපියල් මිලියන 600 ක මුදලක් වෙන් කර තිබේ.ග්‍රාමීය යටිතල පහසුකම් සංවර්ධනය හා ග්‍රාමීය ජනතාවගේ ජීවනෝපාය සංවර්ධනය කර දිළිඳුකම අවම කිරීම මෙම වැඩසටහනේ අපේක්ෂාව වන බව ග්‍රාමීය ආර්ථිකය පිළිබඳ අමාත්‍යංශය සඳහන් කළේය.අනුරාධපුරය, පොළොන්නරුව, මඩකළපුව, ගාල්ල, මුලතිව්, පුත්තලම, මොණරාගල, රත්නපුර, කළුතර සහ මාතලේ යන දිස්ත්‍රික්කයන්වල මෙම වැඩසටහන ක්‍රියාත්මක වනු ඇත. ග්‍රාමීය කුඩා පාළම් හා මං මාවත් ඉදිකිරීම, පානීය ජල පහසුකම් ලබාදීම, කෘෂි ලිං ඉදි කිරීම හා පොදු පහසුකම් මධ්‍යස්ථාන ඉදිකිරීම වැනි අත්‍යවශ්‍ය සංවර්ධන කටයුතු සඳහා මෙහිදී අවධානය යොමු කෙරෙන බව සඳහන්ය.ස්වයං රැකියාවන්වල නියුතු වූවන් සඳහා ආධාර ලබා දීම, ව්‍යවසායකයින් හා කර්මාන්තකරුවන් සවිබල ගැන්වීම ග්‍රාමීය ප්‍රවර්ධන වැඩසටහන යටතේ සිදු කෙරෙන බව එම අමාත්‍යංශය සඳහන් කළේය.නොවැම්බර් මස අවසන් වන විට ග්‍රාමීය ආර්ථික ප්‍රවර්ධන වැඩසටහන අවසන් කිරීමට හැකිවනු ඇති බව ග්‍රාමීය ආර්ථිකය පිළිබඳ අමාත්‍යංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=77748", "Category": null, "Parent URL": null}