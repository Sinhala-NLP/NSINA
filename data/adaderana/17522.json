{"Source": "Adaderana", "Timestamp": "July 20, 2011 12:49 pm", "Headline": "රටට එරෙහි විරෝධතාවල මුදල් උතුරේ සංවර්ධනයට දෙන්නැයි ජනපති ඉල්ලයි", "News Content": "මෙරටට එ‍රෙහිව ක්‍රියාත්මක කරන විරෝධතා ව්‍යාපාර සඳහා වැය කරන මුදල් උතුරේ සංවර්ධන ‍කටයුතු සඳහා යොදවන ලෙස ජනාධිපති මහින්ද රජපක්ෂ මහතා ඉල්ලීමක් කරයි. වසර 30 ක් පැවති යුද්ධයෙන් පසු උතු‍රු ප්‍රදේශ‍ය යළි ගොඩනැගීම‍ට රජය කටයුතු කරමින් සිටින බව ජනාධිපතිවරයා පෙන්වාදෙයි. පුනරීන් රජයේ ‍රෝහල සඳහා මුල්ගල් තැබීමේ අවස්ථාව‍ට එක්වෙමින් ජනාධිපතිවරයා මේ බව ප්‍රකාශ කළේය. අක්කර 15 ක භූමි ප්‍රදේශයක් ආවරණය වන පරිදි මෙම රෝහල ස්ථාපිත කිරීම සඳහා රුපියල් මිලියන 71.15 ක් ඇස්තමේන්තු කර ඇති බව සඳහන් වේ. මේ අතර එම අවස්ථාවට එක්වෙමින් අදහස් දැක්වූ අග්‍රාමාත්‍ය දි.මු. ජයරත්න මහතා කියා සිටියේ දෙමළ ජනතාව සමග සුහදව ඇසුරු කිරීමෙන් දෙපාර්ශවය අතර මිත්‍රත්වයක් ගොඩනගා ගත හැකි බවයි.", "URL": "https://sinhala.adaderana.lk/news.php?nid=17522", "Category": null, "Parent URL": null}