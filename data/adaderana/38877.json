{"Source": "Adaderana", "Timestamp": "November 16, 2013 09:38 am", "Headline": "අදත් බස් 2ට ගල් ප්‍රහාර ", "News Content": "හලාවත - ආරච්චිකට්ටුව සහ රාජකදළුවේදී යතුරු පැදියකින් පැමිණි දෙනෙකු විසින් බස් රථ දෙකකට ගල් ප්‍රහාරයක් එල්ල කර පලා ගොස් ඇති බව හලාවත පොලීසිය පවසයි. 16 වැනිදා අලුයම 5.30 පමණ මෙම ප්‍රහාරය එල්ලවී ඇති බව අප ‍වාර්තාකරු කියයි. ප්‍රහාරයට ලක්වී ඇති එක් බස් රථයක් ලංකා ගමනා ගමන මණ්ඩලයට අයත් එකකි. රාජකදළුව ප්‍රදේශයේදී ප්‍රහාරයට ලක්වු එම බස් රථය වව්නියාවේ සිට කොළඹ බලා ගමන් කරමින් තිබි ඇත. වන්දනාකරුවන් පිරිසක් රැගෙන හලාවත සිට අනුරාධපුරය දක්වා ගමන් කරමින් තිබු තවත් බස් රථයකට ආරච්චිකට්ටුව ප්‍රදේශයේදී ගල් ප්‍රහාරයක් එල්ල කර තිබේ. මෙම බස් රථයේ රියදුරුට සුළු තුවාල සිදුවී ඇති බව පොලීසිය කියයි. කොළඹ සිට වව්නියාව බලා ගමන් කරන පුද්ගලික බස් රථයක් බවට රැවටීමෙන් මෙම බස් රථයට ගල් ප්‍රහාරය එල්ල කර ඇති බවට විශ්වාස කළ හැකි බව පොලීසිය පවසයි. යතුරු පැදියකින් පැමිණි දෙදෙනෙකු ගල් ප්‍රහාරය එල්ල කර පලා ගිය බව ප්‍රහාරයට ලක්වු බස් රථ වල සේවකයින් පොලීසියට පවසා ඇත. පසුගිය 14 වැනි දින අලුයම් කාලයේදී සහ රාත්‍රීයේදී හලාවත - කොළඹ මාර්ගයේ කාක්කපල්ලිය සහ මාදම්පේ ඉරට්ටකුලම ප්‍රදේශ වලදී ද පුද්ගලික බස් රථ 03 කට ගල් ප්‍රහාරයන් එල්ල වී තිබුණි. යතුරු පැදියකින් සහ ත්‍රී රෝද රථයකින් පැමිණි පිරිසක් ගල් ප්‍රහාරය එල්ල කර පලා ගිය බව ප්‍රහාරයට ලක්වු බස් රථ වල සේවකයින් පොලීසියට පවසා ඇත. මෙම ගල් ප්‍රහාරයන් එල්ල කරන්නේ කව්රුන්ද යන්න සම්බන්ධයෙන් සොයා බැලීම සඳහා හලාවත - කොළඹ මාර්ගයේ මාදම්පේ ප්‍රදේශය අවට පොලිස් ජංගම සේවාවන්ද යොදවා ඇත. එම නිසා මෙම ප්‍රහාරයකින් හලාවත - පුත්තලම මාර්ගයේ ආරච්චිකට්ටුව ප්‍රදේශයේදී ප්‍රහාර එල්ල කිරීම ආරම්භ කර ඇති බවට සැකකරන්නේ යැයි පොලීසිය කියයි. සැකකරුවන් මෙතෙක් අත්අඩංගුවට ගෙන නැත. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38877", "Category": null, "Parent URL": null}