{"Source": "Adaderana", "Timestamp": "June 15, 2016 05:04 pm", "Headline": "සැකකරුගේ බිරිඳට සිද්ධිය වසන් කළ බවට චෝදනා", "News Content": "අමෙරිකාවේ ෆ්ලොරීඩාහි රාත්‍රී සමාජ ශාලාවකදී පුද්ගලයින් 49 දෙනෙකු ඝාතනය කිරීමේ සිද්ධියට අදාළ සැකකරුගේ බිරිඳට එම සිද්ධිය වසන් කළ බවට චෝදනා එල්ල වී තිබේ. ඕමාර් මාර්ටින් නමැති සැකකරුගේ බිරිඳ වන නූර් සල්මාන්ගෙන් සිදුකළ ප්‍රශ්න කිරීම්වල දී ඝාතන සිද්ධිය පිළිබඳ ඇය දැනුම්වත්ව සිටි බවට තොරතුරු අනාවරණය වි ඇති බව වාර්තා වෙයි.එවැනි ප්‍රහාරයක් සිදුනොකරන ලෙස තමන් සිය ස්වාමි පුරුෂයාට වටහාදීමට උත්සාහ කළ බව පොලීසිය සිදුකළ ප්‍රශ්න කිරීම්වල දී එම කාන්තාව ප්‍රකාශ කර තිබේ. ඒ අනුව ඝාතන සැළැස්ම පිළිබඳව ඇය දැනුම්වත්ව සිට ඇති අතර ඒ සම්බන්ධයෙන් ආරක්ෂක අංශ දැනුම්වත් නොකිරීම පිළිබඳව ඇයට එරෙහිව චෝදනා එල්ල වී තිබේ.සිද්ධියට අදාළව එම කාන්තාවගෙන් ප්‍රශ්න කිරීම් සිදුකළ ද ඇය මෙතෙක් අත්අඩංගුවට ගෙන නොමැති බව විදෙස් මාධ්‍ය වාර්තා කළේය. පසුගිය සෙනසුරාදා රාත්‍රීයේ ෆ්ලොරීඩාහි සාමාජ ශාලාවක සිදුවූ වෙඩි තැබීමෙන් පුද්ගලයින් 49 දෙනෙකු ජීවිතක්ෂයට පත්වූ අතර තවත් පුද්ගලයින් 53 දෙනෙකු තුවාල ලැබීය.එම ප්‍රහාරය අමෙරිකානු ඉතිහාසයේ දරුණුතම සිද්ධියක් ලෙස සැළකෙන අතර වෙඩි ප්‍රහාරය සිදුකළ තුවක්කුකරු ආරක්ෂක අංශ සිදුකළ ප්‍රතිප්‍රහාරවල දී ජීවිතක්ෂයට පත් වුණි.", "URL": "https://sinhala.adaderana.lk/news.php?nid=61132", "Category": null, "Parent URL": null}