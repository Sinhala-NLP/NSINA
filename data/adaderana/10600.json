{"Source": "Adaderana", "Timestamp": "September 3, 2010 08:24 am", "Headline": "ආණ්ඩුවේ ඇතැම් පක්ෂ ඡන්දය දෙන්නේ නෑ", "News Content": "එක්දිනක් තුළ යෝජිත ආණ්ඩුක්‍රම ව්‍යවස්ථා සංශෝධන කෙටුම්පත පාර්ලිමේන්තුවේ දී සම්මත කරගැනීමට ඉදිරිපත් වූ යෝජනාව සම්බන්ධයෙන් තම ඉල්ලීම මත එදින පාර්ලිමේන්තුව කලින් රැස්වීමට තීරණය කළ බව විපක්ෂයේ ප්‍රධාන සංවිධායක ජෝන් අමරතුංග මහතා පවසයි. ආණ්ඩුවේ ඇතැම් පක්ෂ යෝජිත ව්‍යවස්ථා සංශෝධන පනත වෙනුවෙන් ඡන්දය භාවිත කිරීමෙන් වැලකී සිටීමට තීරණය කර ඇති බව දැනගන්නට ලැබී ඇතැයි ද අමරතුංග මහතා සඳහන් කළේය. ඒ සම්බන්ධව අද දෙරණ කළ විමසීමකදී ඔහු මේ බව ප්‍රකාශ කළේය. ව්‍යවස්ථා සංශෝධනය සම්බන්ධයෙන් අනුගමනය කළ යුතු සාමාන්‍ය පිළිවෙත ආණ්ඩුව විසින් උල්ලංඝණය කර ඇති බව\"අද දෙරණ\"කළ විමසීමක දී ජෝන් අමරතුංග මහතා සඳහන් කළේය. මෙම පනත් කෙටුම්පත මගින් විධායක ජනාධිපතිධුරය සම්බන්ධ‍ යෝජනාවලට වඩා 17 වන සංශෝධනය බලරහිත කිරීම සැලකිල්ලට ගත යුතු බව විපක්ෂයේ ප්‍රධාන සංවිධායකවරයා පෙන්වා දෙයි. එක්සත් ජාතික පක්ෂ මන්ත්‍රීවරුන් පනතට පක්ෂව ඡන්දය භාවිත කිරීම වැළැක්වීම සඳහා විපක්ෂ නායක රනිල් වික්‍රමසිංහ මහතා වැඩපිළිවෙළක් ඉදිරිපත් කර ඇති බව ද ජෝන් අමරතුංග මහතා ප්‍රකාශ කරයි.", "URL": "https://sinhala.adaderana.lk/news.php?nid=10600", "Category": null, "Parent URL": null}