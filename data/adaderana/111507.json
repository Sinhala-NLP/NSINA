{"Source": "Adaderana", "Timestamp": "June 7, 2019 12:38 pm", "Headline": "සයින්දමරුදු පිපිරීමෙන් මියගිය ත්‍රස්තයින් සිව් දෙනෙකුගේ සිරුරු යළි ගොඩ ගනී", "News Content": "කල්මුණේ සයින්දමරුදුහි සිදු වු පිපිරීමෙන් මියගිය ත්‍රස්තවාදීන් හතර දෙනෙකුගේ සිරුරු අද යළි ගොඩගෙන තිබේ. ඒ රජයේ රස පරීක්ෂක වෙත යොමු කර තිබු සිරුරු කොටස් නරක්වීම හේතුවෙන්ය. අප්‍රේල් 26 වනිදා රාත්‍රියේ කල්මුණේ සයින්දමරුදු ප්‍රෙද්ශයේදි ආරක්ෂක අංශ සමග සිදු කර ගත් වෙඩි හුවමාරුවක් අතර සිදුවූ පිපිරීමෙන් පුද්ගලයින් 15 දෙනකු ජීවිතක්ෂයට පත්වුණි. සිද්ධියෙන් මියගිය ඔවුන්ගේ සිරුරු මැයි 2 වැනිදා අම්පාර පොදු සුසාන භූමියේදි භුමදානය කෙරුණේ, දේහ කොටස් ඩි.එන්.ඒ පරීක්ෂණ සඳහා රජයේ රස පරීක්ෂක වෙත යොමු කිරීමෙන් අනතුරුවයි. කෙසේ වෙතත් රජයේ රස පරීක්ෂක වෙත යොමු කෙරුණු මියගිය පුද්ගලයින්ගේ සිරුරු කොටස් නරක්වීම හේතුවෙන් නැවත මළසිරුරු ගොඩ ගැනීම සඳහා පොලිසිය කල්මුණේ අධිකරණයෙන් නියෝගයක් ලබා ගෙන තිබුණි. ඒ අනුව අම්පාර පොදු සුසාන භූමියේ භූමදානය කර තිබු 4 දෙනෙකුගේ මළ සිරුරුවල කොටස් අද ත්‍රිකුණාමලය මහා රෝහලේ අධිකරණ වෛද්‍ය විශේඥ රුචිර නදීර මහතා විසින් නැවත ගොඩ ගනු ලැබුවේය. ඒ අම්පාර ප්‍රධාන මහේස්ත්‍රාත් අසංගා හෙට්ටිවත්ත මහත්මිය ඉදිරියේදියි.", "URL": "https://sinhala.adaderana.lk/news.php?nid=111507", "Category": null, "Parent URL": null}