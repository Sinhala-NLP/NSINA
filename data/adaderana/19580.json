{"Source": "Adaderana", "Timestamp": "October 25, 2011 12:33 pm", "Headline": "කොළඹ සරසවියේ කළමනාකරණ පීඨය වැසෙයි", "News Content": "සිසුන් දෙපිරිසක් අතර ඇතිවු ගැටුමක් හේතුවෙන් කොළඹ විශ්ව විද්‍යාලයේ කළමනාකරණ පීඨය තාවකාලිකව වසාදමා තිබේ. නවක වසරවල සිසුන් හැර සෙසු වසරවල සිසුන් සඳහා කළමනාකරණ පීඨය සති දෙකක කාලයක් තාවකාලිකව වසා දැමුණු බව එම විශ්ව විද්‍යාලයේ උපකුලපති මහාචාර්ය ක්ෂණිකා හිරිඹුරේගම මහත්මිය සඳහන් කළාය. එම පීඨයේ වසර ගණනාවක සිට කණ්ඩායම් 02 ක් අතර ගැටුම්කාරී තත්ත්වයක් පවතින බව මේ සම්බන්ධයෙන් වැඩිදුරටත් පැහැදිලි කළ මහාචාර්ය ක්ෂණිකා හිරිඹුරේගම මහත්මිය කියා සිටියාය. මෙම ගැටලුව සිසුන් අතර ඇතිවූවක්ම පමණක් නොව මේ සඳහා වෙනත් හේතූන් ද බලපා ඇති බව විශ්වාස කරන බව ඇය ප්‍රකාශ කළාය. සිද්ධිය සම්බන්ධව එම කණ්ඩායම් 02 ටම අයත් සිසුන් ඉවත්කිරීමට කටයුතු කරන බවත්, මේ සම්බන්ධව විමසා බැලීමට කමිටුවක් පත්කර ඇති බව ද හිරිඹුරේගම මහත්මිය සඳහන් කළාය. මේ වනවිට කොළඹ විශ්ව විද්‍යාලය අසල ආරක්ෂාව සඳහා පොලිස් නිලධාරීන් යොදවා ඇති බව පොලිස් මාධ්‍ය ප්‍රකාශක අජිත් රෝහණ මහතා ප්‍රකාශ කළේය.", "URL": "https://sinhala.adaderana.lk/news.php?nid=19580", "Category": null, "Parent URL": null}