{"Source": "Adaderana", "Timestamp": "June 5, 2019 02:03 pm", "Headline": "රාමසාන් වෙනුවෙන් සැකසූ ලොව විශාලතම කෑම මේසය", "News Content": "ඉස්ලාම් බැතිමතුන්ගේ වන්දනීය කාලසීමාව වන රාමසාන් උපවාස සමය අදින් අවසන් වෙයි. ඊට සමගාමීව ලොව විශාලතම කෑම මේසය සාදා ගිනස් ලෝක වාර්තාවක් තමන් සතු කරගැනීමට ඊජිප්තුව පසුගියදා සමත්වුණි. රාමසාන් උපවාස සමයේදී උපවාසයේ නිරතවූවන් වෙනුවෙන් සූදානම් කළ අපූරු උදෑසන ආහාර මේසයක් පිළිබද පුවතක් ඊජිප්තුවෙන් වාර්තා වෙයි. ඒ සඳහා මීටර් තුන්දහස් එකසිය අසූ නවයයයි දශම අටයි තුනක් එනම් කිලෝමීටර් 03කට වැඩි දිගින් යුත් මේසයක් යොදා ගැනීම එහි ඇති විශේෂත්වයයි. ගිනස් ලෝක වාර්තාවක් ලෙසින්ද සනිටුහන් වූ මෙම කෑම මේසය විවිධ ආහාර වලින් සමන්විත වුණි. 7 000කට ආසන්න පිරිසක් සහභාගී වූ මේ ඉසව්ව පැවැත්වුණේ කයිරෝ නගරයට උතුරින් පිහිටි කාන්තාර ප්‍රදේශයකදීයි.‍ෙ ලොව විශාලතම ආහාර මේසයට හිමි ගිනස් ලෝක වාර්තාව මීට පෙර දිනාසිටියේ එක්සත් අරාබි එමීර් රාජ්‍යයයි. එහිදී මීටර් දෙදහස් නවසිය අසූ තුනයි දශම හයයි හතරක දිගින් යුත් ආහාර මේසයක් සකස් කර තිබුණු අතර එහි 6000ක පිරිසකට ආහාර ගැනීමේ හැකියාව පැවතියේය. ගිනස් වාර්තාව පිහිටුවීමෙන් පසු පැමිණි සියලු දෙනා ඉතාමත් සතුටින් ආහාර පාන භුක්තිවිදින ආකාරය විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=111382", "Category": null, "Parent URL": null}