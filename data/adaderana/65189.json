{"Source": "Adaderana", "Timestamp": "October 19, 2016 05:17 pm", "Headline": "තාජුඩීන් ඝාතනය - අනුර /සුමිත් යළි රිමාන්ඩ්", "News Content": "රගර් ක්‍රීඩක වසීම් තාජුඩීන් ඝාතනය සම්බන්ධයෙන් අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා තවදුරටත් රක්ෂිත බන්ධනාගාර ගත කර තිබේ.අදාළ නඩුව අද කොළඹ මහේස්ත්‍රාත් අධිකරණය හමුවේ කැඳවු අවස්ථාවේ අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත්තේ සයිටම් ආයතනයෙන් සොයාගත් අස්ථි කොටස් ඩී.එන්.ඒ.පරීක්ෂණය සඳහා යොමුකිරීමට පියවර ගන්නා බවයි.එම පරීක්ෂණය සඳහා මියගිය වසීම් තාජුඩීන්ගේ මවගේ රුධිර සාම්පල ලබාගැනීමට නියමිත බව ද අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.මෙහිදී කොළඹ අතිරේක මහේස්ත්‍රාත් නිශාන්ත පීරිස් මහතා නියෝගයක් ප්‍රකාශයට පත් කරමින් සඳහන් කර ඇත්තේ කොළඹ හිටපු ප්‍රධාන අධිකරණ වෛද්‍ය නිලධාරී ආනන්ද සමරසේකර මහතා සම්බන්ධයෙන් ශ්‍රී ලංකා වෛද්‍ය සභාව සිදුකරන පරීක්ෂණ නොවැම්බර් මස 30 වන දිනට පෙර අවසන් කිරීම අවශ්‍ය බවයි.එමෙන්ම කොළඹ ජාතික රෝහලේ ගෙවන වාට්ටුවේ රැඳී සිටින සැකකාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා වහාම බන්ධනාගාරය වෙත මාරු කිරීමට පියවර ගන්නා ලෙස ද මහේස්ත්‍රාත්වරයා නියෝග කර තිබේ.මෙහිදී සැකකාර අනුර සේනානායක මහතා අධිකරණය හමුවේ ප්‍රකාශ කර ඇත්තේ තමා මේ වන විටත් රෝහලෙන් ඉවත් කර බන්ධනාගාරය වෙත මාරු කර ඇති බවයි.තමන්ට එරෙහිව කිසිදු සාක්ෂියක් මේ දක්වා ඉදිරිපත්ව නොමැති බැවින් තමාට සහනයක් ලබාදෙන ලෙස ද අනුර සේනානායක මහතා අධිකරණයෙන් ඉල්ලීමක් කර ඇත.කෙසේවෙතත් ඉදිරිපත් වු කරුණු සලකා බැලූ කොළඹ අතිරේක මහේස්ත්‍රාත් නිශාන්ත පීරිස් මහතා, අනුර සේනානායක සහ සුමිත් පෙරේරා යන සැකකරුවන් ලබන මස 02 වැනිදා දක්වා යළි රක්ෂිත බන්ධනාගාර ගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=65189", "Category": null, "Parent URL": null}