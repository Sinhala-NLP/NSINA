{"Source": "Adaderana", "Timestamp": "June 22, 2014 08:00 am", "Headline": "හම්බන්තොට වරායේ ඉන්ධන මෙහෙයුම් අද සිට ආරම්භවෙයි ", "News Content": "මාගම්රුහුණුපුර මහින්ද රාජපක්ෂ වරායේ ඉන්ධන මෙහෙයුම් පද්ධතිය අද(22) විවෘත කිරීමට නියමිතව තිබේ. ඩුබායිහි සිට පැමිණෙන බහලුම් නෞකාවකට ඉන්ධන සැපයුම මගින් එම කටයුතු ආරම්භ කිරිමට නියමිතය. සාමාන්‍ය ජනතාවට ද අද(22) දිනයේ වරාය පරිශ්‍රය නැරඹීමේ අවස්ථාව ලබා දී තිබේ. මේ අතර මත්තල මහින්ද රාජපක්ෂ අන්තර්ජාතික ගුවන්තොටුපලේ ගුවන්තෙල් අංගනය සහ ගුවන් යානා ඉන්ධන නල පද්ධතිය අද විවෘත වෙයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් විවෘත කිරිමේ උත්සවය පැවැත්වෙන බව වාර්තා වෙයි. ලොව දැනට භාවිත කරන උසස් තාක්ෂණික මෙවලම් වලින් සමන්විත ගුවන් යානා තෙල් සැපයුම් පද්ධතිය, ගිනි නිවීමේ ඒකකය සහ ගිනි අනතුරු හඳුනාගැනීමේ ඒකකය ඇතුළු සියලු පහසුකම් සහිතව තෙල් සැපයුම් පර්යන්තය ඉදිකර තිබේ. එහි ඉන්ධන ධාරිතාව ලීටර් මිලියන තුනක් පමණ වන අතර ඉදිකිරීම් සඳහා රුපියල් මිලියන 5000ක් පමණ ආයෝජනය කර තිබේ. ලොව ඕනෑම වර්ගයක ගුවන් යානයකට ඉන්ධන සැපයීමේ ධාරිතාවයක් නව සැපයුම් පර්යන්තය මගින් සිදුකළ හැකි බවයි ඛනිජ තෙල් කර්මාන්ත අමාත්‍යාංශය ප්‍රකාශ කළේ.", "URL": "https://sinhala.adaderana.lk/news.php?nid=44140", "Category": null, "Parent URL": null}