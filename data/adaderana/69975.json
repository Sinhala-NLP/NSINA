{"Source": "Adaderana", "Timestamp": "February 22, 2017 05:23 pm", "Headline": "මොරගහකන්දෙන් බලපෑමට ලක් වූවන්ගේ වන්දි මුදල් කඩිනම් වෙයි", "News Content": "මොරගහකන්ද කළුගඟ සංවර්ධන ව්‍යාපෘතිය හේතුවෙන් බලපෑමට ලක්වන ඉඩම් හිමියන්ට ගෙවනු ලබන අමතර වන්දි මුදල් ගෙවීමේ කටයුතු කඩිනම් කිරීමට අමාත්‍ය මණ්ඩල අනුමැතිය හිමිව තිබේ. අදාළ ඉඩම් හිමිකරුවන් සඳහා ඉඩම්වල තක්සේරු වටිනාකමට අමතරව සියයට 50ක වන්දි මුදලක් 2016 වසරේ සිට වසර 4ක කාල පරිච්ඡේදයක් තුළ කොටස් වශයෙන් ගෙවීම සඳහා මීට පෙර අමාත්‍ය මණ්ඩල අනුමැතිය හිමිව තිබු බව සඳහන්වේ.කෙසේවෙතත් ජලාශයට යටවන ඉඩම් හිමියන්ට පවතින දුෂ්කරතා සම්බන්ධයෙන් ඉදිරිපත්ව ඇති කරුණු සැලකිල්ලට ගනිමින් එම අමතර වන්දි මුදල 2017,2018 වර්ෂ තුළ සම්පූර්ණයෙන් ගෙවා අවසන් කිරීමට ඊයේ(21) රැස්වු අමාත්‍ය මණ්ඩලය අනුමැතිය ලබා දී තිබේ.මහවැලි සංවර්ධන හා පරිසර අමාත්‍යවරයා ලෙස ජනාධිපති මෛත්‍රීපාල සිරිසේන මහතා අදාළ යෝජනාව අමාත්‍ය මණ්ඩලය වෙත ඉදිරිපත් කර තිබු බව සඳහන්වේ.", "URL": "https://sinhala.adaderana.lk/news.php?nid=69975", "Category": null, "Parent URL": null}