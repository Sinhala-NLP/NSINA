{"Source": "Adaderana", "Timestamp": "July 6, 2017 12:40 pm", "Headline": "උමා ඔය ගැන බලන්න තේරීම්කාරක සභාවක් ", "News Content": "උමා ඔය ව්‍යාපෘතියේ දී මහජනතාවට ඇතිව තිබෙන අහිතකර තත්ත්වය හා එම ව්‍යාපෘතිය සඳහා යොදා ගෙන ඇති ප්‍රමිතියෙන් තොර යන්ත්‍රෝපකරණ සම්බන්ධයෙන් තේරීම් කාරකසභාවක් පත් කිරීම සුදුසු යැයි ජනාධිපතිවරයාත් අගමැතිවරයාත් යෝජනා කළ බව වරාය හා නාවික කටයුතු අමාත්‍ය මහින්ද සමරසිංහ මහතා පවසයි. අද(06) පැවති ශ්‍රී ලංකා නිදහස් පක්ෂ මාධ්‍ය හමුවට එක් වෙමින් අමාත්‍යවරයා මෙම අදහස් පළ කර සිටියේය. පසුගිය මහින්ද රාජපක්ෂ මහතාගේ ආණ්ඩුව විසින් උමා ඔය ව්‍යාපෘතිය සඳහා ගෙන එන ලද යන්ත්‍රෝපකරණ බොහෝමයක් නිසි ප්‍රමිතියෙන් තොර බව විශේෂඥයින් විසින් අනාවරණය කර ඇති බවත් එනිසා බොහෝමයක් ගැටළුන්ට මහජනයාට මුහුණ දීමට සිදුව ඇතැයි ද අමාත්‍යවරයා වැඩි දුරටත් කියා සිටියේය. නව තේරීම් කාරකසභාව තුළින් පාර්ලිමේන්තු බලතළ පාවිච්චි කරමින් අවශ්‍ය පුද්ගලයින් ගෙන්වා මහජනයාට සිදුව ඇති දේ පිළිබඳ නිවැරදි වාර්තාවක් ලබා දිය හැකි බවද අමාත්‍යවරයා මෙහිදී පැවසීය. විශාල මුදලක් වැය කර මෙම ව්‍යාපෘතිය ආරම්භ කර ඇති බැවින් එය නවතා දැමීම ප්‍රායෝගික ක්‍රියාවක් නොවන බවත් ජනතාවට යෝග්‍ය විසඳුම් ලබා දීම තුළින් ක්‍රමවත් ලෙස මෙම ව්‍යාපෘතිය ඉදිරියට ගෙන යෑමට බලාපොරොත්තු වන බවද කියා සිටියේය. කෙසේ වෙතත් ජනාධිපතිවරයා ඉතා සන්වේදී නායකයෙක් බවත් සෑම විටම ජනතාවගේ පැත්තේ සිට තීන්දු තීරණවලට එළඹෙන බව ද සමරසිංහ මහතා තව දුරටත් පැවසීය.", "URL": "https://sinhala.adaderana.lk/news.php?nid=74940", "Category": null, "Parent URL": null}