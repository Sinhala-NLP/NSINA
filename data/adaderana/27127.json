{"Source": "Adaderana", "Timestamp": "September 4, 2012 01:32 pm", "Headline": "ආසියාවේ ආශ්චර්යය නෙවෙයි ලෝකෙට පරකාසේ ගෙදරට මරගාතේ", "News Content": "රජයේ වත්මන් පාලනය හේතුවෙන් ආර්ථික, සාමාජීය ගැටලු රැසක් හටගෙන ඇති බවත් ඒ අනුව විධායක ජනාධිපති ක්‍රමයට එරෙහිව ඒකාබද්ධ විපක්ෂයක් ලෙස ගොඩ නැගීමට සුදානම් බවත් මව්බිම ජනතා පක්ෂය පවසයි. එම පක්ෂයේ නායක හිටපු කෘෂිකර්ම අමාත්‍ය ආචාර්ය හේමකුමාර නානායක්කාර මහතා කොළඹදී අද (04) මාධ්‍ය හමුවක් පවත්වමින් මේ පිළිබඳව වැඩිදුරටත් අදහස් පළ කළේය. පොදු විපක්ෂය ගොඩ නැගීමේ වැඩසටහන යටතේ මේ වන විට කරූ ජයසූරිය මහතා හා සරත් ෆොන්සේකා මහතා සමග පැවැත් වු සාකච්ඡාවලදී යම් එකඟතාවයකට පැමිණ ඇතැයි ද ඔහු පැවසුවේය. ඉදිරියේදී එක්සත් ජාතික පක්ෂය, ජනතා විමුක්ති පෙරමුණ සමග ද සාකච්ඡා කිරීමට බලාපොරොත්තු වන බව හේමකුමාර නානායක්කාර මහතා කියා සිටියේය. එසේම පොදු ඒකාබද්ධ විපක්ෂයක් ගොඩ නැගීමේදි ආගමික මෙන්ම සරසවි ආචාර්යවරුන් සමග ද සාකච්ඡා කිරීමට අපෙක්ෂා කරන බව ඔහු පැවසුවේය. රටේ අධිකරණ පද්ධතිය ආරක්ෂා කර ගත යුතු බවත් නීතිය වල් වැදීමට ඉඩ නොදිය යුතු බවත් හේමකුමාර නානායක්කාර මහතා එහිදී අවධාරණය කළේය. මේ වන වන විට රජය අසල් වැසි ඉන්දියාව අමතක කර චීනය ඔඩොක්කුවට දමාගෙන කටයුතු කරන බවත් එවැන්නක් කිසිසේත් සිදුනොවිය යුත්තක් යැයි ද ඔහු පෙන්වාදුන්නේය. රටේ සිදුවන දේ දෙස බැලීමේදී “ආශියාවේ ආශ්චර්ය නොව ලෝකෙට පරකාසේ ගෙදරට මරගාතේ“ යන කියමන එයට ගැලපෙන බව ඔහු කියා සිටියේය.", "URL": "https://sinhala.adaderana.lk/news.php?nid=27127", "Category": null, "Parent URL": null}