{"Source": "Adaderana", "Timestamp": "March 19, 2019 03:48 pm", "Headline": "අන්තරේ විරෝධතාවය විසුරුවන්න අදත් පොලීසියෙන් ජල හා කඳුළු ගෑස් ප්‍රහාරයක්", "News Content": "ඉල්ලීම් කිහිපයක් මුල් කරගනිමින් සබරගමු විශ්වවිද්‍යාලයේ මහාශිෂ්‍ය සංගමය කොළඹදී පැවැත්වූ විරෝධතාවට පොලිසියෙන් අද(19) කඳුළු ගෑස් සහ ජල ප්‍රහාර එල්ල කෙරුණි. ඒ ඔවුන් උසස් අධ්‍යාපන අමාත්‍යංශ පරිශ්‍රයට බලහත්කාරයෙන් ඇතුළුවීමට උත්සාහ දැරූ අවස්ථාවේදීයි. සබරගමුව විශ්වවිද්‍යාලයේ ශිෂ්‍ය බඳවා ගැනීම් කප්පාදුවට එරෙහිව එම විශ්වවිද්‍යාලයේ සිසුන් කොටුව දුම්රිය පොළ ඉදිරිපිටින් අද දහවල් විරෝධතා පාගමන ආරම්භ කළේය. ඒ අනුව ඔවුන් කොම්පඤ්ඤ වීදිය හරහා කොළඹ පුරහල දක්වා පැමිණියේය. අනතුරුව ඔවුන් වෝඩ් පෙදෙසේ පිහිටි උසස් අධ්‍යාපන අමාත්‍යංශය අසළට පැමිණියේ විශ්ව විද්‍යාල ප්‍රතිපාදන කොමිෂන් සභාවේ සභාපතිවරයා සමඟ සිය ගටලුව සම්බන්ධයෙන් සාකච්ඡා කිරීම සඳහායි. ඒ වන විටත් එම අමාත්‍යංශයේ සියලුම ගේට්ලුවලට අගුළු දමා වසා තිබුණි. අනතුරුව පොලිසිය මැදිහත්වී විශ්වවිද්‍යාල සිසුන්ට සාකච්ඡාවක් ලබාදීමට උත්සහ කළ ද එය ව්‍යාර්ථ විය. ඒ අනුව අමාත්‍යංශ භූමිය වෙත ඇතුළු වීමට උත්සහ කළ සිසුන්ට පළමුව පොලීසිය ජල ප්‍රහාර එල්ල කළේය. එහෙත් සිසුන් විසිර නොයාම නිසා පොලීසිය විසින් ඔවුන්ට කඳුළු ගෑස් ප්‍රහරද එල්ල කරනු ලැබීය. විරෝධතාවයේ නිරත සිසුන් අනතුරුව පුරහල අසල මාර්ගයේ සුළුවේලාවක් රැඳී සිට ඉන් අනතුරුව විසිර ගියේය.", "URL": "https://sinhala.adaderana.lk/news.php?nid=106362", "Category": null, "Parent URL": null}