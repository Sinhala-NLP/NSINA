{"Source": "Adaderana", "Timestamp": "February 28, 2013 02:48 pm", "Headline": "සෞඛ්‍ය අමාත්‍යංශය හිස නමයි!", "News Content": "දුම්වැටි ඇසුරුම්වල සියයට 80 ක ප්‍රමාණයක් දුම්බීමේ ආදීනව දැක්වෙන වැකි සහ ඡායාරූප ප්‍රදර්ශනය කළ යුතු බවට ලබන පළමු වැනිදා සිට නිකුත් කිරීමට නියමිත ගැසට් නිවේදනය ප්‍රමාද කිරීමට සෞඛ්‍ය අමාත්‍යංශය එකඟතාව පළ කර තිබේ. අදාළ ගැසට් නිවේදනය ක්‍රියාත්මක කරන ලෙස අභියාචනාධිකරණය ලබාදුන් තීන්දුව අභියෝගයට ලක් කරමින් ලංකා දුම්කොළ සමාගම ශ්‍රේෂ්ඨාධිකරණය හමුවේ ගොනුකළ අභියාචනය අද (28) සලකා බැලූ අවස්ථාවේ දී සෞඛ්‍ය අමාත්‍යංශය මෙම එකඟතාවයට පැමිණ ඇති බව සඳහන්ය. අදාළ නඩුව අද අගවිනිසුරු මොහාන් පීරිස් පුමුඛ ත්‍රිපුද්ගල විනිසුරු මඩුල්ලක් හමුවේ සලකා බැලිණ. අගවිනිසුරුවරයා කළ දැනුම් දීමට අනුව සෞඛ්‍ය අමාත්‍යංශය එකඟතාවයට පළ කර ඇති බව සඳහන්ය. ඒ අනුව මාර්තු පළමු වැනිදා සිට දුම්වැටි ඇසුරුම්වල සියයට 80 ක ප්‍රමාණයක් දුම්බීමේ ආදීනව දැක්වෙන වැකි සහ ඡායාරූප ප්‍රදර්ශනය කළ යුතු බවට වන ගැසට් නිවේදනය ඒ පිළිබඳ එකඟතාවයකට එළඹෙනතෙක් පළ නොකිරීමට අධිකරණය නියෝග කරන ලදී. අදාළ නඩුව යළි මාර්තු මස 28 වැනිදා කැදවීමට නියමිතය.", "URL": "https://sinhala.adaderana.lk/news.php?nid=31995", "Category": null, "Parent URL": null}