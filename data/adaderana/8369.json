{"Source": "Adaderana", "Timestamp": "May 13, 2010 10:29 am", "Headline": "ප්‍රභාකරන්ගේ මව රෝහලට", "News Content": "එල්.ටී.ටී.ඊ නායකයාව සිටි වේළුපිල්ලේ ප්‍රභාකරන්ගේ මව වන වේළුපිල්ලේ පාර්වතී පිල්ලෙයි මහත්මිය වැල්වැටිතුරෙයි දිස්ත්‍රික් රෝහලට ඇතුළත් කර තිබේ.. දෙමළ ජාතික සන්ධානයේ හිටපු පාර්ලිමේන්තු මන්ත්‍රී එම්.කේ. සිවාජිලිංගම් මහතා පවසන පරිදි ඇය ‍ඊයේ රාත්‍රීයේ රෝහල් ගතකර ඇත. දීර්ඝ කාලයක පටන් පවතින රෝග තත්ත්වයක් හේතුවෙන් ප්‍රභාකරන්ගේ මව රෝහල් ගත කළ බව සිවාජිලිංගම් මහතා කියා සිටියේය. පසුගිය මාර්තු 6 වැනිදා ඇය සිංගප්පූරුව බලා පිටත්ව ගිය අතර එම මස 18 වැනිදා මලයාසියාව බලා පිටත්ව ගොස් ඇති බව සඳහන් වේ. අප්‍රේල් 16 වැනිදා ප්‍රභාකරන්ගේ මව ඉන්දියාව බලා පිටත්ව ගිය ද ඉන්දීය බලධාරීන් ඇයට ඉන්දියාවට ඇතුළු වීමට අවසර ලබාදීම ප්‍රතික්ෂේප කරන ලදී. එහි ප්‍රතිඵලයක් ලෙස ඉන්දියාව බලා පිටත්ව ගිය ගුවන් යානයෙන්ම නැවත මලයාසියාවට පැමිණීමට ඇයට සිදුවිය. කෙසේවෙතත් මෙම මස 17 වන දිනෙන් ප්‍රභාකරන්ගේ මවට මලයාසියාවේ රැඳී සිටීමට ලබාදී තිබූ වීසා බලපත්‍රයේ වලංගු කාලය අවසන් වේ. මලයාසියානු බලධාරීන් ඇයට තවදුරටත් එරට රැඳී සිටීමට වීසා ලබාදීම ප්‍රතික්ෂේප කිරීමත් සමග ඇය ලංකාවට රැගෙන ආ බව එම්.කේ.සිවාජිලිංගම් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8369", "Category": null, "Parent URL": null}