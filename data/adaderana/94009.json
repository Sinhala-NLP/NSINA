{"Source": "Adaderana", "Timestamp": "August 7, 2018 06:49 pm", "Headline": "කඩවත දී මවක් වෙඩි තබා ඝාතනය කිරීම පළිගැනීමක් ද?", "News Content": "අද පස්වරු 1.30ට පමණ මෙම වෙඩි තැබීම සිදුවුණේ කඩවත ගෝනහේන මංසන්ධියේදීයි. යතුරු පැදියකින් පැමිණි නාදුනන පුද්ගලයින් දෙදෙනෙකු ඇයගේ හිසට වෙඩි තබා පලාගොස් තිබේ. මෙලෙස මියගියේ කඩවත රන්මුතුගල ප්‍රදේශයේ පදිංචි 34 හැවරිදි වියේ පසුවූ මවක්. ඇය ඉකුත් වසරේ දෙසැම්බර් 31වනදා කඩවත රන්මුතුගල ප්‍රදේශයේදී පුද්ගලයෙකු ඝාතනය කිරීමේ සිද්ධියට අදාළ ප්‍රධාන සැකකාරියක් වූ අතර එළෙස ඝාතනයට ලක්ව තිබුණේ ව්‍යාපාරිකයෙකු වූ ඇගේ සැමියයි. එම සිද්ධිය සම්බන්ධයෙන් බන්ධනාගාර ගතව සිටි ඇය ඇතුළු තවත් සිව් දෙනෙකු මීට මාසයකට පමණ පෙර ඇප මත නිදහස්ව සිටියේය. අද පෙරවරුවේ ඇය මහර මහේස්ත්‍රාත් අධිකරණයේ පැවති එම ඝාතන සිදුවීමට අදාළ නඩු විභාගය සඳහා අධිකරණය හමුවේ පෙනී සිට යළි නිවස බලා සිය යතුරුපැදියෙන් පැමිණණෙමින් සිටියදී තවත් යතුරුපැදියකින් පැමිණි දෙදෙනෙකු මෙලෙස වෙඩි ප්‍රහාරයක් එල්ල කර පළා ගොස් තිබුණි. වෙඩි ප්‍රහාරය එල්ල වන විට එම ස්ථානයට යාබදව පිහිටි පාසලක සිට ඇගේ දියණිය වෙඩි හඬ ඇසී එම ස්ථානයට දිවගොස් තිබුණි. එම ස්ථානය පැමිණි දියණියට දැක ගත හැකිවුණේ ඇගේ මවට වෙඩි වැදී ඇති බවයි. වෙඩි ප්‍රහාරයෙන් කාන්තාවගේ හිසට වෙඩි ප්‍රහාරයක් එල්ල වී ඇති අතර පසුව ඇය රාගම රෝහලට ඇතුලත් කිරීමෙන් අනතුරුව මිය ගියේය. පසුව ඝාතකයින් පැමිණි යතුරුපැදිය වෙඩි ප්‍රහාරය එල්ල කළ ස්ථානයේ සිට කිලෝමීටරයක් දුරින් පිහිටි කිරිල්ලවල පෙදේසයේ අතහැර ගොස් සිටියදී පොලීසිය විසින් සොයා ගැණුණි. කෙසේවෙතත් ඇයගේ දික්කසාද සැමියාගේ ඝාතනයට පළිගැනීමක් ලෙස කිසියම් පිරිසක් විසින් අදාළ කාන්තාවට වෙඩි තැබීම සිදු කරන්නට ඇති බවට පොලිසිය සැක කරයි.", "URL": "https://sinhala.adaderana.lk/news.php?nid=94009", "Category": null, "Parent URL": null}