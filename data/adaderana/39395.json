{"Source": "Adaderana", "Timestamp": "December 7, 2013 11:27 am", "Headline": "සවුදි හාම්පුතා පඩි දුන් නෑ - අවුරුදු 9ක් ලංකාවට යන්න දුන්නෙත් නෑ - ලාංකික කත දුක කියයි", "News Content": "සවුදියේ රියාද් හි නිවසක අවුරුදු 5ක් පඩි නැතිව, අවුරුදු 9ක් තිස්සේ ලංකාවට ඒමට නොහැකිව හාම්පුතා සහ දරුවන් 6 දෙනෙකුගේ බලවත් හිංසනයන්ට ගොදුරු වෙමින් සිටින ලාංකික කාන්තාවක් ගැන එරට මාධ්‍ය තොරතුරු වාර්තා කර තිබේ. 43 හැවිරිදි වියේ පසුවන ඩී. ගුණවති නැමැති එම ශ්‍රී ලාංකික කාන්තාවගේ සිරුරේ කැලැල් රාශියක් ඇති බවත් එම කැලැල් හාම්පුතා ඇතුළු දරුවන්ගේ හිංසනයන් නිසා ඇති බවත් හඳුනාගෙන ඇත. මෙම කාන්තාව පිළිබඳ තොරතුරු හෙළි කර ගැනීමට එරට ශ්‍රී ලංකා තානාපති කාර්යාලයේ නිලධාරීන් සමත්ව ඇත්තේ ඇයගේ ගමන් බලපත්‍රය අලුත් කිරීම සඳහා හාම්පුතා තානාපති කාර්යාලයට පැමිණි අවස්ථාවකදීය. ඇයගේ ගමන් බලපත්‍රය අලුත් කිරීමට යාමේදී හාම්පුතාට මෙන්ම ගෘහ සේවිකාවට ද තානාපති කාර්යාලයට පැමිණීම එරට සාමාන්‍යයෙන් සිදුවන ක්‍රියාවකි. එසේ ගෘහ‍‍‍සේවිකාවට පැමිණීමට කියන්නේ සේවා ස්ථානයේ ගැටලු ඇති නම් ඒවා නිරාකරණය කර ගැනීම යනාදී කරුණු ගැන කතා කිරීමටය. කෙසේ ‍වුවද අදාළ ශ්‍රී ලාංකික කාන්තාව සේවය කරන නිවසේ හාම්පුතා පමණක් පැමිණ ඇති අතර සේවිකාව නොපැමිණීම ගැන විමසූ විට ඔහු පිළිතුරු දීම ප්‍රතික්ෂේප කර තිබේ. මේ ගැන සැක සිතු තානාපති කාර්යාලයේ නිලධාරීන් අදාළ කාන්තාවට රැකියා ලබාදුන් ඒජන්සියේ නිලධාරියෙකු මාර්ගයෙන් මේ ගැන සොයා බලා ඇය තානාපති කාර්යාලයට ගෙන්වාගෙන තොරතුරු විමසා ඇත‍. එහිදී එම කාන්තාව තමන්ට වැටුප් නොගෙවීම, නිවසට යාමට නොදී සිරකර තබා ගැනීම, වධ හිංසා පැමිණවීම ගැන තානාපති කාර්යාලයේ නිලධාරීන් දැනුවත් කර තිබේ. සවුදියේ ශ්‍රී ලංකා තානාපති කාර්යාලයේ නිලධාරියෙකු මේ පිළිබඳව අරාබි පුවත්පතකට තොරතුරු ලබාදීම නිසා එසේ පීඩා විඳින ශ්‍රී ලාංකික කාන්තාව ගැන තොරතුරු අනාවරණය විය. සවුදියේ ගෘහ සේවිකාවන් වශයෙන් යන කාන්තාවන්ට මෙවැනි හිරිහැර සිදුවන බවත් ඇතැම් සිද්ධීන් හාම්පුතා හා ගෘහ සේවිකාව තානාපති කාර්යාලයට කැඳවා සමථයකට පත්කරන බවත් කියැවෙයි.", "URL": "https://sinhala.adaderana.lk/news.php?nid=39395", "Category": null, "Parent URL": null}