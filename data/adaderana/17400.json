{"Source": "Adaderana", "Timestamp": "July 14, 2011 09:35 pm", "Headline": "ආණ්ඩුවට එරෙහි ඇතැම් බලවේග ආණ්ඩුවේම ක්‍රියාත්මකයි", "News Content": "ආණ්ඩුවට එරෙහි ඇතැම් බලවේග ආණ්ඩුව තුළම ක්‍රියාත්මක වන බවත්, ආණ්ඩුවේ සිටින ඇතැම් නිලධාරීන්ගේ ක‍්‍රියා කලාප හේතුවෙන් මුළු ආණ්ඩුවම අපහසුතාවයට පත්වන බවත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ‍ මීට උදාහරණ කිහිපයක් පසුගිය කාලයේදී සිදුවූබවත් නවතම සිද්ධිය බාලවර්ගයේ පෙට්‍රල් ආනයනය කිරීම බවත් අමාත්‍යවරයා පෙන්වා දෙයි. ‍ ආණ්ඩුව තුළ සිටින ඇතැම් නිලධාරීන් මිතුරු වෙසින් පෙනී සිටිමින් හතුරුකම් සිදුකරන බවත් එම නිලධාරීන් සම්බන්ධයෙන් දැඩිව නීතිය ක‍්‍රියාත්මක කළයුතු බවත් අමාත්‍ය වරයා අවධාරණය කරයි. ‍ මොරටුව එගොඩ උයන අයිවන්වත්තේ නව නිවාස ජනතා අයිතියට පත්කිරීම වෙනුවෙන් අද (14) දින පැවති උත්සවයකට සහභාගීවෙමින්නි අමාත්‍යවරයා මේ බව ප‍්‍රකාශ කළේය. ‍ ඛනිජතෙල් කර්මාන්ත අමාත්‍ය සුසිල් පේ‍්‍රම්ජයන්ත මහතා විදේශගතව සිටින අවස්ථාවකදී නිලධාරීන් කිහිපදෙනෙකු එකතුවී බාලවර්ගයේ පෙට්‍රල් ආනයනය කර ඇති බවත්, මෙම පෙට්‍රල් රථවාහන වලට භාවිතය සඳහා සුදුසු නොවන බවට වර්තා ඉදිරිපත්කර තිබියදීත් මේවා ඉන්ධන පිරවුම්හල් වලට බෙදා හැර තිබෙන බවත් ඔහු එහිදී සඳහන් කළේය. ‍ මෙම බාල වර්ගයේ පෙට්‍රල් ආනයනය කර රුපියල් කෝටි ගණන් ඉපයූ නිලධාරීන්ට එරෙහිව උපරිම දඩුවම් ලබාදිය යුතු බවද අමාත්‍යවරයා අවධාරණය කළේය. ‍ මේ අවස්ථාව සඳහා මොරටුව මහනගර සභාවේ නගරාධිපති ඩබ්.සමන්ලාල් ප්‍රනාන්දු නාගරික සංවර්ධන අධිකාරියේ සභාපති නීතීඥ පාලිත ගමගේ, විමල් වීරවංශ අමාත්‍යතුමාගේ මොරටුව සම්භන්ධිකරණ ලේකම් සුරේෂ් ඉන්දික යන මහත්වරුන් ඇතුළු ප‍්‍රදේශවාසීහු විශාල පිරිසක් සහභාගි විය.", "URL": "https://sinhala.adaderana.lk/news.php?nid=17400", "Category": null, "Parent URL": null}