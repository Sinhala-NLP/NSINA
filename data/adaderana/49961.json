{"Source": "Adaderana", "Timestamp": "March 14, 2015 12:25 pm", "Headline": " ඉන්දිය අගමැති ජයශ්‍රී මහා බෝධිය වැඳපුදා ගනී!", "News Content": "දෙදින නිල සංචාරයක් සඳහා දිවයිනට පැමිණ සිටින ඉන්දිය අග්‍රාමාත්‍ය නරේන්ද්‍ර මෝඩි මහතා ජයශ්‍රී මහා බෝ සමිදුන් සහ රුවන්වැලි සෑරඳුන් වැඳපුදා ගෙන තිබේ.අද පෙරවරුවේ ජයශ්‍රී මහා බෝ සමිඳුන් වැඳපුදාගත් ඉන්දිය අග්‍රාමාත්‍යවරයා ඉන් අනතුරුව රුවන්වැලි සෑරඳුන් වැඳපුදාගත් බව අද දෙරණ වාර්තාකරු සඳහන් කළේය.නරේන්ද්‍ර මෝඩි මහතා ජයශ්‍රී මහා බෝධීන් වහන්සේ වෙත චීවර පුජා කිරිමෙන් පසු පඩුරක් ද ගැටගසා ආශිර්වාද ලබා ගත්තේය.මෙහිදි ගරුතර මහා සංඝරත්නය ඉන්දිය අග්‍රාමාත්‍යවරයා වෙත සෙත් පිරිත් සජ්ජායනා කරමින් ආශිර්වාදය පළකරන ලදී.මෙම අවස්ථාවේදි ජයශ්‍රී මහා බෝධින් වහන්සේ වැඳපුදා ගැනිමට පැමිණ සිටි සැදැවතුන්ට නරේන්ද්‍ර මෝඩි මහතා සිය ආචාරය පුදකරන ලදී.මෙම අවස්ථාව සඳහා ජනාධිපති මෛත්‍රීපාල සිරිසේන මහතා ඇතුළු මැති ඇමතිවරුන් පිරිසක් එක්ව සිටියේය.මේ අතර ඉන්දිය අග්‍රාමාත්‍ය නරේන්ද්‍ර මෝඩි මහතා තලෙයිමන්නාරම සිට මඩු දක්වා ප්‍රතිසංස්කරණය කරන ලද දුම්රිය මාර්ගය සහ දුම්රිය ස්ථාන විවෘත කිරිමට නියමිතය.කිලෝමිටර් 63ක දිගින් යුත් තලෙයිමන්නාරම් තොට සහ මඩු අතර දම්රිය මාර්ගය ජාත්‍යන්තර ඉර්කොන් සමාගම විසින් නැවත ඉදිකළ අතර මේ සඳහා අමෙරිකානු ඩොලර් මිලියන 149ක් වැය කර ති‍බේ.මඩු සිට තලෙයිමන්නාරම්තොට අතර දුම්රිය ස්ථාන 7ක් ඇති අතර එම දුම්රිය ස්ථාන ද ඉන්දිය අග්‍රාමාත්‍යවරයා විසින් විවෘත කිරිමට නියමිතය. තලෙයිමන්නාරම්තොට, තලෙයමන්නාරම, පේසාලෙයි, මන්නාරම, මුරුක්කකන්, මඩුපාර මෙම දුම්රිය ස්ථාන වනවා.ඉන්දිය අග්‍රාමාත්‍යවරයා තලෙයි මන්නාරම්තොට දුම්රිය ස්ථානයේ සිට මඩු දුම්රිය ස්ථානය දක්වා පළමු දුම්රියේ ධාවනයේ යෙදීමටද නියමිතය. වර්ෂ 1984න් අනතුරුව මඩු සිට තලෙයිමන්නාරම්තොට දක්වා දුම්රිය ධාවනය සිදුවන ප්‍රථම අවස්ථාව මෙය වෙයි.මේ අතර ඉන්දිය අග්‍රාමාත්‍ය නරේන්ද්‍ර මෝඩි මහතා අද පස්වරුවේ යාපනය ප්‍රදේශයේ සංචාරයක නිරත වෙයි.", "URL": "https://sinhala.adaderana.lk/news.php?nid=49961", "Category": null, "Parent URL": null}