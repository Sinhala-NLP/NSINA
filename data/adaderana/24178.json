{"Source": "Adaderana", "Timestamp": "May 11, 2012 04:22 pm", "Headline": "එල්. ටී. ටී. ඊ සැකකරුට දැඩි සිර දඬුවම් හිමිවිය යුතුයි", "News Content": "එල්. ටී. ටී. ඊ සංවිධානයට අරමුදල් එක්රැස් කිරීමේ චෝදනාව මත අමෙරිකාවේ දී අත්අඩංගුවට ගත් සැකකරුවෙකුට බරපතළ සිර දඬුවම් නියම විය යුතු බව එරට ෆෙඩරල් පොලිසිය පවසයි. කෙසේවෙතත් එම සැකකරු මේ වනවිට ප්‍රමාණවත් තරම් කාලයක් බන්ධනාගාරගතව සිට ඇති බැවින් ඔහුට නිදහස හිමිවිය යුතු බව සැකකරු වෙනුවෙන් පෙනීසිටින නීතිඥයින් සඳහන් කර ඇති බව විදෙස් මාධ්‍ය වාර්තා කරයි. සැකකරු අද(11) දින අධිකරණයට ඉදිරිපත් කර ඇති අතර ඔහුට එරෙහිව ඉදිරිපත්ව ඇති චෝදනාවලට වරදකරු වුවහොත් ඔහුට වසර 20 ක සිර දඬුවම් කාලයක් නියමවිය හැකි බව ද සඳහන්ය. කරුණාකරන් කන්දසාමී නැමැති 55 හැවිරිදි මෙම සැකකරු 2000 දශකයේ මැදභාගයේ දී එල්.ටී.ටී.ඊ සංවිධානය වෙනුවෙන් නීතිවිරෝධී ලෙස මූල්‍ය අරමුදල් රැස්කිරීමේ චෝදනාව මත අත්අඩංගුවට ගත් ශ්‍රී ලාංකික සරණාගත පිරිස අතර‍ මෙම සැකකරුද වූ බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=24178", "Category": null, "Parent URL": null}