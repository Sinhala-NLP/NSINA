{"Source": "Adaderana", "Timestamp": "August 2, 2018 11:08 am", "Headline": "සොරකම්වලට සම්බන්ධ පුද්ගලයින් කණ්ඩායමක් අත්අඩංගුවට", "News Content": "අම්බලන්තොට සහ හම්බන්තොට ප්‍රදේශවල සිදුවූ සොරකම් හා කොල්ලකෑම්වලට සම්බන්ධ පුද්ගලයින් 07 දෙනෙකුගෙන් සමන්විත කණ්ඩායමක් තංගල්ල කොට්ඨාශ අපරාධ විමර්ශන අංශය මඟින් අත්අඩංගුවට ගෙන තිබේ. 17 හැවිරිදි සැකකරුවෙකුද අත්අඩංගුවට ගත් පිරිස අතර වන බව පොලීසිය සඳහන් කළේය. අම්බලන්තොට ප්‍රදේශයේ සිදුවූ රන් මාල කොල්ලකෑම් දෙකක් සම්බන්ධයෙන් එම සැකකරු අත්අඩංගුවට ගෙන ඇති අතර අම්බලන්තොට, බැරගම ප්‍රදේශයේ යකඩ වැඩපලක දේපළ සොරාගැනීම සහ අධිවේගී මාර්ගයේ වැඩබිමකින් දේපළ සොරාගැනීම සම්බන්ධයෙන් තවත් සැකකරුවන් 06 දෙනෙකු අත්අඩංගුවට ගෙන තිබේ. බැරගම සහ කොග්ගල්ල යන ප්‍රදේශවල පදිංචිකරුවන් වන මොවුන් සතුව තිබී කොල්ලකන ලද දේපළ ලෙස ඩීසල් ලීටර 800ක්, පස් තලන යන්ත්‍රක්, ග්‍රීස් යන්ත්‍රයක්, යකඩ බට මෙන්ම එම දේපළ ප්ර්වාහනයට යොදාගත් කැබ් රථයක් හා ලොරි රථයක් ද පොලිස් භාරයට ගෙන ඇති බව සඳහන්ය. සැකකරුවන් හම්බන්තොට මහේස්ත්රායත් අධීකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=93665", "Category": null, "Parent URL": null}