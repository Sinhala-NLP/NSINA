{"Source": "Adaderana", "Timestamp": "September 12, 2013 11:01 am", "Headline": "මැතිවරණ නීති කැඩූ 107ක් අත්අඩංගුවේ ", "News Content": "උතුරු , මධ්‍යම සහ වයඹ පළාත් සභා මැතිවරණයට අදාළව පුද්ගලයින් 107 දෙනෙකු අත්අඩංගුවට ගෙන ඇති බව පොලීසිය පවසයි. මැතිවරණ නීති උල්ලංඝණය කිරීම් සහ ලැබුණු පැමිණිලිවලට අනුව මොවුන් අත්අඩංගුවට ගෙන ඇති බව වැඩ බලන පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කරයි. මේ අතර මැතිවරණය සම්බන්ධයෙන් පැමිණිලි 127 ක් ලැබී ඇති බව පොලීසිය පවසයි. ඉන් වැඩි පැමිණිලි සංඛ්‍යාවක් නීති විරෝධී ප්‍රචාරක කටයුතු සම්බන්ධ පැමිණිලි බව සඳහන් වෙයි. නීති විරෝධි ප්‍රචාරක කටයුතු සඳහා යොදාගන්නා වාහන පිළිබඳව සොයා බැලීම සඳහා ද විශේෂ මෙහෙයුමක් ආරම්භ කර ඇති බව අජිත් රෝහණ මහතා සඳහන් වැඩිදුරටත් පවසයි.", "URL": "https://sinhala.adaderana.lk/news.php?nid=37350", "Category": null, "Parent URL": null}