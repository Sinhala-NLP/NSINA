{"Source": "Adaderana", "Timestamp": "August 22, 2010 02:13 pm", "Headline": "මෙහෙයුම් සමයේ දමා ආ වාහන නැවත අයිතිකරුවන්ට ", "News Content": "මානූෂීය මෙහෙයුම පැවති සමයේදී වන්නියේ වැසියන් විශේෂ ආරක්ෂිත කලාපයේ තබා පැමිණි වාහන ඒවායේ අයිතිකරුවන්ට භාරදීම හෙට සිට ආරම්භ කරන බව කිලිනොච්චි දිස්ත්‍රික් ලේකම් රූපවතී කේතීස්වරන් මහත්මිය පවසයි. කිලිනොච්චියේ වැසියන්ට අයත් රථ වාහන කිලිනොච්චි දිස්ත්‍රික් ලේකම් කාර්යාලයෙන්ද මුලතිව් දිස්ත්‍රික්කයේ වැසියන්ට අයත් වාහන මුලතිව් දිස්ත්‍රික් ලේකම් කාර්යාලයෙන් ද ලබා ගැනීමේ පහසුකම් සලසා තිබේ. වාහන ලබා ගැනීම සඳහා ඒවායේ අයිතිකරුවන් අදාළ ලියකියවිලි ඉදිරිපත් කළ යුතු බව දිස්ත්‍රික් ලේකම්වරිය සඳහන් කළේය. මානූෂීය මෙහෙයුම පැවති සමයේ දී එල්.ටී.ටී.ඊ. සංවිධානයෙන් බේරී පලා ආ වැසියන් ඔවුන්ට අයත්ව තිබු වාහන 7500 ක් පමණ ආරක්ෂක අංශ විසින් හඳුන්වා දුන් විශේෂ ආරක්ෂිත කලාපයේ තබා පැමිණ තිබේ. මීට අමතරව රූපවාහිනී ශීතකරණ ඇතුළු ගෘහ උපකරණ අට දහස් දෙසීයක් පමණ ද ඒවායේ අයිතිකරුවන්ට ලබාදීමට ද දිස්ත්‍රික් ලේකම් කාර්යාලය පියවර ගෙන ඇති බව සඳහන්ය. පළමු අදියර යටතේ යළි පදිංචි කළ වැසියන්ට අදාළ වාහන සහ භාණ්ඩ ලබාදීමට දිස්ත්‍රික් ලේකම්වරුන් තීරණය කර තිබේ.", "URL": "https://sinhala.adaderana.lk/news.php?nid=10377", "Category": null, "Parent URL": null}