{"Source": "Adaderana", "Timestamp": "October 19, 2011 05:20 pm", "Headline": "සදාචාරය ගොඩනඟන්න ආණ්ඩුවට විතරක් බෑ", "News Content": "රටේ සදාචාරාත්මක පදනම ගොඩනැඟීමට දේශපාලනඥයින් සියලුදෙනා එක්ව කටයුතු කළ යුතු බව අග්‍රාමාත්‍ය දි.මු ජයරත්න මහතා පවසයි. නීතිය හා සාමය බිඳවැටීම සම්බන්ධයෙන් රජයට පමණක් චෝදනා කිරීමෙන් ඵලක් නොවන බව අග්‍රාමාත්‍යවරයා කියා සිටියේ අද පාර්ලිමේන්තුවේදී විපක්ෂයේ ප්‍රධාන සංවිධායක,පාර්ලිමේන්තු මන්ත්‍රී ජෝන් අමරතුංග මහතා විසින් පාර්ලිමේන්තුවට ගෙන ආ යෝජනාවකට ප්‍රතිචාර දක්වමිනි. අන් කවරදාටත් වඩා රටේ ප්‍රජාතන්ත්‍රවාදය තර්ජනයට ලක්ව ඇති බවත්,නීති විරෝධීව කටයුතු කරන්නන්ට දේශපාලන අනුග්‍රහය ලැබෙන බවත්,ඒ නිසාම නීතිය ක්‍රියාත්මක කරන නිලධාරීන් අසරණ තත්ත්වයට පත්ව ඇති බවත් ජෝන් අමරතුංග මන්ත්‍රීවරයා සඳහන් කර ඇත. මුළු රටම අරාජිකත්වයට පත්වන්නට ප්‍රථම මේ සම්බන්ධයෙන් වහා පියවර ගත යුතු බවත්,අග්‍රාමාත්‍යවරයා ඒ පිළිබඳ පාර්ලිමේන්තුව දැනුවත් කළ යුතු බවත් ජෝන් අමරතුංග මන්ත්‍රීවරයා එහිදී පෙන්වා දී තිබේ. කෙසේ වෙතත් ඊට ප්‍රතිචාර දක්වමින් අග්‍රමාත්‍යවරයා පවසා ඇත්තේ අවි ගත් කණ්ඩායම් නිසා රටේ අපරාධ රැල්ල වර්ධනය වී ඇති බව රජය පිළිගන්නා බවයි. එසේ වුවද සිවිල් යුදමය වාතාවරණයක් පැවති ලෝකයේ සෑම රටකම පාහේ යුද්ධය නිමාවීමෙන් පසු මෙවැනි තත්ත්වයක් දක්නට ලැබෙන බවත්,රටේ 30 වසරකට අධික යුද්ධයක් පැවති බවත් දි.මු ජයරත්න මහතා පෙන්වා දුන්නේය. කොලොන්නාවේ ඇති වූ සිදුවීමෙන් රටේ ප්‍රබල නායකයකු ජීවිතක්ෂයට පත්වීම නිසා මෙවැනි කතා බහක් රට තුළ නිර්මාණය වී ඇති බවත්,එසේ නොවී සාමාන්‍ය පුද්ගලයකු ජීවිතක්ෂයට පත් වූයේ නම් හුදු ඝාතනයක් ලෙස සලකා බැහැර කෙරෙන බවත්,එය සමාජයේ ඇත්ත ස්වභාවය බවත් අග්‍රාමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19458", "Category": null, "Parent URL": null}