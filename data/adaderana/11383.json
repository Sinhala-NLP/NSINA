{"Source": "Adaderana", "Timestamp": "October 9, 2010 02:50 pm", "Headline": "මැතිවරණ වෙනස ගැන පැෆරල් සංවිධානය විමසා බලයි", "News Content": "පළාත් පාලන මැතිවරණ ක්‍රමය සංශෝධනයට අදාළ යෝජනාවල සුභවාදී මෙන්ම අසුභවාදී කරුණු ද ඇතුළත් බව පැෆරල් සංවිධානය පවසයි. මේ වන විට අදාළ සංශෝධන පනත් කෙටුම්පත නිකුත් කර ඇති බැවින් සිය සංවිධානය ඒ පිළිබඳ අධ්‍යයනය කරමින් සිටින බව එම සංවිධානයේ නියෝජ්‍ය විධායක අධ්‍යක්ෂ රෝහණ හෙට්ටිආරච්චි මහතා පවසයි. ඡන්ද ගණන් කිරීමේ දී පසුගිය කාලය තුළ දුර්වලතා රැසක් උද්ගත වූ බවත් නව සංශෝධන කෙටුම්පත තුළින් අදාළ ඡන්ද ගණන් කිරීමේ කටයුතු ඡන්ද මධ්‍යස්ථාන තුළදීම සිදුකිරීම සම්බන්ධයෙන් යෝජනා වී ඇති බවත් ඔහු පෙන්වා දෙයි. මෙය සුභවාදී තත්ත්වයක් බව රෝහණ හෙට්ටිආරච්චි මහතා සඳහන් කළේ‍ය. කෙසේවුවත් යෝජිත පළාත් පාලන මැතිවරණ ක්‍රමයේ දී සුළු ජාතීන්ගේ නියෝජනය සම්බන්ධයෙන් යම් ගැටළුකාරී තත්ත්වයක් පවතින බව ද ඔහු ප්‍රකාශ කරයි.", "URL": "https://sinhala.adaderana.lk/news.php?nid=11383", "Category": null, "Parent URL": null}