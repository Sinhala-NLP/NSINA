{"Source": "Adaderana", "Timestamp": "July 19, 2010 08:13 am", "Headline": "රත්ගම සුනාමි නිවාස වල බිත්ති දෙදරයි", "News Content": "රත්ගම තොටවිල සිරිකඳුරවත්ත සුනාමි ගම්මානයෙහි ඉදිකර තිබෙන නිවාස කඩා වැටීමේ දැඩි අවදානමක් පවතින බව ගම්වාසීන් පවසයි. පසුගිය සුනාමි ව්‍යවසනයෙන් පසු අවතැන් වු ජනතාව සඳහා මෙම ප්‍රදේශයේ නිවාස 146ක් පමණ ඉදිකර දී තිබුණේ විදේශීය ආයතනයක් මගිනි. මේ වන විට එම නිවාසයන්හි බිත්ති කඩා වැටීමේ තර්ජනයට ලක්ව ඇති බව ගම්වාසී ජනතාව පවසයි. මේ සම්බන්ධයෙන් අද දෙරණ හික්කඩුව ප්‍රාදේශීය ලේකම් විදුර කාරියවසම් මහතාගෙන් විමසීමක් කළ අතර කඩිනමින් මෙම නිවාස ඉදිකර දීමට කටයුතු කරන බව එහිදී ප්‍රාදේශීය ලේකම්වරයා පැවසුවේය.", "URL": "https://sinhala.adaderana.lk/news.php?nid=9688", "Category": null, "Parent URL": null}