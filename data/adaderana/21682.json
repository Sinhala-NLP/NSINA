{"Source": "Adaderana", "Timestamp": "January 27, 2012 10:07 am", "Headline": "මාර්ෂ් ඉවත්කිරීම අර්ජුනගේ විවේචනයට ලක්වෙයි", "News Content": "ශ්‍රී ලංකා ක්‍රිකට් කණ්ඩායමේ පුහුණුකරු ලෙස කටයුතු කළ ඕස්ට්‍රේලියානු ජාතික ජෙෆ් මාර්ෂ් අදාළ ධුරයෙන් ඉවත්කිරීම සම්බන්ධව හිටපු නායක අර්ජුන රණතුංග මහතා දැඩි ලෙස අප්‍රසාදය පළකර තිබේ. ක්‍රිකට් කණ්ඩායමේ පුහුණුකාර ධුරයෙන් ඉවත්කෙරුණු ජෝර්ජ් මාර්ෂ් වෙනුවට පසුගියදා දකුණු අප්‍රිකානු ජාතික ග්‍රැහැම් ෆෝඩ් පත්කරනු ලැබිණි. මාර්ෂ් වැනි වෘත්තීය මටටමේ පුහුණුකරුවකු ක්‍රිකට් කණ්ඩායමෙන් ඉවත්කිරීම ශ්‍රී ලංකා ක්‍රිකට් ආයතනය ගන්නා ලද අප්‍රසාදජනක පියවරක් බවට රණතුංග මහතා චෝදනා කරයි. AFP පුවත් සේවය වෙත අදහස් දක්වමින් අරජුන රණතුංග මහතා මෙම අදහස් පළකර තිබේ. 2011 සැප්තැම්බර් මාසයේ දී දෙවසරක කාලයක් සඳහා ජෙෆ් මාර්ෂ් ශ්‍රී ලංකා ක්‍රිකට් කණ්ඩායමේ පුහුණුකරු ලෙස පත්කළ අතර ශ්‍රී ලංකා කණ්ඩායම දිගින් දිගටම තරග කිහිපයක් පරාජයට පත්වීම නිසා එල්ල වූ විවේචනත් සමග මාර්ෂ් අදාළ ධුරයෙන් ඉවත්කිරීමට මෙරට ක්‍රිකට් බලධාරීන් කටයුතු කරනු ලැබීය. මාර්ෂ් මෙලෙස ඉවත්කිරීම ශ්‍රී ලංකාව සමග මේ වනවිට කටයුතු කරන සහ ශ්‍රී ලංකා ක්‍රිකට් කණ්ඩායම සමග ඉදිරි අනාගතයේ දී කටයුතු කිරීමට සැලසුම් කර සිටින වෘත්තීය කාර්යය මණ්ඩල වෙත ඍනාත්මක සංඥාවක් ලබාදෙන බව රණතුංග මහතා පෙන්වාදුන් බව ද AFP පුවත් සේවය වාර්තා කරයි. ලොව ඉහළ පෙළේ ක්‍රිකට් පුහුණුකරුවන් ඉදිරි අනාගතයේ දී ශ්‍රී ලංකා‍වේ රැකියාවක් භාරගැනීමට පෙර දෙවරක් සිතනු ඇති බවත්, ශ්‍රී ලංකාවේ ක්‍රිකට් මේ වනවිට ඉතා අයහපත් පූර්වාදර්ශ සපයන බවත් ඔහු සඳහන් කර ඇත. එමෙන්ම ශ්‍රී ලංකා ක්‍රිකට් කණ්ඩායමේ නායකත්වය දැරූ තිලකරත්න දිල්ශාන අදාළ ධුරයෙන් ඉල්ලා අස්වීමත් සමග එම ධුරය සඳහා මහේල ජයවර්ධන පත්කිරීම ද උචිත පියවරක් නොවන බව 1996 ලෝක කුසලානය දිනූ මෙරට ක්‍රිකට් කණ්ඩායමට නායකත්වය සැපයූ අර්ජුන රණතුංග අවධාරණය කර ඇති බව AFP පුවත් සේවය පවසයි.", "URL": "https://sinhala.adaderana.lk/news.php?nid=21682", "Category": null, "Parent URL": null}