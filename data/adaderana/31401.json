{"Source": "Adaderana", "Timestamp": "February 6, 2013 02:13 pm", "Headline": " අගවිනිසුරුට එරෙහි පෙත්සම් විභාගයට තිදෙනෙකුට වැඩි විනිසුරු මඩුල්ලක්", "News Content": "මොහාන් පීරිස් මහතා ශ්‍රේෂ්ඨාධිකරණයේ අගවිනිසුරු වශයෙන් පත්කිරීම අභියෝගයට ලක්කරමින් විකල්ප ප්‍රතිපත්ති කේන්ද්‍රය සහ එහි අධ්‍යක්ෂක ආචාර්ය පක්‍යසෝති සරවණමුත්තු මහතා විසින් ගොනුකර ඇති පෙත්සම විනිශ්චකාරවරුන් තිදෙනෙකුට වැඩි ප්‍රමාණයක් ඇති විනිසුරු මඩුල්ලක් හමුවේ විභාග කළ යුතු කළ යුතු බව අද (06) ශ්‍රේෂ්ඨාධිකරණය තීරණය කර තිබේ. ඒ ශිරාණි තිලකවර්ධන , එස්.අයි ඉමාම් ඇතුළු විනිසුරුවන් තිදෙනකු හමුවේ මෙම පෙත්සම විභාග කිරීමට අද (06)කැඳවනු ලැබූ අවස්ථාවේ දීය. එහිදී පෙත්සම්කරු වෙනුවෙන් පෙනී සිටි නීතිඥයා කරුණු දක්වමින් අධිකරණයේ ශ්‍රේෂ්ඨත්වය හා ගෞරවයත් ආරක්ෂා කරමින් මෙම නඩුව විභාග කළ යුතු බැවින් 132 ව්‍යවස්ථාවට අනුකූලව කටයුතු කළ යුතු බව පෙන්වාදී තිබේ. එමෙන්ම මේවන විට අගවිනිසුරුවරයා ලෙස කටයුතු කරන මොහාන් පීරිස් මහතා මෙම පෙත්සමේ සඳහන්ව ඇති පරිදි 6 වන වග උත්තරකරු බැවින් ඔහු සම්බන්ධ කර නොගන්නා විනිසුරු මඩුල්ලක් විසින් මෙහි කටයුතු මෙහෙයවීම වඩා සුදුසු බව පැමිණිල්ලේ නීතිඥවරයා එහිදී වැඩිදුරටත් සඳහන් කළේය. කෙසේ වෙතත් නීතිපතිවරයා වෙනුවෙන් පෙනී සිටි නියෝජ්‍ය සොලිස්ටර් ජනරාල්වරයා ඊට ප්‍රතිචාර දක්වමින් කියා සිටියේ කවුරුන් කෙසේ වාද කළද ආණ්ඩුක්‍රම ව්‍යවස්ථාවට අනුව මේ සඳහා විනිසුරුවරුන් පත්කිරීම පැවරී ඇත්තේ අගවිනිසුරුවරයාට වන බැවින් ඔහුට එය පත්කිරීමට සිදුවන බවයි. ඒ අනුව 132(3) III වගන්තියට අනුව මෙම නඩු විභාගයට විනිසුරුවරුන් පත් කළ යුතු බවට නියෝජ්‍ය සොලිස්ටර් ජනරාල්වරයා යෝජනා කර තිබේ. කෙසේ වෙතත් අදාළ නඩු විභාගය යළි මාර්තු මස 05 වන දින කැඳවීමට ශ්‍රේෂ්ඨාධිකරණය නියෝග කර තිබේ.", "URL": "https://sinhala.adaderana.lk/news.php?nid=31401", "Category": null, "Parent URL": null}