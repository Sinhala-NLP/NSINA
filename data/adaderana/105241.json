{"Source": "Adaderana", "Timestamp": "March 1, 2019 08:40 am", "Headline": "ලක්ෂ 78ක හෂීස් සමඟ පුද්ගලයෙක් අත්අඩංගුවට", "News Content": "රුපියල් ලක්ෂ 78ක වටිනාකමින් යුත් හෂීස් මත්ද්‍රව්‍ය තොගයක් සමඟ පුද්ගලයින් තිදෙනෙකු මීගමුව, කොච්චිකඩේ ප්‍රදේශයේ දී අත්අඩංගුවට ගෙන තිබේ. පෑලියගොඩ උතුර දිසා අපරාධ කොට්ඨාශය විසින් සිදුකළ වැටලීමකදී ඔවුන් අත්අඩංගුවට ගෙන ඇති බව වාර්තා වේ. අත්අඩංගුවට ගන්නා අවස්ථාවේ දී සැකකරුවන් සතුව තිබී හෂීස් මත්ද්‍රව්‍ය ග්‍රෑම් 600ක් සොයාගෙන ඇත. සැකකරුවන් විසින් ඉතාලියේ සිට ගුවන් තැපැල් සේවාවක් මාර්ගයෙන් විදුලි උපකරණවල සගවා මත්ද්‍රව්‍ය මෙරටට රැගෙනවිත් ඇති අතර පසුව එම උපකරණ මෙරට කුරියර් සේවාව මගින් මීගමුව හා කුලියාපිටිය යන ප්‍රදේශවල පුද්ගලයින්ට ලබාදීමේ ජාවාරමක නිරතව සිට ඇති බව වාර්තා වන්නේය. අත්අඩංගුවට ගත් සැකකරුවන් මිනුවන්ගොඩ, හොරණ සහ මූනමල්දෙණිය යන ප්‍රදේශවල පදිංචිකරුවන් වන අතර ඔවුන් අද (01) මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=105241", "Category": null, "Parent URL": null}