{"Source": "Adaderana", "Timestamp": "December 9, 2013 04:52 pm", "Headline": "කතරගම යාචකයින් 45ක් අත්අඩංගුවේ ", "News Content": "කතරගම පුදබිමට පැමිණෙන බැතිමතුන්හට හිරිහැර වන අයුරින් හැසිරුණු යාචකයින් 45 දෙනෙකු අත්අඩංගුවට ගෙන තිබේ. අද(09) පෙරවරුවේ මොවුන් අත්අඩංගුවට ගත් බව කතරගම පොලීසිය සඳහන් කළේය. මෙම යාචකයින් වන්දනාමාන සඳහා පැමිණෙන බැතිමතුන්ට අවහිර වන පරිදි අසභ්‍ය වචන කියමින් සිඟමනේ යෙදීම හේතුවෙන් මොවුන් අත්අඩංගුවට ගෙන තිබේ. අත්අඩංගුවට ගත් පිරිස අතර කුඩා දරුවන් උපයෝගි කරමින් සිඟමනේ යෙදුනු කාන්තාවන් පස් දෙනෙකු ද සිටින බව කතරගම පොලීසිය සඳහන් කළේය. මීට පෙර ද පොලීසිය විසින් මෙම යාචකයින් අල්ලා ඔවුන්ට උපදෙස් ලබාදී මුදාහැර ඇති අතර දෙවන අවස්ථාවේදී ද මොවුන් බැතිමතුන්ට අවහිර වන අයුරින් සිඟමනේ යෙදී ඇති බව සඳහන් වෙයි. අත්අඩංගුවට ගත් මෙම යාචකයින් අද(09) තිස්සමහාරාම අධිකරණය වෙත ඉදිරිපත් කිරීමට නියමිතව තිබේ. මේ වන විට වීදි ළමුන් හා කුඩා දරුවන් පෙන්වා මුදල් උපයන කාන්තාවන් රැසක් කතරගම පුදබිම තුළ දක්නට ලැබෙන බවත්, ඔවුන් වන්දනාකරුවන්ගේ ගමන් මළු පාවහන් ඇතුළු භාණ්ඩ සොරකම් කරන බව ද කතරගම පොලීසියේ ස්ථානාධිපති ලක්සිරි චන්දිමාල් මහතා සඳහන් කළේය.", "URL": "https://sinhala.adaderana.lk/news.php?nid=39458", "Category": null, "Parent URL": null}