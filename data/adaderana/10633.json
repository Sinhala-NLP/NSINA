{"Source": "Adaderana", "Timestamp": "September 4, 2010 12:30 pm", "Headline": "පක්ෂ ක්‍රියාකාරීන් අත්අඩංගුවට ගැනීම හෙළාදකිනවා", "News Content": "පොස්ටර් අලවමින් සිටි පක්ෂ ක්‍රියාකාරීන් දෙදෙනෙකු අත්අඩංගුවට ගැනීමේ සිදුවීම දැඩි සේ හෙළාදකින බව ජ.වි.පෙ ප්‍රධාන ලේකම් ටිල්වින් සිල්වා මහතා පවසයි. එකී පොස්ටර් නීති විරෝධී පෝස්ටර් නොව ජනතා විමුක්ති පෙරමුණේ දේශපාලන මතය පිළිඹිබු කරන පෝස්ටර් බවත්,ප්‍රජාතන්ත්‍ර විරෝධී ආණ්ඩුක්‍රම ව්‍යවස්ථා සංශෝධනයට එරෙහිව ජනතාව දැනුවත් කරමින් යන පක්ෂයේ වැඩ පිළිවෙළේ එක් අංගයක් ලෙස මෙම පෝස්ටර් ව්‍යාපාරය ආරම්භ කළ බවත් ජ.වි.පෙ ලේකම්වරයා අද දෙරණට කියා සිටියේය. දේශපාලන පක්ෂයකට සිය මතය ප්‍රකාශ කරමින් පෝස්ටරයක් හෝ අලවන්නට හැකි ඉඩකඩ ආණ්ඩුව විසින් අහුරා දමමින් සිටින බවත්,ප්‍රජාතන්ත්‍ර විරෝධී ලෙස ඒකාධිපතිවාදී පාලනයකට රට තල්ලු වෙමින් යන බවත්, මෙම සිදුවීම කෙරෙන් වඩවඩාත් තහවුරුවන්නේ එකී ක්‍රියාදාමය බවත් ටිල්වින් සිල්වා මහතා අවධාරණය කරයි. යෝජිත ව්‍යවස්ථා සංශෝධන කෙටුම්පතට එරෙහිව ‍දේශපාලන පොස්ටර් අලවමින් සිටි ජ.වි.පෙ ක්‍රියාකාරින් දෙදෙනෙකු යාපනය නගරයේදී පොලීසිය විසින් අත්අඩංගුවට ගෙන තිබේ. පසුගිය පාර්ලිමේන්තු මහ මැතිවරණයේදී යාපනය දිස්ත්‍රීක්කයෙන් තරග කළ ජ.වි.පෙ අපේක්ෂක කණ්ඩායමේ කණ්ඩායම් ප්‍රධානියාව කටයුතු කළ ලලිත් කුමාර් වීරරාජු මහතා ද තවත් පක්ෂ ක්‍රියාකාරිකයෙක්ද මෙසේ අත්අඩංගුවට පත්ව ඇත.", "URL": "https://sinhala.adaderana.lk/news.php?nid=10633", "Category": null, "Parent URL": null}