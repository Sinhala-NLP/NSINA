{"Source": "Adaderana", "Timestamp": "June 9, 2017 09:11 am", "Headline": "ත්‍රීරෝද රථයක් ඇළට වැටී කතක් මරුට - ළමුන් 2 ක් අතුරුදන්", "News Content": "මහියංගණය, මාපාකඩවැව ප්‍රදේශයේදී ත්‍රීරෝද රථයක් මහවැලි ඇළට වැටී කාන්තාවක් මියගොස් තවත් ළමුන් දෙදෙනෙකු අතුරුදන්ව තිබේ. ඊයේ(08) රාත්‍රී 10.20ට පමණ ත්‍රීරෝද රථ දෙකක් පාලම මතදි මුහුණට මුහුණ ගැටීමෙන් අනතුරක් සිදුව ඇති අතර එහිදී එක් ත්‍රීරෝද රථයක් ඇළට වැටි ඇති බව පොලීසිය පැවසුවේය. අනතුරෙන් තුවාල ලැබූ පුද්ගලයින් තිදෙනෙකු මීගහකිවුල රෝහලට ඇතුළත් කිරිමෙන් පසු ඉන් දෙදෙනෙකු වැඩිදුර ප්‍රතිකාර සඳහා බදුල්ල මහ රෝහලට මාරුකර යවා තිබේ. සිද්ධියෙන් මියගොස් ඇත්තේ කරදගහමඩ, අල්ලියද්දේ ගෙදර ප්‍රදේශයේ පදිංචිව සිටි 21 හැවිරිදි කාන්තාවක් බව අනාවරණය වී තිබේ. සිද්ධියෙන් අතුරුදන්ව ඇත්තේ 07 හැවිරිදි පිරිමි දරුවෙකු සහ අවුරුදු 02ක් වයසැති ගැහැණු දරුවෙකු බව සොයා ගෙන ඇත. අතුරුදන්වූවන් සොයා මෙහෙයුම් ක්‍රියාත්මකයි. තුවාල ලබා ඇත්තේ 42 හැවිරිදි පිරිමි පුද්ගලයෙකු සහ තවත් කාන්තාවක් දෙදෙනෙකු බව පොලීසිය පවසයි. 11.08am මහවැලි ඇළට වැටී අතුරුන්දව සිටි 07 හැවිරිදි පිරිමි දරුවාගේ මළ සිරුර මේ වන විට සොයාගෙන තිබේ. අදාළ දරුවාගේ මළ සිරුර අද(09) උදෑසන සඝබෝපුර, දියවානා වැවේ තිබී සොයාගත් බව පොලීසිය පවසයි. 4.28PM ත්‍රීරෝද රථය මහවැලි ඇළට වැටීමෙන් අතුරුන්දව සිටි අවුරුදු 02ක් වයසැති දැරියගේ මළ සිරුර මේ වන විට සොයාගෙන තිබේ. දැරියගේ මළ සිරුර අද(09) දහවල් අනතුර සිදු වූ ස්ථානයේ සිට කිලෝමිටර් 07ක් පමණ දුරින් වූ සඝබෝපුර, දියවානා වැවේ තිබී සොයාගත් බව පොලීසිය පවසයි.", "URL": "https://sinhala.adaderana.lk/news.php?nid=74058", "Category": null, "Parent URL": null}