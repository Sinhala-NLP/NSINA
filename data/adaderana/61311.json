{"Source": "Adaderana", "Timestamp": "June 21, 2016 02:18 pm", "Headline": "දුන්ගොල්ල ජනතාව පාරට බසියි", "News Content": "මොරගහකන්ද, කළු ගඟ ජලාශ ව්‍යාපෘතිය සඳහා ඉඩම් පරිත්‍යාග කළ ලග්ගල, දුන්ගොල්ල ප්‍රදේශවාසීන් පිරිසක් උපවාසයක් ආරම්භ කර තිබේ.සිය ඉඩම් අදාළ ව්‍යාපෘතියේ ඉදිකිරීම් වලට ලබා දීමෙන් පසු මහවැලි අධිකාරිය මඟින් ලබා දුන් ප්‍රදේශයට නැවත පදිංචිය සඳහා පැමිණිය ද තම ජීවිතය පවත්වාගෙන යෑම සඳහා ප්‍රමාණවත් පහසුකම් නොමැති වීම මුල් කර ගනිමින් ඔවුන් උපවාසයේ නිරත වන බව සඳහන්ය.එම පිරිස පළමුව ලග්ගල - මහියංගණය ප්‍රධාන මාර්ගය ලග්ගල පොලිස් ස්ථානය අසළින් අවහිර කරමින් පැයක පමණ කාලයක් විරෝධතාවයක නිරත වූ බව අද දෙරණ වාර්තාකරු සඳහන් කළේය.කෙසේවෙතත් ලග්ගල පොලිස් ස්ථානාධිපතිවරයා සහ ලග්ගල ප්‍රාදේශීය ලේකම්වරයා එම ස්ථානයට පැමිණ ඔවුන් සමඟ සාකච්ඡා කිරීමෙන් අනතුරුව විරෝධතාකරුවන් මාර්ගය විවෘත කර ලග්ගල මහවැලි කොට්ඨාශ කාර්යාලය ඉදිරිපිටට ගොස් අඛණ්ඩ උපවාසයක් ආරම්භ කර තිබේ.", "URL": "https://sinhala.adaderana.lk/news.php?nid=61311", "Category": null, "Parent URL": null}