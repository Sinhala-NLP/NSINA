{"Source": "Adaderana", "Timestamp": "March 18, 2018 12:51 pm", "Headline": "සිරිපා කරුණාවට මත්ද්‍රව්‍ය රැගෙන ගිය තරුණයන්ට වැඩ වරදියි", "News Content": "සති අන්ත නිවාඩුවට හැටන් මාර්ගය ඔස්සේ මත්ද්‍රව්‍ය රැගෙන ශ්‍රී පාද වන්දනාවේ පැමිණි තරුණයන් විසිදෙදෙනෙකු (22) ඊයේ (17) පස්වරුවේ සැකපිට අත්අඩංගුවට ගත් බව හැටන් පොලීසිය පවසයි. හැටන් පොලිස් කොට්ඨාසයේ සුනඛ අංශයේ කෝරා සුනඛයාගේද සහයෝගය ඇතිව හැටන් කොට්ඨාශ දුෂණ මර්දන ඒකකයේ නිලධාරින් විසින් හැටන් කොළඹ ප‍්‍රධාන මාර්ගයේ දියගල ප‍්‍රදේශයේදි ඊයේ (17) පස්වරුවේ සිදුකළ පරික්‍ෂාවකදි මෙම සැකකරුවන් සැකපිට අත්අඩංගුවට ගැනිමට හැකිවි තිබේ. එම සැකකරුවන් ලඟ තිබි කේරල ගංජා මිලිග‍්‍රෑම් දහනවදහස් අනුවක් (19090) අත්අඩංගුවට ගත් බව එම වැටලිම කළ නිලධාරින් කියා සිටියි. අත්අඩංගුවට ගත් සැකකරුවන් මාතලේ, කුරුණෑගල, ගල්ගමුව, හෙමිමාතගම, මාවනැල්ල යන ප‍්‍රදේශවල පදිංචි අවුරුදු විස්සත් තිහත් අතර වයස් කාණ්ඩවල පසුවන අය බව හැටන් පොලිසිය කියා සිටියි. සැකපිට අත්අඩංගුවට ගත් සැකකරුවන් අද (18) හැටන් මහේස්ත‍්‍රාත් අධිකරණය වෙත ඉදිරිපත් කිරිමට නියමිතය.", "URL": "https://sinhala.adaderana.lk/news.php?nid=85885", "Category": null, "Parent URL": null}