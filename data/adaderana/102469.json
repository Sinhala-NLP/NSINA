{"Source": "Adaderana", "Timestamp": "January 16, 2019 07:15 pm", "Headline": "නව ව්‍යවස්ථා කෙටුම්පත ගැන යෝජනාවල ඇති කරුණු සම්බන්ධයෙන් එකඟ වෙන්න බෑ", "News Content": "නව ව්‍යවස්ථා කෙටුම්පතට අදාලව ඉදිරිපත් කර ඇති සියළු විකල්ප යෝජනාවල හරය බුද්ධාගමට ලබා දී ඇති ප්‍රමුඛස්ථානය අකර්මන්‍ය කිරීම බව බුද්ධ ශාසන කාර්ය සාධක මණ්ඩලය පැවසීය. ජනාධිපතිවරයා, අග්‍රාමාත්‍යවරයා, කතානායකවරයා, විපක්ෂ නායකවරයා සහ ව්‍යවස්ථා මණ්ඩලයේ මෙහෙයුම් කමිටුව වෙත ලිපියක් යොමු කරමින් බුද්ධ ශාසන කාර්ය සාධක මණ්ඩලය මේ බව අවධාරණය කර තිබේ. මෙහිදී ඔවුන් පෙන්වා දී ඇත්තේ යෝජිත ව්‍යවස්ථා කෙටුම්පතට අනුව විවිධ ආගම් ප්‍රචාරය කිරීමට පුරවැසියන්ට මෙන්ම පුරවැසියන් නොවන විදේශිකයන්ට ද අයිතියක් ඇති බවයි. පවතින තත්ත්වය හමුවේ නව ව්‍යවස්ථා කෙටුම්පත පිළිබඳ යෝජනාවල සඳහන් කරුණු සම්බන්ධයෙන් තමන්ට එකඟ විය නොහැකි බව ද බුද්ධ ශාසන කාර්ය සාධක මණ්ඩලය අදාල ලිපිය මගින් සඳහන් කර තිබේ. එම මණ්ඩලය පෙන්වාදෙන්නේ මෙම ව්‍යවස්ථා කෙටුම්පත පිලියෙල කිරීමට මහා සංඝරත්නයේ හෝ ඔවුන්ගේ නියෝජිතයින් සම්බන්ධ කර ගැනීමට රජය කටයුතු කර නොමැති බවයි. එලෙස සිදු කරන්නේ විවිධ විදේශිකයින්ගේ වුවමනාවන් ඉටු කිරීමට බව පෙන්වාදෙන බුද්ධ ශාසන කාර්ය සාධක මණ්ඩලය මෙම ව්‍යවස්ථාව පිළියෙල කිරීමට පිහිටුවා ගත් සියළු කමිටුවල සාමාජිකයින් ලෙස පත් කර ඇත්තේ ෆෙඩරල් ආණ්ඩු ක්‍රමයක් වෙනුවෙන් පෙනී සිටින අය බවද සඳහන් කර තිබේ. එම නිසා නව ව්‍යවස්ථාවක් අවශ්‍ය නම් ඒ සඳහා මහා සංඝ රත්නයේ නියෝජනය ද සහිතව ව්‍යවස්ථා සම්පාදක කමිටුවට එම කාර්යය භාර කරන ලෙස ද රජයෙන් ඉල්ලීමක් කරන බව ද බුද්ධ ශාසන කාර්ය සාධක මණ්ඩලය අදාල ලිපිය මගින් පෙන්වාදෙයි.", "URL": "https://sinhala.adaderana.lk/news.php?nid=102469", "Category": null, "Parent URL": null}