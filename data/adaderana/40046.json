{"Source": "Adaderana", "Timestamp": "January 3, 2014 07:49 am", "Headline": " පරීක්ෂණ අවසන්වන තෙක් අල්ලස් සභාපති ඉවත්කළ යුතුයි", "News Content": "අල්ලස් හෝ දූෂණ චෝදනා විමර්ශන කොමිසන් සභාවේ සභාපති ජගත් බාලපටබැඳි මහතාට එරෙහි චෝදනා සම්බන්ධයෙන් විමර්ශන අවසන් වන තෙක් තාවකාලිකව ඔහු තනතුරෙන් ඉවත් කරන ලෙස ට්‍රාන්ස්පේරන්සි ඉන්ටර්නැෂනල් ශ්‍රී ලංකා ආයතනය ජනාධිපතිවරයාගෙන් ඉල්ලීමක් කර තිබේ. ජනාධිපතිවරයා වෙත ලිපියක් යොමු කරමින් එම ආයතනය ඉල්ලා සිටින්නේ සභාපතිවරයාට එරෙහිව ඉදිරිපත්ව ඇති දූෂණ චෝදනා පැමිණිල්ල විමර්ශනය කඩිනම් කිරීම සඳහා රජයේ සහයෝගය ලබා දිය යුතු බවයි. අල්ලස් හෝ දූෂණ චෝදනා විමර්ශන කොමිසන් සභාවේ සභාපති,හිටපු ශ්‍රේෂ්ඨාධිකරණ විනිසුරු ජගත් බාලපටබැඳි මහතා සිදුකළ බව කියන අක්‍රමිකතාවක් සම්බන්ධයෙන් පාර්ලිමේන්ත්‍රී මන්ත්‍රී සුනිල් හදුන්නෙත්ති මහතා ලිඛිත සාක්ෂි සහිතව පැමිණිල්ලක් ඉදිරිපත් කර තිබේ. අල්ලස් හෝ දූෂණ චෝදනා විමර්ශන කොමිෂන් සභාවේ සභාපතිවරයෙකුට ධූරයේ සිටියදී අල්ලස් හෝ දූෂණ සිදුකළ බවට එකී කොමිෂමටම පැමිණිල්ලක් ඉදිරිපත් කෙරුණු ප්‍රථම අවස්ථාව මෙය වන බව කිව හැකිය.", "URL": "https://sinhala.adaderana.lk/news.php?nid=40046", "Category": null, "Parent URL": null}