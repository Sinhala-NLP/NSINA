{"Source": "Adaderana", "Timestamp": "February 12, 2014 05:07 pm", "Headline": "යළිත් උපවාස කරනවානම්  අවම බලය යොදවන්න", "News Content": "රජරට විශ්ව විද්‍යාල සිසුන් යළිත් වරක් අනුරාධපුර අධිකරණ බල සීමාවේ උපවාසයේ නිරතවන්නේ නම් අවම බලය යොදා එය විසුරුවා හැර ඔවුන් අත්අඩංගුවට ගන්නා ලෙස අනුරාධපුර ප්‍රධාන මහේස්‍ත්‍රාත් අධිකරණ නියෝග කර තිබේ. අනුරාධපුර ප්‍රධාන මහේස්ත්‍රාත් රුවන්දිකා මාරපන මහත්මිය, මිහින්තලේ පොලීසිය වෙත මෙම නියෝගය නිකුත් කර ඇත්තේ පොලීසිය සිදුකළ කරුණු දැක්වීමක් සලකා බැලීමෙන් අනතුරුවය. රජරට විශ්ව විද්‍යාලයේ සිසුන් 28දෙනෙකුගේ පන්ති තහනමට විරෝධය පළ කරමින් එම විශ්ව විද්‍යාලයේ සිසුන් පිරිසක් විශ්ව විද්‍යාලය ඉදිරිපිට දින 60කට වැඩි කාලයක් උපවාසයක නිරත වුණි. අදාළ උපවාසය මහජනතාවට දැඩි පීඩාවක් බැවින් සිසුන්ට අදාළ ස්ථානයෙන් ඉවත් වන ලෙසට නියෝගයක් නිකුත් කරන ලෙස මිහින්තලේ පොලීසිය අනුරාධපුර ප්‍රධාන මහේස්ත්‍රාත් අධිකරණයෙන් ඉල්ලීමක් කර තිබුණි. ඒ අනුව උපවාසයෙන් ඉවත් වන ලෙස අධිකරණය දෙවරක්ම නියෝග කිරිමෙන් අනතුරුව සිසුන් ඉන් ඉවත් වීමට පියවර ගත් බව අද දෙරණ වාර්තාකරු සඳහන් කළේය. කෙසේ වෙතත් අද දිනයේ මිහින්තලේ පොලිසිය අධිකරණයට යලිත් වරක් දැනුම් දි ඇත්තේ අදාළ සිසුන් වෙනත් ස්ථානයක උපවාසය ආරම්භ කර ඇති බවයි. කරුණු සැලකිල්ලට ගත් මහේස්ත්‍රාත්වරිය, අධිකරණ නියෝග නොතකමින් යලිත් වරක් අනුරාධපුර අධිකරණ බල සීමාවේ උපවාසයේ නිරත වන්නේ නම් ඔවුන් වහාම අත්අඩංගුවට ගෙන අධිකරණයට ඉදිරිපත් කරන ලෙස පොලිසියට නියෝග කර තිබෙනවා.", "URL": "https://sinhala.adaderana.lk/news.php?nid=41081", "Category": null, "Parent URL": null}