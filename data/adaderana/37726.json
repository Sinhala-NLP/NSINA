{"Source": "Adaderana", "Timestamp": "September 27, 2013 08:24 am", "Headline": "පුත්තලම සහකාර මැතිවරණ කොමසාරිස්ට ස්ථාන මාරුවක් ", "News Content": "පුත්තලම සහකාර මැතිවරණ කොමසාරිස් සුමිත් චන්දන මහතා ස්ථාන මාරු කර තිබේ. පුත්තලම ශාන්ත ඇන්ඩෘ විද්‍යාලයේදී ප්‍රකාශිත ඡන්ද පත්‍රිකා තොගයක් හමුවීමේ සිද්ධිය සම්බන්ධයෙන් සිදුකරන පරීක්ෂණ අවසන් වන තෙක් ඔහු කොළඹ මැතිවරණ මහලේකම් කාර්යාලයට කැඳවා ඇති බව වාර්තා වෙයි. මැතිවරණ මහලේකම් කාර්යාලය පවසන්නේ එම ධුරයේ කටයුතු ආවරණය කිරීම සඳහා සමන්ත ජයසිංහ මහතා පිටත් කර යවා ඇති බවයි. මේ අතර පසුගිය ඡන්ද විමසීමට සම්බන්ධ ප්‍රකාශිත ඡන්ද පත්‍රිකා තොගයක් හමුවීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් පුද්ගලයන් රැසකගෙන් ප්‍රකාශ සටහන් කරගෙන තිබේ. ඒ සම්බන්ධයෙන් විමර්ශනයක් සිදු කිරීම සඳහා කමිටුවක් පත් කරන ලෙස මැතිවරණ කොමසාරිස්වරයා විසින් රාජ්‍ය පරිපාලන අමාත්‍යංශයට ද දැනුම් දී තිබුණි.", "URL": "https://sinhala.adaderana.lk/news.php?nid=37726", "Category": null, "Parent URL": null}