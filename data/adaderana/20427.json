{"Source": "Adaderana", "Timestamp": "December 2, 2011 08:58 pm", "Headline": "අද සිට අධිවේගී මාර්ගයේ නීති දැඩිව ක්‍රියාත්මකයි", "News Content": "දක්ෂිණ අධිවේගී මාර්ගයේ මාර්ග නීති කඩකරන්නන්ට එරෙහිව නීතිය ක්‍රියාත්මක කිරීම අද(02) සිට ආරම්භ වූ බව පොලිසිය පවසයි. දක්ෂිණ අධිවේගී මාර්ගය විවෘත කළ දා සිට අද දිනය දක්වා මාර්ග නීති දැඩිව ක්‍රියාත්මක නොකර රියදුරන්ට සහන කාලයක් ලබාදී තිබූ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පැවසුවේය. ඒ අනුව එම මාර්ගයේ උපරිම වේගය වන පැයට කිලෝමීටර් 100 ට වඩා අධික වේගයෙන් ගමන් ගන්නා රථ වාහනවලට එරෙහිව නීතිමය පියවර ගන්නා බව හෙතෙම පැවසීය. පැයට කිලෝමීටර් 100 ට වඩා‍ වේගයෙන් ගමන් ගන්නා වාහන හදුනා ගැනීම මාර්ගයේ සවිකර ඇති කැමරා පද්ධතියෙන් සිදුකරන අතර මාර්ගය අසල රැඳි සිටින පොලිස් නිලධාරීන් මගින් ද එම වාහන හඳුනාගැනීම සිදුකෙරෙන බව අජිත් රෝහණ මහතා සඳහන් කළේය. අදාළ පිවිසුම් දොරටුවලින් බීමත් රියදුරන්ට ඇතුළුවීම තහනම් බව හෙතෙම පවසයි. මේ වන විට දක්ෂිණ අධිවේගී මාර්ගයේ රිය අනතුරු 4ක් සිදුවී ඇති බව අජිත් රෝහණ මහතා කියා සිටියේය.", "URL": "https://sinhala.adaderana.lk/news.php?nid=20427", "Category": null, "Parent URL": null}