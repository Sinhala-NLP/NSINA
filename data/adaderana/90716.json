{"Source": "Adaderana", "Timestamp": "June 11, 2018 01:24 pm", "Headline": "තනතුරු වෙනස් වුණාට පක්ෂෙ ගොඩගන්න බෑ", "News Content": "ශ්‍රී ලංකා නිදහස් පක්ෂයේ තනතුරු වෙනස් කිරීමෙන් කිසිදාක පක්ෂය ගොඩනැගිය නොහැකි බව හිටපු ජනාධිපති මහින්ද රාජපක්ෂ මහතා පැවසීය. එක්සත් ජාතික පක්ෂ ආණ්ඩුවක් තුළ සිටිමින් ආණ්ඩු විරෝධි ව්‍යාපාරයක් ගෙන යෑම කිසි විටෙකත් ප්‍රායෝගික නොවන බව ද කියා සිටි මහින්ද රාජපක්ෂ මහතා, මුලින්ම එක්සත් ජාතික පක්ෂ ආණ්ඩුවෙන් ඉවත්ව කටයුතු කළ යුතු බව ද කියා සිටියේය. අද වන විට ප්‍රසිද්ධියේ ජනාධිපතිවරයා අගමැතිවරයාට බනින බවත්, අගමැතිවරයා ජනාධිපතිවරයාට බනින බවත් පැවසු හිටපු ජනාධිපතිවරයා රටේ නායකයින් මෙලෙස හැසිරීමෙන් සමාජයට විශාල පිළිලයක් වී ඇති බව ද සඳහන් කළේය. කෙසේ වෙතත් මේ වන විට ජනාධිපති ක්‍රමය අහෝසි කරනවා කියන එක පිළිබඳවත් සැක සහිත තත්ත්වයක් මතුව ඇති බව ද පැවසු හිටපු ජනාධිපතිවරයා, නැවත වතාවක් කුමන්ත්‍රණයක් තුළින් මැතිවරණයක් නොදී ඉන්න හදනවා ද යන්න සැක සහිත බවද කියා සිටියේය. ඊයේ(10) පස්වරුවේ කලා ශිල්පි මධුමාධව අරවින්ද මහතා විසින් රචිත “මම ඇත්තක්“ ග්‍රන්ථය එළිදැක්වීමේ උත්සවයට සහභාගී වීමෙන් අනතුරුව මාධ්‍ය වෙත අදහස් දක්වමින් හිටපු ජනාධිපතිවරයා මෙම අදහස් පළ කළේය.", "URL": "https://sinhala.adaderana.lk/news.php?nid=90716", "Category": null, "Parent URL": null}