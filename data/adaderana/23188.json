{"Source": "Adaderana", "Timestamp": "March 31, 2012 08:55 am", "Headline": "80,000 ට වැඩි පිරිසක් ෆුකුෂිමා අවට යළි පදිංචි කෙරෙයි", "News Content": "පසුගිය වසරේ ජපා‍නයේ ෆුකුෂිමා බලාගාරය ආශ්‍රිත ප්‍රදේශයෙන් ඉවත් කෙරුණු 80,000 ට අධික පිරිසක් ඔවුන්ගේ ගම්බිම්වල යළි පදිංචි කර තිබේ. පසුගිය ව‍සරේ ඇතිවූ දරුණු භූ කම්පනය හා සුනාමි තත්ත්වය හේතුවෙන් ෆුකුෂිමා බලාගාරය ඇතුළු න්‍යෂ්ටික බලාගාර කිහිපයක සිදුවූ විකිරණ කාන්දුව හේතුවෙන් ඒ ආශ්‍රිත ප්‍රදේශවල ජීවත්වන ජනතාව එම ප්‍රදේශවලින් ඉවත් කෙරුණි. ෆුකුෂිමා බලාගාරයට ආසන්නයේම පදිංචිකරුවන්ට මෙතෙක් එම ප්‍රදේශවලට ඇතුළු වීම පවා තහනම් කර තිබූ බව සඳහන්ය. ඔවුන්ට ද මේ වන විට එම ප්‍රදේශවල යළි පදිංචි වීමට අවසර ලබාදී ඇති බව විදෙස් මාධ්‍ය වාර්තා කරයි. කෙසේවෙතත් ඇතැම් පදිංචිකරුවන් ඒ ආශ්‍රිත නගර සාමාන්‍ය තත්ත්වයට පත්වන තුරු එහි පදිංචියට නොයෑමට තීරණය කර තිබේ. පසුගිය වසරේ ජපානයේ සිදුවූ භූකම්පනය හා සුනාමි තත්ත්වය හේතුවෙන් පුද්ගලයින් 15,853 දෙනෙකු මියගොස් හය දහසකට අධික පිරිසක් තුවාල ලැබීය. තවත් තුන් දහසකට අධික පිරිසක් මේ වනවිටත් අතුරුදන්ව ඇති බව පැවසෙයි.", "URL": "https://sinhala.adaderana.lk/news.php?nid=23188", "Category": null, "Parent URL": null}