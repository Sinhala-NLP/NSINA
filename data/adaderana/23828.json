{"Source": "Adaderana", "Timestamp": "April 26, 2012 04:46 pm", "Headline": "සෞභාග්‍යය කරා යන ගමනේ කොටස්කරුවෙකු ‍වන්නැයි ජනපති ඉල්ලයි ", "News Content": "ශ්‍රී ලංකාව සෞභාග්‍යය කරා යන ගමනේ කොටස්කරුවෙකු ‍වන ලෙස ජනාධිපති මහින්ද රාජපක්ෂ මහතා දකුණු කොරියානු ව්‍යාපාරික ප්‍රජාවගෙන් ඉල්ලීමක් කර තිබේ. ශ්‍රී ලංකාව තුළ ආයෝජනය කර ඒ සඳහා දායක වන්නැයි ජනාධිපතිවරයා ඔවුන්ගෙන් ඉල්ලා ඇති බව සඳහන්ය. දකුණු කොරියාවේ සංචාරයක නිරතව සිටින අතරතුර ශ්‍රී ලංකා කොරියා ව්‍යාපාරික සංසදය අමතමින් ජනාධිපති මහින්ද රාජපක්ෂ මහතා මෙම ඉල්ලීම කර ඇත. ආයෝජනය සඳහා ශක්තිමත් සාර්ව ආර්ථික පදනමක් හා තරගකාරී වාතාවරණයක් නිර්මාණය කිරීමට ශ්‍රී ලංකාව නිරන්තරයෙන් ක්‍රියාත්මකව ඇති බව එහි දී වැඩිදුරටත් අදහස් දැක් වූ ජනාධිපතිවරයා පැවසුවේය. පුළුල් ලෙස විහිදුණු ප්‍රාදේශීය යටිතල පහසුකම් වර්ධනය කිරීමට ශ්‍රී ලංකාවේ ආර්ථිකයේ ඉහළ ප්‍රමුඛස්ථානයක් ලබාදී ඇති බව හෙතෙම එහි දී සඳහන් කළේය. ශ්‍රී ලංකාවේ ආර්ථික පාර්ශවකරුවන් රටේ ආර්ථිකය කෙරෙහි තවදුරටත් විශ්වාසය තබා කටයුතු කරනු ඇති බව ජනාධිපති මහින්ද රාජපක්ෂ මහතා මෙහි දී ප්‍රකාශ කළේය.", "URL": "https://sinhala.adaderana.lk/news.php?nid=23828", "Category": null, "Parent URL": null}