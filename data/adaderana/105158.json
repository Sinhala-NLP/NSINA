{"Source": "Adaderana", "Timestamp": "February 27, 2019 04:58 pm", "Headline": "මහින්ද-ඉරාන තානාපති හමුවක", "News Content": "වර්තමාන රජය බලයට පත්වීමත් සමඟ ඉරාන රජය විසින් ණය ආධාරයක් ලෙස ලබා දුන් උමා ඔය ව්‍යාපෘතිය වසර එක හමාරක් නවතා තැබීමෙන් ඉරානයට කිසිදු පාඩුවක් සිදු නොවූ අතර එයින් පාඩුව සිදු වූයේ ශ්‍රී ලංකාවට බව ඉරාන තානාපති මොහොමඩ් ශෛයිරී අමිරානි (Mohammad ZaeriAmirani) මහතා පැවසීය. ඉදිරි දිනයකදී උමා ඔය නිරීක්ෂණය කිරිමට පැමිණෙන ලෙස ඉරාන තානාපතිවරයා විසින් විපක්ෂ නායකතුමාට ආරාධනා කල අතර එතුමා විසින් ඒ සඳහා එකඟතාවය පළ කලේය. අද (27)පෙරවරුවේ තානාපතිවරයා විපක්ෂන නායක මහින්ද රාජපක්ෂ මහතා විජේරාම නිල නිවසෙදී හමුවූ අවස්ථාවේදී මෙම අදහස් පළ විය. වත්මන් රජය බලයට පත්වූ පසු රජයේ බලධාරීන්ගෙන් තම රජය ආරම්භ කරන ලද සංවර්ධන කටයුතු නොනවත්වන ලෙස තමා ඉල්ලා සිටියද ඔවුන් එය පිළිනොගත් බව මහින්ද රාජපක්ෂ මහතා පැවසීය. තවද, තානාපතිතුමා සඳහන් කළේ ඇමරිකාව විසින් ඉරානයට ආර්ථීක සම්බාධක පැනවීම හේතුවෙන් ශ්‍රී ලංකාව ද තෙල් මිලදී නොගන්නා බවයි. නමුත් ආසියාවේ අනෙකුත් රටවල් තෙල් මිලදී ගන්නා බව ඔහු පැවසීය. එසේම තානාපතිවරයා යොජනා කළේ ඉරානයෙන් තෙල් ලබා දීමේදී මුදල් වෙනුවට තේ, රබර් සහ කුළුබඩු වර්ග ශ්‍රී ලංකාවෙන් ලබා දෙන ක්‍රමවේදයක් හඳුන්වා දීමෙන් දෙරටටම වාසි දායක තත්ත්වයක් උදාකර ගත හැකි බවයි. එම යෝජනාව ද මහින්ද රාජපක්ෂය මහතාගේ අවධානයට යොමුවිය.", "URL": "https://sinhala.adaderana.lk/news.php?nid=105158", "Category": null, "Parent URL": null}