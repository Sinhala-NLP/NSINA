{"Source": "Adaderana", "Timestamp": "December 15, 2010 01:31 pm", "Headline": "කිසියම් හෝ චෝදනාවක් ඔප්පු කළ හැකි නම් ඉල්ලා අස්වෙනවා", "News Content": "තමාට එරෙහි කිසියම් හෝ චෝදනාවක් ඔප්පු කිරීමට හැකි නම් අමාත්‍යධුරයෙන් ඉල්ලා අස් වන බව ප්‍රවාහන අමාත්‍ය කුමාර වෙල්ගම මහතා පවසයි. 28 වසරක සිය දේශපාලන දිවිය තුළ දුෂණ හෝ අක්‍රමිකතා චෝදනාවක් ඉදිරිපත්ව නොමැති බව අමාත්‍යවරයා පෙන්වා දෙයි. මුදල් රැස් කිරීම සම්බන්ධයෙන් ප්‍රවාහන අමාත්‍යවරයා සහ ජාතික ගමනාගමන කොමිසම වෙත ලංකා පෞද්ගලික බස් හිමියන්ගේ සංගමය ඊයේ(14) මාධ්‍ය හමුවක් කැඳවමින් චෝදනා කර තිබුණි. ගැමුණු විජේරත්න මහතාට අවශ්‍ය පරිදි පෞද්ගලික බස් රථ ‍ක්ෂේත්‍රය හැසිරවීමට ඉඩ නොලැබීම හේතුවෙන් මෙවැනි චෝදනා ඉදිරිපත් කරන බව අද පැවති මාධ්‍ය හමුවේ දී අමාත්‍ය කුමාර වෙල්ගම මහතා පැවසුවේය. යම් හෙයකින් පෞද්ගලික බස් හිමියන් වැඩ වර්ජනයක නිරත වුවහොත් තමා කවුරුන් ද යන්න පෙන්වා දිය හැකි බව වෙල්ගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=12868", "Category": null, "Parent URL": null}