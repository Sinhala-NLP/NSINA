{"Source": "Adaderana", "Timestamp": "February 27, 2012 08:48 am", "Headline": "අද නිවාස හා ජන සංගණනයේ තවත් අදියරක් ", "News Content": "ශ්‍රී ලංකාවේ 14 වන නිවාස හා ජන සංගණනයේ තවත් අදියරක් අද(27) ආරම්භ කෙරෙයි. අද සිට මාර්තු 19 දක්වා වූ සති 3ක කාලය තුළ සියලු පුද්ගලයින්ගේ හා ඔවුන් පදිංචි ස්ථාන වල තොරතුරු රැස් කිරීම සිදුකෙරෙන බව ජනලේඛන හා සංඛ්‍යාලේඛන දෙපාර්තමේන්තුව පවසයි. ඉන් අනතුරුව මාර්තු මස 19 වැනි දින රාත්‍රියේ දී පදිංචි ස්ථානයක් නොමැති හා එළිමහනේ ජීවත් වන පුද්ගලයින් ගණනය කිරීමට කටයුතු යොදා තිබේ. ගෙයින් ගෙට ගොස් තොරතුරු රැස්කිරීම සඳහා තාවකාලික පදනම මත ගණන් ගන්නා නිලධාරීන් අසූදහසක් පමණ තෝරාගෙන ඇති බව ජනලේඛන හා සංඛ්‍යාලේඛන දෙපාර්තමේන්තුව පවසයි. ඔවුන්ගේ අධීක්ෂණ නිලධාරීන් ලෙස ග්‍රාම නිලධාරීන් ඇතුළු රජයේ නිලධාරීන් 16 , 000ක් පමණ පත් කර තිබේ. වසර 30 ට පසුව සමස්ත ශ්‍රී ලංකාවම ආවරණය වන පරිදි පැවැත්වෙන මෙම සංගණනය සඳහා සිය නිවසේ රැඳී සිටිමින් නිවැරදි තොරතුරු ලබා දීමට සහය වන ලෙස ජනලේඛන හා සංඛ්‍යාලේඛන දෙපාර්තමේන්තුව ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=22418", "Category": null, "Parent URL": null}