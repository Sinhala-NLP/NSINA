{"Source": "Adaderana", "Timestamp": "June 5, 2018 06:13 pm", "Headline": "කෝප් කමිටු සාමාජිකයින්ගෙන් දිවුරුම් ප්‍රකාශ ගන්නැයි කැෆේ සංවිධානයෙන් කථානායකට ලිපියක්", "News Content": "වත්මන් කෝප් කමිටුව නියෝජනය කරන සියලුම පාර්ලිමේන්තු මන්ත්‍රිවරුන් පර්පෙචුවල් සමාගම හෝ ඊට අනුබද්ධ ආයතනවලින් මුදල්, ත්‍යාග සහ මැතිවරණ ආධාර ලබා නොගත් බවට ඔවුන්ගෙන් දිවුරුම් ප්‍රකාශ ලබාගන්නා ලෙස ඉල්ලමින් කැෆේ සංවිධානය කථානායකවරයාට ලිපියක් භාරදී තිබේ. කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා විසින් අදාල ලිපිය භාර දී ඇති අතර ඉන් පෙන්වා දී ඇත්තේ පසුගිය කෝප් කමිටු සාමාජිකයින්ට බැඳුම්කර මුදල් ලබාගැනීම පිළිබඳ චෝදනා එල්ල වී ඇති බැවින් එම තත්ත්වය කෝප් කමිටුවේ ප්‍රතිරූපය සහ විශ්වසනීයත්වය බිඳවැටීමට හේතු වී ඇති බවයි. එබැවින් නව කොප් කමිටුවේ පළමු රැස්වීමේදීම පර්පෙචුවල් සමාගමෙන් කිසිදු ප්‍රතිලාභයක් ලබා නොගත් පුද්ගලයින් පමණක් කෝප් කමිටු සාමාජිකයින් ලෙස කටයුතු කරන බව තහවුරු කරගැනීම කථානායකවරයාගේ යුතුකමක් බව එම ලිපියේ සඳහන් වෙයි. මේ අතර තොරතුරු දැනගැනීමේ පනතේ තොරතුරු ලබාදිය නොහැකි අවස්ථාවක් ලෙස නිශ්චිතව දක්වා ඇති අවස්ථාවකදී හැර තොරතුරු ලබාදීම ප්‍රතික්ෂේප කිරීමට රජයේ ආයතනයකට හැකියාවක් නොමැති බව තොරතුරු දැනගැනීමේ අයිතිවාසිකම් පිළිබඳ කොමිෂන් සභාවේ කොමසාරිස් එස්.ජී පුංචිහේවා මහතා පවසයි. පර්පෙචුඅල් ට්‍රෙෂරීස් සමාගමෙන් මුදල් ලබාගත් බව පැවසෙන 118 දෙනා සම්බන්ධයෙන් අදත් විවිධ පාර්ශ්වවලින් අදහස් පළ විය.", "URL": "https://sinhala.adaderana.lk/news.php?nid=90400", "Category": null, "Parent URL": null}