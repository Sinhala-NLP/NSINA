{"Source": "Adaderana", "Timestamp": "August 15, 2019 07:04 am", "Headline": "සාර්ථකව නිමාවු මහනුවර ඇසළ පෙරහැර මංගල්‍ය", "News Content": "මෙවර මහනුවර ඇසළ පෙරහැර මංගල්‍ය සාර්ථකව අවසන් කළ බව දැක්වෙන පෙරහැර සංදේශය අද (15) පස්වරුවේ ජනාධිපති මෛත්‍රීපාල සිරිසේන මහතාට භාර දීමට නියමිතව ඇත. ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල මහතා ප්‍රමුඛ සතර මහා දේවාලවල බස්නායක නිලමේතුමන් විසින් ජනාධිපති මන්දිරයට ගොස් ජනාධිපතිවරයා වෙත සංදේශය භාරදීමෙන් අනතුරුව මෙවර ඇසල පෙරහැර මංගල්‍ය නිල වශයෙන් නිමාවට පත්වීමට නියමිතයි. මෙවර මහනුවර ඇසළ පෙරහැර මංගල්‍යයේ 05 වන රන්දෝලී පෙරහැර හෙවත් මහා පෙරහැර ඊයේ රාත්‍රී මහනුවර නගරයේ වීදි සංචාරය කෙරුණි. ඊයේ දිනයේ පෙරහැර කරඬුව වැඩමවීම සිදුකරනු ලැබුවේ රුහුණු කතරගම මහ දේවාලයේ වාසනා හස්තියා විසින් වන අතර දෑල ඇතුන් ලෙස දළදා මාලිගා ඇත් පන්තියේ සිංහ රාජා හා මියන් රාජා ගමන් කරනු ලැබුවේය. පෙරහැර නැරඹීම සඳහා දෙස් විදෙස් විශාල පිරිසක් සහභාගී වී සිටි බව අද දෙරණ වාර්තාකරු සඳහන් කළේය. අද අලුයම සිව් මහා දේවාලවලින් පිටත් වූ දිය කැපුම් පෙරහැර මහවැලි නදියේ ගැටඹේ තොටේ දී දිය කැපුම් මංගල්‍යය පවත්වා මහනුවර පුල්ලේයාර් කෝවිල වෙත පැමිණ ආගමික වතාවත්වල නිරත වුණි. ඝණදෙවි කෝවිල ඉදිරිපිටින් ආරම්භ වන සිව් මහා දේවාල පෙරහැර සහ අස්ගිරි ගෙඩිගේ මහා විහාරයෙන් ආරම්භ වන දහවල් පෙරහැර ශ්‍රී දළදා මාලිගා චතුරස්‍රයේ තෙවරක් ප්‍රදක්ෂිනා කොට දළදා මාලිගා පෙරහැර මාලිගාවටත් ඒ ඒ දේවාල පෙරහැර දේවාලවටත් අද පස්වරුවේ ගෙවිදීමට නියමිතව ඇත.", "URL": "https://sinhala.adaderana.lk/news.php?nid=116562", "Category": null, "Parent URL": null}