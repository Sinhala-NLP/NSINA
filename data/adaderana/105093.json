{"Source": "Adaderana", "Timestamp": "February 26, 2019 07:25 pm", "Headline": "ETI තැන්පත්කරුවන්ට කඩිනම් සහන සලසන්නැයි ජනපති අවධාරණය කරයි", "News Content": "ඊ.ටි.අයි. මූල්‍ය ආයතනයේ තැන්පත්කරුවන්ට කඩිනම් සහන සැලසීමේ අවශ්‍යතාව ජනාධිපති මෛත්‍රීපාල සිරිසේන මහතා අද අවධාරණය කළේය. ඒ ජාතික ආර්ථික සභාව අද රැස්වූ අවස්ථාවේදීයි. ජාතික ආර්ථික සභාව අද ජනාධිපති කාර්යාලයේදී රැස්වුනේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙනි. මෙහිදි ඊ.ටී.අයි. මූල්‍ය සමාගමේ වත්කම් අලෙවි කිරීමේ ගණුදෙනුව සඳහා නිර්දේශ ඉදිරිපත් කිරීම සිදුකෙරුණි. 2015-2018 කාලය තුළ මෙරට ආයතන 2ක් සහ විදේශීය සමාගමක් ඊ.ටී.අයි. සමාගම මිලදී ගැනීමට කැමැත්ත පළ කර තිබූ බව එහිදී පැවසුනු අතර දේශිය සමාගම් සමඟ ප්‍රමාණවත් තරම් පාරදෘශ්‍ය භාවයකින් කටයුතු කර තිබේද යන්න පිළිබදවත් එම ගණුදෙනුවේදී තැන්පත්කරුවන්ට ගෙවීම සඳහා උපරිම මුදලක් ලබාගැනිම පිණිස නිසි කේවල් කිරිමක් සිදු කළේද යන්න අපැහැදිලි බවත් ජාතික ආර්ථික සභාවේ අවධානයට ලක්විය. මේවනවිට ඊ.ටි.අයි. සමාගමේ තැන්පතුවලින් 20%ක් නැවත එම තැන්පත්කරුවන්ට ලබාදී තිබෙන බවත් තවත් 10%ක් නුදුරේදී ලබාදිය හැකි බවටත් මහබැංකුව අපේක්ෂා පළ කළේය. මේ අතර ක්ෂුද්‍ර මූල්‍ය ණය පොලී පහත දැමීම හා ක්ෂුද්‍ර මූල්‍ය ණය ලබාදෙන ආයතන නියාමනය සඳහා ආයතනයක් පිහිටුවීම කෙරෙහිද මෙහිදී සාකච්ඡාවට ලක් විය. මේ අතර මහනගර හා බස්නාහිර සංවර්ධන අමාත්‍යාංශය විසින් යාවත්කාලින කෙරුණු ශ්‍රි ලංකාවේ භෞතික සැලැස්මද මෙහිදි ජනාධිපතිවරයා වෙත ඉදිරිපත් කෙරුණු අතර ඊට ජාතික ආර්ථීක සභාවේ අනුමැතිය හිමිවිය.", "URL": "https://sinhala.adaderana.lk/news.php?nid=105093", "Category": null, "Parent URL": null}