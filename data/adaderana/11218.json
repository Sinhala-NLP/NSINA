{"Source": "Adaderana", "Timestamp": "October 1, 2010 10:48 am", "Headline": "ගෘහ සේවයේ ප්‍රමාදයට හේතුව සෞදි -ශ්‍රී ලංකා සාකච්ඡායි ", "News Content": "ශ්‍රී ලාංකේය ගෘහ සේවිකාවන්ගේ සේවය අපේක්ෂා කරන සවුදි ආරබියානු නිවෙස් වලට එසේ ඉල්ලුම් කරන සේවිකාවන් ලබාදීමේ ප්‍රමාදයක් පවතින බව වාර්තා වේ. සියලු ගෙවීම් නිසි පරිදි සිදුකර අයදුම් කිරීමේ පටිපාටිය ද සම්පූර්ණ කළ පසුවද ගෘහ සේවිකාවකගේ සේවය ලබාගැනීම මාස 9 සිට වසරක් පමණ දක්වා ප්‍රමාදයක් පවතින බව සඳහන්ය. මෙම ප්‍රමාදයට හේතුව ශ්‍රී ලංකාව සම්බන්ධ ගැටලුවක් බව සෞදි නියෝජිතයින් පවසන බව ගෘහ සේවිකාවන් සඳහා අයදුම්කරන සෞදි ජාතිකයින් සඳහන් කරයි. මාස 10 සිට වසරක් පමණ දක්වා තමන් හට සේවිකාවක් බලාපොරොත්තුවෙන් සිටීමට සිදුවන බව මෙම පිරිස් අරාබි මාධ්‍ය වෙත ප්‍රකාශ කර තිබේ. ගෘහ සේවිකාවන්ගේ වැටුප් පිළිබඳව ශ්‍රී ලංකාව හා සෞදි අරාබිය අතර පැවැත්වෙන සාකච්ඡා මෙම ප්‍රමාදයට හේතුව බව ජෙඩාහි රැකියා නියෝජිත ආයතනයෙහි කළමනාකරු සඳහන් කළ බව අරාබි මාධ්‍යය වාර්තා කරයි. ශ්‍රී ලාංකේය ගෘහ සේවිකාවන් සඳහා ලබාදෙන අවම වැටුප වන සවුදි රියාල් 650 සිට සවුදි රියාල් 800 දක්වා වර්ධනය කරමින් නව ගිවිසුමක් අත්සන් කිරීම සඳහා ශ්‍රී ලංකාව ඉල්ලීමක් කරන බව ද ඔහු ප්‍රකාශ කර තිබේ. මෙම සාකච්ඡා සම්පූර්ණ වනතුරු අදාළ ප්‍රමාදවීම් වලට විසඳුමක් ලබාදිය නොහැකි බව ද හෙතෙම අවධාරණය කර ඇත. මේ ගැටලුව සම්බන්ධව සිය පෞද්ගලික අවධානය යොමුකර විමසා බලන බව රියාද්හි පිහිටි ශ්‍රී ලංකා තානාපති කාර්යාලයෙහි කම්කරු නියෝජිතවරයා වන නිමල් රණවක මහතා අවධාරණය කර ඇත.", "URL": "https://sinhala.adaderana.lk/news.php?nid=11218", "Category": null, "Parent URL": null}