{"Source": "Adaderana", "Timestamp": "June 14, 2014 10:45 am", "Headline": "ආණ්ඩුවේ යෝජනාවලියට ජ.වි.පෙ. සංශෝධන කිහිපයක්  ", "News Content": "එක්සත් ජාතීන්ගේ සංවිධානයේ මානව හිමිකම් කොමිසම විසින් ශ්‍රී ලංකාව පිළිබඳව කෙරෙන පරීක්ෂණ සිදු නොකළ යුතු යැයි ආණ්ඩුවේ මන්ත්‍රී කණ්ඩායමක් පාර්ලිමේන්තුවට ඉදිරිපත් කර ඇති යෝජනාවලිය හුදෙක් දේශපාලන වාසි ලබාගැනීමට ඉදිරිපත් කළ එකක් බව ජනතා විමුක්ති පෙරමුණේ නායක අනුර කුමාර දිසානායක පවසයි. පරීක්ෂණවලට සහය නො දෙන බව ආණ්ඩුව එක්සත් ජාතීන්ගේ සංවිධානයට දැනුම් දී ඇති අවස්ථාවක, පාර්ලිමේන්තුව මේ සම්බන්ධයෙන් ගන්නා තීරණය වැදගත් නොවන බව ඔහු සඳහන් කරයි. එසේම ආණ්ඩුවේ මන්ත්‍රීවරුන් විසින් ඉදිරිපත් කර ඇති යෝජනාවලියට සංශෝධන 6ක් ජ.වි.පෙ. විසින් පාර්ලිමේන්තුවට ඉදිරිපත් කර තිබේ. තම පක්ෂය රට ගැන සිතා මෙම සංශෝධන ඉදිරිපත් කර ඇති බව ජනතා විමුක්ති පෙරමුණේ නායක අනුර කුමාර දිසානායක පැවසුවේය. ජනතා විමුක්ති පෙරමුණේ මෙම සංශෝධනය මගින් ජනතා විරෝධතාවලට, මාධ්‍ය ආයතන, මාධ්‍යවේදීන්ට සහ දේශපාලන මෙන්ම සමාජ ක්‍රියාකාරීන්ට සිදු වූ පහර දීම්, රැඳවුම් බාරයේ සිටි පුද්ගලයන් මිය යාම හා පහර දීමේ සිදුවීම්, නීතියේ පාලනය හා නීතියේ ක්‍රියාදාමය ආරක්ෂා කිරීමට එල්ල වූ බාධා සහ ආගමික අසමගිය ඇති කිරීමට ඉවහල් වූ සිදුවීම් ගැන ද පරීක්ෂණයක් ඉල්ලා තිබේ.", "URL": "https://sinhala.adaderana.lk/news.php?nid=43958", "Category": null, "Parent URL": null}