{"Source": "Adaderana", "Timestamp": "October 24, 2016 03:39 pm", "Headline": "  උසස්වීම් සඳහා රාජ්‍ය භාෂා ප්‍රවීනතාවය අදාළ කර නොගන්නැයි ඉල්ලයි", "News Content": "දැනට රාජ්‍ය සේවයේ සේවය කරන නිලධාරීන්ගේ උසස්වීම් සඳහා රාජ්‍ය භාෂා ප්‍රවීනතාවය අදාළ කර නොගන්නා ලෙස රාජ්‍ය, පළාත් රාජ්‍ය, රජයේ වෘත්තීය සමිති සම්මේලනය ආණ්ඩුවෙන් ඉල්ලීමක් කර තිබේ.එහි ප්‍රධාන ලේකම් අජිත් කේ. තිලකරත්න මහතා සඳහන් කළේ අග්‍රාමාත්‍ය රනිල් වික්‍රමසිංහ මහතා වෙත ලිපියක් යොමු කරමින් මෙම ඉල්ලීම සිදු කර ඇති බවයි.රාජ්‍ය පරිපාලන චක්‍රලේඛයට අනුව 2007 අප්‍රේල් මස 01 වන දින සිට රාජ්‍ය සේවයට ඇතුළුවන වන සියලුම රාජ්‍ය සේවකයින්ට රාජ්‍ය භාෂා ප්‍රවීනතාවය ලබා ගැනීම අනිවාර්ය කර තිබේ.කෙසේ වෙතත් 7/2007/2 රාජ්‍ය පරිපාලන චක්‍ර ලේඛයට අනුව 2007 ජුලි මස 01 දින සිට රාජ්‍ය සේවයට ඇතුළු වූ රාජ්‍ය නිලධාරීන් උසස්විම් ලැබුවේ නම් ඔවුන්ට රාජ්‍ය භාෂා ප්‍රවීනතාවය අදාළ නොවන බව රාජ්‍ය, පළාත් රාජ්‍ය, රජයේ වෘත්තීය සමිති සම්මේලනය සඳහන් කළේය.අදාළ චක්‍ර ලේඛයන් දෙකෙන් එක් පාර්ශවයකට අසාධාරණයක් සිදු වන බැවින් එය වහාම ඉවත් කර ගන්නා ලෙස අග්‍රාමාත්‍යවරයාගෙන් ඉල්ලා සිටින බවයි එහි ප්‍රධාන ලේකම් අජිත් කේ තිලකරත්න මහතා වැඩිදුරටත් සදහන් කළේ.", "URL": "https://sinhala.adaderana.lk/news.php?nid=65362", "Category": null, "Parent URL": null}