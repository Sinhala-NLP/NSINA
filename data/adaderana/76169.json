{"Source": "Adaderana", "Timestamp": "August 10, 2017 04:20 pm", "Headline": "ආණ්ඩුවේ “බිලී බෝයි“ රවී", "News Content": "ආණ්ඩුවේ කීර්ති නාමය රැක ගැනීම සඳහා සිය අමාත්‍යධූරයෙන් ඉවත් වීමට යැයි රවී කරුණානායක මහතාට විශාල බලපෑමක් එල්ල කර ඇති බව පාර්ලිමේන්තු මන්ත්‍රී ඩලස් අලහප්පෙරුම මහතා පවසයි. අද(10) පැවති ඒකාබද්ධ විපක්ෂයේ මාධ්‍ය හමුවකට එක් වෙමින් මන්ත්‍රීවරයා මෙම අදහස් පළ කළේය. රවී කරුණානායක මහතාව “බිලි බෝයි“ කෙනෙක් කර ගැනීමට ආණ්ඩුව උත්සහ කරන බවත් සමස්ත සිදු වීම රවී අමාත්‍යවරයාගේ ගිණුමට බැරකර බැඳුම්කර වංචාවේ සැබෑ යථාර්ථය යටපත් කර සදාකාලික රහසක් සේ තබා ගැනීමට ආණ්ඩුව උත්සහ ගන්නා බවට ද අලහප්පෙරුම මහතා චෝදනා කර සිටියි. බැඳුම්කර වංචාවට අදාළ අලාභය රුපියල් ත්‍රිලියනයක් ලෙස ආණ්ඩුවේ ඇමතිවරයෙක් පවසා සිටි අතර ඉන් රවී කරුණානායක මහතාට රුපියල් මිලියන 160 ක් සඳහා පමණක් චෝදනා ගොනු කර ඇති බවත් පැවසූ ඩලස් අලහප්පෙරුම මහතා වැඩි දුරටත් කියා සිටියේ රාජිත සේනාරත්න මහතාට අනුව නම් එය ලූනූ බිකක් තරම් වු සුළු ප්‍රමාණයක් වන බවයි. එය එසේ නම් ලුණු පාත්තියේ හිමිකරුවෝ ආරක්ෂා කර ගැනීමට ආණ්ඩුව උත්සහ දරන්නේ කුමන් හේතුවක් නිසා ද යනුවෙන් ද මන්ත්‍රීවරයා මෙහිදී ප්‍රශ්න කර සිටියේය. රටම මෙහි අවසන් හෙළිදරව්ව දක්වා අවධියෙන් සිටිය යුතු බව සුජාත දේශපාලනයක් බලාපොරොත්තු වන සියලු දෙනාගේ වගකීම වන බව ද මන්ත්‍රීවරයා පවසා සිටියේය.", "URL": "https://sinhala.adaderana.lk/news.php?nid=76169", "Category": null, "Parent URL": null}