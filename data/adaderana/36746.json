{"Source": "Adaderana", "Timestamp": "August 19, 2013 01:37 pm", "Headline": "සන්ධානේ මැතිවරණ තේමාව සතුටයි නිදහසයි දිනවමු - උතුර පරදී වගේලු!", "News Content": "සමීක්ෂණයට අනූව ඉදිරි පළාත් සභා මැතිවරණයේදී ආණ්ඩුව වයඹ පළාතේ ආසන 19ත්, මධ්‍යම ආසන 21න් 20ක් හා උතුරේ ආසන 14න් 4ක් ජයගන්නා බව යෞවන කටයුතු හා නිපුණතා සංවර්ධන ඇමති ඩලස් අලහප්පෙරුම මහතා පවසයි. උතුරේ ආසන 5ක් ටී.එන්.ඒ ජයගනු ඇතැයිද ඉතිරි 5 අවිනිශ්චිත බවද හෙතෙම අද (19) පෙරවරුවේ කොළඹදී පැවැති මාධ්‍ය හමුවකදී කීය. පළාත් 3ට ජනපති සහභාගිත්වයෙන් රැස්වීම් 14ක්, ආසන 54 සඳහා රැස්වීම් 54ක් රැස්වීම් ජනහමු ඇතුළු වැඩසටහන් 4498ක් සමස්ථයක් ලෙස පවත්වන බවද ඔහු පැවසීය. නිදහස් හා සාමකාමී ලෙස මැතිවරණ ප්‍රචාරණ කටයුතු කරන්නැයි සන්ධානයේ සියලු අපේක්ෂකයින්ට උපදෙස් දී ඇතැයිද ඔහු කීය. මාධ්‍ය හමුවට සහභාගි වූ සෞඛ්‍ය අමාත්‍ය මෛත්‍රිපාල සිරිසේන මහතා කීවේ “සතුටයි නිදහසයි දිනවමු“ මෙවර සන්ධානයේ මැතිවරණ තේමාව බවයි. ලෝකයේ සාමකාමී රටවල් අතරින් ශ්‍රී ලංකාව ඉදිරියෙන් සිටින බවත් පසුගිය මැතිවරණවලට සාපේක්ෂව මේවන විට ලැබී ඇත්තේ අඩු පැමිණිලි සංඛ්‍යාවක් බවත් හෙතෙම පැවසීය. ලබන සැප්තැම්බර් 02දා ශ්‍රී ලංකා නිදහස් පක්ෂයේ 62 වැනි සංවත්සරයට සමගාමීව ජනපති සහභාගිත්වයෙන් කුරුණෑගල මාළිගාපිටියේදී මෙවර මැතිවරණයේ පළමු ප්‍රචාරක රැස්වීම පවත්වන බවද ඔහු කීය. මාධ්‍ය හමුව ඇමතු ජ්‍යෙෂ්ඨ අමාත්‍ය ඩිව් ගුණසේකර මහතා කීවේ උතුරු පළාතේ සාමකාමි මැතිවරණයක් ව්‍යාපාරයක් මීට පෙර තමා දැක නැති බවයි. උතුරේ තරුණ කොටස් අතර මැතිවරණයට උනන්දුවක් ඇති බවත් ටී.එන්.ඒ. වගකීමෙන් යුතුව මැතිවරණ කටයුතුවල නිරතවනු ඇතැයි තමන් අපේක්ෂා කරන බවත් ඔහු පැවසීය. මාධ්‍ය හමුව ඇමතු ආයෝජන ප්‍රවර්ධන නියෝජ්‍ය අමාත්‍ය ෆයිසර් මුස්තාෆා මහතා කීවේ මෙවර මැතිවරණයේදී ඇතැම් දේශපාලන පක්ෂ ජාති වාදය තේමා කර ගත් මැතිවරණය ව්‍යාපාරයක් ගෙන යන බවයි. එකම පක්ෂයේ අපේක්ෂකයින් අතර ගැටුම් ඇතිවීම හා මැතිවරණ ප්‍රචණ්ඩ ක්‍රියා ගැනද මාධ්‍යවේදීන් ප්‍රශ්න කළ අවස්ථාවේදී මෙම මැතිවරණ ක්‍රමයේ ආරම්භයේ සිට එය දක්නට ලැබෙන බව ඇමතිවරුන් එහිදී පෙන්වාදෙන ලදී. එසේම එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවිපිල්ලේගේ පැමිණීම, කිරිපිටිවල ඩී.සී.ඩී. අඩංගු වීම, රතුපස්වල සිද්ධිය ගැනද එම මාධ්‍ය හමුවේදී අදහස් පළවිණ.", "URL": "https://sinhala.adaderana.lk/news.php?nid=36746", "Category": null, "Parent URL": null}