{"Source": "Adaderana", "Timestamp": "June 29, 2012 08:43 am", "Headline": "වව්නියාව බන්ධනාගාර නිලධාරීන් තිදෙනෙකු රැඳවියන්ගේ ග්‍රහණයට", "News Content": "වව්නියාව බන්ධනාගාර නිලධාරීන් තිදෙනෙකු රැඳවියන්ගේ ග්‍රහණයට ගෙන තිබේ. බන්ධනාගාරයේ රැඳවියෙකු වෙනත් බන්ධනාගාරයකට මාරුකිරීමට විරෝධය පළකරමින් රැඳවියන් විසින් මෙම ක්‍රියාව සිදුකර ඇති බව වාර්තා වේ. ඊයේ පස්වරුවේ සහ රාත්‍රියේ එම නිලධාරීන් මුදාගැනීමට තැත් කළ ද එම උත්සාහය සාර්ථක නොවූ බව වැඩබලන පොලිස් මාධ්‍ය ප්‍රකාශක පොලිස් අධිකාරී සජීව මැදවත්ත මහතා සඳහන් කළේය. බන්ධනාගාර නිලධාරීන්, පොලිසිය සහ යුද හමුදාව ආරක්ෂාව සඳහා යොදවා ඇති බව ද අද දෙරණ වෙත අදහස් දක්වමින් ඒ මහතා ‍කියා සිටියේය. රඳවාගෙන සිටින බලධාරීන්ට බලපෑම් කිරීමක් ‍හෝ පහරදීමක් පිළිබඳව වාර්තා වී නොමැති බව ද මැදවත්ත මහතා ප්‍රකාශ කළේය.", "URL": "https://sinhala.adaderana.lk/news.php?nid=25398", "Category": null, "Parent URL": null}