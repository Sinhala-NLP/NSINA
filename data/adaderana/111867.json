{"Source": "Adaderana", "Timestamp": "June 13, 2019 10:10 am", "Headline": "මොරටුවේ මාරාන්තික උපවාසය අවසන්-විපක්ෂ නායකගෙන් වතුර බිඳක්", "News Content": "වඩු කර්මාන්තයට අදාළ ඉල්ලීම් කිහිපයක් මුල්කර ගනිමින් මොරටුව නගරාධිපති සමන් ලාල් ප්‍රනාන්දු ඇතුළු නාගරික මන්ත්‍රීවරුන් පිරිසක් ආරම්භ කළ මාරාන්තික උපවාසය ඊයේ(12) අවසන් කෙරුණි. ඒ, අදාළ ගැටලුව පිළිබඳ සාකච්ඡා කර විසඳුමක් ලබාදෙන ලෙස ජනාධිපතිවරයා විසින් මහවැලි සංවර්ධන හා පරිසර අමාත්‍යංශයේ ලේකම්වරයා වෙත සිදුකළ දැනුම් දීමත් සමගයි. මොරටුව මහනගර සභාවේ නගරාධිපති සමන් ලාල් ප්‍රනාන්දු ඇතුළු නාගරික මන්ත්‍රීවරුන් පිරිසක් එම නගර සභාව ඉදිරිපිට සත්‍යග්‍රහයක් ආරම්භ කළේ ඉකුත් 08 වැනිදායී. නීත්‍යනුකූල ලී මඩුවල දෛනික ගනුදෙනු වාර්තාවක් මාසිකව අඩවි වන නිලධාරියා වෙත යොමුකළ යුතු වීම සහ එම වාර්තාවේ දැක්වෙන දැව තොගය ගබඩාවේ භෞතිකව පවතින දැව තොගය සමග සමාන වීම අවශ්‍ය බවට මහවැලි සංවර්ධන හා පරිසර අමාත්‍යාංශය නිකුත් කළ රෙගුලාසිය මොරටුව ප්‍රදේශයට බල නොපවත්වන ලෙස ඉල්ලමින් එම සත්‍යග්‍රහය පැවැත්වුණි. කෙසේවෙතත් ආණ්ඩ්වෙන් ඊට නිසි විසඳුමක් නොලැබීම හේතුවෙන් ඊයේ දහවල් සිට ඔවුන් මාරාන්තික උපවාසයක් ආරම්භ කළේය. එය ඊයේ රාත්‍රියේ නිමාවට පත්කෙරුණේ උපවාසකරුවන්ගේ ඉල්ලීම් සඳහා විසඳුම් ලබාදීමට දැනටමත් පියවරගෙන ඇති බව රාජ්‍ය අමාත්‍ය ඉරාන් වික්‍රමරත්න මහතා විසින් මොරටුව මහනගර සභාවේ විපක්ෂ නායක සේනක දමයන්ත මහතා හරහා ලිඛිතව දැනුම් දීමත් සමඟයි. විපක්ෂ නායක මහින්ද රාජපක්ෂ මහතා ද එම ස්ථානයට පැමිණ සිටියේය. අනතුරුව උපවාසයේ නිරතව සිටි මොරටුව නගරාධිපති සමන් ලාල් ප්‍රනාන්දු මහතා ඇතුළු පිරිස ප්‍රතිකාර සඳහා රෝහල්ගත කෙරුණි.", "URL": "https://sinhala.adaderana.lk/news.php?nid=111867", "Category": null, "Parent URL": null}