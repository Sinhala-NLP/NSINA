{"Source": "Adaderana", "Timestamp": "April 1, 2018 09:54 pm", "Headline": "මස් - මාළු අලෙවිය පහල වැටිලා", "News Content": "මේ දිනවල උතුරේ සෑම හින්දු කෝවිලකම වාර්ෂික උත්සව පැවැත්වෙන බැවින් වෙළෙඳ සැල්වල මස් හා මාළු අලෙවිය 70% කට වඩා පහත වැටී ඇතැයි වෙළෙඳ සංගම්වල නිලධාරීහු කියා සිටිති. කෝවිල්වල වාර්ෂික මංගල්‍යය ආරම්භ කිරීමට නියමිත දිනය ප්‍රකාශයට පත් වීමෙන් පසුව දින හතක කාලයක් ද කෝවිලේ වාර්ෂික මංගල්‍යය පැවැත්වෙන කාලයේද ඉන් පසුව තවත් දින හතක්ද හින්දු බැතිමතුන් මස් මාංශ අනුභවයෙන් වැළකී සිටීම නිසා සාමාන්‍ය වශයෙන් දින 21 ක කාලයක් උතුරේ වෙළෙඳ සැල්වල මස් මාංශ අලෙවිය පහත වැටෙන බව වෙළෙඳ සංගම් කියා සිටිති. උතුරේ සිටින හින්දු නොවන ජනතාවට මස් හා මාළු අලෙවි කිරීමට අවශ්‍ය නිසා පමණක් සිය වෙළෙඳ සැල් විවෘත කොට ඇති බව පවසන එම වෙළෙන්ඳන් මේ කාලය තුළ තමන්ට කිසිඳු ලාබයක් නොමති බවද කියා සිටිති. මේ තත්ත්වය නිසා මේ දිනවල උතුරේ මාළු වෙළෙඳ සැල්වල විකිණීම සඳහා ඇත්තේ මාළු වර්ග කීපයක් පමණි. යළිත් සැප්තැම්බර් මාසයේදී සරස්වතී පූජා සමය එළඹෙන බැවින් තවත් මාසයක කාලයකට උතුරේ මස් මාංශ අලෙවිය පහත වැටෙන බවද වෙළෙඳ සංගම් කියා සිටියි. මේ දිනවල උතුරේ වෙළෙඳසැල්වලට එළවළු හා පළතුරුවලට හොද ඉල්ලුමක් පවතී. මේ නිසාම ඒවායෙහි මිල ගණන් තරමක් ඉහළ ගොස් ඇති අනදම දක්නට ලැබෙයි.", "URL": "https://sinhala.adaderana.lk/news.php?nid=86727", "Category": null, "Parent URL": null}