{"Source": "Adaderana", "Timestamp": "December 27, 2016 09:05 am", "Headline": "කුණු කෑම වික්ක 52ට නඩු", "News Content": "මාරවිල, මහවැව සහ නාත්තන්ඩිය යන ප්‍රදේශවල සිදු කරන ලද මෙහෙයුමකින් අනතුරුව මිනිස් පරිභෝජනයට නුදුසුසු ආහාර අලෙවි කළ බව කියන ව්‍යාපාරිකයින් 52ට එරෙහිව නඩු පැවරීමට මහජන සෞඛ්‍ය පරීක්ෂකවරුන් කටයුතු කර තිබේ.නත්තල් සහ අලුත් අවුරුදු සමයේ තමන්ට අවශ්‍ය දෑ මිළදී ගැනීමට පැමිණෙන පාරිභෝගිකයින් ආරක්ෂා කිරීම අරමුණු කරගෙන මහජන සෞඛ්‍ය පරීක්ෂකවරුන් විසින් මෙම මෙහෙයුම සිදු කර ඇත.මෙම මෙහෙයුමේදී සංචාරක හෝටල්, සුපිරි වෙළඳසැල්, සිල්ලර අලෙවිසැල්, ආපන ශාලා ඇතුළු ව්‍යාපාරික ස්ථාන 200 ක් පමණ මහජන සෞඛ්‍ය පරීක්ෂකවරුන් විසින් පරීක්ෂාවට ලක් කර ඇත.ඉන් ව්‍යාපාරික ස්ථාන 38 ක හිමිකරුවන්ට අවවාද කර ඇති මහජන සෞඛ්‍ය පරීක්ෂකවරුන් ඒවායේ තිබූ මිනිස් පරිභෝජනයට නුසුදුසු ආහාර ද්‍රව්‍යය විනාශ කර දමා තිබේ.දූවිල්ලට සහ කෘමී සතුන්ට නිරාවරණ වන ලෙස ආහාර ගබඩා කර තැබීම, මංශ සහිත ආහාර සහ පිසූ ආහාර එකම ශීතකරණයේ ගබඩා කර තබා ගැනීම, මිනිස් පරිභෝජනයට නුසුදුසු කල් ඉකුත් වූ ආහාර අලෙවිය සඳහා ළග තබා ගෙන සිටීම, අපිරිසිදු තත්ත්වයෙන් ව්‍යාපාරික ස්ථාන පවත්වා ගෙන යාම යන චෝදනාවන් අත්අඩංගුවට ගෙන ඇති ව්‍යාපාරිකයින්ට එරෙහින මහජන සෞඛ්‍ය පරීක්ෂකවරුන් විසින් නගා ඇත.මහජන සෞඛ්‍ය පරීක්ෂකවරුන් වන ජේ.ඒ.සී.කේ.ජයසිංහ, එච්.එම්.ඩී.හේරත්,රොහාන් එදිරිසිංහ, කේ.එස්.කේ.අරවින්ද,බී.එම්.ඩබ්ලිව්.නිලන්ත,එබ්ලිව්.එස්.ජේ.වාස්,අයි.ඒ.පී.ප්‍රනාන්දු,කේ.එම්.ඩී.ආර්.තිළිණප්‍රිය,එච්.එම්.ඩී.ආර්.සමරසිංහ යන මහත්වරුන් විසින් මෙම වැටලීම් සිදු කර තිබේ.", "URL": "https://sinhala.adaderana.lk/news.php?nid=67404", "Category": null, "Parent URL": null}