{"Source": "Adaderana", "Timestamp": "March 26, 2011 10:10 am", "Headline": "පන්නිපිටිය දෙව්රම් වෙහෙර පෙරහැර නිසා විශේෂ රථවාහන සැලැස්මක්", "News Content": "පන්නිපිටිය, දෙව්රම් වෙහෙර විහාරස්ථානයේ සුදොවුන් මහාමායා බුදු මව්පිය උපහාර පෙරහැර හේතුවෙන් ප්‍රදේශයේ විශේෂ රථවාහන සැලැස්මක් ක්‍රියාත්මක වන බව පොලිසිය පවසයි. අද(26) රාත්‍රී 7 ට දෙපානම ශ්‍රී දෙව්රම් වෙහෙර විහාරස්ථානයෙන් ආරම්භ වන පෙරහැර කැන්දහේන වත්ත පාර ඔස්සේ අඹගස් හතර හන්දියට පැමිණ එතැනින් දකුණට හැරී කොට්ටාව - බොරැල්ල 174 මාර්ගයේ පන්නිපිටිය ගුවන් පාලම මතින් හයිලෙවල් මාර්ගය ඔස්සේ මොරකැටිය හන්දිය දක්වා ගමන් කර නැවත එම මාර්ගය ඔස්සේම විහාරස්ථානයට පැමිණීමට නියමිතය. මේ හේතුවෙන් පෙරහැර ගමන් ගන්නා මාර්ගවල අදාළ කාලය තුළ රථවාහන ගමනා ගමනය සීමා කරන බව පොලිසිය සඳහන් කරයි. පෙරහැර ගමන් ගන්නා කාලය තුළ අවිස්සාවේල්ල සිට කොළඹ දක්වා ගමන් ගන්නා වාහන කොට්ටාව හන්දියෙන් බොරැල්ල පාර ඔස්සේ ලෝ ලෙවල් මාර්ගයෙන් ධාවනය කළ යුතුය. එමෙන්ම කොළඹ සිට පැමිණෙන රථවාහන නුගේගොඩ මංසන්ධියෙන් පාගොඩ පාර ඔස්සේ පාර්ලිමේන්තු මාර්ගය භාවිතා කර මාලබේ, කඩුවෙල දෙසින් ලෝ ලෙවල් මාර්ගයට පිවිසිය හැකි බව පොලිසිය පවසයි.", "URL": "https://sinhala.adaderana.lk/news.php?nid=15082", "Category": null, "Parent URL": null}