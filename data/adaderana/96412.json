{"Source": "Adaderana", "Timestamp": "September 20, 2018 03:59 pm", "Headline": "සුපිරි බස් එකෙන් කේරළ ගංජා ප්‍රවාහනය කළ අයෙකුට වැඩ වරදියි", "News Content": "සුඛෝපභෝගී බස්රථයකින් කේරළ ගංජා ප්‍රවාහනය කරමින් සිටි පුද්ගලයෙකු වව්නියාව මූලස්ථාන පොලීසිය මඟින් අත්අඩංගුවට ගෙන තිබේ. පොලීසියට ලද තොරතුරක් මත නොච්චිමොටේ පාලම අසලදී ක්ෂණික මාර්ග බාධක යොදා රථවාහන පරීක්ෂා කර ඇති අතර යාපනය සිට කොළඹ බලා ධාවනය වූ අදාළ බස්රථයේ සිටි මෙම සැකකරු ගංජා තොගය සමඟ අත්අඩංගුවට ගෙන ඇති බව සඳහන්ය. එහිදී කේරළ ගංජා කිලෝග්‍රෑම් 6ක් අඩංගු පාර්සල් තුනක් පොලිසිය විසින් සොයාගෙන තිබේ. සැකකරු කොළඹ, ජම්පටා වීදිය ප්‍රදේශයේ පදිංචි 20 හැවිරිදි තරුණයෙකු බව පොලිසිය පැවසීය. ඔහු වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත අතර වව්නියාව පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=96412", "Category": null, "Parent URL": null}