{"Source": "Adaderana", "Timestamp": "August 5, 2013 04:00 pm", "Headline": " රතුපස්වල සිද්ධියට දේශපාලන අර්ථකතනයක් ලබාදීලා", "News Content": "රතුපස්වල ඇති වූ අවාසනාවන්ත සිද්ධියට දේශපාලන අර්ථකතනයක් ලබා දීමට දැනටමත් ආණ්ඩුවත් , රජ්‍ය මාධ්‍යත් ක්‍රියා කර තිබෙන බව එජාප පාර්ලිමේන්තු මන්ත්‍රී කරු ජයසූරිය මහතා පවසයි. පසුගිය දින ශ්‍රී ලංකා නිදහස් පක්ෂ මුලස්ථානයේ පැවති මාධ්‍ය හමුවකදී ඇමති ඩලස් අලහප්පෙරුම මහතා කියා තිබෙනවා \"මේක ජලය සම්බන්ධ ප්‍රශ්නයක් වුවත් එය යම් දේශපාලන කණ්ඩායමක් විසින් අතට ගත්තා \"ය ලෙස පැවසූ බව කරු ජයසූරිය මහතා අද(05) පැවති මාධ්‍ය හමුවකදී කියා සිටියේය. එහෙත් තමන් මෙහිදී කතා කරන්නේ ජනතාව වෙනුවෙන් මිස පටු දේශපාලන වාසි ලබා ගැනීමේ අරමුණින් නොවන බව ඒ මහතා පැවසීය. දැනටමත් මෙම සිද්ධිය නිසා ජීවිත තුනක් මරුට බිලිවී තිබෙන බවත්, ඉන් එක් අයකු අද(05) ආරම්භවූ අ.පො.ස උසස් පෙළ විභාගයට පෙනී සිටිමේ බලාපොරොත්තුවෙන් සිටි සිසුවෙක් බවත් හෙතෙම එම අවස්ථාවේදී කියා සිටින ලදී. එසේම අනෙක් පුද්ගලයා සේවය නිමාවී බසයක් එනතුරු වැලිවේරිය බස් නැවතුමේ රැඳී සිටි අයෙකු බවත් 40 ක් පමණ අහිංසක මිනිසුන් මේ වන විට රෝහල්ගත කර සිටන බවත් ඔහු කියා සිටියේය. තමන් මෙම සිද්ධිය දකින්නේ නියපොත්තෙන් කැඩිය හැකි දේකට පොරවක් පාවිච්චි කර මහා විනාශයක් කර ගැනීම බව කරු ජයසූරිය මහතා එම අවස්ථාවේදී තවදුරටත් පැවසූවේය. මේ වන විට අවශ්‍ය වී ඇත්තේ පිපාසාවට පිරිසිදු ජලය ඉල්ලු ජනතාවට ,උණ්ඩවලින් පිළිතුරුදීමට නියෝග දුන් වගකිව යුත්තන් කවූරුන්ද කියා සොයා ගැනීම පමණක් නොව ඔවුන්ට නිසි දඬුවම් ලබා දීම බව හෙතෙම සඳහන් කරන ලදී. වර්තමානයේ දී සිරියාව ඒකාධිපති අසාඩ් ජනාධිපතිවරයා ප්‍රජාතන්ත්‍රවාදය ඉල්ලා සිටින ජනතාවට තුවක්කුවෙන් හා බෝම්බවලින් පිළිතුරු දුන්න ද මෙවැනි සිදුවීම් ශීලාචාර සමාජ තුළ සිදුවිය යුතු නොමැති දෙයක් බවත්, එසේනම් ජනතාවකට ජීව උණ්ඩවලින් වෙඩි තැබීම බලවත් දඩබ්බර මුරණ්ඩු ක්‍රියාවක් ලෙස තමන් දකින බව ඒ මහතා කියා සිටියේය. මෙම ගැටලුව ආණ්ඩුව විසින් කලමනා කරණය කළේ වැරදි සහගත ලෙස බවත්, ජනතා උද්ඝෝෂණය ඇති වූ අවස්ථාවේ බලධාරීන් විසින් ජනතාව හරිහැටි දැනුම්වත් කළ යුතුව තිබුණු බවත් තවදුරටත් ඔහු පැවසීය. එසේම ප්‍රදේශයේ ජනතාවට තමන්ට ලැබෙන ජලයේ පිරිසිදුභාවය ගැන ප්‍රශ්ණයක් තිබුණු බවත්, කර්මාන්ත ශාලාවෙන් ප්‍රදේශයේ සිය ගණනකට රැකියා ලැබුණු බවත් එසේනම් මෙම සියලු පාර්ශව සමඟ සාකච්ඡා කර යම් කිසි හදිසි වැඩපිළිවෙළකට යා හැකිව තිබුණ බව කරු ජයසූරිය මහතා කියා සිටියේය. මෙම ජනතා විරෝධතා ආරම්භ වූ අවස්ථාවේදී අපටත් කීපවිටක් එතනට පැමිණ මෙම විරෝධතාවයනට සහාය දෙන ලෙස ඉල්ලා සිටි නමුත් දේශපාලනඥයින් වශයෙන් අප එතැනට ගියානම් මෙතැන දී දේශපාලන මුහුණුවරක් ගැනීමට ඉඩ ඇති හෙයින් අප කළේ ඒ වෙනුවට දිනපතා අදාළ නිලධාරීන්ට වහාම ක්‍රියාත්මක වන ලෙස ඉල්ලා සිටී බව ඔහු කියා සිටියේය මෙහිදී රජයෙන් ඉටු විය යුතු වැඩ කොටස ක්ෂණිකව සිදු නොවීම අභාග්‍යයක් බවත් ජනතා හැගීම් උත්සන්න වූ අවස්ථාවක සිදු විය යුත්තේ සාකච්ඡාවක් බවත් හෙතෙම සඳහන් කළේය. ප්‍රදේශයේ ආගමික නායකත්වය මෙහි දී ඉතා සාමකාමීව හා බුද්ධිමත්ව ක්‍රියා කර සාධාරණ විසඳුමක් ඉල්ලා ගලඔළුව සම්බුද්ධ ජයන්ති විහාරාධිපති තෙරිපැහැ සිරිධම්ම හිමිපාණන් වහන්සේ අවිහිංසාවාදීව උපවාසයක යෙදුණු බවත් , උන්වහන්සේ පොලිසිය හා ආරක්ෂක අංශ සමඟ සාමකාමිව කටයුතු කළ බවත් හෙතෙම පැවසීය. තව දුරටත් මෙම අවස්ථාව අමතමින් ඒ මහතා කියා සිටියේ අප කම්පාවට පත් වන්නේ අහිංසක ජීවිත අහිමීවීම, ජනතාවට දරුණු ලෙස පහර දීම, ආරක්ෂාව පතා කතෝලික පල්ලියට ගිය ජනතාවට හිරිහැර කිරීම , පල්ලිය තුළ වෙඩි තැබීම හා තර්ජනය කිරීම වැනි ආරක්ෂක අංශයේ කීප දෙනෙකු කළ මර්දනකාරී ක්‍රියාපිළිවෙත ගැනයි. ඔවුන්ගේ අඥාණ ක්‍රියාව නිසා අහිංසක ජීවිත නැතිවුවා පමණක් නොව රටේ ජනතාවගේ ආදරයට හා ගෞරවයවට පාත්‍ර වූ රණවිරුවන්ගේ කීර්ති නාමයටත් යම් පලුද්දක් වූ බව ඔහු සඳහන් කර සිටියේය. එසේම මේ මෙබඳු සිද්ධීන් වූ පළමු අවස්තාව නොවන බවත්,තමන්ගේ අයිතිවාසිකම් වෙනුවෙන් කටුනායක නිදහස් වෙළඳ කලාපයේදී සාමකාමී විරෝධතාවක නියැලී රොෂාන් චානක 2011මැයි30 වනදා එකී විරෝධතාවට ආරක්ෂක අංශ මගින් එල්ලකළ වෙඩි ප්‍රහාරයකින් ඝාතනය වු බව ඔහු සඳහන් කළේය. හලාවතදී 2012 පෙබරවාරි 12 පැවති ධිවර උද්ඝෝෂණයකදී ඇන්තනි ප්‍රනාන්දු නමැති ධිවර කාර්මිකයාට අත්වුයේද මෙම ඉරණම බව හෙතෙම සඳහන් කර සිටියේය. එහෙයින් මේ අවස්ථාවේ තමන් රජයට පවසා සිටින්නේ මෙම සිද්ධිය සම්බන්ධයෙන් වහා පරීක්ෂණයක් පවත්වා අවශ්‍ය පියවර ගන්නා ලෙසත්, මියගිය හා තුවාල වූ සියලු දෙනාට වන්දි ලබා දෙන ලෙසත් එමෙන්ම කර්මාන්ත ශාලාවේ සේවකයින්ට රැකියා සුරක්ෂිතභාවය ලබා දෙන ලෙසයි . මේ සිද්ධියෙන් තවත් විශාල හානියක් අන්තර්ජාතික මට්ටමින් සිදු වන බවත්, හමුදාවට විරුද්ධව උතුරේ විවිධ සිදුවීම් ගැන චෝදනා ඇති වන විට දකුණේ ඇතිවන මෙවැනි සිද්ධින් නිසා ඩයස්පෝරාවට හා අන්තර් ජාතික ප්‍රජාවට රටේ පාලනයට ඇගිල්ල දිගු කිරීමට, යහපාලනය හා ප්‍රජාතන්ත්‍රවාදය බිද වැටී ඇති බවට ඔවුන් කරන චෝදනාවලට මෙය අවස්ථාවක් බවත් පොදු රාජ්‍ය සමුළුවට ආසන්නව මෙවැනි සිද්ධීන් සිදුවීම් රටේ කීර්ති නාමයට හානිදායක බව වැඩි දුරටත් අදහස් දක්වමින් ඒ මහතා කියා සිටියේය.", "URL": "https://sinhala.adaderana.lk/news.php?nid=36399", "Category": null, "Parent URL": null}