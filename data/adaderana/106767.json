{"Source": "Adaderana", "Timestamp": "March 26, 2019 03:06 pm", "Headline": "දකුණු පළාත් සභාව ඉදිරිපිට උණුසුම්", "News Content": "ලංකා ගුරු සේවා සංගමයේ සමාජිකයින් පිරිසක් දකුණු පළාත් සභාව ඉදිරිපිට මේ වන විට විරෝධතාවයක නිරත වන බව අද දෙරණ වාර්තාකරු පවසයි. අප වාර්තාකරු සඳහන් කළේ විරෝධතාකරුවන් දකුණු පළාත් සබා ගර්භයටද ඇතුළු වීමට උත්සාහ කළ බවයි. ඉල්ලීම් කිහිපයක් මුල් කරගනිමින් ලංකා ගුරු සේවා සංගමයේ සමාජිකයින් පිරිසක් අද(26) පෙරවරුවේ දකුණු පළාත් සභාව ඉදිරිපිට විරෝධතාවක් ආරම්භ කළේය. එම අවස්ථාවේදී ශ්‍රී ලංකා පොදුජන පෙරමුණට සහය පළ කරන එක්සත් ජනතා නිදහස් සන්ධානයේ මන්ත්‍රීවරු පිරිසක් ආණ්ඩුවේ ක්‍රියා කළාපය විවේචනය කරමින් එම ස්ථානයට පැමිණියේය. කෙසේ නමුත් එම මන්ත්‍රීවරුන් සබාව තුළට ඇතුළු වීම සඳහා ප්‍රධාන ගේට්ටුව අසලට පැමිණියද එම අවස්ථාවේ ගුරු සේවා සංගමයේ විරෝධතාවය හේතුවෙන් ඔවුන්ට ඇතුළු වීමට නොහැකි වුණි. පසුව මන්ත්‍රීවරුන් වෙනත් ගේට්ටුවක් භාවිතා කරමින් පළාත් සබා පරිශ්‍රයට ඇතුළු වූ අතර එම මන්ත්‍රීවරුන් අනුගමනය කරමින් ගුරු සේවා සංගමයේ විරෝධතාකරුවන්ද සභා පරිශ්‍රය තුළට ඇතුළු වුණි. කේසේ නමුත් ඔවුන් සබා ගර්භයට ඇතුළුවීමට ගත් උත්සහය ව්‍යර්ථ කිරීමට පොලීසිය පියවර ගෙන ඇති අතර අප වාර්තාකරු සඳහන් කළේ ඔවුන් තවමත් විරෝධතාවයේ නිරතවන බවයි.", "URL": "https://sinhala.adaderana.lk/news.php?nid=106767", "Category": null, "Parent URL": null}