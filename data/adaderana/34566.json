{"Source": "Adaderana", "Timestamp": "June 2, 2013 10:01 am", "Headline": "මන්ත්‍රී ත්‍රීවිලරයෙන් ඇවිත් පපුවට ඔළුවට ගැහුවාලු!", "News Content": "ඌව පළාත් සභාවේ ආණ්ඩු පක්ෂ මන්ත්‍රීවරයෙකු ඇතුළු තිදෙනෙකු ත්‍රීරෝද රථයකින් පැමිණ තමාගේ හිසට සහ පපුවට පහරදුන් බව ලංකා ගමනා ගමන මණ්ඩලයේ වැලිමඩ කැප්පෙටිපොළ ඩිපෝවේ කළමනාකරු එම්.එන්. ජයලත් මනතුංග මහතා පවසයි. බදුල්ල දිස්ත්‍රීක්කයේ උසස් අමාත්‍යවරයෙකුගේ සංවිධායකත්වයෙන් අද (02) පැවැත්වීමට නියමිත උත්සවයක් සඳහා බස් කිහිපයක් ලබාදෙන ලෙස ආණ්ඩු පක්ෂ මන්ත්‍රීවරයා ඉල්ලීමක් කර තිබූ බව හෙතෙම කියයි. ඒ අනුව අදාළ ඉල්ලීම ලිඛිතව ඉදිරිපත් කරන‍ ලෙස ඉල්ලා සිටියත් එසේ නොලැබුණු බව මනතුංග මහතා පවසයි. මේ පිළිබඳව උසස් අමාත්‍යවරයාගේ කාර්යාලයෙන් අදාළ ආණ්ඩු පක්ෂ මන්ත්‍රීවරයාගෙන් විමසීමක් කර ඇති බවත් ඒ අනුව බස් රථ නිදහස් කිරීමේ ගැටලුව මුල්කර ගනිමින් ඔහු ඇතුළු තිදෙනෙකු තමාට ඊයේ පෙරවරු 8.30ට පමණ පහරදුන් බව ඩිපෝ අධිකාරීවරයා කියයි. කැප්පෙටිපොළ ඩිපෝව තුළට ත්‍රීරෝද රථයකින් පැමිණ එම පහරදීම සිදුකළ බවද හෙතෙම සඳහන් කරයි. මේ ගැන කළ විමසීමකදී ‍අදාළ කළමණාකරු මේ වනවිට ඌව පරණගම රෝහලේ ප්‍රතිකාර ලබන බව පොලිසිය සඳහන් කළේය. සිද්ධිය සම්බන්ධයෙන් ලැබුණු පැමිණිල්ලක් මත පරීක්ෂණ ආරම්භ කර ඇති බවද වැලිමඩ පොලීසිය පැවසීය.", "URL": "https://sinhala.adaderana.lk/news.php?nid=34566", "Category": null, "Parent URL": null}