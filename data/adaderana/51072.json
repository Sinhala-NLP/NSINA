{"Source": "Adaderana", "Timestamp": "May 3, 2015 09:52 am", "Headline": "සම්බුදු තෙමගුල සිහිකරන වෙසක් පුන් පොහොය අදයි", "News Content": "තිලෝගුරු බුදුපියාණන් වහන්සේගේ තෙමගුල ඇතුළු ශාසනික අවස්ථාවන් රැසක් සමරන වෙසක් පුර පසලොස්වක පොහොය දිනය අදට යෙදී තිබේ. සිදුහත් බෝසතානෝ කිඹුල්වත් නුවර ලුම්බිණි සල්උයනේ දී මෙලොව උපත ලැබීම, ගිහිගෙය අතහැර ගොස් දුෂ්කර ක්‍රියා කර සම්මා සම්බුද්ධත්වයට පත්වීම සහ මල්ල රජදරුවන්ගේ උපවත්තන සල් උයනේ දී මහා පරිනිර්වාණය පෑම අද වැනි දිනක සිදුවු බව ශාසන ඉතිහාසයේ සඳහන්ය. ලොව්තුරා බුදුරාජණන් වහන්සේ බුද්ධත්වයෙන් අට වසරකට පසු මෙරට කැලණිය ප්‍රදේශයට වැඩම කිරීම සහ සුමන සමන් දෙවියන්ගේ ආරාධනය පරිදි සමනල කඳුමුදුනේ සිරිපතුල පිහිටුවීම ද අද වැනි පොහොය දිනක සිදුවු බව විශ්වාසය වෙයි.එසේම වෙසක් මංගල්‍යය ලොවපුරා ලක්ෂ සංඛ්‍යාත බෞද්ධ ජනතාව විවිධ පිංකම් මාලා සංවිධානය කරමින් සමරයි. මෙරට බෞද්ධ ජනතාව ද ආමිස හා ප්‍රතිපත්ති පූජාවන් මූලික කරගනිමින් බුදුන් වහන්සේගේ අනන්ත ගුණ සමුදාය සිහිකිරීමට එක්ව සිටියි.අද දිවයිනේ සෑම විහාරස්ථානයකම පාහේ දාන, ශීල, භාවනා වැඩසටහන් පැවැත්වෙන අතර වෙසක් තොරණ, වෙසක් කූඩු, ධර්ම දේශනා, භක්ති ගීත සංදර්ශන, ජාතක කතා ප්‍රදර්ශන මෙන්ම දන්සැල් ඇතුළු වැඩසටහන් ද වෙසක් සතිය තුළ සංවිධානය කර තිබේ.", "URL": "https://sinhala.adaderana.lk/news.php?nid=51072", "Category": null, "Parent URL": null}