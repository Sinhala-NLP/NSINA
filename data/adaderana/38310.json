{"Source": "Adaderana", "Timestamp": "October 22, 2013 02:04 pm", "Headline": "ඉන්දියාව මැදිහත් විය යුතුයි", "News Content": "ශ්‍රී ලංකාවේ ද්‍රවිඩ ජනතාව වෙනුවෙන් ඉන්දියාව විසින් ලබාදෙනු ලබන ආධාර උපකාර මුළුමනින්ම ද්‍රවිඩ ජනයාට නොලැබෙන බව ද්‍රවිඩ ජාතික සන්ධානයේ නායක,පාර්ලිමේන්තු මන්ත්‍රී ආර්. සම්බන්ධන් මහතා පවසයි. අද (22) තමිල්නාඩුවේ භාරතීය ජනතා පක්ෂයේ නායක පී.රාධක්‍රිෂ්ණන් ඇතුළු නියෝජිත පිරිසක් හමුවීමෙන් අනතුරුව ඉන්දීය මාධ්‍ය වෙත අදහස් දක්වමින් ඔහු මේ බව කියා සිටියේය. ශ්‍රී ලංකාවේ ජාතික ගැටළුවට විසඳුම් ලබාදී ද්‍රවිඩ ජනතාවගේ අයිතිවාසිකම් සුරක්ෂිත කිරීමට ඉන්දීය රජය මැදිහත්විය යුතු බව හෙතෙම අවධාරණය කළේය. යම්තාක් බලයක් හෝ ලබාදී ඇති 13 වන ආණ්ඩුක්‍රම ව්‍යවස්ථා සංශෝධනය අ‍හෝසි කිරීමට ශ්‍රී ලංකා රජය විසින් මෑතකදී ගනු ලැබූ තීරණය මේවන විට තාවකාලිකව යටපත්ව තිබුණත් එය මුළුමනින්ම ඉවත්කරගෙන නොමැති බව මන්ත්‍රීවරයා පෙන්වා දුන්නේය. පොදුරාජ්‍ය මණ්ඩලයීය සමුළුවට සඳහා ඉන්දියාව සහභාගී විය යුතුද යන කාරණය පිළිබඳ හොඳින් සිතා බලා තීරණයක් ගත යුතුව ඇති බවද ඔහු එහිදී සඳහන් කළේය. එහෙත් තමිල්නාඩුවේ භාරතීය ජනතා පක්ෂ නියෝජිතයින් හා සම්බන්ධන් මන්ත්‍රීවරයා අතර පැවති සාකච්ඡා කෙබඳුද යන්න හෝ එයින් පසු තමිල්නාඩු නියෝජිතයින් පවසා ඇත්තේ කුමක්ද යන්න කරුණු මේවන තෙක් අනාවරණය වී නැත.", "URL": "https://sinhala.adaderana.lk/news.php?nid=38310", "Category": null, "Parent URL": null}