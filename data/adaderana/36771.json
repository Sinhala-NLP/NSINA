{"Source": "Adaderana", "Timestamp": "August 20, 2013 11:43 am", "Headline": "සෝමවංශ චීනයට යයි", "News Content": "චීනයේ පැවැත්වෙන ඉහළ පෙළේ ජාත්‍යන්තර සමුළුවකට සහභාගීවීම සඳහා ජ.වි.පෙ. නායක සෝමවංශ අමරසිංහ මහතා දිවයිනෙන් පිටත්ව ගොස් තිබේ. ජ.වි.පෙ මාධ්‍ය ඒකකය විසින් නිකුත් කළ නිවේදනයක දැක්වෙන්නේ එම සංචාරය සඳහා එම පක්ෂයේ මධ්‍ය කාරක සභික එච්.ජී. ධම්මික මහතාද එක් වූ බවයි. එම නිවේදනය වැඩිදුරටත් පහත පරිදිය. දකුණු ආසියාවේ සමාජවාදී පක්ෂ සඳහා සංවිධානය මගින් දකුණු ආසියාවේ සමාජවාදී පක්ෂ සඳහා සංවිධානය කරන ලද චීනයේ පැවැත්වෙන ඉහළ පෙළේ ජාත්‍යන්තර සමුළුවකට සහභාගීවීමට ජ.වි.පෙ. නායක සෝමවංශ අමරසිංහ සහෝදරයා හා මධ්‍යම කාරක සභික වෛද්‍ය එච්. පී. ධම්මික සහෝදරයා අද (20) දින චීනය බලා පිටත්වූහ. මෙම ජාත්‍යන්තර සමුළුව චීන කොමියුනිස්ට් පක්ෂය විසින් සංවිධානය කරනු ලැබ ඇති අතර චීන කොමියුනිස්ට් පක්ෂයේ ආරාධනාවක් මත මෙම අධ්‍යයන චාරිකාවට ජ.වි.පෙ නායකයින් සහභාගී වේ. මෙම සමුළුවට සහභාගීවීමට අමතරව පක්ෂ නියෝජිතයෝ චීන විප්ලවයට සම්බන්ධ ඓතිහාසික ස්ථානවලදී චීන විප්ලවයේ අත්දැකීම් පිළිබඳ අධ්‍යාපන සාකච්ඡා හා වැඩමුළුවලටද සහභාගී වන අතර ඒ, ඒ ප‍්‍රාන්තවල පිහිටි චීන කොමියුනිස්ට් පක්ෂ පාසැල්වලදී ඒවායේ ප‍්‍රධානීන් හා කථිකාචාර්යවරුන් සමග සමාජවාදය ගොඩ නැගීම, චීන කොමියුනිස්ට් පක්ෂයට ඇති අත්දැකීම් පිළිබඳ සාකච්ඡා පැවැත්වීමට නියමිතය. මෙම වැඩසටහන 2013 අගොස්තු 20 දින සිට අගෝස්තු 30 දින දක්වා දින 10ක් නොකඩවා ක‍්‍රියාවට නැගේ. ඉහත සඳහන් ජාත්‍යන්තර සමුළුවට ඉන්දියාව, බංගලාදේශය, නේපාලය යන රටවල්ද සහභාගී වේ. ජනතා විමුක්ති පෙරමුණ 2013.08.20", "URL": "https://sinhala.adaderana.lk/news.php?nid=36771", "Category": null, "Parent URL": null}