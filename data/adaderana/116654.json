{"Source": "Adaderana", "Timestamp": "August 15, 2019 11:02 pm", "Headline": "ඝාතනය කර වල දමා තිබූ කෝටිපති ව්‍යාපාරිකයෙකුගේ සිරුරක් ගොඩ ගනී", "News Content": "ඝාතනය කර වල දමා තිබූ කෝටිපති ව්‍යාපාරිකයෙකුගේ මළ සිරුරක් අද( 15 ) සවස පුත්තලම දිසා විනිසුරු ඉදිරියේදී ගොඩ ගත් බව අද දෙරණ වාර්තාකරු පවසයි. මෙලෙස ඝාතනය කර ඇත්තේ පුත්තලම, නල්ලන්දළුව ප්‍රදේශයේ පදිංචි කෝටිපති ව්‍යාපාරිකයකු වු 36 හැවිරිදි ඒ.ආර්.එම් . සෆිස් නැමති දෙදරු පියකු බව පොලීසිය පවසයි . ඝාතනයට ලක් වූ ව්‍යාපාරිකයා පොල් ඉඩම් හිමිකරුවකු වන අතර ඔහු පොලි පදනම මත මුදල් දීම සිදුකරන අයෙකු බව වාර්තා වෙයි. අදාළ ව්‍යාපාරිකයා පසුගිය 11 දින සවස සිට නිවසින් අතුරුදහන් වි ඇති බවට ඥාතින් විසින් පුත්තලම පොලීසියට කරන ලද පැමිණිලි මත සිදුකරන ලද දිර්ඝ විමර්ශණවලදී මෙම ඝාතනය සම්බන්ධව හෙළිවු තොරතුරක් මත අද සවස අදාළ ව්‍යාපාරිකයා ඝාතනය කර වල දමා තිබු ස්ථානය සොයා ගත් බව පොලීසිය පවසයි. මෙම ව්‍යාපාරිකයා පසුගිය 11 දින සවස 2.30ට පමණ පොලියට මුදල් දී තිබු තැනැත්තෙකුගෙන් පොලි මුදල් ලබා ගැනීම සඳහා ගොස් සිටියදී ඝාතනයට ලක්ව ඇති බවට මුලික පරික්ෂණවලදි හෙළිව ඇති බව වාර්තා වෙයි. පොලියට මුදල් ලබා ගත් තැනැත්තා හා ව්‍යාපාරිකයා අතර බහින් බස් වීමක් සිදුව ඇති බව අප වාර්තාකරු සඳහන් කළේය. මෙම ඝාතනය සම්බන්ධයෙන් පොලි මුදල් ලබා ගත් සැකකරු හා ඔහුගේ මිතුරෙකු බව කියන අයකු ද ප්‍රශ්න කිරීම සදහා අද පොලීසිය මඟින් අත්අඩංගුවට ගෙන තිබේ. මෙලෙස අත්අඩංගුවට ගත් සැකකරුවන්ගෙන් කළ දිර්ඝ ප්‍රශ්න කිරීම්වලින් පසුව අදාළ ඝාතනය සිදු කර ව්‍යාපාරිකයා වල දමා තිබු ස්ථානය සොයා ගෙන ඇති බව වාර්තා වෙයි. පසුව අදාළ ස්ථානය පුත්තලම දිසාවිනිසුරුවරයා ඉදිරියෙදී අද සවස කැණිම් සිදු කර තිබේ. එම ස්ථානයේ තිබී අදාල සිරුර ඉටි කවරයක බහා අඩි පහකට ආසන්න ගැඹුරක වලක් කපා වල දමා ඉන් පසුව කිසිවකුට සැක නොසිතන ලෙසට එම වල පොල් අතු හා පොල් කොට දමා වසා දමා තිබූ බව අද දෙරණ වාර්තාකරු පැවසීය. අදාළ සිරුර පුත්තලම දිසා විනිසුරු ඉදිරියේ ගොඩ ගැනීම සිදුවු අතර එම අවස්ථාවට පුත්තලම මුලික රෝහලේ සහකාර අධිකරණ වෛද්‍ය නිළධාරි වෛද්‍ය නදිකා අබේවික්‍රම මහත්මිය ද එක්ව සිටි බව වාර්තා වෙයි.", "URL": "https://sinhala.adaderana.lk/news.php?nid=116654", "Category": null, "Parent URL": null}