{"Source": "Adaderana", "Timestamp": "August 25, 2016 09:56 am", "Headline": " පරාජයෙන් පසු ස්මිත් ශ්‍රී ලංකාව හැර යයි", "News Content": "සංචාරක ඕස්ටේ‍්‍රලියානු කණ්ඩායම සමග කොළඹ ආර්. පේ‍්‍රමදාස කී‍්‍රඩාංගණයේ පැවැති දෙවන එක්දින කි‍්‍රකට් තරගය ලකුණු 82 කින් ජය ගැනීමට ශී‍්‍ර ලංකා කණ්ඩායම ඊයේ (24) රාත්‍රී සමත්වීමත් සමග ඔස්ට්‍රේලියානු නායක ස්ටිවන් ස්මිත් කණ්ඩායම් නායකත්වය ඩේවිඩ් වෝනර්ට පවරා නැවත ඔස්ට්‍රේලියාව බලා පිටත්ව‍ ගොස් ති‍බේ.එම ජයග‍්‍රහණය වාර්තා පොත් අතරට එක් වූයේ ශී‍්‍ර ලංකා කණ්ඩායම ඕස්ටේ‍්‍රලියාවට එරෙහිව වැඩිම ලකුණු සංඛ්‍යාවකින් ජය ගත් එක්දින තරගය ලෙසය.මෙම තරගය පරාජය වීමෙන් පසු ඕස්ටේ‍්‍රලියානු නායක ස්ටීවන් ස්මිත්, මාධ්‍ය හමුවේ අදහස් දක්වමින් පැවසුවේ දකුණු අපි‍්‍රකාව සමග ඉදිරියේදි පැවැත්වෙන කි‍්‍රකට් තරගාවලිය සඳහා සූදානම් වීමේ අරමුණින්, තමන් ඉදිරි තරගවලදී විවේක ගන්නා බවයි.මෙම තරගයේ වීරයා ලෙස නම් කෙරුණේ තුන් ඉරියව්වෙන් දස්කම් දැක්වූ ශී‍්‍ර ලංකා කණ්ඩායමේ නායක ඇන්ජලෝ මැතිව්ස්ය.තරග 5 කින් සමන්විත මෙම එක්දින තරගාවලිය මේ වන විට එකට එකක් ලෙස සම තත්වයේ පසු වන අතර දෙරට අතර තුන්වන එක්දින කි‍්‍රකට් තරගය ලබන ඉරිදා රංගිරි දඹුලු කී‍්‍රඩාංගණයේදී පැවැත්වීමට නියමිතය.", "URL": "https://sinhala.adaderana.lk/news.php?nid=63426", "Category": null, "Parent URL": null}