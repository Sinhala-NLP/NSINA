{"Source": "Adaderana", "Timestamp": "March 31, 2010 02:59 pm", "Headline": "රනිල්ට තිස්සට එරෙහිව අධිකරණ ක්‍රියා මාර්ගයක්", "News Content": "දින රහිතව ඉල්ලා අස්වීම් ලිපි ලබා ගැනීමටත්,පක්ෂය තුළ තමන්ට එල්ල කළ අසාධාරණයටත් එරෙහිව කොළඹ මහේස්ත්‍රාත් අධිකරණයේ නඩුවක් ගොනු කළ බව මොණරාගල දිස්ත්‍රීක් එ.ජා.ප කණ්ඩායම් නායක රංජිත් මද්දුම බණ්ඩාර මහතා පවසයි. මෙවර මහ මැතිවරණයට නාමයෝජනා පත්‍ර වලට අත්සන් ලබා ගත් අවස්ථාවේදී දින රහිතව ඉල්ලා අස්වීම් ලිපි ලබා ගැනීමට ක්‍රියා කිරීමත්,තමන් සහ මොණරාගල දිස්ත්‍රීක් අපේක්ෂක ආනන්ද කුමාරසිරි මහතා ද තේරීපත් වුවහොත් එකී මන්ත්‍රීධූර අහෝසි කිරීමට පියවර ගැනීමට ක්‍රියා කිරිමත් නිසා එකී ක්‍රියා මාර්ග නීති විරෝධී හා ප්‍රජාතන්ත්‍ර විරෝධී ක්‍රියා ලෙස තීන්දුවක් ප්‍රකාශයට පත් කරන ලෙස ඉල්ලා මෙම නඩුව ගොනු කළ බව ඔහු සඳහන් කරයි. මෙම නඩුවේ වග උත්තරකරුවන් ලෙස පක්ෂ නායක රනිල් වික්‍රමසිංහ මහතාත්,පක්ෂ මහ ලේකම් තිස්ස අත්තනායක මහාතාත් නම් කළ බව අද දෙරණ කළ විමසීමකට පිළිතුරු දෙමින් රංජිත් මද්දුම බණ්ඩාර මහතා කියා සිටියේය.", "URL": "https://sinhala.adaderana.lk/news.php?nid=7594", "Category": null, "Parent URL": null}