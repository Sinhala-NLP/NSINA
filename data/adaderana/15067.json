{"Source": "Adaderana", "Timestamp": "March 25, 2011 12:35 pm", "Headline": "හිටපු පී. එස්. ඩී ලොක්කාට වසර 02 ක සිරදඬුවමක්", "News Content": "පොලිස් නිලධාරියෙකුගේ රාජකාරියට බාධා කිරීමේ චෝදනාවට වරද පිළිගත් ජනාධිපති ආරක්ෂක අංශයේ හිටපු අධ්‍යක්ෂ පොලිස් අධිකාරී නිහාල් කරුණාරත්න මහතාට කොළඹ මහාධිකරණය වසර 10 ට අත්හිටවූ බරපතල වැඩ සහිත වසර 02 ක සිරදඬුවම් නියම කර තිබේ. ඊට අමතරව නිහාල් කරුණාරත්න මහතාට රුපියල් 25, 000 ක දඩයක් නියමකළ අධිකරණය එම දඩ මුදල ගෙවීම පැහැර හරින්නේ නම් මාස 03 ක අමතර සිරදඬුවමක් පනවන බව ද නියෝග කරනු ලැබීය. පොලිස් පරීක්ෂක සමුද්‍රජීව නැමති නිලධාරියාගේ රාජකාරියට බාධා කිරීම සම්බන්ධව මෙම දඬුවම පමුණුවන බව තීන්දුව දෙමින් කොළඹ මහාධිකරණ විනිසුරු කුමුදුනී වික්‍රමසිංහ මහත්මිය සඳහන් කළාය. ඒ අනුව අදාළ පොලිස් නිලධාරියාට රුපියල් ලක්ෂ 03 ක වන්දියක් ගෙවන ලෙස ද අධිකරණය නිහාල් කරුණාරත්න මහතාට නියෝග කරනු ලැබීය. එම වන්දි මුදල ගෙවීම පැහැරහරින්නේ නම් අමතරව තවත් මාස 06 ක සිරදඬුවමක් නියම කරන බව අධිකරණය නිවේදනය කර තිබේ. 2000 වසරේ පෙබරවාරි මස 02 වන දින පාතාල කල්ලි නායකයකු වන බැද්දගානේ සංජීව අත්අඩංගුවට ගැනීම සඳහා ගිය පොලිස් විශේෂ විමර්ශන ඒකකයේ පොලිස් පරීක්ෂක සමුද්‍රජීව ඇතුළු පොලිස් නිලධාරීන් කණ්ඩායමකට ඔහු අත්අඩංගුවට ගැනීමට බාධා සිදුකිරීම තුළින් නිහාල් කරුණාරත්න මහතා රාජකාරියට බාධා කිරීමක් සිදුකර ඇතැයි චෝදනා කරමින් නීතිපතිවරයා මෙම නඩුව පවරා තිබුණි. මෙම චෝදනා වලට තමන් වරද පිළිගන්නා බව එම නඩුව දීර්ඝ ලෙස විභාග වූ අවස්ථාවේ එක්තරා අවස්ථාවක නිහාල් කරුණාරත්න මහතා කියා සිටියේය. ඒ අනුව අධිකරණය අද(25) මෙම දඬුවම ප්‍රකාශයට පත්කරනු ලැබීය.", "URL": "https://sinhala.adaderana.lk/news.php?nid=15067", "Category": null, "Parent URL": null}