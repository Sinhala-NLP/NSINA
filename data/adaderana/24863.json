{"Source": "Adaderana", "Timestamp": "June 8, 2012 01:21 pm", "Headline": "කෞතුකාගාරයේ සොරකම - කිසිදු සැකකරුවෙකු අත්අඩංගුවට ගෙන නෑ", "News Content": "ජාතික කෞතුකාගාරයට අයුතු ලෙස ඇතුළු වී එහි තිබූ ඉතා වටිනා පෞරාණික භාණ්ඩ සොරාගැනීමේ සිද්ධියට අදාළ කිසිදු සැකකරුවෙකු මෙතෙක් අත්අඩංගුවට ගැනීමට නොහැකි වූ බව රහස් පොලිසිය කොළඹ ප්‍රධාන මහේස්ත්‍රාත් රශ්මි සිංගප්පුලි මහතා වෙත දැනුම් දී තිබේ. ජාතික කෞතුකාගාරයට අයුතු ලෙස ඇතුළු වී එහි තිබූ කඩු, කාසි ඇතුළු පෞරාණික භාණ්ඩ තොගයක් ඉකුත් මාර්තු මස 17 වන දින කිසියම් පිරිසක් විසින් සොරාගෙන තිබිණි. මෙම සිද්ධියට අදාළව රහස් පොලිසිය විසින් දීර්ඝ විමර්ශන පවත්වා තිබූ අතර ඒ අනුව අදාළ සැකකරුවන් අත්අඩංගුවට ගැනීමට නොහැකි වූ බව රහස් පොලිසිය අධිකරණයට දන්වා තිබේ. අපරාධය සිදුවූ ස්ථානයේ තිබූ ලබාගන්නා ලද නඩු භාණ්ඩවලට අදාළ විශ්ලේෂණ වාර්තා සහ ඩී.එන්.ඒ වාර්තා මෙතෙක් ලැබී නොමැති බව මෙහිදී රහස් පොලිස් නිලධාරීන් අධිකරණයට දැනුම් දී ඇත. එමනිසා අදාළ සැකකරුවන් මෙතෙක් අත්අඩංගුවට ගැනීමට නොහැකි වූ බව රහස් පොලිස් නිලධාරීන් අධිකරණයට දන්වා සිටියේය. මෙම සිද්ධිය සම්බන්ධව පුළුල් පරීක්ෂණයක් පවත්වා ඊට අදාළ සැකකරුවන් කඩිනමින් අත්අඩංගුවට ගන්නා ලෙස ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා රහස් පොලිසිය වෙත නියෝග කර සිටියේය. එමෙන්ම මෙම සිද්ධිය සම්බන්ධව සිදුකරනු ලබන සියලු පරීක්ෂණවල ප්‍රගතිය සැප්තැම්බර් මස 12 වන දින අධිකරණයට වාර්තා කරන ලෙස ද රහස් පොලිසිය වෙත නියෝග කළේය.", "URL": "https://sinhala.adaderana.lk/news.php?nid=24863", "Category": null, "Parent URL": null}