{"Source": "Adaderana", "Timestamp": "June 9, 2012 10:54 am", "Headline": "එස්. බී ගැටලුවලට විසඳුම් නොදී පිස්සු බල්ලෙකු සේ කඩාපනිනවා", "News Content": "ඉතාමත් සාධාරණ ඉල්ලීම් මත පදනම්ව ඇති සරසවි අනධ්‍යන සේවක අරගලයට සහය පළකර සිටින බව අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා පවසයි. විශ්වවිද්‍යාල අධ්‍යාපනය කඩාකප්පල් නොකර ඔවුන්ගේ ගැටලුවලට වහා විසඳුම් ලබාදෙන ලෙස ආණ්ඩුවට බලකර සිටින බවත් ඔහු අවධාරණය කරයි. විශ්වවිද්‍යාල අනධ්‍යයන සේවකයෝ සිය වැටුප් විෂමතා ඉවත් කරන ලෙසත්, 25%ක දීමනාවක් ලබාදෙන ලෙසත් රජයට බලකරමින් පසුගිය 06 දින සිට අඛණ්ඩ වැඩවර්ජනයක නිරතව සිටිති. මේ හේතුවෙන් විශ්වවිද්‍යාල පද්ධතිය මුළුමනින්ම අකර්මන්‍ය වී ඇති අතර විශ්වවිද්‍යාල සියල්ලේම පාහේ දේශන හා විභාග කටයුතු ඇනහිට ඇති බව නිවේදනයක් නිකුත් කරමින් සංජීව බණ්ඩාර මහතා පෙන්වාදෙයි. ඔවුන් සිය ගැටලු විසඳන ලෙසට රජයට බලකරමින් සිදුකරන පළමු අරගලය මෙය නොවන අතර වසර ගණනාවක් තිස්සේ විවිධ කි‍්‍රයාමාර්ග ගන්නා ලද බවත් ඒ සෑම අවස්ථාවකදීම ගැටලු විසඳන බවට පොරොන්දුවීම නිසා එම කි‍්‍රයාමාර්ග අත්හිටවූ බවත් හෙතෙම සිය නිවේදනයෙන් සඳහන් කරයි. එහෙත් එම කිසිදු පොරොන්දුවක් ඉටුනොකළ ආණ්ඩුව දිගින් දිගටම ඔවුන් රැවටීමට ලක්කර ඇති බවට ද ඔහු චෝදනා කරයි. අනෙකුත් සෑම අරගලයකදී මෙන්ම මෙවරද එස්. බී. දිසානායක අමාත්‍යවරයාගේ ප‍්‍රතිචාරය වී ඇත්තේ ගැටලූවලට විසඳුම් ලබාදීම නොව පිස්සු බල්ලෙකු සේ ඔවුන් වෙත කඩාපැනීම බව අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු පවසයි. වැඩවර්ජනය අත්හිටුවන තුරු සාකච්ඡා නොකරන බවටත්, වර්ජනයට සම්බන්ධ වන සේවකයන්ගේ වැටුප් කප්පාදු කරන බවටත් ප‍්‍රසිද්ධියේ ජනමාධ්‍ය ඉදිරියේ තර්ජනාත්මක ප‍්‍රකාශ නිකුත් කරනවා පමණක් නොව, ඔවුහු ආණ්ඩු ගැති උපකුලපතිවරුන් හා සේවකයන් අතර සිටින හෙන්චයියන් යොදාගනිමින් වැඩවර්ජනය කඩාකප්පල් කිරීමේ උත්සාහයකද නිරතව සිටින බවට ද ඔහු චෝදනා කරයි. එමෙන්ම එස්.බී. දිසානායක අමාත්‍යවරයාගේ හා ප‍්‍රතිපාදන කොමිසමේ සභාපතිනරයාගේ තර්ජනාත්මක ප‍්‍රකාශ දැඩි පිළිකුළෙන් යුතුව හෙළාදකින බව ද සංජීව බණ්ඩාර සිය නිවේදනයෙන් වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=24878", "Category": null, "Parent URL": null}