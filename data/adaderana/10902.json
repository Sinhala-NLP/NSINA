{"Source": "Adaderana", "Timestamp": "September 16, 2010 08:27 pm", "Headline": "හයිකෝප් දෙවන විත්තිකරුට නඩුවට මුහුණ දිය හැකියි", "News Content": "හයිකෝප් මූල්‍ය වංචා සිද්ධියේ දෙවන විත්තිකරු වන වෙලින්ටන් ඩේහුඩ් නැමැත්තා නඩු විභාගයකට මුහුණ දීමට තරම් සුදුසු මානසික තත්ත්වයක පසුවන බවට මානසික වෛද්‍ය වාර්තාවක් කොළඹ මහාධිකරණයට ඉදිරිපත් වී තිබේ. දෙවන විත්තිකරු දැඩි මානසික ආතතියකින් පෙළෙන බව විත්තිකරු වෙනුවෙන් පෙනී සිටි නීතීඥවරයා පසුගිය දා අධිකරණය‍ වෙත ඉල්ලීමක් ඉදිරිපත් කරමින් ප්‍රකාශ කළේය. එම ඉල්ලීමට අනුව අදාළ විත්තිකරු අංගොඩ මානසික රෝහල වෙත ඉදිරිපත් කර වාර්තාවක් කැඳවන ලෙස කොළඹ මහාධිකරණ විනිසුරු සුනිල් රාජපක්ෂ මහතා නියම කර තිබු‍ණි. වෛද්‍ය වාර්තාවට අනුව විත්තිකරු නඩු විභාගයකට මුහුණ දීමට තරම් සුදුසු මානසික තත්ත්වයක පසුවන බව අදාළ රෝහල ඉදිරිපත් කළ වාර්තාව අධිකරණ‍ය හමුවේ ප්‍රසිද්ධියට පත්කරමින් විනිසුරුවරයා කියා සිටියේය. ඒ අනුව නඩුවේ දෙවන විත්තිකරු නඩු විභාගය සඳහා යොමු කිරීමට තීන්දු කළ අධිකරණය ඔහුගේ ඇප ඉල්ලීම ප්‍රතික්ෂේප කරනු ලැබීය.", "URL": "https://sinhala.adaderana.lk/news.php?nid=10902", "Category": null, "Parent URL": null}