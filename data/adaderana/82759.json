{"Source": "Adaderana", "Timestamp": "January 10, 2018 11:35 am", "Headline": "වැටුප් නොලබා සේවය කළ ශ්‍රී ලාංකික ශ්‍රමිකයින් 123ක් යළි දිවයිනට", "News Content": "විදේශ රැකියා සඳහා ගොස් වසර ගණනාවක් වැටුප් නොලබා සේවය කළ ශ්‍රී ලාංකික ශ්‍රමිකයින් 123 දෙනෙකු 2017 වසර තුළ යළි දිවයිනට ගෙන්වාගෙන ඇති බව විදේශ සේවා නියුක්ති කාර්යංශය පවසයි. විදේශ රැකියා අමාත්‍ය තලතා අතුකෝරල මහත්මියගේ මැදිහත් වීමෙන් ඔවුන්ගේ හිඟ වැටුප් ලබා ගැනීමටද කටයතු කර ඇති බව එම කාර්යංශය පවසයි. වැටුප් රහිතව සෞදි අරාබියේ සේවය කළ ශ්‍රමිකයින් 110 දෙනෙකු, කුවෙට් හි සේවය කළ 09 දෙනෙකු, ඩුබායි,කටාර් සහ ජෝර්දාන් යන රටවල සේවය කළ ශ්‍රමිකයින් 06 දෙනෙකු මෙලෙස දිවයිනට ගෙන්වා ගැනීමට කටයුතු කර තිබේ. එමෙන්ම රැකියා ස්ථානවල ඇති වූ විවිධ ගැටළු හේතුවෙන් තානාපති කාර්යාල යටතේ ඇති සුරක්ෂා නිවාසවල රැඳී සිටි ශ්‍රී ලාංකික ශ්‍රමිකයින් 2390 දෙනෙකු පසුගිය වසර තුළ යළි දිවයිනට ගෙන්වා ගැනීමට පියවර ගෙන ඇති බවද විදේශ සේවා නියුක්ති කාර්යංශය සඳහන් කරයි. පසුගිය වසර තුළ ශ්‍රී ලාංකිකයින් දෙලක්ෂ 12,216 දෙනෙකු විදෙස් රැකියා සඳහා ගොස් ඇති අතර ගෘහ සේවිකාවන් 56,109 දෙනෙකු ඒ අතර වන බව සඳහන්ය. වැඩිම පිරිසක් විදෙස් රැකියා සඳහා ගොස් ඇත්තේ කටාර් රාජ්යනයට බව විදේශ සේවා නියුක්ති කාර්යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=82759", "Category": null, "Parent URL": null}