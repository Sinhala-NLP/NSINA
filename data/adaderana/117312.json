{"Source": "Adaderana", "Timestamp": "August 23, 2019 05:25 pm", "Headline": "මාධ්‍යවේදී නාමල් පෙරේරාට පහර දුන් බවට සැක හමුදා සෙබලෙක් අත්අඩංගුවට", "News Content": "2008 වසරේ ජූනි මස 3 වන දින කිරුළපන ප්‍රදේශයේ දී මාධ්‍යවේදී නාමල් පෙරේරාට පහර දීමේ සිදුවීමට ද සැක කරන අයෙක් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. මාධ්‍යවේදී කීත් නෙයාර් මහතා පැහැර ගෙන ගොස් බරපතළ තුවාල සිදු කිරීමේ සිදුවීමට සම්බන්ධ වී ඇති සැකකරු වන්නේ ද මෙම පුද්ගලයා බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. අද(23) කොළඹ පැවති මාධ්‍ය හමුවකට එක්වෙමින් ඔහු මේ බව පැවසීය. මෙලෙස අත්අඩංගුවට ගෙන ඇත්තේ යුද හමුදාවේ මාණ්ඩලික සැරයන්වරයෙකු වශයෙන් සේවය කරන අයෙකි. ඊයේ(22) දිනයේ දී මෙම පුද්ගලයා අපරාධ පරීක්ෂණ දෙපාර්තමේන්තුව වෙත කැඳවීමෙන් අනතුරුව අත්අඩංගුවට ගෙන ඇත. මෙම සැකකරු ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිත බවද පොලිස් මාධ්‍ය ප්‍රකාශකවරයා සඳහන් කළේය. නාමල් පෙරේරාට පහර දීමේ සිදුවීමට මෙම සැකකරු හඳුනාගැනීමේ පෙරට්ටුවට ඉදිරිපත් කිරීමට නියමිත බවද පොලිස් මාධ්‍ය ප්‍රකාශකවරයා මෙහිදී පැවසීය.", "URL": "https://sinhala.adaderana.lk/news.php?nid=117312", "Category": null, "Parent URL": null}