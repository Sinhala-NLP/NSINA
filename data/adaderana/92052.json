{"Source": "Adaderana", "Timestamp": "July 5, 2018 04:57 pm", "Headline": "කළු කොටි සැමරුම ගැන ජනතාව දැනුවත් කරන්න එල්.ටී.ටී.ඊ ලාංජනය සහිත සිතුවමක්", "News Content": "කළුකොටි සැමරීම සිදුකිරීමට එක්වන ලෙසට ආරාධනා කරමින් කළු කොටි දිනය සම්බන්ධයෙන් කිලිනොච්චිය අක්කරායන්කුලම ජනතාව දැනුවත් කිරීමේ සිතුවමක් අක්කරායන්කුලම මාර්ගයේ අද(05) උදැසන ඇද තිබු බව කිලිනොච්චිය ආරක්ෂක අංශ පවසයි. කිලිනොච්චිය, අක්කරායන්කුලම, ස්කන්දපුරම් පරව දේශයේ ස්ථාන කිහිපයක ප්‍රධාන මාර්ගයේ මේ සම්බන්ධයෙන් ජනතාව දැනුවත් කර එල්.ටී.ටී.ඊ ලාංජනය හා ඊලාම් සිතියම ප්‍රදර්ශනය වන සිතුවම් කිහිපයක් එලෙස ඇඳ තිබු බවද කිලිනොච්චිය ආරක්ෂක අංශ සඳහන් කරයි. එල්.ටී.ටී.ඊ සංවිධානය විසින් ජූලි 5 වැනිදා කළු කොටි දිනය ලෙස නම් කර තිබූ අතර එම දිනය සිහි කරමින් කිසියම් පිරිසක් මෙලෙස මාර්ගයේ හා විවිධ ස්ථානයන් හී තාප්ප මත සිතුවම් ඇඳ ඇති බවද පවසති. එල්.ටී.ටී.ඊ සංවිධානයේ පළමු කළු කොටියා වන වල්ලිපුරම් වසන්තන් නමැත්තා 1987 ජූලි 05 වැනිදා යාපනය නෙල්ලිඅඩි ප්‍රදේශයේදී යුද හමුදා ට්‍රක් රථයක් එල්ල කර ගනිමින් ප්‍රහාරයක් එල්ල කොට යුද හමුදා සාමාජිකයින් 39 දෙනෙකු ජිවිතක්ෂයට පත් කිරීම එල්.ටී.ටී.ඊ පළමු කළු කොඩි ප්‍රහාරය ලෙස එල්.ටී.ටී.ඊ සංවිධානය සිහි කරති. වල්ලිපුරම් වසන්තන් ජිවිතක්ෂයට පත්වු දිනය කළු කොටි දිනය ලෙසට එවක එල්.ටී.ටී.ඊ සංවිධානය සමරනු ලැබීය. අක්කරායන්කුලම ප්‍රදේශයේ අදාළ සිතුවම සිතුවම්ගත කළේ කවුරුද යන්න සොයා අක්කරායන්කුලම පොලීසිය පරීක්ෂණ මෙහෙයවයි.", "URL": "https://sinhala.adaderana.lk/news.php?nid=92052", "Category": null, "Parent URL": null}