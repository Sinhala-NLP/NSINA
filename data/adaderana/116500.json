{"Source": "Adaderana", "Timestamp": "August 14, 2019 11:04 am", "Headline": "අමෙරිකාවේ තීරණය සමඟ රන් මිල පහතට", "News Content": "චීන ආනයන මත පැනවූ ඇතැම් තීරුබදු ක්‍රියාත්මක කිරීම ප්‍රමාද කිරීමට අමෙරිකාව තීරණය කර තිබේ. ජාතික ආරක්ෂාව හා සුරක්ෂිතභාවය වැනි කරුණු කිහිපයක් සැලකිල්ලට ගනිමින් මෙම තීරණයට එළඹ ඇති බව විදෙස් වාර්තා සඳහන් කළේය. ජංගම දුරකතන, ලැප්ටොප් පරිගනක, පාවහන්, ඇඳුම්, සෙල්ලම් භාණ්ඩ හා වීඩියෝ ක්‍රීඩා ඇතුළු චීන ආනයන රැසක් මත පනවා තිබූ තීරු බදු ක්‍රියාත්මක කිරීම දෙසැම්බර් 15වන දා තෙක් ප්‍රමාද කිරීමට අමෙරිකාව පියවර ගෙන තිබේ. එලඹෙන නත්තල් සමයේදී අමෙරිකානු ව්‍යාපාරිකයන්ට සිදුවන බලපෑම් සැලකිල්ලට ගනිමින් මෙම තිරණය ගත් බවයි අමෙරිකානු ජනාධිපති ඩොනල්ඩ් ට්‍රම්ප් පවසයි. කෙසේ නමුත් සෙසු අයිතම සඳහා සැප්තැම්බර් පළමුවන දා සිට සියයට 10ක තීරු බද්දක් ක්‍රියාත්මක වනු ඇති. මේ අතර මහජන සෞඛ්‍යය, සුරක්ෂිතභාවය හා ජාතික ආරක්ෂාව වැනි කරුණු කිහිපයක් සලකා තීරු බදු ක්‍රියාත්මක කිරීම ප්‍රමාද කළ බව අමෙරිකානු බලධාරීන් පවසයි. මෙම උණුසුම් හා මවිතකරවන සුළු පුවතත් සමග අමෙරිකානු වෙළඳපලේ රත්රන් මිල පහළ බැස ඇතැයිද විදෙස් වාර්තාවල සඳහන් වෙයි. චීන ආනයන මත තීරු බදු පැනවීමෙන් සිය ව්‍යාපාර කටයුතු අඩාලවන බව අමෙරිකානු වෙළඳ සංගම් මීට පෙර පෙන්වා දුන්නේය. එමෙන්ම තීරු බදු පැනවීමෙන් සිය රටේ ආර්ථිකයටත් දැඩි බලපෑම් එල්ල වන බව ඔවුන් වැඩිදුරටත් ප්‍රකාශ කර තිබුණේය.", "URL": "https://sinhala.adaderana.lk/news.php?nid=116500", "Category": null, "Parent URL": null}