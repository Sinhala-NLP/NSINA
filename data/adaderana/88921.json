{"Source": "Adaderana", "Timestamp": "May 11, 2018 01:38 pm", "Headline": " අල්ලස් ගත්ත හිටපු බදු නිලධාරියෙක් අවුරුදු 14කට හිරේ යයි", "News Content": "බදු පිළිබඳව ගොනු කර තිබූ නඩුවකදී සහනයක් ලබාදීම සඳහා ව්‍යාපාරිකයෙකුගෙන් රුපියල් 15,000 ක අල්ලසක් ලබා ගැනීමේ චෝදනාවට වැරදිකරු කෙරුණු දේශීය ආදායම් දෙපාර්තමේන්තුවේ අනුරාධපුර පළාත් කාර්යාලයේ තක්සේරුකරුවෙකුට කොළඹ මහාධිකරණය විසින් බරපතළ වැඩ සහිත වසර 14 ක සිරදඬුවම් නියම කර තිබේ. කොළඹ මහාධිකරණ විනිසුරු සම්පත් විජයරත්න මහතා විසින් තීන්දුව ප්‍රකාශයට පත්කළ අතර සිර දඬුවමට අමතරව විත්තිකරුට රුපියල් 9000 /-ක දඩයක් සහ රපියල් 15,000 /-ක දණ්ඩනයක් ද නියම කරනු ලැබීය. මෙසේ දඬුවම් නියම කරන ලද්දේ දේශීය ආදායම් දෙපාර්තමේන්තුවේ අනුරාධපුර කාර්යාලයේ තක්සේරුකරුවකු ලෙස සේවය කළ ඩී.එම්.ජනක බණ්ඩාර දසනායක නැමැත්තෙකුටයි. අල්ලස් කොමිසම විසින් අධිකරණය හමුවේ ගොනු කර තිබූ චෝදනා පත්‍රයේ සඳහන් කර තිබුණේ 2004 වසරේ බදු ගෙවීම පැහැර හැරීම සම්බන්ධයෙන් දේශීය ආදායම් දෙපාර්තමේන්තුව මඟින් පැමිණිලිකාර බන්දුල මුණසිංහ නැමති අයට එරෙහිව කොළඹ දිසා අධිකරණය හමුවේ ගොනු කර තිබූ නඩුවක් සහනදායි ආකාරයෙන් විසඳා දීම සඳහා විත්තිකරු විසින් රුපියල් 15000 ක මුදලක් අල්ලස් වශයෙන් ඉල්ලා එම මුදල ලබා ගැනීම තුළින් අල්ලස් පනත යටතේ විත්තිකරු වරදක් සිදුකර ඇති බවටය. නඩු විභාගයකින් පසුව තීන්දුව ප්‍රකාශයට පත් කළ කොළඹ මහාධිකරණ විනිසුරු සම්පත් විජයරත්න මහතා සඳහන් කර සිටියේ විත්තිකරුට එරෙහිව අල්ලස් කොමිසම විසින් එල්ල කර තිබෙන චෝදනා සාධාරණ සැකයකින් තොරව ඔප්පු වී තිබෙන බවයි. විත්තිකරු වෙනුවෙන් පෙනී සිටි නීතිඥවරයා අධිකරණයේ කරුණු දක්වමින් විත්තිකරු දැනටමත් වසර දහ හතරකට ආසන්න කාලයක් දීර්ඝ නඩු විභාගයකට මුහුණදී පීඩාවට පත්ව සිටින පුද්ගලයෙකු බැවින් ඔහුට ලිහිල් දඬුවමක් නියම කරන මෙන් ඉල්ලා සිටියා. එහෙත් තීන්දුව ප්‍රකාශයට පත් කළ විනිසුරු සම්පත් විජයරත්න මහතා අනතුරුව මෙම සිර දඬුවම් හා දඩ නියම කළේය.", "URL": "https://sinhala.adaderana.lk/news.php?nid=88921", "Category": null, "Parent URL": null}