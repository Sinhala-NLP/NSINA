{"Source": "Adaderana", "Timestamp": "April 10, 2012 04:31 pm", "Headline": "මැගසින් ගැටුම - රැඳවියන් 46 දෙනා තවදුරටත් රිමාන්ඩ්", "News Content": "මැගසින් බන්ධනාගාරයේ ඉකුත් දා ඇති වූ ගැටුම සම්බන්ධයෙන් අත්අඩංගුවට ගත් රැඳවියන් 46 දෙනා තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. බන්ධනාගාර නිලධාරීන් විසින් මෙම සැකකරුවන් 46 දෙනා අධිකරණයට ඉදිරිපත් කළ අතර මෙම ගැටුම සම්බන්ධයෙන් මැගසින් බන්ධනාගාරයේ සිටින තවත් සැකකරුවන් පිරිසකගෙන් ප්‍රශ්න කිරීමට අවශ්‍ය බව පොලිසිය අධිකරණයට වාර්තාවක් ඉදිරිපත් කරමින් සඳහන් කරනු ලැබීය. එම සැකකරුවන් පිළිබඳ වාර්තාවක් ද විමර්ශන සිදුකරන අපරාධ කොට්ඨාශය මඟින් අධිකරණයට ඉදිරිපත් කර ඇත. එම වාර්තාව පරික්ෂා කළ අධිකරණය ඉදිරි විමර්ශන පවත්වාගෙන යාමට පොලිසියට අවසර ලබා දී තිබේ. අනතුරුව පැමිණිල්ල ලබන 18 වැනිදා කැඳවීමට නියම කළ අධිකරණය එතෙක් සැකකරුවන් තවදුරටත් රිමාන්ඩ් භාරයේ තැබීමට නියම කරනු ලැබීය.", "URL": "https://sinhala.adaderana.lk/news.php?nid=23421", "Category": null, "Parent URL": null}