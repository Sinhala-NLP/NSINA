{"Source": "Adaderana", "Timestamp": "December 22, 2010 01:09 pm", "Headline": "දිනකට කෝට් 5 ක් කප්පම් දෙන්න වෙලා-ඇමතිගේ කමිටුවට සැබෑ තතු මෙන්න", "News Content": "ප්‍රවාහන ක්ෂේත්‍රයේ වංචා හා දූෂණ සම්බන්ධයෙන් සොයා බැලීම සඳහා පත්කරන බව කියූ කමිටුව ජනවාරි මස 15 වන දිනට පෙර පත්කළ යුතුයැයි සමස්ත ලංකා පෞද්ගලික බස් රථ හිමියන්ගේ සමිති සම්මේලනය පවසයි. ප්‍රවාහන අමාත්‍යවරයා විසින් ප්‍රවහාන කෂේත්‍රයේ මෙන්ම පෞද්ගලික බස්රථ සංගම් වලින් ද දූෂණ හා අක්‍රමිකතාවන් සිදුවන බවටත්,ඒ සම්බන්ධයෙන් සොයා බැලීම සඳහා කමිටවුක් පත් කරන බවට ප්‍රකාශ කිරීමත් සිහිපත් කරමින් සමස්ත ලංකා පෞද්ගලික බස් රථ හිමියන්ගේ සමිති සම්මේලනයේ සභාපති ස්ටැන්ලි ප්‍රනාන්දු මහතා අද කොළඹ පැවති මාධ්‍ය හමුවකට එක්වෙමින් මේ බව කියා සිටියේය. ප්‍රවාහන ක්ෂේත්‍රයේ කප්පම්ගැනීම් නිසා ජනතාවට කාර්යක්ෂම සේවයක් කළ නොහැකි වී ඇති බව මීට පෙරාතුවද අවස්ථා ගණනකදී පෙන්වාදුන් බවත්,මාර්ගස්ථ මගී ප්‍රවාහන අධිකාරියේ අතැම් නිලධාරීන්ද මෙම කප්පම්කරුවන්ට සහය දක්වන බවද සභාපතිවරයා චෝදනා කළේය. පුද්ගලික බස් රථ වලින් කප්පම් ලබා ගන්නා කප්පම්කරුවන් ඉහළ දේශපාලනඥයන්ගේ හයියද ඒ සඳහා යොදා ගන්නා බව පෙන්වා දුන් ස්ටැන්ලි ප්‍රනාන්දු මහතා අමාත්‍යවරයා විසින් අදාළ කමිටුව පත් කරන්නේනම් එකී කමිටුව හමුවේ සැබෑ තතු අනාවරණය කරන්නට සූදානම් බවද වැඩිදුරටත් කියා සිටියේය. මාර්ගස්ථ මගී ප්‍රවාහන අධිකාරිය මගින් පත් කර ඇති සේවකයින් සහ ජාතික ගමනා ගමන කොමිෂන් සභාව විසින් පත් කර ඇති සේවකයින් විසින් දිගින් දිගටම මෙසේ කප්පම් ගැනීම සිදුකරන බවත්,දිනකට කෝටි 5 ක පමණ මුදලක් කප්පම් වශයෙන් ගෙවීමට බස් සේවකයින්ට සිදුව ඇති බවත් සමස්ත ලංකා පෞද්ගලික බස් රථ හිමියන්ගේ සමිති සම්මේලනයේ ලේකම් අංජන ප්‍රියන්ජිත් මහතා ‍පෙන්වා දුන්නේය.", "URL": "https://sinhala.adaderana.lk/news.php?nid=13023", "Category": null, "Parent URL": null}