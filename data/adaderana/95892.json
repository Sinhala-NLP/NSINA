{"Source": "Adaderana", "Timestamp": "September 11, 2018 05:56 am", "Headline": "කිරි දෙනුන් හොර රහසේ ගිය තැනක්", "News Content": "දඹුල්ල ,ගලේවෙල , සිගිරිය පොලිස් බල ප්‍රදේශවල නිවෙස් ආසන්නයේ සහ ගව ගාල්වල බැඳ සිටින ඉතා වටිනා කිරිදෙනුන් සොරාගැනීමේ කල්ලියක් නිසා දේශීය කිරි ගොවීන් දැඩි අසීරුතාවයකට පත්ව සිටිති. ගතවූ මාස කීපයේ විශාල වශයෙන් මෙම කිරිදෙනුන් අතුරුදන්වීම සිදුවන බව දඹුල්ල අතුපාරයාය ප්‍රදේශයේ කිරි ගොවීන් පිරිසක් පෙන්වා දෙති. කිරි ලබාදෙන දෙනුන් පැටවුන් එම ස්ථානයේ දමා රාත්‍රී කාලයේ පටවා ගෙන යෑම හේතුවෙන් ගොවීන් ආර්ථික වශයෙන් දුෂ්කරතාවයට පත් වන බවත් එමෙන්ම කිරි දෙනුන්ගේ පැටවුන් ආහාර නොමැතිව මිය යන බව ද ඔවුහු පෙන්වා දෙති. දඹුල්ල අතුපාරයාය ප්‍රදේශයේ වයෝවෘද්ධ කිරිගොවීන් යුවලකගේ දෛනික ආදායම බවට පත්ව තිබුනේ කිරිදෙනුන් දෙදෙනෙකුගෙන් ලබා ගන්නා ආදායම වී ඇත. පසුගිය දා කුඩා පැටවුන් දෙදෙනා ගාලේ දමා කිරි ලබාදෙන දෙනුන් දෙදෙනාම පැහැරගෙන ගොස් ඇතැයි එම යුවළ හඬා වැටෙමින් අද දෙරණට පැවසීය. තමන්ගේ කිරිදෙනුන් අතුරුදන්වීම් පිළිබඳව ප්‍රදේශයේ කිරි ගොවීන් පොලීසිවලට චෝදනාත්මකව ප්‍රකාශ කිරීමද විශේෂත්වයකි. ඔවුන් කියා සිටින්නේ දිනපතාම මේ ආකාරයෙන් කිරි දෙනුන් අතුරුදන් වෙද්දී දඹුල්ල ,සිගිරිය , ගලේවෙල, නාවුල ආදී පොලිසිය සඳහා පැමිණිලි කර ද එහි සාර්ථක ප්‍රතිපලයක් නොමැති බවයි. වසර දෙකක පමණ කාලයක සිට ඉතා සංවිධානාත්මක කණ්ඩායමක් මෙසේ නිවෙස් ආසන්නයේ සහ ගල්වල බැඳ සිටින කිරි හරකුන් 200 ක පමණ හොර රහසේ වූ වාහන වල පටවා ගෙන රැගෙන ගොස් ඇතිබව ගොවින් පවසති. අවස්ථා රැසක් ජනමාධ්‍ය මඟින් පවා වාර්තා වුවද නිසි අවධානයක් යොමු නොවීම නිසා ගොවීහු දැඩි ආර්ථික දුෂ්කරතාවයකට පත්ව සිටින බව ඔවුහු පෙන්වා දෙති. මෙසේ අහිමිවන එක් කිරි දෙනෙකුගෙන් වටිනාකම රුපියල් ලක්ෂ දෙකකට පමණ වැඩිවන බව ද ඔවුහු පෙන්වා දෙති. ඊට අමතරව බොහෝ පවුල් මෙම කිරි දෙනුන් ගෙන් යැපෙන පවුල් බවත් ගොවීහු පෙන්වා දෙති. මෙම ජාවාරම්කරුවන් අත්අඩංගුවට ගැනීමට ඉදිරිපත් නොවන්නේ නම් ඉදිරියේදී ගොවි සංවිධානයක් ලෙස ඊට විරුද්ධව ඉදිරිපත්වන බව කිරි ගොවීහු පෙන්වා දෙති. තම කිරිදෙනුන් අතුරුදන්වීම පිළිබඳව ගොවීන් හඬා වැටෙනා සේම සිය මව අහිමි ව ආහාර නොමැති වීම නිසා කුඩා පැටවුන් රැසක් ගොවිබිම්වල අසරණ වී සිටින ආකාරයද අතුපාරයාය ප්‍රදේශයේදී අපට දැක ගැනීමට හැකියාව ලැබිණි. කිරි දෙනුන්ගේ අයිතිකරුවන් හඬා වැටෙද්දී කුඩා පැටවුන් ද මව නැතිව ඒ ආකාරයෙන් ම හඬා වැටෙමින් සිටිති. කිරි ගොවීන් විශ්වාස කරනු ලබන්නේ මෙසේ රාත්‍රී කාලයේ අතුරුදන්වන කිරි දෙනුන් බොහෝදුරට මස් පිණිස අලෙවි කිරීම සිදු කරන බව ය.", "URL": "https://sinhala.adaderana.lk/news.php?nid=95892", "Category": null, "Parent URL": null}