{"Source": "Adaderana", "Timestamp": "January 2, 2016 02:23 pm", "Headline": "ඖෂධ මිලදී ගන්න නව ටෙන්ඩර් ක්‍රමවේදයක්!", "News Content": "මෙම වසරේදී ඖෂධ සහ උපකරණ මිලදී ගැනිම සඳහා වූ ටෙන්ඩර් ක්‍රමය වෙනස් කරන බව සෞඛ්‍ය පෝෂණ හා දේශිය වෛද්‍ය අමාත්‍ය රාජිත සේනාරත්න මහතා පවසයි.ඖෂධ හා උපරණ මිලදී ගැනිම් වලදී අදාළ ටෙන්ඩර්වල සිදුව ඇති අක්‍රමිකතා හේතුවෙන් මෙම පියවර ගැනිමට තීරණය කළ බව අමාත්‍යවරයා සඳහන් කළේය.දැනට දිවයිනේ සියලු රෝහල්වල සහ සෞඛ්‍ය ආයතනවල පවතින වෛද්‍ය උපකරණ හිඟය ඉක්මනින් අවසන් කිරිමට මේ හරහා කටයුතු කරන බව ද සෞඛ්‍ය අමාත්‍යවරයා සඳහන් කළේය.ඒ අනුව මෙම වසරේ මැද වන විට ඖෂධ හා උපකරණ මිලදී ගැනිම සඳහා වූ ටෙන්ඩර් ක්‍රමය වෙනස් කරන බව රාජිත සේනාරත්න අමාත්‍යවරයා සඳහන් කළේය.වසරකට භාවිත නොකළ ඖෂධ මිලියන 300 ක් පමණ විනාශ කරන බව සඳහන් කරන සෞඛ්‍ය අමාත්‍යවරයා මෙය එක්තරා ව්‍යාපාරයක් බව ද සඳහන් කළේය.ඒ පිළිබදව තමන්ගේ විශේෂ අවධානය යොමුව ඇති බව අමාත්‍යවරයා සදහන් කර සිටියේය.ඖෂධ මිල අඩු කිරිම පිළීබද සකස් කළ මිල සූත්‍රයට සමාගම් ද එකඟතාව පළ කර ඇති බව සෞඛ්‍ය අමාත්‍යවරයා සඳහන් කළේය.කොළඹ ජාතික රෝහලේ පැවැති උත්සවයකට එක්වෙමින් සෞඛ්‍ය පෝෂණ හා දේශිය වෛද්‍ය අමාත්‍ය රාජිත සේනාරත්න මහතා මෙම අදහස් පළ කර තිබේ.", "URL": "https://sinhala.adaderana.lk/news.php?nid=56100", "Category": null, "Parent URL": null}