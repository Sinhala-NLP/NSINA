{"Source": "Adaderana", "Timestamp": "June 3, 2014 10:40 pm", "Headline": " සංවර්ධනයේ ක්‍රියා මාර්ග රුපියල් සත වලින් පමණක් තීරණය නොකළ යුතුයි", "News Content": "සංවර්ධනයේ ඉදිරි ක්‍රියාමාර්ග තීරණය කිරීමේදී රුපියල් සත වලින් පමණක් තීරණය නොකළ යුතු බව තාක්ෂණ හා පර්යේෂණ අමාත්‍ය පාඨලී චම්පික රණවක මහතා පවසයි. පාරිසරික සාධක, ඖෂධ, ආහාර හා බලශක්තිය මෙන්ම ප්‍රධාන වශයෙන් ජලය රැකගැනීම කෙරෙහි අවධානය යොමුකළ යුතු බව අමාත්‍යවරයා කියා සිටියේ අද(03)ජාතික විද්‍යා පදනමේ පැවති කාලගුණික විපර්යාස පිළිබඳ අන්තර් රාජ්‍ය සමුළුවේ 05 වන ඇගයුම් වාර්තාව පිළිබඳ විශේෂ සාකච්ඡාවට සහභාගී වෙමිනි. එහිදී ඔහු මෙසේද කියා සිටියේය. එල්නිනෝ ආචරණය ආසියා ශාන්තිකර කළාපයට එළඹෙන බව පසුගියදා ටයිම්ස් සඟරාව විසින් අනාවරණය කළේය. එල්නිනෝ ආචරණය හේතුවෙන් පැන නගින ජල, ආහාර, බලශක්ති, සෞඛ්‍ය ගැටළු සඳහා සැලසුම් මේ වන විට අප විසින් සකස් කළ යුතුව පවතී. එය මේ රටේ විද්‍යාඥයින්ගේ මෙන්ම අදාල ක්ෂේත්‍රවල විද්වත් සැමගේ වගකීමක් වන අතර, ඒ සඳහා රජයට යෝජනා ඉදිරිපත් කිරීමට කටයුතු කළ යුතුයි. එල්නිනෝ ආචරණය අපේ රටට ප්‍රබල බලපෑමක් විය හැකි බවත්, ඒ සඳහා මුහුණ දීමට අවශ්‍ය සැලසුම් සකස් කළ යුතු වුවත් අද වනතුරුත් ඒ පිළිබඳව කිසිදු පියවරක් නොගැනීම කනගාටුවට කරුණක් . 2012 වර්ෂයේ අපේ රටේ ආර්ථීක වර්ධන වේගය 5% ටත් වඩා අඩු තත්ත්වයකට පත්වීමට හේතු සාධක වූයේ ලංකාවට බලපානු ලැබූ දැඩි කාලගුණික විපර්යාසයන් නිසාය. කාලගුණික හා දේශගුණික තත්ත්වය ආර්ථීකයට ප්‍රධාන වශයෙන්ම බලපානු ලබන අතර, මුළු ලෝකයම ගත්කල කාලගුණික විපර්යාසය දළ ජාතික ආදායමට 1.2% ක බලපෑමක් සිදු කරනු ලබයි. එල්නිනෝ ආචරණය පිළිබඳව කාලගුණ විද්‍යා දෙපාර්තමේන්තුවෙන් දැනුවත් කළද මේ සඳහා මුහුණ දීමට අප සූදානම්ද? ඒ සඳහා අපේ සූදානම කෙබඳුද යන්න ප්‍රශ්නාර්ථයක්ව පවතී. ගෝලීය උණුසුම වැඩිවීම නිසා මේ සියවස ඇතුළත සාගරයේ ජල මට්ටම මීටරයකින් ඉහළ යාහැකි බවට පුරෝකතනයක් තියේ. නමුත් වර්තමානයේ සිදු කෙරෙන මිනිස් ක්‍රියාකාරකම් එය මීටර් තුනකින් ඉහළ දැමීමට තරම් භයානක ක්‍රියාවලියක් බවට පත්ව තියෙනවා. සාගර ජලයේ උෂ්ණත්වය වැඩිවීමත් සමඟ අයිස්කඳු දියවී සාගර ජල මටිටම ඉහළයාමෙන් අපේ ආර්ථීකය මෙහෙයවන වෙරළතීරය මෙන්ම වගාවන් තුළට මුහුදු ජලය මුසුවීමෙන් සිදුවන විනාශයන් අපේ ආර්ථීකය කෙරෙහි ප්‍රබල ලෙසම බලපෑමක් ඇති කරනු ඇත. අපගේ ඉදිරි සැළසුම් සකස් කිරීමේදී දළ ජාතික ආදායම වැඩි කිරීමට අවධානය යොමුකරනවා සේම, මිනිසුන්ගේ ජීවිත, යහපැවැත්ම, පිරිසිදු වාතය, පිරිසිදු ජලය, පිරිසිදු පස මෙන්ම අපේ මහා ධන නිධානය වන ජීව විවිධත්වය ආරක්ෂා කරගැනීමට අවධානය යොමුකළ යුතුය. සංවර්ධනය ළඟාකරගැනීම සඳහා බීජිං, දිල්ලිය වැනි රටවල්වල මෙන් හුස්ම ගන්න බැරි, පිරිසිදු වතුරටිකක් පානයට නොමැති සංවර්ධනයක් ඇති කරගෙන ඵලක් නොවන බවත්, වස විස වලින් පිරුණු පසක්, වකුගඩු රෝගයෙන් මියයන මිනිසුන් පිරිසක් සහිත රටක් බිහිකිරීමට කටයුතු නොකළ යුතුයි. පරිසර ප්‍රශ්නවලදීද දේශපාලනය පිළිකුල් සහගත ලෙස ක්‍රියාත්මක වන බවත්, මෙම දේශපාලනය නිසා කාලගුණික හා දේශගුණික විපර්යාස වලින් ලෝකය ගලවාගැනීමට නොහැකි තත්ත්වයක් උදාවී තියෙනවා. මේ තුළින් දුප්පත් රටවල් බරපතළ අර්බුදයන්ට මුහුණ පාමින් සිටී. කාලගුණ හා දේශගුණික විපර්යාස තුළින් මතුවී ඇති ගැටළු සම්බන්ධව අපේ සියළුම විද්‍යාඥයින් එක්රැස් වී ඒ සඳහා පියවර ගත යුතුය. රටේ අනාගත සංවර්ධන සැළසුම් සකස් කිරීමේදී මේ පිළිබඳව යෝජනා ඉදිරිපත්කොට, පරිසර සාධකවල වැදගත්කම අපේ මතු පරපුර වෙනුවෙන් ඉදිරිපත් කළ යුතුය. සංවර්ධනයේ ඉදිරි ක්‍රියාමාර්ග තීරණය කිරීමේදී රුපියල් සත වලින් පමණක් තීරණය නොකොට පාරිසරික සාධක, ඖෂධ, ආහාර හා බලශක්තිය මෙන්ම ප්‍රධාන වශයෙන් ජලය රැකගැනීම කෙරෙහි අවධානය යොමුකළ යුතුයි.“ කාලගුණ විපර්යාස පිළිබඳ අන්තර් රාජ්‍ය සමුළුවේ පස්වන ඇගයුම් වාර්තාව මඟින් අවධානයට ලක්කරන ලද, ශ්‍රී ලංකාවට අදාළ කාලගුණ විපර්යාස පිළිබඳ කරුණු, ශ්‍රී ලංකාවේ අනාගතයට බලපාන ආකාරය පිළිබඳව සහ එම කරුණු කාරණා ඔස්සේ ශ්‍රී ලංකාවේ අනාගත තාක්ෂණ හා පර්යේෂණ කටයුතු ඉදිරියට රැගෙන යායුතු ආකාරය සහ සැලසුම් සකස් කළයුතු ආකාරය පිළිබඳව මෙහිදී සාකච්ඡා කෙරුණු අතර, මෙම විශේෂ සාකච්ඡාවට ආපදා කළමණාකරණ අමාත්‍යාංශය, කාළගුණ විද්‍යා දෙපාර්තමේන්තුව, පාරිසරික හා පුනර්ජනනීය බලශක්ති අමාත්‍යාංශය ඇතුළු අමාත්‍යාංශ හා දෙපාර්තමේන්තු රැසක විද්වත්හු මෙන්ම, විශ්වවිද්‍යාල කථීකාචාර්යවරුන් හා ශිෂ්‍යයන් සහභාගී වී සිටියහ.", "URL": "https://sinhala.adaderana.lk/news.php?nid=43713", "Category": null, "Parent URL": null}