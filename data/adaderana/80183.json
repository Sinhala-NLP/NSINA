{"Source": "Adaderana", "Timestamp": "November 19, 2017 01:55 pm", "Headline": " ගලේවෙලින් සවුදි ගිය කත ඇදිවතත් නැතුව ලංකාවට එයි-බරපතළ ලෙස පහරදී අත් කකුල් කපා දාලා (ඡායාරූප සහිතයි) ", "News Content": "සවුදි රාජ්‍යයේ ගෘහ සේවය සඳහා ගලේවෙලින් පිටත්ව ගිය එක් දරු මවක් වසරකට පසු බරපතළ තුවාල සහිතව ඊයේ (18) දින අළුයම සිය නිවසට පැමිණීමේ සිද්ධියක් වාර්තා වේ. බරපතළ ලෙස පහර කෑමට ලක්ව ඇති මෙම ගෘහ සේවිකාව නිවසට පැමිණීමත් සමඟ ඇයව රෝහල්ගත කිරීමට අවශ්‍ය පියවර ගෙන තිබේ. මෙසේ දිවි බේරාගෙන මෙරටට පැමිණ ඇත්තේ ගලේවෙල - බඹරගස්වැව පදිංචි ඩබ්ලිව්, ඩී. කාංචනා කුමාරි (33) එක්දරු මවකි. වයස අවුරුදු හතරක් වූ කුඩා දියණිය නිවසේ දමා මෙම කාන්තාව 2016 සැප්තැම්බර් මස 5 වැනි දින සවුදි රාජ්‍යයේ ගෘහ සේවය සඳහා කුරුණෑගල විදේශ රැකියා නියෝජිත ආයතනයක් මැදිහත්වීමෙන් ව්‍යාජ ලෙස ලිපි ලේඛන සකසා ඇගේ කැමැත්ත මත විදේශගත වූ බව කාංචනා පවසන්නීය. තමන්ට සෞදියේ දමාම් ප්‍රදේශයේ නිවසක් ගෘහ සේවය සඳහා වෙන් වූ බවත් මාස තුනක පමණ කාලයක් එම නිවසෙහි සේවය සඳහා වැටුප් ලබා දුන් බවද ඇය පවසන්නීය. පසුව දිගින් දිගටම ආහාර ඇඳුම් පැළඳුම් වැටුප් සියල්ල අත් හිටුවා දැඩි ලෙස වධ දෙන්නට පටන්ගත් බව ඇය හඬමින් පැවසුවාය. මේ වන විට ඇයගේ සිරුරේ බරපතළ තුවාල මෙන්ම බරපතළ කැපුම් තුවාල හා ඇස්වලද බරපතළ දක්නට තිබේ. එමෙන්ම කොන්ද හා කකුල්වලද බරපතළ තුවාල දැක ගැනීමට හැකි වූ අතර ඇයගේ දත් පවා කපා දමා ඇති අයුරුද දැක ගැනීමට හැකියාව ලැබිණි. නිසියාකාර ඇවිද ගැනීමට වත් නොහැකි ව ගත වාරු නොමැති සිටින ආකාරයද එහි ගිය අපට දැක ගැනීමට හැකියාව ලැබිණි. තමන්ට සිදු වූ අත්දැකීම් පිළිබඳව ඇය කියා සිටියේ දිගින් දිගටම මේ ආකාරයෙන් තමන්ට සිදු කළ පහරදීම් පිළිබඳව තම සැමියා සහ ඥාතීන් දැනුවත් කළ අතර ඔවුන් විසින් සිදුකළ පැමිණිල්ලක් අනුව තමන්ට එම නිවසෙන් ඒමට හැකියාව ලැබුණු බවයි. වැටුප් හා කිසිවක් නොමැතිව කළුපාටට හුරු රෙදි කැබැල්ලකින් ඔතා ගුවන්තොටුපලට ගෙනවිත් දැමු බවත් ගුවන් තොටුපළේ සිටි ශ්‍රී ලාංකික කාන්තාවක විසින් සාක් හා හැට්ටයක් ලබාදීමෙන් එය ඇඳගෙන ලංකාවට පැමිණි බව ඇය අද දෙරණට කීවාය. මෙම කාන්තාවගේ සැමියා වූ සමන් කුමාර බණ්ඩාර මහතා කියා සිටියේ සිදු වූ සිද්ධියට වන්දි මුදලක් අවශ්‍ය කරන බවයි .", "URL": "https://sinhala.adaderana.lk/news.php?nid=80183", "Category": null, "Parent URL": null}