{"Source": "Adaderana", "Timestamp": "August 26, 2012 10:11 am", "Headline": "තැපැල් ඡන්දය හෙට අනිද්දා", "News Content": "පළාත් සභා ඡන්ද විමසීමට අදාළ තැපැල් ඡන්ද සලකුණු කිරීම හෙට (27) සහ අනිද්දා (28) සිදුකිරීමට නියමිතව තිබේ. එම දින දෙක තුළ ඡන්දය සලකුණු කිරීම මගහැරෙන පුද්ගලයන්ට ලබන මස 07වන දින දක්වා ඒ සඳහා අවස්ථාව ලබාදෙන බව මැතිවරණ මහලේකම් කාර්යාලය සඳහන් කළේය. දිස්ත්‍රික් සහකාර මැතිවරණ කොමසාරිස්වරුන් හමුවේ ඔවුන් ඡන්දය සලකුණු කිරීම සිදුකළ යුතුය. මෙවර තැපැල් ඡන්දය භාවිත කිරීම සඳහා නැගෙනහිර පළාතෙන් ඡන්ද දායකයින් 29,153ක් උතුරු මැද පළාතෙන් 43,714ක් සහ සබරගමුව පළාතෙන් 27,991 දෙනෙක් සුදුසුකම් ලබා සිටියි. සිවිල් ආරක්ෂක බලකා කඳවුරු තුළ සිදුකෙරෙන තැපැල් ඡන්ද සලකුණු කිරීම් ඇතුළු ආයතන කිහිපයක තැපැල් ඡන්ද සලකුණු කිරීම මැතිවරණ කොමසාරිස්වරයාගේ සෘජු අධීක්ෂණය යටතේ සිදුකිරීමට නියමිතය. මේ අතර මැතිවරණ නිරීක්ෂණ කණ්ඩායම් තැපැල් ඡන්දය සලකුණු කිරීම නිරීක්ෂණය සඳහා පියවර ගෙන තිබේ.", "URL": "https://sinhala.adaderana.lk/news.php?nid=26891", "Category": null, "Parent URL": null}