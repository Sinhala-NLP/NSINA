{"Source": "Adaderana", "Timestamp": "January 26, 2017 10:10 pm", "Headline": " රාජිත කිව්වේ බොරු-මලික් ඇත්ත කියයි ", "News Content": "හොරණ ,වගවත්ත කර්මාන්ත කලාපයේ රබර් කර්මාන්ත ශාලාවක් සඳහා රජයේ ඉඩම බදුදීම සම්බන්ධයෙන් රාජිත සේනාරත්න අමාත්‍යවරයා සාවද්‍ය ප්‍රකාශ සිදුකර ඇති බව මලික් සමරවික්‍රම අමාත්‍යවරයා පවසයි.නිවේදනයක් නිකුත් කරමින් සංවර්ධන උපාය මාර්ග හා ජාත්‍යන්තර වෙළෙඳ කටයුතු පිළිබඳ අමාත්‍ය මලික් සමරවික්‍රම මහතා පවසන්නේ අදාළ කර්මාන්ත ශාලාව සඳහා හොරණ ප්‍රදේශයේ පිහිටි රජයට අයත් භූමිය අක්කරයක ප්‍රමාණයක් රුපියල් 100ක මුදලකට බදු දී ඇති බවට රාජිත අමාත්‍යවරයා ප්‍රකාශ කර ඇති බවයි.එය සාවද්‍ය බව පවසන මලික් සමරවික්‍රම අමාත්‍යවරයා කියා සිටියේ රජයේ තක්සේරුකරු විසින් තක්සේරුකර ඇති වටිනාකමට අනුව එම ඉඩම 99 අවුරුදු බදු පදනම යටතේ අදාළ සාමාගමට ලබාදී ඇති බවයි.එහි වාර්ෂිත බදු මුදල රුපියල් 10,000ක් බව ද මලික් සමරවික්‍රම අමාත්‍යවරයා නිකුත් කළ නිවේදනයේ සඳහන්ය.ඊට අමතරව තක්සේරු වටිනාකම අනුව රුපියල් මිලියන 170ක එකවර ගෙවීමේ මුදලක් අදාළ සමාගම විසින් රජයට ගෙවා ඇති බව ද එම නිවේදනයේ සඳහන් වෙයි.අදාළ ටයර් කර්මාන්ත ශාලාව සඳහා ආයෝජනය කරන පුද්ගලයා සම්බන්ධයෙන් තමා විසින් ජනාධිපතිවරයා සහ අග්‍රාමාත්‍යවරයා දැනුවත් කිරීමට පියවර ගෙන තිබු අතර ඊට කර්මාන්ත ශාලාවට අදාළ කොන්දේසි සඳහා කැබිනට් මණ්ඩල අනුමැතිය හිමිවූ බව මලික් සමරවික්‍රම අමාත්‍යවරයා සිය නිවේදනයෙන් පෙන්වා දෙයි.", "URL": "https://sinhala.adaderana.lk/news.php?nid=68640", "Category": null, "Parent URL": null}