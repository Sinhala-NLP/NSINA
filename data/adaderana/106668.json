{"Source": "Adaderana", "Timestamp": "March 24, 2019 02:22 pm", "Headline": "කෙසෙල්ගමු ඔයේ අනවසරයෙන් මැණික් ගැරූ 6ක් මාට්ටු", "News Content": "කෙසෙල්ගමු ඔයේ අනවසරෙන් මැණික් ගැරූ ජාවාරම්කරුවන් 6 දෙනෙක් බගවන්තලාව පොලිසිය විසින් අද (24) අලුයම අත්අඩංගුවට ගෙන ඇත. බගවන්තලාව මහඑළිය රක්ෂිතයේ සිට කාසල්රි ජලාශයට ප්‍රධාන වශයෙන් ජලය ගලා බසිනා කෙසෙල්ගමු ඔයේ අනවසරෙන් මැණික් ගරමින් සිටි ජාවාරම්කරුවන් හය දෙනෙක් මෙසේ අත්අඩංගුවට පත්ව තිබේ. රත්නපුර සහ පැල්මඩුල්ල ප්‍රදේශයන්වල පදිංචි මෙම සැකකරුවන් තෙරේසියා වත්ත ප්‍රදේශයේ කෙසෙල්ගමු ඔය උණ බට යොදා හරස් කරමින් උදලු යොදා ගනිමින පතුලේ තිබෙන මැණික් ඉල්ලම් ගොඩ ගනිමින් මෙම අනවසර මැණික් ගැරීම සිදු කරමින් සිටි බව බගවන්තලාව පොලීසියේ ස්ථානාධිපති පොලිස් පරික්ෂක ශාන්ත බණ්ඩාර මහතා ප්‍රකාශ කර ඇත. කෙසෙලේගමු ඔය පතුලේ තිබෙන මැණික් ඉල්ලම් ගොඩ ගැනීම හේතුවෙන් ගඟ දෙපස ඉවුරු කඩා වැටීමෙන් විශාල පරිසර හානියක් සිදු වෙමින් පැවතින බව ද පොලිස් නිලධාරීන් ප්‍රකාශ කර ඇත. වැටලිමේදී සැකකරුවන් සන්තකයේ තිබූ මැණික් ඉල්ලම් ගොඩ ගැනීම සදහා උපයෝගී කරගත් විදුලි මොටර්යක් ඇතුළු උපකරණ රැසක් ද පොලිස් බාරයට ගෙන ඇති බව අද දෙරණ වාර්තාකරු ප්‍රකාශ කර සිටියි. අත්අඩංගුවට ගත් සැකකරුවන් හැටන් මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=106668", "Category": null, "Parent URL": null}