{"Source": "Adaderana", "Timestamp": "May 10, 2016 02:57 pm", "Headline": " පැනමා හෙළිදරව්ව ගැන විමර්ශනයක් කළ යුතුයි", "News Content": "පැනමා ලිපිගොනු හරහා හෙළිදරව් වී ඇති තොරතුරු සම්බන්ධයෙන් කඩිනම් විමර්ශනයක් කළ යුතු බව දූෂණ විරෝධී පෙරමුණ පවසයි.ඔවුන් පෙන්වාදෙන්නේ එම ලිපිගොනුවලින් ශ්‍රී ලාංකාවට සම්බන්ධ ගිණුම්,ගිණුම් හිමියන් සහ ලිපිනයන් පිළිබඳ තොරතුරු හෙළිදරව් වී ඇති බවයි.පැනමාවේ නීති සමාගමක් වන මොසැක් ෆොන්සේකා සමාගම හරහා බදු සහන සහිත ස්ථානවල ගිණුම් පවත්වාගෙන ගිය පුද්ගලයින් සහ සමාගම් සම්බන්ධයෙන් ගවේෂණාත්මක ජනමාධ්‍යවේදීන්ගේ අන්තර්ජාතික සංසදය විසින් තොරතුරු අනාවරණය කර තිබුණි.අදාළ තොරතුරුවලට අනුව එම සමාගම හා සම්බන්ධ වී කටයුතු කළ ශ්‍රී ලංකාවට සම්බන්ධ විදේශ සමාගම් තුනක්, ශ්‍රී ලාංකික පුද්ගලයින් 60කට වැඩි සංඛ්‍යාවක් සහ ලිපියන් 53ක් හෙළිදරව් වී තිබේ.ඒ අනුව මෙම හෙළිදරව්ව සම්බන්ධයෙන් කඩිනම් විමර්ශනයක් සිදුකළ යුතු බව දූෂණ විරෝධී පෙරමුණේ උපදේශක කීර්ති තෙන්නකෝන් මහතා සඳහන් කළේය.", "URL": "https://sinhala.adaderana.lk/news.php?nid=60007", "Category": null, "Parent URL": null}