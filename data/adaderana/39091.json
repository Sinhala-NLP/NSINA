{"Source": "Adaderana", "Timestamp": "November 25, 2013 07:20 am", "Headline": "උතුරට මහ විරුවන් නීති විරෝධීයි", "News Content": "“ මහ විරු“ දිනය සමරමින් උතුරු ප්‍රදේශයේ උද්ඝෝෂණ හෝ පෙළපාලි පැවැත්වීම නීති විරෝධී ක්‍රියාවක් බව පොලීසිය පවසයි. එල්.ටි.ටි.ඊ. සංවිධානය පැවති සමයේ දී මියගිය සාමාජිකයන් සිහි කිරීම වෙනුවෙන් ඔවුන් විසින් මහවිරු සතියක් ප්‍රකාශයට පත් කර තිබුණි. කෙසේ වෙතත් එල්.ටි.ටි.ඊ. සංවිධානය යුධමය වශයෙන් පරාජයට පත්කිරීමෙන් අනතුරුවද උතුරේ ඇතැම් කොටස් විසින් මහවිරු දිනයක් සැමරීමට පසුගිය වසරවල කටයුතු කරනු ලැබූහ. මෙම වසරේ දී නොවැම්බර් මස 27 වන දින මහවිරු දිනය ලෙස ප්‍රකාශයට පත් කර උද්ඝෝෂණ හා පෙළපාලි පැවැත්වීමට උතුරේ ඇතැම් කොටස් සූදානම් වන බවට ආරක්ෂක අංශ වෙත තොරතුරු ලැබී තිබේ. දෙමළ මාධ්‍යයෙන් උතුරු ප්‍රදේශයේ පමණක් පළවන පුවත්පත්වල ද මේ සම්බන්ධයෙන් ඊයේ දිනයේ තොරතුරු අනාවරණය කර තිබුණි. කෙසේ වෙතත් මේ පිළිබඳව අද දෙරණ පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතාගෙන් කළ විමසීමකදී ඔහු කියා සිටියේ එල්.ටි.ටි.ඊ. සංවිධානය යුධමය වශයෙන් පරාජයට පත්කර ඇති අවස්ථාවක මේ ආකාරයේ සැමරුම් සිදුකිරීම නීති විරෝධී ක්‍රියාවක් බවයි. ආරක්ෂක අංශවල අණ නොතකා නීති විරෝධී ලෙස ක්‍රියාකරන ඕනෑම පුද්ගලයෙකුට එරෙහිව නීතිය ක්‍රියාත්මක කිරීමට කටයුතු කරන බව ද පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=39091", "Category": null, "Parent URL": null}