{"Source": "Adaderana", "Timestamp": "May 16, 2013 10:51 am", "Headline": "මාලදිවයිනේ කෘෂිකර්මාන්ත ඉහළ නංවන්න ලංකාවෙන් උදව්", "News Content": "මාලදිවයිනේ කෘෂිකර්මාන්තය ඉහළ නංවාලීම සඳහා ශ්‍රී ලංකාවේ සහයෝගය ලබා දීමට කෘෂිකර්ම අමාත්‍යංශය තීරණය කර තිබේ. කෘෂිකර්ම අමාත්‍ය මහින්ද යාපා අබේවර්ධන මහතා සහ මාලදිවයින් ධීවර සහ කෘෂිකර්ම අමාත්‍යවරයා සමග පැවති සාකච්ඡාවක දී මෙම තීරණය ගෙන ඇති බව කෘෂිකර්ම අමාත්‍යංශය සඳහන් කළේය. විශේෂයෙන් එළවළු සහ පළතුරු වගාකිරීමේ දී මාලදිවයිනට අවශ්‍ය තාක්ෂණික උපදෙස් ලබා දීමට සූදානම් බව කෘෂිකර්ම අමාත්‍යවරයා එම සාකච්ඡාවේ දී එකඟතාව පළ කර තිබේ. අමාත්‍යංශයට අනුබද්ද ආයතන හරහා කෘෂි කර්මාන්තය පිළිබඳ අවශ්‍ය පුහුණුව ලබාදීමට, ගෙවතු වගාව, උද්‍යාන බෝග සහ නාගරික කෘෂිකර්මාන්තය පිළිබඳව ශ්‍රී ලංකාව සතු දැනුම මාලදිවයින සමග හුවමාරු කර ගැනීමට ද මෙහිදී එකඟතාව පළ වූ බව කෘෂිකර්ම අමාත්‍යංශය සඳහන් කළේය. කෘෂි ක්ෂේත්‍රයේ දියුණුවට ශ්‍රී ලංකාව දක්වන දායකත්වය ප්‍රශංසනීය බවත් ඊට තම රජයේ කෘතඥතාව හිමිවන බවත් මාලදිවයින් ධීවර සහ කෘෂිකර්ම අමාත්‍යවරයා පවසා තිබේ.", "URL": "https://sinhala.adaderana.lk/news.php?nid=34133", "Category": null, "Parent URL": null}