{"Source": "Adaderana", "Timestamp": "June 10, 2015 02:52 pm", "Headline": "මහාපරිමාණ ආනයනකරුවන්ගෙන් බලවතුන්ට කොමිස්-‍‍ගොවියාට වහ බොන්න සිදුවේවි!", "News Content": "අර්තාපල් ආනයනික බද්ද රුපියල් 25කින් අඩු කොට මහා පරිමාණ ආනයනකරුවන්ට සහන දී ඔවුන්ගෙන් කොමිස් ලබාගැනීමට එජාප බලවතුන් කටයුතු කරන බව ජාතික නිදහස් පෙරමුණ පවසයි. ඒ හේතුවෙන් මේ දිනවල නුවරඑළියේ අස්වනු නෙලන අල ගොවීන්ට නුදුරේදීම වස බී මියයාමට සිදුවනු ඇති බව අද(10) බත්තරමුල්ලේ පිහිටි ජාතික නිදහස් පෙරමුණේ ප‍්‍රධාන කාර්යාලයේදී පැවති මාධ්‍ය හමුවකදී එහි නියෝජ්‍ය ලේකම්, මව්බිම උදෙසා ගොවි සංවිධානයේ සභාපති, මධ්‍යම පළාත් සභා මන්ත‍්‍රී නිමල් පියතිස්ස මහතා සඳහන් කළේය. එහිදී වැඩිදුරටත් අදහස් දැක්වූ ඒ මහතා මෙසේද පැවසීය. ‘‘මේ ආණ්ඩුව විවිධ ජනකොටස්වලට නොදැනෙන සේ ඔවුන්ගේ පසුම්බියට තට්ටු කරන ආකාරය දැකගත හැකියි. මේ අවස්ථාවේ එසේ ‘පික්පොකට්’ ගසා ඇත්තේ අල ගොවියාගේ සාක්කුවෙනුයි. නුවරඑළිය ඇතුළු අල වගා කරන දිස්ත‍්‍රික්කවල අල ගොවි පවුල් 25000ක් පමණ සිටිනවා. ඔවුන් බීජ අල හොන්ඩරයක් (කිලෝ ග‍්‍රෑම් 50) රුපියල් 13,000-14,000ක් අතර මුදලකට අරගෙන ඒ අල හොන්ඩරය වවන්න රුපියල් 30,000ක පමණ නිෂ්පාදන පිරිවැයක් යොදවලා ලැබූ තම අස්වැන්න නෙලන්නයි මේ දිනවල සූදානම් වෙන්නේ. එසේ තිබියදී මීට දින තුනකට පෙර අර්තාපල් සඳහා පනවා තිබූ ආනයනික බද්ද කිලෝවක් සඳහා රුපියල් 25කින් පහත දමා තිබෙනවා. දැන් ඒ නිසා නුවරඑළියේ අල ගොවියාට අද තම අස්වනු කුණු කොල්ලයට විකුණා දමන්න සිදුවෙලා තියෙනවා. අල ගොවියා තම අස්වනු නෙලන කාලයේ අනිවාර්යෙන්ම වෙළඳපාළේ අර්තාපල් මිල පහත බහිනවා. ඒ නිසා පාරිභෝගිකයාටත් ඉන් සහනයක් සැලසෙනවා. ඒසේ තිබියදී මේ ආණ්ඩුව මේ ආනයනික බද්ද අඩුකර සහන දෙන්න හදන්නේ කාටද? අර්තාපල් ආනයනය කරන්නන්ට තමයි මේ සහනය දෙන්න හදන්නේ. ආනයන බද්ද අඩු කරලා ආනයනකරුවන්ට සහන දීලා ඔවුන්ගෙන් ඉදිරි මහ මැතිවරණයේදී තම ඡුන්ද ප‍්‍රචාරක කටයුතුවලට අවශ්‍ය මුදල් අධාර ලබා ගන්නයි එජාප බලවතුන් උත්සාහ ගන්නේ. ඒ වගේම ආනයනික බද්ද අඩු කරලා විදේශීය රටකින් දැවැන්ත අර්තාපල් තොගයක් ආනයනය කිරිමේ සැලස්මකුත් එජාප බලවතුන් මේ දිනවල ක‍්‍රියාත්මක කරනවා. එමගින් විශාල කොමිස් මුදලක් මේ එජාප බලවතුන්ගේ සාක්කුවලට යනවා. ඒ අර්තාපල් තොගය රටට අවාට පස්සේ, ‘අපි අල ගොවියාගේ ඉල්ලීම්වලට ඇහුම්කන් දීලා යළිත් ආනයනික බදද රුපියල් 25කින් ඉහළ දමනවා’ කියලා කියන්නයි මේ කපටි එජාප බලවතුන් සූදානම්. එතකොට පෙරහැර ගිහින් ඉවරයි. අල ගොවියාට අස්වනු විකුණා ගන්න බැරිව ඒවා කුණු වී ගියාට පස්සේ, ඒ වගේම අස්වනු කුණු කොල්ලයට විකුණුවාට පස්සේ විසඳුම් ගෙනල්ලා වැඩක් නැහැ. මේ අල ගොවියා මහම`ගට ඇද දමන මෙහෙයුම මුදල් අමාත්‍යාංශයේ සහ වෙළඳ හා පාරිභෝගික කටයුතු අමාත්‍යාංශයේ ඉහළ පුටුවල ඉන්න පිරිසකගේ අනුදැනුම, අනුග‍්‍රහය හා අවබෝධය මත සිදු වන්නක්. අපි ආණ්ඩුවේ බලධාරින්ගෙන් ඉල්ලා සිටිනවා, ‘අසරණ අල ගොවියා මරණ මංචකය වෙත දක්කන්න එපා!’ කියලා. අල අස්වනු නෙලන කාලයේ ආනයනික බද්ද අඩු කරලා, ඒ වගේම විදේශීය රටකින් විශාල අල තොගයක් ගෙන්වලා මේ සිදු කරන්නේ අහස පොළොව නුහුලනා අපරාධයක්. මෙවැනි අපරාධයක් කරලා කොමිස් මුදල් ලබා ගත්තාට පස්සේ යළි ආනයනික බද්ද රුපියල් 25කින් වැඩි කරලා කරපු පව් සෝදා ගන්නයි මේ යහපාලන ඇමතිවරු සැරසෙන්නේ. ‘මහත්වරුනි, ඒ වගේ ජනතා ඇසට වැලි ගසන මල් වෙඩි සංදර්ශනවලට ලෑස්ති වෙන්න එපා!’ කියලා අපි ‘මව්බිම උදෙසා ගොවි සංවිධානය’ ලෙස ආණ්ඩුවට අවධාරණය කරනවා. මේ අල ගොවියා වලපල්ලට යවනා ක‍්‍රියාදාමයට එරෙහිව අපි හෙට දවසේ නුවරඑළියේ අල ගොවීන් සමග පාරට බහින්න සූදානම්’’", "URL": "https://sinhala.adaderana.lk/news.php?nid=51901", "Category": null, "Parent URL": null}