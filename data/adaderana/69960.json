{"Source": "Adaderana", "Timestamp": "February 22, 2017 12:25 pm", "Headline": "මාරක අනතුරුවලින්  මිය ගිය සංඛ්‍යාව 3000ට ආසන්නයි", "News Content": "පසුගිය වර්ෂය තුළ සිදුවු මාරක රිය අනතුරුවලින් පුද්ගලයින් 3000කට ආසන්න සංඛ්‍යාවක් මියගොස් ඇති බව මාර්ග ආරක්ෂාව පිළිබඳ ජාතික සභාව පවසයි.2016 වර්ෂයේ දී මෙරට තුළ සිදුවු මාරක රිය අනතුරු සංඛ්‍යාව 38,952ක් බව ජාතික සභාව සඳහන් කළේය. මෙහිදි පුද්ගලයින් 8518ක් තුවාල ලබා ඇති අතර මියගිය සංඛ්‍යාව 2961ක් බව මාර්ග ආරක්ෂාව පිළිබද ජාතික අධිකාරිය සඳහන් කරයි. පදිකයින් 865 දෙනෙක්, පසුපැදිකරුවන් 207 දෙනෙක්, රියදුරන් 240 දෙනෙක්, මගීන් 457 දෙනෙක්, පාපැදිකරුවන් 245 දෙනෙක් සහ වෙනත් පුද්ගලයින් පස් දෙනෙකු අදාළ අනතුරුවලින් මියගොස් ඇති බව සඳහන්වේ. පසුගිය වර්ෂය තුළ දී මාරක යතුරුපැදි අනතුරු 1172ක් සිදුව ඇති අතර ඉන් මිය ගිය සංඛ්‍යාව 1219ක් බව මාර්ග ආරක්ෂාව පිළිබද ජාතික සභාවේ සභාපති සිසිර කෝදාගොඩ මහතා සඳහන් කළේය. මේ අතර මාර්ග අනතුරු වැඩි වශයෙන් සිදුවන කොළඹ නුවර මාර්ගයේ ජනතාව දැනුවත් කිරීමේ වැඩසටහනක් හෙට(23) දිනයේ දී ක්‍රියාත්මක කිරීමට එම ජාතික සභාව තීරණය කර තිබේ.කොළඹ - නුවර මාර්ගයේ නිට්ටඹුව සහ වරකපොළ යන ප්‍රදේශ අතර මෙම මාර්ග අනතුරු වැඩි වශයෙන් සිදුවන අතර එම ප්‍රදේශ ආශ්‍රිතව මෙම වැඩසටහන ක්‍රියාත්මක කෙරෙන බව සභාපතිවරයා සඳහන් කළේය.", "URL": "https://sinhala.adaderana.lk/news.php?nid=69960", "Category": null, "Parent URL": null}