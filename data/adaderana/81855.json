{"Source": "Adaderana", "Timestamp": "December 20, 2017 05:09 pm", "Headline": "මහියංගනයේදී වෛද්‍යවරුන් 4 කට පොහොට්ටුවෙන් නෙළයි ", "News Content": "මහියංගනය මූලික රෝහලේ සේවය කරන වෛද්‍යවරු හතර දෙනෙකුට ශ්‍රී ලංකා පොදුජන පෙරමුණේ ආධාරකරුවන් පිරිසක් විසින් පහර දී තිබේ. ඊයේ රාත්‍රී සේවය අවසන් කොට රාත්‍රී ආහාරය ගැනීම සඳහා මහියංගනය පාලම හන්දිය ප්‍රදේශයේ අවසන්හලකට ගොස් ඇති අතර එම ස්ථානයේ පෝස්ටර් අලවමින් සිටි පොදුජන පෙරමුණේ ආධාරකරුවන් පිරිසක් සමඟ බහින්බස් වීමක් සිදු වී තිබේ. එහිදී එම ආධාරකරුවන් පිරිස වෛද්‍යවරුන් හතර දෙනාට පහර දී ඇති අතර එක් වෛද්‍යවරයෙකු මහියංගනය මූලික රෝහලට ඇතුලත් කර පසුව වැඩිදුර ප්‍රතිකාර සඳහා බදුල්ල මහ රෝහලට ඇතුලත් කර තිබේ. මෙම සිදුවීමට විරෝධය පා අද උදෑසන මහියංගනය මූලික රෝහලේ වෛද්‍යවරුන් සංකේත වැඩ වර්ජනයක නිරත වූ අතර ඒ හේතුවෙන් බාහිර රෝගී අංශයේ වැඩ කටයුතු අඩාල වී තිබේ. පසුව අද සවස මෙම සිදුවීමට සම්බන්ධව සැකපිට ශ්‍රී ලංකා පොදුජන පෙරමුණේ ආධාරකරුවන් තිදෙනෙකු පොලිස් බාරයට ගෙන තිබේ. සිද්ධිය සම්බන්ධයෙන් මහියංගය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=81855", "Category": null, "Parent URL": null}