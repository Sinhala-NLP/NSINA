{"Source": "Adaderana", "Timestamp": "December 6, 2017 04:07 pm", "Headline": "ටෙලෝ එකත් ටී.එන්.ඒ. හැර යන්න යයි", "News Content": "දෙමළ ජාතික සන්ධානය සමග සන්ධානගතව සිටින්නේද, නැද්ද? යන්න සම්බන්ධයෙන් අද (06) තීරණයක් ලබා ගන්නා බව ටෙලෝ පක්ෂ නායක සෙල්වම් අඩෙක්කලනාදන් මහතා පවසයි.අඩෙක්කලනාදන් මහතා පැවසූවේ දෙමළ ජාතික සන්ධානය තුළ පවතින ඉලංගෙයි තමිල් අරසු කච්චි පක්ෂයේ ප‍්‍රතිපත්තිවලට එකගවිය නොහැකි බැවින් හා පළාත් පාලන මැතිවරණය වෙනුවෙන් අපේක්ෂකයින් තෝරා ගැනීම සම්බන්ධයෙන් වන ගැටළුවක් මත තම පක්ෂය පළාත් පාලන මැතිවරණය වෙනුවෙන් වෙනම තරග කිරීම සම්බන්ධයෙන් වැදගත් තීරණයක් ගන්නා බවයි.2002 වර්ෂයේදී ආරම්භ කළ දෙමළ ජාතික සන්ධානයේ ආරම්භක සාමාජිකත්වය දැරු ටෙලෝ පක්ෂය වෙත සිදුවන අසාධාරණකම් තම පක්ෂය නොඉවසන බවද හෙතෙම මෙහිදී පැවැසීය.අඩෙක්කලනාදන් මහතා පැවසූවේ අදාළ තීරණය සම්බන්ධයෙන් දෙමළ ජාතික සන්ධාන නායකයින් හමුවී අවසන් සාකච්ජාවක් අද පැවැත්වීමටද නියමිත බවය.ඉලංගෙයි තමිල් අරසු කච්චි පක්ෂයේ ප‍්‍රතිපත්ති පිළිගත නොහැකි බව සදහන් කරමින් මීට පෙර ඊ.පි.ආර්.එල්.එෆ් පක්ෂයද දෙමළ ජාතික සන්ධානයෙන් ඉවත්වීමට තීරණය කරනු ලැබීය.", "URL": "https://sinhala.adaderana.lk/news.php?nid=81130", "Category": null, "Parent URL": null}