{"Source": "Adaderana", "Timestamp": "July 22, 2010 02:42 pm", "Headline": "පුද්ගලික බස් වර්ජනයකට සැ‍රසෙයි", "News Content": "බස්නාහිර පළාත් මාර්ගස්ථ මගී ප්‍රවාහන අධිකාරිය සිදුකර ඇති බලපත්‍ර ගාස්තු සංශෝධනය ඉවත් නොකරන්නේ නම් පළාත තුළ බස් වර්ජනයක් ක්‍රියාත්මක කරන බව ලංකා පෞද්ගලික බස්හිමියන්ගේ සංගමය පවසයි. අගෝස්තු මස පළමුවැනි දින සිට බලපැවැත්වෙන පරිදි මෙම ගාස්තු සංශෝධනය ක්‍රියාත්මක කිරීමට බස්නාහිර පළාත් මාර්ගස්ථ මගී ප්‍රවාහන අධිකාරිය කටයුතු යොදා ඇති බව එම සංගමයේ සභාපති ගැමුණු විජේරත්න මහතා සඳහන් කරයි. එළඹෙන සඳුදා මධ්‍යම රාත්‍රියට පෙර එම ගාස්තු සංශෝධනය ඉවත් නොකළහොත් අඟහරුවාදා සිට බස්නාහිර පළාත තුළ බස් රථ ධාවනයෙන් ඉවත් වන බව ගැමුණු විජේරත්න මහතා කියා සිටියේය. අද කොළඹ පැවති මාධ්‍ය හමුවකට එක්වෙමින් හෙතෙම මේ බව කියා සිටියේය..", "URL": "https://sinhala.adaderana.lk/news.php?nid=9778", "Category": null, "Parent URL": null}