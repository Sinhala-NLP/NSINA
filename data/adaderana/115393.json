{"Source": "Adaderana", "Timestamp": "July 31, 2019 09:47 am", "Headline": "අමෙරිකා-දකුණු කොරියානු මිතු දමට එරෙහිව උතුරු කොරියාවෙන් මිසයිල", "News Content": "අමෙරිකාව හා දකුණු කොරියාව එක්ව පවත්වූ යුද අභ්‍යාසවලට එරෙහිව උතුරු කොරියාව තවත් මිසයිල දෙකක් අත්හදා බලා ඇති බව විදෙස් පුවත් වාර්තා කර තිබේ. කෙසේ වෙතත් උතුරු කොරියාව මෙතෙක් ඒ සම්බන්ධ කිසිදු ප්‍රතිචාරයක් දක්වා නැහැ. උතුරු කොරියාව මඟින් බැලැස්ටික් මිසයිල දෙකක් අත්හදා බලා ඇති බව දකුණු කොරියානු මාධ්‍ය වාර්තා කර තිබේ. හොඩෝ අර්ධද්වීපයේ සිට දියත් කළ දකුණු ජපාන මුහුදට පතිත වූ බව දකුණු කොරියානු හමුදා වාර්තාවල වැඩිදුරටත් සඳහන් වෙයි. දියත්කළ ස්ථානයේ සිට කිලෝ මීටර් 250ක් දක්වා දුරින් පතිත වූ මිසයිල දෙක කිලෝමීටර් 30ක උපරිම උසක් අත්පත්කරගත් බවද විදෙස් වාර්තා පවසයි. එය මෙතක් භාවිත කළ මිසයිල සියල්ලටම වඩා වෙනස් බවද හමුදා වාර්තා අවධාරණය කළේය. කෙසේ නමුත් ජපානය පවසන්නේ කිසිදු බැලැස්ටික් මිසයිලයක් සිය දේශසීමාව වෙත ඇතුලු නොවූ බවයි. අමෙරිකාව හා දකුණු කොරියාව ඒකාබද්ධව පවත්වන යුද අභ්‍යසවලට විරෝධය දැක්වීම මෙසේ මිසයිල අත්හදාබැලීමට හේතු වී තිබේ. උතුරු කොරියාව පසුගිය සතියේදීත් මිසයිල දෙකක් අත්හදා බැලූ අතර ඒවාද දකුණු ජපාන මුහුදට පතිත වී තිබුණි. මින් කලාපීය සාමයට බාධා එල්ල වන බව විචාරකයන් පෙන්වා දෙයි.", "URL": "https://sinhala.adaderana.lk/news.php?nid=115393", "Category": null, "Parent URL": null}