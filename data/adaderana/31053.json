{"Source": "Adaderana", "Timestamp": "January 25, 2013 09:24 am", "Headline": "නීති පීඨ සිසුවියගේ අතක් කැපුවේ ඇයි? ", "News Content": "නිවසේ පඩි පෙළකින් ඇද වැටී අතක් බිඳුණු තරුණියකට ප්‍රතිකාර කිරීමෙන් පසු ඇයගේ අත කපා ඉවත් කිරීමට සිදුවීම සම්බන්ධයෙන් පරීක්ෂණ ආරම්භ කර තිබේ. කොළඹ විශ්ව විද්‍යාලයේ නීති පීඨයේ අවසන් වසර ඉගෙනුම ලබන අදාළ ශිෂ්‍යාවගේ සහෝදරයා සහ පියා ප්‍රකාශ කළේ ඇයගේ අත ඉවත් කිරීමට තරම් අනතුරක් සිදු නොවූ බවයි. නිවසේ පඩි පෙළකින් ඇද වැටී ඇති සිය නැඟණිය පසුගිය 17 වැනිදා සවස මාතර මහ රෝහලට ඇතුළත් කළ බව ඇයගේ සහෝදරයා පවසයි. කෙසේ වෙතත් එදින ඇයට කිසිදු ප්‍රතිකාරයක් නොකළ බවත් පසුදින එනම් 18 වැනිදා දහවල් වන තුරු කිසිත් නොකළ බවද සහෝදරයා කියයි. අනතුරුව සහෝදරියගේ අතට වෙළුම්පටියක් (බැන්ඩේජ්) දැම්ම බවත් ඊටත් පසුදින එනම් 19 වැනිදා කොළඹ ජාතික රෝහලට ඇය මාරු කර යවා ඇති බවත් සහෝදරයා පවසයි. ජාතික රෝහලේදී ඇයගේ අත කපා ඉවත් කරන තුරු කිසිත් නොදන්නා බවද ඔහු කියයි. හානි වු ස්ථානය නරක් වී ඇතැයි පවසා මෙලෙස අත කපා ඉවත් කර ඇති බවත් ‍ෙම් හේතුවෙන් සිය දියණියට ලිවීමට හැකියාවක් දැන් නොලැබෙන බවද ඇයගේ පියා පවසයි. මෙම සිද්ධිය සම්බන්ධයෙන් ඇය සමඟ ඉගෙනුම ලබන ශිෂ්‍යයෙකු ද ‍අදහස් දක්වන ලදී. සිය සහෝදර ශිෂ්‍යාව මාතර රෝහලට ඇතුළත් කිරීමෙන් පසු එක්ස් රේ එකක් පමණක් ලබාගෙන ඇති බවත් අත රිදෙනවා යැයි පැවසු විට වෙළුම්පටියක් යොදා ඇති බවත් ඔහු කියයි. වෙළුම්පටිය දැමීමෙන් පසු අත රිදෙනවා යැයි පැවසු අවස්ථාවේ නින්ද යාමට බෙහෙතක් විද ඇතැයි ද ඔහු සඳහන් කරයි. කෙසේ හෝ මැණික් කටුවයි වැලමිටයි අතරින් කැඩුණු අතේ වැලමිටටත් උඩින් කපා ඉවත් කර ඇති බවත් මෙහිදී කුමක් හෝ ප්‍රශ්නයක් සිදුව ඇතැයි ද එය හෙළිදරව් කර ගත යුතු බවත් එම සහෝදර ශිෂ්‍යයා පෙන්වාදෙයි. එම ශිෂ්‍යයා අවධාරණය කළේ මෙවැනි සිද්ධින් සම්බන්ධයෙන් වගකිව යුතු නිලධාරීන් කඩිනම් පියවර ගත යුතු බවයි. අදාළ සිදුවීම පිළිබඳ මාතර රෝහල් අධ්‍යක්ෂිකා වෛද්ය සමිද්දි සමරකෝන් මහත්මියගෙන් අද දෙරණ විමසීමක් කරන ලදී. මාතර මහ රෝහලට ඇතුළු කළ ශිෂ්‍යාවක් කොළඹ ජාතික රෝහලට මාරු කර යැවීමෙන් පසු ඇයගේ අත කපා ඉවත් කළ බව තමාට දැන ගැනීමට ලැබුණු බව ඇය කියයි. සිද්ධිය දැන ගැනීමෙන් පසු ඇයට ප්‍රතිකාර කළ හෙදියන් සහ වෛද්‍යවරුන් සම්බන්ධයෙන් සොයා බැලීමට උත්සහ කළ නමුත් එම අවස්ථාවේදී එය නොහැකි වු බවද අධ්‍යක්ෂවරිය පවසයි.", "URL": "https://sinhala.adaderana.lk/news.php?nid=31053", "Category": null, "Parent URL": null}