{"Source": "Adaderana", "Timestamp": "March 25, 2010 08:12 am", "Headline": "අමෙරිකානු පාකිස්ථාන රාජ්‍ය තාන්ත්‍රික හමුවක්", "News Content": "අමෙරිකාව සහ පාකිස්ථානය අතර මිත්‍රත්වය වර්ධනය කරගැනීමේ අරමුණින් දෙරටේ රාජ්‍ය තාන්ත්‍රිකයින්ගේ හමුවක් පවත්වා තිබේ. අ‍මෙරිකාවේ වොෂින්ටන් නුවරදී මෙම හමුව පැවැත්වුණේ අමෙරිකානු රාජ්‍ය ලේකම් හිලරි ක්ලින්ටන් සහ පාකිස්ථාන විදේශ අමාත්‍ය ෂා මේමුද් කුරේසි අතරය. මෙම හමුව දෙරට අතර පැවැත්වුණු වැරදි අවබෝධයන් දුරු කරගැනීමට අවස්ථාවක් වූ බව දෙරටේ නායකයින් පවසයි. මෙම හමුව දෙරට අතර මිත්‍රත්වය වර්ධනය කරගැනීමේ අළුත් ආරම්භයක් වන බව අමෙරිකා‍නු රාජ්‍ය ලේකම් හිලරි ක්ලින්ටන් මාධ්‍ය හමුවේ පවසා ඇත. එළඹෙන ජුනි මාසය වන විට අමෙරිකාවෙන් තම රටට ඩොලර් බිලියන 2 ක යුදාධාර අපේක්ෂා කරන බව කෙසේ වෙතත් පාකිස්ථානු විදේශ ඇමතිවරයා සඳහන් කළේය. තලෙයිබාන් ත්‍රස්තවාදීන්ට එරෙහිව අමෙරිකානු සහ පාකස්ථාන ඒකාබද්ධ මෙහෙයුම් මේ වන විටත් පාකිස්ථානය තුළ ක්‍රියාත්මක වෙමින් පවතී.", "URL": "https://sinhala.adaderana.lk/news.php?nid=7491", "Category": null, "Parent URL": null}