{"Source": "Adaderana", "Timestamp": "November 10, 2012 07:01 pm", "Headline": "  වැලිකඩ ගැටුමේදී මියගිය දරුණු ගණයේ අපරාධකරුවන් හඳුනාගනියි", "News Content": "වැලිකඩ බන්ධනාගාරයේදී ඇති වු ගැටුම අතරතුර මියගිය රැඳවියන්ගෙන් කිහිප දෙනෙකුම දරුණු ගණයේ අපරාධකරුවන් බව කොළඹ ප්‍රදේශය භාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා පවසයි. බන්ධනාගාරය අභ්‍යන්තරයේ තිබී සොයා ගත් රැඳවියන්ගේ මළසිරුරු 11 පරික්ෂා කිරීමේදී ආරක්ෂක අංශ සමග ගැටුණේ මොවුන් බවත් අවි ගබඩා කැඩීමට සම්බන්ධව ඇත්තේද මොවුන් බවත් අනුර සේනානායක මහතා කියයි. ඒ අනුව එසේ මියගිය රැඳවියන් අතර එල්ලුම් ගසට නියම වු සැකකරුවන් කිහිපදෙනෙකු වන බව ඔහු සඳහන් කරයි. අසවප්පුලිගේ ජෝතිපාල නොහොත් කපිල, කම්කානන්ලාගේ මලින්ද්‍ර නිලේන්ද්‍ර පැල්පොල නොහොත් මාලන්, ඩී.ඒ ලෙස්ටර්ද සිල්වා, මොහොමඩ් විජේරෝහණ නොහොත් ගුණ්ඩු, එම රැඳවියන්ය. එසේම දැනට ජීවිතාන්තය දක්වා සිරදඬුවම් ලබන සිරකරුවන් කිහිප දෙනෙකුද ඒ අතර වන බව අනුර සේනානායක මහතා සඳහන් කරයි. හර්ෂ ශ්‍රී මණිකීර්ති පෙරේරා නොහොත් මංජු ශ්‍රී හර්ෂ, නිර්මල අතපත්තු තුෂාර චන්ද්‍ර නොහොත් කළු තුෂාර, තිස්ස කුමාර, අස්වඩීන්, මලීක් සමීර පෙරේරා නොහොත් කොණ්ඩ අමිල මේ සියලු දෙනා දරුණු ගණයේ අපරාධකරුවන් බවත් ජීවිතාන්තය දක්වා සිරදඬුවම් ලබන අය බවත් ඔහු පෙන්වාදෙයි.", "URL": "https://sinhala.adaderana.lk/news.php?nid=29085", "Category": null, "Parent URL": null}