{"Source": "Adaderana", "Timestamp": "July 18, 2016 11:57 am", "Headline": " පොලීසියේ ඉල්ලීම නොතකා නාමල්ට ඇප ලැබෙයි", "News Content": "මුදල් විශුද්ධිකරණ පනත යටතේ අත්අඩංගුවට ගෙන රිමාන්ඩ් බාරයට පමුණුවා සිටි පාර්ලිමේන්තු මන්ත්‍රී නාමල් රාජපක්ෂ මහතා කොන්දේසි සහිත ඇප මත මුදාහැරීමට අධිකරණය විසින් තීන්දු කර තිබේ.ඒ අනුව රු.50,000 ක මුදල් ඇප සහ රු.ලක්ෂ 5 බැගින් වූ ශරීර ඇප 3ක් මත නාමල් රාජපක්ෂ මහතා මුදාහැරීමට කොළඹ කොටුව මහේස්ත්‍රාත් ලංකා ජයරත්න මෙනවිය විසින් නියෝග කළ බව අදදෙරණ වාර්තාකරු පවසයි.මන්ත්‍රීවරයාට විදේශ ගමන් තහනම් කළ විනිසුරුවරිය ඔහුට අයත් විදේශ ගමන් බලපත්‍රය අධිකරණයට බාරදෙන ලෙස ද නියෝග කර ති‍බේ. අදාළ නඩුව අද (18) කැඳවූ අවස්ථාවේදී පොලිස් මූල්‍ය අපරාධ කොට්ඨාසය අධිකරණයට දන්වා සිටියේ ක්‍රිෂ් සමාගමෙන් ලබාගත් බව කියන රු.මිලියන 70කට අධික මුදල නාමල් රාජපක්ෂ මහතා විසින් වියදම් කළ ආකාරය ගැන තවදුරටත් පරීක්ෂණ සිදුකරන බවයි.ඊට අදාළව විදෙස් ජාතිකයින් දෙදෙනෙකුගෙන් ප්‍රකාශ ලබාගත යුතුව ඇති බැවින් ඇප ලබාදුන හොත් පරීක්ෂණවලට බාධාවිය හැකි බැවින් මන්ත්‍රීවරයා තවදුරටත් රිමාන්ඩ් බාරයට පත්කරන ලෙස පොලිස් මූල්‍ය අපරාධ කොට්ඨාසය විසින් අධිකරණයෙන් ඉල්ලා තිබේ.එසේ වුවද ඊට එරෙහිවූ විත්තියේ නීතිඥයින් ක්‍රිෂ් සමාගමට නාමල් රාජපක්ෂ මහතා විසින් ලියන ස්තූති ලිපිය මගින් අදාළ මුදල් වියදම් කළ ආකාරය පිළිබඳ පෙන්වා දී ඇති බවත්,අදාළ මුදල් රගර් ක්‍රීඩාවේ ප්‍රවර්ධනයට යොදාගෙන ඇති බව එයින් දන්වා ඇති බවත් සඳහන් කර ඇත.ඉදිරිපත් වූ කරුණු සලකා බැලූ මහේස්ත්‍රාත්වරිය මෙම ඇප නියෝගය ලබාදුන් අතර වැඩිදුර නඩු විභාගය අගෝස්තු මස 8 වන දින දක්වා කල් තබන ලදී.මෙහිදී පොලිස් මූල්‍ය අපරාධ කොට්ඨාසය විසින් අධිකරණයෙන් කරන ලද ඉල්ලීම සැලකිල්ල‍ට ගත් මහේස්ත්‍රාත්වරිය නාමල් රාජපක්ෂ මහතා විසින් 2012-16 දක්වා කාලය තුළ බැංකුවල පවත්වාගෙන ගිය ගිණුම් පිළිබඳ විස්තර ලබාදෙන ලෙස වානිජ බැංකු 4ට නියෝග නිකුත් කරන ලදී.", "URL": "https://sinhala.adaderana.lk/news.php?nid=62193", "Category": null, "Parent URL": null}