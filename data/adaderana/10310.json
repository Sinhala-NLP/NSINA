{"Source": "Adaderana", "Timestamp": "August 18, 2010 05:12 pm", "Headline": "සහනාධාර පොහොර ගසා කෑ දෙන්නා 31 දක්වා රිමාන්ඩ්", "News Content": "රුපියල් කෝටි හැට තුනක් පමණ වටිනා රජ‍යේ පොහොර තොගයක් වංචා කිරීමේ සිද්ධිය සම්බන්ධයෙන් අත් අඩංගුවට ගෙන සිටින සැකකරුවන් දෙදෙනා තවදුරටත් රක්ෂිත බන්ධනාගාර ගත කර තිබේ. අනුරාධපුර ප්‍රධාන මහේස්ත්‍රාත් හා අතිරේක දිසා විනිසුරු දර්ශිකා විමලසිරි මෙනවිය සැකකරුවන් ලබන 31 වැනි දින දක්වා රක්ෂිත බන්ධනාගාර ගත කරන ලෙස අද නියෝග කර ඇත. ඕනෑම ඇප කොන්දේසියක් මත සැකකරුවන් නිදහස් කරන ලෙස ඔවුන් වෙනුවෙන් පෙනී සිටි නීතීඥවරයා ඉල්ලා සිටිය ද එය ප්‍රතික්ෂේප කළ මහේස්ත්‍රාත්වරිය සැකකරුවන්ගේ බැංකු ගිණුම් සහ දුරකථන ඇමතුම් පිළිබඳ සවිස්තර වාර්තාවක් ඉදිරිපත් කරන ලෙස ද රහස් පොලිසියට නියම කළාය. 2005 වසරේ සිට 2009 වසර දක්වා කාලය තුළ සහනාධාර වශයෙන් ලබාදීමට තිබු පොහොර මෙට්ට්‍රික් ටොන් පන්දාහස් පන්සිය අනූ එකක් වංචා කර ඇති බවට සැකකරුවන්ට‍ චෝදනා එල්ල වී තිබේ. වත්තල ප්‍රදේශයේ පොහොර සමාගමක අනුරාධපුර තොග බෙදා හැරීමේ නියෝජිතයා සහ ගබඩාකරු මෙම නඩුවේ සැකකරුවන්ය.", "URL": "https://sinhala.adaderana.lk/news.php?nid=10310", "Category": null, "Parent URL": null}