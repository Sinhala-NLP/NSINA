{"Source": "Adaderana", "Timestamp": "April 8, 2013 09:32 pm", "Headline": "පැරකුම් සමුදුරේ වාන් දොරටු ඇරීමේ රහස කුමක්ද? ගොවීන් අසයි!", "News Content": "පරාක්‍රම සමුද්‍රයේ වාන් දොරටු හැරීමෙන් පසු (ඡායා රූ - ගාමිණි ඔබේසේකර) පසුගිය වසරේ අප්‍රේල් මස 08 වැනිදා පොළොන්නරුව පරාක්‍රම සමුද්‍රයේ වාන් දොරටු 10ම විවෘත කළ ආකාරයටම මේ වසරේ අප්‍රේල් මස එනම් අද (08) එහි වාන් දොරටු 10ම විවෘත කර ඇති බවත් එහි රහසක් ඇති බවත් එය කුමක්දැයි ගොවීන් ප්‍රශ්න නගන බව අද දෙරණ වාර්තාකරු පවසයි. පරාක්‍රම සමුද්‍රයේ වාන් දොරටු 10ම අද පස්වරු 4.00ට පමණ වාරි නිලධාරීවරයා විසින් විවෘත කර ඇති අතර ඉන් තත්පරයට ඝන අඩි 360 ක ජල ධාරීතාවක් නිකුත් වන අතර ඒවා මහවැලි ගඟට මුදා හැරෙයි. පොළොන්නරුව පරාක්‍රම සමුද්‍රයේ ජල ධාරිතාව අක්කර අඩි එක්ලක්ෂ දසදහසකි. යල කන්නයේ වගාව සඳහා මේ මස 20 වැනිදා සිට මෙම ජලාශයේ ජලය නිකුත් කිරීමට නියමිතව ඇති අතර එහෙත් වාන් දොරටු සියල්ල මෙලෙස විවෘත කිරීමෙන් යල කන්නයේ වගාව කරගත නොහැකිව ගොවීන්ට පසුගිය වසරේ මෙන් මෙවරත් අසරණ වීමට සිදුවන බව අද දෙරණ වාර්තාකරු පවසයි. ගොවිබිම් අක්කර 25,000ක් අස්වැද්දීමට ජලය නොලැබීමෙන් ගොවීන්ගේ වගා විනාශ වීමේ අවදානමක් මේ හේතුවෙන් මතුවන බවත් පසුගිය වසරේදීත් ඔවුන්ට මෙම විපත්තියටම මුහුණ පෑමට සිදුවු බව හෙතෙම පෙන්වාදෙයි.", "URL": "https://sinhala.adaderana.lk/news.php?nid=33118", "Category": null, "Parent URL": null}