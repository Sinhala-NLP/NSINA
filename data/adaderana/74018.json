{"Source": "Adaderana", "Timestamp": "June 8, 2017 08:55 am", "Headline": "පොසොන් පොහොය අදයි", "News Content": "පොසොන්පුර පසලොස්වක පොහොය දිනය අදට යෙදී තිබේ. අනුබුදු මිහිඳු මහරහතන් වහන්සේගේ ලංකා ගමනය සිදුවිම සිහිපත් කරමින් සැමරෙන 2324 වන පොසොන් පොහොය දිනය ලෙස අද සමරනු ලබයි. මිහිඳු මහ රහතන් වහන්සේ ඇතුළු දූත පිරිස මිහින්තලේ පුදබිදට වැඩමකරවීමත් සමඟ මෙරට බුද්ධ ශාසනය ව්‍යාප්තවිම ආරම්භ වූ බව බෞද්ධ ඉතිහාසයේ සඳහන් වෙයි. පොසොන් පොහොය නිමිත්තෙන් අනුරාධපුර සහ මිහින්තලය පුදබිම ඇතුළු දිවයින පුරා වෙහෙර විහාරස්ථාන මූලික කර ගනිමින් පිංකම් රැසක් සංවිධානය කර තිබේ. දාන, ශිල, භාවනා, ධර්ම සාකච්ඡා, ධර්ම දේශනා, මල් පහන් බුද්ධ පූජා, පරිත්‍රාන ධර්ම දේශනා යනාදි ආමිස හා ප්‍රතිපත්ති පූජාවන්ට මුල්තැන දෙමින් පොසොන් පොහොය සැමරීම සිදුවෙයි. “මිහිඳු සංස්කෘතිය රැකගනිමි පිළිවෙතින් පෙළගැසෙමු“ යන්න මෙවර පොසොන් පොහොය තේමාවයි. පොසොන්පුර පසලොස්වක පොහොය දිනය නිමිත්තෙන් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(08) සිට තෙදිනක් පුරා බෞද්ධ ආගමික වැඩසටහන් රැසක් පොලොන්නරුවේදී සංවිධාන කර තිබේ. පුලතිසි පොසොන් උදානය වැඩසටහන පොලොන්නරුව ඓතිහාසික ගල්විහාරය කේන්ද්‍ර කර ගනිමින් පැවැත්වෙන අතර නෙල්ලිගල රජමහා විහාරස්ථානයේ සිට වැඩමකරවා එහි තැන්පත් කර ඇති සර්වඥ ධාතුන් වහන්සේ ජනතා වන්දනාමානය සඳහා විවෘත කිරිම ද අද දිනයේ සිදු කිරිමට නියමිතයි. පොලොන්නරුව බෞද්ධ සංගමය විසින් වාර්ෂිකව සංවිධානයක කරනු ලබන බණ්ඩාරනායක - සේනානායක පොසොන් මහා බත් දන්සල ද අද සහ හෙට යන දෙදින පොලොන්නරුව පරාක්‍රම සමුද්‍රය අසලදී පැවැත්වෙන අතර එය ජනාධිපති මෛත්‍රීපාල සිරිසේන මහතා අතින් විවෘත කිරිමට නියමිතව තිබේ. මේ අතර අනුරාධපුර අටමස්ථානය ඇතුළු අනුරාධපුර දිස්ත්‍රික්කයේ සියලු වෙහෙර විහාරස්ථානවල පොසොන් පොහොය නිමිත්තෙන් මෙවරත් ආගමික වැඩසටහන් රැසක් සංවිධානය කර ඇති බව රුවන්වැලි මහා සෑ විහාරාධිකාරි නුවර කලාවියේ ප්‍රධාන සංඝනායක පූජ්‍ය පල්ලේගම හේමරතන නාහිමිපානන් වහන්සේ සඳහන් කළේය. මෙවර පොසොන් පොහොය නිමිත්තෙන් අනුරාධපුර දිස්ත්‍රික්කයට ලක්ෂ 10කට ආසන්න බැතිමතුන් පිරිසක් පැමිණෙනු ඇති බවට අපේක්ෂා කරන බව අනුරාධපුර දිස්ත්‍රික් ලේකම් ආර්.එම් වන්නිනායක මහතා සඳහන් කළේය. අනුරාධපුර නගරය හා අවට ප්‍රදේශවල ආරක්ෂාව සඳහා විශේෂ වැඩපිළිවෙලක් ක්‍රියාත්මක කර ඇති බව උතුරු මැද පළාත් නියෝජ්‍ය පොලිස්පති ප්‍රභාත් සදුන්ගහවත්ත මහත පවසයි. පොසොන් පොහොය නිමිත්තෙන් විශේෂ දුම්රිය සේවාවක් ද ක්‍රියාත්මක කිරිමට දුම්රිය දෙපාර්තමේන්තුව සැලසුම් කර තිබේ.", "URL": "https://sinhala.adaderana.lk/news.php?nid=74018", "Category": null, "Parent URL": null}