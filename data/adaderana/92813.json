{"Source": "Adaderana", "Timestamp": "July 19, 2018 07:16 am", "Headline": "උතුරු පළාතේ අමාත්‍ය මණ්ඩල රැස්වීම වලක්වාලමින් ආණ්ඩුකාරවරයාගෙන් නියෝගයක්", "News Content": "උතුරු පළාතේ අමාත්‍ය මණ්ඩල රැස්වීම පැවැත්වීම වලක්වාලමින් උතුරු පළාත් ආණ්ඩුකාර රෙජිනෝල්ඩ් කුරේ මහතා විසින් නියෝගයක් නිකුත් කර තිබේ. අධිකරණ තීන්දුවකට අනුව අදාළ නියෝගය පළාත් ලේකම්වරයා වෙත ලබාදුන් බව උතුරු පළාත් ආණ්ඩුකාර රෙජිනෝල්ඩ් කුරේ මහතා සඳහන් කළේය. බාලසුබ්‍රමනියම් ඩැනිෂ්වරන් මහතාව උතුරු පළාත් අමාත්‍යධුරයෙන් ඉවත් නොකරන ලෙස අධිකරණය විසින් පසුගියදා නියෝගයක් නිකුත් කරනු ලැබීය. අදාළ නියෝගයට අනුව කටයුතු කිරීමට අවශ්‍ය උපදෙස් ලබාදෙන ලෙස උතුරු පළාත් ආණ්ඩුකාරවරයා විසින් උතුරු පළාත් ප්‍රධාන අමාත්‍යවරයා වෙත පසුගියදා ලිඛිතව දැනුම්දී තිබේ. එහෙත් ඊට නිසි ප්‍රතිචාර උතුරු පළාත් ප්‍රධාන අමාත්‍යවරයා ලබා නොදීම හේතුවෙන් උතුරු පළාතේ අමාත්‍ය මණ්ඩල රැස්වීම පැවැත්වීම නතර කිරීමට පියවර ගත් බව ආණ්ඩුකාර රෙජිනෝල්ඩ් කුරේ මහතා සඳහන් කළේය.", "URL": "https://sinhala.adaderana.lk/news.php?nid=92813", "Category": null, "Parent URL": null}