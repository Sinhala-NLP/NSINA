{"Source": "Adaderana", "Timestamp": "August 19, 2013 10:13 am", "Headline": "කච්චතිව් අයිති අපිටයි -  තවත් මොන  සාකච්ඡාද?", "News Content": "දෙරටේ එකඟතාව මත ශ්‍රී ලංකාවට පවරා දී ඇති කච්චතිව් දූපත සම්බන්ධයෙන් යළි සාකච්ඡා කිරීමක් අවශ්‍ය නොවන බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. ඉන්දියාවේ දෙදින සංචාරයක නිරතව සිටින මහාචාර්ය ජී.එල්.පීරිස් මහතා එරට මාධ්‍ය හමුවේ ප්‍රකාශ කර ඇත්තේ කච්චතිව් දුපත පිළිබඳ ගැටලුවක් නොමැති බවයි. මේ අතර ශ්‍රී ලංකා මුහුදු සීමාව ආක්‍රමණය කළ ඉන්දීය ධීවරයින් මුදානොහරින බව අමාත්‍යවරයා ප්‍රකාශ කර තිබේ. ඔහු පෙන්වා දෙන්නේ වරකට ධීවරයින් 1500ක් පමණ යාත්‍රා 400ත් 500ත් අතර ප්‍රමාණයකින් පැමිණ මෙරට මුහුදු සීමාව උල්ලංඝණය කරමින් ධීවර කටයුතුවල නිරත වන බවයි. මෙරට වෙරළ තීරයේ සිට මීටර් 700ක් පමණ ආසන්නයට පැමිණ මත්ස්‍ය සම්පත නෙළා ගන්නා ඉන්දීය ධීවරයින්ට එරෙහිව නීති මගින් කටයුතු කරන බව අමාත්‍යවරයා වැඩිදුරටත් ප්‍රකාශ කර තිබේ. කෙසේ වුව ද මෙරට අත්අඩංගුවේ පසු වු ඉන්දීය ධීවරයින් සිය දෙනෙකු පමණ පසුගියදා මුදාහැර ඇත. මහාචාර්ය ජී.එල්.පීරිස් මහතා අවධාරණය කරන්නේ සෙසු ධීවරයින් වෙනුවෙන් එවැනි සහනයක් ලබාදීමට අපේක්ෂා නොකරන බවයි. පොදුරාජ්‍ය මණ්ඩලයීය රාජ්‍ය නායක සමුළුව සඳහා ඉන්දීය අග්‍රාමාත්‍යවරයාට ඇරයුම් කිරීම වෙනුවෙන් විදේශ අමාත්‍යවරයා ඉන්දියාවට ගොස් තිබේ.", "URL": "https://sinhala.adaderana.lk/news.php?nid=36739", "Category": null, "Parent URL": null}