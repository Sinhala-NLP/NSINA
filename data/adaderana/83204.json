{"Source": "Adaderana", "Timestamp": "January 19, 2018 08:41 am", "Headline": "නීති විරෝධී දැල් තොගයක් ගිණි තබා විනාශ කරන්න නියෝගයක්", "News Content": "මුලතිව් නන්දිකඩාල් ප්‍රදේශයේ ධීවරයින් විසින් භාවිත කරන ලද රුපියල් ලක්ෂ 12 ක් වටිනා නීති විරෝධී දැල් තොගයක් ගිණි තබා විනාශ කරන ලෙස මුලතිව් දිසා විනිසුරු ලෙනින් කුමාර් මහතා ධීවර සහකාර අධ්‍යක්ෂවරයාට නියෝග කොට තිබේ. මුලතිව් නන්දිකඩාල් ප්‍රදෙශයේ කලපුවේ නීති විරෝධී දැල් භාවිත කරමින් ධීවරයින් පිරිසක් මසුන් මරණ බවට ලැබුණු තොරතුරක් මත ධීවර පරීක්ෂක නිලධාරීන් පිරිසක් එහි ගොස් මෙම දැල් තොගය සමඟ ධීවරයින් දෙදෙනෙකු අත්අඩංගුවට ගෙන තිබේ. අත්අඩංගුවට පත් වූ ධීවරයින් දෙදෙනා රුපියල් 25000 බැගින් වූ ශරීර ඇප මත නිදහස් කොට ඇති අතර එක් ධීවරයෙකුට රුපියල් 5000 බැගින් වූ දඩයක් ද විනිසුරුවරයා විසින් නියම කොට තිබේ. මීට පෙරද මුලතිව් ධීවර පරීක්ෂක නිලධාරීන් විසින් මෙම පළාතෙන් රුපියක් ලක්ෂ 20 ක් පමණ වටිනා නීති විරෝධී දැල් තොගයක් අත් අඩංගුවට ගෙන තිබූ අතර එම අවස්ථාවේදී ධීවරයින් අත්අඩංගුවට පත් නොවීම නිසා එම දැල් තොගය ධීවර පරීක්ෂක කාර්යාලය බාරයේ තබා ගෙන සිටි අතර එම දැල් තොගයද ගිණි තබා විනාශ කරන ලෙස මුලතිව් දිසා විනිසුරුවරයා නියෝහ කොට තිබේ.", "URL": "https://sinhala.adaderana.lk/news.php?nid=83204", "Category": null, "Parent URL": null}