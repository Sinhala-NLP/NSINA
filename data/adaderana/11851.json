{"Source": "Adaderana", "Timestamp": "October 31, 2010 12:44 pm", "Headline": "රට රැකියා දෙන බව කියා මිලියන ගණන් වංචා කළ කතක් කොටුවෙයි ", "News Content": "විදෙස් රටවල රැකියා ලබා දෙන බව පවසමින් පුද්ගලයන්ගෙන් මුදල් වංචා කළ කාන්තාවක් අනුරාධපුර පොලිසිය විසින් අත්අඩංගුවට ගෙන තිබේ. අදාළ කාන්තාව රුපියල් කෝටියකට අධික මුදලක් මෙලෙස වංචා කර ඇති බව අනුරාධපුර පොලිසිය පැවසීය. එම කාන්තා‍වගේ රියදුරු ද අත්අඩංගුවට ගත් බව අනුරාධපුර පොලිසිය සඳහන් කරනු ලැබීය. පොලිසියට ලැබුණු තොරතුරකට අනුව අනුරාධපුර ප්‍රදේශයේ සංචාරක හෝටලයක සිටිය දී සැකකාර කාන්තාව සහ ඇගේ රියදුරු ඊයේ(30) රාත්‍රී අනුරාධපුර ‍පොලිසිය විසින් අත්අඩංගුවට ගෙන තිබේ. තංගල්ල ප්‍රදේශයේ පදිංචි මෙම කාන්තාව ‍රාගම ප්‍රදේශයේ නවාතැන් ගෙන දීර්ඝ කාලයක සිට මෙම වංචාව සිදු කර ඇති බව පොලිසිය සඳහන් කරනු ලැබීය. යුරෝපා රටවල රැකියා සඳහා යවන බව පවසමින් එක් පුද්ගලයෙකුගෙන් රුපියල් ලක්ෂ 6ට අධික මුදලක් ලබා ගනිමින් අදාළ කාන්තාව පුද්ගලයින් 40ට වැඩි පිරිසක‍ගෙන් මුදල් වංචා කර ඇති බව වාර්තා වේ. අත්අඩංගුවට ගන්නා අවස්ථාවේ ඇය සතුව රුපියල් ලක්ෂ 5කට අධික රන් භාණ්ඩ සහ රුපියල් තිස් දෙදහසක මුදල් ද තිබූ බව පොලිසිය ප්‍රකාශ කරනු ලැබීය.", "URL": "https://sinhala.adaderana.lk/news.php?nid=11851", "Category": null, "Parent URL": null}