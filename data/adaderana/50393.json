{"Source": "Adaderana", "Timestamp": "April 2, 2015 04:11 pm", "Headline": "නඩරාජා රවිරාජ් ඝාතනය - සැකකරුවන් හඳුනාගැනීමට පෙරට්ටුවක්", "News Content": "දෙමළ ජාතික සන්ධානයේ හිටපු පාර්ලිමේන්තු මන්ත්‍රී නඩරාජා රවිරාජ් මහතාගේ ඝාතනය සම්බන්ධයෙන් අත්අඩංගුවට ගෙන සිටින නාවික හමුදා නිලධාරින් තිදෙනා හඳුනා ගැනීමේ පෙරට්ටුවක් සඳහා යොමු කරන ලෙස කොළඹ මහේස්ත්‍රාත් අධිකරණය නියෝග කර තිබේ. අපරාධ පරික්ෂණ දෙපාර්තමේන්තුව මඟින් අත්අඩංගුවට ගත් සැකකාර නාවික හමුදා නිලධාරින් තිදෙනා අද දිනයේ අධිකරණය හමුවට ඉදිරිපත් කර තිබු බව අද දෙරණ අධිකරණ වාර්තාකරු සඳහන් කළේය.එහිදී අපරාධ පරික්ෂණ දෙපාර්තමේන්තු නිලධාරින් සඳහන් කර ඇත්තේ සැකකරුවන් හඳුනා ගැනීමේ පෙරට්ටුවක් සඳහා ඉදිරිපත් කිරීම අවශ්‍ය බවයි.එම ඉල්ලීම සලකා බැලු කොළඹ අතිරේක මහේස්ත්‍රාත් නිරෝෂා ප්‍රනාන්දු මහත්මිය ලබන මස 7 වන දින සැකකරුවන් හඳුනා ගැනීමේ පෙරට්ටුව සඳහා ඉදිරිපත් කරන ලෙස නියමකර තිබේ.එතෙක් සැකකාර නාවික හමුදා නිලධාරින් තිදෙනා රක්ෂිත බන්ධනාගාර ගත කිරීමට මහේස්ත්‍රාත්වරිය නියෝග කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=50393", "Category": null, "Parent URL": null}