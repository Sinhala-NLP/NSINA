{"Source": "Adaderana", "Timestamp": "August 25, 2010 04:41 pm", "Headline": "පොදු මගී ප්‍රවාහන සේවාවන් 1919 න්", "News Content": "රාජ්‍ය සහ පෞද්ගලික පොදු මගී ප්‍රවාහන සේවාවන් පිළිබදව රාජ්‍ය තොරතුරු කේන්ද්‍රය (1919) ඔස්සේ ලබා දෙන තොරතුරු තව දුරටත් පුළුල් කිරීම කෙරෙහි අවධානය යොමු වී තිබේ. මේ අනුව පෞද්ගලික සහ රාජ්‍ය බස් සේවාවන් පිළිබද ධාවන කාල වේලාවන් සහ ප්‍රවේශ පත්‍ර මිල ගණන් ආදී තොරතුරු ඉදිරියේදී දැනගත හැකි වේ. එසේම පොදු ප්‍රවාහන පහසුකම් ලබා ගැනීමේදී මගී ජනතාව ලක් වෙන විවිධ අපහසුතාවයන් ගැනද ඔවුන්ට රාජ්‍ය තොරතුරු කේන්ද්‍රයට(1919) පැමිණිලි කිරීමටද හැකියාව ලැබේ. මෙසේ ලැබෙන පැමිණිලි වහාම අදාළ ආයතන වෙත යොමු කරවා මගී ජනතාවට සහනයක් ලබා දීමට පියවර ගැණෙන බවද ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) සදහන් කරයි. දුම්රිය ධාවන කාලවේලාවන් පිළිබද තොරතුරු දැනටමත් රාජ්‍ය තොරතුරු කේන්ද්‍රයට ඇමතීමෙන් මගී ජනතාවට ලබා ගතහැකි බවද නියෝජිතායතනය වැඩි දුරටත් සදහන් කරයි.", "URL": "https://sinhala.adaderana.lk/news.php?nid=10434", "Category": null, "Parent URL": null}