{"Source": "Adaderana", "Timestamp": "August 29, 2012 06:49 am", "Headline": "සමන්තුරෙයි රිය අනතුර - ත්‍රී රෝද රථයේ ගිය හය දෙනාම ජීවිතයට සමුදෙති..!", "News Content": "සමන්තුරෙයි-නින්දවූර්හි තියටර් හංදියේදී සිදුවූ රිය අනතුරින් ත්‍රී රෝද රථයේ ගමන්ගත් හයදෙනාම ජීවිතක්ෂයට පත්ව තිබේ. ඊයේ (28) පස්වරුවේ අක්කරෙයිපත්තුවේ සිට කොළඹ බලා ධාවනය වෙමින් පැවති පුද්ගලික බස් රථයක් හා ත්‍රී රෝද රථයක් එකිනෙකට ගැටීමෙන් මෙම අනතුර සිදුව ඇති බව පොලිස් මාධ්‍ය ප්‍රකාශක කාර්යාලය පවසයි. ත්‍රී රෝද රථයේ ගමන්ගත් තිදෙනකු ජීවිතක්ෂයට පත්ව ඇති බවත්,සෙසු පිරිස අම්පාර රෝහලට ඇතුළත් කර ඇති බවත් ඊයේ පස්වරුව වන විට වාර්තා වුවද මේවන විට ත්‍රී රෝද රථයේ ගමන්ගත් හය දෙනාම ජීවිතක්ෂයට පත්ව ඇති බව පොලිස් මාධ්‍ය ප්‍රකාශක කාර්යාලය උපුටා දක්වයි. මෙසේ ජීවිතක්ෂයට පත්ව ඇත්තේ කුඩා දරුවන් දෙදෙනකු, කාන්තාවන් තිදෙනකු, සහ ත්‍රී රෝද රථයේ රියදුරුය. කෙසේ වෙතත් මේවන විට අනතුර සිදු කළ බව කියන පුද්ගලික බස් රථයේ රියදුරු අත්අඩංගුවට ගෙන ඇති බවත්, පොලීසිය විසින් වැඩිදුර විමර්ශන සිදුකරන බවත් පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=26967", "Category": null, "Parent URL": null}