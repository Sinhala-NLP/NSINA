{"Source": "Adaderana", "Timestamp": "January 2, 2014 07:33 am", "Headline": " සරසවි අධ්‍යාපන ක්‍රමය වෙනස් කරන්න යයි", "News Content": "මේ වසරේ සිට විශ්ව විද්‍යාල සඳහා ශිෂ්‍ය කේන්ද්‍රීය අධ්‍යාපන ක්‍රමයක් හඳුන්වාදීමට බලාපොරොත්තු වන බව උසස් අධ්‍යාපන අමාත්‍යංශය පවසයි. උසස් අධ්‍යාපන අමාත්‍යංශයේ ලේකම් ආචාර්ය සුනිල් ජයන්ත නවරත්න මහතා කියා සිටියේ සියලුම විශ්ව විද්‍යාලවල කලා, සමාජ විද්‍යා සහ කළමනාකරණ පීඨ වල පළමුවෙන් අදාළ අධ්‍යයන ක්‍රමය හඳුන්වා දෙන බවයි. ඒ සඳහා විශ්ව විද්‍යාල අදාළ විෂයන්ට අනුබද්ධව පෙළ පොත් හඳුන්වාදීමට ද පියවර ගෙන තිබේ. මෙතෙක් විශ්ව විද්‍යාලවල ක්‍රියාත්මක වු ආචාර්යවරුන් විසින් ළමුන්ට දේශන පැවැත්වීමේ අධ්‍යාපන ක්‍රමය වෙනුවට ශිෂ්‍යයන්ගේ මූලිකත්වයෙන් අධ්‍යයන කටයුතු සිදු කිරීම මෙම නව අධ්‍යාපන ක්‍රමය හඳුන්වා දීමේ අරමුණ බව සුනිල් ජයන්ත නවරත්න මහතා සඳහන් කළේය. නිර්මාණශිලි සිසු පරපුරක් බිහි කිරීම මෙන්ම කණ්ඩායමක් ලෙස වැඩකිරිමට ශිෂ්‍ය හුරු කිරීම මෙම ශිෂ්‍ය කේන්ද්‍රීය අධ්‍යාපන ක්‍රමයේ තවත් අරමුණක් බව උසස් අධ්‍යාපන අමාත්‍යංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=40020", "Category": null, "Parent URL": null}