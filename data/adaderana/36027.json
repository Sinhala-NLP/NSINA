{"Source": "Adaderana", "Timestamp": "July 23, 2013 12:51 pm", "Headline": "සරසවි පිවිසුමට අයදුම් කිරීම අදින් අවසන්", "News Content": "මෙවර විශ්ව විද්‍යාලවලට ඇතුළත් වීම සඳහා අයදුම්පත් භාර ගැනීම අද දිනයෙන් අවසන් වෙයි. 2012 අධ්‍යයන පොදු සහතික පත්‍ර උසස් පෙළ විභාගයෙන් විශ්ව විද්‍යාල සුදුසුකම් ලැබු සිසුන් සඳහා අයඳුම් පත් භාර ගැනීම පසුගිය 30 වන දිනෙන් ආරම්භ විය. විශ්වි විද්‍යාල ප්‍රතිපාදන කොමිෂන් සභාවේ සභාපති මහාචාර්ය ක්ෂණිකා හිරිබුරේගම මහත්මිය සඳහන් කළේ අද දිනයෙන් පසු අයදුම්පත් භාරගැනීම සිදු නොකරන බවයි. මෙවර අධ්‍යයන වර්ෂය සඳහා විශ්ව විද්‍යාල සඳහා සිසුන් ඇතුළත් කර ගැනීමේ කටයුතු නොවැම්බර් පළමු සතිය තුළ ආරම්භ කිරීමට බලාපොරොත්තු වන බව ද ක්ෂණිකා හිරිබුරේගම මහත්මිය සඳහන් කළාය. මේ අතර විශ්ව විද්‍යාලවලට ඇතුළත් වීමට අදාළ ප්‍රායෝගික පරීක්ෂණ සහ ඇතැම් විෂයන් සඳහා පවත්වන තෝරා ගැනීමේ විභාග සඳහා ඉල්ලුම්පත් භාරගැනීම මේ දිනවල සිදුවන බව විශ්ව විද්‍යාල ප්‍රතිපාදන කොමිෂන් සභාව පැවසීය.", "URL": "https://sinhala.adaderana.lk/news.php?nid=36027", "Category": null, "Parent URL": null}