{"Source": "Adaderana", "Timestamp": "April 24, 2010 08:24 am", "Headline": "නව මුහුණු කිහිපයක්", "News Content": "ඊයේ පත්වූ එක්සත් ජනතා නිදහස් සන්ධාන ආණ්ඩුවේ නව ඇමති මණ්ඩලයට පසුගිය ඇමති මණ්ඩලයේ නොවූ කිහිපදෙනෙකු ඇතුළත්ව සිටියි. බැසිල් රාජපක්ෂ අමාත්‍යවරයා එලෙස අමාත්‍ය මණ්ඩලයට අලුතින් පත්ව සිටින අතර ඔහුට ආර්ථික සංවර්ධන අමාත්‍යධුරය හිමිව තිබේ. ජාතික නිදහස් පෙරමුණේ නායක විමල් වීරවංශ මහතා ද නව ආණ්ඩුවේ අමාත්‍යධුරයක් හිමිකරගත්තේය. ඉදිකිරීම්, ඉංජිනේරු, නිවාස හා පොදු පහසුකම් අමාත්‍ය ධුරය ඔහුට හිමිව තිබේ. මෙවර නියෝජ්‍ය ඇමති මණ්ඩලයට ද පසුගිය වර නොසිටි කිහිපදෙනෙක් ඇතුළත්ව සිටීම විශේෂත්වයකි. බස්නාහිර පළාත් ප්‍රධාන අමාත්‍යවරයාව සිටි රෙජිනෝල්ඩ් කුරේ මහතා අධිකරණ නියෝජ්‍ය අමාත්‍යවරයා ලෙස ඊයේ දිවුරුම් දුන්නේය. ඌව පළාත් ප්‍රධාන අමාත්‍ය ධුරය හෙබ වූ විජිත් විජයමුණි සොයිසා මහතා ද නියෝජ්‍ය ඇමති මණ්ඩලයට පත්විය. ඔහු පසුගිය මහ මැතිවරණයෙන් පාර්ලිමේන්තුවට තේරී පත්වූයේ මොණරාගල දිස්ත්‍රික්කයෙනි. ගාමිණී විජිත් විජයමුණි සොයිසා මහතාට හිමිවූයේ පුනරුත්ථාපන හා බන්ධනාගාර ප්‍රතිසංස්කරණ නියෝජ්‍ය අමාත්‍ය ධුරයයි. කෑගල්ල දිස්ත්‍රික්කයෙන් ජයග්‍රහණය කළ ලලිත් දිසානායක මහතාට ද නියෝජ්‍ය අමාත්‍ය ධුරයක් හිමිවිය. ඒ තාක්ෂණ හා පර්යේෂණ නියෝජ්‍ය අමාත්‍යධුරයයි. පසුගිය ජනාධිපතිවරණ සමයේ එක්සත් ජාතික පක්ෂයෙන් ආණ්ඩුවට එක්වූ නන්දිමිත්‍ර ඒකනායක මහතා ට ද නියෝජ්‍ය අමාත්‍යධුරයක් හිමිව තිබේ. උසස් අධ්‍යාපන නියෝජ්‍ය අමාත්‍යධුරය ඔහුට හිමිවූ ඇමති ධුරයයි. පසුගිය ඇමති මණ්ඩලයේ දක්නට නොලැබුණු නිරූපමා ර‍ාජපක්ෂ මහත්මියට ද මෙවර නියෝජ්‍ය අමාත්‍ය ධුරයක් හිමිව තිබේ. ජල සම්පාදන හා ජලපවාහන නියෝජ්‍ය අමාත්‍යධුරය ඇයට හිමිවිය. ඇමති මණ්ඩලයට එක්වු අනෙක් පුද්ගලයා සරණ ගුණවර්ධනයි. ඔහුට ඛණිජ තෙල් කර්මාන්ත නියෝජ්‍ය අමාත්‍යධුරය හිමිවිය. ජාතික ලැයිස්තුවෙන් තේරී පත්වූ වීරකුමාර දිසානායක මහතාට ද නියෝජ්‍ය ඇමතිධුරයක් හිමිවිය. ඒ සාම්ප්‍රදායික කර්මාන්ත හා කුඩා‍ ව්‍යවසාය නියෝජ්‍ය ඇමති ධුරයයි. මඩකලපුව දිස්ත්‍රික්කය නියෝජනය කරමින් මෙවර පාර්ලිමේන්තුවට තේරී පත්වූ ඒ.එම්. හිස්බුල්ලා මහතා ට ද මෙවර නියෝජ්‍ය අමාත්‍යධුරයක් හිමිව තිබේ. ඔහු ළමා සංවර්ධන හා කාන්තා කටයුතු භාර නියෝජ්‍ය ඇමතිවරයාය.", "URL": "https://sinhala.adaderana.lk/news.php?nid=7972", "Category": null, "Parent URL": null}