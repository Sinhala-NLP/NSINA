{"Source": "Adaderana", "Timestamp": "August 26, 2018 06:06 pm", "Headline": "මෛත්‍රී - මහින්ද හමුව ගැන මහින්ද කතා කරයි", "News Content": "සමාජය ගොඩනැගී ඇත්තේ පන්සල මුල් කරගනිමින් බවත් මෑත කාලයේ එය වෙනස් කිරීම සඳහා බෞද්ධයන්ම ඉදිරිපත්වීම කණගාටුවට කරුණක් බව හිටපු ජනාධිපති මහින්ද රාජපක්ෂ මහතා පවසයි. අද (26) පැවති උත්සවයකදී අදහස් දක්වමින් හිටපු ජනාධිපතිවරයා මේ බව ප්‍රකාශ කළේය. හිටපු ජනාධිපති මහින්ද රාජපක්ෂ මහතාගේ බාල සොහොයුරු අභාවප්‍රාප්ත චන්ද්‍රා ටියුඩර් රාජපක්ෂ මහතාට අවසන් ගෞරව දැක්වීම සඳහා ජනාධිපති මෛත්‍රීපාල සිරිසේන මහතා පැමිණීම සම්බන්ධයෙන් උත්සවයෙන් අනතුරුව මාධ්‍යවේදීන් හිටපු ජනාධිපතිවරයාගෙන් විමසා සිටියේය. එහිදී අදහස් දැක්වූ හිටපු ජනාධිපතිවරයා ප්‍රකාශ කළේ වත්මන් ජනාධිපතිවරයා තමන් පෞද්ගලිකව හොදින් දන්වා බවත් බොහෝ කාලයක් එකට දේශපාලනය සිදු කළ නිසා මෛත්‍රීපාල සිරිසේන ජනාධිපතිවරයා යුතුකමක් යැයි සිතා පැමිණෙන්නට ඇති බවයි. වත්මන් ජනාධිපතිවරයා හමුවීමෙන් දේශපාලන පෙරලියක් සිදු නොවන බවද හිටපු ජනාධිපතිවරයා පැවසීය. ජනාධිපතිවරයා විසින් මුල් වී පත්කරන ලද කමිටුවක් විසින් ඉදිරිපත් කළ වාර්තාව ආණ්ඩුව විසින් පාර්ලිමේන්තුවට ඉදිරිපත් කළ බවත් ආණ්ඩුව විසින් එය පාර්ලිමේන්තුවට ඉදිරිපත් කළේ අගමැතිවරයාගේ දැනුවත්ව බවද හිටපු ජනාධිපතිවරයා ප්‍රකාශ කළේය. ජනාධිපතිවරයා විසින් ඉදිරිපත් කළ වාර්තාව ආණ්ඩුව විසින් පරාජයට පත් කළ බවද හිටපු ජනාධිපතිවරයා පැවසීය. සීමා නීර්ණය වාර්තාව පාර්ලිමේන්තුවට ඉදිරිපත් කිරීමෙන් පසු එහි වගකීම ඇත්තතේ අග්‍රාමාත්‍යවරයාට නිසා අග්‍රාමාත්‍යවරයා ධූරයෙන් ඉල්ලා අස්විය යුතු බව හිටපු ජනාධිපතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=95066", "Category": null, "Parent URL": null}