{"Source": "Adaderana", "Timestamp": "January 18, 2014 12:07 am", "Headline": "හදිසියේ කන නෑසුණොත් නොසලකා හරිනවාද?", "News Content": "හදිසියේ ඇති වන ශ්‍රවණාබාධ, නිසි ප්‍රතිකාර ගැනීමෙන් නිට්ටාවට සුවකරගත හැකි බව විශේෂඥ වෛද්‍ය චන්ද්‍රා ජයසූරිය මහත්මිය පවසයි. ඇය පවසන්නේ බොහෝ ශ්‍රවණාබාධ වෙනත් රෝගයක අතුරු ආබාධයක් ලෙස හටගන්නා බවයි. නොදැනුවත්කම හේතුවෙන් රෝගීන් ශ්‍රවණාබාධ සඳහා නිසි ප්‍රතිකාර නොගන්නා බව වෛද්‍ය චන්ද්‍රා ජයසූරිය මහත්මිය පෙන්වාදෙයි. හදිසියේම බිහිරි බවක් ඇති වූ විට එය නොසලකා හැර සිටීමෙන් වැළකිය යුතු බවත් මෙවැනි අවස්ථාවක පවුලේ වෛද්‍යවරයා නොව උගුර, කන, නාසය පිළිබඳ වෛද්‍යවරයෙක් හමුවීම සුදුසු බවත් ඇය කියයි. පැය 24ක් ඇතුළත මැද කනට එන්නතක් යෙදීමෙන් ශ්‍රවණාබාධ මූලික අවස්ථාවේදීම සමනය කළ හැකි බව සොයාගෙන ඇතැයි ද ඇය සඳහන් කරයි. දියවැඩියාව, අධි රුධිර පීඩනය. අධික ක්ලොස්ටරෝල් ශ්‍රවණාබාධ වලට මුල් විය හැකි බවද කිසිදු ලෙඩක් දක්නට නොමැති තරුණ අය අතර පවා ස්නායු අක්‍රීයවීමෙන් ශ්‍රවණාබාධ ඇති විය හැකි බව වෛද්‍යවරිය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=40428", "Category": null, "Parent URL": null}