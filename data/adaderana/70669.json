{"Source": "Adaderana", "Timestamp": "March 10, 2017 11:32 am", "Headline": "  ඩොල්ෆින් මැරූ මාදැල් හිමියාගේ බලපත්‍රය අහෝසියි", "News Content": "ත්‍රිකුණාමලය මුහුදු ප්‍රදේශයේදී ඩොල්ෆින් මසුන් මරාදැමීමේ සිද්ධියට සම්බන්ධ මාදැල් හිමියාගේ බලපත්‍රය අහෝසි කරන ලෙස ධීවර අමාත්‍ය මහින්ද අමරවීර මහතා උපදෙස් ලබාදී තිබේ.ධීවර අධ්‍යක්ෂ ජෙනරාල් ක්‍රිෂ්ටිලාල් ප්‍රනාන්දු මහතාට අමාත්‍යවරයා මේ සම්බන්ධයෙන් උපදෙස් ලබාදී ඇති බව ධීවර හා ජලජ සම්පත් සංවර්ධන අමාත්‍යංශය සඳහන් කළේය.ඩොල්ෆින් මසුන් මැරීම අන්තර් ජාතික සාගරික නීතිය අනුව තහනම් කර ඇති අතර ත්‍රිකුණාමලය “ඇතුළු වරාය“ මුහුදේ ඩොල්ෆින් මසුන් මැරීමේ චෝදනා මත ධීවරයින් 09 දෙනෙකු ඊයේ (09) අත්අඩංගුවට ගෙන තිබුණි.ඔවුන් විසින් මාදැලක් මගින් අල්ලා ගන්නා ලද ඩොල්ෆින් මසුන් 12දෙනෙකු මුහුදේ සඟවා තිබියදී සොයාගෙන තිබූ බව පොලීසිය සඳහන් කළේය.මේ සම්බන්ධයෙන් ධීවර දෙපාර්තමේන්තුව මගින් විමර්ශනයක් සිදු කරන ලෙස උපදෙස් ලබාදී ඇති ධීවර අමාත්‍ය මහින්ද අමරවීර මහතා එම විමර්ශන කටයුතු අවසන් වනතුරු මාදැල් හිමිකරුවගේ බලපත්‍රය අහෝසි කරන ලෙස දැනුම් දී තිබේ.", "URL": "https://sinhala.adaderana.lk/news.php?nid=70669", "Category": null, "Parent URL": null}