{"Source": "Adaderana", "Timestamp": "December 10, 2010 01:07 pm", "Headline": "පාලන මිලට වැඩියෙන් සහල් විකුණන වෙළඳුන් වැටලීමට උපදෙස් ", "News Content": "පාලන මිලට වඩා ඉහළ මිල ගණන් යටතේ සහල් අලෙවි කරන වෙළඳුන් සොයා ‍වැටලීම් සිදුකරන ලෙස අභ්‍යන්තර වෙළඳ කටයුතු අමාත්‍යවරයා පාරිභෝගික සේවා අධිකාරියට උපදෙස් ලබාදී තිබේ. එවැනි වැටලීම් සඳහා මේ වන විටත් අවශ්‍ය ක්‍රියාමාර්ග ගනිමින් පවතින බව අභ්‍යන්තර වෙළඳ කටයුතු අමාත්‍යාංශයේ ලේකම් සුනිල් එස් සිරිසේන මහතා පැවසුවේය. ඊයේ(09) මධ්‍යම රාත්‍රියේ සිට ක්‍රියාත්මක වන පරිදි සහල් සඳහා උපරිම සිල්ලර මිලක් නියම කරනු ලැබූ අතර ඒ අනුව සම්බා හාල් කිලෝවක් සඳහා රුපියල් 70 ක් ද, නාඩු සහල්, සුදු හා රතු කැකුළු සහල් කිලෝවක් සඳහා රුපියල් 60 ක් ද ලෙස උපරිම සිල්ලර මිලක් නියම විය.", "URL": "https://sinhala.adaderana.lk/news.php?nid=12753", "Category": null, "Parent URL": null}