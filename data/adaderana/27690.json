{"Source": "Adaderana", "Timestamp": "September 24, 2012 09:59 am", "Headline": "දඹුලු ඔයේ අසූචි", "News Content": "දඹුල්ල නගරයේ ප්‍රධාන ජල මූලාශ්‍රයක් වන දඹුලු ඔයට අසූචි මිශ්‍ර වී ඇති බවට තොරතුරු අනාවරණය වී ඇත. දඹුල්ල පොලීසියේ පරිසර ඒකකය මඟින් සිදුකළ විමර්ශනයක දී මෙම තොරතුරු අනාවරණය වී ඇති බව සඳහන්ය. දඹුල්ල නගරයේ වී මෝල් රැසක අප ජලය සහ වැසිකිළි පද්ධති දඹුල්ල නගරයට ජලය සපයන ප්‍රධාන ජල මූලාශ්‍රය වන දඹුලු ඔයට මුදා හැර තිබේ. වසර ගනණාවක් තිස්සේ මෙම වී මෝල්වලින් පිටකරන අසූචි මිශ්‍ර අප ජලය දඹුලු ඔයට මුදා හැර ඇති බව සඳහන්ය. කෙසේ වෙතත් වැටලීම සිදුකළ අවස්ථාවේ සිටම ජලයට අප ද්‍රව්‍ය යැවීම නතර කරන ලෙස වීමෝල් හිමියන්ට දැනුම් දී ඇත. එමෙන්ම දින 14 ක් ඇතුළත සියලු වී මෝල් සෞඛ්‍ය ආරක්ෂිතව මහජන පීඩාවෙන් තොරව පවත්වාගෙන යාමට කටයුතු කරන ලෙස ද උපදෙස් ලබා දී ඇතැයි වාර්තා වේ. මීට අමතරව සෞඛ්‍ය වෛද්‍ය නිලධාරීවරයා විසින් අදාළ ජල සාම්පල විශේෂ පරීක්ෂණයකට යොමු කිරීමට ද පියවර ගෙන තිබේ.", "URL": "https://sinhala.adaderana.lk/news.php?nid=27690", "Category": null, "Parent URL": null}