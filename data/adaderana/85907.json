{"Source": "Adaderana", "Timestamp": "March 18, 2018 09:04 pm", "Headline": " හාර්ඩි සිසුන්ගේ නේවාසික ගැටළුව ඇමති මැදිහත්වීමෙන් විසඳෙයි", "News Content": "විශ්වවිද්‍යාල ප්‍රතිපාදන කොමිසම් සභාව යටතේ පාලනය වන ශ්‍රී ලංකා උසස් තාක්ෂණ අධ්‍යාපන ආයතනයට අයත් අම්පාර හාර්ඩි උසස් අධ්‍යාපන ආයතනයේ පූර්ණකාලීව පාඨමාලා හදාරන සිසුන්ගේ නේවාසික ප්‍රශ්නය සම්බන්ධයෙන් කඩිනම් විසඳුම් ලබා දීමට එහි පාලනාධිකාරිය එකඟත්වය පළ කර ඇති බව උසස් අධ්‍යාපන සහ මහාමාර්ග අමාත්‍යාංශය පවසයි. එම අධ්‍යාපන ආයතනයේ සිසුන්ට ඇති වූ තිබූ නේවාසික ගැටළුව සම්බන්ධයෙන් මැදිහත් වූ උසස් අධ්‍යාපන සහ මහාමාර්ග අමාත්‍ය කබීර් හෂීම් මහතා දෙපාර්ශවයේම අදහස් සැළකිල්ලට ගෙන එහි අධ්‍යාපනය හදාරන සියලුම පූර්ණකාලීන පාඨමාලාධාරීන්ට පොරොන්දු ප්‍රකාරව නේවාසික පහසුකම් ලබා දෙන්නට කටයුතු කරන ලෙස නියෝග ලබා දුන්නේය. ඒ අනුව ශිෂ්‍ය නේවාසික ප්‍රශ්නය සම්බන්ධයෙන් ඇති ගැටළුව විසඳමින් පූර්ණකාලීන පාඨමාලා සඳහා ලියාපදිංචි වූ සියලුම සිසුන්ට නේවාසික පහසුකම් ලබා දෙන බව එහි අධ්‍යක්ෂ ජෙනරාල් ආචාර්ය හිලරි ඊ. සිල්වා ප්‍රකාශ කරයි.", "URL": "https://sinhala.adaderana.lk/news.php?nid=85907", "Category": null, "Parent URL": null}