{"Source": "Adaderana", "Timestamp": "June 23, 2014 09:52 am", "Headline": "ටී.එන්.ඒ හා ජගත් සංවිධානයේ නියෝජිතයා අතර හමුවක්", "News Content": "දිවයිනට පැමිණ සිටින එක්සත් ජාතීන්ගේ සංවිධානයේ දේශපාලන කටයුතු පිළිබඳ නියෝජ්‍ය මහ ලේකම්වරයා සහ දෙමළ ජාතික සන්ධානය අතර විශේෂ සාකච්ඡාවක් පවත්වා තිබේ. දෙදිනක් පුරා මෙම සාකච්ඡා පැවති බව වාර්තා වේ. දෙමළ ජාතික සන්ධානය වෙනුවෙන් උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා, ආර්.සම්බන්දන් මහතා සහ සුරේෂ් ප්‍රේමචන්ද්‍ර මහතා මෙම සාකච්ඡා සඳහා එක්ව සිටි බව සඳහන්ය. යුද්ධය අවසන් වී ගතවූ වසර 05 තුළ උතුරේ සංවර්ධනය පිළිබඳ දෙමළ ජාතික සන්ධානය එක්සත් ජාතීන්ගේ සංවිධානයේ දේශපාලන කටයුතු පිළිබඳ නියෝජ්‍ය මහ ලේකම්වරයා දැනුවත් කළ බව සුරේෂ් ප්‍රේමචන්ද්‍ර මහතා සඳහන් කළේය. විශේෂයෙන්ම උතුරේ අවතැන් වූ දෙමළ ජනතාව නැවත පදිංචි කරවීම සහ හමුදා කදවුරු උතුරු ප්‍රදේශයෙන් ඉවත් කිරීම යන කාරණා පිළිබඳවද මෙහිදී සාකච්ඡා වී ඇත. කෙසේ වෙතත් මෙම සාකච්ඡාවේ දී මානව හිමිකම් සම්බන්ධයෙන් සාකච්ඡා වී නොමැති අතර දෙමළ ජනතාවගේ ගැටළු පිළිබඳව සොයාබැලිය යුතු බව දෙමළ ජාතික සන්ධානය ඔස්කාර් ටරන්කෝ මහතා වෙත පවසා ඇති බව සඳහන්ය. දිවයිනට පැමිණ සිටින එක්සත් ජාතීන්ගේ සංවිධානයේ දේශපාලන කටයුතු පිළිබඳ නියෝජ්‍ය මහ ලේකම්වරයා රජයේ මැති ඇමතිවරුන් කිහිපදෙනෙකු සමග යුද්ධයෙන් පසුව ශ්‍රී ලංකාවේ ඇතිවී තිබෙන තත්ත්වය පිළිබඳව සාකච්ඡා කර ඇත. ශ්‍රී ලංකාව තුළ දෙමළ ජාතින්ගේ ගැටළු වලට දේශපාලන විසදුමක් ලබාදීම පිළිබඳ සොයා බැලීම මොහුගේ සංචාරයේ ප්‍රධාන අරමුණය.", "URL": "https://sinhala.adaderana.lk/news.php?nid=44161", "Category": null, "Parent URL": null}