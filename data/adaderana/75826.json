{"Source": "Adaderana", "Timestamp": "July 31, 2017 04:50 pm", "Headline": "ශ්‍රී ලංකන් ගුවන් යානයේ බෑගයක ගින්නක්-කිසිවෙකුට අනතුරක් නෑ", "News Content": "මගීන් 202 දෙදෙනෙකු සමඟ ඉන්දියාවේ කෝචි සිට කටුනායක බලා ගමන් කරමින් තිබු යූ.එල්.166 දරණ ශ්‍රී ලංකන් ගුවන් යානයක මගියෙකුගේ බෑගයක හදිසි ගිනිගැනීමක් ඇති වීම බැටරියක් හෝ දුරකථනයක ඇති වු ගින්නක් බව ශ්‍රී ලංකන් ගුවන් සමාගම පවසයි. නිවේදනයක් නිකුත් කරමින් මේ සම්බන්ධයෙන් අදහස් දක්වන ශ්‍රී ලංකන් ගුවන් සේවය පවසා සිටින්නේ, අදාළ බෑගය එම ස්ථානයෙන් ඉවත් කර ඇති වු තත්ත්වය පාලනයට ගුවන් කාර්ය මණ්ඩලය සමත්ව ඇති බවයි. සිදුවීමෙන් කිසිවෙකුටත් හානියක් සිදුව නොමැති අතර ඉතා සුපරික්ෂාකාරී ලෙස යානය ගොඩබැස්ස වීමට හැකි වු බව ද ශ්‍රී ලංකන් ගුවන් සේවය පවසයි. කෙසේ වෙතත් අදාළ සිදුවීම සම්බන්ධයෙන් තව දුරටත් පරීක්ෂණ කටයුතු සිදු කරනු ලබන බව ද ඔවුන් වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=75826", "Category": null, "Parent URL": null}