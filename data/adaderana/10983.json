{"Source": "Adaderana", "Timestamp": "September 20, 2010 03:22 pm", "Headline": "දුරකථන වලට අසැබි ඡායාරූ යැවූ සැකකරු රිමාන්ඩ් ", "News Content": "අන්තර්ජාලය ඔස්සේ ජංගම දුරකථන වලට අසභ්‍ය ඡායාරූප හා වීඩීයෝ දර්ශන යැවීම මත අත්අඩංගුවට ගත් අනුරාධපුර ප්‍රදේශයේ පුද්ගලයෙකු රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය අද නියෝග කරනු ලැබීය. ඇඟලුම් කම්හලක පිළිගැනීමේ නිලධාරිණියක විසින් සිදු කළ පැමිණිල්ලකට අනුව ‍ඔහු අත්අඩංගුවට ගත් බව රහස් පොලිසිය අධිකරණය හමුවේ ප්‍රකාශ කර තිබේ. මෙම සැකකරු පැමිණිලිකාර කාන්තාව සමඟ ප්‍රේම සබඳතාවක් පවත්වාගෙන ගොස් ඇති බව රහස් පොලිසිය වාර්තාවක් ඉදිරිපත් කරමින් අධිකරණය හමුවේ ප්‍රකාශ කර ඇත. අනතුරුව සැකකරු ඇයගේ නිරුවත් ඡායාරූප සහ වීඩියෝ දර්ශන ලබා ගෙන ඒවා අන්තර්ජාලය ඔස්සේ ජංගම දුරකථන වලට යවා තිබේ. සැකකරුගෙන් වැඩිදුර ප්‍රශ්න කිරීමේ දී ඔහු සතුව තිබී නිරුවත් ඡායාරූප සහ වීඩීයෝ දර්ශන රැසක් ද සොයා ගැනීමට හැකි වූ බව රහස් පොලිසිය අධිකරණය හමුවේ ප්‍රකාශ කරනු ලැබීය. රහස් පොලිසිය ඉදිරිපත් කළ කරුණු සලකා බැලූ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු ලබන 4 වනදා දක්වා රක්ෂිත බන්ධානාගාර ගත කිරීමට නියෝග කළේය.", "URL": "https://sinhala.adaderana.lk/news.php?nid=10983", "Category": null, "Parent URL": null}