{"Source": "Adaderana", "Timestamp": "October 29, 2016 05:11 pm", "Headline": "  පුත්තලම ධීවර කාර්යාලයේ සියලුම නිලධාරීන්ට ස්ථාන මාරු ලැබෙයි", "News Content": "වහාම ක්‍රියාත්මක වන පරිදි පුත්තලම ධීවර කාර්යාලයේ සියලුම නිලධාරීන් ස්ථාන මාරුවීම් ලබා දෙන ලෙස ධීවර අමාත්‍ය මහින්ද අමරවීර මහතා උපදෙස් ලබාදී තිබේ.කල්පිටිය ප්‍රදේශයේ පසුගියදා ධීවරයින් දෙපිරිසක් අතර ඇති වූ ගැටුම මුල් කර ගනිමින් මෙම ස්ථාන මාරු ලබාදීමට පියවර ගෙන ඇති බව ධීවර අමාත්‍යංශය සඳහන් කළේය.එම ප්‍රදේශයේ ධීවර නියෝජිතයින් සහ ධීවර අමාත්‍ය මහින්ද අමරවීර මහතා සාකච්ඡාවක් පවත්වා තිබේ.එම සාකච්ඡාවේදී ලයිලා හා සුරුක්කු දැල් භාවිත කරමින් ඇතැම් ධීවරයින් ධීවර කටයුතුවල නිරත වන බවත්, එම ධීවරයින්ට එරෙහිව නීතිය ක්‍රියාත්මක කිරීමට පුත්තලම ධීවර කාර්යාලයේ නිලධාරීන් කටයුතු නොකරන බවත් අමාත්‍යවරයා පැවසුවේය.තහනම් ක්‍රම යොදා ගනිමින් ධීවර කටයුතුවල නිරත පිරිස් සඳහා පුත්තලම ධීවර කාර්යාලයේ නිලධාරීන් සහය ලබා දෙන බව අදාළ ධීවරයින් අමාත්‍යවරයාට පවසා ඇත.පසුගියදා කල්පිටියේදී ඇති වූ ධීවර ගැටුමට පුත්තලම ධීවර කාර්යාලයේ නිලධාරීන් වගකිව යුතු බව ඔවුන් පෙන්වා දී ඇති බව සඳහන් වේ.ඒ අනුව පුත්තලම ධීවර කාර්යාලයේ නිලධාරීන් වහාම ක්‍රියාත්මක වන පරිදි ස්ථාන මාරු කර වෙනත් නිලධාරීන් එම කාර්යාලයට අනියුක්ත කරන ලෙස ධීවර අමාත්‍ය මහින්ද අමරවීර මහතා ධීවර අමාත්‍යාංශ ලේකම්වරියට දැනුම් දී තිබේ.එමෙන්ම පුත්තලම සහ හලාවත ප්‍රදේශවල අලෙවි කරන මත්‍යයින් විශේෂ පරීක්ෂාවකට ලක්කරන ලෙසද නාරා ආයතනයේ නිලධාරීන්ට අමාත්‍යවරයා උපදෙස් දී ඇති බව ධීවර අමාත්‍යංශය සඳහන් කළේය.එලෙස පරීක්ෂාවට ලක් කෙරෙන මත්‍යයින් ඩයිනමයිට් යොදා අල්ලා ඇත්නම් එම මත්‍යයින් වෙළෙඳපොළට රැගෙන එන ධීවරයින්ට එරෙහිව නීතිය ක්‍රියාත්මක කරන ලෙස මහින්ද අමරවීර අමාත්‍යවරයා උපදෙස් දී තිබේ.", "URL": "https://sinhala.adaderana.lk/news.php?nid=65524", "Category": null, "Parent URL": null}