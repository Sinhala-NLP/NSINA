{"Source": "Adaderana", "Timestamp": "March 30, 2016 09:35 am", "Headline": "මරාගෙන මැරෙන ඇඳුම් කට්ටලයක් සමඟ පුපුරන ද්‍රව්‍ය හමුවෙයි", "News Content": "චාවකච්චේරි මරවන්පුලව් ප්‍රදේශයේ තිබී මරාගෙන මැරෙන ඇදුම් කට්ටලයක් ඇතුළු පුපුරන ද්‍රව්‍ය සහ උපකරණ තොගයක් සොයාගෙන තිබේ.චාවකච්චේරි පොලීසියට ලැබුණු තොරතුරක් මත සිදු කළ පරීක්ෂාවකදී ප්‍රදේශයේ නිවසක් තුළ තිබී මෙම පුපුරන ද්‍රව්‍ය සහ උපකරණ සොයාගත් බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සඳහන් කළේය.ඒ අනුව එම නිවසේ තිබී මරාගෙන මැරෙන ඇදුම් කට්ට්ලයක්, පැති බෝම්බ 04ක්, කිලෝග්‍රෑම් 12ක බරින් යුතු ටී.එන්.ටී පුපුරන ද්‍රව්‍ය අඩංගු පාර්සල් 03ක්, මිලිමිටර් 09 වර්ගයේ පතොරොම් 100ක් සහ උපකරණ තොගයක් මෙලෙස සොයාගෙන තිබේ.මෙම පුපුරන ද්‍රව්‍ය සහ උපකරණ තිබූ නිවසේ හිමිකරු ප්‍රදේශයෙන් පළාගොස් ඇති අතර ඔහු අත්අඩංගුවට ගැනීම සඳහා විමර්ශන සිදු කරන බව පොලිස් මාධ්‍ය ප්‍රකාශකවරයා පැවසුවේය.එමෙන්ම මේවා පසුගිය යුධ සමයේ සගවා තබන ලද පුපුරන ද්‍රව්‍ය සහ උපකරණ බවට සැකපළ කරන බව රුවන් ගුණසේකර මහතා සදහන් කළේය.කෙසේ වෙතත් මේ සම්බන්ධයෙන් වැඩිදුර විමර්ශන සිදු කරමින් පවතින බව පොලිස් මාධ්‍ය ප්‍රකාශකවරයා සඳහන් කළේය.මේ අතර අද(30) රජයේ ප්‍රවෘත්ති දෙපාර්තමේන්තුවේ පැවැත මාධ්‍ය හමුවකදී මෙම සිද්ධිය පිළිබඳව මාධ්‍යවේදීන් ආරක්ෂක ලේකම් කරුණාසේන හෙට්ටිආරච්චි මහතාගෙන් විමසීමක් කර තිබේ.එහිදී ආරක්ෂක ලේකම්වරයා පවසා සිටියේ අදාළ ඇදුම් කට්ටලය සොයා ගැනීමේ සිද්ධිය පිළිබඳව පොලීසිය විමර්ශන සිදු කරන බවයි.ඊට අදාළ සියළුම සහය ආරක්ෂක අමාත්‍යාංශය විසින් ලබා දෙන බව ද ආරක්ෂක ලේකම්වරයා මෙහිදී පවසා තිබේ.මේ අතර මෙම නිවසේ සිට පළාගොස් සිටි බව පැවසෙන සැකකරු (31) ලෙස හඳුනාගෙන ඇති පුද්ගලයා පොලිස් අත්අඩංගුවට ගෙන තිබේ.සැකකරු කිලිනොච්චි ප්‍රදේශයේදී අත්අඩංගුවට ගෙන ඇති බව අප වාර්තාකරු පැවසීය.සිද්ධිය සම්බන්ධයෙන් පරීක්ෂණ කිරීම සඳහා ඔහුගේ බිරිඳ ද පොලීසිය විසින් අත්අඩංගුවට ගෙන තිබේ.මේ අතර අද රජයේ ප්‍රවෘත්ති දෙපාර්තමේන්තුවේ පැවැති මාධ්‍ය හමුවකදී ආරක්ෂක ලේකම් කරුණාසේන හෙට්ටිආරච්චි මහතා කියා සිටියේ සිද්ධිය පිළිබඳව විමර්ශන සිදු කිරිමට පොලිසියට අවශ්‍ය සියලූම සහය ආරක්ෂක අමාත්‍යාංශය විසින් ලබාදෙන බවයි.", "URL": "https://sinhala.adaderana.lk/news.php?nid=58731", "Category": null, "Parent URL": null}