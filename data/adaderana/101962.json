{"Source": "Adaderana", "Timestamp": "January 7, 2019 07:31 pm", "Headline": "නව ව්‍යවස්ථාවට එරෙහි නායකයින් ඉවත් කිරීමේ තැතක්", "News Content": "යෝජිත ආණ්ඩුක්‍රම ව්‍යවස්ථාවට අභියෝගයක් එල්ල කරන දේශපාලන නායකයින් ඉවත් කිරීමේ ප්‍රයත්නයක් ක්‍රියාත්මක වන බව ශ්‍රී ලංකා පොදුජන පෙරමුණේ සභාපති මහාචාර්ය ජී.එල්.පීරිස් මහතා පවසයි. අද(07) කොළඹ පැවති මාධ්‍ය හමුවකට එක්වෙමින් ඒ මහතා මෙහ් බව සඳහන් කළේය. මහාචාර්ය ජී.එල්.පීරිස් මහතා ප්‍රකාශ කළේ මහින්ද රාජපක්ෂ මහතා සහ ගෝඨාභය රාජපක්ෂ මහතා ජාත්‍යන්තර අධිකරණය වෙත කැඳවා සිරගත කිරීමේ උත්සහයක් ද පවතින බවයි. එහිදී වැඩිදුරටත් අදහසම් දැක්වූ මහාචාර්ය ජී.එල්.පීරිස් මහතා මේ බව පැවසීය. “අද බලයේ සිටින්නේ සුලූතර ආණ්ඩුවක්. ජනතාවගේ සහයෝගය තමන්ට නැති බව මේ රජය දන්නවා. ජනතාවගේ කැමැත්ත ඇතිව වැඩපිළිවෙලක් කි‍්‍රයාත්මක කිරීමේ හැකියාව මේ අණ්ඩුවට නැහැ. තීරණ අරන් වැඩ කරනවා වෙනුවට වෙනත් බලවේගවලට යටත්ව වැඩ කරන ආණ්ඩුවක්. විශේෂයෙන් සුමන්දිරන් මන්තී‍්‍රවරයාට. මේ අතර යෝජිත ආණ්ඩුක‍්‍රම ව්‍යවස්ථාව භයානකයි. මේ ව්‍යවස්ථාව ජනතාවගේ කැමැත්තෙන් කිසිසේත් සම්මත කරගන්න බැරිබව මේ සුලූතර රජය දන්නවා. ජනතාවගේ ආදරය ගෞරවය දිනාගත්, දේශ ද්‍රෝහී වැඩපිළිවෙලට එරෙහිව ජනතාවට ශක්තියක් ඇති දේශපාලන නායකත්වය නිශ්ශබ්ද කිරීම තමයි දැන් සූදානම වෙලා තියෙන්නේ. මහින්ද රාජපක්ෂ මහතාට එරෙහිව සැලසුම් සහගත වැඩපිළීවෙලක් මේ වන විට කි‍්‍රයාත්මක වෙනවා. ජාත්‍යන්තර වශයෙන් සංක‍්‍රාන්ත ජාත්‍යන්තර ඊළාම් රජයේ අගමැති තමන් කියලා නම් කරගත්ත කෙනෙක් ඉන්නවා රුද්‍රකුමාර් කියලා. මේ කියන සංක‍්‍රාන්ත ජාත්‍යන්තර ඊළාම් රජය ජාත්‍යන්තරව පිළිගත් රජයක් නෙවෙයි. මේ අය මහින්ද රාජපක්ෂ හා ගෝඨාභය රාජපක්ෂ මහත්වරුන්ට එරෙහිව යුද අපරාධ චෝදනා ඉදිරිපත් කරලා ජාත්‍යන්තර අධිකරණ හමුවට මේ දෙපළ යවා සිරගත කිරීමේ වැඩපිළීවෙලක් දියත් වෙනවා. ඊට සහාය දීමේ නීතීඥ කටයුතු සිද්ධ වෙන්නේ සිවානි ත්‍යාගරාජා කියන නිතීඥවරයා අතින්. මේවා අපි සැහැල්ලූවට හෝ අවතක්සේරුවට සලකන්න හොද නැහැ. විශාල ධනස්කන්දයක් යොදවලා ජාත්‍යන්තර නිතීඥවරුන්ගේ සහායෙක් මෙවැනි වැඩපිළීවෙලක් දියත් වෙනවා. ඒ අතර යස්මින් සූසා කියන දකුණු අපි‍්‍රකාවේ ජිවත් වන කාන්තාව දරුස්මන් කමිටුවේ සාමාජිකත්වය අරන් ලංකාවට එරෙහිව වාර්තාවක් සකස් කළා. එතුමිය එළිපිට ප‍්‍රකාශ කරලා තියෙනවා අපේ යුද හමුදාවේ නායකයින් 57ක් සිරගත කළයුතු බව. එසේ කරන තෙක් ඔවුන් සෑහිමකට පත් නොවන බවද සදහන් කර තිබෙනවා. “", "URL": "https://sinhala.adaderana.lk/news.php?nid=101962", "Category": null, "Parent URL": null}