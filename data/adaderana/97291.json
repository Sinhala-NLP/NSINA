{"Source": "Adaderana", "Timestamp": "October 6, 2018 11:07 pm", "Headline": "ඝාතන සැලැස්ම ගැන පොලිස් කොමිසමේ ලේකම්ගෙන් ප්‍රශ්න කරයි", "News Content": "ජනාධිපති සහ හිටපු ආරක්ෂක ලේකම් ඝාතන කුමන්ත්‍රණය පිළිබඳ විමර්ශන සිදු කරන අපරාධ පරීක්ෂණ දෙපාර්තමේන්තුව ජාතික පොලිස් කොමිෂන් සභාවේ ලේකම් ඩී.එම්. සමන් දිසානායක මහතාගෙන් ප්‍රකාශ සටහන් කරගෙන තිබේ. ඊයේ(05) පැය 03 කට ආසන්න කාලයක් ඔහුගෙන් ප්‍රකාශ සටහන් කරගෙන ඇති අතර නියෝජ්‍ය පොලිස්පති නාලක ද සිල්වා සම්බන්ධයෙන් පොලිස් කොමිසම සිදු කරන විමර්ශනය පිළිබඳව මෙහිදී දීර්ඝ වශයෙන් ප්‍රශ්න කර තිබුණි. දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර ඉකුත් සැප්තැම්බර් 27 වැනිදා තවත් දුරකතන සංවාද කිහිපයක් ඉදිරිපත් කළ අතර නියෝජ්‍ය පොලිස්පති නාලක ද සිල්වා ජාතික පොලිස් කොමිෂන් සභාවේ නිලධාරියකු සම්බන්ධයෙන් කරන ප්‍රකාශයක් ද එහි අන්තර්ගතව තිබුණි. මෙවැනි පසුබිමක අපරාධ පරීක්ෂණ දෙපාර්තමේන්තුවේ නිලධාරීන් ජාතික පොලිස් කොමිෂන් සභාවේ ලේකම් ඩී.එම්. සමන් දිසානායක මහතාගෙන් ඊයේ පැය 03 ක කාලයක් ප්‍රකාශ සටහන් කරගෙන තිබුණි. නියෝජ්‍ය පොලිස්පති නාලක ද සිල්වා මහතා සමඟ කිසිදු පෞද්ගලික අමනාපයක් නොතිබූ බව ජාතික පොලිස් කොමිසමේ ලේකම්වරයා මෙහිදී සඳහන් කර තිබූ බව වාර්තා වෙයි. නාලක ද සිල්වා මහතාගේ උපාධිය සහ අධ්‍යාපන සුදුසුකම් සම්බන්ධයෙන් ලද පැමිණිල්ලක් මත ඒ සම්බන්ධයෙන් විමර්ශනයක් ආරම්භ කළ බවත් ඔහු වැඩිදුරටත් සඳහන් කර තිබුණි. ඊට අදාළව නියෝජ්‍ය පොලිස්පති නාලක ද සිල්වා විදේශීය විශ්ව විද්‍යාලයකින් ලබාගෙන ඇති උපාධිය පිළිබඳ තොරතුරු විශ්ව විද්‍යාල ප්‍රතිපාදන කොමිෂන් සභාව හරහා ඉල්ලා ඇති බව ද දිසානායක මහතා අපරාධ පරීක්ෂණ දෙපාර්තමේන්තුවට දැනුවත් කර තිබේ. මෙම තත්ත්වය තුළ නියෝජ්‍ය පොලිස්පති නාලක ද සිල්වා පොලිස් කොමිසමේ ලේකම්වරයා පිළිබඳව විරසකයක් තිබූ බව වාර්තා වෙයි. මේ අතර වරකාපොළදී හිටපු ජනපති සහ හිටපු ආරක්ෂක ලේකම් ඝාතනය කිරීමට කුමන්ත්‍රණය කළ නාමල් කුමාර ඇතුළු පිරිස වහා නීතිය හමුවට ගෙන එන ලෙස බල කරමින් වරකාපොල නගරයේ අද විරෝධතාවක් පැවැත්වුණි. එය සංවිධාන කර තිබුණේ සබරගමුව පළාත නියෝජනය කරන ශ්‍රී ලංකා පොදුජන පෙරමුණේ පළාත් සභා හා පළාත් පාලන මන්ත්‍රීවරුන් සමඟ වරකාපොල ප්‍රදේශයේ ජනතාව එක්වයි. අනතුරුව පිරිස වරකාපොළ පොලීසියට සංදේශයක් ද බාර දෙනු ලැබුවේය.", "URL": "https://sinhala.adaderana.lk/news.php?nid=97291", "Category": null, "Parent URL": null}