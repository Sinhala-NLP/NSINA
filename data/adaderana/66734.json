{"Source": "Adaderana", "Timestamp": "December 5, 2016 07:16 am", "Headline": "ජනපති පත්කළ කමිටුව හා බස් සංගම් නියෝජිතයින් අතර හමුවක්", "News Content": "පෞද්ගලික බස් රථ කර්මාන්තයේ මතුව ඇති ගැටළු පිළිබඳ සොයා බැලීමට පත් කර ඇති කමිටුව සහ බස් සංගම් නියෝජිතන් අතර සාකච්ඡාවක් අද දිනයේ පැවැත්වීමට නියමිතව තිබේ.රුපියල් 25,000 දක්වා දඩ මුදල් වැඩි කිරීමට එරෙහිව පසුගියදා පෞද්ගලික බස් සංගම් වර්ජනයක් සිදු කළ අතර එය ජනධිපතිවරයොගේ මැදිහත්වීම මත අවසන් කිරීමට එම සංගම් තීරණය කරන ලදී.පසුගිය සෙනසුරාදා දිනයේ බස් සංගම් සහ ජනාධිපති මෛත්‍රිපාල සිරිසේන මහතා අතර විශේෂ සාක්ඡාවක් පැවැති අතර එහිදී දඩ මුදල් ඉහළ නැංවීම ඇතුළු පෞද්ගලික බස් කර්මාන්තයේ පවතින ගැටළු පිළිබඳ සාකච්ඡා කිරීම සඳහා ජනාධිපතිවරයා විසින් විශේෂ කමිටුවක් පත් කරනු ලැබුවේය.ප්‍රවාහන අමාත්‍යංශ ලේකම්වරයා, මුදල් අමාත්‍යාංශ ලේකම්වරයා, රථ වාහන අංශය භාර ජ්‍යෙෂ්ඨ නියෝජ්‍ය පොලිස්පතිවරයා, නීතිපතිවරයා විසින් පත් කරන ලද ජ්‍යෙෂ්ඨ නිළධාරියෙකු, මෝටර් රථ ප්‍රවාහන කොමසාරිස්වරයා විසින් පත් කරන ලද ජ්‍යෙෂ්ඨ නිළධාරියෙකු සහ ජනාධිපති අතිරේක ලේකම්වරයෙකු ගෙන් මෙම මණ්ඩලය සමන්විතය.ඒ අනුව මෙම කමිටුව සහ බස් රථ සංගම්වල තෝරාගත් නියෝජිතයින් පිරිසක් අතර විශේෂ සාකච්ඡාවක් අද දිනයේ පැවැත්වෙන බව වාර්තා වේ.මේ අතර වර්ජනයේ නිරතව සිටි බස් සංගම් පවසන්නේ අද දිනයේ සිට සුපුරුදු පරිදි සිය බස් රථ ධාවන කටයුතුවල නිරත වන බවයි.", "URL": "https://sinhala.adaderana.lk/news.php?nid=66734", "Category": null, "Parent URL": null}