{"Source": "Adaderana", "Timestamp": "July 24, 2012 03:50 pm", "Headline": "සරණාගතයින් 750 දෙනෙකු මව්බිමට පැමිණෙයි", "News Content": "සරණාගතයින් ලෙස ඉන්දියාවේ සිටි ශ්‍රී ලාංකිකයින් 750 දෙනෙකු මේ වසර තුළදී නැවතත් මව්බිමට පැමිණ තිබේ. එක්සත් ජාතීන්ගේ මානව හිමිකම් කවුන්සිලයේ මූල්‍ය සහයෙන් ඔවුන් මෙරටට පැමිණ ඇත. තවත් පුද්ගලයින් 100 කට අධික සංඛ්‍යාවක්ද මානව හිමිකම් කවුන්සිලයේ මූල්‍ය සහයෙන් ලබන අගෝස්තු මසදී සිය මව්රට බලා ඒමට පොරොත්තු ලේඛනයේ පසුවන බව විදෙස් වාර්තාවල සඳහන්ය. තමිල්නාඩුවේ විශේෂිත වූ කඳවුරුවල සරණාගතයින් ලෙස සිටින ශ්‍රී ලාංකිකයින්ගෙන් 2010 වසරේ දී 2040 දෙනෙකු නැවතත් සිය මව්රට බලා පැමිණි අතර ඉන් පුද්ගලයින් 1670 ‍දෙනෙකු පැමිණ ඇත්තේ ද එම කවුන්සිලයේ ආධාර ඇතිවය. ඉන්දියාවේ සරණාගත කඳවුරු ආසන්නව පිහිටි චෙන්නායි හා තිරුචිරපාලි ගුවන් තොටුපොළවලින් ඔවුන් ශ්‍රී ලංකාවට එවීමට පියවර ගෙන ඇත. එරට සිටින සරණාගතයින්ගෙන් සියයට 36.73ක් ශ්‍රී ලාංකිකයින් වන අතර එම සංඛ්‍යාව 68,000ක්. වෙනත් රටවල සරණාගතයින් ද ඇතුළුව ඉන්දියාවේ මේ වන විට සරණාගතයින් 1,85,532ක් වෙසෙන බව විදෙස් වාර්තාවල සඳහන්ය.", "URL": "https://sinhala.adaderana.lk/news.php?nid=26026", "Category": null, "Parent URL": null}