{"Source": "Adaderana", "Timestamp": "February 25, 2013 06:33 pm", "Headline": "එක්කෝ සහනාධාරය නැතිනම් වර්ජනය", "News Content": "ග්‍රාමීය මාර්ග, ප්‍රාදේශීය මාර්ග, දුර මාර්ග, කෙටි මාර්ග, නාගරික පෝෂක මාර්ග යනාදී වශයෙන් එකී මාර්ගවල ධාවනය කෙරෙන බස්රථවලට මාසිකව වැය වන ඩීසල් ප්‍රමාණය ගණනය කර ඒ අනුව ඉන්ධන සහනාධාරයක් ලබාදෙන්නැයි හෙට (26) ප්‍රවාහන බලධාරීන්ගෙන් ඉල්ලා සිටින බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පවසයි. ඉන්ධන මිල ඉහළයාමට සාපේක්ෂව බස් ගාස්තු වැඩි කර ජනතාව අපහසුතාවට පත්කිරීමට අවශ්‍යතාවයක් නැති බවත් ඉන්ධන සහනාධාරයක් ඉල්ලා සිටි සෑම අවස්ථාවකදීම සිදුවුයේ ප්‍රවාහන බලධාරීන් සමග ගැටලුකාරී අවසානයකින් සාකච්ඡා නිමවීම බවත් ඔහු පෙන්වාදෙයි. දුර ගමන් සේවා සඳහා අඩු ඩීසල් ප්‍රමාණයක් වැය වන බවත් කෙටි ගමන් සේවා (නාගරික මාර්ග) වැඩි ඉන්ධන ප්‍රමාණයක් වැය වන බවත් මේ පිළිබඳ එක් එක් පළාත්වල ප්‍රවාහන බලධාරීන්ට සංඛ්‍යා ලේඛන ඇසුරින් පෙන්වාදී ප්‍රාදේශීය ලේකම් කාර්යාල මගින් ඉන්ධන සහනාධාරයක් ලබාගැනීමේ වැඩපිළිවෙළක් සකසන ලෙස හෙට ඉල්ලා සිටින බවත් ඔහු කියයි. කෙටි මාර්ගවල කිලෝමීටරයකට රුපියල් 6.66ක් ඩීසල් සඳහා වන බවත් එය දුරසේවාවලදී කිලෝමීටරයකට රුපියල් 4-5ත් අගයක් ගන්නා බව ගැමුණු විජේරත්න මහතා පෙන්වාදෙයි. අවම වශයෙන් මසකට පෞද්ගලික බස් රථයක් දින 25ක් ධාවනයේ යෙදෙන බවත් ඒ අනුව කෙටි දුර බස් රථයක් සඳහා දළ වශයෙන් රුපියල් 20,000 – 22,000ත් අතර මුදලක් ඩීසල් සඳහා වැය වන බව හෙතෙම පවසයි. දුර ගමන් සේවා බස් රථයක්ද එම දින ගණනට අනූව රුපියල් 40,000 – 50,000ත් අතර මුදලක් ඩීසල් සඳහා වැය කරන බව විජේරත්න මහතා කියයි. ඉන්ධන මිල වැඩිවීමත් සමග ඉහත මුදල ද ක්‍රමිකව වැඩි වන බව පෙන්වාදුන් ගැමුණු විජේරත්න මහතා බස් ගාස්තු වැඩි කිරීමකින් තොරව මගී ජනතාවට අසහනයක් නොවන පරිදි ඉන්ධන සහනාධාරයක් යෝජනා කරන්නේ මේ නිසා යැයි පෙන්වාදෙයි. ලංගම බසයකට මසකට රුපියල් එක් ලක්ෂ 66,000ක මුදලක් රජය වෙන්කරන බව පැවසු ඔහු පෞද්ගලික බස් රථ සඳහා පහසුවෙන්ම සහනාධාරයක් දිය හැකි බව ‍සඳහන් කරයි. ඒ අනුව හෙට පෙරවරුවේ මේ ගැන පැවැත්වෙන සාකච්ඡා ඵල රහිත වුවහොත් එකම විසඳුම වර්ජනයකට යාම බව ගැමුණු විජේරත්න මහතා අවධාරණය කරන ලදී. මේ අතර පාසල් වෑන් රථ ගාස්තුව ද ඉහළ නැන්වීමට තීරණය කර ඇති බව සමස්ත ලංකා පාසල් වෑන් රථ සංගමය පවසයි. ලබන මස 01 වැනි දින සිට මෙම මිල ඉහළ දැමීම සිදුකරන බව එම සංගමයේ ලේකම් ලලිත් චන්ද්‍රසිරි මහතා සදහන් කළේය.", "URL": "https://sinhala.adaderana.lk/news.php?nid=31919", "Category": null, "Parent URL": null}