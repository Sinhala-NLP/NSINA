{"Source": "Adaderana", "Timestamp": "December 30, 2012 02:13 pm", "Headline": "පවුම් 22ක් කොල්ලකයි ", "News Content": "මඩකළපුව ප්‍රදේශයේ නිවසකින් පවුම් 22ට වැඩි රන් භාණ්ඩ කොල්ලකෑමේ සිද්ධියකට සම්බන්ධ පුද්ගලයින් සිව්දෙනෙකු අත්අඩංගුවට ගෙන තිබේ. පොලීසියට ලැබුණු තොරතුරකට අනුව සිදුකළ විමර්ශනයකදී මෙම සැකකරුවන් අත්අඩංගුවට ගත් බව මඩකළපුව පොලීසිය සඳහන් කළේය. මඩකළපුව ප්‍රදේශයේ නිවසක ගෙහිමියාට පහර දී එම නිවසේ තිබූ රුපියල් ලක්ෂ 13ට ආසන්න වටිනාකමකින් යුත් රන් ආභරණ සහ රුපියල් 19,000ක් කොල්ලකා ඇති බවට පොලීසියට පැමිණිල්ලක් ලැබී තිබිණ. එම පැමිණිල්ලට අනුව සිදුකළ දැනුම්දීමකින් පසු පොළොන්නරුව පොලීසියේ නිලධාරීන් කණ්ඩායමක් විසින් එම නගරයේදී වෑන් රථයක් සමග මෙම සොරකමට අදාළ සැකකරුවන් අත්අඩංගුවට ගෙන ඇත. සැකකරුවන් මඩකළපුව පොලිස් ස්ථානයට භාරදී ඇති අතර ඔවුන් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=30363", "Category": null, "Parent URL": null}