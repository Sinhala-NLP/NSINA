{"Source": "Adaderana", "Timestamp": "April 25, 2018 07:47 am", "Headline": "  ගජමුතු විකුණන්න ආ බෑණාවරුන් දෙදෙනා සහ මාමා 2 දක්වා රිමාන්ඩ්", "News Content": "යාල ජාතික වන උද්‍යානයේ සිටි ඇතෙකු ඝාතනය කොට එයින් ලබාගත් ගජමුතු දෙකක් රුපියල් ලක්ෂ 70 කට අලෙවි කිරීම සඳහා උත්සාහ කරමින් සිටී පුද්ගලයන් තිදෙනෙකු ලබන 02 දින දක්වා රක්ෂිත බන්ධනාගාර ගත කරන ලෙස දඹුල්ල මහේස්ත්‍රාත් කෝසල බණ්ඩාර ඉලංගසිංහ මහතා නියෝග කළේ ය. මෙසේ බන්ධනාගාර ගත වූයේ බුත්තල ප්‍රදේශයේ පදිංචිකරුවන් වන එච්. අසංග රංග කුමාර (31) ජේ. වී .කොල්වින් විතානගේ ජයවර්ධන (63) ජී. කේ .චන්දන නෙළුම් කුමාර (34) යන බෑණාවරුන් දෙදෙනා සහ ඔවුන් දෙදෙනාගේ මාමණ්ඩිය බව පොලීසිය කියයි. යාල ජාතික වන උද්‍යානයේ සිටි දැවැන්ත ඇතෙකු ඝාතනය කොට ඇතාගේ ගජමුතු දෙකක් රුපියල් ලක්ෂ 70 කට අලෙවි කිරීම සඳහා දඹුල්ලට පැමිණි බුත්තල ප්‍රදේශයේ ව්‍යාපාරික දෙමස්සිනෝ දෙදෙනෙකු සහ ඔවුන්ගේ මාමා කෙනෙකු සැකපිට අත්අඩංගුවට ගැනීමට දඹුල්ල පොලිසිය 23 දින පස්වරුවේ සමත් වූහ. පොලිස් විශේෂ කාර්යාංශය දඹුල්ල ඒකකයේ නිලධාරීන්ට ලැබුණු තොරතුරක් මත දින ගණනාවක් තිස්සේ ගජමුතු 2 මිලදී ගැනීමේ ගැනුම් කරුවන් ලෙස දුරකථනයෙන් සාකච්ඡාකොට ගනුදෙනුව සිදුකිරීම සඳහා දඹුල්ලට ගෙන්වාගෙන මෙසේ ඔවුන් තිදෙනා සහ ගජමුතු 2 සමග දඹුල්ල පොලිසිය අත් අඩංගුවට ගනු ලැබිය . මෙසේ වෙස්වලාගත් පොලිස් නිලධාරීන් ගැනුම්කරුවන් ලෙස දඹුල්ල පුදබිමේ රැඳී සිට ඇත .ඒ අවස්ථාවේදී ගජමුතු දෙක රැගෙන අලෙවිකිරීම සඳහා දෙමස්සිනාලා පැමිණ තිබේ. ඒ අනුව ව්‍යාපාරිකයෙකු යොදවා ගජමුතු දෙක පරීක්ෂා කරන අවස්ථාවේදී සැඟව සිටි පොලිස් නිලධාරීහු එකවරම ඔවුන්ගේ දෑත් වලට මාංචු දැමූ බව පොලීසිය කියයි. පසුව ඔවුන් ගෙන් ප්‍රශ්න කිරීමේදී ගජමුතු දෙකේ අයිතිකරු බව කියන ඥාති මාමාවරයෙකු බව සඳහන් කළ පුද්ගලයා අත්අඩංගුවට ගැනීමට හැකි වූ බව ද දඹුල්ල පොලීසිය වැඩිදුරටත් සඳහන් කළේය. යාල ජාතික වන උද්‍යානයේ සිටි දැවැන්ත ඇතෙකු මරා මෙම ඇත් දල යුගල තුළ තිබූ ගජමුතු ලබාගත් බව ගනුදෙනුවට පෙර පොලිස් නිලධාරීන්ට මෙම සැකකරුවන් ප්‍රකාශ කර තිබුණු බවත් ඒ අනුව ඇත් දළ යුගලය ද අලෙවි කිරීමට ඇති බව ඔවුන් ප්‍රකාශ කළේයැයි පොලීසිය සඳහන් කළේය. තවදුරටත් ඔවුන්ගෙන් ප්‍රශ්න කිරීම් සිදුකරන බවත් ඝාතනය කර තිබූ ඇතාගේ දළ යුගලය සොයා පොලිස් පරීක්ෂණ ආරම්භ කරන බව දඹුල්ල පොලිසියේ විශේෂ ප්‍රකාශකයෙකු වැඩිදුරටත් සඳහන් කළේය. සැකකරුවන් පොලීසියට ප්‍රශ්නකිරීම්වලදී පාපොච්චාරණය කොට ඇත්තේ තමන් ගජමුතු දෙක තවත් පුද්ගලයෙකුගෙන් මිලදී ගත් බවත් එම පුද්ගලයා මේ වන විට මියගොස් ඇති බව ය. මේ සිද්ධිය පිළිබඳව දඹුල්ල පොලිසියේ අපරාධ අංශයේ ස්ථානාධිපති පොලිස් පරීක්ෂක ගයාන් සමරකෝන් මහතාගේ උපදෙස් පරිදි උපපොලිස් පරීක්ෂක ජේ .එම් .විජේරත්න මහතා ඇතුළු පිරිසක් පරීක්ෂණ පවත්වයි.", "URL": "https://sinhala.adaderana.lk/news.php?nid=87983", "Category": null, "Parent URL": null}