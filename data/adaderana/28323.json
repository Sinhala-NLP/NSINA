{"Source": "Adaderana", "Timestamp": "October 16, 2012 10:32 am", "Headline": "ඉන්දීය අගමැතිගේ ස්ථාවරයට කරුණානිධිගේ ප්‍රශංසා", "News Content": "ශ්‍රී ලංකාව සම්බන්ධයෙන් ඉන්දීය අග්‍රාමාත්‍යවරයාගේ ස්ථාවරය පිළිබඳ එරට ඩී.එම්.කේ.පක්ෂයේ නායක එම්.කරුණානිධි සිය ප්‍රසාදය පළ කර තිබේ. ශ්‍රී ලංකාවේ දෙමළ ජනතාවට ආත්ම ගරුත්වයෙන් හා අභිමානයෙන් ජීවත්විය හැකි පරිසරයක් නිර්මාණය වනු දැකීම තම ස්ථාවරය බව එරට අග්‍රාමත්‍යවරයා ප්‍රකාශ කර ඇත. පසුගිය සතියේ ඉන්දියාවේ සංචාරයක නිරත වු මෙරට දෙමළ ජාතික සන්ධාන මන්ත්‍රීවරුන් හමුවු අවස්ථාවේ දී අග්‍රාමාත්‍ය ආචාර්ය මන්මෝහන් සිං මහතා මේ බව ප්‍රකාශ කර තිබේ. ශ්‍රී ලංකාව සම්බන්ධයෙන් ඉන්දීය ස්ථාවරයේ කිසිදු වෙනසක් සිදුව නොමැති බව එහිදී ඔහු තවදුරටත් ප්‍රකාශ කර ඇත. ලංකාවේ දෙමළ ජනතාවට සාමකාමී පරිසරයක් තුළ ජීවත්විය හැකි වටපිටාවක් නිර්මාණය වනු දැකීම ඉන්දියාවේ අපේක්ෂාව බව ද එරට අග්‍රාමාත්‍යවරයා ප්‍රකාශ කර ඇති බව සඳහන්ය. ඒ සඳහා දේශපාලන විසඳුමක් ලබාදීමේ අවශ්‍යතාව ද පවතින බව ඉන්දීය අග්‍රාමාත්‍යවරයා එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=28323", "Category": null, "Parent URL": null}