{"Source": "Adaderana", "Timestamp": "September 5, 2019 07:22 pm", "Headline": "මගේ දෑත්වල ලේ නෑ-සජිත්", "News Content": "අද දිනයේ සජිත් ප්‍රේමදාස මහතා වෙනුවෙන් කුරුණෑගල සංවිධානය කරන ලද රැලිය කිසිවෙකුට විරුද්ධව පවත්වන ලද රැළියක් නොවන බව අමාත්‍ය සජිත් ප්‍රේමදාස මහතා පවසයි. අද කුරුණෑගල පැවති රැළියේදී සිය අදහස් දක්වමින් ඒ මහතා මේ බව පැවසීය. එහිදී වැඩිදුරටත් අදහස් දක්වමින් ඒ මහතා මෙසේ පැවසීය. \"මගේ දෑත් වල ලේ තැවරිලා නෑ. හොරකම තැවරිලා නෑ. මංකොල්ලකෑම තැවරිලා නෑ. අපි මිනි මරුවො, කුඩු කාරයෝ, මත්ද්‍රව්‍ය කාරයොන්ට රැකවරණය දීලා නෑ. වැඩි වැඩියෙන් මඩ ගහන්න. වැඩි වැඩියෙන් චෝදනා කරන්න, වැඩි වැඩියෙන් අපහාස කරන්න, මේ වන විට මම උදේ 4ට නැඟිටලා රෑ 12ටයි සංවර්ධන වැඩ කටයුතු අවසන් කරන්නේ. මම පොරොන්දු වෙනවා සජිත් ප්‍රේමදාස වැඩියෙන් වැඩ කරලා අඩුවෙන් නිදාගෙන තවත් වැඩියෙන් වැඩ කරනවා කියලා. මේ රැලිය කාටවත් විරුද්ධව කරන රැළියක් නෙවේයි. මේ රැලිය එක්සත් ජාතික පෙරමුණේ පාක්ෂිකයින්, රටේ ජනතාවට තියෙන ජන රැළියයි. ඒ නිසා මගේ බලාපොරෙත්තුව රනිල් වික්‍රමසිංහ අගමැතිතුමාගේත්, කරූ ජයසූරිය මැතිතුමාගේත් එජාපයේ සියලු දෙනාගේත් ආශිර්වාදය රට ගොඩ නැගීමේ වගකීම වෙනුවෙන් මට ලබා දෙයි කියලායි.\"", "URL": "https://sinhala.adaderana.lk/news.php?nid=118388", "Category": null, "Parent URL": null}