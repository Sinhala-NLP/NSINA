{"Source": "Adaderana", "Timestamp": "February 15, 2019 08:03 pm", "Headline": " උඩුබද්දාව ප්‍රාදේශීය ලේකම් කාර්යාලයේ නිලධාරීන්ගෙන් නැගී ආ විරෝධය", "News Content": "උඩුබද්දාව ප්‍රාදේශීය ලේකම් කාර්යාලයේ නිලධාරීන් අද(15) කලු පටි බැඳ විරෝධතාවයක නිරත වී තිබේ. ඒ උඩුබද්දාව ප්‍රාදේශීය සභාවේ ලේකම්වරයා ඇතුළු ප්‍රාදේශීය සභාවට විරෝධය පළකරමිනි. මේ වන විට උඩුබද්දාව ප්‍රාදේශීය සභාව විසින් උඩුබද්දාව ප්‍රාදේශීය ලේකම්වරියට විරුද්ධව කුලියාපිටිය අධිකරණයේ නඩු පවරා තිබෙන බව ප්‍රකාශ කරමින් හා එම නඩුව ඉල්ලා අස් කරගන්නා ලෙස ඉල්ලමින් මේ විරෝධතාවය පැවැත්විය. මේ නඩුව ඉල්ලා අස් කර ගැනීම සිදු නොවුනහොත් ලබන මස 20 වෙනි දින සිට බරපතල ක්‍රියා මාර්ග ගන්නා බවත් විරෝධතාකරුවන් ප්‍රකාශ කළ බව අප වාර්තාකරු පවසයි. අද පැවැත්වීමට නියමිතව තිබු උඩුබද්දාව ප්‍රාදේශීය සංවර්ධන කමිටු රැස්වීම ආරම්භ කිරීමද මේ හේතුවෙන් ප්‍රමාද වී ඇති අතර එය කර්මාන්ත පුරය පිළිබඳ කතා කිරීමට පමණක් සීමා වී තිබේ. මේ සඳහා පැමිණි රාජ්‍ය අමාත්‍ය නලින් බණ්ඩාර මහතා ප්‍රකාශ කලේ මෙලෙස ප්‍රාදේශීය ලේකම්වරියට නඩු පැවරීම ඉතා අසාධාරණ බවයි. මේ වන විට උඩුබද්දාව ප්‍රාදේශීය සභාව විසින් තම ඉඩමක බලහත්කාරයෙන් ගොඩනැගිල්ලක් සෑදු බව කියමින් උඩුබද්දාව ප්‍රාදේශීය ලේකම්වරියට විරුද්දව නඩු පවරා තිබෙන බව සඳහන්ය. උඩුබද්දාව ප්‍රාදේශීය සභාවේ උප සභාපති නිහාල් ජයසිංහ මහතා ප්‍රකාශ කලේ රජයේ ආයතනයකට හෝ නිලධාරිනියකට නීතියෙන් පිට වැඩ කල නොහැකි බවයි. තමන් වැරැද්දක් නොකර තිබේනම් අධිකරණයට ගොස් එය ඔප්පු කර පෙන්වන ලෙසත් මෙලෙස තැන තැන විරෝධතා නොපවත්වන ලෙසත් ඉල්ලා තිබේ.", "URL": "https://sinhala.adaderana.lk/news.php?nid=104422", "Category": null, "Parent URL": null}