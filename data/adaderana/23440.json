{"Source": "Adaderana", "Timestamp": "April 11, 2012 02:11 pm", "Headline": "උත්සව සමයේ බස් අකටයුතු 124 ක්", "News Content": "උත්සව සමය වෙනුවෙන් ක්‍රියාත්මක අන්තර්පළාත් අවුරුදු බස්රථ සේවා සම්බන්ධ පැමිණිලි 124 ක් මේ දක්වා ලැබී ඇති බව ජාතික ගමනා ගමන කොමිසන් සභාව පවසයි. එහි සභාපති රොෂාන් ගුණවර්ධන මහතා කියා සිටියේ ඉකුත් 5 වැනිදා සිට මේ දක්වා අදාළ බස්රථවලින් සිදුවූ විවිධ අකටයුතුකම් පිළිබඳ මෙලෙස පැමිණිලි ලැබී ඇති බවයි. අධික ගාස්තු අයකිරීම , ප්‍රවේශ පත්‍ර නිකුත් නොකිරීම , නියමිත වේලාවට ගමනාන්තයට ළඟා නොවීම, අසීමිතව මගීන් පැටවීම , වායු සමීකරණ යන්ත්‍ර නිසි ලෙස ක්‍රියාත්මක නොවීම ඇතුළු පැමිණිලි ඒ අතර වන බව සඳහන්ය. මෙවැනි වැරදිවලට අදාළ බස්රථ රියදුරන් හා කොන්දොස්තවරුන් හට පරිපාලන ගාස්තු ගෙවීමට සිදුවීම , ලියාපදිංචි හැඳුනුම්පත අවලංගු කිරීම , ධාවන බලපත්‍ර තාවකාලිකව අත්හිටුවීම වැනි දඩුවම්වලට යටත්වීමට සිදුවන බව රොෂාන් ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=23440", "Category": null, "Parent URL": null}