{"Source": "Adaderana", "Timestamp": "January 24, 2011 01:35 pm", "Headline": "ප්‍රතිශක්තීකරණය ගැන ජනතාව දැනුවත් කිරීමේ ජාතික වැඩසටහනක්", "News Content": "ජාතික ප්‍රතිශක්තීකරණ වැඩසටහන පිළිබඳ ජනතාව දැනුවත් කිරීමේ පුළුල් ජාතික වැඩසටහනක් අද(24) ආරම්භ විය. ඒ සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙනි. \"නිදාගෙන ඉන්න යක්කු ඇහැරවන්න එපා\" යන්න එක්සත් ජාතීන්ගේ ළමා අරමුදල, ලෝක සෞඛ්‍ය සංවිධානය දායකත්වයෙන් ආරම්භ වූ මෙම වැඩසටහනේ තේමාව වේ. ප්‍රතිශක්තීකරණය තුළින් වළක්වාගත හැකි රෝග ගණනාවක් සම්බන්ධයෙන් මෙහිදි ජනතාව දැනුවත් කිරීමට කටයුතු යොදා තිබේ. විශේෂයෙන්ම කක්කල් කැස්ස, ක්ෂය රෝගය, හෙපොටයිටිස් බී, රුබෙල්ලා, කම්මුල්ගාය, මොළේ උණ වැනි රෝග තත්ත්තවයන් සම්බන්ධයෙන් මෙම ජාතික වැඩපිළිවෙළ තුළින් දැනුවත් කෙරෙණු ඇත. පසුගිය 2008 සහ 2009 කාල වකවානුව තුළ මෙරට ප්‍රතිශක්තිකරණ වැඩසටහනට විපක්ෂයේ ඇතැම් පක්ෂ වලින් විවිධ විවේචන එල්ල වූ බව සෞඛ්‍ය අමාත්‍යාංශය පවසයි. මේ හේතුවෙන් එම වර්ෂ වලදී මෙරට ප්‍රතිශක්තීකරණ වැඩපිළිවෙළ නිසි ආකාරයෙන් ක්‍රියාත්මක කිරීමට නොහැකි වූ බව අමාත්‍යාංශය පෙන්වා දෙයි. කෙසේ වුවත් මේ වන විට යළි ප්‍රතිශක්තීකරණ වැඩසටහන 90%ක සහ 95%ක ප්‍රතිශතයකින් යුතුව ක්‍රියාත්මක වන බවත් මෙය සියයට සියයක් දක්වා වර්ධනය කර ගැනීම රජයේ අරමුණ බවත් සෞඛ්‍ය අමාත්‍යාංශය සඳහන් කරනු ලැබීය.", "URL": "https://sinhala.adaderana.lk/news.php?nid=13712", "Category": null, "Parent URL": null}