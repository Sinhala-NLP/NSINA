{"Source": "Adaderana", "Timestamp": "February 13, 2014 05:22 pm", "Headline": "අල, ලූනූ, මිරිස් සඳහා සහතික මිලක් නියමවෙයි ", "News Content": "අර්තාපල්, ලොකු ලුනූ සහ වියලි මිරිස් සඳහා සහතික මිලක් නියම කිරීමට කැබිනට් මණ්ඩල අනුමැතිය ලබා දී තිබේ. ඒ අනුව එම ද්‍රව්‍ය නිෂ්පාදකයාගෙන් මිලදී ගැනීමේදී අර්තාපල් කිලෝග්‍රෑම් 1ක් සඳහා රුපියල් 80ක සහතික මිලක්ද, ලොකු ලූනූ කිලෝග්‍රෑම් 1ක් සඳහා රුපියල් 60ක සහතික මිලක්ද , වියලි මිරිස් කිලෝග්‍රෑම් 1ක් වෙනුවෙන් රුපියල් 350ක සහතික මිලක්ද නියම වී ඇත. අද(13) කොළඹ පැවති කැබිනට් මණ්ඩල තීරණ දැනුමීදීමේ මාධ්‍ය හමුවට එක්වෙමින් රජයේ කැබිනට් මාධ්‍ය ප්‍රකාශක, ජනමාධ්‍ය අමාත්‍ය කෙහෙළිය රඹුල්වැල්ල මහතා මේ බව සඳහන් කර සිටියේය. එසේම පවතින නියන් කාලගුණ තත්ත්වය හේතුවෙන් ඉදිරියේදී ප්‍රමඛතාවය දිය යුත්තේ පානීය ජලය සඳහා බවත්, මේ හේතුවෙන් විදුලිය උත්පාදනය කිරීම සඳහා වැඩි වියදමක් වැයවේ නම් ඒ සඳහා රජයේ භාණ්ඩාගාරය මගින් මුදල් සපයනු ඇති බවත්, රඹුක්වැල්ල මහතා එම අවස්ථාවේදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් පවසා සිටියේය. එසේම මේ වන විටත් රට තුළ සංහිදියාව ස්ථාපිත කර ඇති බවත්, යුද සමයේ ත්‍රිස්ථවාදීන් ලෙස යටත් වූ පුද්ගලයින් පවා යුද හමුදාවට බඳවාගෙන ඇති බවත්, රටේ සංහිදියාව සම්බන්ධයෙන් ජනතාව පැහැදීමකින් සිටින බවද ඒ මහතා එහීදී කීවේය. තවද හෝමාගම ප්‍ර දේශයේ අධිකරණ සංකීර්ණයක් ඉදිකිරීම සඳහා අධිකරණ අමාත්‍ය රවුෆ් හකීම් මහතා විසින් ඉදිරිපත් කළ කොන්ත්‍රාත් යෝජනාවටද කැබිනට් මණ්ඩල අනුමැතිය ලැබී ඇති බව කෙහෙළිය රඹුක්වැල්ල මහතා විසින් වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=41102", "Category": null, "Parent URL": null}