{"Source": "Adaderana", "Timestamp": "April 9, 2019 06:59 pm", "Headline": "ඝාතන දෙකක් කරන්න බන්ධනාගාරයට සයිනයිට් ගෙනා “මරාල සුරංග“ අත්අඩංගුවට", "News Content": "වැලිකඩ රිමාන්ඩ් බන්ධනාගාරයේ රඳවා සිටින රැදවියෙකු වෙත සයිනයිට් කුප්පි 2ක් සහ එන්නත් කරන සිලින්ජර 2ක් ලබා දී ඇති බවට ලද තොරතුරක් මත බස්නාහිර පළාත් බුද්ධි කොට්ඨාසයේ නිලධාරීන් විශේෂ පරීක්ෂාවක් සිදු කර තිබේ. ඊයේ (08) දිනයේ දී මේ පිළිබඳ ලැබුණු තොරතුරක් මත පසුව බන්ධනාගාර බුද්ධි නිලධාරීන් මෙම පරීක්ෂාව සිදු කර ඇත. එහිදී සයිනයිට් අඩංගු බවට සැකකරන කුප්පි 2ක් හා සයිනයිට් යම් ප්‍රමාණයකට පිරවු බවට සැකකරන සිලිංජර 2ක් සමඟ සැකකරුවෙකු අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ, හෙරොයින් නඩුවක් සම්බන්ධයෙන් රිමාන්ඩ් බන්ධනාගාර ගතව සිටින සමන් පුෂ්ප කුමාර නොහොත් “මරාල සුරංග“ යන අයයි. බන්ධනාගාරයේ රඳවා සිටින ඔහුට ප්‍රතිවිරුද්ධ කණ්ඩායමක සාමාජිකයින් දෙදෙනෙකු ඝාතනය කිරීම සඳහා මේවා රැගෙන පැමිණි බවට ප්‍රශ්න කිරීම්වලදී අනාවරණය වී ඇත. අදාළ සයිනයිට් අඩංගු බවට සැකකරන කුප්පි 2 හා සිලින්ජර 2 ක වැඩිදුර විමර්ශන සඳහා බොරැල්ල පොලීසිය බාරයට ගෙන තිබේ. ඒවා රජයේ රස පරීක්ෂක වෙත යැවීමට නියමිත බව ද පොලීසිය සඳහන් කරයි.", "URL": "https://sinhala.adaderana.lk/news.php?nid=107721", "Category": null, "Parent URL": null}