{"Source": "Adaderana", "Timestamp": "February 26, 2016 12:06 pm", "Headline": "විෂන් 20යි 20 වැඩසටහන යටතේ දෙනෙතට එළියක්", "News Content": "නොමිලේ ඇසේ සුද ඉවත් කිරීමේ ශල්‍යකර්ම සඳහා අවශ්‍ය මූල්‍ය ප්‍රතිපාදන රැස්කර ගැනීමට සෞඛ්‍ය අමාත්‍යාංශය විශේෂ වැඩසටහනක් සංවිධාන කර තිබේ.විෂන් 20 යි 20 වැඩසටහන යටතේ දෙනෙතට එළියක් - දයාබරත්වයේ පාපැදි සවාරය ලෙස මෙය පැවැත්වෙයි.ලබන ඉරිදා පෙරවරු 07.30ට කොළඹ නිදහස් චතුරශ්‍රය අසළින් ආරම්භ වන එම පාපැදි සවාරිය කොළඹ නගරය පුරා කිලෝමිටර් 20ක දුරක් ගමන් කර නැවතත් එම ස්ථානයෙන්ම අවසන් කිරීමට නියමිතව ඇත.සෑම වසරකම ඇසේ සුද ඉවත් කිරීමේ ශල්‍යකර්මය ලක්ෂයකට වැඩි සංඛ්‍යාවක් මෙරට තුළ සිදු කෙරෙන අතර ඒ සඳහා එක් අයෙකුට රුපියල් 20 දහසකට වැඩි මුදලක් වැය වන බව සෞඛ්‍ය අමාත්‍යාංශය පවසයි.එවැනි මුදලක් වැය කිරීමට නොහැකි දිළිදු රෝගීන් හට නොමිලේ එම ශල්‍යකර්මය කිරිම සඳහා අවශ්‍ය මූල්‍ය ප්‍රතිපාදන සොයා ගැනීම දෙනෙතට එළියක් දයාබරත්වයේ පාපැදි සවාරියෙන් අපේක්ෂා කරන බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=57610", "Category": null, "Parent URL": null}