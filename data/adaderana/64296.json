{"Source": "Adaderana", "Timestamp": "September 21, 2016 01:06 pm", "Headline": " අටවෙනිදාට නෙළුමක් පිපෙනවා කියනවා", "News Content": "හොරාකාපු ඇමතිවරු රණවිරුවා වෙනුවෙන් යැයි කියමින් අද කැට හොල්ල හොල්ලා යන බවත්, ඔවුන් හොරාකාපු සල්ලිවලින් එම රණවිරුවාට ලක්ෂ 20ක් ගෙවීමට හැකි බවත්, විදුලි සංදේශ හා ඩිජිටල් යටිතල පහසුකම් ඇමති හරීන් ප්‍රනාන්දු මහතා පවසයි.අත්අඩංගුවේ සිටියදී පළායාමට තැත්කළ එල්.ටී.ටී.ඊ. සැකකරුවෙකුට අපරික්ෂාකාරී ලෙස වෙඩි තැබීම තුළින් ඔහුගේ මරණය සිදුකිරීමේ චෝදනාවට වරදකරු කෙරුණු හිටපු යුද හමුදා ලුතිනන්වරයෙකුට අත්හිටවු සිරදඬුවමක් සහ රුපියල් ලක්ෂ 20ක වන්දියක් ගෙවන ලෙස කොළඹ මහාධිකරණය පසුගිය 31දා නියම කරන ලදී.මෙම සිද්ධිය මේවන විට දැඩි ලෙස කතා බහට ලක්වන අතර අදාළ රුපියල් ලක්ෂ 20 ගෙවීම සඳහා මුදල් එකතු කිරීම සම්බන්ධයෙන් අමාත්‍යවරයා අදහස් පළ කළේය.ඒ සිරිකොතදී අද පැවැති මාධ්‍ය හමුවකදීය.එහිදී අමාත්‍යවරයා කියා සිටියේ අදාළ චෝදනාවට වැරදිකරු වූ හමුදා සෙබළා සම්බන්ධයෙන් නඩු පවරා ඇත්තේ ජී.ඇල් පීරිස් 1998දී අධිකරණ ඇමතිවරයා ලෙස කටයුතු කරද්දී බවයි.2000 වසරේ සිට එම නඩුව ඇසීම ආරම්භ වී ඇති බවත්, මහින්දගේ කාලයේ එය 40 වරක් පමණ අසා ඇති බවත්, අපේ කාලයේ එහි තීන්දුව දුන් බවත්, පෙන්වාදුන් ඇමතිවරයා එසේ සත්‍ය තත්ත්වය දැන දැනත් ආණ්ඩුවට චෝදනා කරමින් පිරිසක් ඒ ගැන ජනතාවට අසත්‍ය ප්‍රචාර ගෙන යන බවට හෙතෙම චෝදනා කළේය.මේ අතර පක්ෂ කැඩීමට දක්ෂ මහින්ද රාජපක්ෂ මහතා ජවිපෙ මෙන්ම එජාපයද කඩා දැන් ශ්‍රීලනිපයද කඩමින් සිටින බවත්, ලබන 8 වැනිදාට නෙළුම ලකුණින් අලුත් පක්ෂයක් පිහිටුවන බවක්, කියන බවත්, ඇමතිවරයා කියා සිටියේය.වෛද්‍යවරුන් සමග තමාගේ ගැටුමක් නැති බවද එහිදී කියා සිටි හරීන් ප්‍රනාන්දු ඇමතිවරයා ඔවුන්ගේ දරුවන් ජනප්‍රිය පාසල්වලට ඇතුළත් කර ගැනීමට දරණ උත්සාහය ද දැඩි ලෙස විවේචනයට ලක් කළේය.ඔහු කියා සිටියේ රෝගීන් බිල්ලට ගනිමින් රජයේ රෝහල්වල වර්ජන කරන වෛද්‍යවරුන් හවසට පෞද්ගලික වෛද්‍ය සේවා සඳහා යන බවයි.ඔවුන් වෛද්‍යවරුන් බවට පත්වූයේ ජනප්‍රිය පාසල්වලම ඉගෙන ගෙනදැයි හෙතෙම ප්‍රශ්න කළේය.දොස්තරලා දොස්තරලාගේ රාජකාරීය කළ යුතු බවත්, අයී.ටී ගැන මෙන්ම එට්කා ගැනද විවේචන කරමින් ඒවා කඩාකප්පල් කිරීමට ඔවුන් උත්සාහ කරන බවත්, ඇමතිවරයා වැඩිදුරටත් පෙන්වාදුන්නේය.මේ අතර වැට් බදු සම්බන්ධයෙන් අදහස් පළ කරමින් අමාත්‍යවරයා කියා සිටියේ ස්මාර්ට් ජංගම දුරකථන සඳහා බදු අඩු කිරීම සම්බන්ධයෙන් තමන් අදාළ පාර්ශව සමග සාකච්ඡා කරන බවයි.", "URL": "https://sinhala.adaderana.lk/news.php?nid=64296", "Category": null, "Parent URL": null}