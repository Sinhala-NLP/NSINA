{"Source": "Adaderana", "Timestamp": "November 12, 2013 01:30 pm", "Headline": "මංමෝහන්ට ඉන්දීය මාධ්‍ය මගින් දැඩි ප්‍රහාර එල්ල වෙයි", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කිරීමට ඉන්දීය අගමැතිවරයා ගත් තීරණය ඉන්දීය මාධ්‍ය බොහෝමයක දැඩි විවේචනයට ලක්ව තිබේ. බි.බි.සි. පුවත් සේවය පවසන්නේ ඉන්දීය ඇතැම් මාධ්‍ය අගමැතිවරයාගේ මෙම තීරණය බරපතළ රාජතාන්ත්‍රික අත්වැරැද්දක් ලෙසින් හඳුන්වා ඇති බවයි. ප්‍රාදේශීය දේශපාලන පක්ෂවලට රටක විදේශ ප්‍රතිපත්තිය ප්‍රාණ ඇපයට ගැනීමට ඉඩදීම බරපතළ වැරැද්දක් බව ඉන්දීය ඩෙකාන් හෙරල්ඩ් පුවත්පත සඳහන් කර ඇත. මැතිවරණයක් අභිමුව තිබියදී දුර්වල ආණ්ඩුවක් විසින් ගන්නා ලද ජනප්‍රිය තීන්දුවක් ලෙස ඉන්දීය අගමැතිවරයාගේ තීරණය ටයිම්ස් ඔෆ් ඉන්දියා පුවත්පත හඳුන්වා දී තිබුණි. ඉන්දීය ආණ්ඩුවේ මෙවැනි තීරණ මගින් ශ්‍රී ලංකාව චීනය ඇතුළු කලාපයේ අනෙක් බලවතුන් දෙසට තල්ලු කරනු ඇති බව ද හින්දු පුවත්පත වාර්තා කර ඇත.", "URL": "https://sinhala.adaderana.lk/news.php?nid=38780", "Category": null, "Parent URL": null}