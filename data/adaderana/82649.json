{"Source": "Adaderana", "Timestamp": "January 7, 2018 10:21 pm", "Headline": " සීනි කරිඤ්ඤං බෝතල් 300 ක් එක්ක 2ක් පොලිස් දැලේ ", "News Content": "වවුනියාවේ - නෙලුකුලම ප්‍රදේශයේදී සීනි කරිඤ්ඤං බෝතල් 300 කට අධික ප්‍රමාණයක් සමඟ කාන්තාවක හා තරුණයෙකු අද(07) පොලීසිය මඟින් අත්අඩංගුවට ගෙන තිබේ. මුලින්ම වවුනියාවේ මහජන සෞඛ්‍ය පරීක්ෂකවරුන්ට තොරතුරක් ලැබී ඇත්තේ සෞඛ්‍ය ආරක්ෂිත ක්‍රමවේදයකින් තොරව සිරප් වර්ගයක් නෙලුකුලම පළාතේ නිවසක නිෂ්පාදනය කරණ බවටය. මේ පිළිබදව පරීක්ෂා කිරීමට ගිය අවස්ථාවේදී මහජන සෞඛ්‍ය පරීක්ෂකවරුන්ට දැනගැනීමට ලැබී ඇත්තේ එම පානය සිරප් විශේෂයක් නොව කසිප්පු මෙන් බීමත් පුද්ගලයින් සඳහා නිෂ්පාදනය කරණු ලබන සීනි කරිඤ්ඤං බවයි. පසුව මේ බව පොලීසියට දැණුම්දීමෙන් පසුව ඔවුන්ව අත් අඩංගුවට ගෙන ඇත. සැකකරුවන් දෙදෙනා අධිකරණය වෙත ඉදිරිපත් කිරීමට පියවර ගෙන තිබේ.", "URL": "https://sinhala.adaderana.lk/news.php?nid=82649", "Category": null, "Parent URL": null}