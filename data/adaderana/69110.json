{"Source": "Adaderana", "Timestamp": "February 4, 2017 11:29 am", "Headline": "  නිර්දේශ වාර්තාව ජනපතිට දුන්නා", "News Content": "මෙරට අධ්‍යාපන ක්‍රමය සම්බන්ධයෙන් සිදු කළ යුතු යැයි අපේක්ෂා කෙරෙන නිර්දේශ ඇතුළත් වාර්තාව ජනාධිපති මෛත්‍රීපාල සිරිසේන මහතා වෙත ඉදිරිපත් කළ බව ජාතික අධ්‍යාපන සේවා කොමිෂන් සභාව පවසයි.දැනට ක්‍රියාත්මක වෙමින් පවතින ජාතික අධ්‍යාපන ප්‍රතිපත්තිය සමාලෝචනය සහ අවශ්‍ය අවස්ථාවන්වලදී එම ප්‍රතිපත්තියේ සිදු කළ යුතු වෙනස්කම් සම්බන්ධයෙන් වූ නිර්දේශ ජනාධිපතිවරයා වෙත ඉදිරිපත් කළ බව එම කොමිෂන් සභාවේ සභාපති ආචාර්ය ලක්ෂ්මන් පියතිලක මහතා සඳහන් කළේය. ඒ අනුව 06 ශ්‍රේණියේ සිට 11 ශ්‍රේණි දක්වා විද්‍යාව සහ ගණිතය විෂය උගන්වන ගුරුවරුන් අදාළ විෂන් ඉගැන්වීමේදී අවශ්‍ය කුසලතා කොතරම් දුරට ලබා තිබේද පිළිබඳ තක්සේරු කිරීම සහ එම විෂයමාලා ඉගැන්නුම් ක්‍රියාවලිය පිළිබඳ පවතින ගැටළු සම්බන්ධයෙන් වූ නිර්දේශ එම වාර්තාවේ ඇතුළත් වෙයි.එමෙන්ම අදාළ ශ්‍රේණිවල සිංහල, දෙමළ සහ ඉංග්‍රීසි භාෂා ඉගැන්වීම පිළිබඳ ගැටළු සහ ඉගැනුම් ක්‍රියාවලිය සඳහා තොරතුරු තාක්ෂණ විෂය ඵලදායී ආකාරයෙන් යොදා ගැනීම පිළිබඳ වූ නිර්දේශයන් ද අදාළ වාර්තාවේ ඇතුළත් කර ඇති බව ආචාර්ය ලක්ෂ්මන් පියතිලක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=69110", "Category": null, "Parent URL": null}