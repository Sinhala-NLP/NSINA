{"Source": "Adaderana", "Timestamp": "June 1, 2014 05:57 pm", "Headline": "කොස්තාපල්ට වෙන්නෙත් අපිට වුණ දේම තමයි!", "News Content": "පසුගිය දින දොඩංගොඩ ප්‍රදේශයේදී පොලිස් නිලධාරිවරයෙකුට පහර දී ඔහුගේ මෝටර් රථය ගිනි තැබීමේ සිද්ධිය සම්බන්ධයෙන් සාධාරණ පරීක්ෂණයක් පවත්වන්නේද යන්න සැකයක් මතුවෙන බව එ.ජා.ප. පාර්ලිමේන්තු මන්ත්‍රී අජිත් පී පෙරේරා මහතා පවසයි. එසේම මේ වන විට එම සිද්ධිය සම්බන්ධයෙන් පරීක්ෂණ පවත්වනු ලබන්නේ අදාළ පොලිස් කොස්තාපල්වරයා සීමාව ඉක්මවා කටයුතු කළේද යන්න බවත්, පොලිස් කොස්තාපල්වරයාට පහරදී ඔහුගේ මෝටර් රථය ගිනි තැබීම සම්බන්ධයෙන් දක්වනුයේ අඩු සැලකිල්ලක් බවත් අද(01) කොළඹ පැවති මාධ්‍ය හමුවකදී ඔහු සඳහන් කර සිටියේය. තවද තමා ඇතුළු එ.ජා.ප. මන්ත්‍රී කණ්ඩායමට හම්බන්තොට ප්‍රදේශයේදී මුහුණ දීමට සිදුවු දෙයම එම ‍පොලිස් කොස්තාපල්වරයාටත් සිදුවනු ඇති බව තමාට විශ්වාස කළ හැකි බවද ඒ මහතා එහිදී කීවේය. පසුගිය සතියේ එ.ජා.ප. පසු පෙළ මන්ත්‍රී කණ්ඩායම විසින් මෙහෙය වනු ලබන දෙවන ගවේෂණ වැඩසටහන දියත් කළ බවත්, එහිදී නොරොච්චෝලේ ලක්විජය ගල් අඟුරු බලාගාරයේ පරීක්ෂණ චාරිකාවක නියැලුණු බවත්, හෙතෙම අවධාරණය කළේය. එහිදී තමන් ඇතුළු පිරිසට එම බලාගාරයේ ඇති අර්බුද රාශීයක් නිරීක්ෂණය කිරීමට හැකි වු බවත්, තමන් ඇතුළු පරීක්ෂණ කණ්ඩායම අදාළ බලාගාරයට යෑමට පෙර දැනුවත් ව සිටියේ එහි ඇති කන්ඩෙන්සරයේ තිබෙන ප්‍රශ්නය පිළිබඳව පමණක් බවද ඔහු පෙන්වා දුන්නේය. නමුත් ඊට අමතරව නොරොච්චෝලේ බලාගාරයේ වාෂ්ප කාන්දුවීමක් සම්බන්ධයෙන් තමන් ඇතුළු පිරිස දැනුවත් වූ බවත්, එම වාෂ්ප කාන්දුව හේතුවෙන් අදාළ ප්‍රදේශය අනතුරුදායක ප්‍රදේශයක් බවට පත් කර ඇති බවත් හෙතෙම අවධාරණ කර සිටියේය. එසේම හම්බන්තොට ප්‍රදේශයේ සංචාරය කළ අවස්ථාවේදී තමන් ඇතුළු පිරිසට මත්තල ගුවන් තොටුපොළේ සිටින නිලධාරීන් විසින් තේ පැන් සංග්‍රහයක් ලබාදුන් බවත්, හම්බන්තොට වරායේදීද අදාළ නිලධාරීන් විසින් තැඹිලි පැන් සංග්‍රහයක් ලබාදුන් නමුත් එම ප්‍රදේශයේ දේශපාලන අධිකාරිය විසින් තමන් ඇතුළු පිරිසට හිරිහැර කළ බවද ඒ මහතා කීවේය. පසුව තමන් ඇතුළු මන්ත්‍රී කණ්ඩායම නොරෝච්චෝලේ සංචාරය කළ අවස්ථාවේදී එම ප්‍රදේශයේ දේශපාලන අධිකාරිය විසින් මල් මාලා දමා පිළිගත් බවද අජිත් පී පෙරේරා මහතා එහිදී පෙන්වා දුන්නේය. කෙසේ වෙතත් අදාළ සිද්ධි දෙක සම්බන්ධයෙන් ඇති දේශපාලන අර්ථයන් තමන් ඇතුළු කණ්ඩායමට හොඳින් වැටහෙන බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43649", "Category": null, "Parent URL": null}