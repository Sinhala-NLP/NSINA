{"Source": "Adaderana", "Timestamp": "April 13, 2015 12:36 pm", "Headline": "ශ්‍රී ලංකා නිදහස් පක්ෂ මධ්‍යම කාරක සභාවට අලුත් මුහුණු කිහිපයක්", "News Content": "ශ්‍රී ලංකා නිදහස් පක්ෂයේ මධ්‍යම කාරක සභාව සඳහා නව සමාජිකයින් කිහිප දෙනෙකු පත් කර ඇති බව ශ්‍රී ලංකා නිදහස් පක්ෂ ආරංචි මාර්ග සඳහන් කරයි.ඒ අනුව අර්ජුණ රණතුංග, නන්දිමිත්‍ර ඒකනායක, එදිරිවීර වීරවර්ධන, හිරුණිකා ප්‍රේමචන්ද්‍ර සහ ප්‍රසන්න සෝලංගාරච්චි යන මහත්ම මහත්මින් මෙලෙස පත් කර ඇති බව සඳහන්ය. මේ අතර ශ්‍රී ලංකා නිදහස් පක්ෂයේ මධ්‍යම කාරක සභාව සඳහා තමන්ව තෝරාපත් කර ගැනිමට අදාළ ලිපිය ලැබුණු බව කොටිකාවත්ත මුල්ලේරියාව ප්‍රාදේශිය සභාවේ සභාපති ප්‍රසන්න සෝලංගාරච්චි මහතා පැවසීය.අද දෙරණ කළ විමසීමකට පිළිතුරු දෙමින් ඔහු මේ බව ප්‍රකාශ කළේය.කෙසේ වෙතත් අමාත්‍ය නන්දිමිත්‍ර ඒකනායක මහතා සඳහන් කර සිටියේ තමන්ට ශ්‍රී ලංකා නිදහස් පක්ෂ මධ්‍යම කාරක සභාවට පත්කර ගත් බවට ලිපියක් නොලැබුණු බවයි.වාචිකව හෝ කිසිදු පුද්ගලයෙකු ඒ සම්බන්ධයෙන් තමන්ට දැනුම් නොදුන් බව ඔහු කියා සිටියේය.කෙසේ වෙතත් සෙසු සාමාජිකයින් සම්බන්ධ කර ගැනීමට අද දෙරණ උත්සාහ කළද එම උත්සාහයන් ව්‍යර්ථ වුණි. ශ්‍රීලනිප මධ්‍යම කාරක සභාවෙන් බන්දුල ගුණවර්ධණ, සාලින්ද දිසානායක, ටී.බී. ඒකනායක, එස්.එම් චන්ද්‍රසේන යන සාමාජිකයින් කිහිප දෙනෙකු ඉවත් කළ අතර ඒ විනය ක්‍රියාමාර්ගවලට පටහැණිව ඔවුන් කටයුතු කිරීම නිසා බව කියැවිණ.", "URL": "https://sinhala.adaderana.lk/news.php?nid=50632", "Category": null, "Parent URL": null}