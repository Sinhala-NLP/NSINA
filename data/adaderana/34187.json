{"Source": "Adaderana", "Timestamp": "May 18, 2013 10:32 am", "Headline": "ලෝකයම ත්‍රස්තවාදීන් ඉල්ලන දෑ දෙන්නැයි කී විට අපි අපේ තරුණයින් විශ්වාස කළා", "News Content": "මුළු ලොවක් අපට කියා සිටියේ ත්‍රස්තවාදීන් හා නොගැටී ඔවුන් ඉල්ලන දෑ ලබාදෙන ලෙස නමුත් අපි අපේ රටේ තරුණයින්ගේ ශක්තිය හා වීරත්වය විශ්වාස කළ බව ජනාධිපති මහින්ද රාජපක්ෂ මහතා පවසයි. මේ නිසා ත්‍රස්තවාදය පරාජය කිරීමට හැකි වු බවත් අද මේ රට මරණ බියෙන් තොර ශ්‍රේෂ්ඨ රටක් බවට පත්ව ඇති බවත් ඔහු පෙන්වාදෙයි. තවද මෙම යුගය ලේ ගංඟා නතර කළ සහ යුද්ධයක් ඇති නොවන තැනට රටේ විපර්යාසයක් ඇති කළ යුගයක් බවද ජනාධිපතිවරයා අවධාරණය කරයි. අතීතයේ රටේ ඕනෑම තැනක ඕනෑම ව්‍යවසනකාරී සිද්ධීයක් ඇතිකිරීමට කොටි ත්‍රස්තවාදීන් ශක්තිමත් වී තිබු බවත් රටේ බොහෝ ස්ථාන ජනතාව විසින් හඳුන්වන ලද්දේ කොටි බෝම්බ ප්‍රහාර එල්ල වූ ස්ථාන ලෙස බවත් මහින්ද රාජපක්ෂ මහතා පෙන්වාදෙයි. ඒ අනුව පාරමී කුලතුංග ඝාතනය කළ ස්ථානය, සී. වී. ගුණරත්න ඝාතනය කළ ස්ථානය, කදිරගාමර් මහතා ඝාතනය කළ නිවස මේජර් මුතාලිෆ් ඝාතනය කළ හන්දිය, ප්‍රේමදාස ජනාධිපති ඝාතනය කළ ස්ථානය, වශයෙන් බොහෝ ස්ථාන හඳුන්වාදීමට ජනතාව පුරුදුවි ඇති බව ඔහු කියයි. රණවිරුවන් ජාත්‍යන්තර පෝරකයට ගෙන යාමට ඇතැමුන් උත්සාහ කරද්දී රජයක් ලෙස රණවිරු පවුල්වල සුභසාධනය වෙනුවෙන් සහ එම දරුවන්ට ශිෂ්‍යත්ව වැඩසටහන් ඇතුළු සුභසාධන වැඩසටහන් ක්‍රියාත්මක කළ බවද ජනාධිපතිවරයා පවසයි. යුද්ධයෙන් බැට කෑ හැටි උතුරේ ජනතාවට ඉතා හොදින් දැනෙන බවත් මේවන විට උතුරේ දේශපාලන පක්‍ෂ 12ක් නිදහසේ සිය දේශපාලන කටයුතු සිදු කරන බවත් හෙතෙම කියයි. උතුරේ ලක්‍ෂ 03ක ජනතාව කොටි ග්‍රහණයෙන් මිදී ප්‍රාණ ඇපකරුවන් ලෙස පැමිණෙන විට ඔවුන්ට ආහාර දුන්නේ හමුදාව, රජය සහ මේ රටේ ජනතාව බවද ඔහු සඳහන් කරයි. වර්තමානයේ දෙමළ ජනතාව වෙනුවෙන් පෙනී සිටින දෙමළ ඩයස් පෝරාව එදා මෙරට දෙමළ ජනතාව වෙනුවෙන් ඉදිරිපත් නොවුණු බවද හෙතෙම පවසයි. යුද ජයග්‍රහණය හොඳින්ම හදවතට දැනුණු පිරිස ලෙස තමා විශ්වාස කරන්නේ එදා මායිම් ගම්මානවල ත්‍රස්තවාදීන්ට බියේ සැගවී සිටි කුඩා දරුවන් බවද ජනාධිපතිවරයා සඳහන් කරයි. කොටි ත්‍රස්තවාදීන්ට එකතුවී ක්‍රියා කළ 11,000කට අධික පිරිසක් අද පුනරුත්ථාපනය වී නිදහසේ ජීවත් වන බවත් ඔවුන් පෝරකයට යැවීමට තරම් වැරදි කළ අය බවත් ඔවුන්ට මේ රටේ ලැබුණු සමාව වෙනත් රටකදී නොලැබෙනු ඇති බවත් කියයි. එල්.ටී.ටී.ඊ.ය පරාජය කර සිව්වැනි වසර සපිරෙන අද ඒ නිමිත්තෙන් සංවිධානය කළ විජයග්‍රාහී සමරුම් උත්සවය කොළඹ ගාලු මුවදොර පිටියේදී අද පෙරවරුවේ ආරම්භ වූ අවස්ථාවේදී ජනාධිපතිවරයා මේ බව පැවසීය. ජනාධිපතිවරයාගේ ප්‍රධානත්වයෙන් පැවැති මෙම සැමරුම් උත්සවයට ආරක්‍ෂක අංශ සාමාජිකයින් එකොළොස්‌ දහසකට අධික පිරිසක්‌ සහභාගි වූහ. ජනාධිපතිවරයාගේ කතාවෙන් පසු යුද්ධයේදී මිය ගිය රණවිරුවන් කිහිප දෙනෙකු වෙනුවෙන් පරම වීර විභූෂණ පදක්කම් පිරිනැමිණ. ‍ අනතුරුව සිව්වැනි විජයග්‍රහණ සමරු ආචාර පෙළපාලිය ඇරඹුණු අතර එහිදී යුද, නාවික හා ගුවන් හමුදාවලට අයත් නිලයන් එහි ගමන් කරන අයුරු දක්නට ලැබුණි. ආරක්‍ෂක ලේකම් ගෝඨාභය රාජපක්‍ෂ, ත්‍රිවිධ හමුදාපතිවරු, පොලිස්‌පතිවරයා, සිවිල් ආරක්‍ෂක බලධාරීන් හා මෙන්ම රජයේ මැති ඇමතිවරුන් රැසක් එම විජයග්‍රහණයේ සැමරුම් උත්සවයට සහභාගි වී සිටියහ. මේ අතර යුද්ධයේදී මියගිය රණවිරුවන්ගේ පවුල්වල සාමාජිකයින්ගේ සහභාගිත්වයෙන් පාර්ලිමේන්තු ක්‍රීඩාංගණයේ රණවිරු ස්‌මාරකය අබියසදී අද පස්වරුවේ රණවිරු සැමරුම් උත්සවයද ජනාධිපතිවරයාගේ ප්‍රධානත්වයෙන් පැවැත්වීමට නියමිතය.", "URL": "https://sinhala.adaderana.lk/news.php?nid=34187", "Category": null, "Parent URL": null}