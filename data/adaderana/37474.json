{"Source": "Adaderana", "Timestamp": "September 17, 2013 01:33 pm", "Headline": "වැව නඩත්තු නොකළැයි පොළොන්නරුවේ ගොවීන් උපවාසයේ", "News Content": "ගොවිතැන් කටයුතු සඳහා ජලය ලබාගන්නා පොළොන්නරුව ඇතුමල්පිටිය වැව නිසි පරිදි ප්‍රතිසංස්කරණය නොකිරීමට විරෝධය පළ කරමින් ගොවීන් දෙදෙනෙකු උපවාසයක් ආරම්භ කර තිබේ. මෙලෙස උපවාසයේ නිරතව සිටින්නේ ඇතුමල්පිටිය වැව යටතේ වගාකරනු ලබන නෙළුම් වැව ගොවි සංවිධානයේ සභාපතිවරයා සහ එම වැවෙහි ජල පාලකවරයා ලෙස කටයුතු කරන ගොවීන් දෙදෙනෙකු බව අද දෙරණ වාර්තාකරු සඳහන් කළේය. 2013 වසරේ මැයි මාසයේ ආර්ථික සංවර්ධන අමාත්‍යංශය මගින් රුපියල් ලක්ෂ 79 ක වියදමින් ව්‍යාපෘතිය ආරම්භ කළ ද එය නිසි පරිදි අවසන් කර නොමැති බව ගොවීන් චෝදනා කරයි. මේ සම්බන්ධයෙන් ව්‍යාපෘතිය භාර අධ්‍යක්ෂකවරයා ගෙන් අද දෙරණ කළ විමසීමක දී ඔහු සඳහන් කළේ ප්‍රතිසංස්කරණ කටයුතු තවමත් අවසන්ව නොමැති බැවින් ඉදිරියේ දී ඒ සදහා අවශ්‍ය පියවර ගන්නා බවයි.", "URL": "https://sinhala.adaderana.lk/news.php?nid=37474", "Category": null, "Parent URL": null}