{"Source": "Adaderana", "Timestamp": "March 15, 2013 04:22 pm", "Headline": "අසත්‍යය ප්‍රචාරවලට නොරැවටීම ගැන ලක් රජයේ ප්‍රසාදය", "News Content": "ලොව පුරා ඇතැම් රටවල් ශ්‍රී ලංකාව සම්බන්ධයෙන් විවිධ අසත්‍යය තොරතුරු ප්‍රචාරය කරමින් සිටින විට තවත් රටවල් ශ්‍රී ලංකාව සම්බන්ධයෙන් ධනාත්මකව කටයුතු කිරීම පිළිබඳව ප්‍රසාදය පළ කරන බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. එක්සත් ජාතීන්ගේ විශ්ව මානව හිමිකම් සමාලෝචන වාර්තාව අද (15) ජගත් මානව හිමිකම් සමුළුවට ඉදිරිපත් කිරීමෙන් පසු ඊට ප්‍රතිචාර දක්වමින් අමාත්‍යවරයා මේ බව පැවසීය. ශ්‍රී ලංකාව විසින් ඉටුකළ යුතු බව සඳහන් නිර්දේශ 204 කින් යුත් විශ්ව මානව හිමිකම් සමාලෝචන වාර්තාව අද (15) ජිනීවා මානව හිමිකම් සමුළුව වෙත ඉදිරිපත් කිරීමෙන් පසු විවාදය ආරම්භ විණ. රටවල් කිහිපයක් විසින් සකස් කර ඇතැයි කියන මෙම වාර්තාවට ප්‍රතිචාර දැක්වීම සඳහා ශ්‍රී ලංකාවට විනාඩි 20 ක කාලසීමාවක්‌ ලබාදී ඇත. එසේම රාජ්‍ය නොවන සංවිධානවලට ද ඒ සඳහා ප්‍රතිචාර දැක්වීමට විනාඩි 20 ක්‌ වෙන් කර දී තිබේ. පසුගිය වර මානව හිමිකම් සමුළුවට ඉදිරිපත් වූ යෝජනාවලින් 110ක් ශ්‍රී ලංකාව පිළිගෙන ඇති බවත් ඒ අතරම තවත් 3ක්ද ඉන්පසු පිළිගෙන ඇතැයි ද පැවසු මහින්ද සමරසිංහ මහතා නිර්දේශ 91ක් ප්‍රතික්ෂේප කර ඇතැයි පැවසීය. එසේම උගත් පාඩම් හා ප්‍රතිසංධාන කොමිසමේ නිර්දේශ 12ක්ද ශ්‍රී ලංකා රජය ක්‍රියාත්මක කළ යුතු බවට පිළිගෙන ඇතැයි අමාත්‍යවරයා විසින් පෙන්වාදෙන ලදී. උතුරේ අවතැන් ජනතාව නැවත පදිංචි කිරීමේ කටයුතු වඩාත් විනිවිදභාවයකින් යුතුව සිදුකිරීමට පියවරගෙන ඇතැයි ද ඔහු පැවසීය.", "URL": "https://sinhala.adaderana.lk/news.php?nid=32443", "Category": null, "Parent URL": null}