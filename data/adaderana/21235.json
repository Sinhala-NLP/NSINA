{"Source": "Adaderana", "Timestamp": "January 8, 2012 08:26 am", "Headline": " මෙරට ජනයා කුසගින්නේ නොසිටියේ ගොවි ජනයා නිසයි", "News Content": "සමස්ත ලෝකයම විවිධ අර්බුද වලට මුහුණ දී සිටිය දී මෙරට ජනතාව කුසගින්නේ නොතබා කටයුතු කිරීමට හැකි වුයේ මහවැලි ගොවි ජනතාව ගොවිතැන් කටයුතු කළ නිසා බව ජනාධිපති මහින්ද රාජපක්ෂ මහතා පවසයි. මහවැලි \" සී\" කලාපයේ ගොවීන් 3000කට ඉඩම් ‍ඔප්පු බෙදා දීම වෙනුවෙන් ඊයේ දෙහිඅත්තකණ්ඩිය ප්‍රදේශයේ පැවති උත්සවයකට එක්වෙමින් ජනාධිපතිවරයා මේ බව ප්‍රකාශ කළේය. එහිදි වැඩිදුරටත් අදහස් දැක්වු ජනාධිපතිවරයා කියා සිටියේ රට ත්‍රස්තවාදයෙන් මුදාගෙන ගොවිතැන් කටයුතු සඳහා අවශ්‍ය වටපිටාව සකස් කර දුන් බවයි. ත්‍රස්ත උවදුරෙන් රට මුදාගත්ත ද මත් උවදුරෙන් රට සම්පූර්ණයෙන් මුදා ගැනීමට නොහැකි වීම කනගාටුවට කරුණක් බව ද ජනාධිපති මහින්ද රාජපක්ෂ මහතා එහිදි පෙන්වා දුන්නේය. මෙම අවස්ථාවට එක්වෙමින් අදහස් දැක්වු සෞඛ්‍ය අමාත්‍ය මෛත්‍රීපාල සිරිසේන මහතා කියා සිටියේ ඉදිරියේ දී රජය ගොවීන් ආරක්ෂා කරගනිමින් ඔවුන්ගේ නිෂ්පාදන අපනයනය සඳහා අවශ්‍ය කටයුතු සලසා දෙන බවයි. මහවැලි ඉඩම් මැනීමේ කටයුතු මේ දිනවල කඩිනමින් සිදුකරන බව උත්සවයට එක්වෙමින් අදහස් දැක්වු වාරිමාර්ග හා ජල සම්පත් කළමනාකරණ අමාත්‍ය නිමල් සිරිපාල ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=21235", "Category": null, "Parent URL": null}