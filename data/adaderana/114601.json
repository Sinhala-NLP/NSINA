{"Source": "Adaderana", "Timestamp": "July 20, 2019 07:10 pm", "Headline": "අයහපත් කාලගුණයෙන් ජීවිත 7ක් අහිමියි-දේපළ හානි රැසක්", "News Content": "දිවයිනට බලපෑ අයහපත් කාලගුණික තත්වයෙන් මේ වනවිට පුද්ගලයින් 7 දෙනෙක් මරණයට පත්ව තවත් 5200ක පමණ පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. මේ අතර හෙට උදෑසන දක්වා මන්නාරම, කොළඹ, ගාල්ල හරහා පොතුවිල් දක්වා මුහුදේ ධීවර කටයුතු වල නිරත වීමෙන් වලකින්නැයි කාලගුණ විද්‍යා දෙපාර්තමේන්තුවද දැනුම් දෙයි. නිරිත දිග මෝසම සක්‍රීය වීම නිසා ඉකුත් දින කිහිපයේදී දිවයිනේ ප්‍රෙද්ශ රැසකට තද සුළං සමඟ වැසි ඇද හැලුණි. අද දහවල් ගාල්ල නගරය හරහා හමා ගිය දැඩි සුළඟකින් ගාල්ල ඕල්කට් විද්‍යාලයේ තිබු ගස් 2ක අතු ගොඩනැගිලි 2ක් මතට කඩා වැටිමෙන්හානි සිදුවුණි. මේ අතර ඇල්පිටිය , අවිත්තාව මාර්ගය දෙපස පිහිටි ගස් මාර්ගයට කඩා වැටිමෙන් එහි ගමනාගමන කටයුතු වලට බාධා එල්ල වුණි. එමෙන්ම විදුලි කණු හා දුරකථන කණු මතටද ගස් කඩා වැටිමෙන් ප්‍ර දේශයේ විදුලිය විසන්ධි වුණි. මීට අමතරව ඇල්පිටිය පිංළිද ප්‍රදේශයේද විදුලි රැහැන් මතට ගස් කඩා වැටී තිබූණි. ඇතිවූ සුළං හේතුවෙන්, වලස්මුල්ල, පෝරේවෙල, කිරම ආදි ප්‍රදේශවල නිවාසවලට දැඩි හානි සිදුව තිබුණි. අද දෙරණ වාර්තාකරු සඳහන් කළේ, මේ හේතුවෙන්, දින කිහිපයක් තිස්සේ අදාළ ගම්මානවලට විදුලිය ඇණ හිට ඇති බවයි. මධ්‍යම කඳුකරය හරහා හමා ගිය දැඩි සුලඟින් හැටන් බගවන්තලාව ,නෝර්වුඩ් ඇතුලු ප්‍රදේශ රැසකට විදුලි බලය ඇණ හිට තිබුණි. මේ අතර ගතවූ පැය 24තුල මවුස්සාකැලේ ජලාශයේ ජල මට්ටම අඩි 8.3කින්ද , කාසල්රී ජලාශයේ ජල ධාරිතාව අඩි 8කින්ද ඉහළ ගොස් ඇත. වාරි ඉංජිනේරුවරුන් පවසන්නේ, තවදුරටත් වැසි ඇතිවුවහොත්, ඉහළ කොත්මලේ වාන් දොරටු ස්වයංක්‍රීයව විවෘත වනු ඇති බවයි. ඒ හේතුවෙන් ජලාශ වේල්ලට පහලින් සිටින පදිංචිකරුවන් සැලකිලිමත් විය යුතු බව ද ඉංජිනේරුවරුන් පවසයි. ගම්පොළ , දොළොස්භාගේ ප්‍රදේශයේ නිවසක් මතට ඊයේ පස්වරුවේ විශාල ගසක් කඩා වැටි තිබුණි. අප වාර්තාකරු පැවසුවේ, එම අවස්ථාවේ නිවස තුළ මවක් සහ දරුවන් දෙදෙනෙකු සිටි බවයි. සිද්ධියෙන් ඔවුන් සුළු තුවාල ලැබුවේය. ගිනිගත්හේන නගරයේ නායයෑමට ලක්වූ වෙළදසැල් 10ට අමතරව ඒ අසල ඇති තවත් වෙළදසැල් 22ක් නායයෑමේ දැඩි අවධානමක පවතින බව ජාතික ගොඩනැගිලි පර්යේෂණ ආයතනය පවසයි. අඹගමුව ප්‍රදේශීය සභාවේ සභාපතිවරයා පෙන්වා දෙන්නේ, අවධානම නොතකා එහි සිටින වෙළදසැල් හිමියන්ගේ වෙළද බලපත්‍ර අහෝසි කරන බවයි. මේ අතර දෙල්තොට ප්‍රාදේශිය ලේකම් කාර්යාලය මඟින් ගලහ නගරයේ ස්ථාපිත කර ඇති හෙළ බොජුන් අලෙවිසැල තුලට උල්පත් ජලය කාන්දු වන ආකාරය දක්නට ලැබුණි. මේ අතර පසුගිය දින කිහිපය තුළ මුහුද රළු වීම නිසා හලාවත - කුරුසපාඩුව වෙරළ තීරය දැඩි ලෙස ඛාදනයට ලක්වුණි. එහිදී වෙරළේ ඉදිකර තිබූ නිවාස රැසකට හානි සිදුවූ අතර පවුල් 52 ක් ජනතාව එම ප්‍රදේශයෙන් ඉවත්කර තිබෙයි. මේ වනවිට ඔවුන් රැදී සිටින්නේ, හලාවත - වැල්ල රෝමාණු කතෝලික දේවස්ථානයේයි. ආපදා කළමනාකරණ මධ්‍යස්ථානය පවසන්නේ අයහපත් කාලගුණික තත්වයෙන් පවුල් 1317ක පුද්ගලයින් 5200ක පමණ පිරිසක් පීඩාවට පත්ව ඇති බවයි. ආපදා තත්ත්වය හේතුවෙන් මේ වනවිට පූර්ණ නිවාස හානි 8ක් සහ අර්ධ නිවාස හානි 825ක් වාර්තා වී ඇත. ආපදා කළමනාකරණ මධ්‍යස්ථානය සදහන් කළේ, පීඩාවට පත් පුද්ගලයින් 341දෙනෙක් මේ වනවිට ආරක්ෂිත ස්ථාන වල රදවා ඇති බවයි. මේ අතර රත්නපුර දිස්ත්‍රික්කයේ ඉඹුල්පේ ප්‍රදේශයට සහ මහනුවර දිස්ත්‍රික්කයේ උඩපලාත ප්‍රාදේශිය ලේකම් කොට්ඨාසයට නායයෑම් රතු නිවේදන නිකුත් කර ඇත. මේ අතර ධීවර හා ජලජ සම්පත් රාජ්‍ය අමාත්‍ය දිලිප් වෙදාරච්චි මහතා අද මාධ්‍ය හමුවක් පවත්වමින් සදහන් කලේ ධිවර කටයුතු සදහා ගැඹුරු මුහුදේ පසුවූ මෙරට ධිවර යාත්‍රා මේවනවිට ආරක්ෂිත ස්ථාන වෙත යොමු කිරිමට පියවර ගෙන ඇති බවයි. කාලගුණ විද්‍යා දෙපාර්තමේන්තුව පවසන්නේ බස්නාහිර, දකුණ , මධ්‍යම, සබරගමුව, වයඹ සහ උතුරු මැද පළාත් වලත් ත්‍රිකුණාමලය දිස්ත්‍රික්කයේත් පැයට කිලෝමීටර 50ත් - 60ත් අතර වේගයකින් තද සුළං ඇතිවිය හැකි බවයි. එමෙන්ම මන්නාරම සිට පුත්තලම,කොළඹ , ගාල්ල සහ හම්බන්තොට හරහා පොතුවිල් දක්වා වන මුහුදු ප්‍රදේශවල සුළඟේ වේගය විටින් විටි පැයට කිලෝමීටර 70දක්වා වැඩි විය හැකිය බව කාලගුණ අනාවැකියේ සඳහන්. මේ අතර පුත්තලම සිට කොළඹ සහ ගාල්ල හරහා මාතර දක්වා වන වෙරළ ආසන්න මුහුදු ප්‍රදේශ වල මුහුදු රළ මීටර් 2.5ත් මීටර් 3.5ත් පමණ දක්වා ඉහළ යෑමේ හැකියාවක් පවතින බව කාලගුණ විද්‍යා දෙපාර්තමේන්තුව පවසයි. එහි දැක්වෙන්නේ, මුහුදු රළ ගොඩබිමට පැමිණිමේ හැකියාවක් ද පවතින බවයි.", "URL": "https://sinhala.adaderana.lk/news.php?nid=114601", "Category": null, "Parent URL": null}