{"Source": "Adaderana", "Timestamp": "October 18, 2010 07:15 pm", "Headline": "සමාව ඉල්ලුවොත් සහනයක් ලැබෙයිලු-හූ කීව සරසවි සිසුන්ට දැනුම්දීමක්", "News Content": "අහිංසක සරසවි ළමුන් සිරකර තබාගන්නට අවශ්‍යතාවයක් නැති බවත් නිසි ක්‍රමවේදයට අනුව ඇප ඉල්ලා සිටිය යුතු බවත් ජනාධිපති මහින්ද රාජපක්ෂ මහතා පවසයි. අත්අඩංගුවට ගන්නා ලද පේරාදෙණිය විශ්ව විද්‍යාලයේ සිසුන් සිව්දෙනාගේ මව්පියන් හා ජනාධිපතිවරයා අතර අද පස්වරුවේ අරලියගහ මන්දිරයේ පැවති සාකච්ඡාවකදී ඔහු මේ බව කියා සිටියේ ය. අදාළ සිසුන් පිළිබඳව සානුකම්පිතව සලකා බලා ඔවුන් නිදහස් කිරීමට පියවර ගන්නා ලෙස ජනාධිපතිවරයා වෙත ලිපියක් යොමු කරමින් තාරුණ්‍යයට හෙටක් සංවිධානය ඉල්ලීමක් කර තිබුණු බවත්, එහි ප්‍රතිඵලයක් ලෙස මෙම හමුව සංවිධානය කර තිබුණු බව සඳහන් වේ. මේවා ළමයි තමන්ගේ කොලු කමට කරනා වැඩ බවත්,මෙම අහිංසක ළමයින් අනුන්ගේ උගුල්වලට හසුවන බවත්,ඒ සඳහා හසුවන්නේ බොහෝවිට විශ්ව විද්‍යාලයට පිවිසෙන 1 වසරේ සිසුන් බවත් ජනාධිපතිවරයා මෙහිදී අවධාරණය කර සිටියේය. උසස් අධ්‍යාපන අමාත්‍ය එස්.බී දිසානායක මහතා මෙම සාකච්ඡාවේදී කියා සිටියේ තමන් අතින් වරදක් වූ බවටත්,එකී වරද පිළිගන්නා බවටත්,යළි එවැනි වැරදි නොකරන බවටත් පොරොන්දු වන ලිපියක් අධිකරණයට ඉදිරිපත් කිරීමෙන් මෙම සිසුන්ට සහනයක් අත්වනු ඇති බවට තමන් විශ්වාස කරන බවයි. මෙම සාකච්ඡාවට උසස් අධ්‍යාපන අමාත්‍ය එස්.බී දිසානායක,මාධ්‍යම පළාත් ආණ්ඩුකාර ටිකිරි කොබ්බෑකඩුව,පාර්ලිමේන්තු මන්ත්‍රී නාමල් රාජපක්ෂ යන මහත්වරු ද සහභාගී වී සිටියහ. මෙම සාකච්ඡාවෙන් පසු කළ වරදට සමාව ඉල්ලූ ලිපි තම දරුවන්ගෙන් ලබාගන්නා බවට මව්පියන් කැමැත්ත පළ කළ බව අද දෙරණ වාර්තාකරු සඳහන් කරයි. උසස් අධ්‍යාපන අමාත්‍ය එස්.බී දිසානායක මහතාට විරෝධය පළ කිරීමේ සිදුවීමක් සම්බන්ධයෙන් එම සිසුන් පිරිස අත්අඩංගුවට ගනු ලැබුවේ ඉකුත් සැප්තැම්බර් මස 23 වෙනිදාය.කෙසේ වෙතත් මෙම සිදුවීමට අදාළ තවත් සිසුන් 8 දෙනෙකු අත්අඩංගුවට ගැනීම සඳහා පොලීසිය විසින් පරීක්ෂණ කටයුතු මෙහෙයවන බවද සඳහන් වේ.", "URL": "https://sinhala.adaderana.lk/news.php?nid=11588", "Category": null, "Parent URL": null}