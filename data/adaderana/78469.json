{"Source": "Adaderana", "Timestamp": "October 8, 2017 02:10 pm", "Headline": "  හම්බන්තොට සිද්ධිය-පහරකෑමට ලක්වූ තරුණයා මාතර මහ රෝහලට   ", "News Content": "හම්බන්තොට පැවති ඒකාබද්ධ විපක්ෂයේ විරෝධතාවය අතරතුර පොලිස් නිලධාරියෙකුගේ පහරකෑමට ලක්වූ තරුණයා මාතර මහ රෝහලට ඇතුළත් කර තිබේ.බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කළේ මාතර බන්ධනාගාර නිලධාරීන්ගේ ආරක්ෂාව යටතේ එම තරුණයා මේ වන විට මාතර රෝහලේ ප්‍රතිකාර ලබමින් සිටින බවයි.පසුගිය සිකුරාදා හම්බන්තොට පැවති ඒකාබද්ධ විපක්ෂයේ විරෝධතාවක් අතරතුර පොලිස් නිලධාරීන් විසින් අත්අඩංගුවට ගෙන රැගෙන යමින් සිටි මෙම තරුණයාට සහකාරී පොලිස් අධිකාරීවරයෙකු විසින් පහරදෙන ආකාරය දක්නට ලැබුණි. විරෝධතාවය අතරතුර අත්අඩංගුවට ගත් සෙසු පිරිස සමඟ මෙම තරුණයා ද අධිකරණයට ඉදිරිපත් කර තිබූ අතර අනතුරුව රක්ෂිත බන්ධනාගාර ගත කෙරුණු ඔහු පසුව ප්‍රතිකාර සඳහා තංගල්ල රෝහලට ඇතුළත් කර තිබේ.ඉන් අනතුරුව එම තරුණයා වැඩිදුර ප්‍රතිකාර සඳහා මාතර මහරෝහලට මාරු කර යවා ඇති බව බන්ධනාගාර මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=78469", "Category": null, "Parent URL": null}