{"Source": "Adaderana", "Timestamp": "April 4, 2014 05:12 pm", "Headline": "ලංකාවට එරෙහි නොවුණේ දේශපාලන තීන්දුවක් නිසයි", "News Content": "ජිනීවා මානව හිමිකම් කවුන්සිලයට ඉදිරිපත් වු ශ්‍රී ලංකාව සම්බන්ධ යෝජනාවේ දී ඉන්දියාව ඡන්දය ප්‍රකාශ කිරීමෙන් වැළකී සිටීම දේශපාලනමය වශයෙන් ගත් තීන්දුවක් බව ඉන්දීය විදේශ කටයුතු අමාත්‍යාංශය පවසයි. ශ්‍රී ලංකාවේ දෙමළ ජනතාවගේ අභිවෘද්ධිය පිළිබඳ විශේෂයෙන් සලකා අදාළ තීන්දුව ගත් බව ඉන්දීය විදේශ කටයුතු අමාත්‍යාංශ ලේකම් සුජාතා සිං කියයි. ජිනීවා මානව හිමිකම් කවුන්සිලයට ශ්‍රී ලංකාව සම්බන්ධයෙන් ඉදිරිපත් වු යෝජනාව සඳහා ඉන්දියාව ඡන්දය ප්‍රකාශ කිරීමෙන් වැළකී සිටීම පිළිබඳ ඉන්දීය මුදල් අමාත්‍ය පි.චිදම්බරම් සිදුකර තිබු ප්‍රකාශයකට ප්‍රතිචාර දක්වමින් සුජාතා සිං මේ බව ප්‍රකාශ කර ඇත. ඉන්දියාව ඡන්දය ප්‍රකාශ කිරීමෙන් වැළකි සිටීම සඳහා ගනු ලැබු තීරණය ඉන්දීය විදේශ කටයුතු අමාත්‍යාංශයේ තීරණයක් ලෙසට පී.චිදම්බරම් හඳුන්වා තිබුණි. අදාළ ප්‍රකාශය ප්‍රතික්ෂේප කරන ඉන්දීය විදේශ අමාත්‍යාංශ ලේකම්වරිය පවසන්නේ ඉන්දියාව ගනු ලැබු තීරණය ඉන්දීය රජය විසින් ගත් දේශපාලනමය තීරණයක් බවයි. අදාළ තීරණයේ දී ඉන්දීය රජය විසින් ශ්‍රී ලංකාවේ දෙමළ ජනතාව නොසලකා හැර ඇති බවට සිදුකරන ප්‍රකාශ අසත්‍යය බව පවසන සුජතා සිං පෙන්වා දෙන්නේ ඉන්දීය රජය ශ්‍රී ලංකාවේ දෙමළ ජනතාවගේ අභිවෘද්ධිය වෙනුවෙන් සෑම අවස්ථාවකම කටයුතු කරන බවයි. දෙමළ ජනතාව නඟා සිටුවීම සඳහා ඉන්දීය රජයේ මැදිහත්වීමෙන් ශ්‍රී ලංකාවේ ක්‍රියාත්මක නිවාස ව්‍යාපෘතිය ලොව විශාලතම ව්‍යාපෘතියක් ලෙස හැඳින්විය හැකි බව ද ඇය ප්‍රකාශ කර ඇත.", "URL": "https://sinhala.adaderana.lk/news.php?nid=42311", "Category": null, "Parent URL": null}