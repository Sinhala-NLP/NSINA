{"Source": "Adaderana", "Timestamp": "June 24, 2014 03:14 pm", "Headline": "මහව රථවාහන ස්ථානාධිපති අත්අඩංගුවට ගැනීමට නියෝග කරයි", "News Content": "මහව පොලීසියේ රථ වාහන අංශයේ ස්ථානාධිපතිවරයා වහාම අත්අඩංගුවට ගෙන අධිකරණය වෙත ඉදිරිපත් කරන ලෙස අනුරාධපුර විශේෂ මහාධිකරණ විනිසුරුවරිය නියෝග කර තිබේ. අනුරාධපුර විශේෂ මහාධිකරණ විනිසුරු ඛේමා ස්වර්ණාධිපති මහත්මිය විසින් නිකවැරටිය ජ්‍යෙෂ්ඨ පොලිස් අධිකාරී චන්දන අලහකෝන් මහතා වෙත මෙම නියෝගය නිකුත් කර ඇති බව සඳහන් වෙයි. වැලිඔය ප්‍ර දේශයේ දී බාල වයස්කාර පාසල් සිසුවෙකු අපයෝජනය කිරීමේ සිද්ධියකට අදාළ නඩුවකට අදාළව එම නඩුවේ අටවන සාක්ෂිකරු ලෙස නීතිපතිවරයා විසින් එවකට වැලිඔය පොලිස් ස්ථානයේ සේවය කළ දැනට මහව පොලීසියේ රථ වාහන අංශයේ ස්ථානාධිපතිවරයා නම් කර තිබේ. මෙම සිද්ධියට අදාළ නඩුව කැඳවු අවස්ථාවේ දී අදාළ රථ වාහන අංශයේ ස්ථානාධිපතිවරයා අධිකරණය හමුවේ පෙනී සිට නොමැති බව වාර්තා වෙයි. මීට පෙර අවස්ථාවක ද ඔහු අධිකරණය හමුවේ පෙනී නොසිටිමින් අධිකරණ නියෝග කඩ කර ඇති බවට අනාවරණය වීමත් සමඟ ඔහුව අත්අඩංගුවට ගන්නා ලෙස මහාධිකරණ විනිසුරුවරිය නියෝග කර ඇත.", "URL": "https://sinhala.adaderana.lk/news.php?nid=44198", "Category": null, "Parent URL": null}