{"Source": "Adaderana", "Timestamp": "October 23, 2012 04:59 pm", "Headline": "නායකත්ව පුහුණුව ගැන දිසාපාමොක්වරුන්ගේ අදහස් විමසති", "News Content": "විශ්ව විද්‍යාල සිසුන් සඳහා ක්‍රියාත්මක කෙරෙන නායකත්ව පුහුණු පාඨමලාව සම්බන්ධයෙන් සියලුම විශ්ව විද්‍යාලවල උපකුලපතිවරුන් හා විශ්ව විද්‍යාල ආචාර්යවරුන්ගේ සමිති සම්මේලනයේ අදහස් හා යෝජනා විමසීමට උසස් අධ්‍යාපන අමාත්‍යාංශය තීරණය කර තිබේ. පසුගිය 16 වැනිදා පැවති සාකච්ඡාවකදී උසස් අධ්‍යාපන අමාත්‍ය එස්.බි‍.දිසානායක මහතාගේ යෝජනාවකට අනුව මෙම පියවර ගත් බව උසස් අධ්‍යාපන අමාත්‍යාංශය සඳහන් කළේය. ඒ අනුව 2012 වසර සඳහා නායකත්ව පුහුණු පාඨමාලාව ආරම්භ කිරීමට පෙර ඒ පිළිබඳ උපකුලපතිවරුන්ගෙන් හා ආචාර්යවරුන්ගෙන් අදහස් විමසීමට නියමිතය. නායකත්ව පුහුණු පාඨමාලාව පිළිබඳ තොරතුරු ඇතුළත් කර භාෂා ත්‍රිත්වයෙන්ම සැකසු නිබන්ධනයක් විද්‍යුත් තැපෑල ඔස්සේ මේ වන විටත් ඔවුන් වෙත යොමුකර ඇති බව උසස් අධ්‍යාපන අමාත්‍යාංශයේ අතිරේක ලේකම් පී.ජී.ජයසිංහ මහතා සඳහන් කළේය. අදාළ පාඨමාලාව සම්බන්ධයෙන් වන නිරීක්ෂණ, අදහස් හා යෝජනා ඇතොත් ඒ සියල්ල එළඹෙන 30 වනදාට පෙර ලබාදීමට කටයුතු කරන ලෙස ද උපකුලපතිවරුන් හා ආචාර්යවරුන් වෙත දැනුම් දී ඇති බව ජයසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=28557", "Category": null, "Parent URL": null}