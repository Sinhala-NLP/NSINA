{"Source": "Adaderana", "Timestamp": "May 8, 2015 05:47 pm", "Headline": "කැමරන් යළි බ්‍රිතාන්‍යයේ බලය අල්ලයි", "News Content": "බ්‍රිතානයේ ඊයේ පැවැති මහ මැතිවරණයෙන් පාලක කොන්සවේටිව් පක්ෂය එරට පාර්ලිමේන්තුවේ මන්ත්‍රී ආසන 650න් 326ක්ම හිමි කර ගනිමින් ජය හිමිකර ගැනීමට සමත් විය.ප්‍රතිවාදී කම්කරු පක්ෂයට හිමි වූයේ ආසන 230ක් පමණි.සෙසු පක්ෂ අතරේ ඉතිරි ආසන සියල්ල බෙදී ගියේය.ඒ අනූව බ්‍රිතාන්‍ය කොන්සර්වේටිව් පක්ෂයේ නායක ඩේවිඩ් කැමරන්ට තවත් පස් වසරකට එරට අගමැති පදවිය දැරීමට අවස්ථාව හිමිව ඇත.සිය ආසනය ජයග්‍රහණය කිරීමෙන් අනතුරුව ඩේවිඩ් කැමරන් සිය පක්ෂ ආධාරකරුවන් අමතා කියා සිටියේ මෙය පරම්පරා ගණනාවකින් කොන්සර්වේටිව් පක්ෂය ලැබූ සුන්දරම ජයග්‍රහණයක් බවයි.රටේ සියලු පුරවැසියන්ගේ අභිලාෂයන් වෙනුවෙන් රට පාලනය කරන බව පැවසූ අගමැතිවරයා, එක්සත් රාජධානිය එකමුතුව තබා ගන්නා බවද කියා සිටියේය.මේ අතර විදෙස් වාර්තා අනාවරණය කළේ මෙම පරාජයත් සමග ලේබර් පක්ෂයේ නායක එඩ් මිලිබෑන්ඩ් ඉල්ලා අස්වීමට සුදානම් වන බවකි.", "URL": "https://sinhala.adaderana.lk/news.php?nid=51196", "Category": null, "Parent URL": null}