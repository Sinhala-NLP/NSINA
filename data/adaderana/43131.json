{"Source": "Adaderana", "Timestamp": "May 11, 2014 01:19 pm", "Headline": "වීඩියෝ:- නිධන් සෙවු සැකකරු මියයාම පිළිබඳව පොලිස් නිලධාරීන් 07ක් අත්අඩංගුවට", "News Content": "අත්අඩංගුවේ සිටි සැකකරුවෙකු රක්ෂිත බන්ධනාගාර ගතව සිටියදී මියයාම සම්බන්ධයෙන් බදුල්ල, කන්දෙකැටිය පොලීස් ස්ථානයේ නිලධාරීන් හත් දෙනෙකුගේ අත්අඩංගුවට ගෙන තිබේ. පසුගිය 07 වනදා නිධන් හෑරීමේ අරමුණින් බෝගහලන්ද රක්ෂිත ප්‍රදේශයට ඇතුළු වු බවට පුද්ගලයින් 5 දෙනෙකු කන්දෙකැටිය පොලීසිය විසින් අත්අඩංගුවට ගනු ලැබුණි. ඔවුන් පස්සර සංචාරක මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රක්ෂිත බන්ධනාගාර ගත කරන ලෙස මහේස්ත්‍රාත්වරයා නියෝග කළේය. ඔවුන් අතරින් බන්ධනාගාර ගතව සිටියදි 18 හැවිරිදි සැකකරුවෙකු හදිසියේ අසනීප වී රෝහල් ගත කිරීමෙන් අනතුරුව ජීවිතක්ෂයට පත් වුණි. පොලිස් නිලධාරීන් සිදුකළ පහරදීම් හේතුවෙන් සැකකරු මෙලෙස අසනීප වු බව චෝදනා එල්ල වී තිබුණි. බදුල්ල මහේස්ත්‍රාත් මහේෂිකා ප්‍රියදර්ශනී ද සිල්වා මෙනවියගේ නියෝග පරිදි මළ සිරුර සම්බන්ධයෙන් සිදුකළ පශ්චාත් මරණ පරීක්ෂණයේ දී අදාළ මරණය පහරදීමකින් සිදුවූවක් බවට තහවුරු වී තිබේ. ඒ අනුව අදාළ සිද්ධිය සම්බන්ධයෙන් කන්දෙකැටිය පොලිසියේ නිලධාරීන් 7 දෙනෙකු සැකපිට අත්අඩංගුවට ගෙන ඇති අතර ඔවුන් අධිකරණය වෙත ඉදිරිපත් කිරීමට නියමිත බව අජිත් රෝහණ මහතා සඳහන් කළේය. උප පොලිස් පරීක්ෂකවරයෙකු, කොස්තාපල්වරුන් සිව්දෙනෙකු, පොලිස් සහයකයෙකු සහ සිවිල් ආරක්ෂක නිලධාරියෙකු මෙලෙස අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=43131", "Category": null, "Parent URL": null}