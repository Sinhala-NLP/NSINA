{"Source": "Adaderana", "Timestamp": "September 1, 2016 05:19 pm", "Headline": "අගමැති ඉන්දීය සාගර සමුළුවට එක්වීමට සුදානම්", "News Content": "නිළ සංචාරයක් සඳහා සිංගප්පූරුව බලා පිටත්ව ගිය අග්‍රාමාත්‍ය රනිල් වික්‍රමසිංහ මහතා අද රාත්‍රියේ ආරම්භ වන ඉන්දීය සාගර සමුළුවට සහභාගී වීමට නියමිතව තිබේ.ඉන්දීය පදනම විසින් සංවිධානය කරන සමුළුවේ සමාරම්භක දේශනය පැවැත්වීමේ අරමුණින් අග්‍රාමාත්‍යවරයා අද අළුයම සිංගප්පූරුව බලා පිටත්ව ගියේය.එරටට ළඟා වූ අග්‍රාමාත්‍යවරයා ඇතුළු දූත පිරිස සිංගප්පූරුවේ ශ්‍රී ලංකා මහකොමසාරිස් කාර්යාල නිළධාරීන් විසින් පිළිගත් බව අග්‍රාමාත්‍ය කාර්යාලය සඳහන් කළේය.ඉන්දීය සාගර සමුළුව සිංගප්පූරුවේ ෂැංග්‍රිලා හෝටලයේදී පැවැත්වෙන අතර ඉන්දීය සාගර කලාපයට බලපාන ආරක්ෂක, ආර්ථික, සංස්කෘතික සහ පාරිසරික ගැටලු විචාරශීලී විමසුමකට ලක් කෙරෙන සැසි ගණනාවක් මෙහිදී පැවැත්වීමට නියමිත බව සඳහන්ය.හෙට දිනයේ පැවැත්වෙන වෙළඳ, ආයෝජන, සංස්කෘතික ආදී ක්ෂ්‍රේත්‍රයන්ට අදාල සැසිවාරයන් සඳහා ඉන්දීය සාගර කලාපීය රටවල් මෙන්ම බටහිර රටවල් ද නියෝජනය කරමින් රාජ්‍ය නායකයින්, දේශපාලඥයින්, විද්වතුන් ඇතුළු විශාල පිරිසක් සහාභාගීවන බව අග්‍රාමාත්‍ය කාර්යාලය පැවසුවේය.", "URL": "https://sinhala.adaderana.lk/news.php?nid=63680", "Category": null, "Parent URL": null}