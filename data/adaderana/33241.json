{"Source": "Adaderana", "Timestamp": "April 13, 2013 12:13 pm", "Headline": "එල්.ටී.ටී.ඊ ත්‍රස්තවාදය වෙනුවට රාජ්‍ය ත්‍රස්තවාදය ඇවිත්", "News Content": "උදයන් පුවත්පතට එල්ලවූ ප්‍රහාරයෙන් තහවුරු වන්නේ එල්.ටී.ටී.ඊ ත්‍රස්තවාදය වෙනුවට රාජ්‍ය ත්‍රස්තවාදය ආදේශවී ඇති බව යයි එ.ජා.ප මහ ලේකම් තිස්ස අත්තනායක මහතා පවසයි. මහ ලේකම්වරයා‍ගේ අත්සනින් යුතුව නිකුත් කර ඇති නිවේදනයකින් හෙතෙම මේ බව පෙන්වාදෙන අතර එකී නිවේදනය පහත පරිදිය. සාමය සහ සමගිය සංකේතවත් කරන සිංහල-හින්දු අලුත් අවුරුද්ද පෙනි, පෙනී අද (13) උදෑසන 5 ට පමණ සන්නද්ධ පිරිසක් පැමිණ යාපනයේ පළවන \"උදයන්\" පුවත් පතේ මුද්‍රණ අංශයේ පරිගණක වලට වෙඩි තබා, එම ගොඩනැගිල්ලට ගිනි තැබීම වියරු, පහත් මානසිකත්වයකින් කළ ක්‍රියාවක් වන අතර මේ රටේ ප්‍රධානතම විපක්ෂය ලෙස එක්සත් ජාතික පක්ෂය එම ක්‍රියාව දැඩි පිළිකුලෙන් යුතුව හෙළාදකිමු. මෙම සාහසික ක්‍රියාවේ සම්පූර්ණ වගකීම මහින්ද රාජපක්ෂ ආණ්ඩුව භාර ගත යුතු අතර මෑත කාලයේ දී \"උදයන්\" පුවත් පතට ප්‍රහාර එල්ල කළ සිව්වැනි වතාව මෙයයි. ප්‍රජාතන්ත්‍රවාදීව මත පළ කිරීමේ නිදහස ඕනෑම ශිෂ්ඨ සමාජයක තිබිය යුතු අතර විශේෂයෙන්ම ආණ්ඩුවට විරුද්ධ මත පළ කිරීමට ඇති නිදහස ඉතා වැදගත් වේ. එල්. ටී. ටී. ඊ . ය වැනි මිනීමරු, ත්‍රස්තවාදී කණ්ඩායම් එම නිදහස තුට්ටුවකටවත් මායිම් නොකළ අතර, ආණ්ඩුව අද යාපනයේ ඇති කරන සිද්ධීන් මගින් ලෝකයාට ඔප්පු කර පෙන්වන්නේ ආණ්ඩුවේත් එල්.ටී.ටී.ඊ.යේ ත් දේශපාලනය අතර කිසිදු වෙනසක් නැති බවයි. එල්. ටී. ටී. ඊ . ත්‍රස්තවාදය වෙනුවට රාජ්‍ය ත්‍රස්තවාදය අද ආදේශ වී තිබේ. එසේම මෙ මගින් ආණ්ඩුව තහවුරු කරන්නේ අදහස් මත පදනම් වූ මතවාදීමය දේශපාලනයකට ලංකාවේ ඉඩක් නැති බවයි. එය අනියම් ආකාරයෙන් එල්.ටී.ටී.ඊ.යේ ප්‍රචණ්ඩ දේශපාලනය සාධාරණීකරණය කිරීමකි. අපට පෙනී යන ආකාරයට ආණ්ඩුව එල්.ටී.ටී.ඊ. ත්‍රස්තවාදය වෙනුවට රාජ්‍ය ත්‍රස්තවාදය ආදේශ කිරීමෙන් බලාපොරොත්තුවන්නේ ප්‍රණ්ඩකාරී වාතාවරණයක් නිර්මාණය කර පවත්වා ගෙන යාමයි. එවිට යළිත් හදිසි නීතිය පනවා ආණ්ඩුවට එරෙහිව ගොඩනැගෙමින් පවතින ජනතා විරෝධය තුවක්කුවෙන් යටපත් කර, භීෂණයෙන් ඉදිරි උතුරු පළාත් සභා මැතිවරණය ජය ගැනීම ආණ්ඩුවේ පහත් අරමුණ වේ. එහෙත් ජනතාව එල්.ටී.ටී.ඊ. ත්‍රස්තවාදය පරාජය කළා සේම ආණ්ඩුවේ ත්‍රස්තවාදයද පරාජය කරන දිනය වැඩි ඈතක නොවන බව අපි වගකීමෙන් යුතුව අවධාරණය කරමු. තිස්ස අත්තනායක (පා ම.)", "URL": "https://sinhala.adaderana.lk/news.php?nid=33241", "Category": null, "Parent URL": null}