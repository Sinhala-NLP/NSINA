{"Source": "Adaderana", "Timestamp": "July 1, 2019 09:32 am", "Headline": "සුඩානයේ හමුදා පාලනය අවසන් කරන්න ඉල්ලා යළිත් විරෝධතා", "News Content": "සුඩානයේ හමුදා පාලනය අවසන් කරන මෙන් ඉල්ලා කාර්ටොම් අගනුවරදී යළිත් විරෝධතාවක් පවත්වා තිබේ. විරෝධතාව හේතුවෙන් නගරයේ වෙළඳසල් රැසක්ද වසා දමා තිබුණී. සුඩානයේ හිටපු ජනාධිපති ඔමාර් අල් බෂීර් ධුරයෙන් පහකිරීමත් සමග ස්ථාපිත වූ හමුදා පාලනයට එරට ජනතාවගෙන් එල්ලවුණේ දැඩි විරෝධයක්. දිගින් දිගටම පැවති විරෝධතා අතරතුරදී හටගත් ගැටුම් වලින් පුද්ගලයන් බොහෝ පිරිසක් මියගියේය. කෙසේ නමුත් තාවකාලිකව නතර කෙරුණු විරෝධතාව පසුගියදා යළිත් ආරම්භ වූ අතර ඒ සඳහා දහස් ගණනින් ජනතාව සහභාගිවී තිබේ. ප්‍රජාතන්ත්‍රවාදී ක්‍රියාකාරීන් මෙම විරෝධතාව හඳුන්වන්නේ මිලියනයකගේ ශක්තියේ පෙළපාලිය ලෙසයි. විරෝධතාවට සහාය පල කිරීමක් ලෙස කාර්ටොම් නගරයේ වෙළඳසල් රැසක්ද වසා දමා තිබුණි. මේ අතර විරෝධතාකරුවන් පාලනය කිරීම සඳහා පොලිසිය කඳුළු ගෑස් ප්‍රහාරයක් එල්ල කළ බව විදෙස් වාර්තා සඳහන් කළේය. විරෝධතා ව්‍යාපාරයේ සංවිධායකයන් ඉකුත් සෙනසුරාදා පැවැත්වූ මාධ්‍ය හමුවකටද ආරක්ෂක අංශ බාධාකර ඇති බව එම වාර්තාවල දැක්වෙයි. සුඩානයේ වත්මන් තත්ත්වය හිටපු ජනාධිපති බෂීර්ගේ පාලනයටත් වඩා දරුණු බවයි ප්‍රකාශකයෙක් මාධ්‍ය වෙත පැවසුවේය.", "URL": "https://sinhala.adaderana.lk/news.php?nid=113106", "Category": null, "Parent URL": null}