{"Source": "Adaderana", "Timestamp": "January 19, 2014 08:33 am", "Headline": "1000 හොර නෝට්ටු සමග 3ක් මාට්ටු", "News Content": "ව්‍යාජ මුදල් නෝට්ටු තොගයක් ළඟ තබාගත් පුද්ගලයින් දෙදෙනෙකු කඩුගන්නාව ප්‍රදේශයේ දී අත්අඩංගුවට ගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ මාවනැල්ල පොලීසියට ලද තොරතුරක් මත මොවුන් අත්අඩංගුවට ගෙන ඇති බවයි. යතුරුපැදියකින් ගමන් කරමින් සිටියදී අත්අඩංගුවට ගත් මෙම සැකකරුවන් සතුව තිබී ව්‍යාජ රුපියල් දහසේ මුදල් නෝට්ටු 43ක් පොලීසිය විසින් සොයාගෙන ඇත. මෙම සැකකරුවන් දෙදෙනා මාවනැල්ල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර මාවනැල්ල පොලීසිය මේ සම්බන්ධයෙන් වැඩිදුර පරීක්ෂණ සිදුකරයි. මේ අතර ව්‍යාජ රුපියල් දහසේ මුදල් නෝට්ටුවක් සමඟ නානුඔය ප්‍රදේශයේදී ද පුද්ගලයෙකු අත්අඩංගුවට ගෙන ඇත. භාණ්ඩ මිලදී ගැනීම සඳහා ප්‍රදේශයේ වෙළෙඳසැලකට මෙම ව්‍යාජ මුදල් නෝට්ටුව ලබා දී ඇති අතර වෙළෙඳසැලේ හිමිකරු පොලීසියට කළ දැනුම්දීමකට අනුව මොහු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. මෙලෙස අත්අඩංගුවට පත්ව ඇත්තේ 30 හැවිරිදි නානුඔය ප්‍රදේශයේ පදිංචි පුද්ගලයෙකි.", "URL": "https://sinhala.adaderana.lk/news.php?nid=40451", "Category": null, "Parent URL": null}