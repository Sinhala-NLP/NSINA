{"Source": "Adaderana", "Timestamp": "February 26, 2013 08:11 am", "Headline": "\"නෝ ෆයර් සෝන්\" එපා", "News Content": "ස්විස්ටර්ලන්තයේ ජිනීවාහි පැවැත්වෙන එක්සත් ජාතීන්ගේ මානව හිමිකම් සමුළුවේ දී ශ්‍රී ලංකාව සම්බන්ධයෙන් චැනල් 4 නාලිකාව සකස් කළ වීඩියෝපටය විකාශය කිරීම නවතාලන ලෙස ශ්‍රී ලංකාව මානව හිමිකම් කවුන්සිලයෙන් ඉල්ලීමක් කර තිබේ. එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත රවිනාත් අරියසිංහ මහතා අදාළ ඉල්ලීම මානව හිමිකම් කවුන්සිලයේ ප්‍රධානියා වෙත යොමුකර ඇති බව සඳහන්ය. චැනල් ෆෝ නාලිකාව විසින් ශ්‍රී ලංකාවේ යුදමය සමයේ සිදුවු බව කියන සිදුවීම් අලලා \"නෝ ෆයර් සෝන්\" නමින් නව වීඩියෝ පටයක් නිර්මාණය කර තිබේ. අදාළ වීඩියෝ පටය මාර්තු මස පළමු වැනි දින ජිනීවාහිදී විකාශය කිරීමට නියමිතව ඇති බව වාර්තා වේ. අදාළ වීඩියෝ පටය නිර්වද්‍ය බවට තහවුරු නොකරන ලද වාර්තා වැඩසටහනක් බැවින් එය ප්‍රචාරය කිරීම තුළින් ජාත්‍යන්තර නීති උල්ලංඝණය වීමක් සිදුවන බව රවිනාත් ආරියසිංහ මහතා සඳහන් කර තිබේ. මෙම සකස් කරන ලද වාර්තාමය චිත්‍රපටයෙන් දෙමළ සහ සිංහල ජාතීන් අතර පවතින සුහදත්වයට ද බලපෑමක් එල්ල විය හැකි බව රවිනාත් ආරියසිංහ මහතා වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=31927", "Category": null, "Parent URL": null}