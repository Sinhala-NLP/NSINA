{"Source": "Adaderana", "Timestamp": "January 10, 2012 09:31 am", "Headline": "ඕස්ට්‍රේලියාවට පිරිසක් ගෙනයාමට සැලසුම් කළ යාත්‍රාව හමුවෙයි", "News Content": "තංගල්ලේ සිට ඕස්ට්‍රේලියාවට පුද්ගලයින් පිරිසක් රැගෙන යාමට සැලසුම් කර තිබු බහුදින ධීවර යාත්‍රාව නාවික හමුදාව විසින් සොයාගෙන තිබේ. හම්බන්තොට මුහුදේ දී අදාළ බහුදින ධීවර යාත්‍රාව අද(10) අලුයම 2.30 ට පමණ මෙලෙස සොයා‍ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. ඕස්ට්‍රේලියාවට යෑම සඳහා තංගල්ල, රැකව ප්‍රදේශයේ රැඳී සිටි පුද්ගලයින් 21 දෙනෙකු පසුගිය 06 වන දින නාවිකා හමුදාව සහ පොලිස් අපරාධ විමර්ශන ඒකකය විසින් සිදුකළ වැටලීමකදී අත්අඩංගුවට ගනු ලැබීය. අනතුරුව මෙම පිරිස ඕස්ට්‍රේලියාවට රැගෙන යාම සඳහා සූදානම් කර තිබු යාත්‍රාව සෙවීමේ කටයුතු නාවික හමුදාව විසින් ආරම්භ කළ අතර අද අලුයම එම යාත්‍රාව සමඟ පුද්ගලයින් සිව්දෙනෙකු මෙලෙස අත්අඩංගුවට ගෙන තිබේ. මෙම යාත්‍රාව මාතර ප්‍රදේශයේ බහුදින ධීවර යාත්‍රාවක් බව නාවික හමුදාව ප්‍රකාශ කළේය. මේ අතර තංගල්ලේ සිට ඕස්ට්‍රේලියාව බලා පිටත්ව යාමට තැත්කිරීමේ දී අත්අඩංගුවට ගත් පුද්ගලයින් 14 දෙනෙකු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. මෙම සැකකරුවන් සමග අත්අඩංගුවට ගත් තවත් සැකකරුවන් හත් දෙනෙකු මුදාහැරීමට ද අධිකරණය නියෝග කර ඇත. මෙම සැකකරුවන්ගේ විදේශ ගමන සංවිධානය කළ පුද්ගලයින් සහ ඔවුන්ගේ අරමුණු පිළිබඳව තවදුරටත් පරික්ෂණ පවත්වන බව අධිකරණයට වාර්තාවක් ඉදිරිපත් කරමින් අපරාධ පරික්ෂණ දෙපාර්තමේන්තුව ප්‍රකාශ කර තිබේ. එම පරීක්ෂණ අවසන් වන තුරු ඔවුන් රිමාන්ඩ් භාරයට පත්කරන මෙන් පොලිසිය අධිකරණයෙන් ඉල්ලා සිටියේය. එම ඉල්ලීම පිළිගත් කොළඹ ප්‍රධාන මහේස්ත්‍රාත් රෂ්මි සිංගප්පුලි මහතා අදාළ සැකකරුවන් 14 දෙනා ලබන 23 වන දින දක්වා රිමාන්ඩ් භාරයේ තැබීමට නියෝග කර ඇත.", "URL": "https://sinhala.adaderana.lk/news.php?nid=21282", "Category": null, "Parent URL": null}