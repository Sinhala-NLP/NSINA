{"Source": "Adaderana", "Timestamp": "May 6, 2014 02:16 pm", "Headline": "පරිභෝජනයට නුසුදුසු අාහාර අලෙවි කළ වෙළඳසැලක් වටලයි ", "News Content": "මිනිස් පරිභෝජනයට නුසුදුසු ආහාර ද්‍රව්‍ය අලෙවි කළ දඹුල්ල නගරයේ තොග වෙළඳසැලක් පාරිභෝගික අධිකාරිය සිදුකළ වැටලීමකදී සොයාගෙන තිබේ. මාධ්‍යවේදියෙකු විසින් පාරිභෝගික අධිකාරියට ලබාදුන් තොරතුරකට අනුව මෙම වැටලීම සිදුකර ඇති බව සඳහන් වෙයි. අදාළ වෙළඳසැලේ තිබී පරිභෝජනයට නුසුදුසු බී ලූනු, කඩල පරිප්පු, රට ඉඳි, කරවල, හාල්මැස්සන් ඇතුළු කිලෝග්‍රෑම් දස දහස් තුන්සීයක ආහාර ද්‍රව්‍ය සොයාගෙත් බව පාරිභෝගික අධිකාරිය සඳහන් කළේය. මේ අතර රජයේ පාලන මිලට වඩා වැඩි මිලට අලෙවි කිරීමට සූදානම් කර තිබු සහල් කිලෝ ලක්ෂයකට අධික ප්‍රමාණයක් ද අදාළ වෙළඳසැලේ ගබඩා කර තිබු බව පාරිභෝගික අධිකාරිය පවසයි. රුපියල් 77කට අලෙවි කිරීමට නියමිත සම්බා කිලෝවක් අදාළ වෙළඳසැලේ රුපියල් 85කට අලෙවි කර ඇති බව වාර්තා වෙයි. සහල් පාලන මිලට වඩා වැඩි මිලට අලෙවි කිරීම සහ මිනිස් පරිභෝජනයට නුසුදුසු ආහාර අලෙවි කිරීම යන චෝදනා මත අදාළ වෙළඳසැලේ හිමිකරුට එරෙහිව නීතිමය ක්‍රියාමාර්ග ගන්නා බව පාරිභෝගික අධිකාරිය සඳහන් කළේය. මේ අතර වැටලීම සිදුකරන අවස්ථාව ආවරණය කිරීම සඳහා එහි ගිය මාධ්‍යවේදීන්ට එය ආවරණය නොකරන ලෙස ඉල්ලමින් වෙළඳසැලේ හිමිකරු විසින් අල්ලස් ලබාදීමට ද උත්සාහ දරා ඇති බවට පාරිභෝගික අධිකාරියට තොරතුරු ලැබී තිබේ.", "URL": "https://sinhala.adaderana.lk/news.php?nid=43015", "Category": null, "Parent URL": null}