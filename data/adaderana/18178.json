{"Source": "Adaderana", "Timestamp": "August 20, 2011 08:16 am", "Headline": "එල්.ටී.ටී.ඊ. ජාත්‍යන්තර ජාලය තවමත් ක්‍රියාත්මකයි", "News Content": "එල්.ටී.ටී.ඊ. ජාත්‍යන්තර ජාලය තවමත් ක්‍රියාත්මක බවට විශ්වාස පළකරන බව අමෙරිකානු රාජ්‍ය දෙපාර්තමේන්තුව පවසයි. අමෙරිකානු රාජ්‍ය දෙපාර්තමේන්තුව විසින් 2010 වසර සඳහා නිකුත් කරන ලද වාර්තාවෙහි මේ බව සඳහන්ය. 2009 වසරේ එල්.ටී.ටී.ඊ. ත්‍රස්තවාදය ශ්‍රි ලංකාව තුළින් තුරන් කළ බවට ශ්‍රී ලංකා රජය ප්‍රකාශ කළ ද ජාත්‍යන්තර එල්.ටී.ටී.ඊ ක්‍රියාකාරකම් සම්පූර්ණයෙන් අවසන් වී නොමැති බව අදාළ වාර්තාවේ සඳහන් වේ. 2010 වසර තුළ ශ්‍රි ලංකාවේ ප්‍රබල ත්‍රස්තවාදී ක්‍රියාකාරකම් වාර්තා නොවූව ද ත්‍රස්තවාදීන්ට මූල්‍යමය සහ යුදමය වශයෙන් සහයෝගය ලබාදුන් පිරිස් පිළිබඳ වාර්තා වන බව අමෙරිකානු රාජ්‍ය දෙපාර්තමේන්තුව පවසයි. ත්‍රස්තවාදය යළි ශ්‍රී ලංකාව තුළ ඇති නොවීමට විවිධ ක්‍රියාමාර්ග ශ්‍රී ලංකා රජය විසින් ක්‍රියාවට නංවා ඇති අතර ඒ සඳහා අවශ්‍ය සහයෝගය අමෙරිකාව විසින් ලබාදී ඇති බව ඔවුන් පෙන්වාදෙයි. ඒ යටතේ ත්‍රස්තවාදීන්ට ලැබෙන ජාත්‍යන්තර ආධාර නතර කිරීම සඳහා ශ්‍රී ලංකා රජය අනුගමනය ක්‍රියාමාර්ගවලට අමෙරිකානු රාජ්‍ය දෙපාර්තමේන්තුවේ ද නිරන්තර සහය හිමිවන බව අදාළ වාර්තාවේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=18178", "Category": null, "Parent URL": null}