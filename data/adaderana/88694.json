{"Source": "Adaderana", "Timestamp": "May 7, 2018 08:03 pm", "Headline": "වෑන් රථයක දරුවන් දෙදෙනෙකු ගැටෙයි-එක් දරුවෙක් මිය යයි-පලා ගිය වෑන් රිය තරුණයින් වට කර අල්ලයි", "News Content": "පුත්තලම කොළඹ මාර්ගයේ පාලවිය තල්ගස්කන්ද ප්‍රදේශයේදි වෑන් රථයක ගැටුණු දරුවන් දෙදෙනාගෙන් එක් දරුවකු අද (07) සවස මරණයට පත්ව ඇති බව පුත්තලම පොලීසිය පවසයි. මෙසේ මරණයට පත්ව ඇත්තේ පාලවිය විද්‍යාලයේ 6 ශ්‍රේණියේ අධ්‍යාපනය ලබන 11 හැවිරිදි අසිත සංජීව නැමති දරුවකු බව වාර්තා වෙයි. මරණයට පත් දරුවා තම ඥාති සොහොයුරියක් සමඟ වෙළද සැලකට පැමිණ ආපසු නිවස බලා පා ගමනින් මාර්ගයට පිවිසෙනවාත් සමඟ අධික වේගයෙන් පැමිණි වෑන් රථයක් ඔවුන් දෙදෙනා යට කර පලා යමින් සිටියදි ප්‍රදේශයේ තරුණයින් යතුරු පැදිවලින් ගොස් මාර්ගය හරස් කර වෑන් රථය නවතා පොලීසියට භාර දී තිබේ. මරණයට පත් දරුවා සමඟ ගමන් කරමින් දැරිය වෑන් රථයේ යාන්තමින් ගැටි ඈතට විසි විමෙන් දිවි බේරි ඇති බව පොලීසිය පවසයි. අනතුරින් තුවාල ලැබු දැරිය වනාතවිල්ලුව ප්‍රදේශයේ සිට ඇගේ පුංචිගේ නිවසට පැමිණ සිටියදි මෙම සිද්ධියට මුහුණ දි තිබේ. සිද්ධිය සම්බන්ධව වෑන්රථය සහ රියදුරා පුත්තලම මුලස්ථාන පොලිසියේ රථවාහන අංශය මඟින් අත්අඩංගුවට ගෙන තිබුණි. අනතුර සිදුවන ආකාරය අසල තිබු ආරක්ෂිත කැමරාවක සටහන් ව තිබු අතර දරුවන් මාර්ගය අයිනේ බොරළු තිරුවේ ගමන් කරමින් සිටියදි වෑන් රථය දරුවන් යටකර ගෙන ගමන් කරන ආකාරය දැක ගත හැකි විය.", "URL": "https://sinhala.adaderana.lk/news.php?nid=88694", "Category": null, "Parent URL": null}