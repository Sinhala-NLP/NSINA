{"Source": "Adaderana", "Timestamp": "December 12, 2011 11:01 pm", "Headline": "පිරවුම් අත් නිසා ඉන්ධන අපතේ යන්නේ නෑ", "News Content": "ලංකා ඛනිජ තෙල් තොග ගබඩා පර්යන්ත සමාගම දැනට භාවිතා පිරවුම් අත්(Loading Arms) හේතුවෙන් ඉන්ධන අපතේ යන බවට පළවන පුවත්වල කිසිදු සත්‍යතාවක් නොමැති බව ඛනිජ තෙල් කර්මාන්ත අමාත්‍යංශය සඳහන් කරයි. එකී අමාත්‍යංශය විසින් නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. තෙල් බවුසර්වලට ඉන්ධන පිරවීම සදහා කොළොන්නාව ලංකා ඛනිජ තෙල් තොග ගබඩා පර්යන්ත සමාගම දැනට භාවිතා කරන Hold open නැමති පිරවුම් අත් (Loading Arms)හේතුවෙන් ඉන්ධන අපතේ ගිය බවට වාර්තා වී නොමැත. බවුසර් වලට ඉන්ධන පිරවීමට නව පිරවුම් අත් සවි කිරීම සදහා කොළොන්නාව ලංකා ඛනිජ තෙල් තොග ගබඩා පර්යන්ත සමාගම ගත් තීරණයක් මත එක්සත් රාජධානියේ පෞද්ගලික සමාගමකින් පිරවුම් අත්(Loading Arms) 34ක් මේ වසරේ මාර්තු මාසයේදී ආනයනය කර ඇත. එම පිරවුම් අත් 34න් 13ක් මේ වන විට කොළොන්නාව තෙල් ගබඩා සංකීර්ණයේ හා ප‍්‍රාදේශීය තොග ගබඩා උපපොළවල් 2ක සවිකර ඇත. මෙම පිරවුම් අත්වල ක‍්‍රියාකාරීත්‍වය කොළොන්නාව ලංකා ඛනිජ තෙල් තොග ගබඩා පර්යන්ත සමාගමේ ඉංජිනේරු අංශය විසින් පරීක්‍ෂා කළවිට ඒවා කොළොන්නාව ලංකා ඛනිජ තෙල් තොග ගබඩා පර්යන්ත සමාගම ඇනවුම් කරන ලද පිරවුම් අත් නොවන බව හදුනාගත් බවත් ඉංජිනේරු කළමානාකරු ඇන්තනීස් මාටින් මහතා පවසයි. එමෙන්ම ලංකා ඛනිජ තෙල් තොග ගබඩා පර්යන්ත සමාගම Stay Open නැමති පිරවුම් අත් ඇනවුම් කළ නමුත් සැපයුම්කාර සමාගම Hold Open නැමති පිරවුම් අත් එවා ඇතැයිද ඒ මහතා ප‍්‍රකාශ කරයි. මෙය දැනගත් වහාම අදාළ සැපයුම්කාර සමාගමට ඒ බව දැනුම් දුන් බවත් ඒ අනුව Hold Open පිරවුම් අත් Stay Open පිරවුම් අත් බවට පරිවර්තනය කිරීම සදහා අවශ්‍ය වෑල්ව් කොටස් අදාළ සැපයුම්කාර සමාගම 2011-12-04 දින කිසිදු අයකිරීමකින් තොරව කොළොන්නාව ලංකා ඛනිජ තෙල් තොග ගබඩා පර්යන්ත සමාගම එවා ඇති බවත් පවසන ඉංජිනේරු කළමනාකරු එම වෑල්ව් කොටසක් දැනට භාවිතයට ගන්නා Hold Open පිරවුම් අතකට 2011-12-05 වැනිදාම සවිකොට මේ වනවිට එහි ක‍්‍රියාකාරීත්‍වය පරීක්‍ෂා කරමින් සිටින බවද සදහන් කරයි. කෙසේ නමුත් Hold Open නැමති පිරවුම් අත් භාවිතය නිසා ඉන්ධන අපතේ යන්නේ යැයි ඇතැමුන් කරන ප‍්‍රකාශ අසත්‍යයකි.", "URL": "https://sinhala.adaderana.lk/news.php?nid=20638", "Category": null, "Parent URL": null}