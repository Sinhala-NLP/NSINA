{"Source": "Adaderana", "Timestamp": "November 5, 2011 10:00 am", "Headline": "ලක්ෂ 5 ක් ඉල්ලා දරුවකු පැහැරගැනීම -මව්පියන් අත්අඩංගුවට", "News Content": "රුපියල් ලක්ෂ 5ක කප්පම් මුදලක් ඉල්ලා ළමයෙකු පැහැරගැනීමේ සිද්ධිය සම්බන්ධයෙන් එම ළමයාගේ මව සහ පියා කොස්වත්ත පොලිසිය විසින් අත්අඩංගුවට ගෙන තිබේ. පසුගිය පළමුවැනිදා මෙසේ පැහැරගැනීමට ලක්වුණේ හල්අඩුවන කතෝලික දේවස්ථානයේ සිටි 15 හැවිරිදි පිරිමි දරුවෙකි. තමා භාරයේ සිටි ‍මෙම දරුවා පැහැරගෙන ගොස් දරුවා ආපසු බාරදීමට ලක්ෂ 5ක කප්පම් මුදලක් ඉල්ලූ බවට එම දේවස්ථානයේ දොන් ප්‍රැන්සිස් ලාවුස් පියතුමන් කොස්වත්ත පොලිසියට පැමිණිලි කර තිබුණි. ඒ අනුව මාරවිල ප්‍රදේශයේ දී කප්පම් මුදල සහ දරුවා හුවමාරු කරගන්නා අවස්ථාවේ අදාළ යුවළ අත්අඩංගුවට ගත් බව කොස්වත්ත පොලිසිය ප්‍රකාශ කරයි. සිදුකරන ලද ප්‍රශ්න කිරීම්වලදී එම යුවළ අදාළ දරුවාගේ මව සහ පියා බවට අනාවරණය වී ඇති අතර උකසට තබන ලද ඉඩමක් බේරාගැනීම සඳහා එම මුදල් ලබාගත් බව ඔවුන් පවසා තිබේ. අත්අඩංගුවට ගත් සැකකරු සහ සැකකාරිය අද(05) මාරවිල දිසා අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=19797", "Category": null, "Parent URL": null}