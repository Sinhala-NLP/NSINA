{"Source": "Adaderana", "Timestamp": "August 9, 2010 08:27 am", "Headline": "එජාප මහජන නියෝජිතයින් 20 ට එරෙහිව විනය පරීක්ෂණ", "News Content": "එක්සත් ජාතික පක්ෂ කෘත්‍යාධිකාරී මණ්ඩල රැස්වීමේදී ගන්නා ලද තීරණ ප්‍රසිද්ධ රැස්වීම්වල සහ ජනමාධ්‍ය මගින් විවේචනය කළ එම පක්ෂයේ මහජන නියෝජිතයින් 20 දෙනෙකුට පමණ එරෙහිව විනය පරීක්ෂණ පැවැත්වීමට තීරණය කර තිබේ. මෙම පිරිස අතර පක්ෂය නියෝජනය කරන පාර්ලිමේන්තු මන්ත්‍රීවරුන් මෙන්ම පළාත් සභා, ප්‍රාදේශීය සභා සහ නගර සභා මන්ත්‍රීවරුන් වන බව එක්සත් ජාතික පක්ෂ ආරංචි මාර්ග පවසයි. කෘත්‍යාධිකාරී මණ්ඩලය විසින් සාමුහිකව ගන්නා ලද තීරණ ප්‍රසිද්ධියේ විවේචනය කිරීම නීති විරෝධි බව එක්සත් ජාතික පක්ෂයේ ජ්‍යෙෂ්ඨ ප්‍රකාශකයෙකු සඳහන් කළේය. මේ අතර කෘත්‍යාධිකාරී මණ්ඩල තීරණ විවේචනය කිරීම සම්බන්ධයෙන් දැනටමත් පුද්ගලයන් කිහිපදෙනෙකුගෙන් ප්‍රකාශ ලබාගෙන ඇති බව ද වාර්තා වේ. මේ අතර පක්ෂ නායකයන් තෝරා ගැනීමේදී පළාත් පාලන ආයතන වල නියෝජිතයන්ට අවස්ථාව ලබාදීම සම්බන්ධයෙන් ලබන 11 වැනිදා රැස්වන කෘත්‍යාධිකාරී මණ්ඩල රැස්වීමේදී අවසන් තීරණයක් ගැනීමට නියමිතය.", "URL": "https://sinhala.adaderana.lk/news.php?nid=10106", "Category": null, "Parent URL": null}