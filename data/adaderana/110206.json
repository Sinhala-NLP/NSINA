{"Source": "Adaderana", "Timestamp": "May 18, 2019 01:59 pm", "Headline": "ආගමික සිද්ධස්ථාන විනාශ කර බෞද්ධ රාජ්‍යය ශක්තිමත් කළ නොහැකි-සජිත්", "News Content": "ලොව්තුරා බුදුරජාණන් වහන්සේ දේශණා කළ නිර්මල බුදුදහම එලෙසම පිළිපදිමින් මෙරට සියලු ජාතීන් හා ආගම් ආරක්ෂා කරගෙන මේ සිංහල බෞද්ධ මාතෘ භූමිය තුළ සෑම පුරවැසියෙක්ම සමඟිව එකට එක්ව ජීවත් විය යුතු බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. සෙසු ජාතීන් හා ආගම් කොන් කරමින්, පැත්තකට විසි කරමින්, ආගමික සිද්ධස්ථාන විනාශ කර සිංහල බෞද්ධ රාජ්‍යය ශක්තිමත් කළ නොහැකි බවද අමාත්‍යවරයා පැවසීය. ආණ්ඩුක්‍රම ව්‍යවස්ථාවෙන් බුදු සසුනට මුල් තැන හිමි වුවත්, එයට අවශ්‍ය ප්‍රායෝගික ශක්තිය හා රැකවරණය ජනතාව ලබා නොදෙන්නේ නම් බුදු සසුන ශක්තිමත් නොවන බවත්, මේ සිංහල බෞද්ධ මාතෘභූමිය තුළ ජාති ආගම් කේන්ද්‍ර කර ගනිමින් හිංසාකාරී පීඩාකාරී ක්‍රියා සිදුවන සෑම මොහොතකදීම සම්බුද්ධ ශාසනය පිරිහීමට ලක්වන බවත් අමාත්‍යවරයා සඳහන් කළේය. බුදු සසුන ආරක්ෂා කර ගනමින් ලොව පුරා ව්‍යාපත් කිරීමට නම් අවිහිංසාවාදීව, ශිෂ්ඨසම්පන්නව, යුක්තිගරුකව, සහෝදරත්වයෙන් හා සංහිඳියාවෙන් කටයුතු කළ යුතු බව පැවසූ අමාත්‍යවරයා, එමෙන්ම මෙරට සියලු ජාතීන් හා ආගම් ආරක්ෂා කර ගනිමින් මාතෘ භූමිය රැක ගැනීමට අප එක්ව කටයුතු කළ යුතු බවද වැඩිදුරටත් පැවසීය.", "URL": "https://sinhala.adaderana.lk/news.php?nid=110206", "Category": null, "Parent URL": null}