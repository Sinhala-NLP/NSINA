{"Source": "Adaderana", "Timestamp": "April 17, 2017 10:13 am", "Headline": " අනතුරු 4යි-මරණ 4යි-8ට තුවාලයි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව් දෙනෙකු මියගොස් තිබේ.සීදූව, ගලිගංඑළිය, කුස්වල අතුරු මාර්ගයේදී යතුරුපැදියක් පැදිකරුට පාලනය කරගත නොහැකිව විදුලි රැහැන් කණුවක ගැටී ඇති අතර අනතුරෙන් යතුරුපැදිකරු මියගොස් ඇති බව පොලීසිය සඳහන් කළේය.මියගොස් ඇත්තේ ඉබ්බාගමුව, කුඹුක්වැව ප්‍රදේශයේ පදිංචිව සිටි 33 හැවිරිදි පුද්ගලයෙකි.මේ අතර පුනරීන්, පරන්තන් මාර්ගයේ මුක්කම්පන් හන්දිය ප්‍රදේශයේදී යතුරුපැදියක් සහ මෝටර් රථයක් එකිනෙක ගැටීමෙන් සිදුවූ අනතුරකින් යතුරුපැදිකරු මියගොස් තිබේ.පුනරීන්, වෙට්ටකාඩු ප්‍රදේශයේ පදිංචිවි සිටි 60 හැවිරිදි පුද්ගලයෙකු මෙලෙස මියගොස් ඇති අතර අනතුරට සම්බන්ධ මෝටර් රථ රියදුරු අත්අඩංගුවට ගත් බව පොලීසිය පැවසුවේය.මේ අතර අක්මීමණ ප්‍රදේශයේදී ත්‍රීරෝද රථයක් අතුරු මාර්ගයකට හැරවීමට යාමේදී ප්‍රධාන මාර්ගයේ ධාවනය වූ යතුරුපැදියක ගැටීමෙන් අනතුරක් සිදුව තිබේ.අනතුරෙන් ත්‍රීරෝද රථයේ ගමන් කළ පුද්ගලයෙකු මියගොස් ඇති අතර ත්‍රීරෝද රථ රියදුරු, එහි ගමන් කළ කාන්තාවක, ළමයෙකු සහ යතුරුපැදිකරු බරපතළ තුවාල ලබා කරාපිටිය රෝහලට ඇතුළත් කර ඇති බව පොලීසිය සඳහන් කළේය.හංවැල්ල, දිගනවත්ත හන්දිය ප්‍රදේශයේදී ත්‍රීරෝද රථයක් සහ වෑන් රථයක් එකිනෙක ගැටීමෙන් සිදුවූ අනතුරකින් ත්‍රීරෝද රථයේ ගමන් කළ කාන්තාවක මියගොස් තිබේ.ත්‍රීරෝද රථ රියදුරු සහ එහි ගමන් කළ තවත් තිදෙනෙකු තුවාල ලබා හෝමාගම රෝහලට ඇතුළත් කර ඇති අතර අනතුරට සම්බන්ධ වෑන් රථ රියදුරු අත්අඩංගුවට ගත් බව පොලීසිය පැවසුවේය.", "URL": "https://sinhala.adaderana.lk/news.php?nid=72141", "Category": null, "Parent URL": null}