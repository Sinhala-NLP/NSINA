{"Source": "Adaderana", "Timestamp": "March 19, 2014 11:05 am", "Headline": " දැරණියගල විදුලියෙන් ස්වයංපෝෂිතයි", "News Content": "ඡායා රූ - සමල් පෙරේරා සැමට විදුලිය ලබා දීමේ ජාතික වැඩපිළිවෙළ යටතේ වසර 07 ක් තුළ දැරණියගල මැතිවරණ කොට්ඨාසයේ සියළු ජනතාව සඳහා විදුලිය දී අවසන් කිරීමේ උත්සවය පශු සම්පත් හා ග්‍රාමිය ප්‍රජා සංවර්ධන නියෝජ්‍ය අමාත්‍ය හා දැරණියගල ශ්‍රී.ල.නි.ප. ප්‍රධාන සංවිධායක එච්.ආර්.මිත්‍රපාල මහතාගේ ප්‍රධානත්වයෙන් පැවැත්විණි. දැරණියගල ජනතාවට විදුලිය ලබා දීම සඳහා එම ආසනය තුළ විදුලි ට්‍රාන්ස්ෆෝමර් 49 ක් ස්ථාපිත කළ අතර මේ සඳහා රු. මිලියන 435 ක් පමණ මුදලක් වැයවී ඇති බව සඳහන්ය. මෙහිදී රැස්ව සිටි ජනතාව අමතමින් නියෝජ්‍ය අමාත්‍යවරයා මෙසේ කියා සිටියේය. “අද වන විට ජනාධිපතිතුමාගේ නායකත්වයෙන් දැවැන්ත සංවර්ධනයකට රට ගමන් කරමින් ඉන්නවා. රට සංවර්ධන වෙනකොට අනිත් පැත්තෙන් ගම සංවර්ධන කිරීම තමයි අපගේ බලාපොරොත්තුව. ඒ හේතුව නිසාම අද වන විට විදුලියෙන් දැරණියගල ස්වයංපෝෂිතයි. 77 යුඑන්පි ආණ්ඩුව ඇවිත් විවෘත ආර්ථිකය කියලා එකක් ගෙනාවා. එදා සිට අවුරුදු 17 ක් රට වළපල්ලට ගිගින් තිබුනේ. එදා හැම ගෙදරකම කිරි හරකෙක් හිටියා. නමුත් ජේ.ආර්. නවසිලන්තයෙන් පිටිකිරි ගෙනල්ලා අපේ ගෙවල්වල හිටිය දෙන්නු වළපල්ලට යැව්වා. දේශිය ආර්ථිකය එහෙම පිටින්ම බංකොලොත් උනා. ජනතාවගේ එදිනෙදා අවශ්‍යතාවල හිටන් හැමදෙයක්ම රටින් ගේන තැනට පත් කළා. ගෙදර දොරේ අල බතල ටික වවා ගත්ත ගොවියන්ට යන එන මං නැති කලා. එදා අපේ රටට වෙච්ච ශාපය අදටත් තියෙනවා. මේ වනකොටත් අපි හාල්මැස්සෝ, පරිප්පු, සීනි, පිටි, කරවල වගේ අත්‍යවශ්‍ය දේවල් පිටරටින් ගේන්නේ. අපේ විපක්ෂයේ උදවිය බඩු මිල අඩු කරනු කියලා පෙළපාලි යනවා.එහෙම ගියාට ඒ රටවල අය අපිට බඩු අඩුවට දෙයිද? ඒ නිසා කොහොමද බඩු මිල අඩු කරන්නේ? ඒ නිසා තමයි අපේ ජනාධිපතිතුමා බඩු මිල අඩු කරනවා වෙනුවට රටේ ජනතාවගේ ආර්ථික ශක්තිය වැඩි කරන්න ක්‍රියා කරගෙන යන්නේ“", "URL": "https://sinhala.adaderana.lk/news.php?nid=41905", "Category": null, "Parent URL": null}