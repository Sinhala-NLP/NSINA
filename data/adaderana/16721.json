{"Source": "Adaderana", "Timestamp": "June 13, 2011 09:24 am", "Headline": "දින 3 ක් අනුරාධපුරයේ සිට මිහින්තලයට දුම්රිය‍ ගමන නොමිලේ", "News Content": "පොසොන් උත්සවය නිමිත්තෙන් අනුරාධපුරය අටමස්ථානය සහ මිහින්තලය රජමහා විහාරස්ථානය වෙත පැමිණෙන සැදැහැවතුන්ට අවශ්‍ය සියලු පහසුකම් සලසා ඇති බව ‍පොසොන් උත්සව කමිටුවේ සභාපති අනුරාධපුර දිස්ත්‍රික් ලේකම් මහින්ද සෙනවිරත්න මහතා පවසයි. පොසොන් උත්සවය නිමිත්තෙන් ලක්ෂ 20 ට අධික සැදැහැවතුන් පිරිසක් අනුරාධපුරය වෙත පැමිණෙනු ඇති බවට පොසොන් උත්සව කමිටුව විශ්වාසය පළ කරයි. ඒ අනුව අද(13) සිට විශේෂ දුම්රිය සහ බස් රථ සේවාවන් ආරම්භ වේ. අනුරාධපුරයේ සිට මිහින්තලය දක්වා හෙට, අනිද්දා සහ 16 යන දිනවලදී නොමිලේ දුම්රිය‍ සේවාවක් ද ක්‍රියාත්මක කිරීමට තීරණය කර තිබේ. මේ අතර පො‍සොන් සතිය තුළ අනුරාධපුර නුවර වැව සහ තිසාවැවෙන් දියනෑම තහනම් කර ඇති බව පොසොන් කමිටුව ප්‍රකාශ කරනු ලැබීය. ඒ සඳහා බසවක්කුලම, මහකනදරාව, නාච්චිදූව, බළලුවැව, කලාවැව, සහ යෝද ඇළ පරිහරණය කළ හැකිය. ආරක්ෂාව සඳහා පොලිස් නිලධාරීන් 4000 ක් පමණ යොදවා ඇති බව උතුරු මැද දිසාව භාර ජ්‍යෙෂ්ඨ නියෝජ්‍ය පොලිස්පති ජයන්ත ගමගේ මහතා පැවසුවේය. මීට අමතරව අනුරාධපුරය සහ මිහින්තලය ප්‍රදේශවල විශේෂ රථ වාහන සැලැස්මක් ද ක්‍රියාත්මක කිරීමට පියවර ගෙන තිබේ. \"පොසොන් සඳ නිවාලයි සිත\" යන්න මෙවර ජාතික පොසොන් උත්සවයේ තේමාව වී තිබේ. ඊයේ(12) ඇරඹි ජාතික පොසොන් සතිය ලබන 18 වැනි දින දක්වා ක්‍රියාත්මකය.", "URL": "https://sinhala.adaderana.lk/news.php?nid=16721", "Category": null, "Parent URL": null}