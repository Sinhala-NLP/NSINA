{"Source": "Adaderana", "Timestamp": "January 4, 2018 09:47 pm", "Headline": "යාපනයේ උසස් පෙළ විශිෂ්ඨයෝ ඇගයේ", "News Content": "අධ්‍යයන පොදු සහතිකපත් උසස් පෙළ විභාගයේදී දිවයිනේ ප‍්‍රථම ස්ථාන හා තෙවන ස්ථාන දිනාගත් යාපනය ප‍්‍රදේශයේ දරුවන් ඇගයීමේ වැඩසටහනක් උතුරු පළාත් අධ්‍යාපන අමාත්‍යාංශ ලේකම් ආර්.රවීන්ද්‍රන් මහතාගේ ප‍්‍රධානත්වයෙන් උතුරු පළාත් අධ්‍යාපන අමාත්‍යාංශයේදී පැවැත්විණ. භෞතික විද්‍යා අංශයෙන් දිවයිනේ පළමුවැනියා හා තෙවැනි ස්ථාන හිමකරගත් දරුවන් හා ජෛව තාක්ෂණ විද්‍යාව විෂය ධාරාවෙන් දිවයිනේ තෙවැනි ස්ථානය හිමිකරගත් දැරිය වෙනුවෙන් කුසලතා සම්මාන පිරිනැමීම එහිදි සිදුකරනු ලැබීය. උතුරු පළාත් අධ්‍යාපන අමාත්‍ය අචාර්ය කන්දයියා සර්වේශ්වරන් මහතාගේ උපදෙස් මත සම්මාන පිරිනැමීමේ වැඩසටහන සංවිධානය කොට තිබිණ. වැඩසටහනට එක්වු උතුරු පළාත් අධ්‍යාපන අමාත්‍යාංශ ලේකම්වරයා පැවසූවේ උතුරු පළාතේ අධ්‍යාපන ක්ෂේත‍්‍රයේ ප‍්‍රගතිය වෙනුවෙන් ගත හැකි සෑම ක්‍රියාමාර්ගයක් ගැනීමට පළාත් අධ්‍යාපන අමාත්‍යාංශය කටයුතු කරන බවයි. වැඩසටහන් අවස්ථාවට දරුවන්ගේ පාසල් විදුහල්පතිවරුන්,දෙමාපියන් ඇතුළු පිරිසක්ද එක්ව සිටියහ.", "URL": "https://sinhala.adaderana.lk/news.php?nid=82518", "Category": null, "Parent URL": null}