{"Source": "Adaderana", "Timestamp": "September 13, 2018 08:15 am", "Headline": "කේරළ ගංජා සමඟ තරුණ යුවලක් අත්අඩංගුවට", "News Content": "හලාවත - ඉරණවිල ප්‍රදේශයේදී යතුරුපැදියකින් කේරළ ගංජා තොගයක් රැගෙන යමින් සිටි තරුණ යුවලක් හලාවත පොලීසියේ විෂ මත් ද්‍රව්‍ය නාශක ඒකකයේ නිලධාරීන් විසින් අත්අඩංගුවට ගෙන ඇති බව අද දෙරණ වාර්තාකරු පවසයි. සැකකාර යුවල සතුව කේරළ ගංජා ග්‍රෑම් 180 ක් තිබී වැටලීම කළ නිලධාරීන් විසින් තම බාරයට ගෙන ඇත. මට්ටක්කුලිය ප්‍රදේශයේ සිට කේරළ ගංජා තොග වශයෙන් ගෙනවිත් කුඩා ප්‍රමාණයේ පැකට් කර අලෙවි කිරීම සැකකාර යුවල විසින් සිදු කර ඇති බව විමර්ශණ වලදී අනාවරණය වී ඇති බව වාර්තා වෙයි. සැකකාර යුවල හලාවත මහේස්ත්‍රාත් අධිකරණයට ඉදිරිපත් කිරීමට නියමිතව ඇත. හලාවත මූලස්ථාන පොලිස් පරීක්ෂක වසන්ත හේරත් මහතාගේ උපදෙස් මත විෂ මත් ද්‍රව්‍ය නාශක ඒකකයේ පොලිස් නිලධාරීන් විසින් මෙම අත්අඩංගුවට ගැනීම සිදු කර ඇති බව අප වාර්තාකරු පැවසීය. (ඡායාරූප-ජුඩ් සමන්ත)", "URL": "https://sinhala.adaderana.lk/news.php?nid=96024", "Category": null, "Parent URL": null}