{"Source": "Adaderana", "Timestamp": "October 7, 2013 06:23 pm", "Headline": "කෘත්‍යාධිකාරී මණ්ඩලය රැස්වෙයි - සිරිකොත ඉදිරිපිට උපවාසයක්", "News Content": "රනිල් වික්‍රමසිංහ මහතා එජාප නායකත්වයෙන් ඉවත් කිරීම සඳහා ඇතැම් පාර්ශව ගෙන යන ක්‍රියාමාර්ගවලට විරෝධය පළ කරමින් භික්ෂූන් වහන්සේ නමක් සහ එක්සත් ජාතික පක්ෂ පළාත් සභා මන්ත්‍රී කිත්සිරි කහටපිටිය මහතා සිරිකොත ඉදිරිපිට මේ වන විට උපවාසයක් ආරම්භ කර තිබේ. මේ අතර එක්සත් ජාතික පක්ෂයේ තීරණාත්මක කෘත්‍යාධිකාරී මණ්ඩල රැස්වීම මේ වන විට ආරම්භ වී ඇත. එම පක්ෂයට නායකත්ව මණ්ඩලයක් පත්කිරීම ඇතුළු යෝජනා කිහිපයක් මෙහිදී සාකච්ඡාවට ගැනීමට නියමිතය. මේ අතර එක්සත් ජාතික පක්ෂයෙන් වයඹ සහ මධ්‍යම පළාත් සඳහා තේරී පත් වු මන්ත්‍රීවරුන් සිරිකොත පක්ෂ මූලස්ථානයේ දී පක්ෂ නායක රනිල් වික්‍රමසිංහ මහතා ඉදිරියේ දිවුරුම් දෙන ලදී. එම අවස්ථාවෙන් පසු අදහස් දැක්වු විපක්ෂ නායක රනිල් වික්‍රමසිංහ මහතා සඳහන් කළේ පළාත් සභා රැස්වීම් වලට අනිවාර්යයෙන් සහභාගී වීම, ජනතාව සමග කටයුතු කිරීම සහ පක්ෂයේ විනය ආරක්ෂා කිරීම යන කරුණු මන්ත්‍රීවරුන් විසින් ඉටුකළ යුතු බවය. එක්සත් ජාතික පක්ෂයට මෙන්ම ආණ්ඩු පක්ෂයට ද අර්බුද පවතින බව ද රනිල් වික්‍රමසිංහ මහතා කියා සිටියේය. මේ අතර රනිල් වික්‍රමසිංහ මහතා නායකත්වයෙන් ඉවත් විය යුතු බවට පළාත් සභා මන්ත්‍රී මෛත්‍රි ගුණරත්න මහතා ශිරාල් ලක්තිලක මහත්වරුන් සංවිධානය කළ විරෝධතා පාගමනේදී ගැටුමක් ඇති කර ගත් බවට එල්ල වූ චෝදනා මත අත්අඩංගුවට ගත් සැකකරුවන් 24 දෙනා ලබන 14 වන දින දක්වා තවදුරටත් රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=37984", "Category": null, "Parent URL": null}