{"Source": "Adaderana", "Timestamp": "April 24, 2012 10:13 pm", "Headline": "ප්‍රාදේශීය සභාවේ අයගෙන් පළිගන්නේ නෑ", "News Content": "කැලණිය ප්‍රදේශයේ දූෂණ,වංචා,කප්පම් ගැනීම්,ගණිකා නිවාස පවත්වාගෙනයාම් ඇතුළු අක්‍රමිකතාවන් මර්දනය කළ යුතු බවට පොලීසියට උපදෙස් ලබා දුන්නේ තමන් බව මහජන සබඳතා හා මහජන කටයුතු අමාත්‍ය,ආචාර්ය මර්වින් සිල්වා මහතා පවසයි. මින් ඉදිරියට කිසිදු නීති විරෝධී කටයුත්තක් සිදුවීමට තමන් ඉඩ නොදෙන බව ඔහු කියා සිටියේ අද පස්වරුවේ කිරිබත්ගොඩ සිංහල එක්සත් වෙළඳ බලමණ්ඩලයේ උත්සවයකට සහභාගීවෙමිනි. කැලණිය මැතිවරණ බල ප්‍රදේශය තුළ කිසියම් වංචාවක්,කප්පම් ගැනීමක්,නීති විරෝධී කටයුත්තක්,අනවසර ඉදිකිරීමක් සිදුවන්නේනම් ඒ පිළිබඳ ලිඛිතව තමාට දැනුම්දෙන ලෙස අමාත්‍යවරයා ඉල්ලා සිටියේය. කැලණිය ප්‍රාදේශීය සභාවේ සභාපතිවරයා ඇතුළු මන්ත්‍රීවරුන්ගෙන් පළිගැනීමේ චේතනාවක් තමාට නැති බවත්,කැමතිනම් ඒ අයට යළි වරක් තමන් සමග සහයෝගයෙන් කටයුතු කළ හැකි බවත් මර්වින් සිල්වා මහතා එහිදී සඳහන් කළේය. ඔවුන්ගේ සහය ලැබුණත් නැතත් කැලණිය ප්‍රදේශයට තමන්ගෙන් ඉටුවිය යුතු යුතුකම් සියල්ල නොපිරිහෙලා ඉටුකරන බවත්,මින් ඉදිරියට කිසිවෙකුටත් වගකීම් පැහැරහැරිය නොහැකි බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23777", "Category": null, "Parent URL": null}