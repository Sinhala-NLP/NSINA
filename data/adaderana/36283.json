{"Source": "Adaderana", "Timestamp": "August 1, 2013 12:57 pm", "Headline": "උසාවියට යද්දී ලොරියේ ටයර් උස්සලා - සිවිල් ආරක්ෂකයා දැලේ", "News Content": "අධිකරණය වෙත ගෙන යමින් තිබු ලොරියක ටයර් 05 ක් ගලවා ඒ වෙනුවට පරණ ටයර් යෙදු බව කියන සිවිල් ආරක්ෂක භටයෙකු මුන්දලම පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ මුන්දලම පොලීසියට අනියුක්තව සේවය කරනමින් සිටි සිවිල් ආරක්ෂක භටයෙකි. සොරකම් කරන ලද පොල් තොගයක් ප්‍රවාහනය කිරීමේ සිද්ධියක් සම්බන්ධයෙන් මුන්දලම පොලිසිය විසින් මෙම ලොරිය අත්අඩංගුවට ගෙන තිබී ඇත. පසුව එම ලොරිය පුත්තලම අධිකරණය වෙත ගෙන ගොස් ඇත්තේ සැකකාර සිවිල් ආරක්ෂක භටයාගේ ආරක්ෂාව යටතේ වන අතර මගදී ලොරිය නිවසක් වෙත ගෙන ගොස් ඇති සැකකාර සිවිල් ආරක්ෂක භටයා එම ලොරියට සවි කර තිබු ටයර් 04 සහ අමතර ටයරද ගලවා ඒ වෙනුවට පරණ ටයර් සවි කර ඇති බව හෙළිවී තිබේ. අධිකරණයෙන් ලොරිය මුදා හැරීමෙන් පසුව තම ලොරියේ ඇත්තේ සවි කර තිබු අලුත් ටයර් නොව පරණ ටයර් බවට එහි හිමිකරු විසින් හඳුනාගැනීමෙන් පසු ඔහු සිද්ධිය මුන්දලම පොලිස් ස්ථානාධිපතිවරයා වෙත පැමිණිලි කර ඇත. සිද්ධිය සම්බන්ධයෙන් පරීක්ෂණයක් සිදු කර ඇති පොලිස් ස්ථානාධිපතිවරයා ලොරියේ ටයර් ගලවා අලෙවි කළ බව කියන සිවිල් ආරක්ෂක භටයා සහ එම ටයර් මිලදී ගත් බව කියන පුද්ගලයෙකුද අත්අඩංගුවට ගෙන ඇත. ටයර් මිලදී ගත් බව කියන අය නවදන්කුලම පදිංචිකරුවෙකි. සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය. මුන්දලම පොලිස් ස්ථානාධිපති පොලිස් පරීක්ෂක ප්‍රගීත් මානවඩු මහතා විසින් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=36283", "Category": null, "Parent URL": null}