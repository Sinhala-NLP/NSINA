{"Source": "Adaderana", "Timestamp": "April 19, 2017 07:49 am", "Headline": "මීතොටමුල්ල ආශ්‍රිතව අවදානම් කලාප ලකුණු කිරීම අවසන්", "News Content": "මීතොටමුල්ල කසළ කන්ද ආශ්‍රිතව අවදානම් කලාප ලකුණු කිරීමේ කටයුතු අවසන් කර ඇති බව ජාතික ගොඩනැඟිලි පර්යේෂණ සංවිධානය පවසයි. නායයෑමේ සිදුවීමත් සමඟ එම සංවිධානය මීතොටමුල්ල කසල කන්ද ආශ්‍රිතව පවතින තත්ත්වය පිළිබද සොයා බැලීම සඳහා විශේෂ කණ්ඩායමක් පත් කරනු ලැබීය. ඒ අනුව එහි කටයුතු ඊයේ(18) පස්වරුවේ අවසන් වු බව ජාතික ගොඩනැඟිලි පර්යේෂණ සංවිධානයේ නායයෑම් සේවා අධ්‍යයන අංශයේ අධ්‍යක්ෂ ආර්.එම්.එස්.බණ්ඩාර මහතා සඳහන් කළේය. නායයෑමට ලක්වු ස්ථානයේ සිට මීටර් 500ක දුර ප්‍රමාණයක් අවදානම් කලාපය ලෙස හඳුනාගෙන තිබේ. එම කලාපය තුළ නිවාස 130ක් පමණ පවතින බව ආර්.එම්.එස්.බණ්ඩාර මහතා අද දෙරණ සමග සඳහන් කළේය. දැනට පවතින තත්ත්වය හමුවේ අදාළ නිවාස සම්පූර්ණයෙන්ම එම ස්ථානයෙන් ඉවත් කරන්නේ ද එසේත් නොමැතිනම් තාවකාලිකව එම නිවාස ඉවත් කරන්නේ ද යන්න සම්බන්ධයෙන් අද(19) දිනයේ තීරණයක් ගන්නා බව ආර්.එම්.එස්.බණ්ඩාර මහතා වැඩිදුරටත් සඳහන් කළේය. මේ අතර මීතොටමුල්ල කසල කන්ද නායයෑම හේතුවෙන් මියගිය පුද්ගලයින් තිස් දෙදෙනෙකුගේ මළ සිරුරු මේ වන විට සොයාගෙන ඇති බව යුධ හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න මහතා සඳහන් කළේය. මේ අතර කසල කන්ද නායයෑම හේතුවෙන් විපතට පත් ජනතාවගේ නිවාස හා දේපළ තක්සේරු කිරීමේ කටයුතු අද (19)දිනය තුළ අවසන් කිරීමට බලාපොරොත්තු වන බව කොළඹ දිස්ත්‍රීක් ලේකම් සුනිල් කන්නංගර මහතා පවසා සිටියේය.", "URL": "https://sinhala.adaderana.lk/news.php?nid=72212", "Category": null, "Parent URL": null}