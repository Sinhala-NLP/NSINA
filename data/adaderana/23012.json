{"Source": "Adaderana", "Timestamp": "March 23, 2012 09:06 pm", "Headline": "ආණ්ඩුවට රටේ ස්වෛරීභාවය රැකීමට නොහැකි වීම ගැන අවධානය යොමු කළ යුතුයි", "News Content": "ශ‍්‍රී ලංකා රජයට හා ජනාධිපති මහින්ද රාජපක්ෂ මහතාට රටේ ස්වෛරීභාවය ආරක්‍ෂා කිරීමට නොහැකි වීම පිළිබඳව බරපතල ලෙස අවධානය යොමු කළ යුතුව ඇති බව ජනතා විමුක්ති පෙරමුණ පවසයි. ‍ එමෙන්ම ඇමරිකා එක්සත් ජනපදය විසින් ඉදිරිපත් කරන ලද මානව හිමිකම් පිළිබඳ යෝජනාවලිය ඉදිරිපත් කිරීමට හේතු මොනවද යන්න පිළිබඳව සලකා බැලිය යුතු බව එම පක්ෂ නායක සෝමවංශ අමරසිංහ මහතා සඳහන් කරයි. ‍ දේශපාලන, ආර්ථික, යුදමය, සංස්කෘතික ක්ෂේත‍්‍රවලින් ආධිපත්‍ය පැතිරවීම සහ තහවුරු කිරීමට මෙවැනි යෝජනා මගින් එක්සත් ජනපද අධිරාජ්‍යවාදීන් කටයුතු කරන බව අද(23) පැවති මාධ්‍ය හමුවකදී අදහස් දක්වමින් අමරසිංහ මහතා පෙන්වාදුන්නේය. ‍ එහිදී ඔහු මාධ්‍ය හමුවෙහි මෙසේ වැඩිදුරටත් අදහස් දැක්වීය. ‍ \"වෙළඳපොළ, අමුද්‍රව්‍ය ලාභ ශ‍්‍රමය ආදි අවශ්‍යතාවයන් සම්පූර්ණ කරගැනීම සඳහා මෙවැනි අධිරාජ්‍යවාදී මැදිහත්වීම් සිදුකරනවා. ඒ සඳහා හදාගත්ත ආවරණ සංවිධානද තිබෙනවා. IMF ලෝක බැංකුව, ලෝක වෙළඳ සංවිධානය ආර්ථික ආධිපත්‍ය තහවුරු කිරීමට, පැතිරවීමට යොදාගනු ලබනවා. ශ‍්‍රී ලංකාව මෙම ආයතන සමග හොඳ මිතුරු පදනමකින් ගණුදෙනු කරමින් සිටිනවා. පහුගිය කාලයේ ලංකාව අයි.එම්.එෆ් සංවිධානය සමග පැමිණි එකඟතා ඔබ දැක්කා. ‍ මීට අමතරව ලෝක යුධමය සැලැස්ම සම්බන්ධයෙන් අධිරාජ්‍යවාදීන් කටයුතු කරමින් සිටිනවා. ඔශුන්ගේ යුධමය ප‍්‍රතිපත්තය සම්බන්ධව ශී‍්‍ර ලංකාවේ ස්ථාවරය මොකක්ද? ශ‍්‍රී ලංකාව ඇමරිකාව සමග ආරක්‍ෂක ගිවිසුමකට අත්සන් කොට තිබෙනවා. එමගින් ශ‍්‍රී ලංකාවේ මුහුදු තීරය, වරාය, ගුවන පාවිච්චි කළ හැකි ආකාරයට ගිවිසුම් සකස්කොට තිබෙන්නේ. එමෙන්ම දේශපාලන මැදිහත්වීම් සම්බන්ධයෙන් එක්සත් ජාතීන්ගේ සංවිධානය පෙනී ඉඳලා තියෙනවා. පෙනී සිටිනවා. ‍ අනෙක තමයි අධිරාජ්‍යවාදී දේශපාලනය. සීතල යුද්ධය සමයේ සිට එක්සත් ජාතීන්ගේ සංවිධානය එවැනි මැදහත්වීම් සිදුකොට තිබෙනවා. එම සංවිධානයේ ඇතුලාන්තය සලකා බලන්නේ නැතුව මතු පිටින් පමණක් බැලූවොත් එය හඳුනා ගන්න අමාරුයි. අපි කියන්නේ එක්සත් ජාතීන්ගේ සංවිධානයක් ඕනෑ. දැන් තිබෙනවා නමුත් එවැනි සංවිධානයක් නෙමෙයි තිබිය යුත්තේ. ලෝකයේ සියළු රටවල ප‍්‍රජාතන්ත‍්‍රවාදය සමානාත්මතාවය තහවුරු කළ යුතු එක්සත් ජාතීන්ගේ සංවිධානයක් තමයි තිබිය යුත්තේ. ‍ නමුත් දැන් එහෙම එකක් නෙමෙයි තියෙන්නේ. එක්සත් ජාතීන්ගේ මානව හිමිකම් කවුන්සිලයට ගෙනෙන යෝජනාව සලකා බලන්න ඕන ඒ ඇසින්. අප දකින්නේ මේ තියෙන්නේ ඇමරිකාව ඇතුළු බටහිර රටවල් අධිරාජ්‍යවාදී වුවමනාව ඉටුකරගන්න ගෙන එන යෝජනාවක් කියලා. මේ භූමිකාව අපි අඳුනාගන්න ඕනෑ. සිංහල, දෙමළ මුස්ලිම් ජනතාව ගැන හෝ ලෝකයේ සෙසු ජනතාව සම්බන්ධව හිතලා නෙමෙයි මෙවැනි දේවල් යෝජනා කරන්නේ. ‍ ලෝකයේ සාමය හෝ සංහිඳියාව නෙමෙයි මේ තියෙන්නේ. ඔවුන් කටයුතු කරන්නේ ලෝකය පුරා මානව සංහතියට විරුද්ධ ආකාරයට. අසල්වැසියා වූ ඉන්දියාව ඉන්නෙත් අධිරාජ්‍යවාදීන්ගේ ඒ වුවමනාවන් වෙනුවෙන්. මීට පෙර සීතල යුද්ධය පැවති කාලයේ සෝවියට් සංගමය සමග ඉන්දියාව සහයෝගයෙන් කටයුතු කළා. දැන් ඒ දේ වෙනස් වෙලා. දැන් සිටින්නේ ඇමරිකාව ඇතුළු බටහිර රටවල් සමගයි. ඔවුන් කටයුතු කරන්නේ ආසියාවේ බලවතා ලෙසයි. ඔවුන් රඟදක්වන්නේ ශ‍්‍රී ලංකාවේ ලොකු අයියාගේ භූමිකාවයි. ඔවුන් මේ මොහොතේ තමිල්නාඩුවේ බලපෑම් වලට මුහුණ දීලා ඉන්නේ. ‍ ඒකාධිපතියන්ටවත් ඒකාධිපතියන් වීමට ආසාවෙන් ඉන්න අයටවත් එවැනි කිසිම නායකයෙකුට මේ අධිරාජ්‍යවාදී බලපෑම්වලට මුහුණ දෙන්න බැහැ. 83 සහ 87 කාලයේ ඒකාධිපතියෙක් සිටියා. ජේ.ආර්. ජයවර්ධන මහතා. රටට ස්වාධිපත්‍ය ගේන්න බැරිවුණා. උඩඟුකමින් ආඩම්බරකමින් රටගැන කතා කලා. ඒත් රටට ස්වාධිපත්‍ය ස්වෛරීභාවය ගේන්න බැරි වුණා. අවසානයේ ඉන්දියාව ඉදිරියේ ශ‍්‍රී ලංකාව නිවට රටක් බවට පත් කර ඉන්දියාව ඉදිරියේ දණ ගැහුවා. ‍ ඒ වගේම තමයි පහුගිය කාලයේ අධිරාජ්‍යවාදීන් රටවල් වලට කඩා පැන්නා. ඉරාකය ලිබියාව අධිරාජ්‍ය වුවමනාවට පාවිච්චි කලා. වැඩි දෙනෙක් අනාගතය ගැන දැක්කේ නැහැ. තේරුම් ගත්තේ නැහැ. අධිරාජ්‍යවාදීන් සමග පෙළ ගැසුනා. නමුත් මේ බලපෑම්වලට අභියෝග කරන මුහුණ දෙන රටවල් තිබෙනවා. කියුබාව එවැනි රටක්. කියුබාවේ ජනතාවාදී නායකයෙක් ඉන්නවා. රට වෙනුවෙන් ස්වෛරීභාවය වෙනුවෙන් පෙනී සිටිනවා. ජනතාව එවැනි නායකයින් සමග පෙළ ගැහෙනවා. අපට එහෙම අය නැහැ. ඒකාධිපතියන්ට ජනතාව පෙළ ගස්වන්න බැහැ. ජනතාව ඒකාධිපතියන් සමග නෙවෙයි ඉන්නේ. ‍ LLRC වාර්තාව සම්බන්ධයෙන් අපගේ ස්ථාවරය පැහැදිලි කරන්න ඕන. එම වාර්තාව අපි පිළිගන්නේ නෑ. එහි සංයුතිය, වාර්තාවේ අඩංගු කරුණු, එය පත්කිරීම වැරදියි. අධිරාජ්‍යවාදීන් රටේ නායකයාට බලපෑම් කරලයි මෙම කමිටුව පත් කරන්නේ. ඒ නිසයි අපි කියන්නේ මේ කමිටුව නිවැරදි නෑ කියලා. මෙම වාර්තාවට මෙම කෝමිසමට නිවැරදි තීරණවලට එලඹෙන්න බැහැ. අපි එය ප‍්‍රතික්ෂේප කරනවා වගේම ඇමරිකාවේ මෙම අත පෙවීම්වලට අපි විරුද්ධ වෙනවා. එහෙම කරන්න ඇමරිකාවට අයිතියක් නැහැ. ‍ 2009 මැයි 19 වෙනිදා යුද්ධය ඉවර වුනාට පසු මහින්ද රාජපක්‍ෂ මහත්තයා පාර්ලිමේන්තුවට ආවා. අපි හිතුවා ඒ කතාවේ මානව හිමිකම් ප‍්‍රජාතන්ත‍්‍රවාදය සංහිදියාව පිළිබඳ ස්වෛරී භාවය පිළිබඳ අඩංගු වෙයි කියලා. එහෙත් ඒ කතාවේ කිසි දෙයක් තිබුනේ නැහැ. හිස් ප‍්‍රකාශයක් විතරයි. එහි තිබුණේ තව තවත් බලය තහවුරු කරගන්නේ කොහොමද? තව තවත් බලයේ සිටින්නේ කොහොමද කියන දේ පමණයි. ‍ ජනතා විමුක්ති පෙරමුණ යුද්දෙන් පස්සේ වාර්තාවක් ඉදිරිපත් කරා. එය නැවතත් සලකා බැලිය යුතුව තිබෙනවා. එවැනි ගැඹුරු ලෙස දකින්න පක්‍ෂයක් තිබුණා. නමුත් රටේ නායකයා එම ගැඹුර දැක්කේ නැහැ. ඔහුට එම ගැඹුර දකින්න හැකිව තිබුණා නම් අද මෙහෙම වෙන්නේ නැහැ. දැන් මේ ආණ්ඩුවට යෝජනා ඉදිරිපත් කරන්න තරම් අපි බොලඳ නැහැ. ප‍්‍රශ්නයට මුහුණ දිය යුතු ආකාරය ජනතා විමුක්ති පෙරමුණ මීට කලින් දැක්කා. ජනතාව ඒ පිළිබඳව අවධානය යොමු කළ යුතුයි. තව තවත් මේ ආණ්ඩුවට යෝජනා ඉදිරිපත් කරලා වැඩක් නැහැ. ආණ්ඩුව අධිරාජ්‍යවාදීන් සමග පෙළ ගැහිලා ඉන්න ආණ්ඩුවක්. ‍ ආණ්ඩුව කියනවා ඉන්දියාව ඉන්නේ ශ‍්‍රී ලංකාවේ ආණ්ඩුව සමග කියලා. නමුත් අපි කියන්නේ ඉන්දියාව සිටිය යුත්තේ ජනතාව සමග කියලා. නමුත් එහෙම නැහැ. දෙමල ජනතාවගේ ඉඩම්වල පදිංචි වෙලා ඉන්නේ කවුද? එම භූමිය අත්පත් කරගෙන ඉන්නේ ඉන්දියාවයි. ආණ්ඩුව සමග ඉන්දියාව සහයෝගයෙන් අත්වැල් බැඳගෙන ඉන්නේ. එය අපි අඳුනා ගන්න ඕනෑ. ‍ එනිසා මේ ධනපති පාලනයට අධිරාජ්‍ය ගැති ෂඵත්‍ සමග එකතු වී ජනතාවට ආර්ථික පීඩනයක් එල්ල කරපු ආණ්ඩුවකට රටේ ජනතාවගේ නිදහස ස්වෛරීභාවය ආරක්ෂා කරන්න බෑ. මේ ආණ්ඩුව ගෙදර යවන්න ඕන. ඒ නිසා නිදහස, ස්වෛරීභාවය ආරක්‍ෂා කරන පාලනයක් ගොඩ නගන්න ඕන. අධිරාජ්‍ය විරෝධී පෙරමුණක් ගොඩනැගීමට ජවිපෙ සමග එකතු වෙන්න කියලා ජනතාවගෙන් ඉල්ලා සිටිනවා \"", "URL": "https://sinhala.adaderana.lk/news.php?nid=23012", "Category": null, "Parent URL": null}