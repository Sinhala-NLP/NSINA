{"Source": "Adaderana", "Timestamp": "August 15, 2019 10:13 pm", "Headline": "ජනාධිපතිවරණය ගැන ඇමති වජිර කියපු දේ", "News Content": "කවුරු මොන සැළසුම් සකස් කළත් කවර ආකාරයෙන් අර්ථකථන කළත් ආණ්ඩුක්‍රම ව්‍යවස්ථාව අනුව මෙම වසරේ සැප්තැම්බර් 02 දාට පසු දෙසැම්බර් 08 වැනිදාට පෙර ජනාධිපතිවරණය පැවැත්විය යුතු යැයි අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන මහතා පවසයි. ඒ මහතා මේ බව කියා සිටියේ කරන්දෙණිය ප්‍රාදේශීය ලේකම් කාර්යාලයේ දී පසුගිය ජූලි මස අධික සුළං තත්ත්වයක් හේතුවෙන් විපතට පත්වූ පවුල් සඳහා ආධාර මුදල් ලබාදීමේ උත්සවයකට එක්වෙමිනි. එහි දී අමාත්‍යවරයා මෙසේ ද කීවේය. ''රටේ මැතිවරණ පවත්වන්නේ ආණ්ඩුක්‍රම ව්‍යවස්ථාවෙන් ලැබී ඇති කාලසීමාව අනුව. ඒ අනුව 2019 සැප්තැම්බර් මස 02 දාට පසු එළැඹෙන කවර දිනයක වුවත් ජනාධිපතිවරණයක් කැඳවිය හැකියි. ඒ ජනාධිපතිවරණය දෙසැම්බර් 08 වැනිදාට පෙර පැවැත්වීමටත් සිදුවනවා. යම් විදියකින් දැනට ඉන්නා ජනාධිපති මෛත්‍රීපාල සිරීසේන මහතා ම ජයග්‍රහණය කළොත් පමණක් ජනවාරි 08 වැනිදාට පසු නැවත එතුමාට ජනාධිපති ලෙස දිවුරුම් දීමට පුළුවන්. වෙනත් අයෙක් ජනාධිපතිවරණයෙන් ජයග්‍රහණය කළොත් ජනාධිපතිවරණය අවසන් වූ වහාම ජනාධිපති ධූරයේ දිවුරුම් දිය යුතුයි. මේ කරුණු පැහැදිලිව ව්‍යවස්ථාපිත කර තිබෙනවා. මොන විදියට අර්ථ කථනය කළත් නීතියට අනුව ජනාධිපතිවරණය පැවැත්වීමට සිදුවෙනවා.\" පසුගිය ජූලි මස 22 සහ 23 දෙදින ඇතිවූ අධික සුළං තත්ත්වය හේතුවෙන් අක්මීමණ, බෝපේ පෝද්දල, ඉමදුව, හබරාදුව, කරන්දෙණිය, වැලිවිටිය දිවිතුර හා නාගොඩ ප්‍රාදේශීය ලේකම් කොට්ඨාසයන්හි විපතට පත්වූ පවුල් 367සඳහා අද (15) දින රුපියල් 3,499,930.00ක් වටිනා චෙක්පත් අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන මහතා අතින් ප්‍රධානය කෙරිණි. මෙම අවස්ථාව සඳහා ගාල්ල දිස්ත්‍රික් සම්බන්ධීකරණ කමිටු සභාපති පාර්ලිමේන්තු මන්ත්‍රී විජේපාල හෙට්ටිආරච්චි මහතා ද හිටපු අමාත්‍ය ගුණරත්න වීරකෝන් මහතා ඇතුළු ප්‍රාදේශීය දේශපාලනඥයන් රැසක් ද සහභාගී වී සිටියහ.", "URL": "https://sinhala.adaderana.lk/news.php?nid=116653", "Category": null, "Parent URL": null}