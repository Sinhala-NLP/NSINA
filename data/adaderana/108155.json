{"Source": "Adaderana", "Timestamp": "April 18, 2019 12:04 pm", "Headline": "මිත්තණිය සතුටු කරන්න වෛද්‍යවරියක් ලෙස රෝහලේ සැරිසැරූ තරුණිය", "News Content": "ව්‍යාජ වෛද්‍යවරියක ලෙස පෙනී සිටිමින් ඇල්පිටිය මූලික රෝහලේ රැඳී සිටි තරුණියක් අත්අඩංගුවට ගෙන තිබේ. මෙම තරුණිය වෛද්‍යවරියක් ලෙස ඇල්පිටිය රෝහලේ රෝගීන් අතර සැරිසරමින් සිටින බවට ලද තොරතුරක් මත ඇල්පිටිය පොලිසිය විසින් ඇය අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. 24 හැවිරිදි මෙම තරුණිය ගාල්ල, පිලාන ප්‍රදේශයේ පදිංචිකාරියක් බව සදහන්. ඇය වෛද්‍යවරියක් වනු දැකීම ඇයගේ මිත්තණියගේ ආශාවක්ව තිබූ නමුත් එය ඉටු කිරීමට නොහැකි වීම හේතුවෙන් මිත්තණිය සතුටු කිරීම සඳහා වෙද නලාවක් රැගෙන මිත්තණියගේ මිතුරියක් ප්‍රතිකාර ලබමින් සිටි ඇල්පිටිය රෝහලට පැමිණ වෛද්‍යවරියක ලෙස පෙනී සිට ඇති බව පොලිසිය සිදුකළ මූලික විමර්ශනවලදී අනාවරණය වී ඇත. කෙසේවෙතත් ඇය එහිදී පොලිස් අත්අඩංගුවට පත්ව ඇති අතර සැකකාරිය ඇල්පිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=108155", "Category": null, "Parent URL": null}