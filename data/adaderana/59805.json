{"Source": "Adaderana", "Timestamp": "May 4, 2016 04:09 pm", "Headline": "ඇඹිලිපිටි සාදයේ පරීක්ෂණ 18 පෙර අවසන් කරන්නැයි නි‍යෝගයක්", "News Content": "ඇඹිලිපිටියේ පැවති සාදයක් අතරවාරයේ සුමිත් ප්‍රසන්න නමැති එක්දරු පියාගේ මරණය සම්බන්ධයෙන් සිදුකෙරෙන පරීක්ෂණ මෙම මස 18 වන දිනට පෙර අවසන් කරන ලෙස ඇඹිලිපිටිය අධිකරණය අපරාධ පරීක්ෂණ දෙපාර්තමේන්තුවට නියෝග කර තිබේ.සිද්ධියට අදාළ නඩු විභාගය අද පෙරවරුවේ ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු මහතා හමුවේ විභාගයට ගැනිණ.අද දිනයේ දී මෙම සිද්ධිය සම්බන්ධයෙන් දැනට රක්ෂිත බන්ධනාගාර ගත කර සිටින ඇඹිලිපිටිය හිටපු සහකාර පොලිස් අධිකාරී චමින්ද ධර්මරත්න මහතා අධිකරණය හමුවට ඉදිරිපත් කළේය.එහිදි සැකකාර හිටපු පොලිස් අධිකාරිවරයා මෙම මස 18 වන දින දක්වා රක්ෂිත බන්ධනාගාර ගත කිරීමට අධිකරණය නියෝග කර ඇත.මහේස්ත්‍රාත්වරයා අධිකරණය හමුවේ ප්‍රකාශ කළේ දෙවන මරණ පරීක්ෂණ වාර්තාව අධිකරණයට ලැබී ඇති බවයි.ඇඹිලිපිටිය, මහඇල ප්‍රදේශයේ පැවති සාදයක් අතර තුර පොලීසිය සමග ඇති වු ගැටුමකදී සුමිත් ප්‍රසන්න නමැති එක්දරු පියා ජීවිතක්ෂයට පත් වුණි.මෙම සිද්ධිය සම්බන්ධයෙන් පරීක්ෂණ සිදුකළ අපරාධ පරීක්ෂණ දෙපාර්තමේන්තුව ඇඹිලිපිටිය හිටපු සහකාර පොලිස් අධිකාරිවරයා අත්අඩංගුවට ගත් අතර අධිකරණයට ඉදිරිපත් කිරීමෙන් පසු ඔහු රිමාන්ඩ් කෙරිණ.", "URL": "https://sinhala.adaderana.lk/news.php?nid=59805", "Category": null, "Parent URL": null}