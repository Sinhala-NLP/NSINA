{"Source": "Adaderana", "Timestamp": "February 17, 2010 09:26 am", "Headline": "දනුනගේ මව අත්අඩංගුවට", "News Content": "ජෙනරාල් සරත් ෆොන්සේකා මහතාගේ බෑණනුවන්ගේ මව වන අශෝකා තිලකරත්න මහත්මිය අත්අඩංගුවට ගත් බව පොලිස් මාධ්‍ය ප්‍රකාශක,පොලිස් අධිකාරී ප්‍රිශාන්ත ජයකොඩි මහතා පවසයි. අපරාධ විමර්ශන දෙපාර්තමේන්තුවේ නිලධාරීන් විසින් ඊයේ පස්වරුවේ අශෝකා තිලකරත්න මහත්මියගෙන් ප්‍රකාශයක් සටහන් කර ගත් බව වාර්තා විය. එකී ප්‍රකාශය සටහන් කර ගැනීමෙන් අනතුරුව වැඩිදුර ප්‍රශ්න කිරීම් හා පරීක්ෂණ කටයුතු කර‍ගෙන යා යුතු බැවින් ඇය අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා කියා සිටියි. කොළඹ- තිඹිරිගස්යාය ප්‍රදේශයේ පුද්ගලික බැංකුවක දනුන තිලකරත්න මහතා මවගේ නමින් පවත්වාගෙන යන ලද ආරක්ෂිත මුදල් සේප්පු පසුගිය සිකුරාදා(12)අපරාධ පරීක්ෂණ දෙපාර්තමේන්තුවේ නිලධාරීන් විසින් සීල් තබනු ලැබිණි. ඉක්බිතිව පෙරේදා(15)දිනයේ අපරාධ පරීක්ෂණ දෙපාර්තමේන්තුවේ නිලධාරීන් විසින් අශෝකා තිලකරත්න මහත්මිය ඉදිරිපිට මෙම ආරක්ෂිත සාප්පු විවෘත කිරීමේදී එහි ඇ.ඩො.5,25000 ක් පමණ ද තවත් ශ්‍රීලංකා මුදල් ප්‍රමාණයක්ද තිබුණු බව සඳහන් වේ. මෙම මුදල් ජෙනරාල් සරත් ෆෝන‍්සේකා මහතාට අයත් බවත්,ඔහුගේ ඉල්ලීම පිට මෙම මුදල් තමාට අයත් ආරක්ෂිත සේප්පුවල තැන්පත් කළ බවත් අශෝකා තිලකරත්න මහත්මිය අපරාධ පරීක්ෂණ දෙපාර්තමේන්තුවට මුලදීම ප්‍රකාශ කර තිබුණි.", "URL": "https://sinhala.adaderana.lk/news.php?nid=6746", "Category": null, "Parent URL": null}