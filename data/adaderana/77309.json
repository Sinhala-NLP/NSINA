{"Source": "Adaderana", "Timestamp": "September 8, 2017 08:59 pm", "Headline": "බන්ධනාගාර රෝහලට යන රැදවියන්ට නව කොන්දේසියක්", "News Content": "බන්ධනාගාර ගතවන කිසියම් රැදවියකු අසනීප තත්ත්වයක් හේතුවෙන් බන්ධනාගාර රෝහල වෙත ප‍්‍රතිකාර ලැබීමට ඇතුළත් වන්නේ නම් බන්ධනාගාර රෝහලේ වෛද්‍යවරුන් තිදෙනෙකුගේ අනුමැතිය මින් ඉදිරියට ලබා ගත යුතු බව බන්ධනාගාර ප‍්‍රතිසංස්කරණ පුනරුත්ථාපන නැවත පදිංචි කිරීම හා හින්දු ආගමික කටයුතු අමාත්‍ය ඩී.එම්.ස්වාමිනාදන් මහතා පවසයි. මීට පෙර එක් වෛද්‍යවරයකුගේ අනුමැතිය මත බන්ධනාගාර රෝහල වෙත ඇතුළත් කිරීම සිදු කළ අතර, මින් ඉදිරියට වෛද්‍යවරුන් තිදෙනාගෙන් ලබා ගන්නා අනුමැතිය මත පමණක් රැදවියන් බන්ධනාගාර රෝහලට ඇතුළත් කිරීමට පියවර ගන්නා ලෙස අමාත්‍ය ඩී.එම්.ස්වාමිනාදන් මහතා බන්ධනාගාර කොමසාරිස් ජනරාල් වරයාට වහාම ක‍්‍රියාත්මක වන පරිදි අද(08) දින උපදෙස් ලබා දී තිබේ. අදාළ වෛද්‍ය වාර්තා අමාත්‍යාංශය වෙත ඉදිරිපත් කළ යුතු අතර, ඒවා වැඩිදුර විමර්ශනය අමාත්‍යාංශය විසින් සිදු කරනු ඇත. බන්ධනාගාර රැදවියන් බන්ධනාගාර රෝහලට ඇතුළත් කිරීමේදී අක‍්‍රමිකතා සිදුවන බවට විවිධ පාර්ශවවලින් ලැබී ඇති පැමිණිලි හා ඉල්ලීම් සලකා බැලීමෙන් පසුව මෙම තීරණයට එළබි බව අමාත්‍ය ඩී.එම්.ස්වාමිනාදන් මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=77309", "Category": null, "Parent URL": null}