{"Source": "Adaderana", "Timestamp": "December 4, 2016 04:16 pm", "Headline": " පුනර්ජනනීය බලශක්ති ප්‍රභව ව්‍යාප්ත කරන්න බෙල්ජියම සහය දෙයි", "News Content": "ශ්‍රී ලංකාව තුළ පුනර්ජනනීය බලශක්ති ප්‍රභවයන් ව්‍යාප්ත කිරීමට සහයෝගය ලබාදීමට බෙල්ජියම් රජය එකඟතාව පළ කර තිබේ.නව පුනර්ජනනීය බලශක්ති වෙත ජනතාව යොමු කරවීම සඳහා බෙල්ජියම් රජය ශ්‍රී ලංකාවට සහය ලබාදෙන බව මෙරට බෙල්ජියම් තානාපති ජන් ලුක්ස් මහතා පෙන්වා දෙනු ලබයි.විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා හමුවූ අවස්ථාවේ දී බෙල්ජියම් තානාපතිවරයා මේ බව ප්‍රකාශ කර තිබේ.පුනර්ජනනීය බලශක්ති ප්‍රභවයක් වශයෙන් සූර්ය බලය යොදා ගැනීම ශ්‍රී ලංකාව වැනි සමකයට ආසන්න රටකට ඉතාමත් යෝග්‍ය බව බෙල්ජියම් තානාපතිවරයා පෙන්වා දී ඇත.ඒ සඳහා සූර්ය බලය ගබඩා කර තබා ගනිමින් විදුලිය උත්පාදනය කරගැනීමේ තාක්ෂණික ඥානය තම රට වෙතින් ශ්‍රී ලංකාවට ලබාදීමට සූදානම් බව ද තානාපතිවරයා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=66725", "Category": null, "Parent URL": null}