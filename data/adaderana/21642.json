{"Source": "Adaderana", "Timestamp": "January 25, 2012 06:39 pm", "Headline": "මැගසින් ගැටුමෙන් තුවාල ලැබූවන් 32 ක් තාමත් රෝහලේ", "News Content": "වැලිකඩ මැගසින් බන්ධනාගාරයේ ඊයේ හටගත් නොසන්සුන් තත්ත්වයේදී තුවාල ලබා රෝහල් ගත කෙරුණු පුද්ගලයින්ගෙන් 32 දෙනෙකු තවදුරටත් ප්‍රතිකාර ලබන බව කොළඹ ජාතික රෝහලේ හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා පවසයි. ප්‍රතිකාර සඳහා ඊයේ දිනයේ 33 දෙනකු රෝහලට ඇතුළත් කළ බවත්,අද දවසේ ප්‍රතිකාර ලැබූ එක් බන්ධනාගාර නිලධාරියෙකු පමණක් රෝහලෙන් පිටව ගිය බව ඔහු සඳහන් කළේය. තුවාල ලැබූ රැඳවියන්ගෙන් කිහිපදෙනකුට ශල්‍යකර්ම සිදුකළ බවද ඔහු අද දෙරණට කියා සිටියේය. මේ අතර මැගසින් බන්ධනාගාරයේ ඇතිවූ නොසන්සුන් තත්ත්වය පිළිබඳ සොයාබැලීමට ද්විපුද්ගල කමිටුවක් පත්කර තිබේ. ඊට අමතරව බස්නාහිර පළාත් ජ්‍යෙෂ්ඨ නියෝජ්‍ය පොලිස්පති අශෝක විජේතිලක මහතාගේ උපදෙස් පරිදි කොළඹ අපරාධ කොට්ඨාසය විසින් විශේෂ පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පැවසුවේය.", "URL": "https://sinhala.adaderana.lk/news.php?nid=21642", "Category": null, "Parent URL": null}