{"Source": "Adaderana", "Timestamp": "May 21, 2012 04:51 pm", "Headline": "ෆොන්සේකා නිදහස්", "News Content": "බන්ධනාගාරගතව සිටි ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා මීට ස්වල්ප මොහොතකට පෙර නිදහස ලබා පිටතට පැමිණියේය. වැලිකඩ බන්ධනාගාරයේ ඉදිරිපස අති විශාල පිරිසක් ඒ මහතා පිළීගැනීම සඳහා රැස්ව සිටින අතර තව ස්වල්ප මොහොතකින් එම පිරිස අමතා කතාකිරීමට නියමිතය. නවලෝක රෝහලේ ප්‍රතිකාර ලබමින් සරත් ෆොන්සේකා මහතා සුවය ලබා ඇති බැවින් ඔහුට රෝහලෙන් පිටව යා හැකි බවට අද(21) වෛද්‍ය උපදෙස් ලැබී තිබිණි. අද පස්වරුවේ ෆොන්සේකා මහතා නවලෝක රෝහලේ සිට ශ්‍රේෂ්ඨාධිකරණය වෙත රැගෙන යනු ලැබීය. සුදු කොඩි නඩුවේ තීන්දුවට එරෙහි අභියාචනා පෙත්සම සහ දෙවන යුද අධිකරණ තීන්දුවට එරෙහිව ඉදිරිපත් කළ විශේෂ අභියාචනා පෙත්සම ඉවත්කරගැනීමට ශ්‍රේෂ්ඨාධිකරණය අද ‍සරත් ෆොන්සේකා මහතාට අවසර ලබා දී තිබේ. අනතුරුව ශ්‍රේෂ්ඨාධිකරණයේ සිට සරත් ෆොන්සේකා මහතා වැලිකඩ බන්ධනාගාරය වෙත රැගෙන එනු ලැබීය. පසුගිය ජනාධිපතිවරණ සමයේ යුද හමුදාවෙන් පලාගිය සෙබළු සේවයේ යොදවාගත් බවට චෝදනා ලැබ රිමාන්ඩ් භාරයේ පසුවූ හිටපු යුද හමුදාපති සරත් ‍ෆොන්සේකා මහතා ඇප මත මුදාහැරීමට ද මැයි 18 වන දින කොළඹ මහාධිකරණය නියෝග කරනු ලැබීය. ඒ අනුව සරත් ෆොන්සේකා මහතා රුපියල් ලක්ෂ 10 ක මුදල් ඇප සහ රුපියල් ලක්ෂ 25 බැගින් වූ පුද්ගලික ඇප 02 ක් මත මුදාහැරීමට අධිකරණය තීන්දු කරනු ලැබීය. 1970 වසරේදී ශ්‍රී ලංකා යුද හමුදාවට ආධුනික නිලධාරියකු ලෙස එක්වූ ගාර්දියගේ සරත් චන්ද්‍රලාල් ෆොන්සේකා මහතා 2005 වසරේදී ශ්‍රී ලංකා යුද හමුදාපතිවරයා ලෙස පත්විය. 2006 අප්‍රේල් 25 වැනි දින යුද හමුදා මූලස්ථානයේදී එල්.ටී.ටි.ඊ මරාගෙන මැරෙන ප්‍රහාරයකින් දිවි ගලවා ගත් ෆොන්සේකා මහතා දශක 03 ට ආසන්න කාලයක් ශ්‍රී ලංකාවේ පැවැති යුද්ධය අවසන් කළ බව 2009 මැයි මස 19 වැනිදා ජනාධිපති මහින්ද රාජපක්ෂ මහතාට නිල වශයෙන් දැනුම් දුන්නේය. 2009 නොවැම්බර් මස 16 වන දින ෆොන්සේකා මහතා ඒකාබද්ධ මාණ්‌ඩලික ප්‍රධානී ධුරයෙන් මෙන්ම හමුදා සේවයෙන්ද විශ්‍රාම ගියේය. ඒ මහතා දේශපාලනයට පිවිසෙන බවට ඒ වනවිට විවිධ වාර්තා පළව තිබූ අතර පැතිරී තිබුණු එම වාර්තා සනාථ කරමින් 2009 නොවැම්බර් 29 වැනි දින කොළඹ දී පළමුවරට මාධ්‍ය හමුවක් පවත්වමින් තමන් ජනාධිපතිවරණයට තරග කරන බව ප්‍රකාශයට පත් කළේය. ඒ අනුව සරත් ෆොන්සේකා මහතා 2010 ජනාධිපතිවරණයේ දී විපක්ෂයේ පොදු අපේක්ෂකයා ලෙස හංසයා ලකුණින් තරග කළේය. එම මැතිවරණ ප්‍රතිඵලයට අනුව මහින්ද රාජපක්ෂ මහතා ඡන්ද සංඛ්‍යාව 5,927,717 ක් හිමිකරගත්තේය. එය ප්‍රතිශතයක් ලෙස ගත් කළ 57 . 89% කි. ඡන්ද ප්‍රතිඵලය අනුව සරත් ‍ෆොන්සේකා මහතා‍ ඡන්ද 4,110,176 ක් ලබාගත් අතර එය ප්‍රතිශතයක් ලෙස ගත් කළ 40 . 14% ක් වේ. ඒ අනුව මහින්ද රාජපක්ෂ මහතා වැඩි ඡන්ද 1,817,541 ලබ‍ාගනිමින් 06 වන විධායක ජනාධිපති ලෙස තේරී පත්විය. ජනාධිපතිවරණයේ දී ලද පරාජයෙන් පසු හමුදා සේවයේ සිටියදී කරන ලද මිලදීගැනීම් හා හමුදාව හැරගිය සෙබළුන් සේවයේ යොදවාගැනීමේ චෝදනා මත 2010 පෙබරවාරි මස 09 වන දින සරත් ෆොන්සේකා මහතා හමුදාව විසින් අත්අඩංගුවට ගන්නා ලදී. හමුදා භාරයේ සිටියදීම ඔහු 2010 අප්‍රේල් 08 වන දින පැවැත්වූ පාර්ලිමේන්තු මැතිවරණයට ඉදිරිපත් වූ අතර එම මැතිවරණයේදී මනාප 98,000 ක් ලබාගනිමින් කොළඹ දිස්ත්‍රික් පාර්ලිමේන්තු මන්ත්‍රීවරයකු ලෙස ඔහු පත්විය. සරත් ෆොන්සේකා මහතා එම මැතිවරණය සඳහා ප්‍රජාතන්ත්‍රවාදී ජාතික සන්ධානයේ නායකයා වශයෙන් ඉදිරිපත් විය. ඔහුව යුද අධිකරණ වෙත පමුණුවන ලද අතර ඔහුට විරුද්ධව නඩු විභාග දෙකක් පැවැත්විණි. යුද හමුදා පනතේ 124 හා 102(1) වගන්ති යටතේ සක්‍රීය හමුදා සේවයේ යෙදී සිටියදී දේශපාලනයේ නිරත වීම යන කරුණ මුල්කර ගනිමින් ජෙනරාල් සරත් ෆොන්සේකා මහතාට එරෙහිව එල්ල වූ චෝදනා තුනක්‌ යටතේ ප්‍රථම යුද අධිකරණ විභාග කටයුතු සිදුවිය. පළමු යුද අධිකරණ තීන්දුව යටතේ සරත් ෆොන්සේකා මහතා සියලු හමුදා නිලතලවලින් පහකරනු ලැබීය. යුද හමුදා පනතේ අංක 109 (ඊ) යන වගන්ති යටතේ යුද හමුදාවට ප්‍රසම්පාදන මිලදී ගැනීමේදී අක්‍රමිකතා සිදු කිරීම යන කරුණු මත එල්ල වූ චෝදනා හතරක්‌ යටතේ ජෙනරාල්වරයාට එරෙහි දෙවන යුද අධිකරණ නඩු විභාගය සිදු කෙරුණු අතර එම අධිකරණය මගින් ඔහුට මාස 30 ක සිර දඬුවමක් නියම කරනු ලැබීය. මෙම තීන්දුව ජනාධිපතිවරයා අනුමත කිරීමත් සමග හමුදා භාරයේ සිටි සරත් ෆොන්සේකා වැලිකඩ බන්ධනාගාරයට මාරුකර යැවීය. එම සිර දඬුවම පසුගිය අප්‍රේල් මස 26 වන දිනෙන් අවසන් විය. සරත් ෆොන්සේකා මහතාට එරෙහිව විභාගයට ගැණුනු සුදු කොඩි නඩුවට අදාළ තීන්දුව 2011 නොවැම්බර් 18 දින ප‍්‍රකාශයට පත්කෙරුණු අතර කොළඹ මහාධිකරණය විසින් විත්තිකාර සරත් ෆොන්සේකාට බරපතල වැඩ සහිත වසර තුනක සිර දඬුවමක්ද රුපියල් 5000 ක දඩයක්ද නියම කරන ලදී. දීපාලි විජේසුන්දර, ඩබ්ලිව්.එම්.ටි.බි.වරාවැව සහ ඒ.ඉසෙඩ් රසීන් යන මහාධිකරණ ත්‍රි පුද්ගල විනිසුරු මඩුල්ල හමුවේ මෙම නඩුව වසරක පමණ කාලයක් විභාග කළේ සරත් ෆොන්සේකා සුදුකොඩි රැගෙන පැමිණි එල්.ටී.ටී.ඊ. සාමාජිකයන්ට වෙඩි තැබූ බවට සන්ඩේ ලීඩර් පුවත්පතට කළේ යැයි කියන ප්‍රකාශයක් සම්බන්ධයෙනි. ත්‍රිපුද්ගල විනිසුරු මඩුල්ලේ විනිසුරුවන් දෙදෙනෙකු සරත් ෆොන්සේකා නිවැරදිකරු ලෙස ප්‍රකාශ කර ඇති අතර එක් අයෙක් සරත් ෆොන්සේකා නිවැරදිකරු බව පවසා ඇත. ඒ අනුව 2ට 1ක් ලෙස සරත් ෆොන්සේකා වැරදිකරු ලෙස තීරණය විය. 2012 මාර්තු 15 දින කොළඹ මහාධිකරණයේදී සරත් ෆොන්සේකා මහතාට එරෙහි හයිකෝප් නඩුවේ තීන්දුව ප්‍රකාශ කළ මහාධිකරණ විනිසුරු සුනිල් රාජපක්ෂ මහතා හිටපු හමුදාපති සරත් ෆොන්සේකා මහතා හයිකොප් නඩුවෙන් නිදොස් කොට නිදහස් කිරීමට නියෝග කළේය. යුද හමුදාවට ආම්පන්න මිලදීගැනීමේ දී මූල්‍ය අක්‍රමිකතාවක නිරත වූ බවට චෝදනා කරමින් නීතිපතිවරයා විසින් හිටපු යුද හමුදාපති සරත් ෆොන්සේකා මහතාට එරෙහිව මෙම නඩුව පවරා තිබිණි. සරත් ෆොන්සේකා මහතා බන්ධනාගාරගතව සිටි කාලය තුළ ඔහුගේ බන්ධනාගාරගතවීම පදනම් කරගනිමින් විවිධ දේශපාලන වාසි ලබාගැනීමට ද ඇතැම් පිරිස් කටයුතු කරනු ලැබීය. කෙසේවෙතත් ඒ මහතා නිදහස් කරගැනීම සම්බන්ධව ප්‍රජාතන්ත්‍රවාදී ජාතික සන්ධාන පාර්ලිමේන්තු මන්ත්‍රී ටිරාන් අලස් මහතා ජනාධිපති මහින්ද රාජපක්ෂ මහතා සමග අඛණ්ඩව සාකච්ඡා පැවැත්වීය. බන්ධනාගාරගතකර සිටින සරත් ෆොන්සේකා මහතාට කඩිනමින් නිදහස ලබාදෙන බව ජනාධිපති මහින්ද රාජපක්‍ෂ මහතා පැවසූ බව \"ද හින්දු\"පුවත්පත මැයි 14 වන දින මුල්වරට නිල වශයෙන් අනාවරණය කරනු ලැබීය. හිටපු යුද හමුදාපති සරත් ෆොන්සේකා මහතා නිදහස් කිරීම කෙරෙහි ජනාධිපති මහින්ද රාජපක්ෂ මහතාගේ අවධානය යොමුව ඇති බව තමන් දැන සිටි වග\"ද හින්දු\"පුවත්පතේ නියෝජ්‍ය කර්තෘ ආර්.කේ රාධා ක්‍රිෂ්ණන් මහතා මැයි 15 වන දින අද දෙරණට කියා සිටියේය. ඒ පිළිබඳ ශ්‍රී ලංකා ජනාධිපතිවරයාගෙන් විමසාබැලීමට තමන්ට සිත්වූයේ ඒ නිසා යයිද හෙතෙම කියා සිටියේය. සරත් ෆොන්සේකා මහතාට කඩිනමින් නිදහස ලබාදෙන බව ජනාධිපති මහින්ද රාජපක්‍ෂ මහතා පැවසු බව\"ද හින්දු\"පුවත්පත අනාවරණය කිරීමෙන් පසු අද දෙරණ හා එක්වෙමින් රාධා ක්‍රිෂ්ණන් මහතා මේ බව කියා සිටියේය. පසුගිය 14 වන දින පැවැති \"ගෝඨාස් වෝර්\"කෘතිය එළිදැක්වීමේ අවස්ථාවේ පැවැත්වූ කෙටි පිළිසඳරකදී ජනාධිපතිවරයා තමන් සමග එය පැවසූ බව \"ද හින්දු\"පුවත්පතේ නියෝජ්‍ය කර්තෘවරයා සහ මෙරට නියෝජිතයා සිහිපත් කළේය. සරත් ෆොන්සේකා මහතා වෙත නිදහස ලබාගැනීම සඳහා පාර්ලිමේන්තු මන්තී‍්‍ර ටිරාන් අලස් මහතා ජනාධිපතිවරයා සමග සාකච්ඡා පවත්වන බව \"අද දෙරණ\" පසුගිය වසරේ දෙසැම්බර් මස 18 වැනි දින මුල් වරට අනාවරණය කරන ලදී. එම සාකච්ඡාවල ප‍්‍රතිඵලයක් ලෙස ෆොන්සේකා මහතාව නිදහස් කරන බව ජනාධිපති මහින්ද රාජපක්ෂ මහතා ප‍්‍රකාශ කර තිබීම විශේෂත්වයකි. සරත් ෆොන්සේකා මහතා නිදහස් කිරීම සම්බන්ධව මැයි 16 වන දින රාත්‍රියේ ප්‍රජාතාන්ත්‍රවාදී ජාතික සන්ධානයේ පාර්ලිමේන්තු මන්ත්‍රී ටිරාන් අලස් මහතා හා අනෝමා ෆොන්සේකා මහත්මිය ජනාධිපතිවරයා සමග සාකච්ඡා කර තිබිණි. එහිදී ෆොන්සේකා මහතාට කොන්දේසි විරහිතව හැකි ඉක්මනින් නිදහස ලබාදෙන බව ජනාධිපතිවරයා සඳහන් කළ බව ද අනෝමා ෆොන්සේකා මහත්මිය සඳහන් කළාය. එමෙන්ම එදින පෙරවරුවේ ද ටිරාන් අලස් මහතා ජනාධිපති මහින්ද රාජපක්ෂ මහතා අතර හමුවක් අරලියගහ මන්දිරයේදී සිදුවූ අතර එහිදී ෆොන්සේකා නිදහස්කිරීමට අදාළව බොහෝ දේ සාකච්ඡා කෙරුණු බව සඳහන් විය. සරත් ‍ෆොන්සේකා මහතා නිදහස් කිරීම සඳහා ජනාධිපති මහින්ද රාජපක්ෂ මහතා විසින් කැබිනට් මණ්ඩලයේ අනුමැතිය ලබාගෙන ඇති බව ඊයේ(17) ජනාධිපති මාධ්‍ය ප්‍රකාශක බන්දුල ජයසේකර මහතා පැවසීය.", "URL": "https://sinhala.adaderana.lk/news.php?nid=24422", "Category": null, "Parent URL": null}