{"Source": "Adaderana", "Timestamp": "June 8, 2015 04:12 pm", "Headline": "අගමැතිට එරෙහි විශ්වාසභංගය විවාදයට ගැනීම සඳහා විශේෂ දිනයක් ඕනෑ", "News Content": "අග්‍රාමාත්‍ය රනිල් වික්‍රමසිංහ මහතාට එරෙහිව ගෙනඑන ලද විශ්වාසභංග යෝජනාව විවාදයට ගැනීම සඳහා විශේෂ දිනයක් ලබාදෙන්නැයි ආණ්ඩුවෙන් ඉල්ලා සිටින බව ජාතික නිදහස් පෙරමුණේ නායක හිටපු අමාත්‍ය විමල් වීරවංශ මහතා පවසයි.නාරාහෙන්පිට අභයාරාමයේදී අද පෙරවරුවේ පැවැති මාධ්‍ය හමුවකදී ඔහු කියා සිටියේ එජාපය මෙම විශ්වාසභංගයට බිය නැතිනම් කරුණාකර ඊට සුදානම් වන ලෙසයි.හැකිනම් විශ්වාසභංගයෙන් ජයගෙන පෙන්වන ලෙසද, අභියෝගයක් කළ ඒ මහතා අගමැතිට එරෙහි මෙම විශ්වාසභංගයෙන් පෙන්නුම් කරන්නේ හංසයාට රැවටී කොකාට කතිරය ගැසූ ජනතාවගේ මතය බවද කියා සිටියේය.අත්‍යවශ්‍ය ආහාර ද්‍රව්‍ය මිල ගණන් යළි වැඩි වී ඇති බවත්, බලයට ඒම සඳහා ජනතාවට බොරු පොරොන්දු දුන් බවත්, මේ නිසා ඔවුන් ඉදිරි මැතිවරණයේදී ආණ්ඩුව පළවා හැරීමට සුදානමින් සිටින බවත්, හෙතෙම පැවසීය.එම මාධ්‍ය හමුවට එක්වූ පිවිතුරු හෙළ උරුමයේ ප්‍රධාන ලේකම් බස්නාහිර පළාත් සභා මන්ත්‍රී උදය ගම්මන්පිල මහතා පැවසුවේ අගමැතිට එරෙහි විශ්වාසභංගය සඳහා ඇමතිවරුන් 6 දෙනෙකු ද අත්සන් තබා ඇති බවයි.හිටපු ජනපති ‍රණසිංහ ප්‍රේමදාස මහතාට මෙවැනි විශ්වාසභංගයක් ගෙනා අවස්ථාවේදී ඔහු විසින් එවකට මන්ත්‍රීන්ට විවිධ වරදාන වරප්‍රසාද ලබාදෙමින් විශ්වාසභංගයට අත්සන් නොකළ බවට දිවුරුම් ප්‍රකාශ ලබාගැනීමට කටයුතු කළ ආකාරයේ මෙහෙයුමක් දැන් යන බව ආරංචි වී ඇතැයිද ඒ මහතා පැවසීය.කෙසේ වුවද අපට වාර්තා වී ඇති පරිදි කිසිවෙකුත් දිවුරුම් ප්‍රකාශ දීමට ඉදිරිපත් වී නැති බවත්, එසේ කවරෙකු හෝ ක්‍රියාකළ හොත් එම මන්ත්‍රීවරයා මේ රට හැර යාමට බලාපොරොත්තුවෙන් සිටින්නෙකු විය හැකි බවද හෙතෙම කියා සිටියේය.", "URL": "https://sinhala.adaderana.lk/news.php?nid=51854", "Category": null, "Parent URL": null}