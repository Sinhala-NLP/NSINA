{"Source": "Adaderana", "Timestamp": "January 25, 2017 10:02 am", "Headline": "ප‍්‍රාදේශීය කොන්සියුලර් කාර්යාලයක් හෙට යාපනයට", "News Content": "ජනාධිපති මෛත‍්‍රීපාල සිරිසේන මැතිතුමාගේ හා අග‍්‍රාමාත්‍ය රනිල් වික‍්‍රමසිංහ මහතාගේ සංකල්පයකට අනුව විදේශ කටයුතු අමාත්‍යාංශයේ ප‍්‍රාදේශිය කොන්සියුලර් කාර්යාලයක් හෙට යාපනයේ දී විවෘත කිරීමට කටයුතු යොදා තිබේ. ජනතාවට වඩාත් ඵලදායී හා කාර්යක්‍ෂම සේවාවක් ලබා දීම මෙහි ප‍්‍රමුඛ අරමුණ වී ඇත. කොළඹ විදේශ කටයුතු අමාත්‍යාංශයේ පිහිටා ඇති කොන්සියුලර් කාර්යාලයෙන් පමණක් මේ වන විට මහජනතාවට සේවය ලබා දෙන අතර ඉදිරියේ දී මහජනතාවගේ අවශ්‍යතා රැසක් මෙම කාර්යාලයෙන් ඉටු කර දීමට අමාත්‍යාංශය බලාපොරොත්තු වේ. එහිදි ප‍්‍රධාන වශයෙන් විදේශ රටවලදී භාවිතා කිරීම සඳහා අවශ්‍ය වන උපැන්න, විවාහ සහ මරණ මෙන්ම අධ්‍යාපනික සහතික ස්ථාපනය කිරීම, විදේශ රටවලදී අතරමං වු ශ‍්‍රී ලාංකීකයන්ගේ පවුල්වල සමාජීකයන්ට අවශ්‍ය සහය ලබා දීම, සංක‍්‍රමණික සේවකයන්ගේ පවුල්වලට වන්දි මුදල් ලබා ගැනීම සඳහා අවශ්‍ය සහන සැලසීම සහ විදේශ රටවලදී මිය යන අයගේ මෘතදේහ මෙරටට ගෙන්වා ගැනීම ආදි සේවා රැසක් මහජනයා වෙත ඉටු කර දීමට අපේක්‍ෂා කරයි. මෙම කාර්යාලය සෑම සතියකම සඳුදා සිට සිකුරාදා දක්වා පෙ.ව 8.00 සිට ප.ව 4.15 දක්වා විවෘතව තබනු ලැබේ. වැඩි විස්තර සඳහා, ලිපිනය - විදේශ කටයුතු අමාත්‍යාංශයේ කොන්සියුලර් කාර්යාලය, දිස්ත‍්‍රික් ලේකම් කාර්යාලය, නුවර පාර, යාපනය දුරකථන අංකය - 00 94 21 2215970 ෆැක්ස් අංකය - 00 94 21 2215972 විද්්‍යුත් තැපැල් - විද්‍යුත් තැපැල් ලිපිනය: jaffna.consular@mfa.gov.lk", "URL": "https://sinhala.adaderana.lk/news.php?nid=68538", "Category": null, "Parent URL": null}