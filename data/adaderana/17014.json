{"Source": "Adaderana", "Timestamp": "June 26, 2011 10:07 am", "Headline": " මදුරුවන්ට නවාතැන් දුන්නාට 1045 ට නඩු", "News Content": "මදුරු මර්දන සතියට සමගාමීව ඊයේ දිනය තුළ පරිශ්‍ර හැට දෙදහස් නවසිය හතළිස් තුනක් පරීක්ෂාවට ලක් කර තිබේ. එහි දී මදුරුවන් බෝ විය හැකි ස්ථාන පහළොස් දහස් හයසිය දහ අටක් හඳුනාගෙන ඇති බව සෞඛ්‍ය අමාත්‍යාංශය ප්‍රකාශ කරයි. ඊයේ දිනය තුළ මදුරුවන් බෝ විය හැකි ස්ථාන තිබූ පරිශ්‍ර වල හිමිකරුවන් එක්දහස් හතළිස් පස් දෙනෙකුට නඩු පවරා තිබේ. පුද්ගලයින් තිස් තුන් දහස් හයසිය හැට හය දෙනෙකුට සති දෙකක් ඇතුළත සිය පරිශ්‍ර පිරිසිදු කරගන්නා ලෙස උපදෙස් ලබා දී ඇති බවද සෞඛ්‍ය අමාත්‍යාංශය ප්‍රකාශ කරයි. මදුරු මර්දන සතියේ අවසන් දිනය වන අද දිනය තුළ ද දිවයින පුරා කලාප 305ක පරීක්ෂා කිරීමේ කටයුතු සිදු කිරීමට නියමිතය.", "URL": "https://sinhala.adaderana.lk/news.php?nid=17014", "Category": null, "Parent URL": null}