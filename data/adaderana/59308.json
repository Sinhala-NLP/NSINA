{"Source": "Adaderana", "Timestamp": "April 19, 2016 01:01 pm", "Headline": "  අපි යන්නේ ගාල්ලටයි - මහින්දටත් චන්ද්‍රිකාටත් ආරාධනා කරනවා", "News Content": "මහින්ද රාජපක්ෂ මහතාටත්, චන්ද්‍රිකා බණ්ඩාරනායක මහත්මියටත් ගාල්ල සමනළ ක්‍රීඩාංගණයේදී පැවැත්වෙන මැයි රැළියට පැමිණෙන්නැයි ආරාධනා කරන බව ශ්‍රීලනිප තරුණ පෙරමුණේ සභාපති හිටපු පා.ම ශාන්ත බණ්ඩාර මහතා පවසයි.ශ්‍රීලනිප මූලස්ථානයේ අද පැවැති මාධ්‍ය හමුවකදී ඔහු කියා සිටියේ මෛත්‍රි - ‍මහින්ද මුහුණු සංසදනය කර සිටිමින් පක්ෂයේ අනාගතයට ඵලක් නැති බවයි.මීළඟ ජනාධිපති මැතිවරණයේදී ශ්‍රීලනිපයෙන් ඉදිරිපත් කරන්නේ කවුදැයි තේරීමට සියලුදෙනා එක්ව ක්‍රියා කළ යුතු බවද හෙතෙම කීවේය.ශ්‍රීලනිපයේ තරුණ පෙළ යන්නේ කිරුළපන රැළියට නොව ගාල්ලේ මැයි රැළියට බවද ඒ මහතා එහිදී පැවසීය.ගාල්ලේ මැයි රැළියට නොයා කිරුළපන මැයි රැළියට යන්නේ පක්ෂය දෙකඩ කරමින් එජාපයේ අවශ්‍යතා ඉටුකරන පිරිසක් බවත්, ඔවුන් එසේ යන්නේ නම් එය බණ්ඩාරනායක මහතාට හා මහත්මියට කරන අගෞරවයක් බවත්, හෙතෙම පෙන්වාදුන්නේය.මහින්ද රාජපක්ෂ මහතාට ගාල්ලේ මැයි රැළියට ආරාධනා කිරීම සම්බන්ධයෙන් මතුවූ කතා බහ ගැන ද මාධ්‍යවේදියෙකු ඇසූ ප්‍රශ්නයකට ‍ශාන්ත බණ්ඩාර මහතා පිළිතුරු දුන්නේය.මැයි රැළිය යනු පක්ෂයේ සාමාජිකත්වයේ බලය පෙන්වීම බවත්, ඒ අනූව පෙර ආරාධනා කළද පසුව ආරාධනා කළද ආරාධනා කරනු ලැබුවේ ගෙදර මඟුල් ගෙදරට බැවින් ඊට සහභාගිවීම සම්බන්ධයෙන් හිටපු ජනාධිපතිවරයා සිතා බැලිය යුතු බව ඒ මහතා පෙන්වාදුන්නේය.එසේම පවතින ජාතික ආණ්ඩුවේද වැරදි ඇති බව පවසමින් මන්ත්‍රීවරයා කියා සිටියේ වැට් බද්ද වැඩි කිරීමෙන් සාමාන්‍ය පවුලකට දැඩි ජීවන බරක් දැරීමට සිදුවන බවයි.මහින්ද රාජපක්ෂ ආණ්ඩුවද පරාජය වූයේ ජීවන වියදම අධික වීම හමුවේ බව පැවසූ ඒ මහතා මෛත්‍රිපාල සිරිසේන ජනාධිපතිවරයාගේ අවධානය මේ ගැන යොමුවීම වැදගත් බවද කියා සිටියේය.එම මාධ්‍ය හමුව ඇමතු ගාල්ලේ ශ්‍රීලනිප සංවිධායක තිසර ගුණසිංහ මහතා පැවසුවේ ගාල්ලේ පළාත් පාලන ආයතනවල සියයට 90ක් සාමාජිකයින් ජනපතිගේ ප්‍රධානත්වයෙන් පැවැත්වෙන මැයි රැළියට සහභාගිවන බවයි.", "URL": "https://sinhala.adaderana.lk/news.php?nid=59308", "Category": null, "Parent URL": null}