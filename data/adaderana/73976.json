{"Source": "Adaderana", "Timestamp": "June 7, 2017 06:20 am", "Headline": "ගුරු උපදේශිකාවගේ යතුරුපැදිය තවත් කෙනෙකුට මරු කැඳවයි!", "News Content": "ගුරු උපදේශිකාවක විසින් පැදවූ යතුරුපැදියක ගැටීමෙන් තුවාල ලබා රෝහල් ගත කළ අයෙකු මිය ගොස් ඇති බව ආණමඩුව පොලීසිය කියයි.ඊයේ (06) සවස ආණමඩුව - හලාවත මාර්ගයේ මුදලක්කුලිය විහාරස්ථානය ඉදිරිපිටදී මෙම අනතුර සිදුවී ඇතඅනතුරින් මිය ගොස් ඇත්තේ නිකවැරටිය - නඹඩෑව,උඩහේනේගම පදිංචිව සිටි හේරත් හාමි (අවු:80) නම් අයෙකි.අනතුරට පත්ව ඇති අය ආණමඩුව - හලාවත ප්‍රධාන මාර්ගය හරහා ගමන් කරමින් සිටිනවිට එම මාර්ගයේ ධාවනය වෙමින් තිබූ යතුරු පැදියක ගැටී ඇති බව මූලික විමර්ශනවලදී හෙළිවී ඇත.අනතුරින් තුවාල ලබා සිටි පුද්ගලයා එම අවස්ථාවේදීම ආණමඩුව දිසා රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සදහා කුරුණෑගල ශීක්ෂණ රෝහලට මාරු කර යවා තිබේ.ඒ අනුව තුවාලකරු කුරුණෑගල ශික්ෂණ රෝහලේ ප්‍රතිකාර ලබමින් සිටියදී ඊයේ රාත්‍රීයේ මිය ගොස් ඇත.අනතුරට සම්බන්ධ යතුරුපැදිය පැදවූ බව කියන ආණමඩුව කොට්ඨාස අධ්‍යාපන කාර්යාලයට අනියුක්තව සේවය කරන ගුරු උපදේශිකාව ආණමඩුව පොලීසිය විසින් අත්අඩංගුවට ගෙන තිබේ.ආණමඩුව පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=73976", "Category": null, "Parent URL": null}