{"Source": "Adaderana", "Timestamp": "June 8, 2015 02:18 pm", "Headline": "බලාපොරොත්තු වුණු වෙනස නෑ-අරගල කරන්න සූදානම්", "News Content": "රටේ නව පාලනයක් ස්ථාපිතවී අදට දින 148 ක් වුවද බලාපොරොත්තු වූ වෙනස තාමත් සිදුවී නොමැති බව 'පෙරඹර'කලාකරුවන්ගේ සංවිධානය පවසයි.එම සංවිධානය වෙනුවෙන් අද(08) කොළඹ, සමාජීය හා සාමයික කේන්ද්‍රයේ පැවති මාධ්‍ය හමුවකට එක්වූ ප්‍රවීණ රංගන ශිල්පිණී දීපානි ද සිල්වා මහත්මිය කියා සිටියේ දින සියයේ වැඩසටහන ක්‍රියාත්මක කිරීම වෙනුවෙන් අග්‍රාමාත්‍යවරයා ලෙස රනිල් වික්‍රමසිංහ මහතා පත්කිරීමට තමන්ගේ විරෝධයක් නොමැති බවයි.එසේ වුවද තවදුරටත් හෙතෙම අග්‍රාමාත්‍යධූරයේ කටයුතු කිරීම ගැටළු සහගත බවත්, පාර්ලිමේන්තුව විසුරුවා නව රජයක් පත්කර ගැනීමට අවස්ථාව ලබාදිය යුතුව ඇති බවත් ඇය අවධාරණය ක‍ළාය.මෙම මාධ්‍ය හමුවට එක්වූ රංගන ශිල්පි රොෂාන් පිලපිටිය මහතා කියා සිටියේ කලා ක්ෂේත්‍රයට අදාළව ජාතික ප්‍රතිපත්තියක් රටට අවශ්‍යය බවයි.සිනමාව,ටෙලිනාට්‍ය,වේදිකාව ආදී සියලු ක්ෂේත්‍ර නඟා සිටුවීම සඳහා එම ජාතික ප්‍රතිපත්තිය අවශ්‍ය බව ඔහු සඳහන් කළේය.එසේම පා‍ර්ලිමේන්තුව විසුරුවා හැර මැතිවරණයක් පවත්වා රටේ අස්ථාවරව ඇති දේශපාලන තත්ත්වය ස්ථාවර කළ යුතුව ඇති බවද පිලපිටිය මහතා පෙන්වා දුන්නේය.මේ අතර මෙම මාධ්‍ය හමුවට එක්වූ සිනමා හා ටෙලිනාට්‍ය අධ්‍යක්ෂවරයෙකු වූ අනුරුද්ධ ජයසිංහ මහතා කියා සිටියේ තමන්ගේ ඉල්ලීම් වනුයේ ගෙවල් හෝ වාහන නොවන බවයි.කලා ක්ෂේත්‍රයේ යටිතල පහසුකම් වර්ධනය කළ යුතුව ඇති බව ඔහු කියා සිටියේය.ඉදිරියේදී මෙම ආණ්ඩුව පෙරළීමට එක්ව අරගල කරන බවත්,ඒ වෙනුවෙන් පාරට බැසීමට සූදානම් බවත් ඔහු අවධාරණය කළේය.", "URL": "https://sinhala.adaderana.lk/news.php?nid=51850", "Category": null, "Parent URL": null}