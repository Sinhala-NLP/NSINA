{"Source": "Adaderana", "Timestamp": "September 1, 2013 05:13 pm", "Headline": "එල්.ටී.ටී.ඊය හා සබඳතා තිබුණා", "News Content": "නේපාලයේ මාවෝවාදීන් එල්.ටී.ටී.ඊ සංවිධානය සමඟ සබඳතා පැවැත්වූ බව මාවෝවාදී නායක පුෂ්පකමල් දහල් හෙවත් ප්‍රචන්ඩා පවසයි. පසුගිය දශකයක කාලය තුළ නේපාලයේ සිදුකළ සන්නද්ධ ක්‍රියාකාරකම් සඳහා එල්.ටී.ටී.ඊ සංවිධානයේද සහයෝගය ලබා ගත් බව ඔහු පෙන්වාදෙයි. කත්මන්ඩු නුවර පැවති පුහුණු වැඩසටහනකට එක්වෙමින් මාවෝවාදී නායකයා මෙම අදහස් පළ කර ඇති බව නේපාල මාධ්‍ය වාර්තා කරයි. එල්.ටී.ටී.ඊ සංවිධානය සමඟ මාවෝවාදී කැරළිකරුවන් සෘජු සම්බන්ධතා පැවැත්වූ බවට ඔවුන් විසින් ප්‍රසිද්ධියේ පිළිගත් ප්‍රථම අවස්ථාව මෙය ලෙස වාර්තා වෙයි. මාවෝවාදී නායක ප්‍රචන්ඩා 2008 වසරේදී එරට අග්‍රාමාත්‍ය ධූරය ලබාගනු ලැබීය‍. මාවෝවාදී නායක පුෂ්පකමල් දහල් විසින් එල්.ටී.ටී.ඊ සංවිධානය නිදහස් ව්‍යාපාරයක් ලෙස අර්ථ දක්වමින් එම සංවිධානයට සහයෝගය පළ කිරීමට උත්සහ දරා ඇති බව “හිමාලයන් ටයිම්ස්“ පුවත් පත පෙන්වාදෙයි.", "URL": "https://sinhala.adaderana.lk/news.php?nid=37076", "Category": null, "Parent URL": null}