{"Source": "Adaderana", "Timestamp": "January 29, 2018 12:10 pm", "Headline": "  භූමිතෙල් ගැටළුවට මහින්ද මැදිහත් වෙයි", "News Content": "ධිවර යාත්‍රාවලට භූමිතෙල් නිකුත් කිරීමේදී උද්ගත වූ ගැටළු සහගත තත්ත්වය නිරාකරණය කිරීම සඳහා ධීවර අමාත්‍ය මහින්ද අමරවීර මහතා පියවර ගෙන තිබේ. දිවයිනේ ඇතැම් ප්‍රදේශවලින් වාර්තා වී තිබූ භූමිතෙල් අවභාවිතය නිසා භූමිතෙල් නිකුත් කිරිම සීමා කිරීමට ලංකා ඛණිජ තෙල් නීතිගත සංස්ථාව පසුගියදා පියවර ගෙන තිබුණි. ඒ හේතුවෙන් ධීවර යාත්‍රාවලට පසුගිය දින කිහිපයේදී භූමිතෙල් ලබා ගැනිමේදී ගැටළු සහගත තත්ත්වයක් හටගෙන තිබූ බව සඳහන්ය. ඒ සම්බන්ධයෙන් හම්බන්තොට දිස්ත්‍රික්කයේ ධීවරයින් පිරිසක් අමාත්‍ය මහින්ද අමරවීර මහතා සමඟ සිදු කළ සාකච්ඡාවකින් අනතුරුව ධීවරයින්ට සීමාවකින් තොරව භුමිතෙල් ලබාදීම පිළිබඳව අමාත්‍යවරයා අදාළ බලධාරීන් සමඟ එකඟතාවයකට පැමිණ තිබේ. ඒ අනුව හිඟතාවයකින් තොරව ධීවරයින්ට ධීවර යාත්‍රා සඳහා භූමිතෙල් ලබා ගැනීමට හැකියාව පවතින බව ධීවර හා ජලජ සම්පත් සංවර්ධන අමාත්‍යංශය සඳහන් කළේය. කිසියම් ප්‍රදේශයක තවදුරටත් භූමිතෙල් සපයා ගැනිමේදී ගැටළු සහගත තත්ත්වයක් උද්ගත වුවහොත් ඒ පිළිබඳව විෂය බාර අමාත්‍යවරයාට හෝ අමාත්‍යංශ ලේකම්වරයාට දැනුම් දෙන ලෙස එම අමාත්‍යංශය ධීවර ප්‍රජාවට දැනුම් දෙයි.", "URL": "https://sinhala.adaderana.lk/news.php?nid=83730", "Category": null, "Parent URL": null}