{"Source": "Adaderana", "Timestamp": "November 15, 2018 11:04 pm", "Headline": "රට අස්ථාවර කිරීමේ වගකීම ජනපති බාරගත යුතුයි", "News Content": "රට අස්ථාවර හෝ අරාජික නොකර රට ස්ථාවර කිරීමේ වගකීම ඇත්තේ ජනාධිපතිවරයාට බව ජනතා විමුක්ති පෙරමුණේ ප‍්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා පවසයි. අද(15) කොළඹ පැවති මධ්‍ය හමුවකට එක්වෙමින් පාර්ලිමේන්තු මන්ත්‍රීවරයා මේ බව සඳහන් කළේය. එහෙත් රට ස්ථාවර කළ යුතු ජනාධිපතිවරයා විසින් තව තවත් රට අවුල් කරමින් සිටින බව ඒ මහතා වැඩිදුරටත් සඳහන් කළේය. එහිදී වැඩිදුරටත් අදහස් දැක්වු පාර්ලිමේන්තු මන්ත්‍රී විජිත හේරත් මහතා මේ බවද පැවසීය. “ජනාධිපතිවරයා විසින් අද උදේ 8.30ට පක්‍ෂ නායක රැස්වීමක් යොදා තිබුණා. අපි ඒ සඳහා සහභාගී වීමට තීරණය කළා. නමුත් ඊයේ රාතී‍්‍ර ජනාධිපතිවරයා කථානායකවරයාට ලිපියක් යවා තිබුණා. එයින් කියා තිබුණේ පාර්ලිමේන්තුවේ බහුතර ඡන්දයෙන් සම්මත කළ විශ්වාසභංගය ප‍්‍රතික්ෂේප කරන බවයි. ජනාධිපතිවරයා එසේ කරන්නේ කොහොමද? එපමණක් නොව කථානායකවරයා ව්‍යවස්ථාව, ස්ථාවර නියෝග නොසලකා කටයුතු කළ බවත් කියා තිබුණා. කිසිදු කඩකිරීමක් කළේ නැහැ. කථානායකවරයා සියල්ල සිදුකළේ ව්‍යවස්ථාවට සහ ස්ථාවර නියෝගවලට අනුවයි. ව්‍යවස්ථාව තුන් හතර වතාවක් උල්ලංඝනය කරපු මෛතී‍්‍රපාල සිරිසේනට කිසිදු සදාචාර අයිතියක් නැහැ එවැනි ලිපියක් ලියන්න. ජනාධිපතිවරයා කළ යුතුව තිබෙන්නේ පාර්ලිමේන්තුවේ බහුතර මන්ත‍්‍රීවරුන්ගේ තීරණය අනුව කටයුතු කිරීමයි. ලැජ්ජාවට කරුණ වන්නේ ඔහු පාර්ලිමේන්තුවෙන් යවපු අත්සන් ලේඛනවල අඩුපාඩු හොයනවා. අත්සන් ලේඛනවල දින යොදා ඇති ආකාරය ගැනත් හොයනවා. විශ්වාසභංගයක් කලින් අත්සන් කොට තබාගත හැකියි. එදිනම අත්සන් කළ යුතු යැයි කොහේවත් සඳහන් වන්නේ නැහැ. පාර්ලිමේන්තුවෙන් විශ්වාසභංගයක් සම්මත වූ පසු ජනාධිපතිවරයාට අත්සන් ලේඛනයක් යැවිය යුතු නැහැ. කතානායකතුමා දැනුම්දිය යුත්තේ යෝජනාව සම්මත වූ බව පමණයි. නමුත් ජනාධිපතිවරයා රටේ මූලික පුරවැසියා ලෙස පහත් ආකාරයේ ලිපි ලිවීම පිළිබඳව ලැජ්ජයි. ජනාධිපතිවරයා දැන් කරමින් තිබෙන්නේ දෙකේ පංතියේ වැඩ. මනස විකල් වෙලා, පියවි සිහියෙන්ද වැඩ කරන්නේ කියලා පැහැදිළි ප‍්‍රශ්නයක් තියෙනවා. මෛතී‍්‍රපාල සිරිසේනලාට, මහින්ද රාජපක්‍ෂලාට පාර්ලිමේන්තුවේ බහුතරයක් නැති බව පැහැදිලියි. විශ්වාසභංගය වොලාවේදී ඒ පැත්තට ගිය හතර දෙනෙක් අනෙක් පැත්තට ආවා. ඔවුන් විශ්වාසභංගයට අත්සන් කළා. එය මුලූ රටම දැක්කා. දැන් තියෙන ප‍්‍රශ්නය ඔවුන්ගේ බැරිකම පිළිනොගැනීමයි. කරපු කුමන්ත‍්‍රණ හැම එකක්ම පරාදයි. මෛතී‍්‍රපාල හැම තුරුම්පුවක්ම කුජීත වෙලා ඉවරයි. “", "URL": "https://sinhala.adaderana.lk/news.php?nid=99279", "Category": null, "Parent URL": null}