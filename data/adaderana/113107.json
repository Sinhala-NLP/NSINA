{"Source": "Adaderana", "Timestamp": "July 1, 2019 09:34 am", "Headline": "මීටර් 180 ක් පුරා විහිඳ ගිය විලාසිතා", "News Content": "අප්‍රිකානු විලාසිතා සතියට සමගාමීව පැවති විලාසිතා දැක්මක් පිළිබඳව කොලොම්බියාවෙන් වාර්තා වෙයි. අප්‍රිකානු විලාසිතා නව ප්‍රේක්ෂක පිරිසක් අතරට රැගෙන යාමේ අරමුණින් එය සංවිධානය කර තිබුණි. කොලොම්බියාවේ සුප්‍රකට දේවස්ථානයක වර්ණවත් විලාසිතා දැක්මක් පවත්වා තිබේ. අප්‍රිකානු විලාසිතා සතියට සමගාමීව එය සංවිධානය කර තිබුණි. කොලොම්බියාවේ සිපකිරා නගරයේ පිහිටි මෙම දේවස්ථානය සුවිශේෂී පිහිටීමකින් යුතු වන අතර භූ අභ්‍යන්තර ලුණු පතලක් තුළ එය ඉදිකර තිබේ. අතිශයින් දීප්තිමත්, කැටයම්වලින් අලංකාර කර ඇති දේවස්ථානයේ විශාල කුටීර විලාසිතා දැක්මට මනා වේදිකාවක් නිර්මාණය කර දුන් බව විදෙස් වාර්තා සඳහන් කරයි. එමෙන්ම එය අතිශයෝක්තියට නංවමින් විදෙස් මාධ්‍ය වාර්තා කළේ වාර්ෂිකව පැවැත්වෙන මේ ඉසව්ව මේ වසරේ මීටර් 180ක් භූ අභ්‍යන්තරයේ පැවැත්වෙන බවයි. විවිධත්වය මත පදනම් වූ මේ විලාසිතා දැක්මට ලොව පුරා සිටින මෝස්තර නිර්මාණ ශිල්පීන් රැසක් සහභාගී වී තිබේ. මේ අතර සංවිධායකයින් පවසන්නේ අප්‍රිකානු විලාසිතා නව ප්‍රේක්ෂක පිරිසක් අතරට රැගෙන යාම සඳහා මෙවැනි ප්‍රදර්ශන ඉවහල් වනු ඇති බවයි.", "URL": "https://sinhala.adaderana.lk/news.php?nid=113107", "Category": null, "Parent URL": null}