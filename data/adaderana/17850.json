{"Source": "Adaderana", "Timestamp": "August 4, 2011 04:16 pm", "Headline": "කැලෑ කැපූ සෙබළුන්ට අධිකරණයෙන් තහනමක්", "News Content": "පදවිය යෝජිත නිකවැව රක්ෂිතයට ඇතුළු වීම යුද හමුදා විශේෂ බලකායේ කැලෑනිකවැව කඳවුරේ නිලධාරීන්ට සහ සෙබළුන්ට තහනම් කිරීමට කැබිතිගොල්ලෑව දිසා අධිකරණය නියෝග කර තිබේ. රජ‍යේ රක්ෂිතයක වටිනා දැව කපා එම භූමිය එළිපෙහෙළි කිරීමට ආරක්ෂක අමාත්‍යාංශයෙන් අවසර ලැබී ඇත්නම් අදාළ සියලු ලේඛන සැප්තැම්බර් මස පළමුවැනිදා අධිකරණය හමුවට ඉදිරිපත් කරන ලෙස යුද හමුදා විශේෂ බලකා පුහුණු කඳවුරේ අණදෙන නිලධාරීවරයාට නියෝග කර ඇති බව සඳහන්ය. කැබිතිගොල්ලෑව දිසා විනිසුරු අතිරේක මහේස්ත්‍රාත් තිළිණ ගමගේ මහතා විසින් මෙම නියෝගය ලබා දී තිබේ. වන සංරක්ෂණ දෙපාර්තමේන්තුවේ කැබිතිගොල්ලෑව කාර්යාලයේ අඩවි වන නිලධාරී ජිනදාස හේරත් මහතා විසින් අධිකරණයට කළ කරුණු දැක්වීමක් සැලකිල්ලට ගනිමින් විනිසුරුවරයා මෙම නියෝගය නිකුත් කළේය. යුද හමුදා පුහුණු කඳවුරක් ස්ථාපිත කිරීමට බව පවසමින් නිකවැව රක්ෂිතයේ විශාල භූමි භාගයක් අදාළ යුද හමුදා කඳවුරේ නිලධාරීන් එළිපෙහෙළි කර ඇති බව අදාළ වන නිලධාරීවරයා අධිකරණයට දැනුම් දී ඇත. මෙම භූමිය යෝජිත රජයේ රක්ෂිතයක් බවත්, එහි ඇති කැලෑ එළිපෙහෙළි කිරීමට හෝ රක්ෂිතයට ඇතුළුවීමට යුද හමුදා විශේෂ බලකායේ නිලධාරීන් වන සංරක්ෂණ දෙපාර්තමේන්තුවෙන් කිසිදු පූර්ව අවසරයක් ගෙන නොමැති බව ද ඔහු එහිදී සඳහන් කළේය. කඳවුරේ කිසිදු නිලධාරියකු හෝ වෙනත් හමුදා සාමාජිකයෙකුට නිකවැව රක්ෂිතයට ඇතුළුවීම ලබන මස 01 වන දින දක්වා තහනම් කරන බව මෙහිදී අධිකරණය හමුවෙහි පෙනීසිටි මෙම නඩුවේ වගඋත්තරකාර පදවිය, කැලෑනිකවැව, යුද හමුදා විශේෂ බලකා පුහුණු කඳවුරේ අණදෙන නිලධාරී මේජර් එච්. ඩී. එල්. ඒ. කුමාර සහ කපිතාන් ඩී. ජී. අයි. ජයරත්න යන මහත්වරුන්ට විනිසුරු ගමගේ මහතා නියෝග කළේය. යම් හෙයකින් මෙම රක්ෂිතයේ වටිනා දැව ගස් කපා එළිපෙහෙළි කිරීමට ආරක්ෂක අමාත්‍යාංශයෙන් නිකුත් කළ බලපත්‍රයක් ඇත්නම් මීළඟ නඩු දිනයේදී අධිකරණය හමුවට ඉදිරිපත් කිරීමට වගඋත්තරකාර හමුදා නිලධාරීන් අපොහොසත් වුවහොත් රජයේ රක්ෂිතයකට අනවසරයෙන් ඇතුළු වී වටිනා දැව කපා දමමින් කැලෑ එළිපෙහෙළි කිරීමේ චෝදනා සම්බන්ධයෙන් වන සංරක්ෂණ ආඥා පනත ප්‍රකාරව වග උත්තරකාර හමුදා නිලධාරීන්ට එරෙහිව අධීකරණය හමුවේ පැමිණිල්ලක් ගොනුකරන ලෙසට මෙහිදී විනිසුරු ගමගේ විසින් මෙහිදී කැබිතිගොල්ලෑව අඩවි වන නිලධාරී ජිනදාස හේරත් මහතාට නියෝග කර තිබේ.", "URL": "https://sinhala.adaderana.lk/news.php?nid=17850", "Category": null, "Parent URL": null}