{"Source": "Adaderana", "Timestamp": "June 22, 2012 09:21 pm", "Headline": "කෘෂි විද්‍යාලය විනාශ කොට ගුවන්තොටුපළක් පිහිටුවීම හාස්‍යජනකයි", "News Content": "කුණ්ඩසාලේ කෘෂිකර්ම විද්‍යාලය පිහිටි අක්කර 64 ක භූමි භාගයෙන් විශාල කොටසක්ද ඒ අසලම පිහිටි දෙමුහුන් බීජ ගොවිපළෙන් කොටසක් ද අත්කරගෙන ජාත්‍යන්තර ගුවන්තොටුපොළක් ඉදිකිරීමට ආණ්ඩුව කටයුතු කරමින් සිටින බව ජනතා විමුක්ති පෙරමුණු පාර්ලිමේන්තු මන්ත්‍රී අනුර කුමාර දිසානායක මහතා පවසයි. ‍ එහි මූලික මැනුම් කටයුතු පසුගිය මැයි 08 වනදා සිදුකර ඇති බවත් ජූලි මාසයේදී මුල්ගල් තැබීමට නියමිත බවත් වාර්තා වන බවත් අද(22) පාර්ලිමේන්තුවේ දී අදහස් දක්වමින් මන්ත්‍රීවරයා සඳහන් කළේය. ‍ ඒ මහතා ඉදිරිපත් කළ කථාව මෙසේය. ‍ ගරු කථානායකතුමනි, ‍ \"කුණ්ඩසාලේ කෘෂිකර්ම විද්‍යාලය සහ බීජ ගොවිපොළ ඉවත්කර ජාත්‍යත්ර ගුවන්තොටුපොළක් ඉදිකිරීමටයාමෙන් මතුව ඇති අර්බුදය පිළිබඳව මෙම ගරු සභාවේ අවධානය යොමු කරවමි. ‍ දේශීය කෘෂිකර්මාන්තය ව්‍යාප්ත කිරීම සඳහා අවශ්‍ය කෘෂිකර්ම උපදේශකවරුන්, ව්‍යාප්ත නිලධාරීන් බිහිකිරීමේ අරමුණින් 1916 දී ශී‍්‍ර ලංකා කෘෂිකර්ම විද්‍යාලය මහනුවර දිස්ති‍්‍රක්කයේ කුණ්ඩසාලේදී ආරම්භ කරනු ලැබුවා. එයට වසර 100 ට ආසන්න කීර්තිමත් ඉතිහාසයක් තිබෙනවා. දැනට මෙම කෘෂිකර්ම විද්‍යාලයේ ශිෂ්‍ය කණ්ඩායම් 91 ක් ඉගෙනුම ලබා කෘෂිකර්ම ඩිප්ලෝමාධාරීන් ලෙස පිටව ගොස් තිබෙනවා. ‍ ශී‍්‍ර ලංකා කෘෂිකර්ම විද්‍යාලයට ආයතන 12 ක් අයත්ව තිබුණු අතර දැනට ඉතිරිව ඇත්තේ මහනුවර දිස්ති‍්‍රක්කයේ කුණ්ඩසාලේ, මාතලේ දිස්ති‍්‍රක්කයේ පැල්වෙහෙර, හම්බන්තොට දිස්ති‍්‍රක්කයේ අඟුණකොලපැලැස්ස, රත්නපුර දිස්ති‍්‍රක්කයේ කරපිංච හා වන්නි දිස්ති‍්‍රක්කයේ වව්නියාව යන ස්ථානවල පිහිටි ආයතන පමණයි. ‍ කුණ්ඩසාලේ කෘෂිකර්ම විද්‍යාලය මගින් වසර 2 ඩිප්ලෝමා ප‍්‍රදානය කරනවා. දැන් එහි ශිෂ්‍ය කණ්ඩායම් 2 ක සිසුන් 225ක් පමණ ඉගෙනුම ලබනවා. කුණ්ඩසාලේ කෘෂිකර්ම විද්‍යාලයේ ඇති විශේෂත්වය වන්නේ සිංහල, දෙමළ, ඉංගී‍්‍රසි යන භාෂා 3 ම ඩිප්ලෝමා පාඨමාලා හැදෑරිය හැකි එකම ස්ථානය මෙය වීමයි. ‍ කරුණු මෙසේ තිබියදී කුණ්ඩසාලේ කෘෂිකර්ම විද්‍යාලය පිහිටි අක්කර 64 ක භූමි භාගයෙන් විශාල කොටසක්ද ඒ අසලම පිහිටි දෙමුහුන් බීජ ගොවිපළෙන් කොටසක්ද අත්කරගෙන ජාත්‍යන්තර ගුවන්තොටුපොළක් ඉදිකිරීමට ආණ්ඩුව කටයුතු කරමින් සිටිනවා. එහි මූලික මැනුම් කටයුතු පසුගිය මැයි 08 වනදා සිදුකර ඇති බවත් ජූලි මාසයේදී මුල්ගල් තැබීමට නියමිත බවත් වාර්තා වෙනවා. ‍ අපි වවමු. රට නගමු, වගා සංග‍්‍රාම ආදී විවිධ කෘෂිකර්ම ව්‍යාපෘති සංදර්ශන සිදුකරන ආණ්ඩුව දැනට ඉතිරිව ඇති කෘෂිකර්ම විද්‍යාලයත්, බීජ ගොවිපොලත් විනාශ කරන්නට අර අදින්නේ මේ ආකාරයටයි. රටේ නිෂ්පාදන ආර්ථිකය දියුණු කරනවා යැයි පාරම්බාන ආණ්ඩුව දේශීය කෘෂි කර්මාන්තයට සලකන්නේ මේ ආකාරයටයි. වැඩි වැඩියෙන් කෘෂි අධ්‍යාපන ආයතන පිහිටුවා කෘෂිකාර්මික දැනුම බෙදාදීම වැඩිකළයුතු මොහොතක ඉතිරිව ඇති මෙවැනි ආයතනත් වසා දැමීම ඛේදවාචකයක්. ‍ අනෙක් අතට රටට මේ මොහොතේ අත්‍යවශ්‍ය වන කෘෂිකර්ම විද්‍යාලයත්, බීජ ගොවිපොළත් එතැනින් ඉවත් කර ඉදිරිකරන්නට යන්නේ ජාත්‍යන්තර ගුවන්තොටුපොළක්. දැනටමත් කටුනායක ජාත්‍යන්තර ගුවන් තොටුපොළත් ඉදිකරමින් පවතින වීරවිල ගුවන්තොටුපොළත් රටේ අවශ්‍යතාවයටත් වඩා වැඩියි. එසේ තිබියදී රටේ නිෂ්පාදන ආර්ථිකයේ ඉතිරිව ඇති අවසන් කොටසත් විනාශ කරමින් මෙවැනි නාස්තිකාර මහා පරිමාණ ව්‍යාපෘති ආරම්භ කිරීම ජනතාව මත තවදුරටත් බර පැටවීමක්. ‍ දේශීය නිෂ්පාදනය වර්ධනය කරනවා යැයි පුරසාරම් දොඩන දේශපේ‍්‍රමී යැයි කියාගන්නා ආණ්ඩුව බි‍්‍රතාන්‍ය යටත්විජිත ආණ්ඩුව විසින් ආරම්භ කරන ලද කෘෂි විද්‍යාලය විනාශ කොට ඒ මත ජාත්‍යන්තර ගුවන්තොටුපළක් පිහිටුවීම හාස්‍යජනක කරුණකි. ‍ වර්තමාන කෘෂිකර්මාන්තයේ යෙදෙන ගොවි ජනතාව මුහුණදී තිබෙන ගැටලු අතර විධිමත් කෘෂි ව්‍යාප්ත සේවයක් නොමැති වීමත් මුළු බීජ වෙළෙඳපොළම බහුජාතික සමාගම් අතට පත්ව තිබීමත් ප‍්‍රධාන වේ. කෘෂි ව්‍යාප්ති සේවය වර්ධනයටත් වර්ධනය කරන ලද බීජ නිෂ්පාදනයටත් කුණ්ඩසාලේ කෘෂි විද්‍යාලයත්, බීජ ගොවිපළත් විශාල සේවාවක් ඉටුකරනු ලැබුවා. එය විනාශ කොට ජාත්‍යන්තර ගුවන්තොටුපළක් ඇති කිරීමෙන් සිදුවන්නේ බරපතල ගැටලුවලට මුහුණදී සිටින ගොවි ජනතාව මත තවත් හෙනයක් පතිත කිරීමකි. ‍ මෙම හේතුවෙන් පැන නගින පහත ප‍්‍රශ්න පිළිබඳව විෂයභාර ගරු අමාත්‍යතුමන්ලා මෙම සභාව දැනුවත්කරනු ඇතැයි අපේක්‍ෂා කරනවා. ‍ *යෝජිත කුණ්ඩසාලේ ජාත්‍යන්තර ගුවන්තොටුපොළ සඳහා පවරා ගන්නා ඉඩම් ප‍්‍රමාණය කොපමණද? ‍ *ඒ සඳහා කුණ්ඩසාලේ කෘෂිකර්ම විද්‍යාල භූමියේ කවර කොටසක් පවරා ගනු ලබන්නේද? ‍ *කෘෂිකර්ම විද්‍යාලය එම භූමියෙන් ඉවත් කිරීමට කටයුතු කරනු ලබන්නේද, එසේනම් ඒ කවර ස්ථානයකටද? ‍ *කුණ්ඩසාලේ දෙමුහුන් බීජ ගොවිපළෙන් ගුවන්තොටුපොළ ඉදිකිරීම සඳහා පවරා ගන්නා ඉඩම් ප‍්‍රමාණය කොපමණද?\"", "URL": "https://sinhala.adaderana.lk/news.php?nid=25250", "Category": null, "Parent URL": null}