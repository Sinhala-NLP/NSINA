{"Source": "Adaderana", "Timestamp": "November 9, 2016 03:49 pm", "Headline": "කෝප් වාර්තාවට අගමැතිගේ නම දාන්න බෑ-අපට විහිළුවලට සම්බන්ධ වෙන්න බෑ", "News Content": "ආණ්ඩුව මහ බැංකු බැඳුම්කර වංචාවට අදාළව කඩිනම් කි‍්‍රයාමාර්ග ගත යුතුව ඇති බව ජවිපෙ ප්‍රධාන ලේකම්, ටිල්වින් සිල්වා මහතා පවසයි.මූලාරම්භයේදීම අර්ජුන් මහේන්ද්‍රන් මහ බැංකු අධිපතිවරයා ඉවත් කරලා වංචාව පිළිබඳ පරීක්‍ෂණ කරන්න කියලා ජවිපෙන් ඉල්ලීම් කළත් ආණ්ඩුව ඒ සම්බන්ධව කි‍්‍රයාත්මක වුණේ නැති බව හෙතෙම කියා සිටියේ අද(09)පක්ෂ මූලස්ථානයේ පැවති මාධ්‍ය හමුවකදීය.එහිදී ඔහු මෙසේද සඳහන් කළේය. දැන් ආණ්ඩුව කළ යුත්තේ බැඳුම්කර සිදුවීම පිළිබඳව පාරේ කෑ ගහන එක නවත්වලා නීතිමය කි‍්‍රයාමාර්ග ගැනීමයි. ඒ වගේම මෙම කඩිනම් යෝජනා කි‍්‍රයාවට නැගීමට කටයුතු කිරීමයි. මේ ආණ්ඩුවේ හැසිරීම ගැන අපට විශ්වාසයක් නැහැ. ඒ නිසා මේ යෝජනා සම්බන්ධයෙන් ජනමතයක් ගොඩනගා ආණ්ඩුවට කි‍්‍රයාමාර්ග ගැනීම සඳහා බලකළ යුතුව තිබෙනවා. ඒ සඳහා දැවැන්ත ජනමතයක් ගොඩනැගිය යුතුව තිබෙනවා. ඒ සඳහා මැදිහත්වෙන්න අපි ජනතාවට ආරාධනා කරනවා. අපි යෝජනා ලෙස ඉදිරිපත් කරන්නේ ආණ්ඩුවට කි‍්‍රයාත්මක කළ හැකි දේයි. විපක්‍ෂයේ ඇතැමුන් අගමැතිවරයාට ඉල්ලා අස්වන ලෙස යෝජනා කළාට මෙවැනි සිදුවීම් හමුවේ ඉල්ලා අස්වීමේ සම්ප‍්‍රදායක් නැහැ. හිටපු ආණ්ඩුවල කිසිම කෙනෙක් එහෙම කරලා නැහැ. මේ හොරකම් කරන ආණ්ඩු හොරකම් දාලා යන්නේ නැහැ. කලින් හොරු බලං ඉන්නවා බලය ගන්න. අපිට එහෙම විහිළුවලට සම්බන්ධ වෙන්න බැහැ. මේ හොරු සියලූ දෙනාම පළවා හැරීම ජනතා බලයකින් කළ යුතුයි. ඒ වෙනුවෙන් පොල් ගහලා වැඩක් නැහැ. ඉල්ලීම් කර පලක් නැහැ. මේ ආණ්ඩුව හවුල් ආණ්ඩුවක්. ජනාධිපතිවරයා එක් පක්‍ෂයකිනුත් අගමැතිවරයා තවත් පක්‍ෂයකිනුත් පත්වී තිබෙනවා. ඔවුන් අතර එකඟතා වගේම ප‍්‍රතිවිරෝධයනුත් තිබෙනවා. පසුගිය කාලයේ ඇතැම් පනත් සම්මත කළ හැකි වූයේත් මේ තත්වය තුළයි. එම නිසා මහ බැංකු බැඳුම්කර සිදුවීමට අදාලවත් ජනතා බලයක් ගොඩනැගුණහොත් ඒ සම්බන්ධ යෝජනා කි‍්‍රයාත්මක කරගත හැකියි. ආණ්ඩුවේ ඞීල් තිබෙනවා විය හැකියි. විපක්‍ෂයේ සිටින හොරු සමඟ ඞීල් තිබෙනවා විය හැකියි. නීතිපතිවරයා ආණ්ඩුවේ විය හැකියි. ඒත් අපි විශ්වාස කරන්නේ ජනතාවයි. හිටපු හොරුයි, ඉන්න හොරුයි පරදවා හොරකම් නැති පාලනයක් බලයට ගේන්න වගකීමක් ජනතාවට තිබෙනවා. කමිටු වාර්තාවට අගමැතිගේ නම නොමැති බවට විපක්‍ෂයේ ඇතැමුන් නගන විහිළුවලට සම්බන්ධ වෙන්න අපිට බැහැ. කෝප් වාර්තාවට අගමැතිගේ නම දාන්න බැහැ. එය කමිටුවේ වගකීමෙන් පිට දෙයක්. කමිටුවේ සොයා බැලීම මහ බැංකුවට සීමා වෙනවා. අගමැතිවරයා චූදිතයෙක් කළහොත් කමිටු වාර්තාව දේශපාලන වාර්තාවක් යැයි අධිකරණයෙන් ප‍්‍රතික්ෂේප විය හැකියි. අනෙක අගමැතිවරයාගේ උපදෙස් මත තීරණ ගත් බව කිවහොත් සියලූ දෙනා නිදහස් වෙනවා. එම නිසා මීට අදාළ නඩුවකදී කෝප් වාර්තාව සාක්‍ෂියක් ලෙස ගෙන පරීක්‍ෂණ ඉදිරියට යා හැකිියි. එහිදී අගැමැතිවරයාගේ සම්බන්ධය නිසැක ලෙසම හෙළිවේවි.", "URL": "https://sinhala.adaderana.lk/news.php?nid=65875", "Category": null, "Parent URL": null}