{"Source": "Adaderana", "Timestamp": "January 7, 2016 06:20 pm", "Headline": "එයා මැරුණේ උඩු මහලෙන් පැනලා - පොලිස් මාධ්‍ය ප්‍රකාශක නිදහසට කරුණු කියයි", "News Content": "මහේස්ත්‍රාත්වරයාගේ මරණ පරීක්ෂණයෙන් හා අධිකරණ වෛද්‍ය නිලධාරිවරයාගේ පරීක්ෂණයෙන් පසුව ඇඹිලිපිටියේ සාදයක් අතරතුර පොලීසිය සමග ගැටුමෙන් මිය ගිය පුද්ගලයාගේ මරණයට සැබෑ හේතුව අනාවරණය වනු ඇති බව පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර මහතා පවසයි.මෙම සාදය පැවැත්වෙන ස්ථානයට පොලිස් ජංගම මුර සංචාරයේ නිරත නිලධාරීන් දෙදෙනෙකු යෑම ඉතාම සාධාරණ හේතු මත සිදුව ඇති බවත්, අවස්ථා කිහිපයකදීම දුරකථන ඇමතුම් කිහිපයක් මගින් එම ස්ථානයේ ගැටුම්කාරී තත්ත්වයක් පැවති බවට පොලීසිය දැනුවත් කර තිබුණු බවත් ඔහු කියා සිටියි.එම ස්ථානයේ කලහකාරී ලෙස හැසිරුණු පුද්ගලයින් අත්අඩංගුව‍ට ගැනීමට උත්සාහ කළ අවස්ථාවේදී එක් පුද්ගලයෙකු මහල් තුනකින් යුතු ‍ගොඩනැඟිල්ලේ තෙවන මහලේ වීදුරු කවුළු දෙකක්ද කඩාගෙන බිමට පැන ඇති බවත්, මිය ගොස් ඇත්තේ එම පුද්ගලයා බවත් ගුණසේකර මහතා සඳහන් කළේය.එහෙත් එම ස්ථානයේ සිටි පිරිස් පවසා ඇති මෙන්ම නිල නොවන ආරංචි මාර්ග පවසන අන්දමට පොලීසිය විසින් පහරදී අදාළ පුද්ගලයා ඉහළ මාලයෙන් පහලට තල්ලු කර දමා ඇති බව සඳහන්ය.කෙසේ වෙතත් මෙම සිද්ධිය සම්බන්ධයෙන් රත්නපුර ජ්‍යෙෂ්ඨ පොලිස් අධිකාරීවරයාගේ අධීක්ෂණය යටතේ වෙනම පරීක්ෂණයක් පැවැත්වෙන බවත්, මූලික පරීක්ෂණවලදී අනාවරණය වී ඇත්තේ එම පුද්ගලයා බිමට පැන්න බවත් යයි පොලිස් මාධ්‍ය ප්‍රකාශකවරයා මෙහිදී අවධාරණය කළේය.‍මෙම සිද්ධියට අදාළව නීති විරෝධී රැස්වීම, පොලිස් නිලධාරීන්ට පහරදී තුවාල සිදුකිරීම හා රාජකාරියට බාධා කිරීම යන චෝදනා යටතේ පුද්ගලයින් 8 දෙනෙකු අත්අඩංගුවට ගෙන හඳුනාගැනීමේ පෙරෙට්ටුවකට ඉදිරිපත් කරනතුරු ජනවාරි 11 වන දින දක්වා රක්ෂිත බන්ධනාගාර ගතකර ඇති බවත් ගුණසේකර මහතා කියා සිටියේය.නිවසක පැවැත්වෙන සාදයක් නීති විරෝධී රැස්වීමක් වන්නේ කෙසේදැයි මෙහිදී මාධ්‍යවේදියෙකු විසින් අසන ලද ප්‍රශ්නයකට ප්‍රතිචාර දක්වමින් පොලිස් මාධ්‍ය ප්‍රකාශකවරයා කියා සිටියේ දණ්ඩ නීති සංග්‍රහයේ 138 වගන්තිය යටතේ සාමකාමී රැස්වීමක් වුවද නීති විරෝධී රැස්වීමක් බවට පත්විය හැකි බවයි.මහජනයා පොලීසියට බිය විය යුතු නැති බවත්, මහජනයා යනු සිවිල් ඇඳුම් ඇඳගත් පොලීසිය බවත්, පොලීසිය යනු නිල ඇඳුම් ඇඳගත් මහජනයා බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56224", "Category": null, "Parent URL": null}