{"Source": "Adaderana", "Timestamp": "May 16, 2019 10:06 pm", "Headline": "අන්තවාදයට විරුද්ධව දැඩි ලෙස ක්‍රියා කළ යුතුයි", "News Content": "බුද්ධි අංශ නිලධාරීන් අත්අඩංගුවට ගැනීම පාස්කු ඉරිදා ප්‍රහාරයට හේතු වූ බවට ඇතැමුන් නගන චෝදනා ප්‍රතික්ෂේප කරන බවත්, වයඹ පළාතේ සිදු වූ ප්‍රචණ්ඩ ක්‍රියා සංවිධානාත්මකව සිදුකර ඇති බවට තොරතුරු ලැබී ඇති බවත්, අමාත්‍ය දොස්තර රාජිත සේනාරත්න මහතා ප්‍රකාශ කරයි. බේරුවල ප්‍රාදේශීය සංවර්ධන කමිටු රැස්වීමට අද (16) පෙරවරුවේ එක්වෙමින් සෞඛ්‍ය අමාත්‍යවරයා මේ බව පැවැසීය. බේරුවල ප්‍රාදේශීය ලේකම් කාර්යාල ශ්‍රවණාගාරයේ දී මෙම රැස්වීම පැවැත්විනි. මෙහිදී වැඩිදුරටත් අදහස් දක්වමින් අමාත්‍යවරයා මේ බව පැවසීය. “පාස්කු ඉරිදා එල්ල වූ බෝම්බ ප්‍රහාරයත් සමග ජාතික සමගිය විනාශ කිරීමට ඇතැම් අන්තවාදී කණ්ඩායම් කටයුතු කරමින් සිටිනවා. වයඹ පළාත පුරා පසුගිය දිනවල සිදු වූ සිද්ධීන් පිටුපස ද විවිධ බලවේග ඉන්නවා. නමුත් කළුතර දිස්ත්‍රික්කයේ කිසිදු සිද්ධියක් වාර්තා නොවන අයුරින් පාලනය කිරීමට ආරක්ෂක අංශ වලට හැකියාව ලැබුනා. නමුත් විවිධ කටකතා පැතිරෙනවා. අළුත්ගම දර්ග නගරයේ මීට පෙර සිදු වූ සිද්ධියට ද මෙම පළාතේ ජනතාව සම්බන්ධ නැහැ. වෙනත් ප්‍රදේශවල සිට පැමිණි ජනතාව තමයි ප්‍රචණ්ඩ ක්‍රියා සිදු කළේ. කළුතර දිස්ත්‍රික්කයේ ජනතාව සාමාන්‍ය පරිදි කටයුතු කරනවා. බෝම්බ ප්‍රහාර එල්ලවීමත් සමග දිස්ත්‍රික්කයේ ආරක්ෂාව තර කෙරුනා. බේරුවල පිහිටි මගේ නිවස ආසන්නයේ නිවසක් කුලියට ගැනීමට පැමිණි පුද්ගලයෙකු පිළිබදව මුස්ලිම් ජාතික මිතුරෙක් මට දැනුම් දුන්නා. ඒ පිළිබදව පරික්ෂණ පවත්වන ලෙස පොලීසියට දැනුම් දුන් අතර, ඉන් පසු අපරාධ පරීක්ෂණ දෙපාර්තමේන්තුව විසින් පරික්ෂණ ආරම්භ කළා. බේරුවල ප්‍රදේශයෙන් ද අන්තවාදි කණ්ඩායම්වලට සම්බන්ධ පුද්ගලයින් සැකපිට අත්අඩංගුවට ගෙන තිබෙනවා. පොලීසිය කළ විශිෂ්ට කාර්යභාරය මම අගය කරනවා. කිසිදු සිද්ධියක් ඇති නොවන අයුරින් ආරක්ෂක අංශ කටයුතු කළා. නමුත් ඇතැම් පුද්ගලයින්ට ප්‍රචණ්ඩ ක්‍රියා ඇති කිරීමට අවශ්‍ය වුනා. ප්‍රචණ්ඩ ක්‍රියාවල ආදීනව ඔවුන් දන්නේ නැහැ. ඇතැම් ව්‍යාජ සිද්ධීන් ඇති කිරීමටත් උත්සාහ කළා. නොයෙකුත් සිද්ධීන් වලින් ජනතාවගේ විශ්වාසය බිද දැමීමට උත්සාහ කළා. අපි ත්‍රස්තවාදයට විරුද්ධව කටයුතු කළ යුතුයි. 1971 වසරේ සිට විවිධ අවස්ථා වල දී රට තුල ත්‍රස්තවාදය ඉස්මතු වුනා. ත්‍රස්තවාදය යනු ත්‍රස්තවාදයයි. ඉන් ජනතාව පීඩා විදිනවා. උතුරේ මෙන්ම දකුණේ ක්‍රියාත්මක වූ ත්‍රස්තවාදය ද මුලිනුපුටා දැමීමට අපි කටයුතු කළා. නමුත් වරින් වර ත්‍රස්තවාදය හිස ඔසවනවා. මුස්ලිම් අන්තවාදයට විරුද්ධව ද දැඩි ලෙස ක්‍රියා කළ යුතුයි. අන්තවාදීන් බිහිවීමට යම් යම් දුර්වලතා ද බලපෑවා. ලැබී තිබු බුද්ධි අංශ වාර්තා වලට අනුව රජය සහ ආරක්ෂක අංශ ක්‍රියාත්මක නොවීම ගැටලුවක්. එමගින් විශාල විනාශයක් සිදු වුනා.”", "URL": "https://sinhala.adaderana.lk/news.php?nid=110111", "Category": null, "Parent URL": null}