{"Source": "Adaderana", "Timestamp": "June 15, 2017 06:45 pm", "Headline": " පොලිස් වෙඩි පහරින් තුවාල ලබා සැකකරුවෙක් රෝහලේ ", "News Content": "මාවනැල්ල පොලිස් බලප්‍රදේශයට අයත් මයුරපාද ජාතික පාසල අසළදී පොලිස් වෙඩි ප්‍රහාරයට ලක්වීමෙන් තුවාල ලැබූ සැකකරුවෙකු රෝහල් ගත කර තිබේ.අද (15) දහවල් කෑගල්ල කොට්ඨාස අපරාධ විමර්ශන අංශයේ නිලධාරීන් කණ්ඩායමක් විසින් විවිධ අපරාධ වලට සම්බන්ධ සැකකරුවෙකු අත්අඩංගුවට ගැනීමට යාමේදී සැකකරු විසින් පොලිස් නිලධාරීන් දෙසට අත්බෝම්බයක් එල්ල කිරීමට තැත් කළ බව පොලිස් මාධ්‍ය ප්‍රකාශක කාර්යාලය පවසයි.එම අවස්ථාවේදී පොලිස් නිලධාරීන් විසින් සිදුකළ වෙඩිතැබීමෙන් සැකකාර පුද්ගලයා තුවාල ලැබූ බවත්, ඔහු මාවනැල්ල රෝහලට ඇතුළත් කර ඇති බවත් පොලීසිය නිවේදනය කරයි.අරණායක, අරව ප්‍රදේශයේ පදිංචි මංජුල ප්‍රභාත් නමැති මෙම සැකකරු මේවන විටත් පොලිස් ආරක්ෂාව යටතේ ප්‍රතිකාර ලබන බව පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=74258", "Category": null, "Parent URL": null}