{"Source": "Adaderana", "Timestamp": "May 29, 2015 04:39 pm", "Headline": "කොටකෙතන තීන්දුව ගැන නීතිපති මාර්ගයෙන් අභියාචනයක් කළ හැකියි", "News Content": "රගර් ක්‍රීඩක වසීම් තාජූඩීන් ඝාතනය සම්බන්ධයෙන් ළඟදීම සත්‍ය අනාවරණය කිරීමට බලාපොරොත්තු වන බව පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා කියයි.පොලිස් මූලස්ථානයේදී අද පස්වරුවේ පැවැති මාධ්‍ය හමුවකදී ඒ මහතා මේ බව කියා සිටියේ මාධ්‍යවේදියෙකු මේ සම්බන්ධයෙන් ඇසූ ප්‍රශ්නයකට පිළිතුරු ‍ලෙසය.මෙම සිද්ධිය සම්බන්ධයෙන් යම් යම් කරුණු මතුවී ඇති බවත්, ඒ අනූව එහි සත්‍ය තත්ත්වය ගැන ළඟදීම අනාවරණය කිරීමට බලාපොරොත්තු වන බවත්, ඒ මහතා කියා සිටියේය.මේ අතර මෙවර පොසොන් සමයේ අනුරාධපුරයට පැමිණෙන ජනතාවගේ ආරක්ෂක කටයුතු සඳහා පොලිස් නිලධාරීන් 1976ක්, සිවිල් ඇඳුමින් සැරසුණු නිලධාරීන් 334ක්, රථවාහන හැසිරවීමේ කටයුතු සඳහා 975ක් හා ජීවිතාරක්ෂක කටයුතු සඳහා 620ක් යොදවන බවද ඒ මහතා පැවසීය.තිසා වැවෙන් නෑමෙන් වළකින ලෙසත්, ඊට හේතුව එම වැවේ වතුර පානීය ජල පහසුකම් ලබාදීමට ගන්නා නිසා බවත්, ඒ මහතා කියා සිටියේය.මේ අතර 2014 වසරේදී දියේ ගිළී පුද්ගල මරණ 776ක් සිදුව ඇති බවත්, ඉන් 168ක් ගැහැණු අය බවත්, 76ක් අවුරුදු 12ට ළමයින් බවත්, ඒ මහතා පැවසීය.මේ වසරේ 2015 අප්‍රේල් 30 වන විට දියේ ගිළී මරණ 345ක් වාර්තා වී ඇති බවද මේ නිසා අනාරක්ෂිත ස්ථානවලින් නෑමෙන් වළකින ලෙසද ඒ මහතා ඉල්ලා සිටියේය.කොටකෙතන ද්විත්ව ඝාතනය සම්බන්ධයෙන් ඊයේ කොළඹ මහාධිකරණය ලබාදුන් තීන්දුව ගැන අදහස් දක්වමින් පොලිස් මාධ්‍ය ප්‍රකාශකවරයා කියා සිටියේ සැකකරුවන් නිදහස් කිරීමට අධිකරණය දුන් තීන්දුවක් නිසා ඊයේ සවස රත්නපුර - ඇඹිලිපිටිය මාර්ගයේ කොටකෙතන ප්‍රදේශයේ ජනතාව රැස්වී විරෝධතාවයක නිරත වූ බවයි.එම විරෝධතාවය පාලනය කිරීමට පොලීසිය අවම බලය ලෙස ජල ප්‍රහාරයක් හා කඳුළු වායුව යොදාගත් බවත්, මෙම අවස්ථාවේදී ජනතාව දෙසින් එල්ල වූ ගල් ප්‍රහාර හමුවේ පොලීසියේ දෙදෙනෙකු තුවාල ලැබූ බවත්, හෙතෙ‍ම පැවසීය.එසේම මෙම තීන්දුව සම්බන්ධයෙන් කළ හැක්කේ ඒ ගැන අභියාචනයක් කිරීම බවත්, නීතිපතිවරයාගේ මැදිහත්වීම මත එය කළ හැකි බවත්, ඔහු කියා සිටියේය.යාපනයේ පසුගියදා ඇති වූ කලහකාරී සිදුවීම ගැන පොලිසියේ යම් අතපසුවීමක් සිදුව ඇත්නම් සොයාබලන බවත්, මේ ගැන පරීක්ෂණ කරන කණ්ඩායම පොලිස්පතිට වාර්තාවක් ලබාදීමට නියමිතව ඇති බවත්, ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=51660", "Category": null, "Parent URL": null}