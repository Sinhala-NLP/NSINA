{"Source": "Adaderana", "Timestamp": "August 4, 2013 10:36 pm", "Headline": "ලංකාව අදත් පරදී - තරගාවලියේ ජය දකුණු අප්‍රිකාවටයි", "News Content": "ශ්‍රී ලංකාව සමග පැවැත්වෙන පන්දුවාර 20යි 20 ක්‍රිකට් තරගාවලියේ ජය හිමිකර ගැනීමට දකුණු අප්‍රිකානු කණ්ඩායම මීට ටික වේලාවකට පෙර සමත් විය. ඒ දෙරට අතර දෙවැනි තරගය ඔවුන් ලකුණු 22කින් ජය ගැනීමත් සමගය. අද තරගයේදී පළමුවෙන් පන්දුවට පහරදුන් අප්‍රිකානු කණ්ඩායම කඩුලු 6ක් දැවී ලකුණු 145ක් ලබා ගත්තේය. පිළිතුරු ඉනිම ක්‍රීඩා කළ ශ්‍රී ලංකා කණ්ඩායමට පන්දුවාර 20 අවසානයේ කඩුලු 7ක් දැවී ලබාගත හැකි වුයේ ලකුණු 123ක් පමණි. ශ්‍රී ලංකා කණ්ඩායම වෙනුවෙන් කුමාර් සංගක්කාර ලකුණු 39ක්, කුසල් ජනිත් පෙරේරා ලකුණු 21ක්, ලහිරු තිරිමාන්න ලකුණු 18ක් ලබා ගන්නා ලදී. මීට අමතරව තිසර පෙරේරා නොදැවී ලකුණු 22ක් ලබාගත් අතර නුවන් කුලසේකර ලකුණු 10ක්, නායක දිනේෂ් චන්දිමාල් ලකුණු 2ක්, මහේල ජයවර්ධන ලකුණු 6ක්, ඇන්ජලෝ මැතිව්ස් ලකුණු 1ක් හා සචිත්‍ර සේනානායක ලකුණු 1ක් ලබා ගත්හ. පළමු තරගයෙන් ද දකුණු අප්‍රිකාව ලකුණු 12ක ජයක් ලබා ගැනීමට සමත් විය. ඒ අනුව තරග 3කින් සමන්විත තරගාවලිය 2ට 0ක් ලෙස ඉදිරියෙන් සිටීමට දකුණු අප්‍රිකාව සමත්ව සිටියි. පන්දු යැවිමේදී ලොවන්බෝ ටොට්සොබේ ලකුණු 17ට කඩුලු 2ක් බිඳ දැමීය. තෙවැනි තරගය ලබන අඟහරුවාදා පැවැත්වීමට නියමිතය. එම තරගයෙන් ශ්‍රී ලංකාව ජයගත හොත් පන්දුවාර 20 යි 20 ක්‍රිකට් කණ්ඩායම් ශ්‍රේණිගත කිරීමේ නාමාවලියේ පළමු ස්ථානයේ තවදුරටත් රැඳී සිටීමට හැකි වනු ඇති අතර පරාජය වුවහොත් පකිස්ථානු කණ්ඩායම එම ස්ථානයට පත්වනු ඇත.", "URL": "https://sinhala.adaderana.lk/news.php?nid=36377", "Category": null, "Parent URL": null}