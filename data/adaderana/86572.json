{"Source": "Adaderana", "Timestamp": "March 29, 2018 01:15 pm", "Headline": "පාසල් දරුවන්ට විකුණන්න ගෙනාපු මදනමෝදක තොගයක් සමඟ 1ක් කොටු", "News Content": "පාසල් දරුවන් සහ තරුණයින් ඉලක්ක කරගෙන අලවි කිරීම සඳහා වෙළඳසැළක ගබඩා කර තිබූ ගංජා මිශ්‍ර මදන මෝදකය ගුලි 1500 ක් සමඟ සැකකරුවෙකුව මාරවිල පොලීසිය විසින් අත්අඩංගුවට ගෙන ඇති බව අද දෙරණවාර්තා පවසයි. අද(29) පෙරවරුවේ සිදු කරන ලද වැටලීමකදී අදළ පුද්ගලයා අත්අඩංගුවට ගත් බව පොලීසිය පවසයි. සැකකරු මාරවිල නගරයේ ව්‍යාපාරික ස්ථානයක් පවත්වා ගෙන යන අයෙක් වන අතර වෙනත් ස්ථානයකින් ගෙන එන ගංජා මිශ්‍ර මදන මෝදකය තමන්ගේ නිෂ්පාදනයක් ලෙස එකක් රුපියල් 200 ක මුදලකට අලවි කර ඇති බව පොලීසිය විසින් සිදු කළ විමර්ශණ වලදී අනාවරණය වී ඇත. සැකකරු සතුව තිබී පොලිස් බාරයට ගත් මදන මෝදකය ගුලිවල බර කිලෝ ග්‍රෑම් 15 ක් බවද පොලීසිය පවසයි. අත්අඩංගුවට ගෙන ඇති සැකකරු මීට පෙර අවස්ථා 04 කදී මාරවිල පොලීසිය විසින්ද, එක් අවස්ථාවක් නාත්තන්ඩිය සුරාබදු කර්යාලයේ නිලධාරීන් විසින්ද ගංජා මිශ්‍ර මදන මෝදකය අලවි කිරීම සහ අලවිය සඳහා ලඟ තබා ගෙන සිටීම සම්බන්දයෙන් අත්අඩංගුවට ගෙන ඇති අයෙකු බව හෙලිවී ඇත.", "URL": "https://sinhala.adaderana.lk/news.php?nid=86572", "Category": null, "Parent URL": null}