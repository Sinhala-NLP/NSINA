{"Source": "Adaderana", "Timestamp": "November 24, 2018 08:52 pm", "Headline": "තේ වත්තට අනවසරෙන් පැමිණ සිදු කළ ජාවාරම ", "News Content": "බගවන්තලාව පොලිස් වසමට අයත් චැපැල්ටන් තේ වත්තේ අනවසරෙන් මැණික් ගැරූ ජාවාරම්කරුවන් පිරිසක් අල්ලා පොලීසියට භාර දීමට වතු කම්කරුවන් පිරිසක් උත්සහ කර තිබේ. බගවන්තලාව චැපැල්ටන් තේ වත්තේ තේ පඳුරු ගලවා විශාල වලවල් හාරා මැණික් ජාවාරම්කරුවන් පිරිසක් මැණික් ගරමින් සිටින බව දැනගත් එම වතු යායේ වතු කම්කරුවන් ඊයේ(23) රාත්‍රී 12 ට පමණ එම ජාවාරම්කරුවන් පිරිස අල්ලා පොලීසියට භාර දීමට උත්සහ කිරීමේදි එම සැකකරුවන් පලාගොස් තිබේ. මැණික් ජාවාරම්කරුවන් විසින් මැණික් ගැරීමට උපයෝගි කර ගත් උපකරණ රැසක් හා කැපූ මැණික් ඉල්ලම් තොගයක් එම ස්ථානයේම දමා පලා ගොස් තිබේ. එම මැණික් ජාවාරමට සම්බන්ධ සැකකරුවන් වතු කම්කරුවන් විසින් හඳුනාගෙන ඇති අතර, වතු කම්කරුවන් කියා සිටියේ ඔවුන් සම්බන්ධයෙන් බගවන්තලාව පොලීසියට පැමිණිල්ලක් කරන බවයි. තේ පඳුරු මත විශාල ලෙස වලවල් හාරා පරිසර විනාශයක් සිදු කරමින් මැණික් ගැරීම හේතුවෙන් තේ දළු නෙලන වතු කම්කරුන් දැඩි අවධානමකට ලක් වන බවද එම වතු යායේ වතු කම්කරුවන් පැවසූ බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=99734", "Category": null, "Parent URL": null}