{"Source": "Adaderana", "Timestamp": "January 25, 2016 06:01 am", "Headline": "එකට මත්පැන් බී පොල්ලකින් සලකයි - එක් අයෙක් මරුට", "News Content": "පොල්ලකින් පහර දී පුද්ගලයෙකු ඝාතනය කළ බව කියන අයෙකු අත්අඩංගුවට ගෙන ඇති බව ආණමඩුව පොලීසිය කියයි.ඊයේ (24)සවස 5.00 ට පමණ කොට්ටුකච්චිය - දංගස්වැව ප්‍රදේශයේදී මෙම ඝාතනය සිදුවී ඇත.ඝාතනයට ලක්ව ඇත්තේ මීරිගම - කුරුදුවත්ත පදිංචිකරුවෙකු වන රාජපක්ෂගේ ධර්මදාස(අවු:53) නම් අයෙකි.ඝාතනය සම්බන්ධයෙන් පොලීසිය විසින් අත්අඩංගුවට ගෙන ඇත්තේ මීරිගම ප්‍රදේශයේම පදිංචිකරුවෙකු වන 49 හැවිරිදි අයෙකි.ඝාතනයට ලක්ව ඇති අය සහ සැකකරු ආණමඩුව මැතිවරණ කොට්ඨාසයේ මහකුඹුක්කඩවල - දංගස්වැව මාර්ගය ඉදිකිරීම් කටයුතු සිදු කරන කොන්ත්‍රාත්කරුවෙකු යටතේ කම්කරුවන් ලෙස සේවය කරමින් සිට ඇති බවත්,ඔවුන් රාත්‍රී කාලයේ නවාතැන් ගෙන සිට ඇත්තේ දංගස්වැව ප්‍රදේශයේ ඇති කුකුළු ගොවිපළක බවත් සඳහන්ය.ඊයේ සවස ඝාතනයට ලක්වූ අය සහ සැකකරු යන දෙදෙනා එකට මත්පැන් පානය කර නවාතැම් පොළ කර ගමන් කරමින් සිටින විට බහින් බස් වීමක් හට ගෙන ඇති බවත්,එම බහින් බස් වීමෙන් අනතුරුව ඝාතනයට ලක්ව ඇති අය තමන් රාත්‍රීය ගත කරන ස්ථානයට පැමිණ නිදා ගෙන සිට ඇති බවත් අප වාර්තාකරු කියයි.එම අවස්ථාවේදී පොල්ලක්ද රැගෙන පැමිණ ඇති සැකකරු ඉන් පහර දීම සිදු කර ඇති බව මූලික විමර්ශන වලදී අනාවරණය වී ඇති බව පොලීසිය කියයි.පහර කෑමට ලක්වූ අය එම ස්ථානයේදීම මිය ගොස් ඇත.සිද්ධිය සම්බන්ධයෙන් දැන ගත් ආණමඩුව පොලීසිය වහාම පරීක්ෂණ ආරම්භ කර සැකකරුවද අත්අඩංගුවට ගෙන තිබේ.මහේස්ත්‍රාත් පරීක්ෂණය පැවැත්වීමට නියමිතව ඇති අතර ආණමඩුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=56612", "Category": null, "Parent URL": null}