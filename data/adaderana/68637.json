{"Source": "Adaderana", "Timestamp": "January 26, 2017 05:28 pm", "Headline": "මොළයට කතාකරන කථිකයින්ට ඉඩක් නෑ", "News Content": "2015 පෙබරවාරි 27 වන දින සිදු වු මහබැංකු බැඳුම්කර සිද්ධිය සම්බන්ධයෙන් පාර්ලිමේන්තු පොදු ව්‍යාපාර කාරක සභාව විසින් පාර්ලිමේන්තුවේ සභාගත කරන ලද වාර්තාව සම්බන්ධ විවාදයේ දී ඇති වු අදහස් අතර මොළයට කතා කළ කථිකයින්ගේ කතා සඳහා විද්‍යුත් මාධ්‍යයෙන් ඉඩ නොලැබුණ බවට පාර්ලිමේන්තු මන්ත‍්‍රී සුසිල් පේ‍්‍රමජයන්ත මහතා චෝදනා කරයි. අද (26) නිදහස් පක්‍ෂ මුලස්ථානයේ පැවති මාධ්‍ය හමුවකට සහභාගී වෙමින් අමාත්‍යවරයා කියා සිටියේ ලංකාව තුළ බොහෝ විට මාධ්‍යයෙන් ආවේගශීලීව හා හදවතට කතා කරන දේශපාලඥයින්ට පමණක් තම අදහස් ප‍්‍රකාශ කිරීමට ඉඩ හිමිවන බවයි. ඒ තුළින් සාමාන්‍ය රටේ ජනතාවට මේ පිළිබඳ දැන ගත යුතු කරුණු බොහෝමයක් අනාවරණය කර ගැනීමට අවස්ථාව නොලැබෙන බව ඔහු ප‍්‍රකාශ කර සිටියේ ය. එමෙන්ම බැඳුම්කර සිද්ධිය නිසා මේ වනවිට පොලී අනුපාතය 15%ක් දක්වා ඉහළගොස් තිබෙන බවත්, මේ නිසා ආයෝජන හා ඉතිරිකිරීම කඩාවැටී තිබෙන බවත් ප්‍රේමජයන්ත මහතා සඳහන් කළේය.2010 වසර වනවිට මෙරට පොලී අනුපාතය 8.5% ත්, 9%ත් වූ බවත්, මේ වනවිට එම අගය 15%ක් බවද පවසා සිටියේය.පොලී අනුපාතය ඉහළ අගයක් ගැනීම නිසා ආයෝජන සිදුකිරීම කඩා වැඩී තිබෙන බවත්, ආයෝජන කඩාවැටීම නිසා ඉතිරිකිරීම කඩා වැටී තිබෙන බවද දී හෙතෙම සඳහන් කළේය.ආයෝජන කඩා වැටීම ආර්ථිකයටද බලපා තිබෙන බව අමාත්‍යවරයා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=68637", "Category": null, "Parent URL": null}