{"Source": "Adaderana", "Timestamp": "September 17, 2017 02:39 pm", "Headline": "  තාක්ෂණික ඉංජිනේරු-අධිකාරී සංගමයත් වර්ජනයට අත දෙයි", "News Content": "ලංකා විදුලිබල මණ්ඩල වෘත්තීය සමිති ආරම්භ කර ඇති වැඩවර්ජනයට හෙට(18) මධ්‍යම රාත්‍රියේ සිට එක්වීමට ලංකා විදුලිබල මණ්ඩලයේ තාක්ෂණික ඉංජිනේරු හා අධිකාරී සංගමය තීරණය කර තිබේ.එම සංගමයේ සභාපති අජිත් මුණසිංහ මහතා සඳහන් කළේ අද සිය සංගමය රැස්වී මෙම තීරණය ගත් බවයි. විදුලිබල මණ්ඩලයේ විදුලි අධිකාරීවරුන්, සිවිල් අධිකාරීවරුන්, යාන්ත්‍රික ඉංජිනේරුවරුන් සහ අභ්‍යන්තර උසස්වීම් ලැබූ අධිකාරීවරුන් ඇතුළු පිරිස් සිය සංගමයට අයත් වන බව අජිත් මුණසිංහ මහතා කියා සිටියේය.ඉල්ලීම් කිහිපයක් මුල් කරගනිමින් ලංකා විදුලිබල මණ්ඩල වෘත්තීය සමිති කිහිපයක් පසුගිය 13 වනදා සිට අඛණ්ඩ වැඩවර්ජනයක නිරතව සිටින අතර එම ඉල්ලීම් සම්බන්ධයෙන් විෂය බාර අමාත්‍යවරයා ඇතුළු බලධාරීන් සමඟ තවත් සාකච්ඡාවක් හෙට දහවල් පැවැත්වීමට නියමිත බව ද සඳහන්ය.එම සාකච්ඡාවෙන් පිළිගත හැකි විසඳුම් නොලැබුණහොත් දැනට ක්‍රියාත්මක වැඩවර්ජනයට සහය පළ කරමින් හෙට මධ්‍යම රාත්‍රියේ සිට විදුලි බලාගාර හා සේවා ස්ථාන වල කටයුතු වලින් විදුලි අධිකාරීවරුන් ඉවත් වන බව ලංකා විදුලිබල මණ්ඩලයේ තාක්ෂණික ඉංජිනේරු හා අධිකාරී සංගමයේ සභාපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=77658", "Category": null, "Parent URL": null}