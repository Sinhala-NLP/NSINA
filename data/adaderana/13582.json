{"Source": "Adaderana", "Timestamp": "January 18, 2011 04:43 pm", "Headline": "පාර්ලිමේන්තු අසුන අහිමි කිරීමට එරෙහි පියසේනගේ පෙත්සම විභාගයට දින නියමවෙයි", "News Content": "සිය පාර්ලිමේන්තු මන්ත්‍රී ධුරය අහිමි කිරීමට එරෙහිව දෙමළ ජාතික සන්ධානයේ අම්පාර දිස්ත්‍රික් පාර්ලිමේන්තු මන්ත්‍රී ඒ. එච්. පියසේන මහතා ඉදිරිපත් කළ පෙත්සම විභාග කිරීමට ශ්‍රේෂ්ඨාධිකරණය දින නියම කරනු ලැබීය. අදාළ පෙත්සම අද(18) හලීන් මර්ෂුක් මහතා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ලක් හමුවෙහි සලකා බලනු ලැබීය. මෙම පෙත්සම මේ මස 24 වන දින සහ 25 යන දෙදින තුළ විභාග කිරීමට එහිදී ශ්‍රේෂ්ඨාධිකරණය තීන්දු කරනු ලැබීය. ඒ අනුව එදිනට මේ සම්බන්ධව කරුණු දක්වන ලෙස ශ්‍රේෂ්ඨාධිකරණය පෙත්සම්කාර මනත්‍රීවරයාටත්, වගඋත්තකාර දෙමළ ජාතික සන්ධානයටත් නියෝග කරනු ලැබීය. පසුගිය ආණ්ඩුක්‍රම ව්‍යවස්ථාවේ 18 වන සංශෝධනයේදී තමන් රජයට පක්ෂව ඡන්දය ප්‍රකාශ කළ බව පෙත්සම්කාර මන්ත්‍රීවරයා කියාසිටියි. ඉන්පසුව දෙමළ ජාතික සන්ධානය කිසිදු විනය පරීක්ෂණයක් නොපවත්වා සිය පාර්ලිමේන්තු මන්ත්‍රී ධුරය සහ පක්ෂ සාමාජිකත්වය අහිමි කිරීම නීති විරෝධී යැයි ප්‍රකාශ කරන මෙන් ඉල්ලා මෙම පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=13582", "Category": null, "Parent URL": null}