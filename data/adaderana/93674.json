{"Source": "Adaderana", "Timestamp": "August 2, 2018 01:13 pm", "Headline": "2030 වෙනුවෙන් රත්මලාන ගුවන් තොටුපළ සංවර්ධනය කෙරේ", "News Content": "රත්මලාන ගුවන් තොටුපළ 2030 වසරේ අවශ්‍යතාවයන් ඉලක්ක කරගනිමින් දීර්ඝ කාලීනව සංවර්ධනය කිරීමට පියවර ගන්නා බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා අවධාරණය කරයි. 1935 වසරේ ඉදිවු ශ්‍රී ලංකාවේ පළමු ජාත්‍යන්තර ගුවන්තොටුපළ වන්නේ ද මෙයයි. මෙම ගුවන්තොටුපළ මේ වන විට වසර 80 ක පමණ කාලයක් තුළ ජාත්‍යන්තර හා අභ්‍යන්තර ගුවන් සේවා කටයුතුවලට යොදාගෙන ඇති අතර විශේෂයෙන් පසුගිය යුද සමය තුළ ගුවන් හමුදා මෙහෙයුම් කටයුතු සඳහා යොදාගන්නා ලදී. 2009 වසරේ කුරිරු යුද්ධය නිමාවීමත් සමගම මෙම ගුවන් තොටුපල නැවතත් පූර්ණ වශයෙන් සිවිල් ගුවන් සේවා කටයුතු සඳහා ආරම්භ කළ අතර වත්මන් රජය විසින් නවීන තාක්ෂණයෙන් යුතුව ජාත්‍යන්තර හා අභ්‍යන්තර ගුවන් මෙහෙයුම් කටයුතු සඳහා සංවර්ධනය කිරීමට සැලසුම් කර තිබේ. මෙම සංවර්ධන සැලැස්ම ක්‍රියාත්මක කිරීම සඳහා අද (02) දින රත්මලාන ගුවන්තොටුපළ පරිශ්රියේදී පැවති විශේෂ සාකච්ඡාවකට එක්වෙමින් අමාත්‍යවරයා මෙම අදහස් පළ කළේය. මෙහිදී මෙම සැළැස්ම ක්‍රියාත්මක කිරීමේදී පැන නගින ගැටළු පිළිබඳව ගුවන් සේවා ක්ෂේත්‍රයේ නියැලන මෙහෙයුම්කරුවන් සමඟ සාකච්ඡා කෙරිණ. මෙම සාකච්ඡාවේදී හෙළි වු කරුණු අනුව සමස්ත සංවර්ධන ව්‍යාපෘතිය සඳහා රුපියල් මිලියන 1479 කට ආසන්න මුදලක් වැයකිරීමට නියමිතය. ඒ අනුව ඉන් රුපියල් මිලියන 650 ක මුදලක් ශ්‍රී ලංකා ගුවන් සේවා අධිකාරියෙන්ද, රුපියල් මිලියන 829 ක මුදලක් ගුවන්තොටුපළ හා ගුවන් සේවා (ශ්‍රී ලංකා) සමාගම විසින්ද ලබාදීමට නියමිතය. මෙම වසරේ පෙබරවාරි 14 වෙනි දින සමස්ත පිරිවැයට හා දීර්ඝකාලීන සැලැස්ම ක්‍රියාත්මක කිරීම සඳහා අමාත්‍ය මණ්ඩල අනුමැතිය ලැබී ඇත.", "URL": "https://sinhala.adaderana.lk/news.php?nid=93674", "Category": null, "Parent URL": null}