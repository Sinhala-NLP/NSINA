{"Source": "Adaderana", "Timestamp": "November 14, 2010 07:33 pm", "Headline": "සුනිල් හදුන්නෙත්ති ඇතුළු පිරිසකට මැර ප්‍රහාරයක්", "News Content": "ජ.වි.පෙ පාර්ලිමේන්තු මන්ත්‍රී සුනිල් හදුන්නෙත්ති,මාධ්‍යවේදී ප්‍රියන්ත ලියනගේ ඇතුළු ජ.වි.පෙ ක්‍රියාකාරීන් පිරිසකට කිසියම් පිරිසක් විසින් පහර දී ඇති වග ජ.වි.පෙ ප්‍රධාන ලේකම් ටිල්වින් සිල්වා මහතා පවසයි. අද පස්වරුවේ යාපනයේ හිටපු පාර්ලිමේන්තු මන්ත්‍රීනි පද්මිණී සිදම්බරනාදන් මහත්මියගේ යාපනය,පරණ පාරේ,කන්දර්මඩම්හි පිහිටි නිවස තුළදී මෙම පිරිස පහර කෑමට ලක්ව ඇතැයි ටිල්වින් සිල්වා මහතා අද දෙරණට කියා සිටියේය. \"අපි ශ්‍රී ලාංකිකයෝ\"නම් සංවිධානය විසින් සංවිධානය කර තිබුණු අතුරුදහන් වූවන්ගේ තොරතුරු හෙළිකර ගැනීම සඳහා වන වැඩ සටහනක් සම්බන්ධයෙන් පවත්වන්නට නියමිතව තිබූ සාකච්ඡාවකට සහභාගීවීම සඳහා මෙම පිරිස යාපනයට ගොස් තිබේ. මොටර් සයිකල් කිහිපයකින් පැමිණි හතර පස් දෙනෙකුගෙන් යුතු කණ්ඩායමක් තම ක්‍රියාකාරීන් පිරිස ලුහුබඳමින් පැමිණ ඇති බවත්,සිදම්බරනාදන් මහත්මියගේ නිවස තුළ කතා බහ කරමින් සිටියදී නිවස තුළටම කඩා වැදුණු මැර පිරිස් දිගින් දිගටම පහර දී ඇති බවත් ටිල්වින් සිල්වා මහතා කියා සිටියේය. මෙම සිද්ධියෙන් පාර්ලිමේන්තු මන්ත්‍රී සුනිල් හදුන්නෙත්ති මහතා ඇතුළු පිරිස තුවාල ලබා ඇති බව ද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12150", "Category": null, "Parent URL": null}