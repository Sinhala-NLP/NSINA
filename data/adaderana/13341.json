{"Source": "Adaderana", "Timestamp": "January 7, 2011 04:26 pm", "Headline": "එල් ටී ටී ඊයට ගුවන්විදුලි උපකරණ ගෙන්වීමට රජය නෝර්වේ සහය පතයි -විකිලීක්ස් ", "News Content": "2002 වර්ෂයේදී එවකට පැවති එක්සත් ජාතික පක්ෂ රජය විසින් එල්. ටී. ටී. ඊ සංවිධානයේ \"කොටි හඬ\"ගුවන් විදුලි නාලිකාව සඳහා අවශ්‍ය ගුවන් විදුලි උපකරණ ආනයනය කිරීම සඳහා නොර්වේ රාජ්‍යයේ සහය ඉල්ලා සිටීම සම්බන්ධ කේබල් පණිවිඩයක් විකිලීක්ස් වෙබ් අඩවිය මගින් අනාවරණය කර තිබේ. එල්. ටී. ටී. ඊ සංවිධානයේ ගුවන්විදුලි නාලිකාව සඳහා නෛතික පිළිගැනීමක් ලබාදීමේ අරමුණින් මෙම උපකරණ ආනයනය කිරීමට කටයුතු කර ඇති බව ද අදාළ කේබල් පණිවිඩය හෙළිකරයි. නමුත් ශ්‍රී ලංකා රජයේ විශේෂ ඉල්ලීම මත අදාළ උපකරණ තොගය එල්. ටී. ටී. ඊ සංවිධානය වෙත සෘජුවම බාර නොදී සාම මහ ලේකම් කාර්යාලය වෙත නෝර්වේජියානු රජය එකඟත්වය පළකර ඇති බව සඳහන්ය. නාවික කන්ටේනරයක් මගින් මෙම ගුවන්විදුලි උපකරණ තොගය කොළඹ වරාය වෙත ප්‍රවාහනය කර ඇති අතර එය ශ්‍රී ලංකා රජය හරහා සාම මහ ලේකම් කාර්යාලය වෙත ලැබීමට සලස්වා ඇති බව ද කේබල් පණිවිඩයෙන් ප්‍රකාශ කර ඇත. පසුව එම උපකරණ ආරක්ෂක අමාත්‍යාංශයේ සහයෝගය ද යටතේ එල්. ටී. ටී. ඊ සංවිධානය වෙත ලබාදීමට කටයුතු කර ඇති අතර \"කොටි හඬ\"ගුවන් විදුලි සේවය පෞද්ගලික ආයතනයක් ලෙස විකාශන කටයුතු සිදුකිරීමට නෛතික අවසරය ලබා දී ඇති බව ද විකිලීක්ස් වෙබ් අඩවිය අනාවරණය කරයි.", "URL": "https://sinhala.adaderana.lk/news.php?nid=13341", "Category": null, "Parent URL": null}