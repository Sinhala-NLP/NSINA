{"Source": "Adaderana", "Timestamp": "July 1, 2019 10:31 am", "Headline": "පාස්කු ප්‍රහාරයෙන් පසුව ලංකාවට පැමිණි වැඩිම සංචාරකයින් පිරිස අද දිවයිනට", "News Content": "පසුගිය අප්‍රේල් 21 වන දින දිවයිනේ ස්ථාන කිහිපයක එල්ල වු බෝම්බ පිපිරීම්වලින් පසුව ලංකාවට පැමිණි වැඩිම විදේශිකයින් පිරිස අද(01) උදෑසන දිවයිනට පැමිණ තිබේ. ප්‍රහාරයන්ගෙන් පසුව විදේශිකයින්ගේ පැමිණීම ඉතා ඉක්මනින් පහල වැටුණ අතර, මේ වන විට එය යථා තත්ත්වයට පත් වෙමින් තිබේ. කෙසේ වෙතත් අද උදෑසන මෙලෙස දිවයින පැමිණ ඇත්තේ චීන ජාතිකයින් පිරිසකි. තැඹිලි හොලිඩේ නැමති ආයතනය විසින් මෙම පිරිස ලංකාවට ගෙන්වීම සඳහා මුලිකත්වය ගෙන තිබේ. කෙසේ වෙතත් එහි සාමාන්‍යාධිකාරී තිමිර දුලාජ් රාජරත්න මහතා අද දෙරණට අදහස් දක්වමින් කියා සිටියේ, ප්‍රහාරයෙන් පසුව එකවර ලංකාවට ගෙන්වන ලද වැඩිම විදේශිකයින් ගණන මෙය බවයි. මෙම පිරිස අතර චීන ජාතික ඒජන්තවරුන් ද සිටින බව පැවසු සාමාන්‍යාධිකාරීවරයා, චීන සංචාරක ව්‍යාපාරය අනෙක් ව්‍යාපාරය හා වෙනසක් ඇති බව ද පැවසීය. ඒ අනුව ඔවුන්ගේ මනසට දැන් ලංකාව නැවතත් සංචාරක ව්‍යාපාරයට සුදානම් බව තහවුරු කර ඇතැයි ද පැවසු තිමිර දුලාජ් මහතා ඔවුන් හරහා මෙම පණිවඩය ලෝකයට ගෙන යෑමට සුදානම් බව ද පැවසීය. මෙම පිරිස දින 7 ක කාලයක් ලංකාව තුළ සිටිමට නියමිතයි. මෙම පිරිස දිවයින පුරා සංචාරයේ නියැලීමට බලාපොරොත්තු වන අතර, ලංකාවේ සංචාරක ව්‍යාපාරයට ඇති ස්ථානය ගැන නැවතත් ලෝකය හමුවට ගෙන යෑමට ඔවුන් සුදානම්.", "URL": "https://sinhala.adaderana.lk/news.php?nid=113114", "Category": null, "Parent URL": null}