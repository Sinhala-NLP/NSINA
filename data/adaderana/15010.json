{"Source": "Adaderana", "Timestamp": "March 22, 2011 09:46 pm", "Headline": "අවසන් තීරණයක් නෑ-කෘත්‍යාධිකාරී මණ්ඩලය හෙටත් රැස්වෙයි", "News Content": "එක්සත් ජාතික පක්ෂයේ නායකත්වය ඇතුළු ඉහළ තනතුරු සම්මුතියකින් තෝරාපත් කර ගැනීමට කටයුතු කරන්නේද එසේත් නැතිනම් අභ්‍යන්තර ප්‍රජාතන්ත්‍රවාදය ආරක්ෂා කෙරෙන වෙනත් ක්‍රියා මාර්ගයක් ගන්නේද යන්න පිළිබඳ හෙට තීරණය කෙරෙන බව එ.ජා.ප මහ ලේකම් තිස්ස අත්තනායක මහතා පවසයි. ඊයේ රැස් වූ එ.ජා.ප කෘත්‍යාධිකාරී මණ්ඩල රැස්වීමේදී නායකත්වය ඇතුළු ඉහළපෙළ තනතුරු සම්මුතියකින් තෝරාපත් කරගත යුතු බවට වූ යෝජනාව ඒකමතිකව සම්මත වූ බව එ.ජා.ප මහ ලේකම්වරයා පවසා තිබිණි. එසේ වුවද ඒ පිළිබඳ වැඩිදුර කරුණු සාකච්ඡා පැවැත්වෙන බැවින් අද(22) ප.ව 5.00 ට යළි කෘත්‍යාධිකාරී මණ්ඩලය සිරිකොත පක්ෂ මූලස්ථානයේදී රැස්වන බවද මහ ලේකම්වරයා ඊයේ කියා සිටියේය. එහෙත් අද(22) රැස් වූ කෘත්‍යාධිකාරී මණ්ඩල රැස්වීමේදීද අවසන් තීරණයකට එළඹීමට හැකි නොවූ බැවින් හෙට(23) සවස 4.00 ට යළි සිරිකොත පක්ෂ මූලස්ථානයේදී රැස්වන්නට තීරණය කෙරුණු බව මහ ලේකම්වරයා අද සවස සඳහන් කළේය. කෘත්‍යාධිකාරී මණ්ඩලයේ රැස්වීමෙන් අනතුරුව මාධ්‍යය වෙත අදහස් දක්වමින් හම්බන්තොට පාර්ලිමේන්තු මන්ත්‍රී සජිත් ප්‍රේමදාස මහතාද කියා සිටියේ පක්ෂය දෙකඩ නොකොට වඩා ප්‍රජාතන්ත්‍රවාදී තීරණයක් ගැනීම වෙනුවෙන් අවසන් තීරණය හෙටට කල්දැමුණු බවයි. එබැවින් හෙට දිනයේ බොහෝ දුරට වඩා ප්‍රජාතන්ත්‍රවාදී අවසන් තීරණයකට එළඹීමට හැකිවෙනු ඇතැයි සජිත් ප්‍රේමදාස මන්ත්‍රීවරයා සිය විශ්වාසය පළ කළේය.", "URL": "https://sinhala.adaderana.lk/news.php?nid=15010", "Category": null, "Parent URL": null}