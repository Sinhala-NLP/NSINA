{"Source": "Adaderana", "Timestamp": "January 7, 2014 04:59 pm", "Headline": "ආරච්චිකට්ටුව ප්‍රා.ස. විපක්ෂනායකගේ නිවසට ප්‍රහාරය - තිදෙනෙකුට ඇප", "News Content": "නත්තල් දා රාත්‍රියේ ආරච්චිකට්ටුව ප්‍රාදේශීය සභාවේ විපක්ෂ නායකවරයාගේ නිවසට ප්‍රහාරයක් එල්ල කිරීමේ සිද්ධියට සම්බන්ධ බව කියන සැකකරුවන් තිදෙනෙකු පුද්ගල ඇප 02 බැගින් මුදා හරින ලෙස හලාවත දිසා විනිසුරු ශිවන්ත මංචනායක මහතා අද (07) දහවල් නියෝග කර තිබේ. මෙසේ ඇප මත මුදා හරින ලද්දේ ආරච්චිකට්ටුව සහ හැළඹවටවන පදිංචිකරුවන් තිදෙනෙකු බව අප වාර්තාකරු පැවසීය. ත්‍රී රෝද රථයකින් පැමිණි පිරිසක් පසුගිය මස 25 වැනිදා (නත්තල්දා)රාත්‍රීයේ තම නිවසට ප්‍රහාරයක් එල්ල කර පලාගිය බව ආරච්චිකට්ටුව ප්‍රාදේශීය සභාවේ විපක්ෂ නායක කැළුම් නිශාන්ත මහතා හලාවත පොලීසියට පැමිණිලි කරමින් පවසා තිබුණි. මෙම සිද්ධියට සම්බන්ධ සැකකරුවන් අත්අඩංගුවට ගන්නා ලෙස ඉල්ලමින් 27 වැනිදා දහවල් විපක්ෂ නායකවරයා තම පවුලේ අය සමග ඔවුන්ගේ නිවස ඉදිරිපිට උපවාසයක්ද ආරම්භ කරන ලදී. සිද්ධියට සම්බන්ධ සැකකරුවන් අත්අඩංගුවට ගැනීම සඳහා පොලිස් කණ්ඩායම් කීපයක්ද හලාවත පොලීසිය විසින් යොදවා තිබුණි. ඒ අතර 07 වැනිදා දහවල් නීතිඥයෙකු මගින් මෝසමක් ඉදිරිපත් කරමින් පුද්ගලයින් 06 දෙනෙකු අධිකරණය හමුවේ පෙනී සිටියේය. නමුත් පොලීසිය විසින් අධිකරණය හමුවේ ගොනු කර ඇති බී වාර්තාවේ දැක්වෙන්නේ සැකකරුවන් තිදෙනෙකු සම්බන්ධයෙන් පමණක් වන බැවින් සෙසු තිදෙනා මුදා හැරීමට දිසා විනිසුරුවරයා නියෝග කරන ලදී. ඔවුන් සම්බන්ධයෙන්ද අදාල විමර්ශන සිදු කර ඔවුන්ද මෙම සිද්ධියට සම්බන්ධ නම් ඒ බව අධිකරණයට වාර්තා කරන ලෙසද දිසා විනිසුරවරයා මෙහිදී හලාවත පොලීසියට නියෝග කළේය. අධිකරණය හමුවේ පෙනී සිටි සෙසු සැකකරුවන් තිදෙනා පුද්ගල ඇප දෙකක් බැගින් මුදා හරින ලෙස නියෝග කළ දිසා විනිසුරුවරයා එම ඇප කරුවන් හලාවත පොලීස් බල ප්‍රදේශයේ පදිංචිකරුවන් විය යුතු බවටද නියෝග කළ බව අප වාර්තාකරු පැවසීය. මේ සම්බන්ධයෙන් වු නඩුව නැවත කැඳවීම මෙම මස 16 වැනිදා දක්වා කල් තබන ලදී.", "URL": "https://sinhala.adaderana.lk/news.php?nid=40171", "Category": null, "Parent URL": null}