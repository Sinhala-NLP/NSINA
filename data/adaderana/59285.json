{"Source": "Adaderana", "Timestamp": "April 18, 2016 04:06 pm", "Headline": "මහින්ද ගැන මෛත්‍රී බලා ගනීවි", "News Content": "හිටපු ජනාධිපති මහින්ද රාජපක්ෂ මහතා ගැන ගන්නාවූ විනය ක්‍රියාමාර්ග සම්බන්ධයෙන් රාජ්‍ය තාන්ත්‍රික ලෙස ජනාධිපති මෛත්‍රීපාල සිරිසේන මහතා විසින් තීරණය කරනු ඇති බව නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ මහතා පවසයි. අද(18)කොළඹ පැවති මාධ්‍ය හමුවකදී මාධ්‍යවේදියෙකු විසින් විමසන ලද්දේ ශ්‍රීලනිපය නියෝජනය කරන මන්ත්‍රීවරුන් සම්බන්ධයෙන් පක්ෂයේ මධ්‍යම කාරක සභාව විසින් විනය ක්‍රියාමාර්ග ගන්නා නමුත් පක්ෂයේ උපදේශකයින් සම්බන්ධයෙන් එවැනි ක්‍රියාමාර්ග නොගන්නේ මන්ද යන්නයි. එහිදී අමාත්‍ය මහින්ද සමරසිංහ මහතා කියා සිටියේ එසේ විමසන්නේ හිටපු ජනාධිපතිවරයා සම්බන්ධයෙන් බැවින් සෙසු මන්ත්‍රීවරුන් ගැන ක්‍රියා කරන අන්දමට රාජපක්ෂ මහතා ගැන ක්‍රියා කළ නොහැකි බවයි. මහින්ද රාජපක්ෂ මහතා පක්ෂයේ හිටපු නායකයා මෙන්ම රටේ හිටපු ජනාධිපතිවරයා බැවින් ඔහු කුමාර වෙල්ගම මන්ත්‍රීවරයා සමග සංසන්දනය කළ නොහැකි බවත්,එම නිසා ඔහු ගැන ජනාධිපතිවරයා විසින් තීරණය කරනු ඇති බවත් මහින්ද සමරසිංහ මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=59285", "Category": null, "Parent URL": null}