{"Source": "Adaderana", "Timestamp": "December 13, 2012 08:52 am", "Headline": "භාෂා පරිවර්තකට පහරදුන් මන්ත්‍රීට ඇප", "News Content": "පාර්ලිමේන්තුවේ භාෂා පරිවර්තකයෙකුට අතින් පයින් පහර දුන් බව කියන වෙන්නප්පුව ප්‍රාදේශීය සභාවේ මන්ත්‍රීවරයෙකු රුපියල් ලක්ෂ 05ක ශරීර ඇප මත මුදා හැරීමට මාරවිල අතිරේක දිසා විනිසුරු හා මහේස්ත්‍රාත් චන්දන කලංසුරිය මහතා නියෝග කර තිබේ. ඊයේ (12) එම නියෝගය කළ බව අප වාර්තාකරු පවසයි. මෙසේ ඇප මත මුදා හරින ලද්දේ වෙන්නප්පුව ප්‍රාදේශීය සභාවේ මන්ත්‍රීවරයෙකු වන ලිහිනිගිරි කුමාරගේ ජගත් ප්‍රියංකර නැමැති අයයි. දික්වෙල ප්‍රදේශයේ මාර්ගයක් සම්බන්ධයෙන් පවතින ගැටලුවක් ගැන සාකච්ඡාවක් වෙන්නප්පුව ප්‍රාදේශීය සභාවේ සභාපතිවරයාගේ ප්‍රධානත්වයෙන් ඉකුත් ඉරිදා (09) පවත්වා ඇත. වෙන්නප්පුව ප්‍රාදේශීය සභා ශ්‍රවණාගාරයේදී පැවති මෙම සාකච්ඡාවට සැකකාර මන්ත්‍රීවරයා සහ පාර්ලිමේන්තුවේ භාෂා පරිවර්තකයෙකු ලෙස සේවය කරන දික්වෙල, යෝගියාන ප්‍රදේශයේ පදිංචි සේතුංග මුදියන්සේලාගේ ආනන්ද කුමාරතුංග කරුණාරත්න යන අයද සහභාගිවී තිබේ. එම සාකච්ඡාව අතර තුර සැකකාර ප්‍රාදේශීය සභා මන්ත්‍රීවරයා විසින් භාෂා පරිවර්තකවරයාට අතින් පයින් පහර දී ඇති බව පොලීසිය කියයි. සිද්ධිය වන විට වෙන්නප්පුව ප්‍රාදේශීය සභාවේ සභාපතිවරයාද එම ස්ථානයේ සිට ඇත. පසුව පහර කෑමට ලක්වූ භාෂා පරිවර්තකයා මාරවිල මූලික රෝහලට ඇතුළත් කර තිබේ. මෙම සිද්ධිය සම්බන්ධයෙන් වෙන්නප්පුව පොලීසිය විසින් පරීක්ෂණ සිදු කරන අතර තුර සැකකාර ප්‍රාදේශීය සභා මන්ත්‍රීවරයා වෙන්නප්පුව පොලීසියට ඊයේ භාරවී ඇත. ඉන් පසුව බී වාර්තාවක් මගින් ඔහු මාරවිල දිසා අධිකරණය වෙත ඉදිරිපත් කිරීමෙන් පසුව ශරීර ඇප මත මුදා හැරීමට අතිරේක දිසා විනිසුරුවරයා නියෝග කර ඇතැයි අප වාර්තාකරු පවසයි.", "URL": "https://sinhala.adaderana.lk/news.php?nid=29915", "Category": null, "Parent URL": null}