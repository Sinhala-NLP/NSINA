{"Source": "Adaderana", "Timestamp": "June 17, 2016 02:25 pm", "Headline": "ගම්මන්පිලගේ පෙත්සම 23දා සළකා බැලෙයි", "News Content": "පොලිස් විශේෂ විමර්ශන ඒකකය මගින් තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී උදය ගම්මන්පිල මහතා ඉදිරිපත් කළ මූලික අයිතිවාසිකම් පෙත්සමක් ලබන 23 වනදා සළකා බැලීමට ශ්‍රේෂ්ඨාධිකරණය තීරණය කර තිබේ.අදාළ පැමිණිල්ල අද(17) කැඳවූ අවස්ථාවේ ප්‍රියසාද් ඩෙප් මහතා ප්‍රමුඛ ත්‍රිපුද්ගල විනිසුරු මඩුල්ල මේ බව දැනුම් දුන් බව අද දෙරණ අධිකරණ වාර්තාකරු පැවසුවේය.ඔස්ට්‍රේලියානු ජාතිකයෙකු සිදු කළ පැමිණිල්කට අනුව පොලිස් විශේෂ විමර්ශන ඒකකය විසින් තමන්ට එරෙහිව පරීක්ෂණයක් ආරම්භ කර ඇති බව පෙත්සම්කාර උදය ගම්මන්පිල මහතා සඳහන් කර තිබේ.එම පරීක්ෂණයට අදාළව කිසිදු සාධාරණ හේතුවක් නොමැතිව තමන් අත්අඩංගුවට ගැනීමට පොලීසිය සූදානම් වන බව පෙත්සම්කරු පවසයි. ඒ හේතුවෙන් තමා අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස උදය ගම්මන්පිල මහතා සිය පෙත්සම මගින් ශ්‍රේෂ්ඨාධිකරණයෙන් ඉල්ලා ඇති බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=61194", "Category": null, "Parent URL": null}