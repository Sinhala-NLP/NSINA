{"Source": "Adaderana", "Timestamp": "December 23, 2018 06:18 am", "Headline": "අකුරණ නගරය ජලයෙන් යට වෙයි", "News Content": "මහනුවර දිස්ත්‍රික්කයේ බොහෝ ප්‍රදේශවලට ඇති වූ අධික වර්ෂාව හේතුවෙන් මහනුවර මාතලේ මාර්ගයේ අකුරණ නගරය ජලයෙන් යට විය. ඊයේ(22) රාත්‍රියේ ඇතිවූ අධික වර්ෂාව හේතුවෙන් රාත්‍රී 11.30 ට පමණ මෙසේ ජලයෙන් නගරය යට වී තිබේ. අධික වර්ෂාව හේතුවෙන් අකුරණ දුනුවිල පාරට සමගාමිව වහගල ඔය සහ අකුරණ නගරය හරහා ගලා යන ප්‍රධාන ඇල පිටාර ගැලීම නිසා මාර්ගයට ජලය ගලා ඇවිත් අකුරණ නගරයේ ඒ -09 මාර්ගය සහ දුනුවිල පාර ජලයෙන් යටව තිබූ බව අප වාර්තාකරු පැවසීය. අඩි හතරක් දක්වා නගරයේ ජලය දක්නට ලැබුණු අතර වෙළඳ සැල් 100 කට ආසන්න ප්‍රමාණයකට මෙමගින් හානි සිදුව තිබෙන බව සඳහන් වෙයි. ප්‍රදේශයේ තව දුරටත් අධික වර්ෂාවක් ඇති වෙමින් පවතින බැවින් අවදානයෙන් සිටින ලෙස ආපදා කළමණාකරණ මධ්‍යස්ථානය කියයි. මාස තුනක කාලයක් තුල අකුරණ නගරය සිව් වන වරටත් ජලයෙන් යටව තිබේ.", "URL": "https://sinhala.adaderana.lk/news.php?nid=101169", "Category": null, "Parent URL": null}