{"Source": "Adaderana", "Timestamp": "March 15, 2019 01:53 pm", "Headline": "බ්‍රෙක්සිට්ස් සඳහා තවත් ඡන්ද විමසීමක්", "News Content": "බ්‍රිතාන්‍යය, යුරෝපා සංගමයෙන් ඉවත් වීමේ තීරණය සම්බන්ධයෙන් තවත් ඡන්ද විමසීමක් පවත්වනු ලැබුණි. ඒ එක්සත් රාජධානිය මාර්තු 29 වනදා යුරෝපා සංගමයෙන් ඉවත් වීම සම්බන්ධයෙන් වන නීතිමය යාන්ත්‍රණය ලෙස සැලකෙන ආටිකල් 50 (Article 50) ක්‍රියාත්මක වීම කල් දැමීම වෙනුවෙනි. ඊට පක්ෂව ඡන්ද 413ක් ලැබී තිබුණි. ඒ අනුව වැඩි ඡන්ද 211කින් ඒ සඳහා අනුමැතිය හිමිවුණි. මෙය පැවැත්වුණේ ගිවිසුමක් සහිතව යුරෝපා සංගමයෙන් ඉවත් වනවාද නැද්ද යන්න පිළිබඳව අදහස් විමසීම සඳහා බදාදා පැවති ඡන්ද විමසීමෙන් අනතුරුවය. එම ඡන්ද විමසීමේදී බ්‍රෙක්සිට් ගිවිසුමට පක්ෂව ඡන්දය භාවිත කිරීම හේතුවෙන් මෙම ඡන්ද විමසීම පැවැත්වුණි. මේ පියවරත් සමඟ අපේක්ෂා කළ ආකාරයෙන් එළඹෙන මාර්තු මස 29 වැනිදා එක්සත් රාජධානිය යුරෝපා සංගමයෙන් ඉවත්ව යාම සිදුවන්නේ නැත. ලබන සතියේ පැවැත්වෙන තවත් ඡන්ද විමසීමකදී එය මාස තුනකින් කල් දැමීමට අවශ්‍ය පියවර ගැනීමට නියමිතය. එහිදීත් අගමැතිනී තෙරේසා මේ ගේ ගිවිසුම ප්‍රතික්ෂේප වුවහොත් බ්‍රෙක්සිට් ක්‍රියාවලිය සඳහා තවත් දීර්ඝ කාලයක් ගතවනු ඇත. කෙසේ වෙතත් ඒ සඳහා යුරෝපා සංගමයේ සෙසු සාමාජික රටවල් 27ද එකඟ විය යුතුය. මේ අතර බ්‍රෙක්සිට් ක්‍රියාවලිය කල්දැමීමට එරෙහිව කැබිනට් මණ්ඩලයේ සාමාජිකයින්ද ඇතුළුව කොන්සර්වේටිව් පක්ෂ මන්ත්‍රීවරු බහුතරයක් ඡන්දය භාවිතා කර තිබුණි. කෙසේ වෙතත් ඊට කම්කරු පක්ෂයේ සහ සෙසු විපක්ෂවල ඡන්ද ලැබී තිබුණු බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=106113", "Category": null, "Parent URL": null}