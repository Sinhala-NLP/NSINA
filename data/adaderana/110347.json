{"Source": "Adaderana", "Timestamp": "May 21, 2019 11:14 am", "Headline": "චෙල්සි මල් බලන්න රාජකීය පවුලත් එක්වෙයි", "News Content": "ලන්ඩන් නුවර පැවැත්වෙන චෙල්සි මල් ප්‍රදර්ශනය සඳහා බ්‍රිතාන්‍ය රජ පවුලේ සාමාජිකයන්ද සහභාගි විය. එහි අවස්ථා කිහිපයක් විදෙස් මාධ්‍ය වාර්තා කර තිබු‍ණේය. චෙල්සි මල් ප්‍රදර්ශනය සඳහා බැක් ටු නේචර් ගාර්ඩ්න් යන තේමාව යටතේ කේට් මිඩ්ල්ටන් ආදිපාදවරිය උද්‍යානයක් නිර්මාණය කර තිබේ. මානසික සුවතාවට ප්‍රමුඛත්වය දෙමින් මෙම උද්‍යානය නිර්මාණය කර ඇති බව විදෙස් වාර්තාවල දැක්වෙයි. ඒ සඳහා භූ නිර්මාණ ශිල්පීන් දෙදෙනෙකුගේ සහායද ඇයට හිමිව තිබුණි. කේට් ආදිපාදවරියගේ උද්‍යානය දිය ඇළි සහිත ජලාශ, ගසක් මත ඉදිකරන ලද කුඩා නිවසක් සහ උද්‍යාන ක්‍රීඩා උපාංග වලින්ද සමන්විතයි. එය නැරඹීම සඳහා දෙවන එළිසබෙත් රැජිනද සහභාගි විය. කේට් ආදිපාදවරිය ඇයගේ සැමියා වන විලියම් කුමරු සහ දරුවන් තිදෙනා සමග උද්‍යානයේ කෙලිදෙලෙන් කාලය ගත කරන අයුරු විදෙස් මාධ්‍ය වාර්තා කළේය. චෙල්සි මල් ප්‍රදර්ශනය ලබන 25වන දා තෙක් පැවැත්වෙන අතර ඉන් අනතුරුව කේට් ආදිපාදවරියගේ උද්‍යානයේ ඇති ශාක සහ භූමි නිර්මාණ රැසක් මානසික සෞඛ්‍ය අරමුදලක් යටතේ පාලනය වන උද්‍යාන සඳහා ලබාදෙනු ඇති.", "URL": "https://sinhala.adaderana.lk/news.php?nid=110347", "Category": null, "Parent URL": null}