{"Source": "Adaderana", "Timestamp": "August 20, 2011 08:44 am", "Headline": "ටී. එන්. ඒ මන්ත්‍රීවරුන් දිවුරුම් දීම අද යාපනයේදී  ", "News Content": "පසුගිය පළාත් පාලන ආයතන ඡන්ද විමසීමේ දී ‍දෙමළ ජාතික සන්ධානය ජයගත් පළාත් පාලන ආයතන සඳහා තේරී පත් වූ මන්ත්‍රීවරුන් දිවුරුම් දීම අද(20) දිනයේ සිදුවෙයි. යාපනය දිස්ත්‍රික්කය තුළ අදාළ දිවුරුම් දීමේ කටයුතු සිදුවන බව එම පක්ෂයේ පාර්ලිමේන්තු මන්ත්‍රී සුරේෂ් ‍ප්‍රේමචන්ද්‍රන් මහතා ප්‍රකාශ කළේය. පළාත් පාලන ආයතන 65 ක් සඳහා පසුගියදා පැවති ඡන්ද විමසීමේ දී ඉලංගෙයි තමිල් අරුසකච්චි පක්ෂය හෙවත් දෙමළ ජාතික සන්ධානය පළාත් පාලන ආයතන 18 ක බලය හිමිකරගෙන තිබේ. ඊට යාපනය දිස්ත්‍රික්කයේ පළාත් පාලන ආයතන 13 ක් ඇතුළත්ය. දෙමළ ජාතික සන්ධානයේ නායක ආර්. සම්බන්ධන් මහතාගේ ප්‍රධානත්වයෙන් අදාළ දිවුරුම් දිනයේ කටයුතු සිදුකරන බව සුරේෂ් ප්‍රේමචන්ද්‍රන් මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=18180", "Category": null, "Parent URL": null}