{"Source": "Adaderana", "Timestamp": "April 2, 2010 02:33 pm", "Headline": "ඝාතනයක සැකකරුවෙක් අත්අඩංගුවට", "News Content": "අතුරුගිරිය හොරහේන ප්‍රදේශයේ සිදුවු ඝාතනයකට සම්බන්ධ සැකකරුවෙකු පොලිසිය අත්අඩංගුවට ගෙන තිබේ. අදාළ සැකකරු බත්තරමුල්ල තලාහේන ප්‍රදේශයේ දී ඊයේ අත්අඩංගුවට ගත් බව පොලිස් මාධ්‍ය ප්‍රකාශ පොලිස් අධිකාරී ප්‍රිශාන්ත ජයකොඩි මහතා පැවසුවේය. හොරහේන ප්‍රදේශයේ පිහිටි \"නිව් සිටි\" නිවාස සංකීර්ණයේ නිවසක් තුළ ඝාතනයට ලක්ව සිටි කාන්තාවක පොලිසිය විසින් සොයා ගත්තේ පසුගිය 27 වන දිනය. මේ පිළිබඳ සිදුකළ පරීක්ෂණ වලදී මියගිය කාන්තාව හෝකන්දර ප්‍රදේශයේ පදිංචි 49 හැවිරිදි වියේ පසුවන්නියක් බව අනාවරණය වී තිබුණි. ඒ අනුව සිදුකළ විමර්ශන වලින් පසු එම ප්‍රදේශයේම පදිංචි සැකකරු සහ මියගිය කාන්තාව සතුවු රන් ආභරණ සහ ජංගම දුරකථනය පොලිසිය භාරයට ගැනීමට හැකි වු බව පොලිස් මාධ්‍ය ප්‍රකාශකවරයා වැඩිදුරටත් පැවසුවේය.", "URL": "https://sinhala.adaderana.lk/news.php?nid=7631", "Category": null, "Parent URL": null}