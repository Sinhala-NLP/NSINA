{"Source": "Adaderana", "Timestamp": "October 4, 2014 10:45 pm", "Headline": "මරණයට ලැප්ටොප් එක සාක්ෂියි ද?", "News Content": "ගෙල වැලලාගන්නා ආකාරය ලැප්ටොප් පරිගණකයේ වීඩියෝ වන අයුරින් එය සකසා ගෙල වැලලාගෙන මියගොස් සිටි බවට සැක කරන පාසල් සිසුවෙකුගේ මළ සිරුරක් ගලේවෙල, තලකිරියාගම, කිරලගොල්ල ප්‍රදේශයේ නිවසක කාමරයක තිබී අද (04) සොයාගත් බව ගලේවෙල පොලිසිය කියයි. මෙසේ මියගොස් ඇත්තේ උසස්පෙළ විභාගයට ඉගෙන ගන්නා පාසල් සිසු‍ෙවක් වන ක්‍රිෂාන් දිල්හාන් (17) නැමැති අයය. මව හා පියා නිවසේ නැති අවස්ථාවක පරිගණකය පුටුවක් උඩින් තබා ක්‍රියාත්මක කර ඊට ඉදිරිපිටින් සිටිමින් ලනුවක් ගෙලේ ගැටගසා කාමරයේම වහලේ එල්ලී ඇති බව පොලිසිය කියයි. දඹුල්ල වැඩ බලන මහේස්ත්‍රාත් ජයම්පති රත්නදිවාකර මහතා පැමිණ පරික්ෂා කර බලන විට ලැප්ටොප් පරිගණකයේ රහස් අංකයක් යොදා ඇතුළුවීම වළකා තිබීම නිසා එය ක්‍රියාත්මක කිරීමට දන්නා අයකු ලවා පරික්ෂා කර අධිකරණයට දන්වන ලෙස නියෝග කරන ලදී. මියගිය සිසුවාගේ පියා වන උපාලි ජයලත් මහතා කියා සිටියේ තම දරුවාට සියදිවි හානි කර ගැනීමට තරම් කිසිදු ප්‍රශ්නයක් නොතිබූ බවය. ඔහු නිතර තනිව සිටීමට කැමැත්තක් දක්වන සිසුවෙක් බවද කියයි. ගගලේවෙල පොලිසියේ වැඩබලන ස්ථානාධිපති පො. ප සාගර රාජකරුණා මහතා ඇතුළු කණ්ඩායමක් මේ ගැන පරීක්ෂණ මෙහෙයවයි.", "URL": "https://sinhala.adaderana.lk/news.php?nid=46509", "Category": null, "Parent URL": null}