{"Source": "Adaderana", "Timestamp": "January 20, 2018 10:16 am", "Headline": "අනතුරු කිහිපයකින් 5 ක් මියගොස් තවත් 5 කට තුවාල", "News Content": "දිවයිනේ ප්‍රදේශ කිහිපයක සිදු වූ රිය අනතුරු 05කින් කාන්තාවක් ඇතුළු පුද්ගලයින් පස් දෙනෙකු මියගොස් තවත් පුද්ගලයින් පස් දෙනෙකු තුවාල ලබා තිබේ. වැලිකන්ද, නාරම්මල, වාරියපොල, හබරණ සහ මොරටුව යන ප්‍රදේශවලදී මෙම අනතුරු සිදුව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. වැලිකන්ද, නාමල්ගම ප්‍රදේශයේදී යතුරුපැදියක් මාර්ගය හරහා ගමන් කරමින් සිටි සුනඛයෙකුගේ ගැටීමෙන් සිදු වූ අනතුරකින් බරපතළ තුවාල ලැබූ යතුරුපැදිකරු වැලිකන්ද රෝහලට ඇතුලත් කිරිමේදී මියගොස් තිබේ. මියගොස් ඇත්තේ අතුරුඇළ, මීගහකිවුල ප්‍රදේශයේ පදිංචිව සිටි 47 හැවිරිදි පුද්ගලයෙකි. මේ අතර නාරම්මල නගරයේදී මාර්ගය හරහා ගමන් කරමින් සිටි පදික පුද්ගලයෙකුගේ යතුරුපැදියක් ගැටීමෙන් සිදු වූ අනතුරින් පදික පුද්ගලයා මියගොස් තිබේ. අනතුරින් බරපතළ තුවාල ලැබූ 78 හැවිරිදි අදාළ පුද්ගලයා කුරුණැගල රෝහලට ඇතුලත් කිරිමෙන් පසු මියගොස් ඇති බව පොලිසිය පැවුසීය. අනතුරින් යතුරුපැදිකරු ද තුවාල ලබා ඇති අතර ඔහු ප්‍රතිකාර සඳහා නාරම්මල රෝහලට ඇතුලත් කර ඇති බව සඳහන්ය. වාරියපොල, මිනුවන්ගැටේ ප්‍රදේශයේදී ද සිදු වූ අනතුරකින් කාන්තාවක් මියගොස් තවත් දෙදෙනෙකු තුවාල ලබා තිබේ. යතුරුපැදියක් සහ මෝටර් රථයක් එකිනෙක ගැටීමෙන් සිදු වූ අනතුරින් යතුරුපැදිය ධාවනය කළ කාන්තාව සහ පසුපස ගමන් ගත් ඇගේ දියණිය බරපත තුවාල ලබා වාරියපොල රෝහලට ඇතුලත් කිරිමෙන් පසු කාන්තාව මියගිය බව පොලිසිය සඳහන් කළේය. අනතුරින් බරපතල තුවාල ලැබූ දැරිය වාරියපොල රෝහලට ඇතුලත් කිරිමෙන් පසු වැඩිදුර ප්‍රතිකාර සඳහා කුරුණෑගල රෝහලට මාරුකර යවා ඇති අතර බරපතල තුවාල ලැබු මෝටර් රථයේ රියදුරු ද කුරුණෑගල රෝහලට ඇතුලත් කර තිබේ. මියගොස් ඇත්තේ ගැටුලාන, මිනුවන්ගැටේ ප්‍රදේශයේ පදිංචිව සිටි 35 හැවිරිදි කාන්තාවකි. මේ අතර හබරණ ප්‍රදේශයේදී සිදු වූ තවත් රිය අනතුරකින් පුද්ගලයෙකු මියගොස් තවත් දෙදෙනෙකු තුවාල ලබා තිබේ. හබරණ ගල් වංගුව ප්‍රදේශයේදී වෑන් රථයක් සහ ටිපර් රථයක් එකිනෙක ගැටී ඇති අතර වෑන් රථයේ රියදුරු සහ ටිපර් රථයේ රියදුරු වාහනයෙන් බැස ඒ පිළිබඳ සාකච්ඡා කරමින් සිටියදී එම මාර්ගයේ ගමන් කළ තවත් ටිපර් රථයක් ඔවුන් දෙදෙනාගේ ගැටී ඇති බව පොලිසිය පැවසීය. එහිදී බරපතල තුවාල ලැබූ ඔවුන් දෙදෙනා හබරණ රෝහලට ඇතුලත් කිරිමෙන් පසු වෑන් රථයේ රියදුරු මියගොස් තිබේ. මියගොස් ඇත්තේ 39 හැවිරිදි ත්‍රිකුණාමලය ප්‍රදේශයේ පදිංචිව සිටි පුද්ගලයෙකි. අනතුර සිදු කළ ටිපර් රථයේ රියදුරු ද බරපතල තුවාල ලබා හබරණ රෝහලට ඇතුලත් කර ඇති බව පොලිසිය ප්‍රකාශ කළේය. මේ අතර මොරටුව, ලුනාව මුහුදු මඩ මාර්ගයේදී යතුරුපැදියක් මාර්ගයෙන් ඉවතට පැන විදුලි රැහැන් කණුවක ගැටීමෙන් සිදු වූ අනතුරකින් තරුණයෙකු මියගොස් තිබේ. මියගොස් ඇත්තේ කොරලවැල්ල, මොරටුව ප්‍රදේශයේ පදිංචිව සිටි 24 හැවිරිදි තරුණයෙකු බව පොලිය සදහන් කළේය.", "URL": "https://sinhala.adaderana.lk/news.php?nid=83255", "Category": null, "Parent URL": null}