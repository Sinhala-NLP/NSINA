{"Source": "Adaderana", "Timestamp": "June 17, 2016 12:56 pm", "Headline": " තිළිණ ගමගේ නඩුවේ මෝසමක් ඉවත්කර ගනියි", "News Content": "කොළඹ හිටපු මහේස්ත්‍රාත් තිළිණ ගමගේට ලබාදී දී ඇති ඇප නියෝගය අත්හිටුවමින් කොළඹ මහාධිකරණය නිකුත් කළ අතුරු නියෝගය පැහැදිලි කරන ලෙස ඉල්ලා ඉදිරිපත් කළ මෝසම ඉල්ලා අස්කරගෙන තිබේ.කොළඹ මහාධිකරණය හමුවේ ගොනු කළ මෝසමක් මෙසේ ඉල්ලා අස්කර ගත් බව අද දෙරණ අධිකරණ වාර්තාකරු පැවසුවේය.බලපත්‍රයක් රහිතව අලි පැටවකු ළඟ තබාගත් බව කියන හිටපු අලුත්කඩේ අතිරේක මහේස්ත්‍රාත් තිළිණ ගමගේ මහතාට ගංගොඩවිල මහේස්ත්‍රාත් අධිකරණය ලබාදුන් ඇප නියෝගය අවලංගු කරමින් මහාධිකරණය ලබාදුන් නියෝගය පැහැදිලි කරන්නැයි ඉල්ලා ඉදිරිපත් කර තිබූ මෝසමක් අද (17) විභාගයට ගැනිණ.ඒ හිටපු මහේස්ත්‍රාත්වරයා වෙනුවෙන් නීතිඥ ජේ.එම්.පවුමි මහතා ඉදිරිපත් කර තිබූ මෝසමකි.නීතිපති දෙපාර්තමේන්තුව වෙනුවෙන් එහිදී අධිකරණයට කරුණු දැක්වූ රජයේ අධිනීතිඥ දිලීප පීරිස් මහතා සඳහන් කළේ මෙම මෝසම ගොනු කර ඇත්තේ ජූනි 13 ලබාදුන් නියෝගය පැහැදිලි කරගැනීම සඳහා බවය.එසේම අධිකරණ නියෝග පැහැදිලි කර ගැනීමට මෝසම් ගොනු කිරීම නීති විරෝධී බවද ඔහු සඳහන් කර තිබේ.ඒ අනුව මහාධිකරණ විනිසුරු මනිලාල් වෛද්‍යතිලක මහතා ප්‍රතිශෝධන අයැදුමට අදාළ නඩු වාර්තාව පෞද්ගලිකව කොළඹ මහාධිකරණයට ඉදිරිපත් කරන්නැයි ගංගොඩවිල අධිකරණයේ රෙජිස්ටාර්වරියට අද නියෝග කර ඇති අතර එම නියෝගය ලබාදී ඇත්තේ රජයේ අධිනීතිඥවරයා කළ ඉල්ලීමක් අනුව බව සඳහන්ය.ඒ අනුව අද එම මෝසම ඉල්ලා අස්කර ගෙන තිබේ.", "URL": "https://sinhala.adaderana.lk/news.php?nid=61189", "Category": null, "Parent URL": null}