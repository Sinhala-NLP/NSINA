{"Source": "Adaderana", "Timestamp": "May 8, 2018 05:45 pm", "Headline": "ජනපති නාමය ව්‍යාජව භාවිතා කරමින් රැකියා දෙන බව පැවසු පුද්ගලයෙක් කොටුවෙයි", "News Content": "ජනාධිපතිවරයාගේ පෞද්ගලික ලේකම්වරයෙකු හා අතිරේක ලේකම්වරයෙකු ලෙස ව්‍යාජව පෙනී සිටි පුද්ගලයෙකු අත්අඩංගුවට පත්ව තිබේ. පසුගිය මාර්තු මස 29 වන දින ජනාධිපති ලේකම් ඔස්ටින් ප්‍රනාන්දු මහතා විසින් ජනාධිපති ලේකම්වරයෙකු ලෙස ව්‍යාජව පෙනි සිටින පුද්ගලයෙකු සම්බන්ධයෙන් කළ පැමිණිල්ලක් මත කොළඹ ත්‍රස්ත විමර්ශන දිසාව විසින් පරික්ෂණ ආරම්භ කර තිබිණි. ඒ අනුව සැකකරු භාවිතා කළ ජංගම දුරකථන කිහිපයක් ඔස්සේ සිදු කළ දීර්ඝ විමර්ශනයකින් අතුරුව, ඊයේ(07) රාත්‍රියේ ඇහැළියගොඩ, පනාවල ප්‍රදේශයේ දී වයස අවුරුදු 39 ක් වු හිදැල්ල ආරච්චිගේ දොන් මහේෂ් මුදිත කුමාර නම් පුද්ගලයෙකු මෙලෙස අත්අඩංගුවට ගෙන තිබේ. මෙම වංචනික කටයුතු සඳහා යොදා ගත් සිම් කාඩ් පත් 3ක් ද, විවිධ පුද්ගලයින්ට අයත් සහතිකපත්වල ඡායා පිටපත් සහිත ගොනු 5ක් හා වෙනත් ලියකියවිලි කීපයක් ද සැකකරු බාරයේ තිබිය දී විමර්ශන නිලධාරීන් බාරයට ගෙන ඇත. අත්අඩංගුවට පත් පුද්ගලයා වසන්ත කුමාර රණසිංහ යන ව්‍යාජ නාමයෙන් පෙනී සිට ඇති අතර, වරෙක ඔහු ජනාධිපතිවරයාගේ අතිරේක ලේකම්වරයෙකු ලෙසත් තවත් වරෙක පෞද්ගලික ලේකම්වරයෙකු ලෙසත් පෙනී සිට ඇත. එලෙස පෙනී සිට ඔහු වරාය අධිකාරිය, ඛනිජ තෙල් සංස්ථාවථ යන රජයේ ආයතනවල රැකියා ලබා දෙන පවසා ඇති අතර කොරියානු රටේ රැකියා ලබා දෙන බව ද කියා පුද්ගලයෙකුගෙන් රුපියල් ලක්ෂය බැගින් මුදල් ලබා ගෙන තිබේ. රැකියා ලබා ගැනීමට මුදල් ලබා දුන් විශාල පිරිසක් සිටින බවට සැකකරුගෙන් කළ ප්‍රශ්න කිරීම්වලින් හෙළිවී ඇත. මෙම සැකකරු රජයේ ආයතනවල ඉහළ නිලධාරීන් හට විවිධ කටයුතු සඳහා අවස්ථා ගණනාවකදීම දුරකථනයෙන් ඇමතුම් ලබා දී ඇති බවත්, ඔහු කලක් ශ්‍රී ලංකා යුද හමුදාවේ සාමාන්‍ය සෙබලෙකු ලෙස සේවය කළ ඇති බවත්, විමර්ශනවලින් හෙළි වී තිබේ. සැකකරු අද(08) අවිස්සාවේල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත. සැකකරුට මුදල් ලබා දී රැවටී ඇති පුද්ගලයන් සිටී නම් පහත දුරකථන අංක වෙත දැනුම් දෙන ලෙස ද පොලීසිය ඉල්ලීමක් කරයි. දුරකථන - 0112321839 ෆැක්ස් - 0112384403", "URL": "https://sinhala.adaderana.lk/news.php?nid=88742", "Category": null, "Parent URL": null}