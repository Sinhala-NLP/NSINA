{"Source": "Adaderana", "Timestamp": "September 21, 2016 10:41 pm", "Headline": "  විශ්‍රාමික රේගු නිලධාරීන් සේවයට කැඳවයි", "News Content": "2014 සිට 2016 අතර කාලයේදී විශ්‍රාම ගනු ලැබූ රේගු නිලධාරීන් වසරක කාලයක් සඳහා කොන්ත්‍රාත් පදනම මත නැවත සේවයට කැඳවා තිබේ.දැනට පවතින රේගු පනත අහෝසි කිරීමට මුදල් අමාත්‍යංශය ගෙන ඇති තීරණයට විරෝධය පළ කරමින් හා විනිවිද භාවයකින් තොරව ගෙනඒමට නියමිත රේගු පනත අහෝසි කරන ලෙස මුදල් අමාත්‍යංශයට බල කරමින් ශ්‍රී ලංකා රේගුවේ සේවකයින් පිරිසක් පසුගිය සඳුදා සිට අකුරට වැඩ කිරීමේ වෘත්තීය ක්‍රියාමාර්ගයක නිරතව සිටී.මේ හේතුවෙන් රේගුවට දෛනිකව විශාල පාඩුවක් සිදුව ඇති අතර වත්මන් තත්ත්වය හමුවේ විශ්‍රාම ගනු ලැබූ සේවකයින් නැවත කැඳවීමට තීරණය කර ඇතැයි රේගු අධ්‍යක්ෂ ජනරාල් චූලානන්ද පෙරේරා මහතා කියයි.මේ අතර නව පනතට එරෙහිව අද (21) කොළඹ කොටුව රේගු මූලස්ථානය ඉදිරිපිට රේගු සේවකයෝ පිරිසක් උද්ඝෝෂණයක ද නිරත වූහ.", "URL": "https://sinhala.adaderana.lk/news.php?nid=64307", "Category": null, "Parent URL": null}