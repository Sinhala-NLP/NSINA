{"Source": "Adaderana", "Timestamp": "August 24, 2016 05:18 pm", "Headline": "භාගයට නැවතුණ ව්‍යාපෘති අවසන් කිරීමට මිලියන 516ක්", "News Content": "අර්ධ වශයෙන් අවසන් කර ඇති ව්‍යාපෘති අවසන් කිරීම සඳහා රුපියල් මිලියන 516 යි දශම 8ක මූල්‍ය ප්‍රතිපාදන වෙන් කිරීමට කැබිනට් මණ්ඩල අනුමැතිය හිමිව තිබේ.මහනගර සහ බස්නාහිර සංවර්ධන අමාත්‍ය පාඨලි චම්පික රණවක මහතා ඉදිරිපත් කළ යෝජනාවට මෙලෙස කැබිනට් අනුමැතිය හිමිව ඇති බව සඳහන්ය .ඒ අනුව දැනට නතර වී ඇති බත්තරමුල්ල, පොල්දූව අතුරු මාර්ගයේ ඉදිකිරීම්, ඉමදූව නගරයේ කාණු පද්ධතිය වැඩිදියුණු කිරීම්, මිද්දෙණිය නගර සංවර්ධන වැඩසටහන සහ ලුණුගම්වෙහෙර හා වළස්මුල්ල බස්නැවතුම්පළ ඉදිකිරීම යන ව්‍යාපෘති සම්පූර්ණ කිරීම සඳහා මෙම මූල්‍ය ප්‍රතිපාදන වෙන්කර තිබේ. අදාළ ව්‍යාපෘතිවල ඉදිරි වැඩකටයුතු මුල් කොන්ත්‍රාත්කරුවන් ලවාම නිමකරවා ගැනීමට මෙලෙස අමාත්‍ය මණ්ඩල අනුමැතිය හිමිව ඇති බව වාර්තා වේ.", "URL": "https://sinhala.adaderana.lk/news.php?nid=63413", "Category": null, "Parent URL": null}