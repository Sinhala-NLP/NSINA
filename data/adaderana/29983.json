{"Source": "Adaderana", "Timestamp": "December 15, 2012 04:10 pm", "Headline": "සිංගප්පූරු කතට හදිකළ  ලාංකිකයා හිරේට", "News Content": "සිංගප්පූරුවේ 47 හැවිරිදි කතකට අතවර කිරීමේ චෝදනාවකට වැරදිකරු වු 31 හැවිරිදි ශ්‍රී ලාංකිකයෙකුට වසර 3ක සිරදඬුවමක්, වේවැල් පහර 9ක් සහ සිංගප්පූරු ඩොලර් 1000ක දඩයක් නියම කර තිබේ. විශේෂ අවසරයක් මත සිංගප්පූරුවේ දිවිගෙවු රූපසිංහ ආරච්චිගේ අනිල් පෙරේරා නැමැති ශ්‍රී ලාංකිකයා මෙලෙස වැරදිකරු වී ඇතැයි විදෙස් වාර්තා අනාවරණය කරයි. සිංගප්පූරුවේ, මධ්‍යම සෙරන්ගූන් ප්‍රදේශයේ පිහිටි වෙළඳසැලකට තනිවම යමින් සිටි කාන්තාවකට පසුගිය මස 24 වැනිදා රාත්‍රීයේ ‍මොහු අතවර කර ඇතැයි එම වාර්තාවල සඳහන්ය. වාර්තාවන අන්දමට ශ්‍රී ලාංකිකයාගේ ග්‍රහණයට ලක්වු අදාළ කාන්තාව ඔහුගෙන් මිදීමට උත්සහ කර ඇතත් සාර්ථක වී නැත. කෙසේ වෙතත් ඇය ඒ පිළිබඳව පොලීසියට පැමිණිලි කරන බවට ප්‍රකාශ කිරීමත් සමග මෙම ශ්‍රී ලාංකිකයා ඇය සිය ග්‍රහණයෙන් මුදා හැර තිබේ. අනතුරුව තමා පසු පස එන ලෙසට දන්වා ඇති මෙම ශ්‍රී ලාංකිකයා ගොඩනැගිල්ලක බිම් මහලේ හුදෙකලා ස්ථානයකට කැඳවාගෙන ගොස් ඇයට අතවර කර ඇතැයි විදෙස් වාර්තාවල සඳහන්ය. කාන්තාව මොහුගෙන් බේරීම සඳහා කවරෙකු හෝ එන බව පැවසු අවස්ථාවේදී ශ්‍රී ලාංකිකයා කාන්තාවට එම ස්ථානයෙන් ඉවත්ව යාමට අවසර දී ඇතැයිද එම වාර්තා අනාවරණය කරයි. තමාට වූ එම අතවරය සම්බන්ධයෙන් එම කාන්තාව කිසිත් නොකියා සිට ඇතත් ඇයගේ පුතා වෙළඳසැලට නොයන්නේ මන්දැයි පසුදිනෙක ඇසු විට ඇය එම සිද්ධිය පවසා තිබේ. ඒ අනුව ඇයගේ පුතා විසින් මේ පිළිබඳ පොලීසියට පැමිණිලි කිරීමෙන් පසු සැකකාර ශ්‍රී ලාංකිකයා අත්අඩංගුවට ගෙන අධිකරණයට ඉදිරිපත් කළ අවස්ථාවේදී මෙම දඬුවම ලබාදී ඇත.", "URL": "https://sinhala.adaderana.lk/news.php?nid=29983", "Category": null, "Parent URL": null}