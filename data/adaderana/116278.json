{"Source": "Adaderana", "Timestamp": "August 11, 2019 11:10 am", "Headline": "වාර්ෂික හජ් වන්දනා සමය ඇරඹෙයි", "News Content": "වාර්ෂික හජ් වන්දනා සමය ආරම්භ කරමින් ඉස්ලාම් වන්දනාකරුවන් සෞදි අරාබියේ මක්කම වෙත පැමිණ ඇත. මිලියන ගණනින් වන වන්දනාකරුවන් නඩ වශයෙන් හෝ තනි තනිව මක්කම පිහිටි අරාෆත් කඳුකරය වෙත වාර්ෂිකව පැමිණෙයි. ඒ නුදුරේදීම යෙදී තිබෙන අරාෆත් දින පූජා කටයුතුවලට එක්වීම සඳහායි. ඉස්ලාමීය විශ්වාසයට අනුව ශුද්ධ වූ මුහම්මද්තුමා සිය අවසන් දේශනය පවත්වා ඇත්තේ ද අරාෆත් කඳුමුදුනේදීයි. ජීවිතයේ එක්වරක් හෝ එහි සංචාරය කිරීම ඉතාමත් උතුම් කටයුත්තක් ලෙසින් ඉස්ලාම් බැතිමතුන් විශ්වාස පල කරයි. එබැවින් ඕනෑම අපහසුතාවක් විඳ හෝ කැප කිරීමක් කර හජ් වන්දනාවේ නිරත වීමට මුස්ලිම් ජාතිකයන් දක්වන්නේ දැඩි කැමැත්තකි. ඉස්ලාමීය චන්ද්‍ර දින දර්ශනයේ 12වැනි මාසයේදී හජ් වන්දනාව යෙදී ඇත. අධික පිරිවැයක් දරමින් මක්කම වෙත පැමිණ හජ් වන්දනාවේ නිරත වීම ඉතාමත් පූජනීය කටයුත්තක් ලෙසින් මුස්ලිම් ජාතිකයන් සලකන්නේ ඒ අනුවයි.", "URL": "https://sinhala.adaderana.lk/news.php?nid=116278", "Category": null, "Parent URL": null}