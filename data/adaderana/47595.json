{"Source": "Adaderana", "Timestamp": "November 25, 2014 02:52 pm", "Headline": "කෞතුකාගාරයේ දොර කැඩූවන් හොයන්න 74ගේ ඇඟිලි සලකුණු ගනී", "News Content": "කොළඹ ජාතික කෞතුකාගාරයේ ප්‍රදර්ශන කුටියක දොරගුළු කඩා ඇතුළුවීමේ සිද්ධිය සම්බන්ධයෙන් පුද්ගලයින් 74 දෙනෙකුගේ ඇඟිලි සලකුණු පරීක්ෂාවට ලක් කර තිබේ. සිද්ධිය සම්බන්ධයෙන් කොළඹ අපරාධ කොට්ඨාසය සහ කුරුඳුවත්ත පොලිස් අපරාධ අංශය පරීක්ෂණ පවත්වන බව සඳහන්ය. එම පරීක්ෂණ වලදී අදාළ සිද්ධිය වු ස්ථානයේ තිබී අතුල් සටහනක් සහ ඇඟිලි සලකුණු 4ක් සොයාගෙන ඇති බව පොලීසිය පැවසුවේය. එම සලකුණු සමඟ සැසඳීම සඳහා කෞතුකාගාරයේ ප්‍රතිසංස්කරණ කටයුතුවල නිරතව සිටින සහ ආරක්ෂාව බාරව සිටින පුද්ගලයින් 74 දෙනෙකුගේ ඇඟිලි සලකුණු ලබාගෙන ඇත. එම සටහන් ඇඟිලි සලකුණු සම්බන්ධව කටයුතු කරන ලේඛකාධිකාරීවරයා වෙත යවා ඇති බව සඳහන්ය. සිද්ධිය සම්බන්ධයෙන් මේ වන විට ප්‍රකාශ 22ක් සටහන් කරගෙන ඇති බව ද පොලිස් මාධ්‍ය ප්‍රකාශක කාර්යාලය සඳහන් කළේය. පසුගිය 16 වැනිදා කොළඹ ජාතික කෞතුකාගාරයේ ඉහළ මහලේ රෙදිපිළි හා මැටි භාණ්ඩ ප්‍රදර්ශන කුටියේ දොරගුළු කඩා ඇතුළු වීමේ සිද්ධියක් සම්බන්ධයෙන් පොලීසියට පැමිණිල්ලක් ලැබී තිබුණි.", "URL": "https://sinhala.adaderana.lk/news.php?nid=47595", "Category": null, "Parent URL": null}