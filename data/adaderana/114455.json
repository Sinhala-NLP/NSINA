{"Source": "Adaderana", "Timestamp": "July 18, 2019 09:29 pm", "Headline": "අපද්‍රව්‍ය කන්ටේනර් ශ්‍රී ලංකාවට ගෙනාවේ කවුද?", "News Content": "එංගලන්තයෙන් බැහැරකෙරුණු රෝහල් අපද්‍රව්‍ය සහිත කන්ටේනර් 102 ක් මෙරටට ගෙන්වූයේ කවුරුන්දැයි යන්න තමා නොදන්නා බව මධ්‍යම පරිසර අධිකාරියේ සභාපති ඉසුර දේවප්‍රිය මහතා පවසයි. නමුත්, අද පැවැති ප්‍රවෘත්ති සාකච්ඡාවකදී පූජ්‍ය පාහියංගල ආනන්ද සාගර හිමියන් සඳහන් කළේ, අපද්‍රව්‍ය ගෙන්වූ සමාගම් පිළිබද තොරතුරු අනාවරණ වී ඇති බවයි. එංගලන්තයේ රෝහල්වලින් බැහැරකෙරුණු අපද්‍රව්‍ය කන්ටේනර් 102ක් කොළඹ වරායේ ඇති බව සමස්ත ලංකා රේගු සේවා සංගමය ඊයේ අනාවරණ කළේය. රෝහල් අපද්‍රව්‍ය මෙරටට ගෙන්වා ඇත්තේ කවුරුන්දැයි යන්න පිළිබද අප මධ්‍යම පරිසර අධිකාරියේ සභාපතිවරයාගෙන් විමසීමක් කළෙමු. සභාපති ඉසුර දේවප්‍රිය මහතා සදහන් කළේ, තමන් ඒ පිළිබදව කිසිවක් නොදන්නා බවයි. කෙසේ වෙතත් අද පැවැති ප්‍රවෘත්ති සාකච්ඡාවකදී පූජ්‍ය පාහියංගල ආනන්ද සාගර හිමියන් අපද්‍රව්‍ය මෙරටට ගෙන්වීම සම්බන්ධයෙන් අදහස් පල කරමින් කියා සිටියේ මෙය ලන්ඩනයේ සිට එවා ඇති බවත් HAYLEYS FREE ZONE LTD නැමැති සමාගම වෙත එවා ඇති බවත්ය. මීට පෙර මෙරටට ගෙන්වන ලද එවැනි අපද්‍රව්‍ය බහාලුම් සියයකට ආසන්න සංඛ්‍යාවක් මේ වන විට කටුනායක ආයෝජන කලාපයේ තැන්පත් කර ඇත. ශ්‍රී ලංකාවට අපද්‍රව්‍ය ආනයනය කිරීම සම්බන්ධයෙන් විවිධ ස්ථානවලදී අදහස් පළවුණි. ලෝකයේ සංවර්ධිත රටවල් බැහැර කරන අපද්‍රව්‍ය කුඩා රටවල ගොඩගැසෙන්නේ අද ඊයේ සිට නොවේ. ලොව ප්‍රබල රටවල් ඒ සඳහා දිළිඳු රාජ්‍යයන් තෝරා ගනියි. බටහිර අප්‍රිකාවේ පිහිටි අයිවරිකෝස්ට් රාජ්‍යය අපද්‍රව්‍ය ගොඩගසන ප්‍රධාන රාජ්‍යයක්. කිසිදු සැළසුමකින් තොරව බැහැරකෙරුණු අපද්‍රව්‍ය හමුවේ එම රටවල ජනතාව මුහුණ දී ඇති සෞඛ්‍ය ගැටලුවලට හේතු වී ඇත.", "URL": "https://sinhala.adaderana.lk/news.php?nid=114455", "Category": null, "Parent URL": null}