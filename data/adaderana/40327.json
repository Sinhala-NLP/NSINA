{"Source": "Adaderana", "Timestamp": "January 13, 2014 03:51 pm", "Headline": "ඉන්දීය ධීවරයින් 20ක් ගෙදර යවයි", "News Content": "ශ්‍රී ලංකා අත්අඩංගුවේ පසුවූ ඉන්දීය ධීවරයින්ගෙන් 20 දෙනෙකු මේවන විට ශ්‍රී ලංකා රජය විසින් නිදහස් කිරීමට පියවරගෙන ඇතැයි ඉන්දීය විදේශ කටයුතු අමාත්‍යංශය පවසයි. ඉන්දු - ශ්‍රී ලංකා ධීවර ගැටලුව ගැන සාකච්ඡා ඇරඹීමට මත්තෙන් මෙලෙස ධීවරයින් පිරිසක් මුදාහැර ඇති බව එරට මාධ්‍ය වාර්තා කරයි. ඒ අනූව ශ්‍රී ලංකා අත්අඩංගුවේ පසුවන ඉන්දීය ධීවරයින්ගෙන් පළමු කණ්ඩායම ලෙස ඔවුන් නිදහස් කර ඇත. ඉන්දු - ලංකා ධීවර ගැටලුව ගැන සාකච්ඡා එළඹෙන සති‍ අන්තයේ පැවැත්වීමට නියමිතය. ශ්‍රී ලංකා රජයේ අත්අඩංගුවේ පසුවන ඉන්දීය ධීවරයින් නිදහස් කිරීමට මැදිහත් වන ලෙස ඉල්ලා තමිල්නාඩු ප්‍රාන්තයේ ප්‍රධාන අමාත්‍ය ජයලලිතා ජයරාම් ඉන්දීය අගමැතිවරයාට ලිපියක් ද යවා ඇතැයි එරට මාධ්‍ය වාර්තා කරයි. යෝජිත සාකච්ඡාවලට පෙර ඉන්දීය අත්අඩංගුවේ පසුවන ශ්‍රී ලංකා ධීවරයින් නිදහස් කළ යුතු බවට ද ඇය අවධාරණය කර තිබුණි.", "URL": "https://sinhala.adaderana.lk/news.php?nid=40327", "Category": null, "Parent URL": null}