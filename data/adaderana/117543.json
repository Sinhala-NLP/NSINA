{"Source": "Adaderana", "Timestamp": "August 26, 2019 07:04 pm", "Headline": "සූරියගම ජනතාවගේ නිවාස සිහිනය බොඳ වෙයිද?", "News Content": "ජාතික නිවාස සංවර්ධන අධිකාරියේ නිවාස ව්‍යාපෘතියක ප්‍රමාදය හේතුවෙන් මාස ගණනක් තිස්සේ දුෂ්කරතාවට පත්ව සිටින පිරිසක් පිළිබඳ අපට වාර්තා විය. ඒ ඇඹිලිපිටිය සූරියගම ප්‍රදේශයෙන්. මේ ඇඹිලිපිටිය කුට්ටිගල, පදලංගල, සූරියගම ගම්මානය. බොහෝ පිරිසකගේ ජීවිකාව ගඩොල් කර්මාන්තය වුවත් ඒ ගඩොලින් තමන්ටම කියා නිවසක් තනාගන්නට තරම් වත්කමක් මොවුන්ට නැත. මෙම ප්‍රදේශයේ නිවාස ව්‍යාපෘතියක් ආරම්භ කිරීමට සැලසුම් කර ඇති බව පවසමින් නිවාස සංවර්ධන අධිකාරියේ රත්නපුර දිස්ත්‍රික් නිලධාරීන් මෙහි පැමිණෙන්නේ මීට මාස 6කට පමණ පෙරයි. නිවාස ව්‍යාපෘතිය සඳහා ණය සහ ආධාර අයදුම් පත්‍ර ද මේ ජනතාව අතරේ බෙදා දී තිබේ. ඒ අනුව පවුල් 45ක් තමන් පදිංචි නිවාස කඩා කන කර පවා උකස් කොට නව නිවසක් සඳහා අත්තිවාරම් දමන්නේ බලාපොරොත්තු සහිතවයි. අත්තිවාරම් දැමීමේ උත්සවය පැවැත්වෙන්නේ ප්‍රදේශයේ දේශපාලන නියෝජිතයන්ගේ ද සහභාගීත්වයෙන්. අත්තිවාරම් දමා මේ වන විට මාස 6ක් ගතව අවසන්. නමුත් පොරොන්දු වූ ආධාර මුදල හෝ ණය මුදල මෙතෙක් ඔවුන්ට ලැබී නැත. ජාතික නිවාස සංවර්ධන අධිකාරියේ සභාපතිවරයාගෙන් අප මේ ගැන විමසූ විට ඔහු පැවසුවේ ඔහුද මෙම ව්‍යාපෘතිය ගැන නොදන්නා බවයි. පසුව සභාපතිවරයා දැනුම්දුන් පරිදි අප මේ ගැන නිවාස සංවර්ධන අධිකාරීයේ සංවර්ධන අංශයේ නියෝජ්‍ය සාමාන්‍යාධිකාරී පී.ඒ. ආරියවංශ මහතාගෙන් විමසුවේය. එම අනුමත මුදල් ,මේ ජනතාවට ලැබෙන්නේ කවදාද? මාස ගණනක් තිස්සේ කඳුළු සමඟ දිවි ගෙවන මොවුන්ගේ නව නිවසක සිහිනය සැබෑ වන්නේ කවදාද? අද දෙරණ ඒ ගැන අවධානයෙන්.", "URL": "https://sinhala.adaderana.lk/news.php?nid=117543", "Category": null, "Parent URL": null}