{"Source": "Adaderana", "Timestamp": "February 17, 2016 10:12 am", "Headline": "හිටපු ජනපති මහාධිකරණයට එයි", "News Content": "හිටපු ජනාධිපති මහින්ද රාජපක්ෂ මහතා කොළඹ මහාධිකරණය වෙත පැමිණ තිබේ.රක්ෂිත බන්ධනාගාර ගතව සිටින යෝෂිත රාජපක්ෂ මහතා ඇතුළු පිරිසට ඇප ලබාගැනීම සඳහා මහාධිකරණය හමුවේ ගොනුකර ඇති ප්‍රතිශෝධන පෙත්සමක් සළකා බැලීමේ අවස්ථාවට සහභාගී වීම සඳහා මහින්ද රාජපක්ෂ මහතා පැමිණ ඇති බව අද දෙරණ වාර්තාකරු සඳහන් කළේය. යෝෂිත රාජපක්ෂ මහතා ඇතුළු පිරිසට ඇප ලබාදීම කඩුවෙල මහේස්ත්‍රාත් අධිකරණය විසින් ප්‍රතික්ෂේප කිරීමට එරෙහිව පසුගිය සඳුදා මහාධිකරණයට ප්‍රතිශෝධන පෙත්සමක් ඉදිරිපත් කෙරුණි. එම පෙත්සම අද(17) කොළඹ මහාධිකරණයේ දී සළකා බැලීමට නියමිතව තිබේ. සී.එස්.එන්. නාලිකාව පවත්වාගෙන යාමේ දී සිදුකළ බව කියන මූල්‍ය අක්‍රමිකතාවක් සම්බන්ධයෙන් යෝෂිත රාජපක්ෂ, නිශාන්ත රණතුංග, රොහාන් වැලිවිට ඇතුළු පස් දෙනෙකු පොලිස් මූල්‍ය අපරාධ කොට්ඨාශය විසින් අත්අඩංගුවට ගැණුනු අතර ඔවුන් ලබන 25 වන දින දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=57284", "Category": null, "Parent URL": null}