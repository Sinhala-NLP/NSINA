{"Source": "Adaderana", "Timestamp": "March 31, 2010 03:58 pm", "Headline": "ජයසූරියත් එක්කම 20/20 නම්වෙයි", "News Content": "2010 පන්දුවාර 20/20 ලෝක කුසලානය සඳහා සහභාගී වන ශ්‍රී ලංකා කණ්ඩායම අද නම් කෙරුණි. ඒ අනුව කණ්ඩායමේ නායකත්වය සුපුරුදු පරිදි කුමාර් සංගක්කාරට හිමිව ඇති අතර උප නායකත්වය මුත්තයියා මුරලිදරන්ට හිමිව තිබේ. ඊට අමතරව ප‍හළොස් දෙනෙ‍කුගෙන් යුත් සංචිතයට තිලකරත්න ඩිල්ෂාන්, මහේල ජයවර්ධන, දිනේෂ් චන්දිමාල්, ඇන්ජලෝ මැතිව්ස්, අජන්ත මෙන්ඩිස්, තිසර‍ පෙරේරා, නුවන් කුලසේකර, සුරාජ් රන්දිව්, ලසිත් මාලිංග, චානක වෙලගෙදර, චාමර කපුගෙදර, චින්තක ජයසිංහ සහ සනත් ජයසූරිය යන ක්‍රීඩකයින් ඇතුළත් වේ. තරගාවලිය එළඹෙන අප්‍රේල් 30 වැනිදා බටහිර ඉන්දීය කොදෙව්හිදී ආරම්භ වීමට නියමිතව ඇත. තරගාවලිය ආරම්භ කරමින් තරග වැදීමට නියමිතව තිබෙන්නේ ශ්‍රී ලංකාව සමගින් නවසීලන්ත කණ්ඩායම යි. එමෙන්ම මෙම කණ්ඩායම පන්දුවාර 20/20 ලෝක කුසලානයෙන් අනතුරුව ඇමරිකාවේ පැවැත්වෙන ශ්‍රී ලංකා-නවසීලන්ත පන්දුවාර 20/20 තරඟාවලියට එක්වීමට නියමිතව ඇත. පසුගිය දිනවල සනත් ජයසූරිය නම් කෙරෙනු ඇතිද නැතිද යන්න පිළිබඳ විවිධ මතභේද පැවතුණු අතර මේ වන විට ගැටලුව නිරාකරණය වී තිබේ.", "URL": "https://sinhala.adaderana.lk/news.php?nid=7597", "Category": null, "Parent URL": null}