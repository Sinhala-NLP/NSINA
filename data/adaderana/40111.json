{"Source": "Adaderana", "Timestamp": "January 5, 2014 02:08 pm", "Headline": "බන්දුල කළේ අමනෝඥ ප්‍රකාශයක් - මෙවැනි ඇමතිවරු ජනතාව ප්‍රතික්ෂේප කළ යුතුයි", "News Content": "5 වසර ශිෂ්‍යයත්වය අහෝසි කරන බවට අත්තනෝමතික ප‍්‍රකාශයක් සිදු කර අධ්‍යාපන අමාත්‍යවරයා අධ්‍යාපනයක් නොලැබූ අයෙකුසේ කටයුතු කරමින් රට තුළ අනවශ්‍ය ගැටුමක් නිර්මාණය කළ බවත් අධ්‍යාපන අමාත්‍යවරයාගේ එකී ක‍්‍රියා කලාපය දැඩිසේ හෙළාදකින බවත් ජාතික නිදහස් පෙරමුණ පවසයි. අද(05) කොළඹදී පැවැති මාධ්‍ය හමුවකදී ජානිපෙ දේශපාලන සභික, හිටපු සංස්කෘතික කටයුතු අමාත්‍ය පියසිරි විජේනායක මහතා ඒ ගැන වැඩිදුරටත් මෙසේ පැවසීය. ‘‘2016 වසරේදී ශිෂ්‍යත්ව විභාගය අහෝසි කරන බවට අධ්‍යාපන අමාත්‍යවරයා සිදු කළ ප‍්‍රකාශයත් සමග රට තුළ මහත් කැළඹීමක් ඇති වුණා. රටක රාජ්‍ය නායකයා හෝ අදාළ විෂය භාර අමාත්‍යවරයා යම් ප‍්‍රකාශයක් සිදු කළාම එය සැලකෙන්නේ රජයේ ප‍්‍රකාශයක් විදියටයි. රජයේ යම් ප‍්‍රතිපත්තියක සිදු කරන වෙනස්කමකට අමාත්‍ය මණ්ඩලයේ අනුමැතිය අවශ්‍ය වෙනවා. නිදහස් අධ්‍යාපන ප‍්‍රතිපත්තිය හා බැඳුණු 5 වසර ශිෂ්‍යත්වය පිළිබඳව තීරණයක් ගත යුතුව ඇත්තේ අමාත්‍ය මණ්ඩලයේ අනුමැතිය ඇතිවයි. එසේ තිබියදී බන්දුල ගුණවර්ධන අධ්‍යාපන අමාත්‍යවරයා කටයුතු කර ඇත්තේ අධ්‍යාපනයක් නොලැබූ අයෙකු ලෙසයි. නිදා සිටි අයෙකු හීනෙන් බයවෙලා සිදු කළ ප‍්‍රකාශයක් ලෙසයි, මෙම 5 වසර ශිෂ්‍යයත්වය අහෝසි කිරීමේ අධ්‍යාපන අමාත්‍යවරයාගේ ප‍්‍රකාශය සැලකිය හැක්කේ. එමගින් ඔහු මව්පියන්, පාසල් දරුවන්, ගුරුවරුන් ඇතුළු මුළුමහත් අධ්‍යාපන පද්ධතියම බිය වැද්දුවා. රටක ජාතික අධ්‍යාපනය භාර තැනැත්තා මෙසේ කටයුතු කිරීම ඉතාමත් කනගාටුදායකයි. මේ ප‍්‍රකාශයත් සමග නිදහස් අධ්‍යාපන ප‍්‍රතිපත්තියට බරපතළ අභියෝගයක් එල්ල වුණා. “දුෂ්කර පාසලක දරුවකුට ජනප‍්‍රිය පාසලකට ඇතුළත් වීමේ වරම අහිමි වේය” යන බිය එමගින් සමාජය තුළ ජනිත වූවා. අධ්‍යාපන අමාත්‍යවරයා පැවසුවේ තමන් මෙම ප‍්‍රකාශය සිදු කළේ ජාතික අධ්‍යාපන කොමිසම විසින් නිකුත් කළ නිර්දේශ අනුව බවයි. නමුත් එම නිර්දේශ මගින් පෙන්වාදී තිබුණේ විභාගය සරල විය යුතු බව ඇතුළු කරුණු ගණනාවක්, එමගින් විභාගය අහෝසි කිරීමට නිර්දේශ කර තිබුණේ නැහැ. එම නිර්දේශ නිසි පරිදි කියවා බලා තේරුම් ගැනීමටවත් අධ්‍යාපන අමාත්‍යවරයා කටයුතු කර තිබුණේ නැහැ. ජාතික අධ්‍යාපන කොමිසමේ එම නිර්දේශ අමාත්‍ය මණ්ඩලයට ඉදිරිපත් කර අමාත්‍ය මණ්ඩලය විසින් ශිෂ්‍යයත්ව විභාගය පිළිබඳව තීරණයක් ගැනීමට තිබියදී තමයි අධ්‍යාපන අමාත්‍යවරයා එම සියලූ පිළිවෙත් බිඳ දමමින් ඉහත කී “අමනෝඥ ප‍්‍රකාශය” සිදු කළේ. තමන් කළ ප‍්‍රකාශය පිළිබඳව විවාදයකටත් අධ්‍යාපන අමාත්‍යවරයා සූදානම් වූවා. හෙළ උරුමයේ ගම්මන්පිල මහතාත් ඊට ප‍්‍රතිචාර දක්වා විවාදයට සූදානම් වූවා. විවාදයකට යා යුත්තේ සත්‍ය කාරණයක් සම්බන්ධවයි. නමුත් අසත්‍ය කාරණාවක් පිළිබඳව කවර විවාදයක්ද? රටේ අධ්‍යාපන ක‍්‍රියාවලියට නායකත්වය දෙන තැනැත්තා මෙසේ කටයුතු කිරීමෙන් සිදු කළේ සිසු, ගුරුවරු, මව්පිය යන සියලූ දෙනාටම නිග‍්‍රහයක්. රාජ්‍ය ප‍්‍රතිපත්ති අභියෝගයට ලක් කරමින් නන් දොඩවන මෙවැනි ඇමතිවරුන් ජනතාව විසින් ප‍්‍රතික්ෂේප කළ යුතුයි.’’ එහිදී වැඩිදුරටත් අදහස් දැක්වූ පියසිරි විජේනායක මහතා උතුරේ මහඇමති සී.වී. විග්නේෂ්වරන් මහතා සම්බන්ධයෙන් මෙසේද පැවසීය. ‘‘උතුරේ තිබෙන යුද හමුදා කඳවුරු ඉවත් කළ යුතු බවට විග්නේෂ්වරන් මහතා තමන් මහ ඇමති ධුරයට පත් වූ දිනයේ පටන් දිගින් දිගටම පවසනවා. හමුදා සෙබළුන් 150,000ක් සිටින බවත් එය උතුරේ ජනතාවට අනවශ්‍ය බලපෑමක් බවත් ඔහු පසුගියදා යළි පවසා තිබුණා. රට තුළ ජාතික ආරක්‍ෂාව තහවුරු කිරීම පිණිසයි හමුදා කඳවුරු ස්ථාපිත කරන්නේ. එය මධ්‍යම රජයේ රාජ්‍ය ආරක්‍ෂක අමාත්‍යාංශය සතු වගකීමක්. යාපනය පමණක් නොවෙයි මහනුවර, ගාල්ල, මාතර මොනරාගල මේ සියලූ ස්ථානවල හමුදා කඳවුරු පවතිනවා. එම කඳවුරු පිහිටුවා ඇත්තේ ජාතික ආරක්‍ෂාව තහවුරු කිරීමටයි. කවරකු හෝ හමුදා කඳවුරු පිහිටුවීම ගැන බලපෑම් කරනවා නම් එය රටේ ජාතික ආරක්‍ෂාවට කරන බලපෑමක්. උතුරේ ජන ජීවිතය යථා තත්ත්වයට පත් කිරීමෙන් අනතුරුවයි, පළාත් සභා ඡන්දය පැවැත්වූවේ. 30 වසරක් යුද ගිනි මැද්දේ ජීවත් වූ එහි ජනතාව අද අලූත් බලාපොරොත්තු දල්වා ගෙන සිටිනවා. ඔවුන්ගේ ඒ බලාපොරොත්තු සඵල කරදීමේ භාරධූර කාර්තව්‍ය පසෙකලා අද විග්නේෂ්වරන් මහතා බෙදුම්වාදී දෙමළ ඩයස්පෝරාවේ උවමනා වෙනුවෙන් මෙවැනි ප‍්‍රකාශ කරනවා. මේ අතරේ විග්නේෂ්වරන් පවසනවා, තමන්ට කොටි සංවිධානයේ අවතාර ඊ-මේල් එවනවා කියලා. කොටි අවතාරවලින් එවැනි බලපෑම් එනවා නම් විග්නේෂ්වරන් කළ යුත්තේ හමුදා කඳවුරු ඉවත් කරන ලෙස ඉල්ලීම නොවෙයි, ඒවා පවත්වාගෙන යාමට සහයෝගය ලබා දී උතුරට එල්ලවන එවැනි ත‍්‍රස්තවාදී බලපෑම් මැඩලීමට පියවර ගැනීමයි. මෙවැනි පරස්පර විරෝධී කතා කියන විග්නේෂ්වරන් මහ ඇමතිවරයා, මාර්තු ජිනීවා මානව හිමිකම් සමුළුවට අවශ්‍ය මාතෘකා සපයාදීමයි මේ සිදු කරන්නේ.’’ ජාතික නිදහස් පෙරමුණ 2014.01.05", "URL": "https://sinhala.adaderana.lk/news.php?nid=40111", "Category": null, "Parent URL": null}