{"Source": "Adaderana", "Timestamp": "January 5, 2016 11:40 am", "Headline": "   ග්ලයිපොසෙට් තහනමෙන් බඩඉරිඟු නිෂ්පාදනය අඩුවෙන්න පුළුවන්", "News Content": "ගල්යිපොසෙට් තහනම නිසා මෙවර බඩඉරිඟු නිෂ්පාදනය සියයට 20කින් අඩු විය හැකි බව කෘෂිකර්ම අමාත්‍ය දුමින්ද දිසානායක මහතා පවසයි.එම වල්නාශක තහනම් කළේ කාගෙන්වත් පලිගැනීමට නොවන බවත්, සිදුවන හානිය සැලකිල්ලට ගෙන බවත්, හෙතෙම කියයි.අමාත්‍යවරයා මේ බව පැවසුවේ සිය අමාත්‍යංශයේදි අද පෙරවරුවේ පැවැති මාධ්‍ය හමුවකදීය.එසේම පසුගිය රජය සමයේ පොහොර සහනාධාර ක්‍රමය යටතේ ගෙන්වූ පො‍හොර මිටියක් අලෙවි කළ හැක්කේ රුපියල් 1200 -1300 අතර මිලකට බවත්, ඇතැම් වෙළඳුන් ඒවා 3000 - 3500 අලෙවි කරන බවට තොරතුරු ඇති බවත්, එය නීති විරෝධී බවත්, ඇමතිවරයා කීවේය.මේ නිසා ඒවා අලෙවි කළ යුත්තේ රුපියල් 1200 -1300 අතර මිලට බවද වැඩි මිලට අලෙවි කරන වෙළඳුන්ට‍ එරෙහිව නීතිමය පියවර ගන්නා බවද ඔහු පැවසීය.සහනාධාර ක්‍රමය යටතේ පො‍හොර ගෙන්වූ සමාගම් එම සහනය ලබාදීමට එකඟවි තිබියදී මෙසේ වැඩි මිලට වෙළඳුන් විසින් ඒවා විකිණීම නොකළ යුතු බව හෙතෙම කීවේය.එසේම සහනාධාර පොහොර තොග අවසන් වූ පසු අය වැයෙන් යෝජනා කළ පරිදි පොහොර සහනාධාරය වෙනුවට මුදල් ලබාදීමේ කටයුතු අරඹන බවද ඔහු පැවසීය.අන්නාසි, ගස්ලබු හා කෙසෙල් වගාවන් සඳහා අය වැයෙන් පොහොර සහනාධාරය හිමිවන බවද හෙතෙම කීවේය.මේ අතර වී ගොවීන්ට ගොවිජන සේවා මධ්‍යස්ථානවල ලියාපදිංචි විය හැකි බවද, ඔවුන් අන්තර්ජාලය ඔස්සේ ලියාපදිංචි විය යුතු කතාව තමන් නොදන්නා බවද, එය විහිළුවක් යැයිද ඇමතිවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=56159", "Category": null, "Parent URL": null}