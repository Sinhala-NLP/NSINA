{"Source": "Adaderana", "Timestamp": "February 21, 2011 02:36 pm", "Headline": "මහරගමට එරෙහි පෙත්සම එජාපය ඉල්ලා අස්කරගනියි", "News Content": "මහරගම නගර සභාව සඳහා එක්සත් ජනතා නිදහස් සන්ධානය විසින් ඉදිරිපත් කරන ලද නාම යෝජනා පත්‍රය ප්‍රතික්ෂේප කරන මෙන් ඉල්ලා එක්සත් ජාතික පක්ෂය වෙතින් ඉදිරිපත් කරන ලද පෙත්සම අද(21) අභියාචනාධිකරණය විසින් ඉල්ලා අස්කරගෙන තිබේ. මහරගම ප්‍රාදේශීය සභාව සඳහා මැතිවරණය කල් නොදමා පවත්වන බවට මැතිවරණ කොමසාරිස්වරයා ප්‍රතිඥාවක් ලබාදෙන්නේ නම් එම පෙත්සම ඉල්ලා අස්කරගැනීමට සූදානම් බව අදාළ පෙත්සම අද කැඳවූ අවස්ථාවේදී එක්සත් ජාතික පක්ෂ මහ ලේකම් තිස්ස අත්තනායක මහතා වෙනුවෙන් පෙනීසිටි නීතිඥවරයා අධිකරණයට දැනුම් දී සිටියේය. මැතිවරණය නිසි පරිදි පැවැත්වීමට මැතිවරණ කොමසාරිස්වරයා සූදානම් බව එහිදී මැතිවරණ කොමසාරිස්වරයා වෙනුවෙන් පෙනීසිටි රජයේ නීතිඥවරයා කියා සිටියේය. ඒ අනුව එම ප්‍රතිඥාව පිළිගත් පෙත්සම්කාර පාර්ශවයේ නීතිඥවරයා අනතුරුව පෙත්සම ඉල්ලා අස්කරගත්තේය.", "URL": "https://sinhala.adaderana.lk/news.php?nid=14380", "Category": null, "Parent URL": null}