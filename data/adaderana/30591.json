{"Source": "Adaderana", "Timestamp": "January 8, 2013 01:41 pm", "Headline": "මොබිටෙල් ආයතනයට විසි වසරයි", "News Content": "ජාතික ජංගම දුරකථන ජාලය ලෙසින් මෙරට ජනාදරයට පත් ශ්‍රී ලංකා ටෙලිකොම් මොබිටෙල් ආයතනයට විසි වසරක් සපිරෙයි. Advanced Mobile Phone System ( AMPS ) නැමති පළමු පරම්පරාවේ තාක්ෂණය සමග මොබිටෙල් සිය සේවා සැපයීමේ මෙහෙයුම් ඇරඹූයේ 1993 වසරේදීය. අද වන විට මෙරට ජංගම දුරකථන සේවා සපයන සමාගම් අතර ප‍්‍රමුඛ ස්ථානයක් හිමිකර ගනිමින් කටයුතු කරන මොබිටෙල් ආයතනය, ශ්‍රී ලංකාව ආසියාවේ ආශ්චර්ය කරා යන ගමනට ශක්තියක් වෙමින් තොරතුරු සන්නිවේදන තාක්ෂණ ක්ෂේත‍්‍රය තුළ නියමු කාර්ය භාරයක් ඉටුකරයි. 2002 වර්ෂයේ ඔක්තෝබර් මාසයේදී මොබිටෙල් ආයතනය ශ්‍රී ලංකා ටෙලිකොම් හි අනුබද්ධ සමාගමක් බවට පත්වීය. ඉන්පසු වසරවලදී මොබිටෙල් ආයතනය දියුණුවෙන් දියුණුවට පත්වීම සිදුවූයේ නව තාක්ෂණය සිය සේවාවන් සමග මුසු කරගැනීමත් සමගිනි. 2004 වර්ෂයේදී EDGE/GPRS වෙතින් බලගැන්වූ 2.5 G තාක්ෂණය දකුණු ආසියාව තුළ සිය සේවා සැපයීමෙහි ලා ප‍්‍රථමවරට යොදා ගැනීමට මොබිටෙල් ආයතනය සමත්විය. 3.5G HSPAජාලය 2007 වසරේ හඳුන්වාදුන් මොබිටෙල් ආයතනය එම ජාල තාක්ෂණය ලොව ප‍්‍රථමවරට හඳුන්වාදුන් ජංගම දුරකථන සේවා සමාගම් 10 අතරටද එක්විය. එමෙන්ම 3. 5Gතාක්ෂණය දකුණු ආසියාව තුළ සිය සේවා සැපයීමෙහිලා ප‍්‍රථම වතාවට යොදාගනු ලැබූයේ මොබිටෙල් ආයතනය වීම ඉතාම සුවිශේෂී කරුණකි. ජාල පුළුල් කිරීමේ ව්‍යාපෘති යටතේ තත්පරයට මෙගා බයිට් 28.8 ක දත්ත ලබාගත හැකි වේගයෙන් යුතු HSPA + MIMO තාක්ෂණයද මොබිටෙල් තමන් සතු කරගත් අතර දකුණු ආසියාවෙන් ප‍්‍රථමවරට 4G/ LTE තාක්ෂණය අත්හදා බැලීමට ද ඔවුහු සමත්වූහ. මෙම 4G/ LTEතාක්ෂණය තත්පරයට මෙගා බයිට් 96 පවා අභිබවා යන දත්ත ලබාගැනීමේ වේගයෙන් යුතුයි. මෙමගින් Dual Carried HSPA +තාක්ෂණය සමගින් ශ්‍රී ලංකාවේ ප‍්‍රථම වරට ජංගම 4G/LTE ජාලය දියත් කිරිමට මොබිටෙල් ආයතනය මෙයට දින කිපයකට පෙර සමත් විය. රටෙහි සමස්ත ජනගහණයම 100% ක් ආවරණය වන පරිදි සිය ජාල ආවරණය වැඩිදියුණු කිරීමට කටයුතු කරන මොබිටෙල් ආයතනය දැනට පවතින 3500 ක් වන සම්පේ‍්‍රෂණාගාරවලට අමතරව දිවයින පුරා සම්පේ‍්‍රෂණාගාර 1800 එක් කිරීමට මේවන විටත් කටයුතු කරමින් සිටියි. මොබිටෙල් ආයතනය තුළ ආයතනිකව සිදුවන වර්ධනයත් නව වෙනසත් නවතම තාක්ෂණය ජනතාව වෙත සමීප කරලීමට හේතුවන අතර තොරතුරු සන්නිවේදන තාක්ෂණ ක්ෂේත‍්‍රය තුළ සිදුවන සංවර්ධනයේ මීළඟ අදියර මෙහෙයවීම සඳහාද මොබිටෙල් ආයතනයට අවස්ථාව උදාවනු ඇත. මොබිටෙල් ආයතනය උතුරු නැගෙනහිර ප‍්‍රදේශයන්හි පවා සිය සේවා සැපයීමේ කටයුතු මනාව සිදුකර ඇත. වත්මන් රජයේ සංවර්ධන උපාය මාර්ගයක්ව තිබෙන යුද්ධයෙන් විනාශයට පත් වූ ප‍්‍රදේශ වෙත සංවර්ධන කි‍්‍රයාවලිය යොමු කිරීම සඳහා මොබිටෙල් ආයතනයද ඉමහත් දායකත්වයක් සපයයි. ආසියාවේ දැනුම් කේන්ද්‍රස්ථානය බවට ශ්‍රී ලංකාව පත් කරලීමේ අපේක්ෂාවෙන් මොබිටෙල් ආයතනය මෙසේ දායකත්වය සපයනු ලබයි. මොබිටෙල්හි විසිවන සංවත්සරය පිළිබඳ අදහස් දක්වන ශ්‍රී ලංකා ටෙලිකොම් මොබිටෙල්හි සභාපති නිමල් වෙල්ගම මහතා මෙසේ පැවසීය,‘‘මොබිටෙල් හි දර්ශනය වී තිබෙන්නේ ‘‘ඔබ සමගයි. සැමදා.’’ යන්නයි. ඒ අනුව කටයුතු කරන මොබිටෙල් ආයතනය පසුගිය විසි වසර තුළම පාරිභෝගික කේන්ද්‍රිය ලෙසින් සිය ව්‍යාපාර කටයුතු සිදුකර ඇත. මොබිටෙල්හි පාරිභෝගික පිරිස ව්‍යාපාරිකයාගේ සිට දිවයිනේ ඈත කොනෙහි සිටින ගොවියා දක්වා විහිදේ. අපගේ ඉංජිනේරු විශිෂ්ටතාව සහ සෙසු විශේෂතා සඳහා දිනාගත් සම්මාන තුළින් අපගේ වෙළෙඳ සන්නාමය සතු ශක්තිය නිරූපනය කෙරෙනවා. මෙරට සෑම ජන කොටසකටම සේවා සපයන මොබිටෙල් ආයතනයේ සේවා සත්කාරය අසමසම බව කිව යුතුය. දියුණුවෙන් දියුණුවට පත්ව ඇති මෙම සමාගම තවදුරටත් වර්ධනය වන බව මාගේ විශ්වාසයයි. ජාතික ජංගම දුරකථන ජාලය ලෙස මොබිටෙල්හි ආගමනයත් සමග තොරතුරු සන්නිවේදන තාක්ෂණ ක්ෂේත‍්‍රයේ සිදුවූ විපර්යාසය අසමසම වූවක්. මොබිටෙල් ආයතනය අද පවත්නා තත්ත්වයට ගෙන ඒමට දායක වූ එහි කාර්ය මණ්ඩලය වෙත මම සුබ පතන අතර මෙම ආයතනයේ පවත්නා වර්ධනීය තත්ත්වය අනාගතයටත් පවතිනු ඇති බව මාගේ බලාපොරොත්තුවයි.’’ තොරතුරු සන්නිවේදන තාක්ෂණය ග‍්‍රාමීය ප‍්‍රදේශවෙත ගෙන යාමේ අරමුණින් මෙම ආයතනය සිය සබඳතා මධ්‍යස්ථාන රටෙහි දකුණු ප‍්‍රදේශයේ සූරියවැවත්, උතුරු ප‍්‍රදේශයේ මුලතිව්හිදීත් විවෘත කළ අතර තොරතුරු තාක්ෂණ දැනුම ගමට ගෙන යාමේ අරමුණ පෙරදැරිව කෑගල්ල ප‍්‍රදේශයේ තොරතුරු තාක්ෂණ මධ්‍යස්ථානයක්ද පිහිටුවීමට මොබිටෙල් ආයතනය කටයුතු කර ඇත. මෙවන් ව්‍යාපෘති තුළින් එම ප‍්‍රදේශවල තරුණ තරුණියන් සඳහා තොරතුරු හා සන්නිවේදන තාක්ෂණ ක්ෂේත‍්‍රය පාදක කරගත් රැකියා අවස්ථා නිර්මාණය කෙරේ. විදුලි සන්දේශ හා තොරතුරු තාක්ෂණ අමාත්‍යංශය සමග එක්ව මොබිටෙල් ආයතනය රාජ්‍ය සේවයේ නියුතු මොබිටෙල් උපහාර පාරිභෝගිකයන් වෙත උපහාර ඉන්ටර්නෙට් පැකේජය හඳුන්වාදුන් අතර මේ සමග HSPA Mobile Broadbandසේවා පහසුකම සහිත ඩොංලගයක් ද ඔවුන් වෙත නොමිලේ ලබාදීමටද කටයුතු කළේය. 2012 තුන්වන කාර්තුව වන විට මොබිටෙල් ආයතනය ලබාගත් රුපියල් බිලියනයක ලාභය ද මොබිටෙල්හි තවත් එක් ජයග‍්‍රහණයක් බව කිව යුතුය. මොබිටෙල් ආයතනයේ කි‍්‍රයාකාරීත්වය පිළිබඳ අදහස් දක්වන මොබිටෙල්හි ප‍්‍රධාන විධායක නිලධාරී ලලිත් ද සිල්වා මහතා මෙසේ පැවසීය. ‘‘20 වසරකට පෙර මොබිටෙල් ආයතනය එහි සේවය කරන පිරිසට පමණක් නොව සමස්ත ජාතිය වෙනුවෙන්ම වන සිය සදාතනික ගමන ඇරඹූවා. ‘‘ඔබ සමගයි. සැමදා.’’ යන සිය වෙළෙඳ සන්නාම පොරොන්දුව සමග ගොඩ නැගෙමින් ජනතාවගේ ජීවන තත්ත්වයන් උසස් කරලීමටත්, නව අවස්ථා උදාකරලීමටත් මෙන්ම ශ්‍රී ලංකාවේ තොරතුරු සන්නිවේදන තාක්ෂණ ක්ෂේත‍්‍රය දියුණුවට පත්කරලීමටත් මොබිටෙල් ආයතනය දැඩි පරිශ‍්‍රමයක යෙදෙමින් සිටිනවා. තොරතුරු මත පදනම් වූ දැනුමෙන් පොහොසත් වූ සමාජයක් අප රට තුළ නිර්මාණය කිරීම සඳහා වන දර්ශනයෙන් තෙදවත්ව ශ්‍රී ලංකාව දැනුමේ කේන්ද්‍රස්ථානය බවට පත්කරලීමේ වැඩපිළිවෙළ සමග මොබිටෙල් ආයතනය ඉතා සමීපව කටයුතු කරනවා. පසුගිය දශක දෙක තුළ අප සිදුකළා වූ කාර්යභාරය, ජාතික ජංගම දුරකථන ජාලය වශයෙන් අප ආයතනය වෙත තවදුරටත් කීර්තිය රැගෙන ඒමට දායක වූ බව කිව යුතුයි. ඇමරිකානු ඩොලර් මිලියන 500 ක් ඉක්මවමින් සිදුකර තිබෙන ආයෝජන තුළින් පාරිභෝගික ජනතාව වෙත නව නිපැයුම් හා සේවා සමීප කරමින් උසස් අන්දමේ පාරිභෝගික අත්දැකීමක් ඔවුනට ලබාඑදීමට මොබිටෙල් ආයතනය කැපවී කටයුතු කරනවා. මොබිටෙල් ආයතනයේ වත්මන් සංවර්ධන සැලසුම් තුළ සමස්ත ජනගහණය 100% ක් ආවරණය වන පරිදි සේවා සැපයීම ප‍්‍රධානයි. අධ්‍යාපනය වෙත සුවිශේෂී අවධානයක් යොමු කරමින්, ව්‍යාපාර ක්ෂේත‍්‍රයේ කාර්යක්ෂමතාව ද වර්ධනය කරමින් මෙන්ම රාජ්‍ය අංශයත් පෞද්ගලික අංශයත් අතර ඵලදායී ව්‍යාපාර සහයෝගීතාවයන් උදෙසා උනන්දුව දල්වාලමින්, ඩිජිටල් තාක්ෂණික අසමතුලිතතාව (Digital Divide) දුරු කරලීම අපගේ අරමුණ වී තිබෙනවා. මෙරට ජනතාව ගෝලීය වශයෙන් පැන නැගෙන අභියෝග හමුවේ සාර්ථකව මුහුණ දීම සඳහා සවිබල ගන්වමින් එන්ටර්ප‍්‍රයිස් සොලියුෂන් සේවා Enterprise Solutions තුළින් වඩාත් පුළුල් වූ සේවා සහ විසඳුම් ද ලබාදෙමින් එළැඹෙන නව වසරේ නව ගමනක් ඇරඹීමට මොබිටෙල් ආයතනය අපේක්ෂා පසුවෙනවා. වැදගත් සන්ධිස්ථානයක් සනිටුහන් කරන මෙම සංවත්සරය සමග මොබිටෙල් ආයතනය අනාගතය දෙස බලන්නේ සුබවාදීව මෙන්ම ධෛර්ය සම්පන්නවයි. ක්ෂේත‍්‍රය තුළ නියමුවා වෙමින් ශ්‍රී ලංකාවත්, සමස්ත තොරතුරු සන්නිවේදන ක්ෂේත‍්‍රයත් ‘‘ආසියාවේ ආශ්චර්ය’’ බවට පත්කරලීම ශ්‍රී ලංකා ටෙලිකොම් මොබිටෙල් ආයතනයේ අපේක්ෂාවයි.’’", "URL": "https://sinhala.adaderana.lk/news.php?nid=30591", "Category": null, "Parent URL": null}