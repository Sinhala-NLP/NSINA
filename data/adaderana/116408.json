{"Source": "Adaderana", "Timestamp": "August 12, 2019 09:42 pm", "Headline": "වෑන් රථයට යටවු පුද්ගලයාගේ සිරුර ලඳු කැළෑවක සැඟවු පාපතරයා", "News Content": "පා පැදිකරුවෙකු අනතුරට පත් කර පසුව අනතුර සිදුකළ වෑන් රථයේම දමාගෙන ගොස් ළඳු කැළෑවකට දැමු පුද්ගලයෙකු අත්අඩංගුවට ගැනීමට මාරවිල පොලීසිය සමත්ව ඇත. අනතුර සිදුව ඇත්තේ අද අළුයම 5.50ට පමණයි. අනතුරින් මියගොස් ඇත්තේ මාරවිල ලංසිගම ප්‍රදේශයේ පදිංචිව සිටි එම්මානුවෙල් ප්‍රනාන්දු (81)නමැති තිදරු පියෙකි . මියගිය පුද්ගලයා ඉරිදා දිව්‍ය පුජාව සඳහා සහභාගිවීම සඳහා මාරවිල ප්‍රදේශයට යමින් සිටියදී අනතුරට පත්ව ඇත. මේ අනතුර සිදුවූ වහාම වෑන් රථයේ රියදුරු ප්‍රදේශවාසින් දෙදෙනෙකුගේ සහය ඇතිව තුවාලකරු රෝහලට ගෙන යන බව පවසමින් මහවැව ලුනුඔය ආසන්නයේ පිහිටි ලදු කැළෑවකට සිරුර ගෙනවිත් දමා ඇත. සැකකරු ආපසු කොළඹ දෙසට යමින් සිටියදී අත්අඩංගුවට පත්ව තිබේ . අත්අඩංගුවට පත් සැකකරු අඹන්පොළ ප්‍රදේශයේ පදිංචි 22 හැවිරිදි තරුණයෙකු බව මේ වන විට ආනාවරණය වී ඇත . මාරවිල පොලිසියේ රථවාහන අංශයේ හා අපරාධ විමර්ශන අංශයේ නිලධාරීන් මරණය පිළිබද වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=116408", "Category": null, "Parent URL": null}