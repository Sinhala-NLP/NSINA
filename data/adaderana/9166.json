{"Source": "Adaderana", "Timestamp": "June 23, 2010 09:22 am", "Headline": "මැණික් හා ස්වර්ණාභරණ අධිකාරියට සබරගමුවේ විරෝධය ", "News Content": "මැණික් ගැරීමේ බලපත්‍ර ගාස්තු ඉහළ දැමීමට මැණික් හා ස්වර්ණාභරණ අධිකාරිය ගෙන ඇති තීරණය අත්හිටුවන ලෙස සබරගමුව පළාත් සභාව ඉල්ලා සිටියි. පළාත් සභාවට ඊයේ මීට අදාළ යෝජනාවක් ඉදිරිපත් වූ අතර ඒ සඳහා විරුද්ධ පක්ෂයේ මෙන්ම ආණ්ඩු පක්ෂයේ ද සහයෝගය ලැබී ‍ඇති බව සඳහන් වේ. අදාළ යෝජනාවෙන් ප්‍රකාශ වූයේ මෙතෙක් මැණික් ගැරීම සඳහා බලපත්‍ර ගාස්තු වශයෙන් රුපියල් 5750 ක මුදලක් අය කෙරුණ ද එය රුපියල් 15625 ක් දක්වා ඉහළ දමා ඇති බවයි. හවුල් අයිතිය ඇති ඉඩමක මැණික් ගැරීමේ බලපත්‍රයක් සඳහා අය කරන ගාස්තුව රුපියල් එක් ලක්ෂ විසි දෙදහස් අටසිය පනහ දක්වා ද වැඩි කර ඇති බව ද සඳහන් වේ. ඊයේ පැවති පළාත් සභා රැස්වීමේ දී මෙලෙස ගාස්තු ඉහළ නැංවීම අසාධාරණ බවට පක්ෂ විපක්ෂ නියෝජිතයින් කරුණු දක්වා තිබේ. කෙසේ වෙතත් මේ පිළිබඳව වැඩිදුර සාකච්ඡාවක් මැණික් හා ස්වර්ණාභරණ අධිකාරියේ සහභාගීත්වයෙන් සහ පළාත් මැති ඇමතිවරුන්ගේ සහභාගීත්වයෙන් අද පැවැත්වීමට නියමිතය.", "URL": "https://sinhala.adaderana.lk/news.php?nid=9166", "Category": null, "Parent URL": null}