{"Source": "Adaderana", "Timestamp": "August 18, 2010 05:49 pm", "Headline": "ගෙවන්නෙත් නෑ-කපන්නෙත් නෑ  පොලීසියෙන් ලක්ෂ 36 ක වතුර පොල්ලක් ", "News Content": "කාලයක් තිස්සේ වංචා සහගත ලෙස කොටහේන පොලීසිය විසින් ජලය ලබාගෙන ඇති බවත්,එකී ජල බිල්පත් වල වටිනාකම ලක්ෂ 36 ක් පමණ වන බවත් ජල සම්පාදන හා ජලාපවාහන මණ්ඩලයේ අභ්‍යන්තර ආරංචි මාර්ග සඳහන් කරයි. නීත්‍යනුකූලව කොටහේන පොලීසියට ජලය ලබා ගන්නා ජල මාර්ගයක් ද ඇති අතර එහි මාසික ජල බිල්පත් වටිනාකම රු.5000 ක් පමණ වන බවද වාර්තා වේ. එසේ වුවද නීත්‍යනුකූල නොවන අකාරයට කොටහේන පොලීසියට ජලය ලබා ගන්නා තවත් ජල මාර්ග දෙකක් ඇති අතර එහි මාසික ජල බිල්පත් වටිනාකම රු.30,000 ක් පමණ වන බවද ජල සම්පාදන හා ජලාපවාහන මණ්ඩලයේ අභ්‍යන්තර ආරංචි මාර්ග සඳහන් කරයි. 1996 වසරේ සිට මේදක්වා මේ ආකාරයෙන් නීත්‍යනුකූල නොවන ආකාරයට ලබාගෙන ඇති ජල බිල්පත් වල වටිනාකම ලක්ෂ 36 ක් පමණ වී ඇතැයි සඳහන් වේ. පසුගිය ජනවාරි මාසයේ සිට මේ පිළිබඳ කරුණු අනාවරණය වීමෙන් පසු අදාළ ජල බිල්පත් ගෙවන ලෙස හෝ එසේත් නැතිනම් නීත්‍යනුකූල නොවන අකාරයෙන් ජලය ලබා ගන්නා ජල මාර්ග කපා හරින ලෙස ඉල්ලීම් කර ඇතැත් මේ වනතුරුත් අදාළ ඉල්ලීම ඉටුකර නොමැති බව වාර්තා වේ. මීට පෙර අවස්ථා ගණනාවකදීම අයථා ආකාරයෙන් ජලය ලබාගත් පුද්ගලයින් කිහිපදෙනෙකු නීතියේ රැහැනට හසුකර ගැනීමට කොටහේන පොලීසිය විසින් කටයුතු කර තිබීමද විශේෂත්වයකි. කොටහේන පොලීසියට එල්ල වී ඇති මෙම චෝදනා සම්බන්ධයෙන් පොලිස් ස්ථානාධිපතිවරයාගෙන් අප කළ විමසුමකදී ඔහු කියා සිටියේ හොරෙන් ජලය ලබාගන්නා බවට තම පොලීසියට එල්ලවන චෝදනා තරයේ ප්‍රතික්ෂේප කරන බවයි. \"නීතිය අතට ගන්නට අපට බලයක් නෑ.අපි එහෙම කරන්නේ නෑ\"පොලිස් ස්ථානාධිපතිවරයා අද දෙරණට වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10311", "Category": null, "Parent URL": null}