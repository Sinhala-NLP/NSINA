{"Source": "Adaderana", "Timestamp": "September 27, 2017 02:04 pm", "Headline": " තායිලන්ත හිටපු අග්‍රාමාත්‍යවරියට වසර 5ක සිර දඬුවමක්", "News Content": "තායිලන්ත හිටපු අග්‍රාමාත්‍ය යින්ග්ලුක් ෂිනවත්‍රාට වසර 5ක සිර දඬුවමක් පනවා තිබේ.පසුගිය දා ඇය අත්අඩංගුවට ගැනීමට එරට ශ්‍රේෂ්ඨාධිකරණය වරෙන්තු නිකුත් කර තිබුණි.මතබේදයට තුඩු දුන් සහල් සහනාධාර ක්‍රමවේදයේ සිදු වූ අක්‍රමිකතාවක් සම්බන්ධයෙන් ඇයට චෝදනා එල්ල වී ඇති අතර පසුගිය(25) දිනයේ එම නඩුවේ තීන්දුව ප්‍රකාශයට පත් කිරීමට නියමිතව තිබුණි.කෙසේවෙතත් හිටපු අග්‍රාමාත්යවරිය එදින අධිකරණයේ පෙනී සිට නොමැති අතර ඇය අසනීප තත්ත්වයෙන් පසුවන බව නීතීඥවරුන් අධිකරණයට දැනුම් දී ඇත.කරුණු සළකා බැලූ ශ්‍රේෂ්ඨාධිකරණය යින්ග්ලුක් ෂිනවත්‍රා අත්අඩංගුවට ගැනීම සඳහා වරෙන්තු නිකුත් කර ඇති අතර නඩුවේ තීන්දුව ප්‍රකාශයට පත් කිරීම සැප්තැම්බර් මස 27 වන දින දක්වා කල් දමා තිබූ අතර අද දිනයේ ඇයට වසර 5ක සිර දඬුවමක් පැනවීමට ශ්‍රේෂ්ඨාධිකරණය තීරණය කර තිබේ.එමෙන්ම ඇයට නියම කළ වසර 05 ක සිර දඩුවම අත්හිටුවීමක් සිදු නොකිරීමට අධිකරණය ඒකමතිකව තීරණය කර ඇති බව විනිසුරුවරයා ප්‍රකාශ කර තිබේ.අද පැවති නඩු විභාගය සඳහාද ඇය සහභාගී වී නොමැති අතර මාසයක පමණ කාලයක් තිස්සේ ඇය තායිලන්තයෙන් පලාගොස් සැඟවී සිටින බව වාර්තා වෙයි.", "URL": "https://sinhala.adaderana.lk/news.php?nid=78072", "Category": null, "Parent URL": null}