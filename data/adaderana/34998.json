{"Source": "Adaderana", "Timestamp": "June 17, 2013 03:09 pm", "Headline": "රාජිත විවාදයකට එනවාද? ගම්මන්පිල අසයි", "News Content": "රාජිත සේනාරත්න ඇමතිවරයා දිගින් දිගටම පළාත් සභා ක‍්‍රමය සාධාරණීකරණය කරමින් විවිධ අදහස්, උදහස්, චෝදනා දක්වමින් සිටින බවත්, ඔහු නගන සියලු චෝදනාවලට හා පළාත් සභා ක‍්‍රමය පිළිබඳව පිළිතුරුදීමට සූදානම් බවත්, බස්නාහිර පළාත් අමාත්‍ය උදය ගම්මන්පිල මහතා පවසයි. මේ පිළිබඳව විවෘත සංවාදයකට ඇමතිවරයා නම් කරන ඕනෑම රූපවාහිනි නාලිකාවක සහභාගී වීමට තමා සූදානම් බවත්, පාලූ ගෙයි වලං නොබිද සජීවී සංවාදයකට පැමිණෙන ලෙස මා ඉතා ගෞරවයෙන් රාජිත ඇමතිවරායාගෙන් ඉල්ලා සිටින බවත්, හෙතෙම කියයි. අද (17) පෙරවරුවේ ජාතික හෙළ උරුමය පක්‍ෂ කාර්යාලයේදී පැවැත්වූ මාධ්‍ය හමුවේදී බස්නාහිර පළාත් අමාත්‍ය උදය ගම්මන්පිල මේ බව පැවසීය. රාජිත සේනාරත්න ඇමතිවරයා විසින් පළාත් සභා ක‍්‍රමය පිළිබඳව සංවාදයක් ඉල්ලා සිටි බවත්, එම විවාදය මා සතුටෙන් හා කැමැත්තෙන් භාරගත් බවත් ගම්මන්පිල මහතා කීවේය. එමගින්, පළාත් සභා ක‍්‍රමය පිළිබඳව ජනතාවට සැබෑ තතු නිරාවරණය කිරීමට මා හට හැකියාව ඇති බවත් එම අවස්ථාව විවිධ කාරණා දක්වමින් පැහැර නොහැර මා කළ මේ අභියෝගය භාරගන්නා ලෙසත් ඔහු එහිදී ඉල්ලා සිටියේය. මාධ්‍ය හමුවේදී අදහස් දැක්වූ අමාත්‍ය පාඨලී චම්පික රණවක මහතා කියා සිටියේ පළාත් සභා මැතිවරණය සංශෝධනයන්ගෙන් තොරව උතුරු පළාතේ පැවැත්විය යුතු බව ප‍්‍රකාශ කරන, ලිබරල් වාමාංශිකයන් උතුරු පළාත් සභා ඡන්දයෙන් පසුව රට තුළ ඇතිවන ලේ වැගිරීම්, බෙදුම්වාදයන්, සන්නද්ධ කි‍්‍රයාවන් හා රට අස්ථාවරවීම් ඇතුළු දේශපාලනික වශයෙන් ඇතිවන අර්බුදයන්ට වගකිව යුතු බවයි.", "URL": "https://sinhala.adaderana.lk/news.php?nid=34998", "Category": null, "Parent URL": null}