{"Source": "Adaderana", "Timestamp": "July 28, 2019 06:18 am", "Headline": "සෞඛ්‍ය සේවාවේ තනතුරු 5ක් සඳහා පත්වීම් ලිපි හෙට", "News Content": "ගුණාත්මක හා කාර්යක්ෂම සෞඛ්‍ය සේවාවක් ශ්‍රී ලාංකීය ජනතාවට ලබාදීමේ අරමුණ පෙරදැරිව සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතාගේ උපදෙස් පරිදි සෞඛ්‍ය සේවාවේ මානව සම්පත ඉහළ නැංවීමට සෞඛ්‍ය අමාත්‍යාංශය පියවර ගෙන ඇත. ඒ අනුව සෞඛ්‍ය සේවාවේ තනතුරු 05 ක් සදහා වන පත්වීම් ලිපි ප්‍රදානය සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් හෙට (29) අරලියගහ මන්දිරයේ දී පෙරවරු 10.00 ට සිදු කිරිමට සෞඛ්‍ය අමාත්‍යාංශය කටයුතු සුදානම් කොට තිබේ. එදිනට වෛද්‍ය රසායානාගාර කාර්මික විද්‍යාඥ, විකිරණ ශිල්පී, පාසල් දන්ත චිකිත්සක, ඛන්තු රේඛණ ශිල්පී,විද්‍යුත් නිකර්පණ රේඛණ සටහන්කරු යන තනතුරු වලට අදාලව පත්වීම් ලිපි ප්‍රදානය කිරිමට නියමිතය. තේරී පත් වූ අයදුම්කරුවන්ගේ නාමලේඛණය සෞඛ්‍ය අමාත්‍යාංශයේ නිල වෙඩ් අඩවියේ (www.health.gov.lk) පළ කර ඇත. මෙම පුහුණු පාඨමාලාවන් සදහා තේරී පත් වූ අයදුම්කරුවන්ට එදින පෙරවරු 8.00 අරලියගහ මන්දිරයට පැමිණෙන ලෙස සෞඛ්‍ය අමාත්‍යාංශය වැඩිදුරටත් දන්වා සිටියි.", "URL": "https://sinhala.adaderana.lk/news.php?nid=115160", "Category": null, "Parent URL": null}