{"Source": "Adaderana", "Timestamp": "June 3, 2010 06:12 pm", "Headline": "ෆොන්සේකාගේ පෙත්සම 17 ට කල්යයි", "News Content": "පළමු යුද අධිකරණයේ විමර්ශන කටයුතු අත්හිටුවීමේ අතුරු නියෝගයක් නිකුත් කරන මෙන් ඉල්ලා ජෙනරාල් සරත් ෆොන්සේකා මහතා ඉදිරිපත් කර ඇති අභියාචනා පෙත්සම සලකා බැලීම ශ්‍රේෂ්ඨාධිකරණය කල් දමා තිබේ. අදාළ පෙත්සම සළකා බැලීම සඳහා තවත් ලේඛන කිහිපයක් ඉදිරිපත් කිරීමට අවශ්‍යව ඇති බැවින් ඒ සඳහා කල් ලබාදෙන ලෙස සරත් ෆොන‍්සේකා මහතා වෙනුවෙන් පෙනී සිටි නීතිඥවරු ශ්‍රේෂ්ඨාධිකරණයෙන් ඉල්ලා සිටියහ. අදාළ ඉල්ලීම පිළිගත් ආචාර්ය ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ල පෙත්සම සලකා බැලීම මේ මස 17 වැනිදාට කල් දමා ඇත. පෙත්සම්කාර ජෙනරාල් ස‍රත් ෆොන්සේකා මහතා ශ්‍රේෂ්ඨාධිකරණය හමුවේ කියා සිටියේ පළමු යුද අධිකරණයේ විමර්ශන කටයුතු අත්හිටුවමින් අභියාචනාධිකරණය මුලින් ලබාදුන් තහනම් නියෝගය පසුව ඉවත් කිරීම නීති විරෝධි බවයි. එබැවින් ඉවත් කළ තහනම් නියෝගය නැවත නිකුත් කිරීමේ නියෝගයක් අභියාචනාධිකරණය වෙත නිකුත් කරන්නැයි ජෙනරාල් සරත් ෆොන්සේකා මහතා ශ්‍රේෂ්ඨාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=8789", "Category": null, "Parent URL": null}