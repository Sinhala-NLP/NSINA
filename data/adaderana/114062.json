{"Source": "Adaderana", "Timestamp": "July 13, 2019 04:52 pm", "Headline": "අලුත උපන් බිළිඳා ගෙවත්තේම වල දැමු මවත් ජීවිතයෙන් වන්දි ගෙවයි", "News Content": "හැටන් පොලිස් වසමට අයත් කොටගල යුනිෆිල්ඩ් වත්තේ තේ කර්මාන්තශාලාව අසල වතු නිවාසයක පදිංචිව සිටි කාන්තාවක් තම නිවස තුළදී බිළිදෙකු බිහි කර එම බිළිඳාව ගෙවත්තේම රහසිගතව වල දමා ඇත. දැඩි අසාධ්‍යය තත්ත්වයෙන් සිටියදී ප්‍රදේශවාසින් විසින් ඉකුත් (11) දින දික්ඔය මුලික රෝහල වෙත රැගෙන යන අතරතුර කාන්තාව ද මිය ගොස් ඇත. කාන්තාව 39 හැවිරිදි ආර්.වසන්ත කුමාරි නැමති තිදරු මවකි. මිය ගිය කාන්තාවගේ සැමියා කොළඹ ප්‍රදේශය් රැකියාවක නිරත ව සිටින බවත්, මියගිය කාන්තාවට අවුරුදු 12,7 වියැති ගැහැණු දරුවන් දෙදෙනෙකු සහ අවුරුදු 5 ක පිරිමි ළමයෙකුද සිටින බව වාර්තා වෙයි. මිය ගිය කාන්තාව දරු ප්‍රසුතිය සිදු කරන අවස්ථාවේ දරු තිදෙනා හැර නිවසේ කිසිවෙකුත් නොසිට ඇති බවයි සිද්ධිය සම්බන්ධයෙන් විමර්ශණ කටයුකු සිදු කරන හැටන් පොලීසිය පවසා ඇත. මිය ගිය කාන්තාව සම්බන්ධයෙන් මරණ පරීක්ෂණය සිදු කිරීමේදි ඇති වු සැකයක් මත මරණ පරීක්ෂකවරයා විසින් එම මරණය සම්බන්ධයෙන් මහෙස්ත්‍රාත් පරික්ෂණයක් සිදු කළ යුතු බවට හැටන් පොලීසියට කරන ලද නියෝගයක් මත හැටන් පොලීසිය සිද්ධිය සම්බන්ධයෙන් පුළුල් විමර්ශනයක් ආරම්භ කර ඇත. කාන්තාව විසින් ගෙවත්තේ වල දැමුවේයැයි කියන බිළිඳාගේ සිරුර පොලීසිය විසින් ගොඩගෙන සිරුර දික්ඔය මුලික රෝහලේ අධිකරණ වෛද්‍යවරයා වෙත යොමු කර ඇත. මියගිය කාන්තාවගේ සිරුර පශ්චාත් මරණ පරික්ෂණය සඳහා දික්ඔය මුලික රෝහලේ තැන්පත් කර ඇත.", "URL": "https://sinhala.adaderana.lk/news.php?nid=114062", "Category": null, "Parent URL": null}