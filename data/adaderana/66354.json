{"Source": "Adaderana", "Timestamp": "November 24, 2016 07:21 am", "Headline": "මාස 6ක් තුළ මාලදිවයින් ජාතිකයින් 10ක් අත්අඩංගුවේ", "News Content": "ශ්‍රී ලංකාව හරහා සිදුවන ජාත්‍යන්තර මත්ද්‍රව්‍ය ජාවාරමක තොරතුරු රැසක් අනාවරණය කරගැනීමට පොලිස් මත්ද්‍රව්‍ය නාශක කාර්යාංශය සමත්ව තිබේ.ඒ අනුව සිදුකළ විමර්ශනවල දී එම ජාවාරමට සම්බන්ධ මාලදිවයින් ජාතිකයින් දස දෙනෙකු පසුගිය මාස 6ක කාලය තුළ අත්අඩංගුවට ගෙන ඇති බව වාර්තා වේ.ඊට අමතරව මෙම ජාවාරමට සම්බන්ධ පකිස්ථාන ජාතිකයින් පිරිසක් ද පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගෙන තිබේ.පකිස්ථානයේ සිට මෙරටට ගෙනවිත් අදාළ මත්ද්‍රව්‍ය මාලදිවයින ඇතුළු රටවල් කිහිපයකට ප්‍රවාහනය කිරීම මෙම ජාවාරම්කරුවන් විසින් සිදුකර ඇති බව පොලීසිය සිදුකළ මූලික විමර්ශනවලින් අනාවරණය වී ඇත.ජාත්‍යන්තර පොලීසිය සහ එක්ව මෙම මත්ද්‍රව්‍ය ජාවාරම් මැඩපැවැත්වීම සඳහා පුළුල් වැඩපිළිවෙලක් ක්‍රියාත්මක කර තිබේ.මෙම ජාවාරමට සම්බන්ධ තවත් සැකකරුවන් කිහිපදෙනෙකු අත්අඩංගුවට ගැනීම සඳහා පරීක්ෂණ පවත්වන බව පොලිස් මත්ද්‍රව්‍ය නාශක කාර්යාංශය සඳහන් කරයි.", "URL": "https://sinhala.adaderana.lk/news.php?nid=66354", "Category": null, "Parent URL": null}