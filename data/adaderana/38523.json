{"Source": "Adaderana", "Timestamp": "November 1, 2013 12:10 pm", "Headline": "දෙමළ ජනයාගේ සිතුම් පැතුම් සැලකිල්ලට ගෙන අගමැති හොඳ තීරණයක් ගනියි", "News Content": "දෙමළ ජනතාවගේ සිතුම් පැතුම් සැලකිල්ලට ගනිමින් ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීම පිළිබඳ ඉන්දීය අග්‍රාමාත්‍යවරයා තීරණයක් ගනු ඇති බව ඉන්දීය නාවික කටයුතු පිළිබඳ අමාත්‍ය ජී.කේ. වාසන් පවසයි. ඉන්දීය අග්‍රාමාත්‍ය ආචාර්ය මන්මෝහන් සිං සමඟ පැවති සාකච්ඡාවකින් අනතුරුව ඉන්දීය මාධ්‍ය වෙත අදහස් දක්වමින් ජී.කේ.වාසන් මේ බව පවසා ඇත. තමිල්නාඩුවේ පවතින තත්ත්වය ඇතුළු සියලු කාරණා සැලකිල්ලට ගනිමින් සමුළුවට සහභාගී වීම සම්බන්ධයෙන් තීරණයක් ගන්නා බව අගමැතිවරයා තමා සමඟ පැවසූ බව ඉන්දීය නාවික කටයුතු පිළිබඳ අමාත්‍යවරයා ප්‍රකාශ කර තිබේ. කෙසේ වෙතත් ඉන්දීය විදේශ කටයුතු අමාත්‍යාංශය පවසන්නේ අග්‍රාමාත්‍ය ආචාර්ය මන්මෝහන් සිං ශ්‍රී ලංකාවේ පැවැත්වෙන සමුළුවට සහභාගී වීමට බොහෝ දුරට ඉඩකඩ පවතින බවයි. උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා උතුරු පළාතේ සංචාරය කරන ලෙස සිදුකළ ඉල්ලීම පිළිබඳව අග්‍රාමාත්‍යවරයාගේ සැලකිල්ලට ලක්ව ඇති බව ඉන්දීය විදේශ කටයුතු අමාත්‍යාංශය සඳහන් කළේය. කෙසේ වෙතත් රාජ්‍ය නායක සමුළුවට අග්‍රාමාත්‍යවරයා සහභාගී වනු ඇති බවට පලවන වාර්තා සම්බන්ධයෙන් තමිල්නාඩු දේශපාලන පක්ෂ සිය විරෝධය පළ කරයි.", "URL": "https://sinhala.adaderana.lk/news.php?nid=38523", "Category": null, "Parent URL": null}