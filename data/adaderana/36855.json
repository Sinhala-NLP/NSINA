{"Source": "Adaderana", "Timestamp": "August 24, 2013 08:37 am", "Headline": "මාධ්‍යවේදිනියගේ නිවස කොල්ලයට ඇවිත් අයෙක් වෙඩි කා නසී - 7ක් රෝහලේ", "News Content": "ශ්‍රී ලංකා ජනමාධ්‍යවේදීන්ගේ වෘත්තීය සමිතියේ සභාපතිනි මන්දනා ස්මයිල් අබේවික්‍රම මහත්මියගේ නිවසට ඇතුළු වූ බව කියන හොරු කණ්ඩායමක් සමග ඇති කර ගත් ගැටුමේදී පොලිස් වෙඩි පහරින් එක් අයෙකු මියගොස් තිබේ. මිලාගිරිය ඩික්මන් පාරේ පිහිටි අංක 9 නිවසට අද අලුයම 2.00ට පමණ හොරු කණ්ඩායම පැමිණ ඇති බව පොලීසිය පවසයි. හොරු කණ්ඩායමක් නිවසට ඇතුළු වූ බව නිවැසියන් විසින් එම අවස්ථාවේදී 119 දුරකථන අංකයට දැනුම්දී ඇත. එහිදී වහාම ක්‍රියාත්මක වූ පොලීසිය අදාළ ස්ථානය වටලා තිබේ.‍ වැටලීමේදී හොරු කණ්ඩායම පොලීසිය සමග ගැටුමක් ඇති කර ගෙන ඇති අතර එහිදී පොලීසියේ නිලධාරියෙකුට එම සංවිධානාත්මක කණ්ඩායමේ සිටි අයෙකු පිහි ඇනුමක් කර ඇති අතර පොලිස් නිලධාරියා‍ගේ ගෙල ප්‍රදේශයට බරපතළ තුවාල සිදුවී ඇතැයි සඳහන්ය. එම අවස්ථාවේදී පොලීසිය තැබූ වෙඩි පහරින් තුවාල ලැබූ අයෙක් කොළඹ ජාතික රෝහලට ඇතුළත් කිරීමෙන් පසු මියගොස් ඇත. හොර කල්ලියේ තවත් සාමාජිකයින් සිව්දෙනෙකු තුවාල ලබා කොළඹ ජාතික රෝහලේ මේවන විට දැඩි ආරක්ෂාව මැද ප්‍රතිකාර ගන්නා බව පොලීසිය පැවසීය. එසේම ගැටුමේදී පොලිස් නිලධාරීන් තිදෙනෙකු ද තුවාල ලබා තිබේ. මේ අතර සිද්ධිය පිළිබඳව විමර්ශන කොළඹ අපරාධ කොට්ඨාසය මගින් සිදුකරන බව පොලිස් මාධ්‍ය ප්‍රකාශක කාර්යාලය සඳහන් කළේය. සිද්ධිය වු ස්ථානයට මහේස්ත්‍රාත්වරයා පැමිණ නිරීක්ෂණය කිරීමට ද නියමිතය.", "URL": "https://sinhala.adaderana.lk/news.php?nid=36855", "Category": null, "Parent URL": null}