{"Source": "Adaderana", "Timestamp": "July 11, 2019 11:16 am", "Headline": "ගම පුරා ගිය හාල් හොරා-CCTV දර්ශන සහිතයි", "News Content": "නිට්ටඹුව, උණගහදෙණිය ප්‍රදේශයේ වෙළඳ සැලක දොර ආසන්නයේ තිබු හාල් ගෝනියක් පසුගිය 5 වන දා යම් පුද්ගලයෙක් විසින් හොරකම් කර තිබේ. මෙය ආසන්නතම සිදුවීම වුවත් වෙළඳ සැල් හිමියා විසින් පසුව කළ සෝදිසියක දී මීට පෙර අවස්ථාවක ද එම පුද්ගලයා යතුරුපැදියකින් පැමිණ හාල් ගෝනියක් රැගෙන යන අයුරු දක්නට ලැබී තිබේ. කෙසේ වෙතත් එම අවස්ථාවේ දී තවත් හාල් ගෝනියක් එම යතුරු පැදියේ ගැට ගසා තිබෙන ආකාරය ද සී.සී.ටීවි දර්ශනවල ඇතුළත් වෙයි. මෙම සිදුවීම සම්බන්ධයෙන් වෙළඳ සැල් හිමියා විසින් නිට්ටඹුව පොලීසියට පැමිණිල්ලක් ද ඉදිරිපත් කර ඇත. සී.සී.ටීවි දර්ශනවල ඉතා පැහැදිලි ලෙස මෙම සැකකරුගේ යතුරු පැදියේ අංකය සඳහන්ව තිබෙන බවත් වෙළඳ සැල් හිමියා පවසයි. කෙසේ වෙතත් එම තොරතුරු මත නිට්ටඹුව පොලීසිය පරීක්ෂණ පැවැත්තුව ද මෙතෙක් කිසිවෙකුත් අත්අඩංගුවට ගැනීමට පොලීසියට හැකිවී නොමැත. අංක තහඩුවේ සඳහන් තොරතුරු මත පරීක්ෂණ සිදු කිරීමේ දී අදාළ ලිපිනයේ කිසිදු අයෙක් නොමැති පාළු නිවසක් බවද අනාවරණය වී ඇතැයි පොලීසිය පවසයි.", "URL": "https://sinhala.adaderana.lk/news.php?nid=113886", "Category": null, "Parent URL": null}