{"Source": "Adaderana", "Timestamp": "October 5, 2014 03:16 pm", "Headline": "ජයලලිතා නිසා ඉන්දියාවේ බස් ධාවනය නවතියි ", "News Content": "තමිල්නාඩු හිටපු ප්‍රධාන අමාත්‍ය ජයලලිතා ජයරාම් මහත්මියට සහය පළ කරමින් එම ප්‍රාන්තයේ පෞද්ගලික බස් සේවකයින් පිරිසක් අද(05) දිනයේ උපවාසයක් ආරම්භ කර තිබේ. මේ හේතුවෙන් ප්‍රාන්තයේ දිස්ත්‍රික්ක 29 ක පෞද්ගලික බස් රථ 6000ක් පමණ අද දිනයේ ධාවන කටයුතු වලින් ඉවත්ව ඇති බව ඉන්දීය මාධ්‍ය වාර්තා කළේය. ජයලලිතා ජයරාම්ගේ ඒ.අයි.ඒ.ඩී.එම්.කේ පක්ෂ රජය තම ජීවන වෘත්තිය සිදුකරගෙන යාම සඳහා දීර්ඝ කාලයක් විශාල සහයෝගයක් ලබාදුන් බව උපවාසකරුවන් පවසන බව එම මාධ්‍ය පෙන්වා දෙයි. අද උදෑසන 08.00 ට ආරම්භ වූ උපවාසය පස්වරු 05.00 දක්වා ක්‍රියාත්මක කිරිමට නියමිත බව වාර්තා වෙයි.", "URL": "https://sinhala.adaderana.lk/news.php?nid=46521", "Category": null, "Parent URL": null}