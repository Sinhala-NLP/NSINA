{"Source": "Adaderana", "Timestamp": "December 4, 2010 01:41 pm", "Headline": "ජනපති කොමිසම මුත්තූර්හිදී රැස්වෙයි", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති පරීක්ෂණ කොමිසම අද(04) ත්‍රිකුණාමලයේ මුත්තූර් ප්‍රදේශයේ දී රැස්විය. ත්‍රිකුණාමලය දිස්ත්‍රික්කය තුළ උගත් පාඩම් හා ප්‍රතිසන්ධානය පිළිබඳ කොමිසම රැස්වන දෙවන අවස්ථාව මෙය බව එහි ප්‍රකාශයෙකු සඳහන් කළේය. ඒ අනුව අද දිනයේ ත්‍රිකුණාමලය දිස්ත්‍රික්කයේ සාමාන්‍ය ජනතාවගෙන් සාක්ෂි විමසීමේ කටයුතු සිදුකිරීමට නියමිතය. මෙම කොමිසන් සභාව පසුගිය මැයි මස 15 වැනිදා පළමුවරට රැස්වූ අතර මේ දක්වා රැස්වීම වාර 52 ක් පවත්වා තිබේ. අතීතයේ සිදුවූ සිද්ධීන් සලකා බැලීම සඳහා පත්කළ මෙම කොමිසන් සභාව සඳහා රුපියල් එක් කෝටි අසූ තුන් ලක්ෂ 11,000 ක් වෙන් කර ඇත. ත්‍රිකුණාමලය දිස්ත්‍රික්කයේ කුච්චිවේලි ප්‍රදේශයේ දී අදාළ කොමිසම් සභාවේ මීළඟ රැස්වීම හෙට(05) පැවැත්වීමට නියමිතය.", "URL": "https://sinhala.adaderana.lk/news.php?nid=12597", "Category": null, "Parent URL": null}