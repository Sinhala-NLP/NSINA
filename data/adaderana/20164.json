{"Source": "Adaderana", "Timestamp": "November 21, 2011 10:09 pm", "Headline": "භීෂණයට මුවාවී සැමියා මැරූ කත වසර 22 ට පසු මාට්ටු", "News Content": "වසර 22 ට පෙර සිදුවූ මිනිස් ඝාතනයකට අදාළව මහනුවර,හතරලියද්ද ප්‍රදේශයේ යුවලක් අද ගලගෙදර පොලීසිය විසින් අත්අඩංගුවට ගෙන තිබේ. 1989 භීෂණ යුගයේ සිය අනියම් සැමියා සමග එක්වී එවක විවාහක සැමියා ඝාතනය කළ බව කියන හතරලියද්ද,පල්ලෙකොටුව ගම්මානයේ කාන්තාවක සහ මෙසේ සැමියා අත්අඩංගුවට පත්ව ඇත. ඝාතනයට ලක්වූ පුද්ගලයා භීෂණ සමයේ අතුරුදහන් වූවෙකු ලෙස සලකා ඇති බවත්,ඔහු සිව්දරු පියෙකු බවත් මූලික පොලිස් පරීක්ෂණ වලදී හෙළිදරව් වී තිබේ. පේරාදෙණිය විශ්ව විද්‍යාලයේ වෝහාරික වෛද්‍ය ඒකකයේ මූලිකත්වයෙන්,පොලීසියේ මග පෙන්වීමෙන් අද ඝාතනයට ලක්වූ පුද්ගලයා වළදැමීයයි සැකකෙරෙන ස්ථානයක හෑරීම් කටයුතු සිදුකළද මෙම ඝාතනයට අදාළ කිසිදු තොරතුරක් අනාවරණය කරගැනීමට නොහැකි වූ බව පොලීසිය පවසයි. ඒ අනුව මෙම සැකකරුවන් විසින් අදාළ පුද්ගලයා ඝාතනය කොට මෙම ස්ථානයේ වළදැමූවද පසුව යළි හාරා මළ සිරුර ගොඩගෙන වෙනත් ස්ථානයකට ගෙන ගොස් විනාශ කළාදැයි සැකසිතිය හැකි බව පොලීසිය පෙන්වාදෙයි. අත්අඩංගුවට ගනු ලැබූ සැකකරුවන් අද මහනුවර මහේස්ත්‍රාත් අධිකරණයට ඉදිරිපත් කරනු ලදුව රක්ෂිත බන්ධනාගාර ගත කොට තිබේ. ගලගෙදර පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=20164", "Category": null, "Parent URL": null}