{"Source": "Adaderana", "Timestamp": "August 13, 2015 02:27 pm", "Headline": " ඩීල් දේශපාලනය කරන්නේ නෑ - ජාතික ආරක්ෂාව ගැන සහතික වෙනවා", "News Content": "ඉදිරි මැතිවරණයේදී පත්වන පාර්ලිමේන්තුව මෙන්ම පත්ව සිටින ජනාධිපතිවරයා 2020 දක්වා සිටින බවත්, එම ජනාධිපතිවරයා බලයට පත්කළ බලවේගය එක්සත් ජාතික පෙරමුණ බවත් විදුලිබල හා බලශක්ති අමාත්‍ය පාඨලී චම්පික රණවක මහතා පවසයි.ජනාධිපතිතුමාගේ ඡායාරූප සොරාගෙන පළකළද, ජනාධිපතිතුමාගේ ජනවරමත් හදවතත් තිබෙන්නේ එක්සත් ජාතික පෙරමුණ තුළ බව හෙතෙම කියා සිටියේ අද (13) උදෑසන ශ‍්‍රී ලංකා පදනම් ආයතනයේ පැවති මාධ්‍ය සාකච්ඡාවකදීය.එහිදී ඔහු මෙසේද සඳහන් කළේය.එක්සත් ජනතා නිදහස් සංධානයේ දේශපාලනය විසින් අද සිදුකරන්නේ ජනතාව බිය වැද්දවීමයි. ජාතික ආරක්ෂාවට තර්ජනයක්, කොටි සංවිධානය නැවත නැඟී සිටිනවා, කියමින් ජනතාව බියවද්දමින් සිටිනවා. අපි වගකීමෙන් කියනවා කොටි සංවිධානය නැවත කිසිවිටෙක රට තුළ ඇති වෙන්නේ නැහැ. අප තුළ කිසිදු දෙබිඩි ප‍්‍රතිපත්තියක් නැහැ. 2005 ජනාධිපතිවරණයට පෙරත්, 2009 එල්.ටී.ටී.ඊ. සංවිධානය විනාශවූ පසුත් විදේශ පාලන කොටි කල්ලි සහ දේශිය කොටි කල්ලි සමග මහින්ද රාජපක්ෂ මහතා දේශපාලන වශයෙන් ගෙනගිය සම්බන්ධතාවය කිසිකෙනෙකුට රහසක් නෙවෙයි. අපි කිසිසේත් ඩීල් දේශපාලනයක් කරන්නේ නැහැ. සිදුකරන හැම දෙයක්ම විවෘතව සිදු කරනවා. රටේ ජාතික ආරක්ෂාව කිසිසේත් දෙවෙනිකොට සලකන්නේ නැහැ. මේක දෙවන ප‍්‍රජාතන්ත‍්‍රවාදි යුගයක්. කිසිම අයුරකින් ප‍්‍රජාතන්ත‍්‍රවාදී ආයතන විනාශ කරන්නේ නැහැ. ජාතික ආරක්ෂාව ගැන ස්ථීර සහතිකයක් ලබාදෙනවා.ජනතාව දැන් නිදහස්. නැවතත් පාතාල කල්ලි කණ්ඩායම් වලට දේශපාලන කල්ලි කණ්ඩායම් වලට, නිල් බලකායේ ත‍්‍රස්තවාදයට නතු වෙන්න අපි ඉඩ තියන්නේ නෑ. මෙතෙක් අභිරහස් කරන ලෙස තිබූ ඝාතන හා අතුරුදහන්වීම් පිටුපස සිටින ඝාතන කල්ලි කවරෙක්ද යන්න නුදුරේදිම උසාවිය මාර්ගයෙන් ජනතාව දැනගනියි. අද වෙලේ සුදාගේ හෙරොයින් සංවර්ධන ව්‍යාපෘතිය නතර වෙලා. පැකර්ගේ කැසිනෝ සංවර්ධන ව්‍යාපෘතිය නතර වෙලා. දඹුල්ලේ දේශපාලඥයින්ගේ ඥාතීන් කරගෙන ගිය එතනෝල් සංවර්ධන ව්‍යාපාරය නතරවෙලා. නමුත් අපි පොදු සංවර්ධන කටයුතු කරනවා. කමිටුවක් මගින් අධීක්ෂණය කර අධිවේගී මාර්ග සහ අනෙත් සංවර්ධන කටයුතු සිදු කරනවා.", "URL": "https://sinhala.adaderana.lk/news.php?nid=53218", "Category": null, "Parent URL": null}