{"Source": "Adaderana", "Timestamp": "February 6, 2018 11:13 am", "Headline": "මට මගේ නොවන මගේම ආදරයක් තිබුණා", "News Content": "පළාත් පාලන මැතිවරණයෙන් අනතුරුව මාස කිහිපයක් තුළ පළාත් සභා මැතිවරණය ද පවත්වන බව එක්සත් ජාතික පක්ෂ නියෝජ්‍ය මහ ලේකම් සහ අධ්‍යාපන අමාත්‍ය අකිල විරාජ් කාරියවසම් මහතා පවසයි. ගිරිබාව ප්‍රදේශයේ ජනරැළියක් අමතමින් අමාත්‍යවරයා කියා සිටියේ ඉන් අනතුරුව 2019 වසර අවසානයේ එක්සත් ජාතික පක්ෂයේම ජනාධිපතිවරයෙකු බලයට පත්කරන බවයි. ඉන් අනතුරුව කඩිනම් සංවර්ධනයක් දියත් කරන බවද එක්සත් ජාතික පක්ෂ නියෝජ්‍ය මහ ලේකම් සහ අධ්‍යාපන අමාත්‍ය අකිල විරාජ් කාරියවසම් මහතා එහිදී සඳහන් කළේය. තම පක්ෂයට ජනාධිපතිවරයෙකු දැනට නොමැති බව ද පෙන්වා දුන් අමාත්‍යවරයා එය අර්ථ දක්වනු ලැබුවේ \"මට මගේ නොවන මගේම ආදරයක් තිබුණා\" යනුවෙනුයි. මේ අතර ඌව පලාත් ප්‍රධාන අමාත්‍ය චාමර සම්පත් දසනායක මහතා සඳහන් කළේ එක්සත් ජාතික පක්ෂය සම්බන්ධයෙන් මේ වන විට ජනතා විශ්වාසයක් නොමැති බවයි. එමෙන්ම වංචා දූෂණවලට සම්බන්ධ එක් පාර්ශවයකට පමණක් නීතිය ක්‍රියාත්මක කිරීමට අනුමත කළ නොහැකි බව ජනතා විමුක්ති පෙරමුණේ කේ.ඩී. ලාල්කාන්ත මහතා කුරුණෑගල ප්‍රදේශයේ පැවති ජන හමුවකදී සඳහන් කළේය.", "URL": "https://sinhala.adaderana.lk/news.php?nid=84032", "Category": null, "Parent URL": null}