{"Source": "Adaderana", "Timestamp": "April 28, 2016 06:22 am", "Headline": "  ඉතාලියේ ලැබූ අධ්‍යාපනයෙන් අලුත් රැකියාවක් අරඹලා", "News Content": "ඉතාලියේ අධ්‍යාපනය ලබා මෙරටට පැමිණ යතුරු පැදියකින් ගොස් රන් දම්වැල් කොල්ලකෑමේ නිරත වූ බව කියන තරුණයෙකු අත්අඩංගුවට ගෙන ඇති බව මාරවිල පොලීසිය කියයි.පොලීසිය විසින් අත්අඩංගුවට ගෙන ඇත්තේ වෙන්නප්පුව - බණ්ඩිරිප්පුව පදිංචි 23 හැවිරිදි තරුණයෙකි.වසර කීපයක් ඉතාලියේ පදිංචිව සිට ඇති මෙම තරුණයා අධ්‍යාපනය ලබා ඇත්තේද එරටදී බව කියති.මෙරටට පැමිණීමෙන් පසුව මත් කුඩු භාවිතයට හුරුවී ඇති සැකකරු ඒ සඳහා මුදල් සොයා ගැනීමට රන්දම්වැල් කොල්ලකෑමේ නිරතවී ඇත.මාරවිල - දෙමටපිටිය ප්‍රදේශයේදී සැකපිට අත්අඩංගුවට ගත් සැකකරුගෙන් ප්‍රශ්න කිරීමේදී කොල්ලකෑම් වල තොරතුරු අනාවරණය වී ඇත.ඔහු විසින් වෙන්නප්පුව සහ දංකොටුව ප්‍රදේශ වලදී මහ මග ගමන් කරමින් සිටි කාන්තාවන් පැළඳ සිටි රන් දම්වැල් කොල්ලකෑම් 04 ක් සිදු කර ඇති බව පොලීසිය කියයි.සැකකරු විසින් කොල්ලකා වෙන්නප්පුව ප්‍රදේශයේ රන් භාණ්ඩ උගස් ගන්නා ස්ථානයකට උගස් කර තිබූ රුපියල් 3,50,000 ක් පමණ වටිනා රන් ආභරණද පොලීසිය විසින් සොයා ගෙන ඇත.සැකකරු හඳුනා ගැනීමේ පෙරට්ටුවක් සදහා ඉදිරිපත් කිරීමට අධිකරණයෙන් අවසර ලබා ගන්නා බව පොලීසිය කියයි.මාරවිල මූලස්ථාන පොලිස් පරීක්ෂක එස්.ඩී.ආර්.ප්‍රියන්ත මහතාගේ උපදෙස් සහ මෙහෙයවීම මත මාරවිල පොලීසියේ අපරාධ විමර්ශණ අංශයේ ස්ථානාධිපති උප පොලිස් පරීක්ෂක ජයනාත,පොලිස් සැරයන් 26194 ලක්ෂමන්,පොලිස් කොස්තාපල්වරුන් වන 31799 ග්‍රේටන්,138 සරත්චන්ද්‍ර යන අය විසින් සැකකරු අත්අඩංගුවට ගෙන වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=59584", "Category": null, "Parent URL": null}