{"Source": "Adaderana", "Timestamp": "April 27, 2018 09:15 am", "Headline": "ප්‍රමිතියෙන් තොර තේ නිෂ්පාදනය කළ කර්මාන්ත ශාලාවේ  කළමනාකාරු අත්අඩංගුවට ", "News Content": "ප්‍රමිතියෙන් තොර තේ නිෂ්පාදනය කළ රංගල, ගැටගහවෙල ප්‍රදේශයේ තේ කර්මාන්ත ශාලාවක කළමනාකාරවරයෙකු අත්අඩංගුවට ගෙන තිබේ. ප්‍රමිතියෙන් තොර තේ නිෂ්පාදනය කරන බවට ලද තොරතුරක් මත සිදු කළ වැටලීමකදී අදාළ සැකකරු අත්අඩංගුවට ගත් බව පොලීසිය පැවසුවේය. එහිදී තේ දළු ඇඹරීම සඳහා යොදා ගන්නා ද්‍රව්‍යයක් බවට සැකකරන ලික්විඩ් ග්ලූකෝස් කිලෝග්‍රෑම් 300ක් අඩංගු ප්ලාස්ටික් බැරල් 38ක් සහ ඒවා යොදා අඹරන ලද තේ දළු පාර්සලයක් පොලීසිය විසින් සොයාගෙන තිබේ. සැකකරු නාවලපිටිය ප්‍රදේශයේ පදිංචි 23 හැවිරිදි පුද්ගලයෙකි. අත්අඩංගුවට ගත් සැකකරු අද තෙල්දෙණිය මහේස්ත්‍රාත් අධිකරණයට ඉදිරිපත් කිරීමට නියමිත අතර රංගල පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=88122", "Category": null, "Parent URL": null}