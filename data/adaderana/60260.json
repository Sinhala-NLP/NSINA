{"Source": "Adaderana", "Timestamp": "May 18, 2016 03:40 pm", "Headline": "තිළිණ ගමගේට රහස් පොලීසිය හමුවේ පෙනී සිටින්නැයි නියෝග", "News Content": "අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස දන්වා කොළඹ අතිරේක මහේස්ත්‍රාත් තිළිණ ගමගේ මහතාට කොළඹ මහේස්ත්‍රත් අධිකරණය නොතීසි නිකුත් කර තිබේ.ව්‍යාජ බලපත්‍රයක් මත අලි පැටවෙකු ළඟ තබාගැනීමේ සිද්ධියක් සම්බන්ධයෙන් ප්‍රකාශයක් සටහන් කරගැනීම සඳහා මීට පෙර අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස අතිරේක මහේස්ත්‍රාත්වරයාට දැනුම් දී තිබු බව සඳහන්ය. කෙසේවෙතත් ඔහු එහි පෙනී නොසිටි බව අපරාධ පරීක්ෂණ දෙපාර්තමේන්තුව අද අධිකරණයට දැනුම් දී ඇත.එම නිසා අපරාධ පරීක්ෂණ දෙපාර්තමේන්තුව හමුවේ පෙනී සිට ප්‍රකාශයක් ලබාදෙන ලෙස දන්වා නොතීසියක් නිකුත් කරන ලෙස එම දෙපාර්තමේන්තුව අධිකරණයෙන් ඉල්ලීමක් කර තිබේ. අදාළ ඉල්ලීම පිළිගත් කොළඹ ප්‍රධාන මහේස්ත්‍රාත්වරයා ලබන 25 වැනිදා පෙරවරු 9.00ට අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස අතිරේක මහේස්ත්‍රාත් තිළිණ ගමගේ මහතාට දැනුම් දී ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=60260", "Category": null, "Parent URL": null}