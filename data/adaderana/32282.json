{"Source": "Adaderana", "Timestamp": "March 10, 2013 02:44 pm", "Headline": "දුරකථනයෙන් මුදල් ගරන්නන් සොයයි", "News Content": "දුරකථන ඇමතුම් මගින් බිය ගන්වා මුදල් ලබාගන්නා අපරාධකරුවන් පිළිබඳ පොලීසිය පුළුල් පරීක්ෂණ ආරම්භ කර තිබේ. දුරකථන භාවිත කරමින් වංචනිකව ව්‍යාපාරිකයින් සහ විවිධ පුද්ගලයින් බිය ගන්වා මුදල් ලබාගැනීම් පිළිබද පැමිණිලි රැසක් පොලිසියට වාර්තා වී ඇති බව පොලිස් මාධ්‍ය ප්‍රකාශක පොලිස් අධිකාරී හිරන්ත සිරිවර්ධන මහතා සඳහන් කළේය. අපරාධ පරීක්ෂණ දෙපාර්තමේන්තුව, ත්‍රස්ත විමර්ශන කොට්ඨාසය, කොළඹ අපරාධ කොට්ඨාසය වැනි පොලිස් විමර්ශන ඒකක හෝ වෙනත් පොලිස් ස්ථාන මගින් විමර්ශන සිදුකරන බවට අසත්‍ය තොරතුරු පවසමින් ව්‍යාපාරිකයින්ගෙන් සිය බැංකු ගිණුම්වලට මුදල් බැර කරගැනීම මෙම අපරාධකරුවන් විසින් සිදුකරන බවට අනාවරණය වී තිබේ. මේ සම්බන්ධයෙන් තොරතුරු වෙතොත් ළඟම ඇති පොලිස් ස්ථානයට හෝ පොලිස් හදිසි ඇමතුම් අංශය වෙත දැනුම් දෙන ලෙස පොලිස් මාධ්‍ය ප්‍රකාශකවරයා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=32282", "Category": null, "Parent URL": null}