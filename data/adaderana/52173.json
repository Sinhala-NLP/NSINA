{"Source": "Adaderana", "Timestamp": "June 22, 2015 05:20 pm", "Headline": "  සංචාරක ප්‍රවර්ධනයට මුවාවී ලක්ෂ 570ක් අවභාවිතා කරලා", "News Content": "පසුගිය පාලන කාලයේ ශ්‍රී ලංකා සංචාරක අධිකාරිය සහ සංචාරක ප්‍රවර්ධන කාර්යාංශය යන ආයතනවල ලක්ෂ 570 ක මුදලක් අවභාවිතා කර ඇති බව පාර්ලිමේන්තු මන්ත්‍රී නලින් බණ්ඩාර මහතා පවසයි.ඒ සම්බන්ධයෙන් හිටපු ආර්ථික සංවර්ධන අමාත්‍ය බැසිල් රාජපක්ෂ මහතා වගකිව යුතුව ඇති බව මන්ත්‍රීවරයා කියා සිටියේ අද(22) කොළඹ පැවති මාධ්‍ය හමුවකදීය.සංචාරක කටයුතු ප්‍රවර්ධනය කිරීමට යයි කියමින් මැතිවරණ ප්‍රචාරණ කටයුතු වලට පවා මෙම මුදල් භාවිතා කර ඇති බවත්, භික්ෂුන් වහන්සේලා රැස්වීම්වලට වැඩමවා ගැනීමට සහ පෙරළා වැඩමකරවීමට ලක්ෂ 50 ක මුදලක් වැයකර ඇති බව ඔහු සඳහන් කළේය.එම මුදල් ලක්ෂය බැගින් වුවද පන්සල් වලට ලබාදුන්නේනම් පන්සල් ගණනාවක අඩුපාඩු පිරිමැසිය හැකිව තිබුණු බව මන්ත්‍රීවරයා කියා සිටියේය.තමන් ඇතුළු පිරිස් එම චෝදනාවන්ට අදාළ ලිපිගොනු නීතිපති දෙපාර්තමේන්තුවට යොමුකර ඇති බවත්, නීතිපති දෙපාර්තමේන්තුව විසින් ඒ පිළිබඳ ඉදිරි පරීක්ෂණ කටයුතු සිදුකරනු ඇති බවත් මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52173", "Category": null, "Parent URL": null}