{"Source": "Adaderana", "Timestamp": "January 4, 2018 09:55 am", "Headline": "වට්ටක්කා ලොරියට යටවූ ව්‍යාපාරිකයා මරුට", "News Content": "දඹුල්ල ආර්ථික මධ්‍යස්ථානය ඇතුළත වට්ටක්කා පැට වූ ලොරි රථයක් පිටුපසට ගැනීමේදී ලොරියට යටවූ ව්‍යපාරිකයෙකු (4) දින පෙරවරුවේ මියගොස් ඇති බව දඹුල්ල පොලිසිය පවසයි. මෙසේ මියගොස් ඇත්තේ අඟුලාන දුම්රිය පොල පාර ප්‍රදේශයේ පදිංචි ව්‍යාපාරිකයකු වූ විදානගමගේ සිරිසේන (64) පුද්ගලයෙකි. නොච්චියාගම ප්‍රදේශයේ සිට දඹුල්ල ආර්ථික මධ්‍යස්ථානයට වට්ටක්කා රැගෙන ආ ලොරියක් ඉතා වේගයෙන් පිටුපසට ගනිද්දි පිටුපස පයින් ගමන් කරමින් සිටී ව්‍යාපාරිකයා ලොරියට යටවී තිබේ. මෙම රිය අනතුර සිදුවන ආකාරය දඹුල්ල ආර්ථික මධ්‍යස්ථානය ඇතුළත වෙළඳසැලක සවිකොට තිබූ ආරක්ෂිත කැමරාවක සටහන්ව තිබී ඇත. අනතුරෙන් පසුව බරපතළ තුවාල ලැබූ ව්‍යාපාරිකයා දඹුල්ල මූලික රෝහලට ඇතුලත් කරන විටත් මියගොස් ඇති බව රෝහල් ප්‍රකාශකයෙකු පැවසීය. වට්ටක්කා රැගෙන ආ ගොවියා කියා සිටියේ තමන් නොච්චියාගම ප්‍රදේශයේ ලොරි රථයක් කුලියට ගෙන සිය අස්වැන්න දඹුල්ල ආර්ථික මධ්‍යස්ථානයට රැගෙන ආ බවත් ආර්ථික මධ්‍යස්ථානයේ ව්‍යාපාරිකයෙකු වට්ටක්කා ලොරිය ම මිලදී ගැනීමත් සමඟ වට්ටක්කා ටික බෑම සඳහා වෙළඳසැලට පිටුපසට ගැනීමේ දී මෙම අනතුර සිදුවූ බවය. රිය අනතුරට පත්වූ වට්ටක්කා පැටවූ ලොරි රථය සහ රියදුරු පොලිසිය සැකපිට අත්අඩංගුවට ගෙන ඇති අතර අනතුර සම්බන්ධයෙන් දඹුල්ල මූලස්ථාන පොලීසිය පරීක්ෂණ පවත්වයි", "URL": "https://sinhala.adaderana.lk/news.php?nid=82487", "Category": null, "Parent URL": null}