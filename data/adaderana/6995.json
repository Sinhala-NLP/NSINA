{"Source": "Adaderana", "Timestamp": "March 1, 2010 07:54 am", "Headline": "නඩු පැවරීම් කඩිනමින්", "News Content": "හදිසි නීති රෙගුලාසි යටතේ රඳවාගෙන සිටින සැකකරුවන්ට අදාල නඩු පැවරීමේ කටයුතු කඩිනම් කිරිමට පියවරගෙන තිබේ. නීතිපති මොහාන් පිරීස් මහතාගේ උපදෙස් මත ජ්‍යෙෂ්ඨ රජයේ නීතිඥවරු කණ්ඩායමක් මෙම කාර්යයේ නිරත වී ඇති බව සඳහන්ය. ත්‍රස්ත විමර්ශන අංශය, අපරාධ පරීක්ෂණ දෙපාර්තමේන්තුව සහ වෙනත් ප්‍රාදේශීය පොලිස් ස්ථාන වල රඳවා සිටින එල්.ටි.ටි.ඊ සැකකරුවන්ගේ පරික්ෂණ වාර්තා අධ්‍යයනය කිරීම මෙම නීතීඥවරුන් විසින් සිදුකිරිමට නියමිතය. ඉන්පසු සාක්ෂි පවතින සැකකරුවන්ට එරෙහිව මහාධිකරණය හමුවේ අධි චෝදනා ගොනු කිරිමටත් සෙසු සැකකරුවන් නිදහස් කීරීමටත් පියවර ග‍න්නා බව වාර්තා වේ. මේ යටතේ පරීක්ෂණ ලිපි ගොනු 500 ක කටයුතු දැනටමත් අවසන් කර ඇතැයි නීතිපති දෙපාර්තමේන්තුව පවසයි.", "URL": "https://sinhala.adaderana.lk/news.php?nid=6995", "Category": null, "Parent URL": null}