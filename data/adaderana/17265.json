{"Source": "Adaderana", "Timestamp": "July 8, 2011 12:10 pm", "Headline": "ගුරු හිඟයට පිළියම් ඉල්ලා මව්පිය උද්ඝෝෂණයක්", "News Content": "බලපිටිය රේවත ජාතික පාසලේ ගුරු හිඟයට පිළියම් යොදන ලෙස ඉල්ලා එම විදුහලේ සිසු දරු දැරියන්ගේ මව්පියන් පිරිසක් උද්ඝෝෂණයක නිරත විය. බලපිටිය ප්‍රාදේශීය සභාව ඉදිරිපිට මෙම උද්ඝෝෂණය පැවැත්වෙන බව අද දෙරණ වාර්තාකරු සඳහන් කළේය. රේවත ජාතික පාසලේ ප්‍රාථමික සහ ද්විතීයික අංශ සඳහා විශාල ගුරු හිඟයක් වසර 8 ක පමණ කාලයක සිට පවතින බව උද්ඝෝෂකයින් පෙන්වාදෙයි. මේ හේතුවෙන් සිසු දරු දැරියන්ගේ අධ්‍යාපන කටයුතුවලට බාධා එල්ල වී ඇති අතර සිසුන් විනය විරෝධී කටයුතුවල නිරත වන බව ද වාර්තා වේ. කඩිනමින් මීට විසඳුම් ලබා දෙන ලෙස ඉල්ලා ජනාධිපතිවරයා වෙත යැවීමට සකස් කළ සං‍දේශයක් අද(08) ප්‍රාදේශීය ලේකම්වරයාට බාරදීමට ද නියමිතය.", "URL": "https://sinhala.adaderana.lk/news.php?nid=17265", "Category": null, "Parent URL": null}