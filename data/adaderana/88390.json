{"Source": "Adaderana", "Timestamp": "May 2, 2018 02:07 pm", "Headline": "අමල් කරුණාසේකර යළි රිමාන්ඩ්", "News Content": "මාධවේදී කීත් නොයාර් මහතා පැහැරගෙනයාමේ සිද්ධිය සම්බන්ධයෙන් අත්අඩංගුවට ගත් හිටපු හමුදා බුද්ධි අධ්‍යක්ෂ, ආරක්ෂක විද්‍යාපීඨයේ සේනාවිධායක විශ්‍රාමික මේජර් ජෙනරාල් අමල් කරුණාසේකර මහතා යළි රක්ෂිත බන්ධනාගාර ගත කර තිබේ. අදාළ සිද්ධිය සම්බන්ධයෙන් අප්‍රේල් මස 05 වනදා විශ්‍රාමික මේජර් ජෙනරාල් අමල් කරුණාසේකර මහතා අත්අඩංගුවට ගත්තේය. ඒ අනුව මේ සම්බන්ධයෙන් වන නඩුව අද(02) ගල්කිස්ස මහේස්ත්‍රාත් අධිකරණයේදී විභාගයට ගත් අතර එහිදී අතිරේක මහේස්ත්‍රාත් ලෝචනි අබේවික්‍රම මහත්මිය සැකකරු යළි මැයි 16 දින දක්වා රක්ෂිත බන්ධනාගාරගත කිරීමට නියෝග කර තිබේ. 2008 වසරේ මැයි මස 22 වනදා දෙහිවල ප්‍රදේශයේදී මාධවේදී කීත් නොයාර් මහතා පැහැරගෙන යාමේ සිද්ධියට අදාළව ඊට ආධාර අනුබලදීමේ චෝදනා මත අපරාධ පරික්ෂණ දෙපාර්තමේන්තුව විසින් අත්අඩංගුවට ගැනීම සිදු කර තිබුණි. මෙම නඬුව කැදවු අවස්තාවේදී විත්තියේ නීතිඥයින් අමල් කරුණාසේකර මහතාට ඇප ලබාදෙන ලෙස ඉල්ලීමක් කර තිබේ.", "URL": "https://sinhala.adaderana.lk/news.php?nid=88390", "Category": null, "Parent URL": null}