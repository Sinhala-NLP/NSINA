{"Source": "Adaderana", "Timestamp": "May 27, 2014 10:13 am", "Headline": " මඟුල් කන්න කලින් මනාලයා පොලීසියේ!", "News Content": "දෙපාර්ශවයේ කැමැත්ත මත මනමාලියක් කැඳවාගෙන පැමිණියත් ඇය සමග පවුල් ජීවිතයක් ආරම්භ කිරීමට පෙර සාදයක් පවත්වමින් සිටියදී පොලිස් අත්අඩංගුවට පත් වීමට සාලියවැව ප්‍රදේශයේ පදිංචි 19 හැවිරිදි තරුණයෙකුට සිදුවී තිබේ. ඊයේ (26) වැනිදා රාත්‍රීයේ සාලියවැව පොලිස් වසමේ 19 කණුව ප්‍රදේශයේදී මේ අපූරු මංගල සාදය පවත්වා ඇත. සැකකාර තරුණයා විසින් තම නිවසට කැඳවාගෙන විත් ඇති දැරිවියට වයස අවුරුදු 15 කි. ඇය සාලියවැව - අළුත්ගම ප්‍රදේශයේ පදිංචිකාරියකි. ගමේ පාසලෙන් අධ්‍යාපනය ලබා ශිෂ්‍යත්වය විභාගය සමත්වී ඇති ඇය රාජංගනය ප්‍රදේශයේ පාසලකට ඇතුළත් වී ඇත්තේ උසස් අධ්‍යාපනය හැදෑරීම සඳහාය. නමුත් ඇය පාසල් යන අතර තුර සැකකාර තරුණයා සමග ප්‍රේම සම්බන්ධතාවයක් පවත්වා ගෙන ගොස් ඇත. මේ බව දැන ගෙන ඇති දැරිවියගේ මව්පියන් ඊට විරෝධය පළ කර තිබේ. මව්පිය විරෝධය නොතකා ප්‍රේම සම්බන්ධතාවය පවත්වා ගෙන ගොස් ඇති දැරිවිය සහ සැකකරු පවසා ඇත්තේ තමන්ට විවාහ වීමට අවස්ථාව ලබා නොදුනහොත් සිය දිවි හානි කර ගන්නා බවකි. මේ බව දැන ගෙන දෙපාර්ශවය විවාහයට කැමැත්ත පළ කර ඇත. ඒ අනුව පසුගිය 26 වැනිදා පුලියන්කුලම ප්‍රදේශයේ විවාහ රෙජිස්ටාර්වරයෙකු වෙත ගොස් ඇති දෙපාර්ශවයේ මව්පියන් තම දරුවන්ගේ විවාහය ලියා පදිංචි කිරීමට උත්සහ කර තිබේ. නමුත් දැරිවිය ලාබාල තැනැත්තියක් වන බැවින් විවාහ රෙජිස්ටාර්වරයා එම ඉල්ලීම ප්‍රතික්ෂේප කර ඇත. පසුව දෙපර්ශවයම දැරිවියගේ නිවසට පැමිණ දිවා කාලයේ සාදයක් පවත්වා තිබේ. සවස් කාලයේ දැරිවිය සහ ඇයගේ මව්පියන්ව තම නිවසට කැඳවා ගෙන ගොස් ඇති සැකකාර මනමාළයා තමන්ගේ නිවසේද සාදයක් සංවිධානය කර පවත්වා ඇත. බාල වයස්කාර දැරිවියක් නිවසට කැඳවාගෙන පැමිණ පවුල් ජීවිතයක් ගත කිරීමට සැකකරු උත්සාහ කරන බව දැන ගෙන ඇති කිසියම් අයෙකු මේ බව ජාතික ළමා ආරක්ෂණ අධිකාරියට දන්වා තිබේ. එම තොරතුර අනුව ක්‍රියාත්මක වී ඇති සාලියවැව පොලීසියේ නිලධාරීන් සාදය පැවැත්වෙමින් තිබූ ස්ථානයට කඩා වැදී සැකකාර තරුණයා අත්අඩංගුවට ගෙන බාලවයස්කාර දැරිවිය පොලිස් බාරයට ගෙන ඇත. බාල වයස්කාර දැරිවියක්ව විවාහ කර දීමට උත්සාහ කිරීම සම්බන්ධයෙන් දැරිවියගේ සහ සැකකාර මනමාළයාගේ මව්පියන්ට එරෙහිවද අධිකරණමය ක්‍රියා මාර්ග ගන්නා බව පොලීසිය කියයි. පොලිස් බාරයට ගෙන ඇති දැරිය දුෂණයට ලක්වී ඇද්ද යන්න සම්බන්ධයෙන් දැන ගැනීම සඳහා පුත්තලම මූලික රෝහලට ඇතුළත් කර ඇත. සැකකරු පුත්තලම දිසා අධිකරණයට ඉදිරිපත් කිරීමට නියමිතය. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43502", "Category": null, "Parent URL": null}