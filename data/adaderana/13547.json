{"Source": "Adaderana", "Timestamp": "January 17, 2011 08:50 am", "Headline": "පාසල් කිහිපයක් හැර සෙසු පාසල්වල දොරටු ඇරෙයි", "News Content": "අයහපත් කාලගුණික තත්ත්වය හේතුවෙන් වසා දැමුණු පාසල් කිහිපයක් හැර නැගෙනහිර , උතුරු මැද හා මධ්‍යම පළාත්වල අනෙකුත් පාසල් අද විවෘත විය. මධ්‍යම පළාත් අධ්‍යාපන අධ්‍යක්ෂ විජේසිරි‍ හේරත් මහතා සඳහන් කර සිටියේ මහනුවර ධර්මරාජ සහ ගෝතමි බාලිකා විද්‍යාලය හැර පළාතේ සෙසු පාසල් අද විවෘත කෙරෙන බවයි. අදාළ පාසල් දෙකෙහි පිළිසකර කිරීම් කටයුත්තක් හේතුවෙන් මෙසේ අද(17) විවෘත නොවන බව ඔහු වැඩිදුරටත් කියා සිටියේය. මේ අතර මඩකළපුව දිස්ත්‍රික්කයේ ජලගැලීම් වලින් අවතැන් වූවන් රඳවා ඇති පාසල් හතරක් හැර නැගෙනහිර පළාතේ සෙසු පාසල් අද විවෘත කෙරේ. එම අවතැන් වූවන් ඉවත් වු වහාම එම පාසල් ද කඩිනමින් විවෘත කරන බව නැගෙනහිර පළාත් අධ්‍යපාන ලේකම් එන්.ඒ.ඒ.පුෂ්පකුමාර මහතා සඳහන් කළේය. පාසල් වසා තැබු දින සඳහා හිලව් සැසි පැවැත්වීමට ද කටයුතු යොදා තිබේ.", "URL": "https://sinhala.adaderana.lk/news.php?nid=13547", "Category": null, "Parent URL": null}