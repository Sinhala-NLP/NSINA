{"Source": "Adaderana", "Timestamp": "October 14, 2017 09:29 pm", "Headline": "සියලු ප‍්‍රශ්නවලට විසඳුම් නොවැම්බරයට කලින්", "News Content": "ගංවතුර සහ නායයාම් හේතුවෙන් විපතට පත් ජනතාවට සහන සැලසීම ඇතුලු අනෙකුත් සියලුම ප්‍රශ්න නොවැම්බර් මාසය අවසන් වීමට පෙර විසඳිය යුතු බව අග්‍රාමාත්‍ය රනිල් වික්‍ර‍මසිංහ මහතා පසුගිය කාලයේ ආපදාවට පත් දිස්ත්‍රික්ක රාජ්‍ය නිලධාරීන්ට දැනුම් දී තිබේ. ගංවතුර සහ නායයාමේ විපත්වලින් හානියට පත් ගාල්ල, මාතර, රත්නපුර සහ කලුතර දිස්ත්‍රික්කවල රාජ්‍ය නිලධාරීන්ගේ සහභාගීත්වයෙන් ඊයේ 13 පැවති සීමාසහිත මොරවක්කෝරළයේ තේ නිපදවන්නන්ගේ සමූපකාර සමිති ශාලාවේ පැවති ප්‍රගති සමාලෝචන රැස්වීමේ දී අදහස් දැක්වූ අග්‍රාමාත්‍යවරයා මේ බව සඳහන් කළේය. අගමැතිවරයා එහිදී මෙසේ ද කියා සිටියේය. මේ ප්‍රදේශයට බලපෑ ගංවතුර සහ නාය යාමේ විපත්වලින් පසුව මා මෙහි පැමිණි තෙවැනි අවස්ථාව මෙයයි. 2003 වසරේ මේ ප්‍රදේශයට ගංවතුර උවදුරක් ඇති වුණා. ඒ යුගයේ එම සහන කටයුතු අප කරු ජයසූරිය මහතාට බාර දුන්නා. මාස දෙකක් ඇතුළත ආර්ථිකය යථා තත්ත්වයට පත් කළා. 2003 වසර අවසන් වීමට පෙර අනෙක් වැඩ කටයුතු කළා පමණක් නොවල මා දෙනියාය, හිනිදුම යන ප්‍රදේශවලට පැමිණ නිවාස ව්‍යාපෘති කිහිපයක් ද විවෘත කළා. එම වේගයෙන්ම අපට මේ වතාවේත් වැඩ කළ හැකි දැයි මා විමසිලිමත් වුණා. නමුත් අපට එම වේගයට වැඩ කටයුතු කිරීමට මෙවර නොහැකි වී තිබෙනවා. පළමුවෙන්ම මේ ගංවතුර උවදුර ඇති වූ අවස්ථාවේ දී කොළඹදී අවශ්‍ය කටයුතු සැලසුම් කිරීමට මට අවස්ථාව ලැබුණාග මෙම ගංවතුර තත්ත්වය ඇති වූයේ සති අන්තකයකදීයි. ජනාධිපතිතුමා ඉරිදා දින කලුතර, රත්නපුර ආදී ප්‍රදේශ කිහිපයකට පැමිණියා. මේ සියලු මූලික කටයුතු මැයි මාසයේ දී අවසන් වුණා. ඒ මූලික වැඩ කටයුතු අවසන් වුවත් විසඳීම සදහා තවමත් ප්‍රශ්න රාශියක් ඉතිරි වී තිබෙනවා. ගංවතුර සහ නායයාම් හේතුවෙන් විපතට පත් ජනතාවට සහන සැලසීම ඇතුලු අනෙකුත් සියලුම ප්‍රශ්න නොවැම්බර් මාසය අවසන් වීමට පෙර විසදිය යුතුයි. එය කළ හැකි නිශ්චිත දිනයක් මට ලබා දෙන්නග තවත් ඉදිරියට එම වැඩ කටයුතු පමා කරන්න එපා. මේ කටයුතු ඔබට කරන්නට බැරි නම් දැනුම් දෙන්න. මා ජනාධිපතිතුමන් සමග ද සාකච්ඡා කොට වෙනත් පිරිසක් යොදවා ඊළග මාසයේ දී ඒ වැඩ කටයුතු අවසන් කරන්නම්. දැනට ලබා ඇති ප්‍රගතිය දෙස බලා ඉදිරි කටයුතු කෙසේ සිදු විය යුතු දැයි තීරණය කළ යුතුයි. වන්දි ගෙවීම්, ව්‍යාපාරිකයන්ට මුදල් ලබාදීම් මෙන්ම තේ වගාවන් සදහා මුදල් ලබාදීම පිළිබදව මා මීට පෙර සාකච්ඡා කළා. මේ වැඩ කටයුතු තුන නිසි පරිදි ඉටු කළා නම් පහසුවෙන්ම මේ ප්‍රදේශයේ ආර්ථිකය එක් වරම යථා තත්ත්වයට පත් වෙනවා. මාතර දිස්ත්‍රික්කයේ නිවාස සහ ව්‍යාපාර සඳහා වන්දි ගෙවා ඇති ආකාරය පිළිබඳව මුලින්ම අවධානය යොමු කරමු. මාතර දිස්ත්‍රික්කයේ හානි වූ ව්‍යාපාර සඳහා රුපියල් මිලියන 356 ක දැනට ගෙවිය යුතුව තිබෙනවා. ඒ සඳහා ඉල්ලූම්පත් 1361 ක් ලැබී තිබෙනවා. ඔක්තෝබර් 10 වැනි දා වන විට මේ අය ලෝක වාර්තාවක් පිහිටුවා තිබෙනවා. හානි වූ ගොඩනැගිලි ඉල්ලුම්පත් 1361 න් එකක් සඳහාවත් ගෙවීම් කර නැහැ. එම නිසා රුපියල් මිලියන 356 ක මුදලින් සතයක්වත් ගෙවා නැහැ. ගෙවීම් සඳහා මෙතරම් ප්‍රමාදයක් සිදු වී ඇත්තේ ඇයි. ඒ සඳහා ජාතික රක්‍ෂණ භාර අරමුදල කරුණු දැක්විය යුතුව තිබෙනවා. විපතට පත්වූ ජනතාව වෙනුවෙන් අප කඩිනම් සහන සැලසිය යුතුයි. ඔබේ නොයෙක් කතන්දර අසමින් කාලය ගත කරන්නට මට වෙලාවක් නැහැ.", "URL": "https://sinhala.adaderana.lk/news.php?nid=78714", "Category": null, "Parent URL": null}