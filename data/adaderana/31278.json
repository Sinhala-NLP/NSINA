{"Source": "Adaderana", "Timestamp": "February 2, 2013 09:42 am", "Headline": "ජනපතිගේ ඉන්දීය සංචාරයට විරෝධතා ", "News Content": "ශ්‍රී ලංකා ජනාධිපති මහින්ද රාජපක්ෂ මහතාගේ ඉන්දීය සංචාරයට එරෙහිව විරෝධතාවයක් පවත්වන බව එරට එම්.ඩී.එම්.කේ. පක්ෂයේ නායක වයිකෝ ‍අවධාරණය කරයි. ඒ අනුව ඉන්දීය අග්‍රාමාත්‍ය ආචාර්ය මන් මෝහන් සිං මහතාගේ දිල්ලි හි පිහිටි නිවස ඉදිරිපිට සහ තිරුපති හිදී කළු කොඩි ඔසවා විරෝධතා පවත්වන බව වයිකෝ අවධාරණය කර ඇතැයි විදෙස් මාධ්‍ය වාර්තා කරයි. ජනාධිපති මහින්ද රාජපක්ෂ මහතා මේ මස 08 වැනිදා ඉන්දියාවේ බුද්ධගයා හා තිරුපති ප්‍රදේශවල සංචාරය කිරීමට සැලසුම් කර තිබේ. ශ්‍රී ලංකාවේ ද්‍රවිඩ ජනතාවගේ ගැටලුව සම්බන්ධයෙන් මහින්ද රාජපක්ෂ ජනාධිපතිවරයාගේ හා පාලක ඉන්දීය රජයේ ක්‍රියා කලාපයට වි‍රුද්ධව මෙම විරෝධතාව පවත්වන බව වයිකෝ පවසා ඇත. ජනාධිපති මහින්ද රාජපක්ෂ මහතාගේ සාංචි සංචාරයට ‍එරෙහිව වයිකෝ පසුගිය වසරේදීත් විරෝධතා පවත්වන ලදී.", "URL": "https://sinhala.adaderana.lk/news.php?nid=31278", "Category": null, "Parent URL": null}