{"Source": "Adaderana", "Timestamp": "May 9, 2010 10:44 am", "Headline": "යූ.ඇන්.පී ය ගොඩගන්න කමිටුව අද රැස්වෙයි", "News Content": "එක්සත් ජාතික පක්ෂයේ ප්‍රතිසංවිධාන යෝජනාවලිය සකස් කිරීම සඳහා පත් කළ කමිටුව අද රැස් වීමට නියමිතව තිබේ. පාර්ලිමේන්තු මන්ත්‍රී ජෝසප් මයිකල් පෙ‍රේරා මහතාගේ ප්‍රධානත්වයෙන් හය දෙනකුගෙන් යුත් මෙම කමිටුව පසුගිය කෘත්‍යාධිකාරි මණ්ඩල රැස්වීමේදී පත් කරනු ලැබිණි. පාර්ලිමේන්තු මන්ත්‍රී ලක්ෂ්මන් කිරිඇල්ල , විජේදාස රාජපක්ෂ , කබීර් හෂීම් , ජොන් අමරතුංග සහ නීතීඥ රොලන් පෙරේරා යන මහත්වරුන් මෙම කමිටුවේ අනෙක් සාමාජිකයින් වේ. මෙ‍ාවුන් අද දිනයේ පෙරවරු 10 ට සිරිකොත පක්ෂ මූලස්ථානයේ දී රැස් වීමට නියමිත බව ජෝසප් මයිකල් පෙරේරා මන්ත්‍රීවරයා සඳහන් කළේය. ප්‍රතිසංවිධානය විය යුතු තනතුරු , එම තනතුරු පත් කරන ආකාරය පිළිබඳව සහ ඔවුන්ට ලබා දෙන වගකීම් මෙහි දී සාකච්ඡා කිරීමට නියමිතය. එම සාකච්ඡා වලින් අනතුරුව කඩිනමින් එක්සත් ජාතික පක්ෂයේ ප්‍රතිසංවිධාන යෝජනාවලිය සකස් කර නායක රනිල් වික්‍රමසිංහ මහතාට ලබා දීමට බලාපොරොත්තු වන බව ජෝසප් මයිකල් පෙරේරා මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=8272", "Category": null, "Parent URL": null}