{"Source": "Adaderana", "Timestamp": "December 13, 2012 10:46 pm", "Headline": " වනාතවිල්ලුවෙන් ඉපැරණි ශිලා මෙවලම්", "News Content": "පුත්තලම, වනාතවිල්ලුව ප්‍රදේශයේ ඇති බොරළු කඳු ආශ්‍රිතව ඉපැරණි ශිලා මෙවලම් දක්නට ඇතැයි පුරාවිද්‍යාඥයින් විසින් අනාවරණය කර ගෙන ඇති බව අප වාර්තාකරු පවසයි. පුරා සත්ත්ව විද්‍යඥයෙකු වන කැළුම් මනමේන්ද්‍රආරච්චි මහතා විසින් මේ බව අනාවරණය කර ගෙන ඇතැයි ඔහු කියයි. ඇතැම් විට මෙම ශිලා මෙවලම් වසර එක්ලක්ෂ විසි පන්දහසකටත් වඩා පැරණි වන්නට ඉඩ ඇති බවද මනමේන්ද්‍රආරච්චි මහතාගේ විශ්වාසය වී ඇතැයි අප වාර්තාකරු කියයි. මෙම බොරළු කඳු ආශ්‍රිතව තිරිවානා පතුරු සහ කහ පාෂාණ බහුල වශයෙන් දක්නට ඇති බවත් ඒවා අතර මෙම ශිලා මෙවලම් දක්නට ඇති බවද කැළුම් මනමේන්ද්‍රආරච්චි මහතා පවසයි. එමෙන්ම වනාතවිල්ලුවට උතුරින් පිහිටි අරුවක්කාළු ප්‍රදේශයේ මයෝසින් පොසිල දක්නට ඇති බවත් මෙම පොසිල ස්ථරය කන්කසන්තුරේ දක්වා විහිදී ඇති බවද මනමේන්ද්‍රආරච්චි මහතා කියයි. නමුත් කන්නසන්තුරේ ප්‍රදේශයේ දක්වා ඇති පොසිල පාෂණවලට වඩා අරුවක්කාළු ප්‍රදේශයේ පොසිල වෙනස් කමක් දක්වන බවද ඒ මහතා කියා සිටියි. අරුවක්කාළු ප්‍රදේශයේ දක්නට ඇත්තේ වසර මිලියන ගණනක් පැරණි ඩොල්පින් සහ මෝරා මත්ස්‍යයින්ගේ පොසිල බවද ඔහු පවසයි. ඇතැම් විට මෙම මයෝසීන පාෂාණ සහ ශිලා මෙවලම් අතර සම්බන්ධයක් ඇද්ද යන්න සොයා බැලිය යුතු බවද ඒ මහතාගේ අදහස වී ඇත. කෙසේ වෙතත් මේ සම්බන්ධයෙන් පර්යේෂණ සිදු කළ යුතු නමුත් ඊට විවිධ බාධක ඇති බවද කැළුම් මනමේන්ද්‍රආරච්චි මහතා කියයි.", "URL": "https://sinhala.adaderana.lk/news.php?nid=29937", "Category": null, "Parent URL": null}