{"Source": "Adaderana", "Timestamp": "December 3, 2011 09:48 pm", "Headline": "සාකච්ඡාවලින් විසඳුමක් නැත්නම් කාරක සභාවට එන්නේ නෑ", "News Content": "ද්‍රවිඩ ජාතික සන්ධාන හා රජය අතර තවත් සාකච්ඡා වටයක් අද(03) පාර්ලිමේන්තු සංකීර්ණයේ දී පැවැත්වී තිබේ. ‍ නමුත් මෙම සාකච්ඡා වටය සාර්ථක නොවූ බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා සඳහන් කළේය. ‍ ජාතික ගැටලුවට විසඳුම් ලබාදෙන පාර්ලිමේන්තු විශේෂ කාරක සභාව සඳහා නාම යෝජනා බාරදෙන ලෙස අද රජය දැනුම් දුන් බව ඒ මහතා ප්‍රකාශ කළේය. ‍ කෙසේවෙතත් ද්‍රවිඩ ජාතික සන්ධානය හා රජය අතර සාකච්ඡාවලදී ගනු ලබන තීරණ රජයේ යෝජනා ලෙස පාර්ලිමේන්තු විශේෂ කාරක සභාවට ඉදිරිපත් කිරීමට ජනාධිපතිවරයා සහ ආර්. සම්බන්ධන් මහතා එකඟත්වයකට පැමිණ තිබූ බව ද ඒ මහතා කියා සිටියේය. ‍ නමුත් රජය සමග සාකච්ඡා ආරම්භ කර වසරකට ආසන්න කාලයක් ගතවුවද තවමත් ඒ තුළින් නිසි විසඳුමක් ලබා දී නොමැති බව සුරේෂ් ප්‍රේමචන්ද්‍රන් මහතා පැවසීය. ‍ එසේ එම සාකච්ඡා තුළින් විසඳුමක් නොමැතිව අදාළ කාරක සභාව සඳහා නාම යෝජනා ඉදිරිපත් කළ නොහැකි බව හෙතෙම පෙන්වාදෙයි. ‍ දෙසැම්බර් මාසය අවසන්වීමට පෙර මෙම සාකච්ඡා තුළින් අවසන් විසඳුමකට පැමිණිය යුතු බව ද රජයට දැනුම් දුන් බවද ඔහු ප්‍රකාශ කළේය. ‍ නමුත් ඒ සඳහා රජයේ එකඟත්වය පළ නොවූ බව ද ප්‍රේමචන්ද්‍රන් මහතා සඳහන් කළේය. ‍ අවසන් විසඳුමක් සඳහා එළඹියහොත් පමණක් කාරක සභාව සඳහා සහභාගි වන බවත්, එසේ නොවුණහොත් එම සභාවට ද්‍රවිඩ ජාතික සන්ධානය එක්නොවන බව ද මන්ත්‍රීවරයා අවධාරණය කළේය. ‍ රජය සමග පැවති සාකච්ඡාවලදී ද්‍රවිඩ ජාතික සන්ධානය ඉදිරිපත් කළ කරුණු සඳහා රජය මේ වනතුරු නිසි ප්‍රතිචාර දක්වා නොමැති බවත්, රජය තමන් රැවටීමට ලක්කරන බවත් අද දෙරණ වෙත අදහස් දක්වමින් සුරේෂ් ප්‍රේමචන්ද්‍ර මහතා පැවසීය.", "URL": "https://sinhala.adaderana.lk/news.php?nid=20442", "Category": null, "Parent URL": null}