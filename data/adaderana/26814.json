{"Source": "Adaderana", "Timestamp": "August 23, 2012 09:17 am", "Headline": "බෙල්ලන්විල පෙරහැර හේතුවෙන් අද සිට විශේෂ රථ වාහන සැලැස්මක්", "News Content": "බෙල්ලන්විල ඇසළ පෙරහැර අද සිට ලබන 25 වැනිදා දක්වා වීදි සංචාරය කෙරෙයි. ‍ මේ හේතුවෙන් පෙරහැර ගමන් ගන්නා මාර්ග ආශ්‍රිතව රථ වාහන තදබදයක් ඇති විය හැකි බැවින් ඒ සඳහා පොලීසිය විසින් විකල්ප මාර්ග හඳුන්වාදී තිබේ. ඒ අනුව පෙරහැර පවත්වන කාල සීමාව තුළදී පහත සඳහන් පරිදි මාර්ග වසා තැබීමට කටයුතු යොදා ඇතැයි පොලිස් මූලස්ථානය නිකුත් කළ නිවේදනයක සඳහන් වෙයි. 2012.08.23 පාවඩ පෙරහැර රාත‍්‍රී 9.30 ට ආරම්භ වී රාත‍්‍රී 12.00 පමණ වන විට අවසන් වීමට නියමිතය. මෙම කාල සීමාව තුළ මාර්ග අංක 119 මහරගම - දෙහිවල බස් මාර්ගය හා බොරලැස්ගමුව නගරය සහ බෙල්ලන්විල මංසන්දිය මාර්ගය වසා තැබීමට නියමිත බැවින් විකල්ප මාර්ග ලෙස මහරගම, පිළියන්දල කොළඹ සිට දෙහිවල දෙසට ගමන් ගන්නා වාහන පැපිලියාන මංසන්ධියට ගමන් කර එතැනින් වමට හැරී නැදිමාල ඔස්සේ ගමන් කල හැකිය. රත්මලාන, දෙහිවල සිට පැමිනෙන වාහන පැපිලියාන හරහා ගමන් කර කොළඹ සහ බොරලැස්ගමුව දෙසට ගමන් කිරීමට පහසුකම් සලසා ඇත. 2012.08.24 රන්සීවලී පෙරහැර මෙදින රාත‍්‍රී 9.00 ට පමණ ආරම්භ වී පසු දින අළුයම 01.00 ට පමණ අවසන් වීමට නියමිතය. පෙරහැර වීදි සංචාරය කරන කාලය තුලදී බොරලැස්ගමුව මංසන්ධිය, බෙල්ලත්තර විදුලි සංඥා කුළුන අසල පැපිලියාන විහාර මාවත හන්දියේ මාර්ගය වසා තැබීමට නියමිතය. විකල්ප මාර්ග ලෙස මහරගම, පිළියන්දල සිට දෙහිවල දක්වා පැමිණෙන වාහන පැපිලියාන වටරවුමට ගොස් එතනින් වමට හැරී නැදිමාල ඔස්සේ දෙහිවල, රත්මලාන දෙසට ගමන් කිරීමට පහසුකම් සලසා ඇත. දෙහිවල රත්මලාන සිට බොරලැස්ගමුව දෙසට පැමිණෙන වාහන පැපිලියාන හන්දියට පැමිණ කොළඹ දෙසට සහ බොරලැස්ගමුව දෙසට ප‍්‍රවාහන පහසුකම් සලසා ඇත. 2012.08.25 මෙදින රන්දෝලි මහ පෙරහැර රාත‍්‍රී 9.00 ට පමණ ආරම්භ වී පසු දින අළුයම 2.00 පමණ වනතෙක් වීදි සංචාරය කිරීමට නියමිතව ඇත. පෙරහැර බෙල්ලන්විල බෙල්ලත්තර, නැදිමාල, පැපිලියාන විහාර මාවත වන ප‍්‍රදේශවල වීදි සංචාරයේ යෙදෙනු ඇත. එම කාලය තුළ බොරලැස්ගමුව මන්සංධිය, අත්තිඩිය පාලම, නැදිමාල, පැපිලියාන බෝ ගස අසල පැපිලියාන හන්දිය යන ස්ථානවලින් මාර්ගය වසා තැබීමට නියමිතය. විකල්ප මාර්ග වශයෙන් මහරගම, පිළියන්දල සිට දෙහිවල දෙසට පැමිණෙන වාහන කොහුවල මංසන්දියට ගොස්, ගාලූ පාරට පැමිණ දෙහිවල දෙසට ගමන් කිරීමට පහසුකම් සලසා ඇත. දෙහිවල, රත්මලාන සිට පැමිණෙන වාහන දෙහිවලින් ගාලූ පාර ඔස්සේ විලියම් ග‍්‍රයින්ඩින් මිල්ස් ආයතනය අසලින් කොහුවල දෙසට පැමිණ නුගේගොඩ දෙසට ගමන් කිරීමට පහසුකම් සලසා ඇත.", "URL": "https://sinhala.adaderana.lk/news.php?nid=26814", "Category": null, "Parent URL": null}