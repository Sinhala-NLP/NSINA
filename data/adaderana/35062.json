{"Source": "Adaderana", "Timestamp": "June 19, 2013 11:31 am", "Headline": " ලොව සරණාගතයින් සංඛ්‍යාව මිලියන 7.6 යි  ", "News Content": "2012 වසරේ ලොව සරණාගතයින් සංඛ්‍යාව මිලියන 7.6ක් දක්වා ඉහළ ගොස් ඇති බව එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය පවසයි. 1994 වසරෙන් පසුව සරණාගතයින් සංඛ්‍යාව මෙවැනි වර්ධනයක් පෙන්වූ ප්‍රථම අවස්ථාව මෙය බව එම කාර්යාලය සඳහන් කරයි. සරණාගතයින් සංඛ්‍යාව වාර්තාගත ලෙස ඉහළ යාමට ප්‍රධාන සාධකයක් වී ඇත්තේ සිරියාවේ පවතින ගැටුම් හමුවේ සරණාගත භාවයට පත් වූ සංඛ්‍යාව සීග්‍රයෙන් ඉහළ යාම බව සරණාගතයින් පිළිබඳ මහකොමසාරිස් කාර්යාලය පෙන්වා දෙයි. එම කාර්යාලය නිකුත් කළ නවතම වාර්තාවකට අනුව සරණාගතයින් වැඩිම සංඛ්‍යාවක් වාර්තා වන රට වන්නේ ඇෆ්ගනිස්ථානයයි. සෝමාලියාව දෙවන ස්ථානයේත්, ඉරාකය තෙවන ස්ථානයේත්, සූඩානය සිව් වන ස්ථානයේත් පසු වන අතර සිරියාව 05 වන ස්ථානයේ පසුවෙයි. වසරකට පුද්ගලයින් මිලියන 7.6ක් සරණාගතභාවයට පත්වීම තුළ සෑම තත්පර 4කට වරක් ලොව කුමණ හෝ ස්ථානයක පුද්ගලයෙකු සරණාගත භාවයට පත්වන බව නිගමණය කළ හැකි බව ද එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය පෙන්වා දෙයි.", "URL": "https://sinhala.adaderana.lk/news.php?nid=35062", "Category": null, "Parent URL": null}