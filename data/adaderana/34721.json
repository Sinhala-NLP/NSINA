{"Source": "Adaderana", "Timestamp": "June 7, 2013 05:03 pm", "Headline": "සිසු සැරියට පාපැදි 500ක් ", "News Content": "මොණරාගල දිස්ත්‍රික්කයේ දුෂ්කර ප්‍රදේශවල පාසල් සිසුන් 500 දෙනෙකු සඳහා නොමිලේ පාපැදි ප්‍රදානය කිරීමට ජාතික ගමනාගමන කොමිෂන් සභාව තීරණය කර තිබේ. ජාතික ගමනාගමන කොමිෂන් සභාව ක්‍රියාත්මක කරනු ලබන සිසු සැරිය ව්‍යාපෘතිය යටතේ මෙම වැඩසටහන ක්‍රියාත්මක කරන බව සඳහන් වේ. පොදු ප්‍රවාහන පහසුකම් නොමැති හෝ අවම මට්ටමක පවතින, පාසල් බස් රථයක් යෙදවීමට තරම් ප්‍රමාණවත් සිසුන් සංඛ්‍යාවක් නොමැති, පාසලේ සිට කිලෝමීටර් දෙකකට වැඩිදුරින් පදිංචි වී සිටින වයස අවුරුදු 12ට වැඩි සිසු සිසුවියන් පිරිසක් සඳහා පාපැදි ප්‍රදානය කිරීමට නියමිතය. ලබන 10 වැනිදා මෙම පාපැදි ප්‍රදානය කිරීමට නියමිත අතර ඒ සඳහා මොණරාගල දිස්ත්‍රික්කයේ දුෂ්කර ප්‍රදේශවල පාසල් 50කින් සිසුන් තෝරාගෙන ඇති බව ජාතික ගමනාගමන කොමිෂන් සභාව පවසයි. මීට පෙර සිසු සැරිය ව්‍යාපෘතිය යටතේ අනුරාධපුරය, අම්පාර, මඩකලපුව, කිලිනොච්චි, කින්නියා, හම්බන්තොට, නුවරඑළිය, කොත්මලේ සහ ත්‍රීකුණාමලය යන ප්‍රදේශවල සිසු දරුවන් සඳහා පාපැදි ප්‍රදානය කරන ලදී.", "URL": "https://sinhala.adaderana.lk/news.php?nid=34721", "Category": null, "Parent URL": null}