{"Source": "Adaderana", "Timestamp": "November 13, 2012 06:33 pm", "Headline": " වතු නිවාසවල ගින්නක්- නිවාස 16 ක් ඉවරයි", "News Content": "නල්ලතන්නිය , ලක්ෂපාන මලේ තේ වත්තේ වාලමලේ කොටසේ වතු නිවාස පෙළක ගින්නක් හටගෙන තිබේ. එම ගින්නෙන් වතු නිවාස 16 ක් සම්පූර්ණයෙන්ම විනාශ වී ඇති බව පොලීසිය පවසයි. අද පස්වරු 2 . 30 ට පමණ මෙම ගින්න හටගෙන ඇති බව කියැවෙයි. දීපවාලී උත්සවය සමරමින් මෙම නිවාසවල වතු කම්කරුවන් දිවා ආහාරය ගනිමින් සිට ඇති අතර එක් නිවසක හටගත් ගින්න සෙසු ලයින් කාමරවලට ද පැතිර ගොස් ඇති බව අද දෙරණ වාර්තාකරු පවසයි. මෙම ගින්නෙන් වතු කම්කරුවන්ගේ පෞද්ගලික බඩු බාහිරාදිය සම්පුර්ණයෙන්ම විනාශ වී තිබේ. ගින්නෙන් විපතට පත් පවුල් 16 ට අයත් සාමාජිකයන් 65 දෙනෙකු අදාළ වත්තේ ළමා නිවාස ගොඩනැගිල්ලක රඳවා තබා ඇති බව පොලිසිය සඳහන් කරයි. ගින්නෙන් සිදුවූ අලාභය මෙතෙක් තක්සේරු කර නොමැති අතර අවතැන්වූවන්ට අවශ්‍ය පහසුකම් සලසා දීමට නුවර එළිය දිස්ත්‍රික් ලේකම්වරයා සහ අඹගමුව ප්‍රාදෙශිය සභාව පියවර ගෙන තිබේ.", "URL": "https://sinhala.adaderana.lk/news.php?nid=29160", "Category": null, "Parent URL": null}