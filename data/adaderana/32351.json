{"Source": "Adaderana", "Timestamp": "March 12, 2013 02:05 pm", "Headline": " සභාපති බිරිඳයි උපකුලපති සැමියයි - ආචාර්යවරුන් විරුද්ධයි", "News Content": "කොළඹ විශ්ව විද්‍යාලයේ උප කුලපති ධූරයට විශ්ව විද්‍යාල ප්‍රතිපාදන කොමිෂමේ සභාපතිනියගේ සැමියා පත්කිරීමේ සූදානමක් පවතින බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. මේවන විට විශ්ව විද්‍යාලයෙන් තිදෙනකු නම් කර ඇති බවත්, ඒ අතර විශ්ව විද්‍යාල ප්‍රතිපාදන කොමිෂමේ සභාපතිනියගේ සැමියා වන ජ්‍යෙෂ්ඨ කථිකාචාර්ය කුමාර හිරිඹුරේගම මහතාගේ නමද ඇතුළත්ව ඇති බවත් විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා කියා සිටියි. අද (12) කොළඹ පැවති මාධ්‍ය හමුවකදී හෙතෙම කියා සිටියේ මෙසේ උපකුලපති ධූරය සඳහා ආචාර්ය ප්‍රතිභා මහානාම, මහාචාර්ය ලක්ෂ්මන් දිසානායක යන මහත්වරුන්ගේ නම්ද යෝජනා වී ඇති බවයි. එසේ වුවද කුමාර හිරිඹුරේගම මහතා‍ට වඩා සුදුසුකම් සපිරුණු අය සිටියදී ඔහු පත්කිරීමේ ආණ්ඩුවේ සැලසුමක් ඇති බවත්, එකී තීරණය ආචාර්යවරුන්ගේ සමිති සම්මේලනය හෙළාදකින බවත් ඔහු සඳහන් කළේය. විශ්ව විද්‍යාල ප්‍රතිපාදන කොමිෂමේ සභාපති ධූරය බිරිඳ විසින් හොබවද්දී උපකුලපති බවට සැමියා පත්වීම ඉදිරියේදී ගැටලු සහගත තත්ත්වයක‍ට මංපාදනු ඇතැයි දේවසිරි මහතා පෙන්වා දුන්නේය. එය ආචාර ධර්ම මූලධර්මීය වශයෙන් උල්ලංඝණය කිරීමක් බව ඔහු එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32351", "Category": null, "Parent URL": null}