{"Source": "Adaderana", "Timestamp": "September 10, 2019 11:30 am", "Headline": "ලැව් ගිනිවලට හෙක්ටයාර දහස් ගණනක් බිළි", "News Content": "ඔස්ට්‍රේලියාවේ ප්‍රාන්ත දෙකක හටගෙන ඇති ලැව්ගිනිවලට මේ වන විට හෙක්ටයාර දහස් ගණනක් බිළි වී තිබේ. තද සුළඟ හේතුවෙන් ලැව්ගිනි සීඝ්‍රයෙන් ව්‍යාප්ත වෙමින් ඇති බව එරට වාර්තා සඳහන් කළේය. ඔස්ට්‍රේලියාවේ ක්වීන්ස්ලන්ඩ් හා නිව් සවුත් වේල්ස් යන ප්‍රාන්ත දෙක ලැව් ගිනි අපාදාවට ගොදුරු වී තිබේ. ප්‍රාන්ත දෙකේම හෙක්ටයාර දහස් ගණනක් මේ වන විට ගින්නෙන් දැවී විනාශ වී ඇති බවයි විදෙස් වාර්තා සඳහන් කරයි. සඳුදා වන විට ගින්නට හසුවීමෙන් ගොඩනැඟිලි 5ක් විනාශ වී තිබූ අතර තවත් නිවාස 5කට හානි සිදුව තිබුණි. කෙසේ නමුත් නිවාස 200ක් පමණ ගින්නෙන් බේරා ගැනීමට හැකිවූ බව ගිනි නිවීම් බලධාරීන් ප්‍රකාශ කළේය. නිව්සවුත් වේල්ස් ප්‍රාන්තයේ නැගෙනහිර වෙරළ තීරය ආශ්‍රිතව සුළඟේ වේගය පැයට කිලෝමීටර් 90ක් පමණ වන බවයි කාලගුණ බලධාරීන් පවසයි. මේ හේතුවෙන් ගින්න පාලනය කිරීම අතිශය දුෂ්කර වී ඇති බවද ඔවුන් පෙන්වා දෙයි.", "URL": "https://sinhala.adaderana.lk/news.php?nid=118740", "Category": null, "Parent URL": null}