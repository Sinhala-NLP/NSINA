{"Source": "Adaderana", "Timestamp": "December 13, 2011 09:34 am", "Headline": "සිරියාවේ ගැටුම්වලින් 5,000 ට වැඩි පිරිසක් මරුට", "News Content": "සිරියාවේ පැවති ගැටුම්වලින් පුද්ගලයින් 5,000 ට අධික පිරිසක් ජිවිතක්ෂයට පත්වී ඇති බව එක්සත් ජාතීන්ගේ සංවිධානය පවසයි. උද්ඝෝෂණවල නිරත වූ පුද්ගලයින් 14,000ක් පමණ අත්අඩංගුවට ගෙන ඇති බව එක්සත් ජාතීන්ගේ සංවිධානයේ මානව හිමිකම් ප්‍රධානී නවිපිල්ලෙයි මහත්මිය සඳහන් කරයි. පවතින ආණ්ඩුවට එරෙහිව සිරියානු ජනතාව පසුගිය මාර්තු ම‍සයේ සිට මෙලෙස උද්ඝෝෂණවල නිරත වේ. උද්ඝෝෂකයින් සහ ආරක්ෂක අංශ අතර ඇතිවු ගැටුම්වලින් ආරක්ෂක අංශ සාමාජිකයින් ද දහසක් පමණ මියගොස් ඇති බව එක්සත් ජාතීන්ගේ සංවිධානය පවසයි. සිරියානු ජාතිකයින් 12,000 ට අධික ප්‍රමාණයක් සහෝදර රටවලට පලා ගොස් ඇති බව ද එක්සත් ජාතීන්ගේ සංවිධානය ප්‍රකාශ කරයි. ඊයේ(12) දිනයේ පමණක් රාජ්‍ය විරෝධී උද්ඝෝෂකයින් සහ ආරක්ෂක අංශ අතර ඇතිවූ ගැටුම්වලින් පුද්ගලයින් විසිදෙනෙකු පමණ මියගොස් ඇති බව වාර්තා වේ. කෙසේ වෙතත් ගැටුම් මධ්‍යයේ වුව ද සිරියානු පළාත් පාලන ඡන්ද විමසීම පැවැත්වීමට බලධාරීන් කටයුතු කර තිබේ. පළාත් පාලන ඡන්දය විපක්ෂය වර්ජනය කිරීම හේතුවෙන් ඡන්දය ප්‍රකාශ කිරීමේ ප්‍රතිශතය අඩුවී ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=20645", "Category": null, "Parent URL": null}