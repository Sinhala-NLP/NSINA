{"Source": "Adaderana", "Timestamp": "October 12, 2010 12:07 pm", "Headline": "රාජකාරියට බාධා කළැයි හිමිනමකට මාංචු වැටෙයි ", "News Content": "මහනුවර ඓතිහාසික දෙගල්දොරුව රජමහා විහාරයේ භාරකාර හිමිනම අත්අඩංගුවට ගෙන තිබේ. ඩෙංගු මර්දන කටයුතු සඳහා පැමිණි නිලධාරීන්ට බාධා පැමිණවූ බවට ලැබුණු පැමිණිල්ලක් මත අද(12) පෙරවරුවේ එම හිමිනම අත්අඩංගුවට ගත් බව පොලිසිය පවසයි. පසුගිය 9 වැනිදා අදාළ විහාරස්ථානයේ ඩෙංගු වාහක ‍බෝවන ස්ථාන පරීක්ෂා කිරීම සඳහා අමුණුගම, මහජන සෞඛ්‍ය පරීක්ෂකවරයා ඇතුළු නිලධාරී කණ්ඩායමක් දෙගල්දොරුව රජමහා විහාරයට පැමිණ තිබේ. විහාර භූමියේ මදුරුවන් බෝවන ස්ථාන රැසක් ‍තිබී ඇති අතර ඒ පිළිබඳ පරීක්ෂා කිරීමට භාරකාර හිමිනම බාධා එල්ල කළ බවට පැමිණිල්ලක් ඉදිරිපත්ව ඇති බව වත්තේගම පොලිසිය සඳහන් කරනු ලැබීය. ඒ අනුව රජයේ නිලධාරීන්ගේ රාජකාරියට බාධා කිරීමේ චෝදනා මත එම හිමිනම අත්අඩංගුවට ගෙන ඇත.", "URL": "https://sinhala.adaderana.lk/news.php?nid=11446", "Category": null, "Parent URL": null}