{"Source": "Adaderana", "Timestamp": "August 19, 2016 10:40 am", "Headline": "උතුරේ පන්සල් ඉදිකරන්නට බාධාවක් නෑ", "News Content": "උතුරු පළාතේ බෞද්ධ සිද්ධස්ථාන ඉදිකිරීම සම්බන්ධයෙන් ගැටළුවක් නොමැති බව උතුරු පළාත් ආණ්ඩුකාර රෙජිනෝල්ඩ් කුරේ මහතා පවසයි.මහා පරිමාණයෙන් කෝවිල් සහ ක්‍රිස්තියානි ආගමික ස්ථානද මෙම ප්‍රදේශයේ ඉදිකෙරෙමින් පැවතුණද, මුළු උතුරු පළාතටම ඇත්තේ පන්සල් 13ක් පමණක් බව ආණ්ඩුකාරවරයා සඳහන් කළේය.‍හින්දු කෝවිල් හෝ ක්‍රිස්තියානි පල්ලි ඉදිකිරීම සම්බන්ධයෙන් තමාගේ කිසිදු විරෝධයක් නොමැති බවත්,උතුරේ වෙසෙන බෞද්ධයින් වෙනුවෙන් පන්සල් ඉදිකිරීම සම්බන්ධයෙන්ද ගැටළුවක් තිබිය නොහැකි බව රෙජිනෝල්ඩ් කුරේ මහතා පෙන්වාදෙයි.මුලතිව් දිස්ත්‍රීක්කයේ කෝකිලායි ප්‍රදේශයේ පුද්ගලික ඉඩමක පන්සලක් ඉදිකරන බවට පවත්නා චෝදනාවක් සම්බන්ධයෙන් ඊයේ පැවති මාධ්‍ය හමුවකදී මාධ්‍යවේදියෙකු විසින් විමසන ලදුව ඊට පිළිතුරු ලබාදෙමින් ආණ්ඩුකාරවරයා කියා සිටියේ අධිකරණය විසින් එම පන්සල ඉදිකිරීමට අවසර ලබාදී ඇති බවයි.එම කෝකිලායි ප්‍රදේශයේ ජීවත්වන සිය ගණනක්වන සිංහල ජනයාට එම පන්සල වැඩදායි වනු ඇති බවද හෙතෙම වැඩිදුරටත් සඳහන් කළේය.බෞද්ධ ජනයා නොමැතිව වුවද උතුරේ එල්.ටී.ටී.ඊ සංවිධානය පරාජය කිරීමෙන් පසු බෞද්ධ සිද්ධස්ථාන වැඩි වශයෙන් ඉදිකෙරෙන බවත්,සිංහබ-බෞද්ධ බල ව්‍යාපෘතියේ කොටසක් ලෙස ආරක්ෂක හමුදාවන් විසින් ඒවා ඉදිකරන බවටත් චෝදනා පවතී.", "URL": "https://sinhala.adaderana.lk/news.php?nid=63216", "Category": null, "Parent URL": null}