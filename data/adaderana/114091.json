{"Source": "Adaderana", "Timestamp": "July 14, 2019 09:08 am", "Headline": "නිවසට ආ දැවැන්තයා", "News Content": "මැදවච්චිය, පූනෑව, කිඩවරන්කුලම ප්‍රදේශයේ නිවසක් වෙත ඇතුළු වු දැවැන්ත කිඹුලෙකු මැදවච්චිය වන ජීවි කාර්යාල නිලධාරීන් දැඩි පරිශ්‍රමයක් යොදා මෙල්ල කර ඇත. ඊයේ (13) සවස අඩි 8ක පමණ දිගින් යුතු කිඹුලෙකු ජලය සොයාගෙන ගම්වැදී ඇති අතර, එහිදි බල්ලන්ගේ බිරීමත් සමඟ කිඹුලා නිවසක් වෙත ඇතුළු වී තිබිණ. නිවැසියන් වනජීවි කාර්යාල නිලධාරීන් වෙත කරන ලද දැනුම්දීමක් මත වනජිවි නිලධාරීන් පැමිණ කිඹුලා අල්ලගෙන ඇති බව අද දෙරණ වාර්තාකරු පැවසීය. කිඹුලා අල්ලා ගැනීමට දැඩි වෙහෙසක් ගැනීමට සිදුවු අතර කිඹුලා නිවසේ භාණ්ඩ පෙරළමින් කැරකෙමින් මෙල්ල කිරීමට අපහසු වී ඇත. වන ජීවි නිලධාරීන් දැඩි පරිශ්‍රමයකින් කිඹුලා අල්ලාගෙන ජල ‍පෝෂක ප්‍රදේශයක් වෙත මුදා හැරීමට රැගෙන ගොස් ඇත. සිද්ධිය සම්බන්ධයෙන් ප්‍රදේශවාසීන් ප්‍රකාශ කර ඇත්තේ ගොඩබිමදී මෙල්ල කිරීමට අපහසු කිඹුලෙකු තමන් පළමු වතාවට දුටු බවයි.", "URL": "https://sinhala.adaderana.lk/news.php?nid=114091", "Category": null, "Parent URL": null}