{"Source": "Adaderana", "Timestamp": "April 25, 2016 02:29 pm", "Headline": "ෆොන්සේකාගේ මන්ත්‍රීකමට තට්ටු කරන පෙත්සම අනිද්දා සලකා බලයි", "News Content": "ෆීල්ඩ් මාර්ෂල් සරත් ෆොන්සේකා මහතා එජාප ජාතික ලැයිස්තුවෙන් පාර්ලිමේන්තුවට පත්කිරීම අහෝසි කරන ලෙස ඉල්ලා ගොනු කළ පෙත්සමක් අනිද්දා(27)වන දින සලකා බැලීමට ශ්‍රේෂ්ඨාධිකරණය තීරණය කර තිබේ.‍මෙම පෙත්සම ගොනු කර ඇත්තේ එජනිස දකුණු පළාත් සභා මන්ත්‍රී අජිත් ප්‍රසන්න මහතා විසිනි.අදාළ පෙත්සම අද(24)කැඳවූ අවස්ථාවේදී ශ්‍රේෂ්ඨාධිකරණය විසින් පවසා ඇත්තේ මෙම සිද්ධියට අදාළව තවත් පෙත්සමක් 24 වන දින සලකා බැලීමට නියමිත බවය.එම නිසා පෙත්සම් දෙකම එදිනට සලකා බැලීම වඩා සුදුසු බව ශ්‍රේෂ්ඨාධිකරණය විසින් දැනුම් දී තිබේ.ඒ අනුව මෙම පෙත්සම් ගොනු කිරීමට අදාළව දෙපාර්ශවයේම නීතිඥයින්ට එදිනට කරුණු දක්වන ලෙස අධිකරණයෙන් නියෝග කරන ලදී.එජාපයෙන් මැතිවරණයට තරග නොකළ සරත් ෆොන්සේකා මහතා එම පක්ෂයේ ජාතික ලැයිස්තුවෙන් මන්ත්‍රීවරයෙකු ලෙස පත්කිරීම ආණ්ඩුක්‍රම ව්‍යවස්ථාවට පටහැණි බව පෙත්සම්කාර අජිත් ප්‍රසන්න මහතා පෙන්වාදී තිබේ.ඒ අනුව මෙම පත්කිරීම බල රහිත කිරීමේ නියෝගයක් නිකුත් කරන මෙන් පෙත්සම්කරු ඉල්ලා තිබේ.", "URL": "https://sinhala.adaderana.lk/news.php?nid=59481", "Category": null, "Parent URL": null}