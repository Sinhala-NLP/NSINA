{"Source": "Adaderana", "Timestamp": "February 6, 2012 08:49 am", "Headline": "ඉරාන ගැටලුව පෙන්වා ඉන්ධන මිල වැඩිකිරීමේ අවදානමක්", "News Content": "මේ වන විට පවත්නා වාතාවරණය අනුව ඉන්ධන මිල ඉහළ යාමේ අවදානමක් පවතින බව ඛනිජ තෙල් සංස්ථා ජාතික සේවක සංගමය පවසයි. ඉරානයට එරෙහිව එල්ල වී ඇති සම්බාධක පෙන්වමින් මෙරට ඉන්ධන මිල ඉහළ දැමීමේ උත්සහයක රජය නිරත වෙමින් සිටින බව එම සංගමයේ සභාපති ආනන්ද පාලිත මහතා පෙන්වා දෙයි. මෙරට විසින් 70% ක් බො‍රතෙල් ලබාගන්නේ ඉරානයෙන් බවත්, ඉරානයෙන් බොරතෙල් මිලටගැනීමේ අවස්ථාව ඇහිරුණහොත් කරුණු 02 ක් යටතේ ගැටලු මතුවන බව ඒ මහතා පෙන්වාදෙයි. ඒ අනුව විදේශ විනිමය අර්බුදයක් තුළ බොරතෙල් මිලදී ගැනීම ගැටලුවකට ලක්වන බවත්, එම හේතුව මත නියත වශයෙන්ම ඉන්ධන මිල ඉහළ යාමක් සිදුවන බවත් සභාපතිවරයා අවධාරණය කළේය. දැනට සංස්ථාව තුළ පවතින නාස්තිය, දූෂණය හා අකර්මන්‍යතාවය තුරන් කර මිල ස්ථාවරව තබාගැනීමට ආණ්ඩුව කටයුතු කළ යුතු බව ද හෙතෙම සඳහන් කළේය. එසේ නොවුණහොත් රජය මෙසේ ඉරාන ගැටලුව පෙන්වා ඉන්ධන මිල ඉහළ නැංවීමේ අවදානමක් මතුව තිබෙන බව ආනන්ද පාලිත මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21901", "Category": null, "Parent URL": null}