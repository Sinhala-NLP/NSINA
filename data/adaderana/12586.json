{"Source": "Adaderana", "Timestamp": "December 4, 2010 09:04 am", "Headline": "රංගේට පහරදුන් අයට එරෙහිව උපරිම පියවර ගැනීමට කරූ එකඟවෙයි", "News Content": "පාර්ලිමේන්තු මන්ත්‍රී පාලිත රංගේ බණ්ඩාර මහතාට පහරදුන් පුද්ගලයින්ට එරෙහිව උපරිම පියවර ගන්නා බවට පක්ෂයේ නියෝජ්‍ය නායක කරූ ජයසූරිය මහතා එකඟ වූ බව එක්සත් ජාතික පක්ෂ පුත්තලම දිස්ත්‍රික් යොවුන් පෙරමුණ පවසයි. කරූ ජයසූරිය මන්ත්‍රීවරයා සමග ඊයේ(03) පැවති සාකච්ඡාවකදී මෙම එකඟත්වය පළ කළ බව එම පෙරමුණේ සභාපති අසේල ප්‍රේමලාල් මහතා පැවසුවේය. රංගේ බණ්ඩාර මහතාට පහරදීම සම්බන්ධ සාධාරණ විනය පරීක්ෂණයක් නොපැවැත්වීම හේතුවෙන් ඔහුට සාධාරණයක් ඉටුකරදීම සඳහා එක්සත් ජාතික පක්ෂ මූලස්ථානය ඉදිරිපිටදී සත්‍යග්‍රහයක් පැවැත්වීමට තීරණය කළ ඔහු සඳහන් කළේය. එම සත්‍යග්‍රහයෙන් පසු නියෝජ්‍ය නායකවරයාගෙන් සාකච්ඡා කිරීමට ආරාධනයක් ලැබුණු බවත්, ඒ සම්බන්ධව සාධාරණ තීරණයක් සතියක් තුළ ලබාදීමට එකඟවූ බවත් ඒ මහතා කියා සිටියේය.", "URL": "https://sinhala.adaderana.lk/news.php?nid=12586", "Category": null, "Parent URL": null}