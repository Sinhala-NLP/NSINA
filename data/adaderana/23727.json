{"Source": "Adaderana", "Timestamp": "April 23, 2012 07:36 am", "Headline": "ශතිස් පෙරේරා නික්ම යයි", "News Content": "ජනප්‍රිය ගායන ශිල්පි ශතිස් පෙරේරා මහතා අද අලුයම කොළඹ පුද්ගලික රෝහලකදී අභාවප්‍රාප්ත වී තිබේ. කලකට ඉහතදී අභාවප්‍රාප්ත වූ ප්‍රවීණ ගායන ශිල්පි ෂෙල්ටන් පෙරේරා මහතාගේ පුතෙකු වන ඔහු උපත ලබා තිබුණේ 1969 වසරේ මැයි 29 වැනි දාය. එබැවින් මිය යන විට ඔහු 42 වන වියෙහි පසුවිය. එක්දරු පියෙකු වන ශතිස් පෙරේරා මහතා රෝගාතුරුව මාසයකට අධික කාලයක් කොළඹ පෞද්ගලික රෝහලක ප්‍රතිකාර ලබමින් සිටියේය. දේහය පිළිබඳ අවසන් කටයුතු ලබන බදාදා සිදු කිරීමට පවුලේ ඥාතීන් විසින් තීරණය කර ඇත. සැමවිටම රසිකයන් සමඟ ගත කළ සතිෂ් පෙරේරා නූතන තරගකාරී සංගීත රටාවට එදිරිවාදිකම් නොකළ ද තම අනන්‍යතාව ඔස්සේ කිසිඳු අඩුවකින් තොරව රසිකයන් පිනවූවෙකු ලෙස බොහෝ දෙනා හඳුනාගනියි. පස් දෙනෙකුගෙන් සමන්විත පවුලේ තුන්වැනියා වූ සතිෂ් පෙරේරා සිය පියාණන් වූ ෂෙල්ටන් පෙරේරාගේ ගමන් මඟ යමින් ගීත ලෝකයට පිවිසියේය. අවාසනාවන්ත ලෙස ලියුකේමියා රෝගයට ලක් වීමෙන් මාස එකහමාරක් පමණ රෝහල් ගතව ප්‍රතිකාර ලබමින් සිටි සතිෂ් පෙරේරා ආදරණීය බිරිඳ සිය පුතු ඇතුළු පවුලේ සැම පමණක් නොව රටම හඬවමින් නික්ම ගියේය. සතිෂ් පෙරේරා ආදරණීය කලාකරුවාගේ දේහය මේ වන විට නොම්මර 76න් 9 ‍, ජෝතිකාරාම පාර , කළල්ගොඩ , තලවතුගොඩ ලිපිනයේ ඔහුගේ නිවසේ තැන්පත් කර ඇති අතර අවමංගල්‍ය කටයුතු බොරැල්ල කනත්තේ දී සිදු කිරීමට නියමිතය.", "URL": "https://sinhala.adaderana.lk/news.php?nid=23727", "Category": null, "Parent URL": null}