{"Source": "Adaderana", "Timestamp": "March 2, 2019 11:32 am", "Headline": "ඩකා නුවරට හදිසියේ ගොඩබැස්වූ ගුවන් යානය", "News Content": "කාර්මික දෝෂයක් හේතුවෙන් ගුවන් යානයක් බංග්ලාදේශයේ ඩකා නුවර ශාහ්ජලාල් ජාත්‍යන්තර ගුවන් තොටුපල වෙත හදිසියේ ගොඩබස්වා ඇති බව වාර්තා වෙයි. එරට ඔස්මානි ගුවන් තොටුපලෙන් ගමන් ආරම්භ කළ ‍මගීන් 69 දෙනෙකු රැගත් යානය පැය 02ක පමණ කාලයකින් පසු ගොඩබැස්වීමට කටයුතු කර ඇති බව සඳහන්ය. යානයේ රෝදයක ඇතිවූ පිපිරීමක් හේතුවෙන් කාර්මික දෝෂය හටගෙන ඇති අතර ඒ සම්බන්ධයෙන් එහි නියමුවා ඩකා ගුවන් තොටුපල බලධාරීන් දැනුවත් කර ඇත. යානය ගොඩබස්වන අවස්ථාවේදී ගුවන් තොටුපල බලධාරීන් ගිලන් රථ සහ ගිනි නිවීමේ රථ ද සූදානම් කර තිබූ බව වාර්තා වෙයි. කෙසේවෙතත් ගුවන් යානය සාර්ථකව ගොඩබැස්වීමට නියමුවා සමත් වී ඇති අතර සිද්ධියෙන් කිසිවෙකුටත් හානියක් සිදුව නැත.", "URL": "https://sinhala.adaderana.lk/news.php?nid=105338", "Category": null, "Parent URL": null}