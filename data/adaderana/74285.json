{"Source": "Adaderana", "Timestamp": "June 16, 2017 04:56 pm", "Headline": " විග්නේශ්වරන්ට එරෙහි වූයේ ඇයි - සුමන්දිරන් පැහැදිලි කරයි", "News Content": "උතුරේ ප්‍රධාන අමාත්‍ය සී.වී විග්නේශ්වරන් විසින් පළාත් සභාවේ චෝදනා එල්ලවූ අමාත්‍යවරුන් සිව්දෙනාගෙන් වැරදිකරුවන් බවට තහවුරු වූ දෙදෙනා පමණක් ඉවත්කිරීමට කටයුතු කරන්නේනම් විශ්වාසභංගය යළි කැඳවීමට තම පක්ෂය සුදානම් බව ඉලංකෙයි තමිල් අරසු කච්චි නියෝජ්‍ය මහලේකම්, පාර්ලිමේන්තු මන්ත්‍රී එම්.ඒ සුමන්දිරන් මහතා පවසයි.පළාත් සභාවේ අමාත්‍යවරුන් සිව්දෙනෙකු අමාත්‍ය ධූරයෙන් ඉවත්කොට එම අමාත්‍ය ධූර ප්‍රධාන අමාත්‍යවරයා වෙත පවරා ගැනීම සම්බන්ධයෙන් සී.වී විග්නේශ්වරන් මහතාට එරෙහිව පළාත් සභාවේ මන්ත්‍රීවරුන් 21 දෙනෙකු අත්සන් කොට ආණ්ඩුකාරවරයාට විශ්වාසභංගයක් බාරදෙනු ලැබිණි.එසේ තිබියදී අද (16) දිනයේ උතුරේ ප්‍රදේශ කිහිපයක ප්‍රධාන අමාත්‍යවරයාට සහය පළකරමින් හර්තාල් ව්‍යාපාරයක් දියත්වී තිබුණු අතර පළාත් සභාවේ 31 දෙනෙකුගේ යුතු සභිකයින්ගෙන් 15 දෙනෙකු අද වන විට ප්‍රධාන අමාත්‍යවරයාට සහය පළකොට පෙත්සමක් බාරදී ඇති බවත් අප වාර්තාකරු පවසයි.කෙසේ වෙතත් මේ සම්බන්ධයෙන් අද දෙරණ කළ විමසීමකදී එම්.ඒ සුමන්දිරන් මන්ත්‍රීවරයා කියා සිටියේ ඉලංකෙයි තමිල් අරසුකච්චි විසින් ප්‍රධාන අමාත්‍යවරයාට එරෙහිව මෙම විශ්වාසභංගය ගෙන ආ බවයි.උතුරු පළාත් සභාවේ අමාත්‍යවරයෙකු සම්බන්ධයෙන් දූෂණ චෝදනා එල්ලවූ අවස්ථාවේදී එම අමාත්‍යවරයාට එරෙහිව ක්‍රියාමාර්ග ගන්නා ලෙස ප්‍රධාන අමාත්‍යවරයාගෙන් ඉල්ලීමක් කළ බවත්, එම ඉල්ලීම පිළිබඳ ඒ මොහොතේ ඔහු කිසිදු තැකීමක් නොකළ බවත් සුමන්දිරන් මහතා සිහිපත් කළේය.ඉක්බිතිව මෙම ගැටළුව සම්බන්ධයෙන් ක්‍රියා මාර්ග ගත යුතු බවට පළාත් සභාවේ යෝජනාවක් සම්මත කරගත් බවත්, එම යෝජනා සම්මත කරගැනීමෙන් පසුව මෙම ගැටළුවට අදාළව පළාත් අමාත්‍යවරුන් සිව්දෙනෙකු සිටින බව ප්‍රධාන අමාත්‍යවරයා විසින් දැනුම්දී ඒ පිළිබඳ සොයාබැලීම සඳහා කමිටුවක් පත් කළ බවත්, මන්ත්‍රීවරයා පෙන්වා දුන්නේය.එම කමිටුවේ විමර්ශන වලට අනුව දෙදෙනෙකු වැරදිකරුවන් බවට තහවුරු වූ බවත්, ඒ අනුව එකී දෙදෙනා ඉවත් කිරීමට පියවර ගන්නා ලෙස ප්‍රධාන අමාත්‍යවරයාගෙන් ඉල්ලා තිබියදී ප්‍රධාන අමාත්‍යවරයා විසින් සිව්දෙනාම ඉවත් කිරීමට තීරණය කිරීම නිසා මෙලෙස විශ්වාසභංගයක් ගෙන ඒමට සිදුවූ බව ඔහු අවධාරණය කළේය.කෙසේ වෙතත් ප්‍රධාන අමාත්‍යවරයාගේ තීරණය වෙනස් කොට වැරදිකාර දෙදෙනා පමණක් ඉවත් කිරීමට පියවර ගන්නේනම් විශ්වාසභංග යෝජනාව ඉවත්කර ගැනීමට තම පක්ෂ සාමාජිකයින් කටයුතු කරනු ඇති බව මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=74285", "Category": null, "Parent URL": null}