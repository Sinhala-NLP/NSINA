{"Source": "Adaderana", "Timestamp": "December 22, 2018 12:32 pm", "Headline": "කම්කරු නීති ප්‍රතිසංස්කරණයකට එරෙහිව දැවැන්ත විරෝධතාවක්", "News Content": "කම්කරු නීති ප්‍රතිසංස්කරණයකට එරෙහිව හංගේරියාවේ දැවැන්ත විරෝධතාවක් පැවැත්වෙයි. විදෙස් මාධ්‍ය වාර්තා කළේ එය රට තුළ දැවැන්ත වැඩවර්ජන ක්‍රියාමාර්ගයක් දක්වා වර්ධනය වීමේ වැඩි ඉඩක් පවතින බවයි. කම්කරු නීතියකට විරෝධය පළකිරීම සඳහා හංගේරියානු වැසියන් දහස් ගණනක් වීථි බැස තිබේ. එමඟින් සේවකයින් අතිකාල සේවයේ යොදවන කාලය දෙගුණයකට ආසන්න ප්‍රමාණයකින් ඉහල නැංවීම මෙලෙස විරෝධය පළවීමට හේතුවයි. මෙහිදී විරෝධතාකරුවන් හංගේරියානු ජනාධිපති යානෝස් ඒඩර් (Janos Ader)ගේ කාර්යාලය දක්වා පාගමනින් ගමන් කර තිබේ. ඒ ජනාධිපතිවරයා අදාළ නීතියට අත්සන් තැබීමට විරෝධය පළකිරීමක් ලෙස බව විදෙස් වාර්තා සඳහන් කරයි. මේ අතර එරට අග්‍රාමත්‍ය වික්ටර් ඕබන් (Victor Orban) අදාළ නීතිය අවඥාවට ලක්කරමින් අදහස් පළකර ඇති බව සඳහන්ය. මේ පියවර සමඟ හංගේරියානු සේවකයින්ට වසරකට පැය 250ත් 400 ත් අතර අතිකාල ප්‍රමාණයක් ලබා දෙනු ලැබේ. කෙසේ වෙතත් එම අතිකාල පැය සඳහා ගෙවීම වසර තුනක් දක්වා ප්‍රමාද වීමේ සම්භාවිතාවක් පවතියි. නව ප්‍රතිසංස්කරණය සම්බන්ධව හංගේරියානු වෙළඳ සංගම්වල දැඩි විරෝධය පළවී ඇති අතර ඉදිරියේදී රට තුළ දැවැන්ත වැඩවර්ජනයක් පවත්වන බවට ඔවුන් අනතුරු අඟවයි. විරෝධතාවලට එරට වාමාංශික පක්ෂවල සහය හිමි වී ඇති බවද වර්තා වෙයි. මෙහිදී ඇතැම් විරෝධතාකරුවන් නව උසාවි බල ගැන්වීම සම්බන්ධව තවත් නීතියකට විරෝධය පළකර ඇති බව දැක්වෙයි. එමඟින් අධිකරණය දේශපාලනීකරණය වන බව ඔවුන් පෙන්වා දෙයි. මේ අතර රජයට එරෙහිව මෙම විරෝධතා සංවිධානය කිරීම පිටුපස සිටින්නේ හංගේරියාවේ උපත ලැබූ අමෙරිකානු ධන කුවේරයෙකු වන ජෝර්ජ් සෝරෝස් (George Soros)බවට ජනාධිපතිවරයා චෝදනා කරයි. කෙසේ වෙතත් තමාට එරෙහිව එල්ල වන සියලු චෝදනා ප්‍රතික්ෂේප කරමින් සෝරෝස් පවසා ඇත්තේ හංගේරියානු බලධාරීන් තමා දේශපාලන පලිහක් ලෙස භාවිතා කරන බවයි.", "URL": "https://sinhala.adaderana.lk/news.php?nid=101140", "Category": null, "Parent URL": null}