{"Source": "Adaderana", "Timestamp": "September 14, 2016 01:07 pm", "Headline": "ශ්‍රීලනිපය අරන් හදාගන්න දරු‍වෝ ඉන්නවා-ඒ අය අම්මා හඳුනන්නේ නෑ", "News Content": "සම්මත කෙරුණු වැට් බදු සංශෝධන පනත සම්මත වූයේ ශ්‍රීලනිපයේ යෝජනාවන්ද ඇතුළත්ව බව ඛනිජ තෙල් සම්පත් සංවර්ධන අමාත්‍ය චන්දිම වීරක්කොඩි මහතා පවසයි.‍පැවති වැට් බදු සංශෝධන යෝජනාවන්හි සුළු පරිමාන වෙළෙඳුන්ට එල්ල කර තිබුණු බදු බර ප්‍රධාන ගැටළුවක්ව පැවති බවත්, තම පක්ෂ‍ය මැදිහත්වී කරනු ලැබූ යෝජනා තුළින් එය ඉවත් කරන්නට හැකි වූ බවත් හෙතෙම කියා සිටියේ අද (14) ‍කොළඹ පැවති මාධ්‍ය හමුවකදීය.කෙසේ වෙතත් ශ්‍රීලනිපය ආණ්ඩුව තුළ සිටිමින්ම විපක්ෂයේ කාර්යභාර්ය ඉටුකරන බවත්, ඒකාබද්ධ විපක්ෂය කරනුයේ කතා පවත්වමින් සිටීම පමණක් බවත් වීරක්කොඩි මහතා සඳහන් කළේය.ඉදිරි වසර සඳහා අයවැය ලබන නොවැම්බරයේදී ගෙන එන බැවින් ඒ සඳහාද ශ්‍රීලනිපයේ යෝජනා ඉදිරිපත් කරන බවත්, වඩා ජනතාවාදි අයවැයික් සකස් කර ගැනීම සඳහා එය මහඟු පිටුවහළක් වනු ඇති බවත් ඔහු පෙන්වා දුන්නේය.මෙහිදී මාධ්‍යවේදියෙකු ප්‍රශ්නයක් අසමින් විමසා සිටියේ ශ්‍රීලනිපයේ සභාපතිවරයා වන ජනාධිපති ඒකාබද්ධ විපක්ෂය නියෝජනය කරන ශ්‍රීලනිප මන්ත්‍රීවරුන් සමග සාකච්ඡා පැවැත්වූ බවට පැතිරෙන ආරංචි සම්බන්ධයෙන් කුමක් කිව හැකිද යන්නයි.මෙහිදී අමාත්‍යවරයා ප්‍රතිචාර දක්වමින් කියා සිටියේ ජනාධිපතිවරයාට ඒකාබද්ධ විපක්ෂ ශ්‍රීලනිප මන්ත්‍රීවරුන් නොමැති බව හා ඇත්තේ ශ්‍රීලනිපය පමණක් බවයි.එහෙත් ශ්‍රීලනිපය විසින් අරන් හදාගනු ලැබූ දරුවන් පිරිසක් සිටින බවත්, ඔවුන් නම් සිය මව හෝ හඳුනන්නේ නැති බවත් වීරක්කොඩි මහතා සඳහන් කළේය.ඉදිරියේදී ශ්‍රීලනිපය අත ලකුණින් මැතිවරණයට තරඟ කරනු ලබද්දී සන්ධානයේ සෙසු පක්ෂවලට එය අසාධාරණයක් නොවන බවත්, ඔවුන්ට ද අත ලකුණෙන් ඉදිරිපත්විය හැකි බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64078", "Category": null, "Parent URL": null}