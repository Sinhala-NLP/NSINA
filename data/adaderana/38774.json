{"Source": "Adaderana", "Timestamp": "November 12, 2013 11:15 am", "Headline": "දහ තුන් වියැති දියණියට අතවර කළ නරුම පියා අත්අඩංගුවේ", "News Content": "වයස අවුරුදු 13 ක තම වැඩමහල් දියණිය අවස්ථා කීපයකදී දුෂණය කළ බව කියන අවුරුදු 38 ක් වන සැකකරුවෙකු අත්අඩංගුවට ගෙන ඇති බව පුත්තලම පොලීසිය පවසයි. අතවරයට පත්ව ඇත්තේ කොට්ටුකච්චිය - ඇතුන්ගොඩ ප්‍රදේශයේ පදිංචිව සිටි පාසල් සිසුවියකි. අතවරයට පත්ව ඇති දැරිය එම ප්‍රදේශයේම පාසලක 08 වන වසර පන්තියේ ඉගෙනුම ලබමින් සිට ඇති අතර ඇයගේ මව රැකියාවක් සදහා විදේශ ගතවී සිටින බව අද දෙරණ වාර්තාකරු පවසයි. තම නැගනියන් දෙදෙනා සමග අතවරයට පත් දැරිය පියා බාරයේ සිට ඇති බව කියැවෙයි. පසුගිය කාලයේ අවස්ථා කීපයකදීම සැකකාර පියා විසින් තම බාලවයස්කාර දැරියට අතවර කර ඇත. තම පියා විසින් සිදුකරන අතවරයන් ඉවසා ගත නොහැකි තැන දැරිය විසින් මේ බව තම මිත්තණියට පවසා තිබේ. ඉන්පසුව මිත්තණිය විසින් මේ සම්බන්ධයෙන් පුත්තලම පොලීසියට පැමිණිල්ලක් කරමින් තොරතුරු පවසා ඇත. ඒ අනුව පරීක්ෂණ සිදු කළ පොලීසිය සැකකරු අත්අඩංගුවට ගෙන ඇති අතර දැරිය වෛද්‍ය පරීක්ෂණයකට යොමු කළ විට අනාවරණය වී ඇත්තේ ඇය අවස්ථා කීපයකදීම දුෂණයට ලක්වී ඇති බවය. සැකකරු පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=38774", "Category": null, "Parent URL": null}