{"Source": "Adaderana", "Timestamp": "November 13, 2013 10:05 pm", "Headline": "නැගෙනහිර පළාත් ජනතාවට අනන්‍යතා සහතික ලැබෙයි ", "News Content": "නැගෙනහිර පළාතේ 45000 කට වැඩි පිරිසකට ජාතික හැඳුනුම්පත් සහ උප්පැන්න සහතික ලබාදීමේ ජංගම සේවයමේ වන විට ක්‍රියාත්මක වන බව කැෆේ සංවිධානය පවසයි. පුද්ගලයින් ලියාපදිංචි කිරීමේ දෙපාර්තමේන්තුව සහ ශ්‍රි ලංකා මානව හිමිකම් කේන්ද්‍රය එක්ව ක්‍රියාවට නංවන මෙම වැඩසටහන සඳහා නිදහස් හා සාධාරණ මැතිවරණයක් සඳහා වන ජනතා ව්‍යාපාරය හෙවත් කැෆේ සංවිධානය පහසුකම් සපයයි. මඩකලපු දිස්ත්‍රික්කයෙන් ඇරඹි මෙම ජංගම සේවය මඩකලපු දිස්ත්‍රික්කයේ ප්‍රාදේශිය ලේකම් කොට්ඨාස 7ක් කේන්ද්‍ර කරගනිමින් පැවැත්වෙයි. මෙහි පළමු අදියර පසුගිය 11 දා වාකරේ ප්‍රාදේශිය ලේකම් කොට්ඨාසයෙන් ඇරඹි අතර ගතවු දින තුන තුළ පමණක් 1500 කට අධික සංඛ්‍යාවකට පහසුකම් සැපයීමට හැකිව තිබේ. ගතවු දින තුන තුළ වාකරේ ප්‍රාදේශීය ලේකම් කොට්ටාසයේ ස්ථාන 5 කදී ජංගම සේවා 5ක් පවත්වනු ලැබීය. කනුක්කේනි සංස්කෘතික ශාලාව,මාන්කේනි විද්‍යාලය, වාකරේ ජනාධිපති විද්‍යාලය,පනිච්චන්කේනි දෙමළ විද්‍යාලය සහ පාලච්චේනයි විද්‍යාලය යන විද්‍යාල වලදී මෙම වැඩසටහන ක්‍රියාත්මක කෙරිණි. මෙහිදී ජාතික හැදුනුම්පත සහ වෙනත් අනන්‍යතා සහතික ලබාගැනීමේදී සම්පුර්ණයෙන් නොමිලයේ සේවා සියල්ල සැපයෙන අතර, හැදුනුම්පත් ලබාගැනීමේ ක්‍රියාවලියේදී අදාළ ඡායා රූප පවා නොමිලයේ ලබාදීමට ශ්‍රිලංකා මානව හිමිකම් කේන්ද්‍රය කටයුතු යොදා තිබේ. වාකරේ ප්‍රාදේශීය ලේකම් කාර්යාලයේ කාර්ය මණ්ඩලය සහ පුද්ගලයින් ලියාපදිංචි කිරීමේ දෙපාර්තමේන්තුවේ නිලධාරීන්ගේ සහභාගිත්වයෙන් මෙම වැඩසටහන තවත් දින 2 ක් පුරා පැවැත්වීමට නියමිතව ඇත. මෙහි දෙවන අදියර 26 දා සිට ක්‍රියාත්මක කිරීමට නියමිතය.", "URL": "https://sinhala.adaderana.lk/news.php?nid=38817", "Category": null, "Parent URL": null}