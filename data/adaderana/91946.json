{"Source": "Adaderana", "Timestamp": "July 4, 2018 09:38 am", "Headline": "රජරටට ආපු ආක්‍රමණිකයා නිසා මිරිදිය ධීවරයින් දැඩි අසීරුතාවයක", "News Content": "රජරට වැව් තුළ පැතිරී යන “කටු පාසි” යනුවෙන් හඳුන්වන ආක්‍රමණශීලී ජලජ ශාඛයක් හේතුවෙන් තම කර්මාන්තය කර ගෙන යාමට ගැනීමට නොහැකි තත්ත්වයක් උදාවී ඇතැයි මිරිදිය ධීවර කාර්මිකයින් පෙන්වා දෙයි. “නාජාස් මරීනා”(Najas Marina) නම්වූ විද්‍යාත්මක නාමයෙන් හඳුන්වන මෙම ශාඛය සීඝ්‍රයෙන් පැතිර යන කටු සහිත ජලජ ශාඛයක් ලෙස හඳුනා ගෙන ඇත. මීටර් 2-3 ක් පමණ උසට ජලයේ වැවෙන කටු පාසි ශාඛයේ මූල පද්ධතිය ජලජ පතුලට කිදා බැසීම මෙහි විශේෂත්වයකි. 1997 වර්ෂයේදී යුරෝපාණු රටක් වූ ස්ලෝවේනියාවෙන්ද 2012 වර්ෂයේදී මාදු ගගෙන්ද මෙම පාසි විශේෂය වාර්තා වී ඇත. මාදු ගලේ කටු පාසි වර්ධනය වීම හේතුවෙන් එහි බෝට්ටු ගමනා ගමනය මෙන්ම ධීවර කටයුතුද එකල සම්පූර්ණයෙන්ම අකර්මන්‍ය වී ගිය බව මේ සම්බන්ධයෙන් පර්යේෂණ කරන පර්යේෂකයින් සඳහන් කරයි. මෙම පාසි විශේෂයේ කටු සහිත වීම නිසා ධීවරයින් සහ ගොවීන් එය කටු පාසි ලෙස හඳුන්වන්නට පුරුදු වී ඇත. වැව් තුළ සීඝ්‍ර වර්ධනයක් ඇති කටු පාසි හේතුවෙන් ධීවරයින් ගැටළු කීපයකට මුහුණ දී ඇත. වැව් තුළ මසුන් මැරීම සඳහා යොදන දැල්වල කටු පාසි දැවටීම නිසා නෙලා ගන්නා මත්ස්‍ය අස්වැන්න අඩු වීම ඉන් එක් කාරණයකි. අනෙක් කාරණය වන්නේ මෙම පාසි විශේෂය කටු සහිත වීම නිසා දැල් බේරීමේදී තුවාල සිදු වීමයි. මෙම තත්ත්වය නිසා ධීවරයින්ට අත්මේස් භාවිතා කිරීමටද සිදු වී ඇත. දැල්වල පැටලෙන කටු පාසි කුඩා කැබලිවලට කැඩී ගොස් නැවත පැල වීම හේතුවෙන් එහි වර්ධනය වැඩිවී ඇති බවද ධීවරයින් සඳහන් කරයි. කටු පාසි හේතුවෙන් පීඩාවට පත්ව සිටින මහකරදරාව ඩොල්ෆින් ග්‍රාමීය ධීවර සංවිධානයේ සභාපති සිරිල් රත්නායක මහතා මේ සම්බන්ධයෙන් අදහස් දක්වමින් කියා සිටියේ, පාසි හේතුවෙන් මාළු ඇල්ලීමට නොහැකි තත්ත්වයක් ඇතිව තිබෙන බවත්, මෙයට ඇති එකම විකල්පය වන්නේ තණකොල කාපයා වැනි මළු වර්ග ගෙනවිත් වැව්වලට දැමීම බවයි. එමෙන්ම කටු පාසි වද කිරීම ලෙහෙසි පහසු කාර්යක් නොවන බවත් බීජවලින් මෙන්ම ශාඛ කොටස්වලින් ද මෙම ශාකය පැතිරීම එයට මුලික හේතුව වන බව ද පෙන්වා දුන්නේය.", "URL": "https://sinhala.adaderana.lk/news.php?nid=91946", "Category": null, "Parent URL": null}