{"Source": "Adaderana", "Timestamp": "September 30, 2012 10:45 am", "Headline": "ආණ්ඩුවේ බොරු කරුණාව පැහැදිලියි", "News Content": "සරසවි සිසුන් දෙ‍දෙනෙකුට මරු කැඳවු රිය අනතුර සම්බන්ධයෙන් සැකයක් ඇතැයි කළ ප්‍රකාශය තවදුරටත් තහවුරු වෙමින් පවතින්නේ යැයි අන්තර් විශ්ව විද්‍යාල ශිෂ්‍ය බලමණ්ඩලය පවසයි. එම ප්‍රකාශය තහවුරු වන ආකාරයේ සිදුවීම් කිහිපයක් ඊයේ (29) සිදුව ඇතැයි ඔවුන් නිකුත් කළ නිවේදනයක දැක්වෙයි. ඒ අනුව අ.වි.ශි.බ.ම විසින් ඊයේ අලවන ලද පෝස්ටර් පොලීසිය ලවා ගැලවීමත්, ඇමතිවරු විසින් සිසුන්ගේ දෙමාපියන්ට මුදල් ලබාදීමට උත්සාහ කිරීම දක්වාත් තත්ත්වය දුරදිග ගොස් ඇතැයි එම නිවේදනයේ සඳහන්ය. කෙසේ වෙතත් දෙමාපියන් මුදල් බාරගෙන නැති බවත් ආණ්ඩුව මුදල් ලබා දුන් බවට මාධ්‍යය මගින් ප්‍රචාර කරන බවත් එකී නිවේදනයේ දැක්වෙයි. මෙම කාරණාවෙන් ආණ්ඩුවේ බොරු කරුණාව පැහැදිලි වන්නේ යැයිද එම නිවේදනයේ වැඩිදුරටත් සඳහන්ය. එසේම පා ගමනේ සංවිධාන කටයුතු අතරතුර දී මිය ගිය ජානක බණ්ඩාර ඒකනායක හා සිසිත ප්‍රියංකර සිසුන් දෙදෙනාගේ අවසන් කටයුතු ද අද සිදුකෙරෙන බව අන්තර් විශ්ව විද්‍යාල ශිෂ්‍ය බලමණ්ඩලය නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=27874", "Category": null, "Parent URL": null}