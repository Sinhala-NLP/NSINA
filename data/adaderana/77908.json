{"Source": "Adaderana", "Timestamp": "September 23, 2017 08:29 am", "Headline": "හුසේන් කුමරු ප්‍රතිසන්ධානගත ක්‍රියාවලිය පසසයි", "News Content": "එක්සත් ජාතීන්ගේ මහා මණ්ඩලයේ 72 වන සැසිවාරයට සහභාගීවීමට නිව්යෝක් වෙත පැමිණි ජනාධිපති මෛත්‍රීපාල සිරිසේන මහතා මානව හිමිකම් පිළිබඳ එක්සත් ජාතීනිගේ මහ කොමසාරිස් සෙයිද් රාද් අල් හුසේන් කුමරු හමුවිය. එහිදී මානව හිමිකම් පිළිබඳ එක්සත් ජාතීනිගේ මහ කොමසාරිස්වරයා ශ්‍රී ලංකාවේ ප්‍රතිසන්ධානගත ක්‍රියාවලිය පැසසුමට ලක් කළේය. මෙරට සංහිදියා ක්‍රියා පිළිවෙත පියවරෙන් පියවර ඉදිරියට ගමන් කරමින් පවතින බව ජනාධිපති මෛත්‍රිපාල සිරිසේන මහතා එක්සත් ජාතීන්ගේ සංවිධානයේ මානව හිමිකම් පිලිබඳ මහ කොමසාරිස් සෙයිද් රාද් අල් හුසේන් කුමරු හමුවේ ප්‍රකාශ කර තිබේ. ශ්‍රී ලංකාව එක්සත් ජාතීන්ගේ සංවිධානයේ සාමාජික රටක් ලෙස එහි ප්‍රඥාප්තීන්ට අනුකූලව ශ්‍රී ලංකාවේ ජනතාවගේ යහපත වෙනුවෙන් ඉතා වගකීමෙන් යුතුව කටයුතු කරන බව ජනාධිපතිවරයා පවසා ඇත. මෙහිදී වැඩිදුරටත් අදහස් දැක්වූ ජනාධිපතිවරයා පවසා සිටියේ මානව හිමිකම් කවුන්සිලයේ සම්මත කළ කරුණු සම්පූර්ණ කිරීමට වසර 02ක කාලයක් තම රටට ලැබී ඇති බවයි. ඒ අනුව ශ්‍රී ලංකාව ලබා ඇති ප්‍රගතිය සියැසින් දැක බලා ගැනීමට ඉදිරි වර්ෂයේදී මෙරටට පැමිණෙන ලෙස මානව හිමිකම් මහකොමසාරිස්වරයාට ජනාධිපතිවරයා ආරාධනයක් ද සිදු කර තිබේ. මානව හිමිකම් සහ සංහිඳියාව තහවුරු කිරිම සඳහා ශ්‍රී ලංකා රජය ගෙන ඇති පියවර මෙහිදී ජනාධිපතිවරයා විසින් මහ කොමසාරිස්වරයා හමුවේ පැහැදිළි කර ඇති අතර සියලු දේ සිදු කළ යුත්තේ රටේ අභ්‍යන්තර දේශපාලන සංස්කෘතික සාධක මෙන්ම ජාත්‍යන්තර දේශපාලනය පිළිබඳ දැඩි අවාධනයෙන් යුතුව බව ද ජනාධිපතිවරයා පෙන්වා දී ඇත. තමන්ගේ අමෙරිකානු සංචාරයට ප්‍රථම අතුරුදන්වූවන්ගේ කාර්යාලය පිහිටුවීමට අදාළ ගැසට් නිවේදනයට අත්සන් තැබූ බව සඳහන් කර ඇති ජනාධිපතිවරයා එහි කටයුතු සක්‍රීයව ඉදිරියට සිදු කෙරෙන බව ද සඳහන් කළේය. නව ආණ්ඩුක්‍රම ව්‍යවස්ථාව පිළිබඳ දල කෙටුම්පතක් පාර්ලිමේන්තුවට ඉදිරිපත් කිරිමට කටයුතු කර ඇති බව ද ජනධිපති මෛත්‍රීපාල සිරිසේන මහතා මෙහිදී සඳහන් කර තිබේ. හමුදා ආරක්ෂක භාරයේ පවතින නැගෙනහිර පළාතේ සියලු ඉඩම් මේ වන විට නිදහස් කර ඇති බව සඳහන් කළ ජනාධිපතිවරයා උතුරේ ඉඩම්වලින් ද සැළකිය යුතු ප්‍රමාණයක් නිදහස් කර ඇති බව ජනාධිපති මාධ්‍ය අංශය සඳහන් කළේය. ඉතිරි ඉඩම් පරිපාලන ගැටළු විසඳමින් ක්‍රමිකව ජනතාවට පැවරිමට කටයුතු කරමින් සිටින බව ද ජනාධිපතිවරයා මෙහිදී පෙන්වා දී තිබේ. ශ්‍රී ලංකාව මෙම කරුණු සම්බන්ධයෙන් ලබා ඇති ප්‍රගතිය අගය කරන බව මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු ප්‍රකාශ කර තිබේ. කෙසේවෙතත් ප්‍රගතිය අත්කර ගැනිම වෙනුවෙන් යන ගමන් ගම තවදුරටත් වේගවත් වන්නේනම් සතුටුවන බව සඳහන් කළේය. එමෙන්ම අතුරුදන්වූවන්ගේ කාර්යාලය පිහිටුවීමට ගත් පියවර අගය කර ඇති මානව හිමිකම් මහ කොමසාරිස්වරයා ඊට අදාළ පත්වීම් සිදු කිරිමේදී සියලු ජනවර්ගයාට පිළිගත හැකි ආකාරයේ පත්වීම් සිදු කරන ලෙසද ඉල්ලා ඇති බව ජනාධිපති මාධ්‍ය අංශ වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=77908", "Category": null, "Parent URL": null}