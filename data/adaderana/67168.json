{"Source": "Adaderana", "Timestamp": "December 19, 2016 01:37 pm", "Headline": " පාසල් නිල ඇදුම් මිලදී ගන්න  ව්‍යාජ වවුචර්පත් ලැබිලා", "News Content": "පාසල් නිල ඇදුම් මිලදී ගැනීම සඳහා බද්දේගම ප්‍රදේශයේ රෙදි පිළි අලෙවි සැලකට ව්‍යාජ වවුචර්පත් ලැබී ඇති බවට තොරතුරු වාර්තා වෙයි.අදාළ වෙළෙඳසැල් හිමියා එම වචුචර්පත් බැංකු ගත කිරීමේදී එය බාරගැනීම බැංකුව විසින් ප්‍රතික්ෂේප කර තිබේ. වෙළෙඳසැල් හිමියා විසින් ඉදිරිපත් කළ වවුචර්පත් 04ක රහස්‍ය අංක වැරැදි බව අදාළ බැංකුව විසින් පවසා ඇත. එමෙන්ම වවුචර්පත්වල අදාළ පාසලේ නම මුද්‍රණය කිරීම වෙනුවට පෑනකින් එය සටහන් කර තිබීම ද සැකසහිත බව ඔවුන් පවසා තිබේ.අදාළ වෙළෙඳසැල් හිමියා අද දෙරණ සමග අදහස් දක්වමින් කියා සිටියේ මතුගම, කටුගහහේන කණිෂ්ඨ විද්‍යාලයේ නම සඳහන් වවුචර්පත් 03ක් සහ බද්දේගම විලගොඩ කණිෂ්ඨ විද්‍යාලයේ නම සදහන් වවුචරයක් මෙලෙස බැංකු ගත කිරිමේදී ප්‍රතික්ෂේප වූ බවයි.", "URL": "https://sinhala.adaderana.lk/news.php?nid=67168", "Category": null, "Parent URL": null}