{"Source": "Adaderana", "Timestamp": "November 11, 2017 12:20 pm", "Headline": "  වෛද්‍ය සභාවට ලැබිච්ච පැමිණිලි විමර්ශන අවසන් කිරීමේ මූලික අදියරයට ඇවිත්", "News Content": "ශ්‍රී ලංකා වෛද්‍ය සභාව වෙත ලැබී ඇති පැමිණිලි 40ක පමණ විමර්ශන කටයුතු අවසන් කිරීමේ මූලික අදියරයට පැමිණ ඇති බව එම සභාව පවසයි. එම පැමිණිලිවලින් 10ක් පමණ වෛද්‍ය සභාවේ සභාපතිවරයාගෙන් යුත් වෘත්තීය කාර්යය කමිටුව වෙත ඉදිරිපත් කර ඇති බව ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කළේය. වෛද්‍ය සභාව වෙත ඉදිරිපත් වන පැමිණිලි පළමුව ප්‍රාථමික පරීක්ෂණ කමිටුව වෙත ඉදිරිපත් වන අතර අනතුරුව ඒවා වෘත්තීය කාර්යය කමිටුව වෙත ඉදිරිපත් කරනු ලබයි. සති දෙකකට වරක් රැස්වන අදාළ කමිටු මඟින් වෛද්‍ය සභාව වෙත ලැබෙන පැමිණිලි විමර්ශනය කිරීමේ කටයුතු සිදු කරන බව එහි ලේඛකාධිකාරී වෛද්‍ය ටෙරන්ස් ගාමිණී ද සිල්වා මහතා සඳහන් කළේය. ප්‍රාථමික පරීක්ෂණ කමිටුව වෛද්‍ය සභාවේ උප සභාපතිවරයා ඇතුළු සාමාජිකයින් 07 දෙනෙකුගෙන් සමන්විත වන අතර වෘත්තීය කාර්යය කමිටුව වෛද්‍ය සභාවේ සභාපතිවරයා ඇතුළු සාමාජිකයින් 08 දෙනෙකුගෙන් සමන්විත වෙයි. මේ අතර මාලඹේ පෞද්ගලික වෛද්‍ය විද්‍යාලයේ අවම ප්‍රමිතිය ක්‍රියාත්මක කිරීමේ ක්‍රියාවලිය ඇතුළත්ව නීතිපතිවරයා විසින් සකස් කරන ලද වාර්තාව ශ්‍රී ලංකා වෛද්‍ය සභාව වෙත ලැබී තිබේ. ඒ සම්බන්ධයෙන් ලබන සතියේදී වෛද්‍ය සභාවේ වෛද්‍ය අධ්‍යාපනය සඳහා වූ අවම ප්‍රමිතිය පිළිබඳ කමිටුව රැස්වී සාකච්ඡා කිරීමට නියමිතය. මේ අතර හෙද සේවාවේ හිඟ අතිකාල දීමනා ලබාදීම ප්‍රමාද කිරීමට විරෝධය පළ කරමින් රෝහල් මට්ටමින් වෘත්තීය ක්‍රියාමාර්ග ආරම්භ කිරීමට තීරණය කර ඇති බව සමස්ත ලංකා හෙද සංගමය පවසයි. එහි සභාපති ගාමිණී කුමාරසිංහ මහතා සඳහන් කළේ ඊට සමගාමීව ලබන 20 වනදායින් පසු මධ්‍යම පළාත තුළ වැඩවර්ජනයක් සිදු කිරීමට නියමිත බවයි. අදාළ ගැටළුවට කඩිනම් විසඳුම් ලබාදීමට බලධාරීන් අපොහොසත් වන්නේ නම් දීපව්‍යාප්තව වෘත්තීය ක්‍රියාමාර්ග සිදු කිරීමට පියවර ගන්නා බව ගාමිණී කුමාරසිංහ මහතා පැවසුවේය.", "URL": "https://sinhala.adaderana.lk/news.php?nid=79746", "Category": null, "Parent URL": null}