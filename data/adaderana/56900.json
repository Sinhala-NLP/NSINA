{"Source": "Adaderana", "Timestamp": "February 4, 2016 08:13 am", "Headline": "සිරකරුවන් 600 කට නිදහස", "News Content": "68 වන ජාතික නිදහස් දිනය නිමිත්තෙන් බන්ධනාගාර ගතව සිටින රැඳවියන් පිරිසකට ජනාධිපති පොදු සමාව යටතේ නිදහස ලබාදීමට නියමිතව තිබේ.බරපතල ගණයේ සිද්ධීන් වලට අයත් නොවන සුළු වැරදි සම්බන්ධයෙන් බන්ධානාගාර ගතව සිටින රැඳවියන් පිරිසකට මෙලෙස නිදහස හිමිවනු ඇති බව වාර්තා වෙයි.රැඳවියන් 600කට වැඩි පිරිසක් අද(04) දිනයේ ජනපති පොදු සමාව යටතේ නිදහස ලැබීමට නියමිත බව බන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කළේය.පිරිමි පුද්ගලයින් 593 දෙනෙකු සහ කාන්තාවන් 13 දෙනෙකු මෙලෙස නිදහස ලැබීමට නියමිතව තිබේ.ස්ත්‍රී දූෂණ, මත් ජාවාරම්, කොල්ලකෑම් සහ සංවිධානාත්මක අපරාධ සම්බන්ධයෙන් බන්ධනාගාර ගතව සිටින පුද්ගලයින්ට පොදු සමාව යටතේ නිදහස හිමි නොවන බව බන්ධනාගාර දෙපාර්තමේන්තුව සඳහන් කළේය.මේ අතර අද දිනයේ දිවයින පුරා බන්ධනාගාර වල සිටින රැඳවියන් හමුවීම සඳහා ඔවුන්ගේ පවුල් වල ඥාතීන්ට වැඩි අවස්ථාවක් ලබාදීමටද බන්ධනාගාර දෙපාර්තමේන්තුව තීරණය කර තිබේ.", "URL": "https://sinhala.adaderana.lk/news.php?nid=56900", "Category": null, "Parent URL": null}