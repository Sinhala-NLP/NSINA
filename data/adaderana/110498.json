{"Source": "Adaderana", "Timestamp": "May 23, 2019 09:35 am", "Headline": "කාලගුණයෙනුත් ජනතාව පීඩාවට", "News Content": "කුණාටු සහිත කාලගුණික තත්ත්වයකින් අමෙරිකාවේ මධ්‍යම සහ දකුණුදිග කලාප වල ජනතාව තවදුරටත් පීඩාවට පත්ව සිටියි. එම කලාපවල ස්ථාන රැසකදීම ටොනෙඩෝ හටගෙන තිබූ බවත් විදෙස් වාර්තාවල සඳහන් වෙයි. අයහපත් කාලගුණයෙන් වැඩි බලපෑම් එල්ල වී තිබෙන්නේ ඔක්ලහෝමා ප්‍රාන්තයටයි. එම ප්‍රාන්තයට අඟල් 5ක පමණ වර්ෂාපතනයක් ඇදහැලුණු බව කාලගුණ වාර්තාවල දැක්වෙයි. ඊට අමතරව ආකැන්සාස්, මිසෝරි යන ප්‍රාන්තවලින්ද ධාරාණිපාත වැසි වාර්තාවී තිබේ. ඒ සමඟ පහත්බිම් රැසක් ජලයෙන් යටවී ඇති අතර පුද්ගලයන් බොහෝ පිරිසක් අවතැන්ව සිටින බව විදෙස් වාර්තා සඳහන් කළේය. සැඩ සුළඟට ගස් කඩාවැටීම හේතුවෙන් විදුලි පද්ධතිවලට හානි සිදුව ඇති බැවින් බොහෝ ප්‍රදේශවල විදුලි බලය ඇණහිට තිබේ. අයහපත් කාලගුණයේ බලපෑමෙන් නිවාස ඇතුළු දේපළ රැසක් විනාශ වී ඇති බවද වාර්තා වෙයි. වර්ෂාවත් සමඟ ගංගාවල ජල මට්ටම ඉහළ යෑමෙන් තවත් බොහෝ ප්‍රදේශ වලට ගංවතුර අවධානමක් මතුව ඇති අතර ගංගා අවට වෙසෙන පුද්ගලයන්ට ආරක්ෂිත ස්ථාන වලට යන ලෙස අනතුරු ඇඟවීමක්ද සිදුකර තිබුණි. අයහපත් කාලගුණය හේතුවෙන් කිසිදු ජීවිත හානියක් හෝ බරපතල තුවාල සිදුවීම් කිසිවක් වාර්තා වී නැහැ.", "URL": "https://sinhala.adaderana.lk/news.php?nid=110498", "Category": null, "Parent URL": null}