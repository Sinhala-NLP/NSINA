{"Source": "Adaderana", "Timestamp": "June 6, 2019 12:00 pm", "Headline": "චීනයෙන් රුසියාවට දුන් අපූරු තෑග්ග", "News Content": "චීන ජනාධිපති ෂි ජින් පින් රාජ්‍ය සංචාරයක් සඳහා රුසියාවට පැමිණ ඇත. එම සංචාරය අතරතුර ඔහු මොස්කව් සත්වෝද්‍යානයේ පැවති උත්සවයකටද එක් වී තිබුණි. රුසියාවේ මොස්කව් නුවරට පැමිණි චීන ජනාධිපති ෂි ජින් පින් ඇතුළු පිරිස වෙනුවෙන් ගෞරවාන්විත පිළිගැනීමේ උත්සවයක් සංවිධානය කර තිබුණි. එම අවස්ථාවට රුසියානු ජනාධිපති ව්ලැඩිමීර් පුටින් ද එක්ව සිටියේය. චීන ජනාධිපතිවරයා රුසියාවට පැමිණියේ රාජ්‍ය සංචාරයක් සඳහායි. එහිදී ඔහු ජූනි 6 වැනිදා සිට 8 වැනිදා දක්වා කාලය තුළ පැවැත්වෙන 23 වන ශාන්ත පීටර්ස්බර්ග් ජාත්‍යන්තර ආර්ථික සංසදයේ සැසිවාරයකට සහභාගී වීමට නියමිත බව විදෙස් වාර්තා සඳහන් කරයි. පිළිගැනීමේ උත්සවයෙන් අනතුරුව නායකයින් දෙපළ අතර ද්වී පාර්ශවික සාකච්ඡා පැවැත්වුණි. චීනය සමඟ වෙළඳ යුද්ධයකට අවතීර්ණ වී සිටින අමෙරිකාව මෑතකදී එරට ප්‍රමුඛ පෙළේ දුරකතන සමාගමකට එරෙහිව සම්බාධක පැනවීම දෙරට අතර රාජ්‍ය තාන්ත්‍රික අර්බුදයේ උච්ඡතම අවස්ථාවක් ලෙස සැලකෙයි. ඉන් අනතුරුව චීන ජනාධිපතිවරයා අමෙරිකාව සමඟ දැඩි විරසකයක් පවතින රාජ්‍යයක් ලෙස සැලකෙන රුසියාවේ සංචාරය කිරීම කැපී පෙනුණි. මේ වසරේ දෙරට අතර රාජ්‍ය තාන්ත්‍රික සබඳතා වලට වසර 70ක් සපිරෙයි. ඒ හේතුවෙන් ද මෙම සංචාරය සුවිශේෂී වන බව විචාරකයින් පෙන්වා දෙයි. මෙම සංචාරය අතරතුර ජනාධිපති ෂි ජින් චීනයේ පැන්ඩා සත්ත්වයින් දෙදෙනෙක් මොස්කව් සත්ත්වෝද්‍යානයට ලබා දීම වෙනුවෙන් සංවිධානය කළ උත්සවයකට එක් වී ඇත. එය දෙරට අතර අන්‍යෝන්‍ය විශ්වාසය, ගෞරවය සංකේතයක් කළ අවස්ථාවක් බව රුසියානු ජනාධිපතිවරයා කියා සිටියා. විදෙස් මාධ්‍ය වාර්තා කළේ මෙම පැන්ඩා සත්ත්වයින් දෙදෙනාට රූ යී (Ru Yi)සහ ඩිං ඩැන් (Ding Ding) ලෙස නම් තබා ඇති බවයි. ඔවුන් වෙනුවෙන් සත්ත්වෝද්‍යානයේ විශේෂ කුටියක්ද ඉදිකර ඇත. ඒකාබද්ධ පර්යේෂණ ව්‍යාපෘතියක කොටසක් ලෙස චීනය මෙලෙස රුසියාවට පැන්ඩා සත්ත්වයින් ලබාදීමට පියවර ගන්නා බව සඳහන්ය. එය වසර 15ක ව්‍යාපෘතියක් බවද විදෙස් වාර්තා සඳහන් කරයි. පසුගිය අප්‍රේල් මාසයේ ජනාධිපති පුටින් චීනයේ සංචරයා කළ අවස්ථාවේ මෙම පැන්ඩා සත්ත්වයින් දෙදෙනා රුසියාවට ලබා දී තිබුණි. කෙසේ වෙතත් ඔවුන් දෙදෙනා පළමු වරට මහජනතාවට ප්‍රදර්ශනය කෙරුණේ මෙම සංචාරයේ සිට බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=111439", "Category": null, "Parent URL": null}