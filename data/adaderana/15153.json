{"Source": "Adaderana", "Timestamp": "March 29, 2011 05:55 pm", "Headline": "ඛනිජ තෙල් සංස්ථාවේ පාඩුවට හේතුවී ඇත්තේ මූල්‍ය වංචාවක්..! ", "News Content": "ඛණිජ තෙල් නීතිගත සංස්ථාව පාඩු ලබන්නේ කෙරවලපිටිය යුගදනව් තාප විදුලිබලාගාරය නිසා නොව සිදුව ඇති දැවැන්ත මූල්‍ය අක්‍රමිකතාවක් නිසා බව විදුලිබල හා බලශක්ති අමාත්‍යංශය පවසයි. එසේම ඛණිජ තෙල් නීතිගත සංස්ථාව සමග වෙස්ට්කෝස් අත්සන් කළ ගිවිසුම අදටත් බලාත්මක බවද විදුලිබල හා බලශක්ති අමාත්‍ය චම්පික රණවක මහතාගේ මාධ්‍ය ලේකම් ධනුෂ්ක රාමනායක මහතාගේ අත්සනින් යුතුව නිකුත් කළ නිවේදනයක දැක්වේ. එකී සම්පූර්ණ නිවේදනය පහත පරිදිය. ඊයේ දිනයේදී (2011.03.28) ඛණිජ තෙල් නීතිගත සංස්ථාව ප‍්‍රකාශ කර සිට්යේ, යුගදනවි විදුලි බලාගාරයට ලබාදුන් නව ටැංකි පද්ධතිය හා නළ පද්ධතිය නිසා ලංකා ඛණිජ තෙල් තොග ගබඩා පර්යන්ත සමාගමට (CPSTL) රු. මිලියන 5000ක පාඩුවක් සිදුවී ඇති බවයි. මේ හේතුව නිසා ලංකා IOC ආයතනයද යම් හෝ පාඩුවක් ලැබිය යුතුය. එසේ සඳහන් කරන්නේ (CPSTL)සමාගමේ හිමිකාරීත්වයෙන් 1/3 ක් දරනු ලබන්නේ ලංකා IOC සමාගම හේතුවෙනි. මේ පිළිබඳව කරුණු විමසීමේදී දැනගැනීමට හැකිවූයේ එවන් කිසිදු නව ටැංකි පද්ධතියක් හෝ නළ පද්ධතියක් ඉදිකිරීම වෙනුවෙන් කිසිදු අවස්ථාවක ලිඛිත ගිවිසුමකට අනුව හෝ වාචික සම්මත කරගැනීමකින් හෝ කෙරවලපිටිය ද්විත්ව චක‍්‍රීය යුගදනවි විදුලි බලාගාරයේ පරිපාලන කටයුතු සිදුකරන වෙස්ට්කෝස් සමාගම විසින් ඉල්ලීමක් සිදුකර නැති බවයි. එම සමාගම විසින් ලංකා විදුලිබල මණ්ඩලය, ලංකා ඛණිජ තෙල් නීතිගත සංස්ථාව සහ මහාභාණ්ඩාගාරය සමග 2007 ජනවාරි මස 10 වන දින ලිඛිත ගිවිසුම් 03කට අත්සන් තබන ලදී. එහිදී යුගදනවි විදුලි බලාගාරයට ඛණිජ තෙල් සම්පාදනය පිළිබඳ ගිවිසුම ලංකා ඛණිජ තෙල් නීතිගත සංස්ථාව සමගත්, විදුලිය මිලදීගැනීමට අදාල ගිවිසුම ලංවිම සමගත්, බලාගාරය ක‍්‍රියාත්මක කිරීමේ ගිවිසුම මහභාණ්ඩාගාරය සමගත් වෙස්ට්කෝස් සමාගම අත්සන් තබා ඇත. ඛණිජ තෙල් නීතිගත සංස්ථාව සමග අත්සන් කරන ලද ගිවිසුමට අනුව තෙල් මිලදීගැනීමේ පටිපාටිය විශේෂ සමීකරණයකට අනුව සිදුකිරීමටත්, බලාගාරය වෙත ඉන්ධන සැපයීම ක‍්‍රම දෙකකට අනුව සිදුකිරීමටත් එකගවී ඇත. අදාළ ගිවිසුමේ සඳහන් පරිදි ලංකා ඛණිජ තෙල් නීතිගත සංස්ථාව විසින් තෙල් සපයන ප‍්‍රධාන මාර්ග දෙක වනුයේ මෙසේය. 01. බවුසර් මාර්ගයෙන් 02. මුතුරාජවෙල ඛණිජ තෙල් නීතිගත සංස්ථා ගබඩා සීමාව තෙක් නළ මාර්ගයෙන් මේ අනුව බලාගාරය ආශ‍්‍රයෙන් විදුලි උත්පාදනය ආරම්භ කළ 2008 වසරේ ජුලි මාසයේ සිට 2010 දෙසැම්බර් 10 වනදා තෙක් වසර 2 1/2කට ආසන්න කාලයක් යුගදනවි බලාගාරයට තෙල් සපයා ඇත්තේ බවුසර් මාර්ගයෙනි. එහිදී ඛණිජ තෙල් නීතිගත සංස්ථාව හරහා කොන්ත‍්‍රාත් පදනම මත තෙල් ප‍්‍රවාහනය කරන බවුසර වෙනුවෙන් ගෙවීම් කටයුතු සිදුකිරීමට ඛණිජ තෙල් නීතිගත සංස්ථාවට අමතරව වෙස්ට්කෝස් සමාගමටද සිදුවී ඇත. එමෙන්ම ඒ සඳහා වෙස්ට්කෝස් සමාගමේ බවුසර් කිහිපයක්ද යොදවා ඇත. අදාළ තෙල් ගබඩාකිරීම, යුගදනවි බලාගාරය තුළ සහ ඛණිජ තෙල් නීතිගත සංස්ථාවේ මුතුරාජවෙල ගබඩා සංකීර්ණයේ පවතින තෙල් ගබඩා ටැංකි 29ක් අතුරින් මීට අදාළව වෙන්කර තිබූ ටැංකි පහක සිදුකර තිබේ. අදාළ ගිවිසුමට අනුව මුතුරාජවෙල සීමාවේ සිට යුගදනවි බලාගාරය දක්වා මීටර් 400 ක දිගින් යුත් නළ මාර්ගයක් වෙස්ට්කෝස් ආයතනයේ වියදමින් ඉදිකොට ඇත. වෙස්ට්කෝස් සමාගම සහ ඛණිජ තෙල් නීතිගත සංස්ථාව අතර අත්සන් තැබූ ගිවිසුමට අනුව මේ සියල්ල සිදුකර ඇති බව වෙස්ට්කෝස් සමාගම ප‍්‍රකාශකර සිටියි.එසේ තිබියදී ඛණිජ තෙල් නීතිගත සංස්ථාව මගින් මුහුදේ සිට මුතුරාජවෙල සිය ගබඩා සංකීර්ණය දක්වා ඉදිකර ඇති නළ මාර්ගය ඉදිකිරීමට අවශ්‍ය ප‍්‍රතිපාදන වෙස්ට්කෝස් සමාගමෙන් ඉල්ලා ඇති අතර එය ඔවුන් විසින් ප‍්‍රතික්ෂේප කර ඇත. එමෙන්ම ගිවිසුමට පරිබාහිරව වෙනත් නළ පද්ධතියක් ස්ථාපිත කිරීම වෙනුවෙන් වෙස්ට්කෝස් සමාගම ඉල්ලීම් කර නැති බවද එම සමාගම සඳහන් කරයි. කෙසේ වෙතත් මුහුදේ සිට මුතුරාජවෙල දක්වා නළ පද්ධතිය ඉදිකිරීමේ යෝජනාව ඛණිජ තෙල් නීතිගත සංස්ථාව ඉදිරිපත් කළ අවධියේදී ඒ වෙනුවෙන් වෙස්ට්කෝස් සමාගමේ මැදිහත්වීමෙන්, ලයිටන් (Leighton)නමැති ඔස්ටේ‍්‍රලියානු සමාගමක් වෙතින් මිල ගණන් කැඳවා ඇති අතර එහිදී ඔවුන් ලබාදී ඇත්තේ ඇ.ඩො. මිලියන 26ක ඇස්තමේන්තුවකි. එය ශ‍්‍රී ලංකා මුදලින් රු. මිලියන 2900 කට ආසන්න වටිනාකමක් ගනී. දැනට ඉදිකර ඇති නළ පද්ධතිය ඉදිකර ඇත්තේද එම ඔස්ටේ‍්‍රලියානු සමාගම විසින්මය. ඒ සඳහා ඛණිජ තෙල් නීතිගත සංස්ථාව විසින් සඳහන් කරන පරිදි රු. මිලියන 7000ක් වියදමක් දැරීමට සිදුවි ඇත. ආසන්න වශයෙන් එය ඇ.ඩො.මිලියන 63කි. ඒ අනුව තහවුරු වන්නේ එය ඛණිජ තෙල් නීතිගත සංස්ථාවේ එවකට සිදුවූ විශාල මූල්‍ය අක‍්‍රමිකතාවයක් බවයි. මේ පිළිබඳව අභ්‍යන්තර විමර්ශනයක් සිදුකිරීම සිදුකළ යුතුව තිබියදී, එය යුගදනවි බලාගාරය නිසා සිදුවූ පාඩුවක් බව නිවේදනය කිරීම ඉතා කනගාටුදායකය. එමෙන්ම යුගදනවි බලාගාරය සඳහා කිසිදු නව ටැංකි පද්ධතියක් ඛණිජ තෙල් නීතිගත සංස්ථාවේ මැදිහත්වීම හෝ උපදෙස් මත ඉදිකර නොමැති බවද එම සමාගම සඳහන් කරයි. යුගදනවි ද්විත්ව චක‍්‍රිය බලාගාරයේ සැලැස්ම පූර්ණ වශයෙන් ද්‍රව වායු (Liqued Natural Gas) ආශ‍්‍රයෙන් සැලසුම් කර ඇති බව පවසන එම සමාගම ඉදිරි වසර දෙක ඇතුළත එම පරිවර්තනය සිදුකරන බවද අවධාරණය කරයි. කෙසේ වෙතත් එම සමාගම 2008 වසරේ ඛණිජ තෙල් නීතිගත සංස්ථාව සමග අත්සන් කරන ලද ගිවිසුම වසර 25ක කාලයක් දක්වා බලාත්මක බවද වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=15153", "Category": null, "Parent URL": null}