{"Source": "Adaderana", "Timestamp": "April 12, 2012 08:55 am", "Headline": "අවදානමේදී සහය දුන්නාට ස්තූතියි", "News Content": "ඉන්දුනීසියාවේ සුමාත්‍රා දූපත ආසන්න මුහුදේ සිදුවූ භූකම්පනයත් සමග ප්‍රකාශයට පත්කළ සුනාමි අනතුරු ඇඟවීමේ දී සහයෝගය ලබාදුන් සියලු අංශවලට රජයේ ස්තූතිය පිරිනමන බව ආපදා කළමනාකරණ අමාත්‍ය මහින්ද අමරවීර මහතා පවසයි. ආපදා කළමනාකරණ අමාත්‍යාංශයේ දැනුම් දීම්වලට අනුව ජනතාව ආරක්ෂා කරගැනීමේ වැඩපිළිවෙළ සාර්ථකව ඊයේ දිනයේ සිදුවූ බව අමාත්‍යවරයා පෙන්වාදෙයි. සුනාමි අනතුරක් සිදුනොවූවද එවැනි සූදානමකින් සිටීම ඉතා වැදගත් බව මහින්ද අමරවීර අමාත්‍යවරයා එහිදී සඳහන් කළේය. කෙසේවෙතත් රික්ටර් මාපක 8 .7 ක ප්‍රබලත්වයකින් යුත් භූකම්පනයක් ඇති වූවද එමගින් සුනාමි තත්ත්වයක් ඇති නොවීම සම්බන්ධයෙන් අද දෙරණ භූවිද්‍යා සමීක්ෂණ හා පතල් කැණීම් කාර්යාංශයෙන් විමසීමක් කරන ලදී. ඒ පිළිබඳව භූවිද්‍යා සමීක්ෂණ හා පතල් කැණීම් කාර්යාංශයේ සභාපති ආචාර්ය එම්.පී. විජයානන්ද මහතා කියා සිටියේ සෑම භූ කම්පනයකින්ම සුනාමි තත්ත්වයක් ඇති නොවන බවයි. සාගර පතුලේ සිදුවන තල මායිමේ ඇතිවන ප්‍රබල භූ කම්පනයකින් එක තලයක් තිරස්ව චලනය විය යුතු බවත්, ඒ ප්‍රදේශයේ කි.මි 5 ක පමණ ජල කඳක් පවතින බැවින් එහිද චලනයක් සිදුවිය යුතු බවත් එවැනි තත්ත්වයක් පිළිබඳ ඊයේ වාර්තා නොවූ බවත් හෙතෙම අවධාරණය කළේය. මේ අතර සුනාමි අවදානම හේතුවෙන් වෙරළබඩ ජනතාව ඉවත් කිරීම සම්බන්ධයෙන් තම ආයතනය කනගාටුවට පත්වන බවත්, සුනාමි තත්ත්වයක් මෙරටට ඇතිවන්නේ ද නැද්ද යන්න පිළිබඳව නිශ්චිතව ප්‍රකාශ කිරීමේ හැකියාවක් භූවිද්‍යා සමීක්ෂණ හා පතල් කැණීම් කාර්යාංශය සතු බවත් ඔහු කියා සිටියේය.", "URL": "https://sinhala.adaderana.lk/news.php?nid=23456", "Category": null, "Parent URL": null}