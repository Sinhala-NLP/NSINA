{"Source": "Adaderana", "Timestamp": "April 9, 2019 10:42 am", "Headline": "හෙද පරිපූරක අතුරු වෛද්‍ය සේවා වැඩ වර්ජනය අවසන්", "News Content": "ඉල්ලීම් 10ක් මුල් කර ගනිමින් හෙද පරිපූරක අතුරු වෛද්‍ය සේවා වෘත්තීය සමිති දීපව්‍යාප්තව ක්‍රියාත්මක කළ වැඩවර්ජනය අවසන් කර තිබේ. ඊයේ (90) පෙරවරු හතට මෙම වැඩ වර්ජනය ආරම්භ කළේය. වසර 6න් 6ට ශ්‍රේණිගත උසස්වීම්වල ලබා දෙන ලෙසත්, උපාධිධාරීන් සඳහා වෘත්තීමය වැටුප් තලයක් ලබා දීම,සෞඛ්‍ය පරිපාලන සේවාව ස්ථාපිත කිරීම ඇතුලු ඉල්ලීම් 10ක් මුල් කරගනිමින් හෙද පරිපූරක අතුරු වෛද්‍ය සේවා වෘත්තීය සමිති ඊයේ උදෑසන 7ට දීපව්‍යාප්ත වැඩ වර්ජනයක් ආරම්භ කළේය. හෙද පරිපූරක අතුරු වෛද්‍ය සේවාවන්හි වෘත්තීය සමිති 16 ක් මෙම වැඩවර්ජනයට එක්ව සිටින අතර මධ්‍යම රජයේ රෝහල්වලත් පළාත් සභා 9ම රෝහල්වලත් මෙය ක්‍රියාත්මක කෙරෙන බවයි වෛද්‍ය සේවා ඒකාබද්ධ බල මණ්ඩලය සඳහන් කරයි. මේ හේතුවෙන් රෝහල් රැසක කටයුතු වලට බාධා එල්ල වු අතර රෝගීන් දැඩි අපහසුතාවට පත්ව සිටියේය. කෙසේ වෙතත් රිජ්වේ ආර්යා ළමා රෝහල, මහරගම අපේක්ෂා රෝහල ඇතුලු රෝහල් කිහිපයක මෙම වැඩවර්ජනය ක්‍රියාත්මක කෙරුණේ නැත. මේ අතර තම ඉල්ලීම්වලට විසදුම් නොලැබුණහොත් ඉදිරියේ දී අඛණ්ඩ වැඩ වර්ජනයක නිරත වන බව හෙද පරීපුරක සහ අතුරු වෛද්‍ය සේවා ඒකාබද්ධ බල මණ්ඩලය පවසයි. රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා සදහන් කළේ ඊයේ පෙරවරු 7.00ට ආරම්භ කළ වැඩ වර්ජනය අද පෙරවරු 8.00ට අවසන් කිරීමට පියවර ගන්නා බවයි. රජය මේ සම්බන්ධයෙන් සිය ගැටලු විසදීමට පියවර ගෙන නොමැති බැවින් ඉදිරියේ දී අඛණ්ඩ වැඩ වර්ජනයක නිරත වීමට පියවර ගන්නා බව සමන් රත්නප්‍රිය මහතා සදහන් කළේය.", "URL": "https://sinhala.adaderana.lk/news.php?nid=107676", "Category": null, "Parent URL": null}