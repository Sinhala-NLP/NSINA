{"Source": "Adaderana", "Timestamp": "November 29, 2013 02:19 pm", "Headline": "අතුරුදහන් වූ ධීවරයින් අටදෙනා බේරාගැනේ", "News Content": "ත්‍රීකුණාමලයට ඊසාන දෙසින් මුහුදු ප්‍රදේශයේ දී අනතුරට ලක් වු ධීවර යාත්‍රා වල සිටි ධීවරයින් 8 දෙනෙකු බේරා ගෙන තිබේ. ධීවර අමාත්‍යංශය සඳහන් කළේ තවත් ධීවර යාත්‍රාවකින් මෙම ධීවරයින් පිරිස බේරා ගෙන ඇති බවයි. අයහපත් කාලගුණික තත්ත්වය හේතුවෙන් ත්‍රීකුණාමලයට ඊසාන දෙසින් මුහුදු ප්‍රදේශයේ නාවික සැතපුම් 450 ක පමණ දුරින් යාත්‍රා තුනක් අනතුරට ලක් විය. සීලොන් 7, ප්‍රසංගි සහ ප්‍රිය චමිල් යන ධීවර යාත්‍රා මෙලෙස අනතුරට ලක් වු අතර එහි සිටි ධීවරයින් 16 දෙනෙකුගෙන් 8 දෙනෙකු අතුරුදන් වූ බව කියැවිණ. කෙසේ වෙතත් බේරාගත් ධීවරයන් 8 දෙනා මේ වන විට ගොඩබිම වෙත රැගෙන එමින් සිටින බව ධීවර අමාත්‍යංශය සඳහන් කළේය. අතුරුදන් වු අනෙක් ධීවරයින් බේරා ගැනීම සඳහා නාවික හමුදාවේ මැදිහත් වීමෙන් මෙහෙයුම් ආරම්භ කර ඇති අතර මේ සම්බන්ධයෙන් ඉන්දීය වෙරළ ආරක්ෂක නිලධාරීන් ද දැනුවත් කර ඇති බව ධීවර අමාත්‍යාංශය පැවසීය‍.", "URL": "https://sinhala.adaderana.lk/news.php?nid=39191", "Category": null, "Parent URL": null}