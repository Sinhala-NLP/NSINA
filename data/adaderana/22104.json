{"Source": "Adaderana", "Timestamp": "February 14, 2012 12:37 pm", "Headline": "අනියම් පෙම්වතා මැරූ කතකට මරණ දඬුවම නියමවෙයි", "News Content": "කෑගල්ල, හෙට්ටිමුල්ල ප්‍රදේශයේ පදිංචිව සිටි කාන්තාවකට කෑගල්ල මහාධිකරණ විනිසුරු මේනකා විජේසුන්දර මහත්මිය අද(14) මරණීය දණ්ඩනය නියම කර තිබේ. ඒ පුද්ගලයෙකු ඝාතනය කිරීමේ සිද්ධියකට ඇය වරදකාරිය කරමිනි. 2006 වසරේ පෙබරවාරී 7 වැනිදා පුද්ගලයෙකු ඇසිඩ් ගසා ඝාතනය කිරීම සම්බන්ධයෙන් ඇයට එරෙහිව චෝදනා එල්ල වී තිබුණි. ඇය පුද්ගලයින් දෙදෙනෙකු සමඟ අනියම් සම්බන්ධතාවක් පවත්වාගෙන ගොස් ඇති බව වැඩිදුර නඩු විභාගයේ දී අනාවරණය විය. ඉන් එක් පුද්ගලයෙකු මෙසේ ඇසිඩ් ගසා ඝාතනය කිරීමට ඇය කටයුතු කර තිබුණි. ඇසිඩ් ප්‍රහාරයට ලක් වූ තැනැත්තා මරණයට පත්වීමට පෙර සිද්ධිය අනාවරණය කර තිබූ අතර ඔහු මරනාසන්න මොහොත දක්වාම හොඳ මානසිකත්වයෙන් පසු වූ බව අධිකරණ වෛද්‍යවරයා පවසා ඇත. ඉදිරිපත් වූ කරුණු සලකා බැලීමෙන් අනතුරුව කෑගල්ල මහාධිකරණ විනිසුරු මේනකා විජේසුන්දර මහත්මිය වරදකරු වූ අදාළ කාන්තාවට එරෙහිව මරණීය දණ්ඩනය නියම කළාය.", "URL": "https://sinhala.adaderana.lk/news.php?nid=22104", "Category": null, "Parent URL": null}