{"Source": "Adaderana", "Timestamp": "September 13, 2019 09:32 am", "Headline": "හමුදා සහ ආරක්ෂක සහයෝගීතාවට පුටින්ගෙන් තුති", "News Content": "ඊශ්‍රායල් අග්‍රාමාත්‍ය බෙන්ජමින් නෙතන්යාහු රුසියාවේ සංචාරයක නිරත වෙයි. රුසියානු ජනාධිපති ව්ලැඩිමීර් පුටින් සහ ඊශ්‍රායල් අග්‍රාමාත්‍ය බෙන්ජමින් නෙතන්යාහු අතර මෙම හමුව පැවැත්වුණේ රුසියාවේ සෝචි නගරයේදී. අග්‍රාමාත්‍ය බෙන්ජමින් නෙතන්යාහු මෙම සංචාරයට එක්ව සිටින්නේ ඊශ්‍රායලය සහ මැදපෙරදිග කලාපයේ සෙසු රටවල් අතර පවතින අර්බුදකාරී වාතාවරණය උත්සන්න වෙමින් පවතින පසුබිමක් තුළයි. එමෙන්ම ගාසා තිරයේ තවත් යුද්ධයක් සම්බන්ධයෙන්ද ඔහු පසුගියදා අනතුරු අඟවා තිබුණි. අනතුරුව ඔහු සිරියාව තුළ ඊශ්‍රායලයට ස්වාධීනව ක්‍රියාත්මක වීමේ නිදහස පිළිබඳව ජනාධිපති ව්ලැඩිමීර් පුටින් හා සාකච්ඡා කිරීම සඳහා රුසියාවට පැමිණ තිබේ. මේ අතර ඊශ්‍රායල් අග්‍රාමාත්‍යවරයා ලබන අඟහරුවාදා දිනයේ පැවැත්වෙන මහ මැතිවරණයට ද තරග කිරීමට නියමිතයි. මැතිවරණය ජයගන්නේනම් ජෝර්දාන නිම්නය ඈඳා ගන්නා බවට ඔහු මැතිවරණ පොරොන්දුවක් ලබා දී ඇති අතර එය රුසියාව හෙළාදැක තිබේ. මේ අතර රුසියානු ජනාධිපතිවරයා සමග හමුවකට එක්වෙමින් ඊශ්‍රායල් අග්‍රාමාත්‍යවරයා කියා සිටියේ සිරියාවේ සිට තම භූමියට එරෙහිව ආක්‍රමණශීලි ප්‍රතිපත්තියක් අනුගමනය කරන ඉරාන තර්ජනවලට ඊශ්‍රායලය යටත් නොවන බවයි. මෙම හමුව අතරතුර රුසියාව සහ ඊශ්‍රායලය අතර හමුදා සහ ආරක්ෂක සහයෝගීතාව පිළිබඳව ජනාධිපති පුටින් ප්‍රශංසාත්මකව අදහස් පළකළ බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118994", "Category": null, "Parent URL": null}