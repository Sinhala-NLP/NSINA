{"Source": "Adaderana", "Timestamp": "December 26, 2011 08:30 am", "Headline": "මන්නාරම -මඩකළපුව මුහුදු යන්නන්ට අනතුරු ඇඟවීමක්", "News Content": "දිවයින ආශ්‍රිතව පැවති පීඩන අවපාතය මේ වන විට සුළි කුණාටුවක් දක්වා වර්ධනය වී ඇතැයි කාලගුණ විද්‍යා දෙපාර්තමේන්තුව පවසයි. මේ වන විට එම සුළි කුණාටු තත්ත්වය යාපනයේ සිට කිලෝමීටර 750 ක් පමණ නැගෙනහිරින් පිහිටා ඇති බව කාර්යයේ නියුතු කාලගුණ විද්‍යාඥ චමින්ද ද සිල්වා මහතා සඳහන් කළේය. මේ හේතුවෙන් මන්නාරමේ සිට යාපනය හා ත්‍රිකුණාමලය හරහා මඩකළපුව දක්වා මුහුදු ප්‍රදේශවල ධීවර කටයුතුවල හා නාවික කටයුතුවල යෙදෙන්නන් එම කටයුතු වලින් වැළකී සිටිය යුතු බව ඔහු කියා සිටියේය. එම ප්‍රදේශවල ඉතා තද සුළං සමග වැසි තත්ත්වයන් සමග ඉතා රළු මුහුදු ස්වභාවයක් බලාපොරොත්තු වන බව චමින්ද ද සිල්වා මහතා ප්‍රකාශ කළේය. උතුරු, නැගෙනහිර සහ උතුරු මැද පළාත්වලට තද සුළං සමග තැනින් තැන වැසි ඇතිවන බව දිවයින ආශ්‍රිත කාලගුණ තත්ත්වය පිළිබඳව පැහැදිලි කළ ඒ මහතා පෙන්වාදුන්නේය. සුළි කුණාටු තත්ත්වය සම්බන්ධව මාධ්‍ය හරහා නිකුත්කරන තොරතුරු සම්බන්ධව අවධානයෙන් පසුවන ලෙස ද ඒ මහතා මහ ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=20941", "Category": null, "Parent URL": null}