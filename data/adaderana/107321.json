{"Source": "Adaderana", "Timestamp": "April 3, 2019 07:39 pm", "Headline": "විරෝධතාවයේ නිරත වු විශ්වවිද්‍යාල සිසුන්ට පොලිස් පා පහර", "News Content": "සබරගමුව විශ්වවිද්‍යාලයේ සිසුන් අද (03) පාර්ලිමේන්තු වටරවුම අසල පැවැත්වූ විරෝධතාවට පොලිසිය කඳුළු ගෑස් සහ ජල ප්‍රහාර එල්ල කළේය. එහිදී පොලිසිය සිසුන්ට පා පහර එල්ල කරන අයුරුද දක්නට ලැබුණි. සබරගමුව විශ්ව විද්‍යාලයේ සමාජීය විද්‍යා හා භාෂා පීඨයේ බඳවාගැනීම් කප්පාදුවට එරෙහිව එම විශ්ව විද්‍යාලයේ සිසුන් පිරිසක් විරෝධතා පා ගමනක් ආරම්භ කළේ රාජගිරිය ආයුර්වේද මංසන්ධියේ සිටයි. අනතුරුව ඔවුන් පාර්ලිමේන්තු වටරවුම ආසන්නයට පැමිණ විරෝධතාවයේ නිරත විය. ඒ හේතුවෙන් පොල්දූව මංසන්ධියේ සිට පාර්ලිමේන්තු මාර්ගය තාවකාලිකව වසා දැමීමට පොලිසිය පියවර ගත් අතර අවට මාර්ග රැසක දැඩි රථවාහන තදබදයක්ද හටගත්තේය. අනතුරුව සරසවි සිසුන් පාර්ලිමේන්තුව දෙසට ගමන්ගැනීමට උත්සාහ කළ අතර ඔවුන්ව විසුරුවා හැරීම සඳහා පොලීසිය අධි පීඩන ජල ප්‍රහාර සහ කඳුළු ගෑස් එල්ල කළේය. මෙහිදී පොලිසිය සිසුන්ට පා පහර එල්ල කරනු අයුරුද දක්නට ලැබුණි. විරෝධතාවය අතරතුර පොලිස් අත්අඩංගුවට ගත් සිසුන් දසදෙනෙකු පමණ විරෝධතාවය අවසානයේ නැවත මුදහැරිමට පොලිසිය කටයුතු කර තිබේ.", "URL": "https://sinhala.adaderana.lk/news.php?nid=107321", "Category": null, "Parent URL": null}