{"Source": "Adaderana", "Timestamp": "May 20, 2015 04:39 pm", "Headline": "මේක ෆැසිස්ට්වාදී පාලනයක්-ප්‍රගතිශීලින් එක්විය යුතුයි!", "News Content": "ඉදිරි මහමැතිවරණය වෙනුවෙන් ශ්‍රී ලංකා නිදහස් පක්ෂයේ නාමයෝජනා කැඳවීමට සූදානම් බවත්,ඉදිරියේදී ඒ සඳහා සම්මුඛ පරීක්ෂණ පවත්වන බවත් ශ්‍රීලනිප මහලේකම් අනුර ප්‍රියදර්ශන යාපා මහතා පවසයි.එහි අරුත පාර්ලිමේන්තුව ඉදිරි දින කිහිපය තුළ විසුරුවීම නොවන බවත්,මහමැතිවරණයට සූදානම්වීම පමණක් බවත් යාපා මහතා කියා සිටියේ අද(20) කොළඹ පැවති මාධ්‍ය හමුවකදීය.අපරාධ පරීක්ෂණ දෙපාර්තමේන්තුව සහ පොලීසිය පවතිද්දී මූල්‍ය වංචා ගැන සොයන්නට යයි කියමින් අග්‍රමාත්‍ය කාර්යාලය යටතේ පාලනය වන පොලිස් මූල්‍ය අපරාධ කොට්ඨාසයක් ස්ථාපිත කිරීමත්,එමගින් පැවැත්වෙන පරීක්ෂණ පිළිබඳවත් තමන් දකින්නේ අසුබවාදීව බව ඔහු පෙන්වා දුන්නේය.මේ රජයෙන් බිහිව ඇත්තේ ෆැසිස්ට්වාදී පාලනයක් බවත්,තම දේශපාලන සතුරන් දඩයම් කිරීමට නීත්‍යනුකූල පොලීසියක් ස්ථාපිත කරගෙන වැඩකටයුතු කරන බවත්,මෙය පැහැදිලිවම පලිගැනීමක් බවත් ප්‍රියදර්ශන යාපා මහතා චෝදනා කළේය.හිටපු අමාත්‍ය ජොන්ස්ටන් ප්‍රනාන්දු මහතා සතොසින් ණයට භාණ්ඩ ගැනීමට අදාළව මේවන විට රක්ෂිත බන්ධනාගාර ගත කර ඇති බවත්, එය පැහැදිලිවම දේශපාලන පලිගැනීමක් බවත් ඔහු අවධාරණය කළේය.පොදු දේපළ පනත යටතේ අත්අඩංගුවට ගෙන ඇති බව කීවද,එම චෝදනා යටතේ අත්අඩංගුවට ගනු ලැබූ තවත් අයෙකුට ඇප ලැබුණු බවත්,ජොන්ස්ටන් මහතාට ඇප හෝ නොලැබුණු බවත් ,එකම වරදට අත්අඩංගුවට ගත්තේ නම් එලෙස දෙදෙනෙකුට දෙවිධියකට සැලකිය නොහැකි බවත් යාපා මහතා සඳහන් කළේය.මෙම ප්‍රවණතාව ඉදිරියට ගියහොත් රාජ්‍ය නිලධාරීන් මහජනතාව වෙනුවෙන් තීන්දු නොගනු ඇති බවත්,මෙය අන්ත දක්ෂිණාංශික ආණ්ඩුවක් බවට පත්වන බවටත් ඔහු අනතුරු ඇඟවීය.හාල්,සීනි,පිටි,පරිප්පු ආදී අත්‍යවශ්‍ය භාණ්ඩ මිල අඩු කළ බව කීවද එය මහත් බොරුවක් බවත්,ඉකුත් දෙසැම්බරය හා සලකා බලන විට භාණ්ඩ මිල ඉහළ ගොස් ඇති බවත් හෙතෙම කියා සිටියේය.ඒ අනුව මෙම ආණ්ඩුව පරාජය කිරීම සඳහා සියලු ප්‍රගතිශීලි ජනයා එක්විය යුතුව ඇති බව යාපා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51462", "Category": null, "Parent URL": null}