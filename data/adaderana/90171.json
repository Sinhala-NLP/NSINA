{"Source": "Adaderana", "Timestamp": "June 1, 2018 11:30 am", "Headline": "කපන්න ගිය බෝධිය ප්‍රදේශවාසීන්ගේ මැදිහත්වීමෙන් අනූ නවයෙන් නැවතුනු හැටි", "News Content": "හාලිඇල - නෙලුව ග්‍රාමීය බැංකු පරිශ්‍රය තුළ පිහිටි බෝධිය කපා ඉවත් කිරීමට බලධාරීන් පියවර ගැනීමත් සමඟ කලබලයට පත් ප්‍රදේශවාසීන් එම ස්ථානයට පැමිණ එම කාර්ය කිරීමට ඉඩ නොදුන් බව අද දෙරණ වාර්තාකරු පැවසීය. ඊයේ(31) සවස 2.45 පමණ මෙම බෝධිය කපා ඉවත් කිරීමට බලධාරීන් පියවර ගන්නා ලදි. කලබලයට පත් ප්‍රදේශවාසීන් එම ස්ථනය වැටලීමත් සමඟ එහි සේවකයින් හට ඉවත්වීමට නොහැකිවු අතර ඇටම්පිටිය පොලිස් ස්ථානයේ ස්ථානාධිපතිවරයා හා පොලිස් නිලධාරීන් පිරිසක් පැමිණ සේවකයින් ඉවත් කිරීමට පියවර ගත් බව අප වාර්තාකරු සඳහන් කළේය. ඇටම්පිටිය පොලිස් ස්ථානයේ ස්ථානාධිපතිවරයා හා නෙලුව විහාරස්ථානයේ නායක ස්වාමීන්වහාන්සේ වැඩමකර කරුණු පැහැදිලි කරදීමෙන් අනතුරුව ප්‍රදේශවාසීන් ඉන් ඉවත්ව ගොස් තිබේ. පසුව එම ස්ථානයේ බුදු පිළිම වහන්සේ නමක් තැම්පත් කිරීමටද ගම්මුන් කටයතු කළ බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=90171", "Category": null, "Parent URL": null}