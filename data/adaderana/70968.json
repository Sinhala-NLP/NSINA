{"Source": "Adaderana", "Timestamp": "March 16, 2017 04:57 pm", "Headline": "  නෞකාව බේරා ගන්න සෝමාලියාවෙන් විශේෂ මෙහෙයුමක්", "News Content": "සෝමාලියානු මුහුදු කොල්ලකරුවන් විසින් පැහැරගත් නෞකාව බේරා ගැනීම සඳහා සෝමාලියා ආරක්ෂක අංශ විශේෂ මෙහෙයුමක් ආරම්භ කර තිබේ. විදෙස් මාධ්‍ය වාර්තා කළේ නෞකාවේ සිටින කොල්ලකරුවන්ට ආරක්ෂක අංශ විසින් පහරදීම ආරම්භ කර ඇති බවත් ඔවුන් අතර වෙඩි හුවමාරුවක්ද සිදු වී ඇති බවයි. මේ වනවිට නැව කොල්ලකරුවන් විසින් රඳවාගෙන සිටින්නේ සෝමාලියාවේ අලූලා වෙරළ තීරය ආසන්නයේ බව විදෙස් වාර්තා පවසයි. ශ්‍රී ලාංකික කාර්ය මණ්ඩල සාමාජිකයින් අටදෙනෙකු සමඟ මෙම නෞකාව පසුගිය 13 වනදා පැහැරගැනීමට ලක්වූයේ ජිබුටි රාජ්‍යයේ සිට සෝමාලියාවේ මොගඩිෂු දක්වා ගමන් කරමින් සිටියදීය. අලූලා ප්‍රදේශය භාර පොලිස් ප්‍රධානියා විදෙස් මාධ්‍ය වෙත සඳහන් කර ඇත්තේ මෙම නැව පැහැරගෙන ඇත්තේ ධීවරයන් පිරිසක්ද නැතහොත් වෙනත් සෝමාලියානු කොල්ලකරුවන්ද යන්න පිළිබඳව තවදුරටත් විමර්ශනය කරන බවයි. නෞකාව පැහැරගත් පුද්ගලයින් පළමුව නෞකාවට ඇතුලූවී ඇත්තේ ධීවරයින් ලෙස බවට ද අනාවරණ වී ඇති බව විදෙස් වාර්තා පෙන්වා දෙයි. මේ අතර ශ්‍රී ලංකා නාවික හමුදාවද සඳහන් කළේ බහරේන් හි ඇති ඒකාබද්ධ සමුද්‍රීය බලකා මුලස්ථානය මඟින් පාලනය වන ඒකාබද්ධ කාර්ය බලකාය විසින් නැව පිළිබඳ තොරතුරු නාවික හමුදාව වෙත ලබාදී ඇති බවයි. ඒ අනුව ඔවුන් පී.සී. තුන දරණ ගුවන් යානයකින් නෞකාව තිබෙන ස්ථානය පැහැදිළිව හඳුනාගෙන ඇති බවද වාර්තා වෙයි. මේ අතර පැහැරගත් කොල්ලකරුවන් කප්පම් මුදලක් ඉල්ලා සිටියහොත් එය ලබා දීමට අදාළ නැවේ සමාගමේ හිමිකරු එකඟතාවය පළ කර ඇති බවද වාර්තා වෙයි. වරාය හා නාවික කටයුතු අමාත්‍යාංශයේ අද පැවති මාධ්‍ය හමුවකට එක්වෙමින් අදාළ නැව් සමාගමට සේවකයන් සැපයූ ශ්‍රී ලංකාවේ නියෝජිතවරයා වන ටිරෝන් ප්‍රනාන්දු මහතා මේ බව කියා සිටියේය. කොල්ලකරුවන් මේ දක්වා කප්පම් මුදලක් ඉල්ලා ඇති බවට තහවුරු කළ නොහැකි බව ද මෙම මාධ්‍ය හමුවේදී ප්‍රකාශ වුණි. මේ අතර, රොයිටර් පුවත් සේවය වාර්තා කළේ පැහැර ගැනීමට ලක්වූ නෞකාව සෝමාලියානු ආරක්ෂක අංශ විසින් මේ වනවිට වටකර ඇති බවයි.", "URL": "https://sinhala.adaderana.lk/news.php?nid=70968", "Category": null, "Parent URL": null}