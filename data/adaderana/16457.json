{"Source": "Adaderana", "Timestamp": "June 1, 2011 08:52 am", "Headline": " කාමරය නොදුන්නාට වෛද්‍යවරුන්ගෙන් වෘත්තීය සමිති ක්‍රියා මාර්ගයක්", "News Content": "අද දින පොළොන්නරුව රෝහලේ වෛද්‍ය කාර්යය මණ්ඩලය වෘත්තීය සමිති ක්‍රියාමාර්ගයක නිරත වන බව රජයේ වෛද්‍ය නිලධාරීන්ගේ සංගමයේ පොළොන්නරුව ශාඛාවේ සභාපති වෛද්‍ය පී.ධර්මවර්ධන මහතා පවසයි. සෞඛ්‍ය බලධාරීන් පොරොන්දු වූ පරිදි වෛද්‍ය කාර්යය මණ්ඩලය සඳහා කාමරයක් ලබා නොදීමට ‍එරෙහිව මෙම ක්‍රියා මාර්ගය ගන්නා බව ඔහු කියා සිටියි. මේ සම්බන්ධයෙන් අද දෙරණ කළ විමසීමක දී පොළොන්නරුව රෝහලේ වෛද්‍ය අධිකාරි වෛද්‍ය පානී සෝමරත්න මහතා කියා සිටියේ අදාළ කාමරය වෛද්‍යවරුන්ට ලබා දීම සඳහා අවශ්‍ය පියවර ගෙන ඇති බවයි. එම කාමරය දැනට භාවිත කරන නිලධාරියාට එය වෛද්‍යවරුන්ට ලබා දෙන ලෙස සෞඛ්‍ය අමාත්‍යාංශ බලධාරීන් ද දැනුම් දී ඇති බවද රෝහල් වෛද්‍ය අධිකාරිවරයා පැවසුවේය. අද දිනට පෙර එම කාමරය වෛද්‍යවරුන්ට ලබා දෙන ලෙස පසුගිය 5 වැනිදා අදාළ නිලධාරීයාට දැනුම් දී ඇති බව හෙතෙම කියා සිටියේය. ඒ අනුව අදාළ කාලය අදින් අවසන් වන අතර අද දිනයේ දී එම කාමරය අදාළ නිලධාරීයා විසින් වෛද්‍යවරුන්ට ලබා දෙන බවට වෛද්‍ය අධිකාරිවරයා විශ්වාසය පළ කළේය.", "URL": "https://sinhala.adaderana.lk/news.php?nid=16457", "Category": null, "Parent URL": null}