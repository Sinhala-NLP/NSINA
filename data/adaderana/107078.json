{"Source": "Adaderana", "Timestamp": "March 31, 2019 01:09 pm", "Headline": "ගත වු මාස කිහිපය තුල බීඩිකොළ කිලෝ 10,000ක් අල්ලයි ", "News Content": "මේ වසරේ ගතවු කාලසීමාව තුළ බීඩිකොළ කිලෝග්‍රෑම් 10,000කට ආසන්න ප්‍රමාණයක් නාවික හමුදා භාරයට ගෙන ඇත. ඒ සම්බන්ධයෙන් පුද්ගලයින් 11 දෙනෙකු මේ වන විට අත්අඩංගුවට ගෙන ඇති බව නාවික හමුදාව සදහන් කළේය. පසුගිය 29 සහ 30 යන දින දෙක තුළ දී පමණක් බීඩි කොළ කිලෝග්‍රෑම් 3084ක් තලෙයිමන්නාරම මුහුදු ප්‍රදේශය ආශ්‍රිතව තිබී සොයාගෙන තිබේ. 29 වන දින සිදුකළ සෝදිසි කිරීම්වලදී බීඩි කොළ කිලෝග්‍රෑම් 2026ක් සොයාගෙන ඇති අතර ඊයේ (30) දිනයේ සිදුකළ සෝදිසි කිරීම්වල දී බීඩි කොළ කිලෝග්‍රැම් 1057ක් සොයාගෙන ඇති බව නාවික හමුදාව සදහන් කළේය. මෙම බීඩි කොළ පාර්සල් වශයෙන් අතුරා ඉන්දියාවේ සිට මෙරටට රැගෙන ඒමට උත්සාහ කර ඇති බව සිදුකළ මුලික විමර්ශනවලින් අනාවරණය වී තිබේ. නාවික හමුදාව ශ්‍රී ලංකාව වටා පිහිටි මුහුදු ප්‍රදේශයේ සහ වෙරළ තීරයේ නිරන්තර විමර්ශනයට ලක් කරන අතර එමගින් සාගරය හරහා සිදුවන මෙවැනි නීති විරෝධී ජාවාරම් මැඩලීමට පියවර ගෙන ඇත බව නාවික හමුදාව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=107078", "Category": null, "Parent URL": null}