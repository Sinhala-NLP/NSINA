{"Source": "Adaderana", "Timestamp": "May 4, 2016 11:33 am", "Headline": "නායයාමෙන් නියඳගල පවුල් 21ට පීඩා", "News Content": "රත්නපුර, පඹහින්න, නියඳගල - පරෙයියන්ගල කන්ද නායයෑම හේතුවෙන් පවුල් 21කට අයත් පුද්ගලයින් පීඩාවට පත්ව ඇති බව දිස්ත්‍රික් ලේකම් බන්දුල හරිස්චන්ද්‍ර මහතා පවසයි. ඒ අනුව එම පවුල් වල පුද්ගලයන් 86 දෙනෙකු තාවකාලිකව ආරක්ෂිත ස්ථාන වල රඳවා ඇති බව දිස්ත්‍රික් ලේකම්වරයා සඳහන් කළේය.ඔවුන්ට අවශ්‍ය සහන සැලසීමේ කටයුතු මේ වන විටත් ආරම්භ කර ඇති බව හෙතෙම පැවසීය.පඹහින්න, නියදගල පරෙයියන්ගල කන්ද ඊයේ පස්වරුවේ නායයෑමට ලක්වූ අතර එම කන්ද මුදුනේ පිහිටි ආරණ්‍ය සේනාසනයක ස්වාමීන් වහන්සේ නමක් වැඩවාසය කර ඇති බවද සඳහන්ය.උන්වහන්සේ පිළිබඳ මෙතෙක් කිසිදු තොරතුරක් අනාවරණය වී නොමැති අතර හමුදාවේ විශේෂ කණ්ඩායමක් මේ වන විට එම ආරණ්‍ය සේනාසනයේ පිහිටි ප්‍රදේශයට ළඟා වෙමින් සිටින බව රත්නපුර දිස්ත්‍රික් ලේකම් බන්දුල හරිස්චන්ද්‍ර මහතා පැවසුවේය.මෙම නායයෑම් තත්ත්වය පිළිබඳ පොලීසිය හරහා රත්නපුර - බදුල්ල ප්‍රධාන මාර්ගයේ ගමන් කරන රථ වාහන වලට විශේෂ උපදෙස් මාලාවක් ලබාදීමට ද පියවර ගෙන ඇති බව සඳහන්ය.", "URL": "https://sinhala.adaderana.lk/news.php?nid=59795", "Category": null, "Parent URL": null}