{"Source": "Adaderana", "Timestamp": "January 26, 2018 02:03 pm", "Headline": "අලුත් නිලධාරී මණ්ඩලය එක්ක ශ්‍රී ලංකා වෛද්‍ය සභාව අද රැස්වෙයි", "News Content": "නව නිලධාරී මණ්ඩලය තේරී පත්වීමෙන් අනතුරුව ශ්‍රී ලංකා වෛද්‍ය සභාව අද (26) පළමුවරට රැස්වීමට නියමිතව තිබේ. මාලඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් හර්ෂ ද සිල්වා කමිටු වාර්තාවේ නිර්දේශ පිළිබඳව එහිදී සාකච්ඡා කිරීමට නියමිත බව ශ්‍රී ලංකා වෛද්‍ය සභාව සඳහන් කළේය. සභිකයින් 25 දෙනෙකුගෙන් සමන්විත ශ්‍රී ලංකා වෛද්‍ය සභාවේ සභිකයින් 05 දෙනෙකු විෂය බාර අමාත්‍යවරයා විසින් පත් කරන අතර සභිකයින් 10 දෙනෙකු වෛද්‍ය විද්‍යාලවලින් පත් කරයි. සෙසු 10 දෙනා ඡන්දයෙන් තේරීපත් වන අතර පුරප්පාඩු වී තිබූ සාමාජිකයින් සිව් දෙනෙකුට අදාළව පසුගිය දා පැවැති නිල වරණයෙන් රජයේ වෛද්‍ය නිලධාරීන්ගේ සංගමයේ සාමාජිකයින් සිව් දෙනෙකු ඊට තේරී පත් වුණි. වෛද්‍ය සභාව තුළ ජනතාවාදී ලෙස කටයුතු කිරීමට රජයේ වෛද්‍ය නිලධාරීන්ගේ සංගමය පියවර ගන්නා බව එම සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ මහතා සඳහන් කළේය.", "URL": "https://sinhala.adaderana.lk/news.php?nid=83563", "Category": null, "Parent URL": null}