{"Source": "Adaderana", "Timestamp": "October 5, 2017 01:56 pm", "Headline": "වෛද්‍ය පත්වීම් ගැන කිසිදු යෝජනාවක් ඉදිරිපත් කළේ නෑ", "News Content": "පශ්චාත් සීමාවාසික වෛද්‍ය පත්වීම් ලබාදීම සම්බන්ධයෙන් රජයේ වෛද්‍ය නිළධාරීන්ගේ සංගමය නිළ වශයෙන් කිසිදු යෝජනාවක් ඉදිරිපත් කර නොමැති බව සෞඛ්‍ය අමාත්‍යාංශය පවසයි. පශ්චාත් සීමාවාසික වෛද්‍ය පත්වීම් 1200ක් ලබාදීමට අදාළ ලේඛනයට රාජ්‍ය සේවා කොමිෂන් සභාවේ අනුමැතිය හිමි වුවද සෞඛ්‍ය අමාත්‍යාංශය සහ රජයේ වෛද්‍ය නිළධාරීන්ගේ සංගමය අතර පසුගිය දෙවැනිදා පැවති සාකච්ඡාවකට අනුව එම ලේඛනය ක්‍රියාත්මක කිරීම තාවකාලිකව අත්හිටවූ බව සෞඛ්‍ය අමාත්‍යාංශ ලේකම් ජනක සුගතදාස මහතා කියා සිටියේය. ඒ අනුව එම පත්වීම් 1200ක් ලබාදීම සම්බන්ධයෙන් යෝජනා ඉදිරිපත් කිරීමට වෛද්‍ය සංගමයට දින දෙකක කාලයක් ලබාදීමට අදාළ සාකච්ඡාවේදී තීරණය වූ බව ලේකම්වරයා සඳහන් කළේය. කෙසේවෙතත් වෛද්‍ය සංගමයට ලබාදී තිබූ කාලය ඊයේ(04) දිනයෙන් අවසන් වූවත් එම සංගමයේ කිසිදු යෝජනාවක් සෞඛ්‍ය අමාත්‍යාංශයට නොලැබුණු බව ජනක සුගතදාස මහතා පවසයි. මේ හේතුවෙන් අත්හිටවූ එම පශ්චාත් සීමාවාසික වෛද්‍ය පත්වීම් හෙට(06) දින සිට ක්‍රියාත්මක කරන බව සෞඛ්‍ය අමාත්‍යාංශ ලේකම්වරයා අවධාරණය කළේය.", "URL": "https://sinhala.adaderana.lk/news.php?nid=78370", "Category": null, "Parent URL": null}