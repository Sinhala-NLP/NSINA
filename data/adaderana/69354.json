{"Source": "Adaderana", "Timestamp": "February 9, 2017 09:17 am", "Headline": "පකිස්ථානයෙන් නියං ආධාර එයි", "News Content": "ශ්‍රී ලංකාවට බලපා ඇති වියළි කාලගුණික තත්ත්වයෙන් ජනතාව මුදවා ගැනීම සඳහා පකිස්ථාන ආධාර රැගත් ගුවන් යානයක් කටුනායක ගුවන් තොටුපොළට පැමිණ තිබේ. ඊයේ(08) පස්වරු 5.10ට පමණ පකිස්ථාන ගුවන් හමුදාවට අයත් IL – 76 වර්ගයේ විශාලතම භාණ්ඩ ප්‍රවාහන ගුවන් යානයක් මෙසේ කටුනායකට ළගා වුණි.පකිස්ථාන රජය මගින් පිරිනමන ලද ප්‍රථම ආධාර තොගය එම යානයේ විය.මෙහි සුදු කැකුළු වර්ගයේ සහල් කිලෝග්‍රෑම් 25,000 ක් ඇතුළත්ව තිබේ.මීට අමතරව පරිප්පු, සීනි ඇතුළු තවත් අත්‍යවශ්‍ය ආහාර ද්‍රව්‍ය රැගත් ගුවන් යානා කීපයක්ම පකිස්ථානයේ සිට පැමිණීමට නියමිතව ඇති බව වාර්තා වෙයි.මෙම ආධාර බාර ගැනීම සඳහා ආපදා කළමනාකරණ අමාත්‍යාංශ නිලධාරීන් ගුවන් තොටුපොළට පැමිණ සිටි බවද සඳහන්ය.මෙම සහල් තොගය ඔරුගොඩවත්ත පිහිටි ජාතික ආපදා සහන සේවා මධ්‍යස්ථාන ගබඩාවේ තැන්පත් කර, දැනට ආපදාවන්ට පත්ව සිටින ජනතාව වෙසෙන දිස්ත්‍රික්කවල ලේකම්වරුන්ගේ ඉල්ලීම මත මුදා හැරීමට නියමිතය.", "URL": "https://sinhala.adaderana.lk/news.php?nid=69354", "Category": null, "Parent URL": null}