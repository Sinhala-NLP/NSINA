{"Source": "Adaderana", "Timestamp": "October 21, 2015 05:53 pm", "Headline": "ශිරාණිගේ නඩු 3ක් ගැන තීරණය ජනවාරී 21ට කල්යයි ", "News Content": "හිටපු අගවිනිසුරු ශිරාණි බණ්ඩාරනායක මහත්මියට එරෙහිව පවරා ඇති නඩු තුනක් තවදුරටත් පවත්වාගෙන යන්නේ ද නැද්ද යන්න පිළිබඳ තීරණය කිරීම සඳහා කල් ලබාදෙන ලෙස අල්ලස් කොමිසම කොළඹ මහේස්ත්‍රාත් අධිකරණයෙන් ඉල්ලීමක් කර තිබේ.වත්කම් හා බැරකම් ප්‍රකාශ නිසි පරිදි ඉදිරිපත් නොකළ බවට චෝදනා කරමින් හිටපු අගවිනිසුරු ශිරාණි බණ්ඩාරනායක මහත්මියට එරෙහිව අල්ලස් කොමිසම විසින් අදාළ නඩු පවරා ඇති බව සඳහන්ය. අදාළ නඩු අද කැඳවු අවස්ථාවේ හිටපු අගවිනිසුරු ශිරාණි බණ්ඩාරනායක මහත්මිය අධිකරණය හමුවේ පෙනී සිටි බව අද දෙරණ අධිකරණ වාර්තාකරු පැවසුවේය.මෙම නඩු පවත්වාගෙන යාමට නොහැකි බැවින් විත්තිකාරිය නිදහස් කරන ලෙස ඉල්ලමින් ඇයගේ නීතීඥවරු අල්ලස් කොමිසම වෙත ඉල්ලීමක් ඉදිරිපත් කර ඇති බව එම කොමිසම වෙනුවෙන් පෙනී සිටි නීතීඥවරයා අද අධිකරණය හමුවේ කියා සිටියේය. කෙසේවෙතත් අල්ලස් කොමිසමට මේ වන විට නව සමාජිකයින් පත් කර ඇති බැවින් අදාළ ඉල්ලීම පිළිබඳ අධ්‍යයනය කිරීමට කල් ලබාදෙන ලෙස එම නීතීඥවරයා අධිකරණයෙන් ඉල්ලා තිබේ.අදාළ ඉල්ලීම සලකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා නඩු විභාගය ජනවාරි මස 21 වන දිනට කල් තැබු අතර අදාළ නඩු තවදුරටත් පවත්වාගෙන යන්නේ ද නැද්ද යන්න පිළිබඳ තීරණය එදිනට දැනුම් දෙන ලෙස අල්ලස් කොමිසමට නියෝග කළේය.", "URL": "https://sinhala.adaderana.lk/news.php?nid=54592", "Category": null, "Parent URL": null}