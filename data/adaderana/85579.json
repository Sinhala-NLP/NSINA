{"Source": "Adaderana", "Timestamp": "March 13, 2018 06:58 am", "Headline": "ජනපති අද ජපන් රජු බැහැදකියි", "News Content": "ජපානයේ නිල සංචාරයක නිරත වන ජනාධිපති මෛත‍්‍රීපාල සිරිසේන මහතා අද දිනයේ එරට රජුවන අකිහිතෝ අධිරාජ්‍යයා සහ මිචිකෝ රැජිණ බැහැදැකීමට නියමිතව තිබේ. පස්දින නිල සංචාරය ආරම්භ කරමින් ඊයේ දිනයේ ජනාධිපති මෛත‍්‍රීපාල සිරිසේන මහතා ටෝකියෝ නුවර නරීටා ගුවන්තොටුපලෙන් ජපානයට ළඟා විය. ජනාධිපතිවරයා ඇතුළු දූත පිරිස එරට රජයේ විශේෂ නියෝජිත පිරිසක් විසින් පිළිගත් බව ජනාධිපති මාධ්‍ය අංශය සඳහන් කළේය. ජනාධිපතිවරයා නිල වශයෙන් පිළිගැනීමේ උත්සවය හෙට දිනයේ එරට අග‍්‍රාමාත්‍ය කාර්යාලයේ දී පැවැත්වීමට නියමිතයි. ජපාන අග‍්‍රාමාත්‍ය ෂින් ෂෝ අබේ මහතාගේ ආරාධනයකට අනුව ජනාධිපතිවරයා මෙම සංචාරයේ නිරත වන අතර එහිදි ව්‍යාපාරික සහ ආයෝජන සමුළුවකට ද සහභාගී වීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=85579", "Category": null, "Parent URL": null}