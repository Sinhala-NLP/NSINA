{"Source": "Adaderana", "Timestamp": "May 25, 2018 07:03 pm", "Headline": "ක්‍රිකට් ක්‍රීඩක ධනංජය ද සිල්වාගේ පියා වෙඩි තබා මරා දැමුවේ ඇයි?", "News Content": "රත්මලාන ප්‍රදේශයේ ඊයේ(24) රාත්‍රී සිදුවූ වෙඩි තැබීමකින් ශ්‍රී ලංකා ටෙස්ට් ක්‍රිකට් ක්‍රීඩක ධනංජය ද සිල්වාගේ පියා වන දෙහිවල ගල්කිස්ස මහ නගර සභාවේ ශ්‍රී ලංකා පොදුජන පෙරමුණේ නාගරික මන්ත්‍රී රංජන් සිල්වා මහතා මියගොස් තිබේ. පාතාල කල්ලි සාමාජිකයන් විසින් මියගිය රන්ජන් සිල්වා මහතාගේ වැඩිමහල් පුතණුවන් වන රමල් සිල්වා ඉලක්ක කරගෙන සිදුකළ වෙඩි තැබීමකින් මෙලෙස ඔහුගේ පියා ඝාතනයට ලක්වී තිබෙන බව පොලිස් පරික්ෂණවලදි අනාවරණය වී ඇත. අදාළ වෙඩි තැබීම අමල් සින්හාරා හොහොත් කුඩු අංජු නැමැති පාතාල කල්ලි සාමාජිකයින් විසින් සිදු කර ඇති බව පොලිසීය සඳහන් කළේය. දෙහිවල ගල්කිස්ස මහ නගර සභාවේ නාගරික මන්ත්‍රීවරයෙක් වූ රංජන් සිල්වා මහතා පදිංචිව සිටි රත්මලාන, ඥානේන්ද්‍ර පාරේ සිය නිවස අසල ඔහු තවත් දෙදෙනෙකු සමඟ ඊයේ රාත්‍රියේ කතා බස් කරමින් සිට තිබේ. මේ අතරවාරයේ ඔවුන් සිටි ස්ථානයට පා ගමනින් පැමිණි තිදෙනෙකු ටී.56 ගිනි අවියකින් එක්වරම ඔවුන් වෙත එල්ල කර වෙඩි තබා තිබේ. පසුව වෙඩි තැබූ පිරිස පළා ගොස් ඇති අතර වෙඩි වැදුණු තිදෙනා කළුබෝවිල රෝහලට ඇතුළත් කෙරුණි. රෝහල්ගත කිරීමෙන් අනතුරුව රන්ජන් සිල්වා මහතා මිය ගියේය. රන්ජන් සිල්වා මහතා මෙවර පළාත් පාලන මැතිවරණයට ශ්‍රී ලංකා පොදුජන පෙරමුණ නියෝජනය කරමින් තරග කර දෙහිවල ගල්කිස්ස මහ නගර සභාවේ නාගරික මන්ත්‍රීවරයෙක් ලෙස තේරි පත් වූ අයෙක්. එමෙන්ම ශ්‍රී ලංකා ටෙස්ට් ක්‍රිකට් ක්‍රීඩක ධනංජය ද සිල්වා සහ හිටපු නාගරික මන්ත්‍රීවරයෙක් වන රමල් සිල්වාගේ පියාණන් ද වෙයි. එළැඹෙන කොදෙව් ටෙස්ට් සංචාරය සඳහා ශ්‍රී ලංකා පිල අද(25) රාත්‍රියේ දිවයිනෙන් පිටත්ව යන අතර තම පියාගේ මරණය හේතුවෙන් හෙට(26) දින කණ්ඩායම සමඟ පිටව නොයෑමට ධනංජය තීරණය කර ඇතැයි ක්‍රිකට් ආයතනය පවසයි. වෙඩි තැබීමෙන් තුවාල ලැබා ඇත්තේ දෙහිවල ගල්කිස්ස මහ නගර සභාවේ කම්කරුවෙකු වන මෙනිටුගේ උපාලි සිල්වා නම් 58 හැවිරිදි එම ප්‍රදේශයේම පදිංචිකරුවෙකු සහ ධීවර වෘත්තියේ යෙදුණු පන්කිරිආරච්චිගේ සරත් ජයකොඩි නැමති 45 හැවිරිදි අයෙකි. ඉන් සරත් ජයකොඩිගේ වම් පාදයේ දණහිසට පහළ කොටසට එක් වෙඩිල්ලක් ද උපාලි සිල්වාගේ වම් පාදයට එක් වෙඩිල්ලක් සහ වම් අතට වෙඩි ප්‍රහාර දෙකක්ද එල්ල වී තිබේ. කෙසේ වෙතත් තමන් සමඟ තිබූ ආරවුලක් මත පාතාල නායක කුඩු අංජු විසින් තමන් ඉලක්ක කර මෙම වෙඩි තැබීම සිදු කළ බව රමල් සිල්වා චෝදනා කරයි. රමල් මෙලෙස චෝදනා කරන පසුබිමක පාතාල නායක කුඩු අංජු විසින් සිය ෆේස් බුක් ගිණුමේ මෙලෙස සටහන් කර තිබුණි. කෙසේ වෙතත් පොලිස් ආරංචි මාර්ග වලට අනුව රමල් සිල්වා සහ අංජුගේ ගෝලයෙකු අතර මීට පෙර ආරවුලක් ඇති වීමෙන් අංජු විසින් රමල්ට මරණ තර්ජන කළ බවද වාර්තා වෙයි. ඒ අනුව මෙම වෙඩි ප්‍රහාරය ඊයේ රාත්‍රියේ එල්ල වන්නේ රමල් සිල්වා ඉලක්ක කර ගනිමින්ය. ඝාතකයින් පැමිණෙන අවස්ථාවේදී රමල් සිල්වා තම පියා සමඟ නිවස ඉදිරිපිට රැඳී සිටි නමුත් හදිසි කාර්යයක් සඳහා නිවස දෙසට ඇතුල් වෙනවාත් සමඟ ප්‍රහාරය එල්ල වීම හේතුවෙන් ඔහුට දිවි බේරා ගැනීමට හැකිවිය. පාතාල නායක අංජුගේ උපන් දිනය අදට යෙදී තිබෙන අතර රමල් සිල්වා ඝාතනය කර අංජුට උපන් දින තෑග්ග ලෙස ලබා දීමට අංජුගේ ගෝලයින් සැළසුම් කර ඇති බවට තොරතුරු වාර්තා වෙයි. මේ අතර ගල්කිස්ස මහේස්ත්‍රාත්වරයා අද පෙරවරුවේ සිද්ධිය වූ ස්ථානයට පැමිණ පරීක්ෂණ සිදු කරනු ලැබිය. සිද්ධිය සම්බන්ධයෙන් ගල්කිස්ස පොලිසිය සිදු කරන පරික්ෂණවලදි අනාවරණය වී ඇත්තේ වෙඩිකක්කරුවන් මෙම පිරිස වෙත වෙඩි ප්‍රහාර 10කට වැඩි සංඛ්‍යාවක් එල්ල කර ඇති බවයි. ඉන් හිස් කොපු 9ක් මේ වන විටත් සිද්ධිය වූ ස්ථානයේ තිබී සොයාගෙන තිබේ. මියගිය රන්ජන් සිල්වාගේ දේහය දකුණු කොළඹ ශික්ෂණ රෝහලේ තැන්පත් කර ඇති අතර පශ්චාත් මරණ පරික්ෂණයෙන් පසු දේහය අද මධ්‍යම රාත්‍රියේ නිවසට ගෙන ඒමට නියමිතයි.", "URL": "https://sinhala.adaderana.lk/news.php?nid=89821", "Category": null, "Parent URL": null}