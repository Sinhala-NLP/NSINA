{"Source": "Adaderana", "Timestamp": "November 24, 2011 09:20 pm", "Headline": "යුද සමයේ සිදුවූ මරණ ගැන රජය සංගණනයක් සිදුකරනවා", "News Content": "සිවිල් යුද ගැටුම් පැවති කාල සීමාව තුළ මරණයට පත්වූ හෝ අතුරුදහන් වූ පුද්ගලයින් පිළිබඳව සංගණනයක් පැවැත්වීම සඳහා රජය කටයුතු යොදන බව ආරක්ෂක ලේකම් ගෝඨාභය රාජපක්ෂ මහතා පවසයි. ‍ \"ප්‍රතිසන්ධානය-පශ්චාත් ගැටුම් ශ්‍රී ලංකාවේ ඉදිරිගමන\"යන මැයෙන් ලක්ෂ්මන් කදිරගාමර් ජාත්‍යන්තර සබඳතා සහ අධ්‍යයන ක්‍රමෝපායන් ආයතනයේ අද(24) පැවති සමුළුවක දී අදහස් දක්වමින් ආරක්ෂක ලේකම්වරයා මේ බව සඳහන් කළේය. ‍ එමෙන්ම මානුෂීය මෙහෙයුම් සිදුවූ කාලය තුළ සිදුවූ බව කියන ඝාතන, දූෂණ සහ ලිංගික අතවර වැනි සිද්ධීන් සම්බන්ධ චෝදනා පිළිබඳව විමර්ශන කටයුතු සිදුකර ඇති බව එහි දී ඔහු පෙන්වාදුන්නේය. ‍ අදාළ චෝදනාවලට වරදකරුවන් වූ පුද්ගලයින්ට දඬුවම් පැමිණවීම සඳහා කඩිනම් පියවර ගැනීම සම්බන්ධව ද යුද හමුදාව කටයුතු යෙදූ බව ගෝඨාභය රාජපක්ෂ මහතා ප්‍රකාශ කළේය. ‍ ඕනෑම පුද්ගලයෙකුට එරෙහිව තවදුරටත් එවැනි චෝදනා සම්බන්ධව ප්‍රමාණවත් සාක්ෂි පවතී නම් සුදුසු පියවර ගැනීම සඳහා ශ්‍රී ලංකා යුද හමුදාව පසුබට නොවන බව ද ඒ මහතා අවධාරණය කර ඇත. ‍ එමෙන්ම යුද ගැටුම් පැවති කාල සීමාව තුළ සිවිල් වැසියන් මරණයට පත්වූයේ ඉතා සුළු ප්‍රමාණයක් බවත් එම සමුළුවේ දී වැඩිදුරටත් අදහස් දැක්වූ හෙතෙම පෙන්වා දී තිබේ. ‍ ඒ සම්බන්ධ විශ්වසනීය සාධක පවතී නම් අදාළ මරණවල වගකීම දැරීමට යුද හමුදාව සූදානම් බවත් වැඩිදුරටත් අදහස් දක්වමින් ආරක්ෂක ලේකම්වරයා ප්‍රකාශ කළේය.", "URL": "https://sinhala.adaderana.lk/news.php?nid=20242", "Category": null, "Parent URL": null}