{"Source": "Adaderana", "Timestamp": "November 29, 2010 03:34 pm", "Headline": "වැලිකඩ පහරදීම -ගැටුමට මුලපිරුවේ පොලිසියයි ", "News Content": "පසුගිය දා වැලිකඩ බන්ධනාගාරයේ දී සිදු වූ පහරදීම සම්බන්ධයෙන් සොයා බැලීමට පත්කළ කමිටුවේ වාර්තාව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශයේ ලේකම්වරයා වෙත භාර දී තිබේ. අදාළ වාර්තාව කඩිනමින් විෂය භාර අමාත්‍ය චන්ද්‍රසිරි ගජධීර මහතා වෙත භාර දීමට කටයුතු කරන බව එම අමාත්‍යාංශයේ ලේකම් ඒ. දිසානායක මහතා පැවසුවේය. පොලිසියේ අපරික්ෂාකාරී ක්‍රියාකාරීත්වය අදාළ ගැටුමට මුල පුරා ඇති බව අදාළ වාර්තාවට අනුව තහවුරු වන බව ඔහු පෙන්වාදෙයි. බන්ධනාගාර නිලධාරීන්ගේ උපදෙස් නොතකා එක් පොලිස් නිලධාරියෙකු රැඳවියන් අතරට යාම ගැටුමට ආසන්නතම හේතු‍ව බව දිසානායක මහතා තමා වෙත ලැබී ඇති වාර්තාවට අනුව පැහැදිලි කළේය. තවද බන්ධනාගාරය පරීක්ෂා කිරීම සඳහා පොලිස් නිලධාරීන් පැමිණෙන තෙක් ඒ සම්බන්ධයෙන් බන්ධනාගාර නිලධාරීන් නොදැන සිටි බව ද අදාළ වාර්තාවට අනුව තහවුරු වී තිබේ. සිද්ධිය සම්බන්ධයෙන් මේ වන විට බන්ධනාගාර රැඳවියන් අට දෙනෙකු හඳුනාගෙන ඇති බවත් ඔවුන් සම්බන්ධයෙන් මේ වන විට විනය පරීක්ෂණ පැවැත්වෙන බවත් දිසානායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12483", "Category": null, "Parent URL": null}