{"Source": "Adaderana", "Timestamp": "August 7, 2014 05:28 pm", "Headline": "නියඟයෙන් වාසිගෙන විපක්ෂය මැතිවරණ ව්‍යාපාරය කරනවා", "News Content": "නිදහසින් පසු මෙරට තුළ විවිධ ව්‍යාපෘති ක්‍රියාත්මක වූ නමුත් මහින්ද රාජපක්ෂ යුගය අනෙක් සියලු යුගවලට වඩා ඉදිරියෙන් සිටින බව ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රිපාල සිරිසේන මහතා පවසයි. ඉදිරියේදී පැවැත්වීමට නියමිත ඌව පළාත් සභා මැතිවරණය සාධාරණ හා යුක්තිසහගත මැතිවරණයක් ලෙස පැවැත්වීමට කැපවන බව හෙතෙම කියයි. ලබන සැප්තැම්බර් 2 වැනිදා ශ්‍රී ලංකා නිදහස් පක්ෂයේ 63 වැනි සංවත්සර උළෙල බදුල්ල නගරයේදී පැවැත්වීමට නියමිත බවත්. එසේම මැතිවරණ ව්‍යාපාරයද විධිමත්ව හා සැලසුම් සහගතව ආරම්භ කිරීමට කටයුතු යොදා ඇති බවත් අද (07) කොළඹදී පැවැති මාධ්‍ය හමුවකදී අමාත්‍යවරයා පැවසීය. නියඟයෙන් ඌව පළාතේ ඇතැම් ප්‍රදේශවල ජනතාව පීඩා විඳිමින් සිටින කාලසීමාවක මෙවර ඌව පළාත් සභා මැතිවරණයෙන්ද සාර්ථක ජයග්‍රහණයක් ලබා ගැනීම වෙනුවෙන් සාධාරණ ලෙස මැතිවරණ ව්‍යාපාරය මෙහෙයවන බව හෙතෙම කියා සිටියේය. නියඟය සමග මැතිවරණ කටයුතු කිරීමේදී අත්දැකීම් ඇති බවත් මීට පෙර උතුරු මැද මැතිවරණ ව්‍යාපාරයේදී මේ ආකාරයටම රජයට මුහුණදීමට සිදුවූ බවත් හෙතෙම කීවේය. ආණ්ඩුවට එරෙහි මැතිවරණ ව්‍යාපාරය සඳහා විපක්ෂය නියඟය නැමැති මාතෘකාව යොදාගන්නා බවත් නියඟය පවත්නා අවස්ථාවක රජයට කළ හැක්කේ සහන සැලසීම පමණක් බවත් හෙතෙම කියා සිටියේය. ඒ අනූව රජයක් ලෙස එම ජනතාවට අවශ්‍ය සුබසාධන කටයුතු කරමින් මෙම මැතිවරණ ව්‍යාපාරය ජයගන්නා බව අමාත්‍යවරයා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=45198", "Category": null, "Parent URL": null}