{"Source": "Adaderana", "Timestamp": "January 28, 2014 07:11 am", "Headline": "භේදයකින් තොරව ශ්‍රී ලංකාවට සහය දෙනවා ", "News Content": "දේශපාලන භේදයෙන් තොරව ඔස්ට්‍රේලියාව ශ්‍රී ලංකාවට සැමවිටම සහය ලබාදෙන බව මෙරට සංචාරයක නිරත වන ඔස්ට්‍රේලියාවේ වික්ටෝරියා ප්‍රාන්තයේ පාර්ලිමේන්තු මන්ත්‍රී කණ්ඩායම පවසයි. ඔවුන් පෙන්වා දෙන්නේ යුද්ධය අවසන් වීමෙන් පසු ශ්‍රී ලංකාවේ සිදුව ඇති පරිවර්තනය අතිශය ආකර්ෂණීය බවයි. අරලියගහ මන්දිරයේ දී ජනාධිපති මහින්ද රාජපක්ෂ මහතා හමුවු අවස්ථාවේ දී ඔස්ට්‍රේලියාවේ වික්ටෝරියා ප්‍රාන්තයේ පාර්ලිමේන්තු මන්ත්‍රී කණ්ඩායම මෙම අදහස් පල කර තිබේ. යළි ඔස්ට්‍රේලියාවට ගිය පසු තමන් ශ්‍රී ලංකාවේ දී දුටු දේ සහ සිය අත්දැකීම් පිළිබඳ වාර්තාවක් ඔස්ට්‍රේලියානු පාර්ලිමේන්තුවට ඉදිරිපත් කරන බව ද ඔවුන් පවසා ඇති බව සඳහන්ය. පශ්චාත් යුධ සමයේ ශ්‍රී ලංකාවේ සංවර්ධනය ගැන මෙන්ම ගැටුම් පැවති ප්‍රදේශවල බිම්බෝම්බ ඉවත් කර අවතැන් වු ජනයා යළි පදිංචි කිරීම සහ ඔවුන්ට අවශ්‍ය යටිතල පහසුකම් ලබාදීමේ දී එල්ල වු අභියෝගයන් පිළිබඳව ජනාධිපති මහින්ද රාජපක්ෂ මහතා මෙහිදි අදාළ දූත පිරිස දැනුවත් කර තිබේ. මේ අතර ශ්‍රී ලංකාව ආසියාවේ බලවත් රටක් බවට පත්වනු දැකීමට අකමැති පිරිස් රට තුළම සිටින බව ජනාධිපති මහින්ද රාජපක්ෂ මහතා පෙන්වා දී ඇත. හම්බන්තොට, සිංගප්පූරු ශාලාවේ පැවති හම්බන්තොට දිස්ත්‍රීක් වාණිජ මණ්ඩලයේ විසි වන සංවත්සර උළෙලට සහභාගී වෙමින් ජනාධිපති මහින්ද රාජපක්ෂ මහතා මෙම අදහස් පල කළේය.", "URL": "https://sinhala.adaderana.lk/news.php?nid=40695", "Category": null, "Parent URL": null}