{"Source": "Adaderana", "Timestamp": "July 9, 2012 02:42 pm", "Headline": "සහකාර ලේඛකාධිකාරි තනතුරට කුසපත් ඇදී බවට චෝදනා", "News Content": "කුරුණෑගල දිස්ත්‍රික්කයේ නිකවැරටිය ප්‍රාදේශීය ලේකම් කාර්යාලයේ සහකාර ලේඛකාධිකාරී තනතුර සදහා සුදුස්සකු තෝරාගෙන ඇත්තේ තුණ්ඩුවක් උඩ විසිකරමින් යැයි රැකියා විරහිත උපාධිධාරින්ගේ සංගමය චෝදනා කරයි. එහිදී එම තනතුර සදහා ඉල්ලූම් කරන මෙන් එහි සිටින උපාධිධාරීන්ගෙන් ඉල්ලා ඇති අතර එහි සිටි පුහුණු උපාධිධාරීන් 60 දෙනාම ඒ සදහා අයදුම්කර ඇති බව රැකියා විරහිත උපාධිධාරින්ගේ සංගමයේ කැඳවුම්කරු ධම්මික මුණසිංහ මහතා නිවේදනයක් නිකුත් කරමින් කියා සිටියි. එකි නිවේදනයේ මෙසේ ද සඳහන්වේ.. පසුගිය කාලය තුළ උපාධිධාරී අභ්‍යාසලාභී තනතුරු සදහා රැකියා විරහිත උපාධිධාරීන් බදවා ගත් අතර අවිධිමත් පරිදි සිදු කළ එකී බදවා ගැනීම් හේතුවෙන් මේ වනවිට බරපතල ගැටලූ ගණනාවක් මතුව ඇත. විශේෂයෙන් විධිමත් සම්මුඛ පරීක්ෂණයක් පවා සිදු නොකරමින් මෙසේ බදවා ගැනීම නිසා තත්ත්වය වඩාත් ගැටලූකාරී වී ඇත. එලෙස බදවාගත් උපාධිධාරීන් මේ වනවිට ප්‍රාදේශීය ලේකම් කාර්යාලවල නිකරුණේ කාලය ගත කරන අතර සමහර දිස්ත්‍රීක්කවල ඔවුන් සමෘද්ධි බැංකු වෙත යොමු කර ඇත. මෙසේ අවිධිමත් පරිදි උපාධියට නොසුදුසු රැකියා ලබාදෙමින් සිටී. මෙසේ බදවාගත් උපාධිධාරීන් අතර ඉංග්‍රීසි මාධ්‍ය උපාධිධාරීන්ද සිටින අතර විශේෂවේදී උපාධි හැදැරූවන්ද සිටිති. මෙසේ බදවාගත් උපාධිධාරීන් මාස 6න් පසු ස්ථිර කරන බව පැවසුව ද මේ වනතෙක් ඊට අදාළ කටයුතු සිදුකර නොමැත. එසේ තිබියදී පුහුණුව ලබන කුරුණෑගල දිස්ත්‍රීක්කයේ උපාධිධාරීන් පිරිසකට පමණක් මෙම මස 19 දින ස්ථිර පත්වීම් ලබා දීමේ සූදානමක් පවතී. ඊට අමතරව මාතර ගාල්ල වැනි දිස්ත්‍රීක්කවල 2009 දෙසැම්බර් 31 දිනෙන් පසුව උපාධි ලබාගත් උපාධිධාරීන්ට රැකියා ලබා නොදීමට තීරණය කර ඇත. නමුත් වෙනත් දිස්ත්‍රීක්කවල (හම්බන්තොට, අම්පාර 2010/2011 වසරවල පමණක් නොව 2012 වසරවල උපාධිධාරීන්ට ද රැකියා ලබාදී ඇත. මේ අනුව කිසිදු වැඩපිළිවෙළක් නැතිව රැකියා ලබාදීමේ ආදීනව පැහැදිලි වේ. මේ අතර ප්‍රාදේශීය ලේකම් කාර්යාලවල පවතින සහකාර ලේඛකාධිකාරී තනතුරු සදහා අරුම පුදුම ආකාරයේ බදවා ගැනීමක් කුරුණෑගල දිස්ත්‍රීකක්කයෙන් නිකවැරටිය ප්‍රාදේශීය ලේකම් කාර්යාලයෙන් වාර්තා වේ. එහිදී එම තනතුර සදහා ඉල්ලූම් කරන මෙන් එහි සිටින උපාධිධාරීන්ගෙන් ඉල්ලා ඇති අතර එහි සිටි පුහුණු උපාධිධාරීන් 60 දෙනාම ඒ සදහා අයදුම්කර ඇත. එහිදී සහකාර ලේඛකාධිකාරී තනතුර සදහා සුදුස්සකු තෝරාගෙන ඇත්තේ තුණ්ඩුවක් උඩ විසිකරමිනි. එහිදී තුණ්ඩු 60ක් සකසා එකක තනතුරේ නම සදහන් කර උඩ දමා ඇත. ඉතිහාසයේ පළමු වතාවට වාර්තාවන මෙම සිදුවීම රාජ්‍ය සේවය පවා හෑල්ලූවට ලක්කරන්නක් ද වේ. මෙසේ සිදුකර ඇති අවිධිමත් බදවා ගැනීම් පිළිබඳ දැන්වත් විධිමත් පරීක්ෂණයක් සිදුකොට උපාධිධාරීන් අදාළ සේවයන් හි ස්ථිර කරන ලෙසත් බදවා නොගත් සියලූ උපාධිධාරීන් වහා බදවා ගන්නා ලෙසත් අවධාරණය කරමු. මේ අවිධිමත් රැකියාදීම් නැවැත්වීම සදහා සියලූම රාජ්‍ය සේවකයන් පෙරමුණ ගන්නා මෙන් ඉල්ලා සිටිමු.", "URL": "https://sinhala.adaderana.lk/news.php?nid=25630", "Category": null, "Parent URL": null}