{"Source": "Adaderana", "Timestamp": "March 24, 2018 07:15 am", "Headline": "‍විශ්‍රාම යන වයසේ ඉන්න ගුරුවරුන්ට ගුරු මාරුවේදී සහනයක් ලබා දෙන්න ", "News Content": "විශ්‍රාම යන වයසට ආසන්න වයසේ පසුවන ගුරුවරුන්ට ජාතික පාසල් ගුරු මාරු වැඩසටහන යටතේ සහනයක් ලබාදෙන ලෙස අධ්‍යාපන අමාත්‍ය අකිල විරාජ් කාරියවසම් මහතා නිලධාරීන්ට උපදෙස් ලබා දී තිබේ. අවුරුදු 58 ත් 59 ත් අතර වයස් සීමාවන්වල පසුවන ගුරුවරුන්ට තම කැමැත්ත පරිදි දැනට ඔවුන් සේවය කරන පාසලේම විශ්‍රාම යන තෙක් රාජකාරී කටයුතු කිරීමට අවස්ථාව සලසන ලෙස අමාත්‍යවරයා විසින් උපදෙස් ලබා දී ඇති බව අධ්‍යාපන අමාත්‍යාංශය සඳහන් කළේය. මෙම මස අවසානයේදී සිදු කිරීමට නියමිත එකම ජාතික පාසලක වසර 10 කට වඩා වැඩි කාලයක් සේවය කළ 06 යේ සිට 11 ශ්‍රේණිවල ගුරුවරුන්ගේ ස්ථාන මාරු වැඩසටහනේදී එය ක්‍රියාත්මක වන බව සඳහන්ය. මෙම මස අවසන් සතියේදී ගුරුවරු 5500 කට ආසන්න පිරිසකට අදාල ගුරුමාරු ලබාදීමට නියමිත බව අධ්‍යාපන අමාත්‍යාංශය සඳහන් කළේය. ඒ සඳහා වන රාජකාරි ලිපි ජාතික පාසලේ විදුහල්පතිවරුන් හරහා ගුරුවරුන් වෙත ලබා දීමට නියමිත බව එම අමත්‍යාංශය වැඩිදුරටත් සඳහන් කළේය. මේ අතර අධ්‍යාපන අමාත්‍ය අකිල විරාජ් කාරියවසම් මහතා කොටහේන ප්‍රදේශයේ පාසලක පැවති උත්සවයකදී පැවසුවේ ශ්‍රී ලංකාවේ මානව සම්පත දියුණු කිරීම මගින් රටේ සංවර්ධනයට මනා පිටුබලයක් ලබාගත හැකි බවයි.", "URL": "https://sinhala.adaderana.lk/news.php?nid=86236", "Category": null, "Parent URL": null}