{"Source": "Adaderana", "Timestamp": "December 19, 2012 08:02 am", "Headline": "සෝමාවතියේ අතරමංව සිටි පිරිස මුදාගැනෙති", "News Content": "පොළොන්නරුව, සෝමාවතිය පුදබිමේ හටගෙන ඇති ජල ගැලීම් හේතුවෙන් එහි අතරමංව සිටි පුද්ගලයින් පිරිසක් පොලීසිය හා යුද හමුදාව එක්ව මුදාගෙන තිබේ. සෝමාවතියේ වෙළඳාම් කරමින් සිටි පිරිසක් සහ ගවපට්ටිකරුවන් පිරිසක් මෙසේ මුදාගෙන ඇති බව සඳහන්ය. මේ අතර ඊයේ (18) රාත්‍රී ගංවතුරෙන් පීඩාවට පත්ව සිටි පිරිසක් ගමන්ගත් ඔරුවක් පෙරළීයාමෙන් පුද්ගලයෙකු අතුරුදන්ව තිබේ. සුංගාවිල ප්‍රදේශයේ දී මෙය සිදුව ඇති අතර අදාළ පිරිස ගමන් ගත් ඔරුව ගසක ගැටීමෙන් එය පෙරළී ගොස් ඇති බව සඳහන්ය. මෙලෙස අතුරුදන්ව ඇත්තේ එම ඔරුවේ ගමන් ගත් 29 හැවිරිදි පුද්ගලයෙකි. ඔරුවේ ගමන්ගත් තවත් පුද්ගලයින් 10 දෙනෙකු සහ කුඩා ළමයෙකු දිවි ගලවාගෙන ඇති බව පොලීසිය පවසයි.", "URL": "https://sinhala.adaderana.lk/news.php?nid=30073", "Category": null, "Parent URL": null}