{"Source": "Adaderana", "Timestamp": "June 30, 2016 08:49 am", "Headline": "   අනතුරින් පොලිසියේ දෙන්නෙක්ට තුවාලයි", "News Content": "යතුරු පැදියක් පුද්ගලික බස් රථයක ගැටී‍‍මෙන් සිදුවී ඇති අනතුරකින් පොලිස් නිලධාරීන් දෙදෙනෙකු තුවාල ලබා පුත්තලම මූලික රෝහලට ඇතුළත් කර තිබේ.ඊයේ සවස පුත්තලම - කුරුණෑගල මාර්ගයේ පිහිටි ලංකා ගමනා ගමන මණ්ඩලයට අයත් ඩිපෝව ආසන්නයේදී මෙම අනතුර සිදුවී ඇත.අනතුරින් තුවාල ලබා ඇත්තේ පුත්තලම නියෝජ්‍යය පොලිස්පති කාර්යාලයට අනුයුක්තව සේවය කරන පොලිස් සැරයන් 31412 ජයතිස්ස සහ පොලිස් කොස්තාපල් 74444 චන්දන යන නිලධාරීන් දෙදෙනාය.අනතුරට පත් නිලධාරීන් දෙදෙනා පුත්තලම නියෝජ්‍ය පොලිස්පති කාර්යාලයේ ස්ථාපනය කර ඇති දිසා දුෂණ මර්දන ඒකකයට අනුයුක්තව සේවය කරමින් සිට ඇත. ලැබී ඇති තොරතුරක් සම්බන්ධයෙන් සොයා බැලීම සඳහා ඔවුන් දෙදෙනා යතුරු පැදියකින් ගමන් කරමින් සිට ඇත.වව්නියාවේ සිට කොළඹ දක්වා ගමන් කරමින් තිබූ පුද්ගලික බස් රථයක පොලිස් නිලධාරීන් ගමන් කරමින් තිබූ යතුරු පැදියේ ගැටීමෙන් අනතුර සිදුවී ඇති බව පොලීසිය කියයි.අනතුරට සම්බන්ධ පුද්ගලික බස් රථය පොලිස් බාරයට ගෙන ඇති අතර එහි රියදුරුව අත්අඩංගුවට ගෙන ඇත. පුත්තලම පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=61623", "Category": null, "Parent URL": null}