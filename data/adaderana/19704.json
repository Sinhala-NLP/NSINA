{"Source": "Adaderana", "Timestamp": "October 31, 2011 10:00 pm", "Headline": " ජනපති දුමින්දගේ සුවදුක් විමසයි", "News Content": "ජනාධිපති මහින්ද රාජපක්ෂ මහතා අද පස්වරුවේ ආරක්ෂක අමාත්‍යංශයේ අධීක්ෂණ මන්ත්‍රී ආර්.දුමින්ද සිල්වා මහතාගේ සුවදුක් විමසා බැලීම සඳහා ශ්‍රී ජයවර්ධනපුර මහ රෝහලට ගිය බව රජයේ ආරංචි මාර්ග සඳහන් කරයි. පසුගියදා කොළඹ මහ නගර සභාව ඇතුළු පළාත් පාලන ආයතන 23 ක් සඳහා මැතිවරණය පැවති දිනයේ මුල්ලේරියාව ප්‍රදේශයේදී ජනාධිපතිවරයාගේ වෘත්තීය සමිති කටයුතු පිළිබඳ හිටපු අධ්‍යක්ෂ ජනරාල් භාරත ලක්ෂ්මන් ප්‍රේමචන්ද්‍ර මහතා සහ දුමින්ද සිල්වා මහතා අතර ඇතිවූ ගැටුමකදී සිදුවූ වෙඩිතැබීමකින් ප්‍රේමචන්ද්‍ර මහතා ජීවිතක්ෂයට පත් වූ අතර දුමින්ද සිල්වා මන්ත්‍රීවරයාටද තුවාල සිදුවිය. ‍ශ්‍රී ජයවර්ධනපුර මහ රෝහලේ දැඩි සත්කාර ඒකකයේ ප්‍රතිකාර ලබන දුමින්ද සිල්වා මහතාගේ සුවදුක් බැලීම සඳහා මීට පෙරාතුව ආරක්ෂක ලේකම් ගෝඨාභය රාජපක්ෂ මහතා ඇතුළු පිරිසක් ද ගිය බව මාධ්‍ය මගින් වාර්තා කර තිබිණි. කෙසේ වෙතත් ජනාධිපති මහින්ද රාජපක්ෂ මහතා පොදුරාජ්‍ය මණ්ඩලයීය රාජ්‍ය නායකයින්ගේ සමුළුවට සහභාගී වී යළි සිය රට බලා පැමිණියේ අද පෙරවරුවේ වන අතර ඉන්පසුව පස්වරුවේ තවත් අමාත්‍යවරුන් කිහිපදෙනකුද කැටුව ශ්‍රී ජයවර්ධනපුර මහ රෝහලට ගිය බව රෝහල් ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=19704", "Category": null, "Parent URL": null}