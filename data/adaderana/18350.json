{"Source": "Adaderana", "Timestamp": "August 28, 2011 08:29 am", "Headline": "අමෙරිකාවේ ලාංකිකයන් ගැන දැනගන්න දුරකථන අංකයක්", "News Content": "අමෙරිකාවට බලපා ඇති අයරින් චණ්ඩ මාරුතය හේතුවෙන් එහි සිටින කිසිදු ශ්‍රී ලාංකිකයෙකුට අනතුරක් සිදුවී නොමැති බව අමෙරිකාවේ වොෂින්ටන්හි පිහිටි ශ්‍රී ලංකා තානාපති කාර්යාලය පවසයි. ඒ සම්බන්ධයෙන් තොරතුරු ලබාගැනීම සඳහා පැය 24 පුරා ක්‍රියාත්මක දුරකථන අංකයක් හඳුන්වා දී ඇති බව එම කාර්යාලයේ ප්‍රකාශකයෙකු අද දෙරණට ප්‍රකාශ කළේය. අමෙරිකාවේ ශ්‍රී ලංකා තානාපති ජාලිය වික්‍රමසූරිය මහතාගේ උපදෙස් පරිදි මෙම දුරකථන අංකය හඳුන්වා දී තිබේ. ඒ අනුව 001 202 352 0 355 යන දුරකථන අංකය ඔස්සේ ඇමතීමෙන් තොරතුරු ලබාගැනීමට හැකි බව වොෂිංටන් තානාපති කාර්යාලය සඳහන් කරයි. අමෙරිකාවේ නැගෙනහිර වෙරළ තීරය හරහා හමා යන මෙම අයරින් චණ්ඩමාරුතය හේතුවෙන් මිලියන දෙකක පමණ ජනතාවක් සිය නිවෙස් වලින් ඉවත් වී ඇති බව විදෙස් මාධ්‍ය වාර්තා කරයි. අමෙරිකාවේ ප්‍රාන්ත හයක් අවදානම් කලාප බවට අමෙරිකානු කාලගුණ විද්‍යා දෙපාර්තමේන්තුව විසින් ප්‍රකාශයට පත්කර ඇත.", "URL": "https://sinhala.adaderana.lk/news.php?nid=18350", "Category": null, "Parent URL": null}