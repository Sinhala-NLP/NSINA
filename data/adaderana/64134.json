{"Source": "Adaderana", "Timestamp": "September 16, 2016 01:42 pm", "Headline": " බිනර පුර පසලොස්වක පොහොය අදයි", "News Content": "භික්ෂුණී සමාජය පිහිටුවමින් කාන්තා පරපුරට විමුක්තියේ මග පාදා ගැනීමට ඉඩ සැලැස්වීම සිදු වූයේ අද(16) වැනි පොහොය දිනකදීය.මහා ප්‍රජාපතී ගෝතමිය ඇතුළු කාන්තාවන් 500 දෙනෙකුට පැවිදි බව ලබාදී ඇත්තේ බිනර පුර පසලොස්වක පොහොය දිනයකදී බව ශාසනික ඉතිහාසයේ දැක්වෙයි.බුදුරජාණන් වහන්සේ පසුව මහණුන්හට ධර්මය දේශනාකොට බුද්ධත්වයෙන් පසු ලැබූ පළමු වස්සාන සෘතුව බරණැස්නුවර ඉසිපතනාරාමයේ වැඩ වාසය කළ අතර මහා සංඝරත්නයේ බිහිවීමත් ධර්ම ප්‍රචාරයේ ආරම්භයත් මෙවැනි කාලයක් තුළ සිදුව තිබේ. තපස්සු බල්ලුක වෙළෙඳ දෙබෑයන් විසින් බුදුන් වහන්සේගේ කේශ ධාතු තැන්පත් කර ඉදිකළ ගිරිහඩු සෑයේ සහ බුදුන් වහන්සේගේ ලලාට ධාතුන් වහන්සේ තැන්පත් කර ඇති සේරුවාවිල මංගල මහා සෑයේ වාර්ෂික පිංකම් මෙම පොහොය දිනයේදී පැවැත්වෙයි.ඊට අමතරව දිවයින පුරා වෙහෙර විහාරස්ථානවල ආගමික වැඩසටහන් සංවිධානය කර ඇති අතර දෙරණ මාධ්‍ය ජාලය අනුග්‍රහයෙන් විශේෂ පොහොය වැඩසටහන මාතර අකුරැස්ස මාරඹ පුරාණ රජමහා විහාරස්ථානයේදී පැවැත්වෙයි.", "URL": "https://sinhala.adaderana.lk/news.php?nid=64134", "Category": null, "Parent URL": null}