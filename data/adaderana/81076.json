{"Source": "Adaderana", "Timestamp": "December 5, 2017 07:08 pm", "Headline": "අතීතයේ හිටපු අවතාර කරලියට එන්න හොල්මන් කරනවා", "News Content": "අතීතයේ මාධ්‍ය තුළ භීෂණය ඇති කළ අවතාර යම් යම් මාධ්‍යවල අනුග්‍රහයෙන් නැවතත් කරලියට ගෙන ඒමට හොල්මන් කරන බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. අද(05) කොළඹ පැවති මාධ්‍ය හමුවකට සහභාගී වෙමින් අමාත්‍යවරයා මෙම අදහස් පළ කළේය. ජනමාධ්‍ය හා දේශපාලනයේ දී විටින් විට යුගයෙන් යුගය පාර්ශව දෙකම ශක්තිමත් වෙමින් ගමන් ගත් බවත් 2005 සිට 2015 දක්වා කාලයේ දී දේශපාලඥයා කෙතරම් ශක්තිමත් වුවාද යන්න පිළිබඳ ජනමාධ්‍යවේදීන්ට සිදුවු හිර හැර තුළින් දැන ගත හැකි බව ද අමාත්‍යවරයා පැවසීය. කෙසේ වෙතත් මෙම වසර 2 හමාර තුළ කෙතරම් අඩුපාඩු තිබුණත් මාධ්‍ය නිදහස උපරිමයෙන් ආරක්ෂා කිරීමට හැකි වු බව පැවසූ අමාත්‍යවරයා 21 වන සියවසේ දී කිසි විටෙකත් වාරණය යන කාරණය අදාළ නොවන බවද කියා සිටියේය.", "URL": "https://sinhala.adaderana.lk/news.php?nid=81076", "Category": null, "Parent URL": null}