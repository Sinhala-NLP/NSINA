{"Source": "Adaderana", "Timestamp": "January 20, 2019 09:15 pm", "Headline": "නව ව්‍යවස්තාවෙන් බුදු දහමට ඇති ප්‍රමුඛස්තානයට හානියක් නෑ", "News Content": "නව ව්‍යවස්ථාවක් ගෙන ඒමෙන් රටේ ඒකීයභාවයට මෙන්ම බුදුදහමට ඇති ප්‍රමුඛස්ථානයට හානියක් සිදු නොවන බව රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබණ්ඩාර මහතා පවසයි. බිබිල කණුල්වෙල මුස්ලිම් විද්‍යාලයේ පැවති උත්සවයකට එක්වෙමින් අමාත්‍යවරයා මේ බව සඳහන් කළේය. මේ අතර එම උත්සවය අමතමින් පාර්ලිමේන්තු මන්ත්‍රී විජිත් විජයමුණි සොයිසා මහතා සහ ඌව පළාත් ප්‍රධාන අමාත්‍ය චාමර සම්පත් දසනායක මහතාද අදහස් පළ කළේය. ව්‍යවස්ථාවේ සිංහල, දෙමළ, ඉංග්‍රීසි මාධ්‍ය සියල්ලෙන්ම ඒකීය යන වචනය භාවිත කිරීමට මෙහෙයුම් කමිටුව මෙන්ම දෙමළ ජාතික සන්ධානයද එකඟ වූ බව අමාත්‍ය ලක්ෂ්මන් කිරිඇල්ල මහතා අද (20) මොකද වුණේ විශේෂාංගය සමඟ එක්වෙමින් සඳහන් කළේය. ඔහු වැඩිදුරටත් පැවසුවේ ව්‍යවස්ථා යෝජනාවලින් බහුතරය හිටපු ජනාධිපති මහින්ද රාජපක්ෂ මහතා සමයේ පත් කළ සර්ව පාක්ෂික කමිටු වාර්තාවල ඇතුළත්ව තිබූ යෝජනා බවයි. මේ අතර ඒකීයභාවය සහ බුදුදහමට හිමි ප්‍රමුඛස්ථානය වෙනස් නොකරන්නේ නම් නව ව්‍යවස්ථා යෝජනා ගෙන එන්නේ ඇයිදැයි එක්සත් ජනතා නිදහස් සන්ධානයේ මන්ත්‍රීවරුන් එක්සත් ජාතික පක්ෂයෙන් ප්‍රශ්න කර සිටියි.", "URL": "https://sinhala.adaderana.lk/news.php?nid=102729", "Category": null, "Parent URL": null}