{"Source": "Adaderana", "Timestamp": "November 1, 2011 04:02 pm", "Headline": "ස්ථීර දේශපාලන විසඳුමකින් මිස ස්ථීර සාමයක් නෑ", "News Content": "ශ්‍රී ලංකාවේ ද්‍රවිඩ ජනතාවට ස්ථිර දේශපාලන විසඳුමක් ලබා දුනහොත් එමගින් ස්ථීර සාමයක් උදාවනු ඇති බව ද්‍රවිඩ ජාතික සන්ධානයේ නායක,පාර්ලිමේන්තු මන්ත්‍රී ආර්.සම්බන්ධන් මහතා පවසයි. එසේ නොමැතිව මොනවා හෝ ලබාදීමට ආණ්ඩුව කටයුතු කළත් එය පිළිගැනීමට තමන් සූදානම් නැති බව හෙතෙම අවධාරණය කරයි. කැනඩාවේ ඔටාවා නගරයේ දෙමළ ඩයස්පෝරාවේ පිරිසක් සහභාගී වූ රැස්වීමක් අමතමින් හෙතෙම මේ බව කියා සිටි අතර මෙම අවස්ථාවට ද්‍රවිඩ ජාතික සන්ධානය නියෝජනය කරමින් එම්.ඒ.සුමන්දිරම්,මාවෙයි සේනාධිරාජා යන මන්ත්‍රීවරුන් මෙන්ම ද්‍රවිඩ ජනයා නියෝජනය කරමින් එරට පාර්ලිමේන්තුවට තේරීපත්වූ ප්‍රථමයා වන රාධිකා සිත්සබේෂන් මන්ත්‍රීවරිය ද එක්ව සිටියාය. බුද්ධිමත්ව හා ක්‍රියාශීලීව කටයුතු කිරීම තුළින් තම ඉල්ලීම් දිනාගත හැකිවෙනු ඇති බවත්,එහිදී ජාත්‍යන්තර ලෝකයේ සහය අත්‍යවශ්‍ය බවත් සම්බන්ධන් මහතා එහිදී සඳහන් කළේය. තමන් ස්වාධින ජාතියක් බවත්,වෙනම භාෂාවක්,වෙනම සංස්කෘතියක් තමන්ට උරුම බවත් ශ්‍රී ලංකාවේ උරුමය කියාපාන බහුතරයටත් වඩා ඉතිහාසයකට තම ජාතිය උරුමකම් කියන බවත් මන්ත්‍රීවරයා කියා සිටියේය. එසේ වුවද ශ්‍රී ලංකාව තම ජාතියට අයත් යයි තමන් ‍කියා නොසිටින බවත්,තමන් ඉල්ලා සිටින්නේ උතුරු-නැගෙනහිර අනාදිමත් කාලයක සිට ජීවත්වන ජනතාවගේ අයිතිය සුරක්ෂිත කිරිම පමණක් බවත් මන්ත්‍රීවරයා සඳහන් කළේය. ලබාදිය යුතු දේශපාලන විසඳුම මුස්ලිම් ජනතාවටත් පිළිගත හැකි සාධාරණ විසඳුමක් විය යුතු බවත්,එය කිසිසේත් අමතක නොකළ යුතු බවත් හෙ‍තෙම පෙන්වා දුන්නේය. උතුරු -නැගෙනහිර ජනතාවගේ ජීවන තත්ත්වය ඉහළ නැංවීමට ආණ්ඩුව විසින් කටයුතු නොකළොත් ඒ අය යළිත් කලකිරීමට පත්වීම වැළැක්විය නොහැකි බවද මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19724", "Category": null, "Parent URL": null}