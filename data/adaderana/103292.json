{"Source": "Adaderana", "Timestamp": "January 29, 2019 04:36 pm", "Headline": "උතුරු කොරියානු කලාකරුවන් පිරිසක් චීනෙදි වැඩ පෙන්වයි", "News Content": "උතුරු කොරියානු කලාකරුවන් කණ්ඩායම් චීනයේ බීජිං අගනුවරදී ප්‍රසංගයක් ඉදිරිපත් කර ඇත. එය නැරඹීමට චීන ජනාධිපති ෂී ජින් පින්ද එක්ව ඇත. උතුරු කොරියානු කලාකරුවන් කණ්ඩායමක් ඉකුත් සතියේ බදාදා චීන සංචාරයකට පැමිණියේ එරටින් ලද ආරාධනයකට අනුවයි. උතුරු කෙරියාවේ ප්‍රධාන පෙළේ රාජ්‍ය තාන්ත්‍රිකයෙකු වන රි සොන්ග් යූ මෙම කණ්ඩායමේ නායකත්වය දරයි. එම කණ්ඩායම බීජිං අගනුවරදී පැවැත්වූ විශේෂ ප්‍රසංගයක් නැරඹීමට ජනාධිපති ෂී ජින් පින්ද එක්ව සිටියේය. උතුරු කොරියාවේ සාම්ප්‍රදායික නර්තන, ගායන සහ වාදන අංග රැසක් එම ප්‍රසංගයට එක්කර තිබේ. අනතුරුව රි සොන්ග් යූ සහ චීන ජනාධිපතිවරයා අතර හමුවක්ද පැවැත් විය. උතුරු කොරියාව චීනය සමඟ දිගු කාලයක සිට සමීප සබඳතාවක් පවත්වාගෙන යන අතර උතුරු කොරියානු නායකයා මේ මස මුල් භාගයේදී චීනයේ සංචාරයකට පැමිණියාය.", "URL": "https://sinhala.adaderana.lk/news.php?nid=103292", "Category": null, "Parent URL": null}