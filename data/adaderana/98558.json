{"Source": "Adaderana", "Timestamp": "November 1, 2018 05:02 pm", "Headline": "කුඩුවලට ලොල් වු ජීවිත 3ක් පොලීසියට මාට්ටු", "News Content": "හලාවත - ඉරණවිල ප්‍රදේශයේ සිදු කරන ලද හදිසි වැටලීමකදී හෙරෝයින් මත්කුඩු අලවි කිරීමේ ජාවාරමේ නිරත අයෙකුව සහ මත් කුඩු මිළදී ගැනීම සඳහා පැමිණ සිටි තිදෙනෙකුව හලාවත පොලීසියේ පාරිසරික ඒකකයේ නිලධාරීන් විසින් අත්අඩංගුවට ගනු ලැබීය. මෙම වැටලීමේදී අත්අඩංගුවට ගෙන ඇති 38 හැවිරිදි එක් සැකකරුවෙකු සතුව හෙරෝයින් මත් කුඩු ග්‍රෑම් 02 යි මිලි ගෑම් 600 ක් තිබී ඇති අතර එම සැකකරු පිටස්තර ප්‍රදේශවලින් හෙරෝයින් මත් කුඩු ගෙනවිත් ඉරණවිල ප්‍රදේශයේ අලවි කරන අය බවට හඳුනා ගෙන තිබේ. මැද තොඩුවාව ප්‍රදේශයේ පදිංචිකරුවන් වන අනෙක් 24 වැනි වියේ පසුවන සැකකරුවන් දෙදෙනා සතුව හෙරෝයින් මත් කුඩු මිලි ග්‍රෑම් 20 බැගින් තිබී ඇති අතර ඔවුන් දෙදෙනා අධික ලෙස හෙරෝයින් මත් කුඩු භාවිතයට ඇබ්බැහි වී සිටින අය වන බව වැටලීම කළ නිලධාරීන් පවසයි. මත්ද්‍රව්‍ය ජාවාරම මැඩලීම සඳහා පොලිස්පතිවරයා විසින් සිදු කිරීමට නියෝග කර ඇති විශේෂ මෙහෙයුමේදී මෙම අත්අඩංගුවට ගැනීම සිදු කර ඇති අතර සැකකරුවන් හලාවත මහේස්ත්‍රාත් අධිකරණයට ඉදිරිපත් කිරීමට නියමිතය. හලාවත පොලීසියේ මූලස්ථාන පොලිස් පරීක්ෂක ප්‍රියන්ත බණ්ඩාර කස්තුරිආරච්චි මහතාගේ උපදෙස් පරිදි මෙම අත්අඩංගුවට ගැනීම සිදු කර තිබේ.", "URL": "https://sinhala.adaderana.lk/news.php?nid=98558", "Category": null, "Parent URL": null}