{"Source": "Adaderana", "Timestamp": "December 7, 2012 04:30 pm", "Headline": "සාමාන්‍ය පෙළ විභාග අපේක්ෂකයින්ට විධිමත් ප්‍රවාහන සේවාවක් ", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින සිසු සිසුවියන් වෙනුවෙන් විධිමත් ප්‍රවාහන සේවාවක් සැපයීමට කටයුතු කරන ලෙස ජාතික ගමනාගමන කොමිෂන් සභාව, පළාත් ප්‍රවාහන අධිකාරීවරුන් වෙත දැනුම් දී තිබේ. අධ්‍යයන පොදු සහතික පත්‍ර සාමාන්‍ය පෙළ විභාගය සිසු දරුවන්ගේ සුවිශේෂී කඩඉමක් වන බැවින් පොදු ප්‍රවාහනය මගින් ඔවුන්ට හැකි උපරිම සහයෝගය ලබාදිය යුතු බව ජාතික ගමනාගමන කොමිෂන් සභාවේ සභාපති රොෂාන් ගුණවර්ධන මහතා පවසයි. එය ප්‍රවාහන නියාමන ආයතනයන්හි වගකීමක් හා යුතුකමක් ලෙස තමා සලකන බව රොෂාන් ගුණවර්ධන මහතා සඳහන් කරයි. ඒ අනුව විභාගය පැවැත්වෙන කාලසීමාව තුළ බස් රථවල සිසුන් ගමන් ගන්නා අවස්ථාවේ දී ගුවන්විදුලි හා කැසට් යන්ත්‍ර උස් හඬින් ක්‍රියාත්මක කිරීම, කොන්දොස්තරවරුන් උස් හඬින් කතාබහ කිරීම, අසීමිතව මගීන් රැගෙන යාම යනාදී ක්‍රියාවලින් වැළකීමට ඔවුන්ට උපදෙස් ලබා දෙන ‍ලෙස සභාපතිවරයා පළාත් ප්‍රවාහන අධිකාරීවරුන්ට දැනුම් දී ඇත.", "URL": "https://sinhala.adaderana.lk/news.php?nid=29783", "Category": null, "Parent URL": null}