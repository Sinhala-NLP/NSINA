{"Source": "Adaderana", "Timestamp": "March 2, 2017 02:22 pm", "Headline": "උපරිම සිල්ලර මිලටත් අඩුවෙන් සහල් අලෙවි කරනවා ", "News Content": "සහල් සඳහා නියමකළ උපරිම සිල්ලර මිලටත් වඩා රුපියල් තුනක් අඩුවෙන් ලක් සතොස මඟින් සහල් අලෙවි කරන බව කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසයි.දේශීය හා ආනයනික සහල් තොග අවශ්‍ය තරම් සතොස ගබඩාවල ඇතිබැවින් පාරිභෝගිකයින්ගේ පහසුවතකා මෙම පියවර ගත් බව ඇමතිවරයා වැඩිදුරටත් පවසයි.ඒ අනුව උපරිම සිල්ලර මිල රුපියල් 78 ක් ලෙස නියම කර ඇති දේශීය සුදු රතු කැකුළු හා සුදු කැකුළු සහල් කිලෝවක් රු. 75 ට මිලදී ගත හැකි බවත්, ඇතැම් සිල්ලර වෙළෙඳුන් දේශීය හා ආනයනික සහල් උපරිම සිල්ලර මිලට විකිණිය නොහැකි යැයි මැසිවිලි නගන බැවින් ඔවුන් සඳහා අවශ්‍ය සහල් තොග සතොස මඟින් සැපයිය හැකි බවද අමාත්‍යවරයා සඳහන් කරයි. මේ අතර, ලක් සතොස සභාපති ටී.එම්.කේ.බී. තෙන්නකෝන් මහතා සඳහන් කර සිටින්නේ සතොස සතුව ප්‍රමාණවත් සහල් තොග ඇති බැවින් ජංගම රථ යොදවා නගර හා ජනාකීර්ණ ප්‍රදේශවල සහල් අලෙවි කිරීමට කටයුතු කරන බවයි. ඇතැම් පුද්ගලයින් සහල් හිඟයක් රට තුළ ඇති බවත් , ළඟ එන සිංහල අලුත් අවුරුදු උත්සව සමයේ සහල් මිල ඉහළ යා හැකි බවට අසත්‍ය ප්‍රචාර ගෙන ගියද රට තුළ කිසිසේත්ම සහල් හිඟයක් ඇති නොවන බවත්, ඉදිරියේදී සහල්වල මිල අඩුවීමක් විනා වැඩිවීමක් නොවන බවද කර්මාන්ත හා වාණිජ අමාත්‍යාංශය පවසයි.", "URL": "https://sinhala.adaderana.lk/news.php?nid=70322", "Category": null, "Parent URL": null}