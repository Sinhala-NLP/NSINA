{"Source": "Adaderana", "Timestamp": "November 13, 2010 10:20 am", "Headline": "ඕමානය හා බෲනායි සමග වෙළඳ සබඳතා කෙරෙහි අවධානය යොමුවෙයි", "News Content": "ඕමානය හා බෲනායි සමග වෙළඳ ආයෝජන සබඳතා ඇති කරගැනීම පිළිබඳව රජයේ අවධානය යොමු වී තිබේ. පසුගිය දා ටෙහෙරාන් හි පැවති 9 වන ආසියානු සහයෝගීතා සංවාදයට සහභාගී වූ අමාත්‍ය ජී. එල්. පීරිස් මහතා එහිදී ඕමාන් සුල්තාන් රජයේ විදේශ කටයුතු අමාත්‍ය යූසුෆ් අ‍ලවි බින් අබ්දුල්ලා මහතා සමග පැවති සාකච්ඡාවේ දී මේ පිළිබඳව අවධානය යොමු කර ඇති බව විදේශ කටයුතු අමාත්‍යාංශය පවසයි. ත්‍රස්තවාදය අවසන් වීමෙන් පසුව දෙරට අතර ව්‍යාපාරික කටයුතු පුළුල් කිරීම සඳහා සුදුසු වාතාවරණයක් ඇති බව බින් අබ්දුල්ලා අමාත්‍යවරයා මෙහිදී පවසා ඇත. ඒ අනුව ආයෝජන අවස්ථා ඇතිකිරීම සම්බන්ධයෙන් ඉදිරි මාස කිහිපය තුළ දී ශ්‍රී ලංකා රජය සමග සක්‍රියව සොයා බැලීමට කටයුතු කරන බව ඔහු පවසා ඇත. මේ අතර ජී. එල්. පීරිස් අමාත්‍යවරයා බෲනායි දරුසලම් සුල්තාන් රජයේ විදේශ අමාත්‍ය මොහොමඩ් බෝල්කායි මහතා සමග ද සාකච්ඡා පවත්වා තිබෙන බව සඳහන්ය. ශ්‍රී ලංකා‍වේ සංචාරක ක්ෂේත්‍රයේ බෲනායි ආයෝජන සිදුකිරීමට මෙහිදී මොහොමඩ් බෝල්කායි අමාත්‍යවරයා කැමැත්ත පළ කර ඇති බව විදේශ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=12119", "Category": null, "Parent URL": null}