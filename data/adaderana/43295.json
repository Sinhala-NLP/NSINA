{"Source": "Adaderana", "Timestamp": "May 19, 2014 11:13 am", "Headline": "තේ කම්හලේ අකුණු සන්නායකය ගැලවීමට තැත්කළ මන්ත්‍රී අත්අඩංගුවේ ", "News Content": "ඌව පරණගම, ඩවුන්සයිඩ් වතුයායේ තේ කම්හලක සවිකර තිබු අකුණු සන්නායකයක් ගැලවීමට උත්සහ කළ ප්‍රාදේශිය සභා මන්ත්‍රීවරයෙකු අත්අඩංගුවට ගෙන තිබේ. ඌව පරණගම ප්‍රාදේශිය සභාවේ එක්සත් ජාතික පක්ෂ මන්ත්‍රිවරයෙකු ඊයේ(18) රාත්‍රියේ ඔහුගේ ආධාරකරුවන් පිරිසක් සමඟ අදාළ තේ කර්මාන්ත ශාලාවට පැමිණ ඇති බව වාර්තා වෙයි. පසුව ඔවුන් තේ කර්මාන්ත ශාලාවේ වහලයේ සවි කර තිබු අකුණු සන්නායකය ගැලවිමට උත්සහ කර ඇති අතර ඒ සඳහා සහය වන ලෙස වතුමුරකරුගෙන් ද ඉල්ලීමක් කර ඇතැයි පැවසෙයි. එසේම වතු මුරකරුට අකුණු සන්නායකයේ වටිනාකම පවසා ඔහුටද ගාණක් දෙන්නම් යැයි සැකකාර මන්ත්‍රීවරයා පවසා ඇතැයි වාර්තා වේ. එහෙත් එය ප්‍රතික්ෂේප කර ඇති වතු මුරකරු මේ ගැන වතු අධිකාරීට දැනුම්දී ඇත. පසුව පොලිසිය පැමිණ අදාළ ප්‍රාදේශිය සභා මන්ත්‍රිවරයා අත්අඩංගුවට ගෙන ඇති අතර ඔහු අද වැලිමඩ මහේස්ත්‍රාත් අධිකරණයට ඉදිරිපත් කිරිමට නියමිතය.", "URL": "https://sinhala.adaderana.lk/news.php?nid=43295", "Category": null, "Parent URL": null}