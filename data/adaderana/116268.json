{"Source": "Adaderana", "Timestamp": "August 11, 2019 08:34 am", "Headline": "පක්ෂයක් විදිහට පොහොට්ටුවේ සමුළුවට සහභාගී වෙන්නේ නෑ-අමරවීර", "News Content": "ශ්‍රී ලංකා පොදුජන පෙරමුණේ ජාතික සමුළුවට පක්ෂයක් ලෙස ශ්‍රී ලංකා නිදහස් පක්ෂය සහභාගී නොවන බව එක්සත් ජනතා නිදහස් සන්ධානයේ මහලේකම් පාර්ලිමේන්තු මන්ත්‍රී මහින්ද අමරවීර මහතා පවසයි. කෙසේ වෙතත් පක්ෂයක් ලෙස සම්මන්ත්‍රණයට සහභාගී නොවුණ ද ඒ සඳහා සුබ පතන බව මහින්ද අමරවීර මහතා කියා සිටියේය. එසේම ඉදිරියේ දී සාකච්ඡා පවත්වා පක්ෂ 2ම එක් වී අපේක්ෂකයෙක් ජයග්‍රහණය කරවීම සඳහා කටයුතු කරන බවත් ඒ මහත පැවසීය. සැප්තැම්බර් 3 දින පැවැත්වෙන සම්මේලනයට සියලු දෙනා එකඟත්වයෙන් එක් අපේක්ෂකයෙක් වෙනුවෙන් පක්ෂය මෙහෙයවීමට සූදානම් බව ද මහින්ද අමරවීර මහතා පැවසීය. කෙසේවෙතත් තමන් ඇතුළු ශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් පිරිසක් අද දිනයේ පැවැත්වෙන ශ්‍රී ලංකා පොදුජන පෙරමුණේ ජාතික සමුළුවට සහභාගී වන බව පාර්ලිමේන්තු මන්ත්‍රී ඩිලාන් පෙරේරා මහතා සඳහන් කළේය. එසේම ඉදිරියේ දී පැවැත්වෙන ශ්‍රී ලංකා නිදහස් පක්ෂයේ සම්මේලනයට සහභාගී නොවන බවද ඒ මහතා පැවසීය.", "URL": "https://sinhala.adaderana.lk/news.php?nid=116268", "Category": null, "Parent URL": null}