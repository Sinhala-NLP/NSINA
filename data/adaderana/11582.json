{"Source": "Adaderana", "Timestamp": "October 18, 2010 03:45 pm", "Headline": "කිරිපිටිත් සීනිත් ත්‍රස්තවාදීන් වෙයි ", "News Content": "විවිධ ත්‍රස්තවාදයන් පිළිබඳව හඳුන්වාදෙමින් රජය බඩු මිල ඉහළයාමේ ප්‍රවණතාවය වසා දැමීමට උත්සාහ කරන බව එක්සත් ජාතික පක්ෂ මාධ්‍ය ප්‍රකාශක ගයන්ත කරුණාතිලක මහතා පවසයි. පාන් පිටි ත්‍රස්වාදය ඒ සඳහා එක් උදාහරණයක් බව ද හෙතෙම පෙන්වාදෙයි. එමෙන්ම ඉදිරියේදී රජය කිරිපිටි ත්‍රස්තවාදය, සීනි ත්‍රස්තවාදය ලෙස තවත් ත්‍රස්තවාදයන් හඳුන්වාදෙනු ඇති බවට හෙතෙම පෙන්වාදෙයි. අද(18) කොළඹ පැවති මාධ්‍ය හමුවකදී අදහස් දක්වමින් කරුණාතිලක මහතා මෙම අදහස් පළ කළේය. උද්ධමනය පාලනය කිරීමේ කිසිදු වැඩ පිළිවෙළක් රජයට නොමැති බවටත්, එය වසා දැමීමට මෙවැනි දුර්වල උත්සාහයන්හි නියැලෙන බවටත් ඔහු චෝදනා කරයි‍. ජාත්‍යන්තර විශ්ව විද්‍යාල ශ්‍රී ලංකාව තුළ පිහිටුවීමට රජය කටයුතු කළ ද, ශ්‍රී ලංකාවේ විශ්ව විද්‍යාල තුළ පැන නැගී ඇති ගැටලු විසඳීමේ හැකියාව රජයට නොමැති බව ද හෙතෙම පෙන්වාදෙයි. එමෙන්ම ඉදිරියේදී පැවැත්වීමට නියමිත පළාත් පාලන මැතිවරණයේදී කාන්තා හා තරුණ නියෝජනය 40%ක් දක්වා වැඩි කිරීමට කටයුතු කරන ලෙසද එක්සත් ජාතික පක්ෂය රජය වෙත යෝජනා කරන බව ගයන්ත කරුණාතිලක මහතා සඳහන් කරයි.", "URL": "https://sinhala.adaderana.lk/news.php?nid=11582", "Category": null, "Parent URL": null}