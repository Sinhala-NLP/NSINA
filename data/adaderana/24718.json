{"Source": "Adaderana", "Timestamp": "June 3, 2012 08:11 am", "Headline": "අප්‍රේල් 18 අතුරුදහන් වූ දෙදෙනාගේ ඇටසැකිලි හමුවෙලා", "News Content": "මහියංගණය, මැදයාය, අලි කඳුර ප්‍රදේශයේ ලඳු කැලෑවක තිබී හිස් කබල සහිත මිනිස් ඇට සැකිලි දෙකක් මහියංගණය පොලිසිය විසින් සොයාගෙන තිබේ. අසල තිබූ ඇඳුම් බෑග් පරීක්ෂා කිරීමෙන් අනාවරණය වී ඇත්තේ එම ඇට සැකිලි 22 හැවිරිදි තරුණයෙකුගේ සහ 18 හැවිරිදි තරුණිය‍කගේ බවයි. මියගිය තරුණයා මහියංගණය, කුරුවිතැන්න ප්‍රදේශයේ පදිංචිව සිටි අයෙකු බවටත් තරුණිය මීගහකිවුල, බලගොල්ල , නාරංගස්කිවුල ප්‍රදේශයේ පදිංචිව සිටි අයෙකු බවටත් හඳුනාගෙන ඇති බව මහියංගණය පොලිසිය පවසයි. පසුගිය අප්‍රේල් මස 18 වැනිදා සිට ඔවුන් දෙදෙනා අතුරුදන්ව ඇති බවට පොලිසියට පැමිණිලි ලැබී තිබුණි. ඔවුන් අතර ප්‍රේම සම්බන්ධයක් පැවති බවට ද අනාවරණය වී ඇති අතර ඇට සැකිලි අසල තිබී කෘමිනාශක බෝතල් දෙකක් ද පොලිසිය විසින් සොයාගෙන තිබේ. මෙම මරණ සම්බන්ධයෙන් මහියංගණය මහේස්ත්‍රාත්වරයා විසින් මහේස්ත්‍රාත් පරීක්ෂණයක් ආරම්භ කර තිබෙන බව පොලිසිය සඳහන් කරයි. මේ වන විට ඇට සැකිලි දෙක බදුල්ල ‍මහරෝහලට භාරදී තිබේ.", "URL": "https://sinhala.adaderana.lk/news.php?nid=24718", "Category": null, "Parent URL": null}