{"Source": "Adaderana", "Timestamp": "May 10, 2017 07:35 am", "Headline": "වෙසක් පුර පසලොස්වක පොහොය දිනය අදයි", "News Content": "තිලෝගුරු බුදුරජාණන් වහන්සේගේ සම්බුදු තෙමගුල ඇතුළු ශාසනික සිද්ධින් රැසක් සිදු වූ වෙසක් පුර පසලොස්වක පොහොය දිනය අදයි.සිදුහත් බෝසතාණෝ කිඹුල්වත් නුවර ලුම්බිණි සල් උයනේදී මෙලොව උපත ලැබීම, ගිහිගෙය හැරගොස් දුෂ්කර ක්‍රියා කර සම්මා සම්බුද්ධත්වයට පත්වීම සහ උපවර්තන සල් උයනේදී පිරිනිවන් පෑම අද වැනි වෙසක් පුන් පොහොය දිනක සිදු වූ බව ශාසන ඉතිහාසයේ සඳහන්වේ.ලොතුරා බුදුරජාණන් වහන්සේ බුද්ධත්වයෙන් අට වසරකට පසු කැළණියට වැඩම කරවීම සහ සුමන සමන් දෙවියන්ගේ ආරාධනය පරිදි සමනල කදු මුදුනේ සිරිපතුල පිහිටුවීම ද සිදු වූයේ අද වන් දිනයක වීම විශේෂත්වයකි.ශ්‍රී බුද්ධ වර්ෂ 2561 වන සම්බුදු තෙමගුල සැමරීම ලොව පුරා සියලු බෞද්ධ බැතිමතුන් ආමිස හා ප්‍රතිපත්ති පූජාවන්ට මුල්තැන දෙමින් සිදු කරයි.සම්බුදු තෙමගුල බෞද්ධ වත් පිළිවෙත්වලට මුල්තැන දෙමින් සැදැහැ සිතින් සැමරිය යුතු බව පූජ්‍ය මාතර මහින්ද හිමි පවසයි.", "URL": "https://sinhala.adaderana.lk/news.php?nid=73013", "Category": null, "Parent URL": null}