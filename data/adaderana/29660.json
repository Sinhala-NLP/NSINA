{"Source": "Adaderana", "Timestamp": "December 2, 2012 04:28 pm", "Headline": "දඩ සොයා දඩයමේ ගිය 2ක් දැලේ", "News Content": "පාරිභෝගික අධිකාරියේ නිලධාරීන් යැයි පවසා නාඋල ප්‍රදේශයේ වෙළඳසැල් හිමියෙකුගෙන් කප්පම් ලබාගත් රක්ෂණ සමාගමක නිලධාරීන් දෙදෙනෙකු පොලීසිය විසින් අත්අඩංගුවට ගත් බව අප වාර්තාකරු පවසයි. ඔවුන් දෙදෙනා මෝටර් රථයක නැගී ගම්මානවල පිහිටි වෙළඳසැල්වලට ගොස් පළමුව එහි විකිණීමට ඇති භාණ්ඩවල මිල විමසනු ලැබේ. එහිදී වෙළඳසැල් හිමියා මිල ගණන් පැවසු විට භාණ්ඩවල මිල සඳහන් ලැයිස්තුව පෙන්වන ලෙසට දැනුම්දෙන බව ද අප වාර්තාකරු පවසයි. භාණ්ඩවල මිල සඳහන් ලැයිස්තු නැතැයි පැවසු විට ඒවායේ මිල වැඩී යැයි පවසා එම නිලධාරීන් දෙදෙනා රුපියල් 1000 සිට 5000ටත් වඩා කඩහිමියාට දඩ නියම කරනු ලබයි. ඒ සඳහා ඔවුන් උපයෝගි කර ගනු ලබන්නේ පාරිභෝගික අධිකාරිය විසින් භාණ්ඩවල මිල සඳහන්කර ඇතැයි කියන ලැයිස්තුවකි. එසේම භාණ්ඩ රැසක නම් සඳහන් කර ඇති එහෙත් මිල සඳහන් කර නොමැති ලැයිස්තුවක් කඩහිමියාට දී ඒ සඳහා රුපියල් 1500ක මුදලක් අයකර ගන්නා අතර මිල ගණන් නිවැරදිව එහි සඳහන් කරන ලෙසට ද ඔහුට උපදෙස් දී ඇතැයි ද අප වාර්තාකරු පවසයි. එසේ කප්පම් ගනිද්දි මෙම සැකකරුවන් දෙදෙනා පොලිස් අත්අඩංගුවට පත්ව ඇති අතර ඔවුන් අධිකරණයට ඉදිරිපත් කිරීමට කටයුතු යොදා ඇත.", "URL": "https://sinhala.adaderana.lk/news.php?nid=29660", "Category": null, "Parent URL": null}