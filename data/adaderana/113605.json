{"Source": "Adaderana", "Timestamp": "July 8, 2019 06:50 am", "Headline": "මොරගහකන්ද කළුගඟ සංවර්ධන ව්‍යාපෘතියට කැපවූවන්ට ඇගයීම් සහතිකයක්", "News Content": "මොරගහකන්ද කළුගඟ සංවර්ධන ව්‍යාපෘතිය සදහා කැපවූවන් ඇගයීම වෙනුවෙන් ප්‍රසශස්ත සේවා ඇගයීම් සහතික ප්‍රදානය මොරගහකන්ද ජලාශ පරිශ්‍රයේ දී අද (08) ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකිරීමට නියමිතයි. ඒ අනුව එම ව්‍යාපෘතියට සම්බන්ධ සෙසු වාරි ව්‍යාපෘති කඩිනම් කර එහි ප්‍රතිලාභ කඩිනමින් අදාළ ප්‍රදේශවල ගොවි ජනතාවට ලබාදෙන ලෙස ද ජනාධිපතියා උපදෙස් ලබා දී තිබේ. උතුරු මැද නැගෙනහිර හා මධ්‍යම පළාත්වල ජනතාවට පිරිසිදු පානීය ජලය ලබාදී එම පළාත්වල සියලු කුඹුරු අස්වැද්දීමට අවශ්‍ය වාරි ජලය සැපයීමේ අරමුණින් 2017 වසරේ මොරගහකන්ද කළුගඟ ව්‍යාපෘතිය ආරම්භ කෙරුණු අතර ඒ යටතේ වයඹ ඇල, මිනිපේ ඇළ සහ උතුරු මැද මහ ඇළ හෙවත් ඉහළ ඇලහැර ඇළ සංවර්ධන කටයුතු මේ වන විට සිදුවන බවයි ජනාධිපති මාධ්‍ය අංශය සදහන් කළේය. වයඹ ඇල ව්‍යාපෘතිය මගින් වයඹ පළාතේ ලොකු කුඩා වැව් 303කට ජලය ලබාදීම සිදුවන අතර උතුරු මැද මහඇළ ව්‍යාපෘතියෙන් අනුරාධපුර දිස්ත්‍රික්කයේ මධ්‍යම හා කුඩා ප්‍රමාණයේ වැව් 1600කට ජලය සැපයීම සිදු වේ. පැරණි අඹන්ගඟ ඔස්සේ මොරගහකන්දට පොළොන්නරුවට සහ ත්‍රීකුණාමලයට ලැබෙන ජලයෙන් ගිරිතලේ පරාක්‍රම සමුද්‍රය, කවුඩුල්ල සහ කන්තලේ යන මහ වැව් පෝෂණය කෙරෙන බව සදහන්. කළුගඟ ජලාශයේ ජලය පිරවීමේ කටයුතු ද මේ වන විට අවසන් අදියරේ පවතින අතර ජලාශය ඉදිකිරීම හේතුවෙන් බලපෑමට ලක්වු ගම්මාන 24ක පවුල් 3000කගේ කෘෂිකාර්මික කටයුතු සදහා ඉදිකළ වැව් 16ක් ඇතුළු වාරි පද්ධති වෙනුවෙන් ජලය මුදාහැරීම ද කඩිනමින් ආරම්භ කිරීමට නියමිත බවයි ජනාධිපති මාධ්‍ය අංශය සදහන් කළේය.", "URL": "https://sinhala.adaderana.lk/news.php?nid=113605", "Category": null, "Parent URL": null}