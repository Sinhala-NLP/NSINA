{"Source": "Adaderana", "Timestamp": "May 15, 2012 07:14 pm", "Headline": "පුරාවස්තු සොරුන්ට නීතිය තදයිලු..?", "News Content": "පුරාවස්තු විනාශ කිරීම,සොරාගැනීම,ළඟ තබා ගැනීම මෙන්ම එම කටයුතු වලට සම්බන්ධ වන අයට දැඩි දඬුවම් පමුණුවන බව ජාතික උරුමයන් පිළිබඳ අමාත්‍ය,ආචාර්ය ජගත් බාලසූරිය මහතා පවසයි. පසුගිය කාලය පුරා දිවයිනේ නොයෙක් ස්ථානවල සිදුවූ මංකොල්ලකෑම් පිළිබඳව රජයේ දැඩි අවධානය යොමු කොට මෙම තීරණය ගත් බව හෙතෙම කියා සිටියේ අද ‍කොළඹ පැවති මාධ්‍ය හමුවකට එක්වෙමිනි. මේ අනුව දැනට පුරා වස්තු,විනාශ කිරීම,සොරා ගැනීම හා ළඟ තබාගැනීම යන වරදක් සම්බන්ධයෙන් වූ දඬුවම වසර 2-5 දක්වා සිරදඬුවමක් හෝ රු.50,000 ක සිට 2,50,000 දක්වා දඩ මුදලක් හෝ දඬුවම් දෙකම හිමිවන බවත්,අනෙක් අතට මෙය ඇප නොදෙන වරදක් බවත් අමාත්‍යවරයා සඳහන් කළේය. මෙම දඬුවම නව සං‍ශෝධනයට අනුව වසර 2-5 දක්වා වූ අනිවාර්ය සිරදඬුවමක් සහ රු.50,000 සිට මිලියන 2 ක් දක්වා වන දඩ මුදලක් දක්වා වැඩිකිරීමට නියමිත බව ඔහු පෙන්වා දුන්නේය. මේ අයුරින් පුරා වස්තු ආඥා පනත සංශෝධනය කර පුරා වස්තු විනාශය අනිවාර්ය සිරදඬුවමක් දෙන වරදක් බවට පත්කිරීම සහ පුරා වස්තු විනාශ කිරීමට අනුබල දෙන්නන් නීතියේ රැහැනට ගෙන ඒමට අවශ්‍ය ප්‍රතිපාදන හඳුන්වාදීම ඉදිරියේදී සිදුවන බවද අමාත්‍යවරයා කියා සිටියේය. අනවසර පුරාවස්තු ප්‍රවාහනය නීතියෙන් තහනම් කිරීමත්,පුරා වස්තු විනාශය හා ප්‍රවාහනයට යොදාගන්නා සියලුම මෙවලම් සහ යන්ත්‍රෝපකරණ රාජසන්තක කිරීමත් කරන බවද ඔහු අවධාරණය කළේය. ආරක්ෂක ලේකම්වරයාගේ මැදිහත්වීමෙන් පුරා වස්තු විනාශය වැළැක්වීමේ විශේෂ පොලිස් ඒකකයක්2008 මාර්තු 04 දින සිට පුරාවිද්‍යා දෙපාර්තමේන්තු පරිශ්‍රයේ ස්ථාපිත කර ඇති බවද අමාත්‍යවරයා සිහිපත් කළේය. එදින සිට අධිකරණ හා දිවයිනේ විවිධ පොලිස් ස්ථානවලින් ආඥාපනත උල්ලංඝණය කිරීමේ සිදුවීම් 1063 ක් වාර්තාවී ඇති බවත්,මේ සිද්ධියට සම්බන්ධ පුද්ගලයින් 2008 වසරේ සිට මේ දක්වා 1381 දෙනකු අත්අඩංගුවට ගෙන ඇති බවත් බාලසූරිය මහතා පෙන්වා දුන්නේය. එසේම අදාළ කාලය තුළ උසාවි වලින් දඩ මුදල් ලෙස රුපියල් පන් කෝටි අනූ තුන් ලක්ෂ හැට දෙදහස් පන්සියයක් (59362500)අයකරගෙන ඇති බවත්,මහජන සහයෝගය ලැබීම නිසා පුරාවස්තු ආඥා පනත උල්ලංඝණය කරන්නන් අති බහුතරයක් නීතියේ රැහැනට හසුකරගැනීමට හැකිවූ බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24277", "Category": null, "Parent URL": null}