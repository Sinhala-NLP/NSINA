{"Source": "Adaderana", "Timestamp": "December 8, 2018 03:23 pm", "Headline": "නිවසකට රිංගා අලියෙක් කළ විනාශයක්", "News Content": "අම්පාර නගර සීමාවේ පිහිටා තිබෙන නවගම්පුර ගම්මානයට පැමිණි වන අලියෙක් නිවසක් තුලට රිංගා එම නිවස විනාශ කර තිබේ. මෙම නිවසේ අයිතිකරු නිවස තුල කාමරයක නිදාගෙන සිට ඇති අතර නිවසේ ඉදිරිපිට ජනේලය කඩාගෙන නිවස ඇතුලට පැමිණි වන අලියා ඔහු නිදා සිටි කාමරයේ දොරට ප්‍රහාරයක් එල්ල කර තිබේ. එම ප්‍රහාරය සමඟ දොර ඇරී ඇති අතර කාමරයේ ජනේලයෙන් එලියට පැන ජීවිතය බේරා ගැනීමට ඔහුට හැකිව තිබේ. පසුව නිවස තුල සිටම අලියා නිවසේ බිත්ති පෙරලා විනාශ කර තිබෙන බව අප වාර්තාකරු පැවසීය. එම නිවස යාබද නිවසටද ගොස් එම නිවසේ ඉදිරිපස දොර කඩා එම නිවසේ තිබූ ත්‍රීවිල් රථයටද ප්‍රහාරයක් එල්ල කර ගිය බව ගම්වැසියන් පැවසීය.", "URL": "https://sinhala.adaderana.lk/news.php?nid=100455", "Category": null, "Parent URL": null}