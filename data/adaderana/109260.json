{"Source": "Adaderana", "Timestamp": "May 4, 2019 10:54 pm", "Headline": "ආරක්ෂාව තහවුරු නොකර පාසල් ආරම්භ කර සිසු ජීවිත බිලි දෙන්න එපා", "News Content": "ආරක‍ෂාව පිළිබඳ නිසි තහවුරුවක් නොමැතිව පාසල් විවෘත කර සිසු දරුවන්ගේ ජීවිත බිල්ලට නොදෙන ලෙසත් විදුහල්පතිවරුන්, ගුරුවරුන් හා දෙමාපියන්ට පාසල්වල ආරක‍ෂාව පිළිබඳ වගකීම පවරා අත පිහිදා නොගන්නා ලෙසත් ආණ්ඩුවට බලකර කියා සිටින බව ජාතික නිදහස් පෙරමුණේ ජාතික සංවිධායක, ජයන්ත සමරවීර මහතා පවසයි. අද (04) පිටකෝට්ටේ පිහිටි ජාතික නිදහස් පෙරමුණු ප්‍රධාන කාර්යාලයේදී පැවැති මාධ්‍ය හමුවකදී ඒ මහතා මේ බව ප්‍රකාශ කර සිටියේය. චක්‍රලේඛයක් නිකුත් කොට උපදෙස් දීමෙන් පමණක් අධ්‍යාපන අමාත්‍යවරයා ඇඟ බේරා ගෙන ඇති බවත් පාසල්වල ආරක‍ෂාව පිළිබඳ වගකීම විදුහල්පතිවරුන්, ගුරුවරුන් හා දෙමාපියන්ට පවරා ඇති බවත් ජයන්ත සමරවීර මන්ත්‍රීවරයා පෙන්වා දුන්නේය. එසේම අතිඋතුම් මැල්කම් කාදිනල් රංජිත් අගරදගුරුතුමන් සියලු කිතුණු බැතිමතුන්ට නිවේදනය කර ඇත්තේ ආරක‍ෂාව පිළිබඳ සෑහීමකට පත්විය නොහැකි බැවින් මැයි 06 වනදා ඇරඹෙන සතිය තුළ කතෝලික පෞද්ගලික පාසල් වසා දැමීමට කටයුතු කරන ලෙස බවත් එහෙත් අධ්‍යාපන අමාත්‍ය අකිල විරාජ් කාරියවසම් මහතා රජය යටතේ පවතින කතෝලික පාසල් මැයි 06 වැනිදා ආරම්භ කිරීමට උපදෙස් දී ඇති බවත් පැවසූ ඒ මහතා, අධ්‍යාපන ඇමතිවරයාට එසේ පාසල් විවෘත කිරීමට තිඛෙන තහවුරුව කුමක්දැයි ප්‍රශ්න කර සිටියේය. රාමසාන් උත්සවය නිමිත්තෙන් මැයි 06 වැනිදා සිට මසක් වසා දැමෙන රජයේ මුස්ලිම් පාසල් හැර සියලු පාසල් එකවර විවෘත කළ හැකි වාතාවරණයක් සැකසීමට ආණ්ඩුව කටයුතු කළ යුතු බවත් ඒ සඳහා පාසල්වල ආරක‍ෂාව තහවුරුකර දෙමාපියන්ට ඒ පිළිබඳ විශ්වාසයක් ඇති කළ යුතු බවත් ජයන්ත සමරවීර මහතා මෙහිදී සඳහන් කළේය. මෙවැනි වාතාවරණයක් තුළ රටේ ආරක‍ෂාව මෙන්ම පාසල් දරුවන්ගේ ආරක‍ෂාව ද තහවුරු කර ඇතැයි රට හමුවේ පැවසිය යුත්තේ ජනාධිපතිවරයා, අගමැතිවරයා හෝ කැබිනට් මාධ්‍ය ප්‍රකාශකවරයා බවත් එසේ නොමැතිව අකිල විරාජ් කාරියවසම් මහතා ලවා ආණ්ඩුව දෙන ආරක‍ෂක සහතිකවලින් පෙනී යන්නේ ආණ්ඩුවේ ජාතික ආරක‍ෂාව පිළිබඳ දියාරු ප්‍රතිපත්තිය බවත් මන්ත්‍රීවරයා වැඩිදුරටත් සඳහන් කළේය. අන්තවාදී ත්‍රස්තවාදය මුලිනුපුටා දැමීමට ආණ්ඩුව කටයුතු කරන බවක් නොපෙනෙන බවත් ආණ්ඩුවට ඒ සඳහා සැබෑ උවමනාවක් ඇත්නම් එම ත්‍රස්තවාදී ක්‍රියාවන්ට අනුබල දුන් බවට දසතින් චෝදනා නැග‍ෙන අමාත්‍ය රිෂාඩ් බදුර්දීන්, ආණ්ඩුකාරවරුන් වන අසාත් සාලි , එම්. එල්. ඒ. එම්. හිස්බුල්ලා, එජාප පාර්ලිමේන්තු මන්ත්‍රී මුජිබර් රහුමාන් යන අය අත්අඩංගුවට ගෙන ප්‍රශ්න කළ යුතු බව ද ඒ මහතා පෙන්වා දුන්නේය. පාසල් පමණක් නොව පාසල් ඇරඹීමත් සමඟ ඊට සමගාමීව ඇරඹෙන පාසල් සිසුන් සහභාගී වන උපකාරක පංතිවලට ද නිසි ආරක‍ෂාවක් සැපයීම ආණ්ඩුවේ වගකීම බවත් ඔහු ප්‍රකාශ කර සිටියේය. මෙම මාධ්‍ය හමුවට ජානිපෙ කඩුවෙල මහ නගර සභා මන්ත්‍රී ශෂී පෙරේරා මහතා ද එක්ව සිටියේය.", "URL": "https://sinhala.adaderana.lk/news.php?nid=109260", "Category": null, "Parent URL": null}