{"Source": "Adaderana", "Timestamp": "December 16, 2013 08:27 am", "Headline": "ලංකාවට එරෙහි ජාත්‍යන්තර පරීක්ෂණයක් - කරුණානිධිගේ යෝජනාවක් සම්මතයි", "News Content": "ශ්‍රි ලංකාව සම්බන්ධයෙන් විශ්වාසනීය ජාත්‍යන්තර පරීක්ෂණයක් සිදුකළ යුතු බවට යෝජනාවක් ද්‍රවිඩ මුන්නේත්‍ර කලහම් පක්ෂය සම්මත කරගෙන තිබේ. එම යෝජනාව ඉන්දීය මධ්‍යම රජය හරහා එක්සත් ජාතීන්ගේ මානව හිමිකම් කවුන්සිලයට ලබා දිය යුතු බවටද ඔවුන් යෝජනා කර ඇති බව ඉන්දීය මාධ්‍ය වාර්තා කළේය. ද්‍රවිඩ මුන්නේත්‍ර කලහම් පක්ෂයේ මහ සමුළුව ඊයේ පස්වරුවේ එහි නායක එම්. කරුණානිධිගේ නායකත්වයෙන් පවත්වා තිබේ. එහිදී අදාළ යෝජනාව සම්මත කරගෙන ඇති බව ඉන්දිය මාධ්‍ය වාර්තා කළේය. විශේෂයෙන්ම ශ්‍රී ලංකාවේ පැවති මානුෂීය මෙහෙයුමේ අවසන් කාලයේ සිදු වු බව කියන මානව හිමිකම් කඩවීම් පිළිබඳවත් දෙමළ ජාතිකයින් ඝාතනය වීම් පිළිබඳවත් සාධාරණ විශ්වාසනීය ජාත්‍යන්තර පරීක්ෂණයක් පැවැත්විය යුතු බවට එහිදී ඩී.එම්.කේ පක්ෂය යෝජනා කර ඇත. එමෙන්ම 13 වන ආණ්ඩුක්‍රම ව්‍යවස්ථාව මේ වන විට ලියවිල්ලකට පමණක් සීමා වී ඇති නිසා දෙමළ ජනතාවට දේශපාලනික විසදුමක් ලබාදීම සඳහා උපකාර කළ යුතු බවට වන යෝජනාවක් ද මෙහිදී සම්මත කරගෙන තිබේ. මෙවැනි තත්ත්වයක් තුළ ශ්‍රී ලංකාවේ දෙමළ ජනතාවට සාධාරණයක් ඉටු කිරීම සඳහා ඉන්දීය රජය කැපවී ක්‍රියා කළ යුතු බවටද මහ සමුළුවේ දී සාකච්ඡා වී ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=39620", "Category": null, "Parent URL": null}