{"Source": "Adaderana", "Timestamp": "July 15, 2017 01:23 pm", "Headline": "  රණවිරුවන්ට බියක් නැතිව ජීවත් විය හැකියි", "News Content": "රණවිරුවන්ට බියක් නොමැතිව ජීවත් විය හැකි බව ආරක්ෂක ලේකම් කපිල වෛද්‍යරත්න මහතා පවසයි. නව ආරක්ෂක ලේකම් ධුරයේ වැඩ බාරගත් කපිල වෛද්‍යරත්න මහතා ශ්‍රී දළදා වහන්සේ වැඳපුදාගෙන ආශිර්වාද ලබා ගැනීම සඳහා පැමිණි අවස්ථාවේ බලහත්කාරයෙන් අතුරුදන් වූවන්ගේ පනත ගෙන ඒම සම්බන්ධයෙන් රණවිරුවන් අනතුරේ වැටෙනවා යැයි රාවයක් පවතින බව පවසමින් මාධ්‍යවේදීන් නැගූ පැනයකට පිළිතුරු දෙමින් එම මහතා මේ බව ප්‍රකාශ කර තිබේ.හිටපු නාවික හමුදා ප්‍රකාශකවරයා අත්අඩංගුවට ගැනීම සම්බන්ධයෙන් මාධ්‍යෙව්දීන් නැගූ පැනයකට පිළිතුරු ලබා දෙමින් එම මහතා කියා සිටියේ මේ සම්බන්ධයෙන් අවශ්‍ය අපරාධ පරීක්ෂණ කෙරීගෙන යන බවත් එම පරීක්ෂණ සිදු කරන තුරු අනවශ්‍ය අත්අඩංගුවට ගැනීමක් සිදු නොවන බවත්ය. අද (15)පෙරවරුවේ මහනුවරට පැමිණි ආරක්ෂක ලේකම්වරයා ප්‍රථමයෙන් මැණික්හින්න විද්‍යා සාගර පිරිවණේදී රාමඤ්ඤ මහා නිකායේ මහා නායක අතිපූජ්‍ය නාපානේ පේමසිරි හිමි බැහැදැකීමෙන් අනතුරුව මල්වතු මහා විහාරයේදී මල්වතු පාර්ශවයේ මහානායක තිබ්බටුවාවේ ශ්‍රි සුමංගල මහ නාහිමියන් බැහැදැක ආශිර්වාද ලබා ගෙන තිබේ.අනතුරුව ශ්‍රී දළදා මාලිගාව වෙත ගිය කපිල වෛද්‍යරත්න මහතා දළදා වහන්සේ වැදපුදාගෙන ආශිර්වාද ලබා ගැනීමෙන් අනතුරුව අස්ගිරිපාර්ශවයේ මහ නායක අති පූජ්‍ය වරකාගොඩ ශ්‍රී ඥානරතන මහ නාහිමියන් බැහැදැක ආශිර්වාද ලබා ගත් බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=75278", "Category": null, "Parent URL": null}