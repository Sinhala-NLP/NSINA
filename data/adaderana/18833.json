{"Source": "Adaderana", "Timestamp": "September 19, 2011 06:17 pm", "Headline": "අලව්වේ ඛේදවාචකය,ගොදුරු වූවන්ට වන්දි-වගකිවයුත්තන්ට දඬුවම්", "News Content": "පසු ගිය දිනෙක අලව්ව ප්‍රදේශයේදී සිදුවූ දුම්රිය අනතුර සම්බන්ධයෙන් සොයා බැලීම සඳහා දුම්රිය දෙපාර්තමේන්තුවේ නොවන සාමාජිකයින්ගෙන් සැදුම්ලත් ස්වාධීන කමිටුවක් පත් කරන බව ප්‍රවාහන අමාත්‍ය කුමාර වෙල්ගම මහතා පවසයි. එකී කමිටුව ආතර් සී ක්ලාක් මධ්‍යස්ථානයේ ඉංජිනේරුවරයෙකු,විශ්‍රාමලත් අභියාචනාධිකරණ විනිසුරුවරයෙකු හා නියෝජ්‍ය පොලිස්පති සරත් පෙරේරා යන මහත්වරුන්ගෙන් සමන්විත වන බව අමාත්‍යවරයා සඳහන් කරයි. එම කමිටුව හෙට දිනයේ පත් කරන බවත් අනතුරුව සති දෙකක් තුළ අදාළ වාර්තාව ලබාගැනීමට කටයුතු කිරීමෙන් පසු දුම්රිය අනතුරට වගකිව යුත්තන්ට තරාතිරම නොබලා දඬුවම් ලබාදෙන බවත් වෙල්ගම මහතා කියා සිටියි. මෙම අනතුරට ලක්වී මරණයට පත්වූවන් වෙනුවෙන් ලක්ෂය බැගින් වන්දි පිරිනමන බවත්,තුවාල ලැබූවන් වෙනුවෙන්ද සාධාරණ වන්දියක් ගෙවීමට කටයුතු කරන බවත් ප්‍රවාහන අමාත්‍යවරයා පෙන්වාදුන්නේය. දුම්රිය අනතුරට අදාළව මාධ්‍ය දැනුවත් කිරීම සඳහා අද කොළඹ පැවති මාධ්‍ය හමුවකට එක්වෙමින් අමාත්‍යවරයා මෙම කරුණු අනාවරණය කළේය. මෙම මාධ්‍ය හමුවට දුම්රිය රියදුරන්ගේ සංගමය,දුම්රිය සංඥා පද්ධති ක්‍රියාකරුවන්ගේ සංගමය ආදීන්ද නියෝජනය කරමින් නියෝජිතයින් සහභාගී වූ බව අද දෙරණ වාර්තාකරු කියා සිටියි. දුම්රිය අනතුර සිදුවූ ස්ථානයේ අදාළ දුම්රිය සංඥා වසර 40 ක් පමණ පැරණි බැවින් නිසි ලෙස ක්‍රියාත්මක වූයේද යන්න ගැටලු පැනනගින බව දුම්රිය රියදුරන්ගේ සංගමය නියෝජනය කරමින් එස්.ආර් සූරියආරච්චි මහතා කියා සිටියේය. මීට පෙරාතුව තමන්ද සංඥා නිසි ලෙස නොලැබීම නිසා මෙවැනි අනතුරුවලට ලක්වෙන්නට ඉඩකඩක් පැවති සිදුවීම්වලට මුහුණදෙන්නට සිදුවූ බවට හෙතෙම තම අත්දැකීම් ආශ්‍රයෙන් නිදසුන් සහිතව පෙන්වාදුන්නේය. එසේ වුවද අනතුරට හේතුවෙමින් පසුව පැමිණි දුම්රිය අලව්ව දුම්රිය ස්ථානයේ අනිවාර්යයෙන්ම නැවතිය යුතුව පැවති දුම්රියක් බැවින් එම ස්ථානයට ළඟාවන විට සංඥා ලැබුණත් නොලැබුණත් වේගය බාල කළ යුතුව තිබුණු බව දුම්රිය සංඥා සේවකයින් පවසා ඇත. කෙසේ වෙතත් මේ අයුරින් ‍වරද කොතැනද,කාගේද යන්න අනාවරණය කර ගැනීමට බලධාරීන් මෙතෙක් සමත්ව නොමැති බව මෙම මාධ්‍ය හමුවේදී මාධ්‍යවේදීන්ට තහවුරු වී තිබේ.", "URL": "https://sinhala.adaderana.lk/news.php?nid=18833", "Category": null, "Parent URL": null}