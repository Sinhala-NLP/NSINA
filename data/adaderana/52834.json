{"Source": "Adaderana", "Timestamp": "July 24, 2015 06:27 pm", "Headline": "ශිෂ්‍ය භටයාගේ තුවක්කුවේ උණ්ඩයක් - ජනපති යන්න කලින් සොයාගනී - පරීක්ෂණයක්!", "News Content": "ගම්පහ බණ්ඩාරනායක විද්‍යාලයේ අද (24) පෙරවරුවේ ජනපති මෛත්‍රිපාල සිරිසේන මහත‍ාගේ ප්‍රධානත්වයෙන් සංවිධානය කර තිබූ ත්‍යාග ප්‍රධාන උත්සවයට මත්තෙන් ශිෂ්‍ය භටයෙකුගේ ගිනි අවියක තිබී උණ්ඩයක් සොයාගැනීම සම්බන්ධයෙන් පොලීසිය පරීක්ෂණයක් ආරම්භ කර තිබේ.පොලිස් මාධ්‍ය ප්‍රකාශක කාර්යාල‍ය පැවසුවේ ජනාධිපති ආරක්ෂක අංශයේ නිලධාරීන් විසින් කළ පරික්ෂා කිරීමේදී අදාළ ශිෂ්‍ය භටයා අතදැරූ ගිනි අවියේ තිබී උණ්ඩයක් සොයාගෙන ඇති බවයි.ඒ වන විට ජනාධිපතිවරයා එම ස්ථානයට පැමිණ නොසිට ඇති අතර ශිෂ්‍යභටයා සතුව තිබූ එම ගිනි අවියේ උණ්ඩයක් තිබුණේ කෙසේදැයි යන්න පරීක්ෂණ ආරම්භ කර ඇති බව පොලිස් මාධ්‍ය ඒකකය පැවසීය.ජනාධිපතිවරයා සහභාගි වූ මෙම උත්සවයට අදාළව ජනාධිපති මාධ්‍ය අංශ විසින් එවා තිබූ නිවේදනය පහත පරිදිය.ගම්පහ බණ්ඩාරනායක විද්‍යාලයේ වාර්ෂික ත්‍යාග ප්‍රදානෝත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (24) පෙරවරුවේ පැවැත්විණ. විද්‍යාලය වෙත ගිය ජනාධිපතිතුමා සිසු දරුවන් විසින් මහත් හරසරින් යුතුව පිළිගෙන කැඳවාගෙන යනු ලැබු අතර ශිෂ්‍ය භට බලකායේ විශේෂ උත්තමාචාරයක්ද ජනාධිපතිතුමා වෙනුවෙන් පිළිගැන්විණි. විද්‍යාලයේ අභිනව බුද්ධ මන්දිරය වෙත මල් පහන් පූජා කළ ජනාධිපතිතුමා විද්‍යාලයේ ආදි සිසු රණවිරුවන් සිහිපත් කිරීම වෙනුවෙන් ඉදිකර ඇති රණවිරු ස්මාරකයටද පුෂ්පෝපහාර දැක්වීය. අනතුරුව ත්‍යාග ප්‍රදානෝත්සවයට එක්වූ අතර එහිදී වාණිජ්‍ය, ගණිතය සහ විද්‍යා අංශවලින් 2014 වසරේ විශිෂ්ටතා දැක්වූ දරුවන් 25 දෙනෙකුට ජනාධිපතිතුමා අතින් තිළිණ ප්‍රදානය කෙරිණි. එමෙන්ම විශිෂ්ට සේවාවක් ඉටු කරන ගුරු භවතුන්ද ඇගයීමට ලක් විය. 2014 වසරේ අ.පො.ස උසස් පෙළ විභාගයෙන් විශ්ව විද්‍යාල සුදුසුකම් ලැබූ දරුවන්ද ජනාධිපතිතුමාගේ ඇගයීමට ලක් විය.ටෙලිකොම් ආයතනයේ සභාපති කුමාරසිංහ සිරිසේන මහතා ද මෙම අවස්ථාව එක්ව සිටී අතර විදුහල්පති බී.එන්.එල්.පී. දිසානායක මහතා ඇතුළු ආචාර්ය මණ්ඩලය, දෙමාපියන් , ආදි සිසුන් ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=52834", "Category": null, "Parent URL": null}