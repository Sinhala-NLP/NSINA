{"Source": "Adaderana", "Timestamp": "October 8, 2011 08:40 am", "Headline": "ලංකා අයිතිය බාහිර පාර්ශවයකින් ලියාපදිංචිය වළකමින් වාරණ නියෝගයක් ", "News Content": "දැනට පළවන ලංකා පුවත්පතේ අයිතිය බාහිර පාර්ශවයක් විසින් ලියාපදිංචි කිරීම වළක්වාලමින් කොළඹ දිසා අධිකරණය වාරණ නියෝගයක් නිකුත් කර තිබේ. දැනට එම පුවත්පතේ ලියාපදිංචි අයිතිකරු ලෙස පැවසෙන වෙනුර හේරත් නැමැත්තෙකු විසින් ඉදිරිපත් කළ පැමිණිල්ලක් විභාග කිරීමෙන් අනතුරුව දිසා විනිසුරු ප්‍රදීප් ජයතිලක මහතා මෙම නියෝගය නිකුත් කළේය. දොන් ධර්මසේන සහ නාත් යසලාල් නැමැති බාහිර පාර්ශව දෙකක් විසින් ලංකා පුවත්පත නීතිවිරෝධී ලෙස නැවත ලියාපදිංචි කිරීමට උත්සාහ දරන බව පැමිණිලිකරු කියා සිටියි. ඉදිරිපත් වූ කරුණු සලකා බැලූ කොළඹ දිසා අධිකරණය අදාළ පුවත්පත නැවත ලියාපදිංචි කිරීම වළක්වාලමින් ජාතික ලේඛනාරක්ෂක අධ්‍යක්ෂවරයා වෙත වාරණ නියෝගයක් නිකුත් කර තිබේ. එම වාරණ නියෝගය දින 14 ක කාලයක් සඳහා බලපැවැත්වෙනු ඇත.", "URL": "https://sinhala.adaderana.lk/news.php?nid=19214", "Category": null, "Parent URL": null}