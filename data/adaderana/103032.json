{"Source": "Adaderana", "Timestamp": "January 25, 2019 10:49 am", "Headline": "සිංහයන්ගේ බලාපොරොත්තු බිඳ වැටෙයි", "News Content": "සංචාරක ශ්‍රී ලංකා කණ්ඩායම සහ ඔස්ට්‍රේලියා කණ්ඩායම අතර ආරම්භ වු පළමු ටෙස්ට් ක්‍රිකට් තරගයේදී ශ්‍රී ලංකා පිලේ සියලු බලාපොරොත්තු බිඳ දැමීමට ඔස්ට්‍රේලියා පන්දු යවන්නන් සමත් වුණේ ශ්‍රී ලංකා පළමු ඉනිම ලකුණු 144කට සීමා කරමිනි. තරගයේ පළමු ඉනිම ක්‍රීඩා කරන ඔස්ට්‍රේලියාව ඊයේ (24) දිනයට තරගය නතර කරන විට සිය පළමු ඉනිම වෙනුවෙන් කඩුළු 2 ක් දැවී රැස් කරගෙන සිටි ලකුණු සංඛ්‍යාව 72කි. බ්‍රිස්බේන්හීදී දිවා රාත්‍රී තරගයක් ලෙස ආරම්භ වූ මෙම තරගයේ කාසියේ වාසිය දිනූ ශ්‍රී ලංකා නායක දිනේෂ් චන්දිමාල් ප්‍රථමයෙන් පන්දුවට පහර දීමට තීරණය කළේය. ශ්‍රී ලංකා පිතිකරුවන් සාර්ථක කඩුලු සබඳතාවක් ගොඩනැගීමට අසමත් වූ අතර ලකුණු 144 කට සියලු දෙනා දැවී ගියේය. සාර්ථක වූ එකම පිතිකරුවා වූ නිරෝෂන් දික්වැල්ල ලකුණු 64 ක් ලබාගත්තේය. ඔස්ට්‍රේලියාව වෙනුවෙන් විශිෂ්ට පන්දු යැවීමක නිරත වු පැට් කමින්ස් කඩුළු 4ක් දවා ගත් අතර ඔස්ට්‍රේලියාව වෙනුවෙන් අද ටෙස්ට් වරම් හිමි කර ගත් ජේ රිචඩ්සන් කඩුළු 3ක් දවා ගත්තේය. පිළිතුරු ඉනිම ඇරඹූ ඔස්ට්‍රේලියාව ශ්‍රී ලංකා පන්දු යවන්නන් මනාව පාලනය කර ගනිමින් අද දිනය සඳහා තරගය නතර කරන විට කඩුළු 2ක් දැවී ලකුණු72ක් රැස් කරගෙන සිටියේය. මේ අතර තරගයෙන් පසු අද දෙරණ සමඟ අදහස් දක්වමින් දික්වැල්ල සඳහන් කළේ පිත්කරුවන් නිසිලෙස තම වගකීම කණ්ඩායම වෙනුවෙන් ඉටු නොකළ බවයි.", "URL": "https://sinhala.adaderana.lk/news.php?nid=103032", "Category": null, "Parent URL": null}