{"Source": "Adaderana", "Timestamp": "September 22, 2012 02:00 pm", "Headline": "ඔස්ට්‍රේලියාවට පලාවිත් අමාරුවේ නොවැටෙන්න - ක්‍රිස් බොවෙන් කියයි", "News Content": "ඔස්ට්‍රේලියාවට පලාගිය ශ්‍රී ලාංකිකයින් 18 දෙනෙකු අද (22) නැවත මවුබිම බලා ස්වේච්ඡාවෙන්ම පිටත්ව ගිය බව එරට ආගමන සහ පුරවැසිභාවය පිළිබඳ අමාත්‍ය ක්‍රිස් බොවෙන් මහතා පවසයි. මිනිස් ජාවාරම්කරුවන් විසින් නීති විරෝධි ලෙස ඔස්ට්‍රේලියාවට රැගෙන එන පුද්ගලයින්ට අසත්‍ය තොරතුරු පවසා ඔවුන්ව මුලාකරන බව ‍බොවෙන් මහතා පෙන්වාදෙයි. එසේ බෝට්ටුවල නැගී ඔස්ටේ‍්‍රලියාව බලා පැමිණි විට ඇති වන තත්ත්වය පිළිබඳව ඔවුන්ව නොමග යවා ඇති බවද ක්‍රිස් ‍බොවෙන් අමාත්‍යවරයා නිකුත් කළ නිවේදනයක දැක්වෙයි. එම නිවේදනයේ වැඩිදුරටත් මෙසේ සඳහන්ය. අගෝස්තු මස 13 වැනිදා සිට හදුන්වා දී ඇති නව රැකවරණ අපේක්‍ෂකත්වය සලකා බැලීමේ කලාපීය ක‍්‍රියාවලියට බඳුන් වූ ශ‍්‍රී ලාංකික පිරිමි 16 දෙනෙකු ස්වේච්ඡාවෙන්ම සිය මවුබිම බලා පිටත්ව ගිය බව ආගමන සහ පුරවැසිභාවය පිළිබඳ අමාත්‍ය ක‍්‍රිස් බොවෙන් මහතා අද (22) නිවේදනය කළේය. අගෝස්තු මස 13 වැනි දිනට පෙර ආගමන රැඳවුම් මධ්‍යස්ථානයට පැමිණ සිටි තවත් ශ‍්‍රී ලාංකිකයන් දෙදෙනෙකු ද මෙම පිරිස සමඟ ආපසු සිය රටා බලා පිටත්ව ගියහ. දේශීය වේලාවෙන් පෙරවරු 8.15ට පිටත් වූ විශේෂිත ගුවන් යානයකින් මෙම පිරිස ක‍්‍රිස්මස් දූපතේ සිට අද කොළඹ බලා ගමන ආරම්භ කළහ. “මෙම පුද්ගලයන් රැකවරණ අපේක්‍ෂකත්වය සඳහා ඉදිරිපත් නොවූ අතර නාවුරු හෝ පැපුවා නිව්ගිනි හි රැකරවණ පතන්නන් පිළිබඳ සලකා බැලීමේ කලාපීය කඳවුරු වෙත යෑමට ද ඉදිරිපත් නොවී ස්වේච්ඡාවෙන් ආපසු සිය රට බලා පැමිණීමට තීරණය කළ බව බොවෙන් මහතා කියා සිටී.” “බෝට්ටු මගින් පැමිණි තවත් පුද්ගලයන් පිරිසක් මේ සතියේ දී නාවුරු බලා මාරුකර යැවීම සම්පුර්ණ කළ අතර ඉදිරි දින සහ සතිවලදී ද මෙම මාරුකර හැරීම් තවදුරටත් සිදු කෙරෙනු ඇත.” “බෝට්ටු මගින් පැමිණෙන්නන් නාවුරු වෙත මාරුකර යැවීම සහ ආපසු සිය රට බලා පැමිණීමට මෙම වැඩිහිටි පුද්ගලයන් තීරණය කිරීම මගින් යළිත් තහවුරු වන්නේ මිනිස් ජාවාරම්කරුවන් පුද්ගලයින්ට බොරුව අලෙවි කරන බව සහ ඔස්ටේ‍්‍රලියාව බලා බෝට්ටුවලින් පැමිණි විට ඇති වන තත්ත්වය පිළිබඳව ඔවුන්ව නොමග යවා ඇති බවත්ය.” “කෙටි කලක් තුළ දී සිය රට බලා ආපසු පැමිණි මෙම පුද්ගලයින් කණ්ඩායමේ උදාහරණයෙන් පෙනී යන්නේ ජීවිත අනතුරේ හෙළා ගනිමින් මෙම භයානක මුහුදු ගමන සඳහා මිනිස් ජවාරම්කරුවන්ට මුදල් ගෙවන පුද්ගලයන්, හේතුවකින් තොරව තමන්ගේ මුදල් නාස්ති කර ගන්නා බවයි.” “ක‍්‍රිස්මස් දූපත් හි සිට සිදුකෙරෙන රැකවරණ පතන්නන් මාරුකර යැවීමේ කටයුතු අඛණ්ඩව සිදු කෙරේ. බෝට්ටු මගින් ඔස්ටේ‍්‍රලියාවට පැමිණෙන පුද්ගලයන් නාවුරු හෝ පැපුවා නිව්ගිනි වෙත මාරු කර යැවෙනු ඇත. පුද්ගල ජාවරම් ව්‍යාපාරය බිඳ දැමීමට රජය අදිටන් කරගෙන සිටින අතර මේ අන්දමේ අවදානම් සහගතව බෝට්ටුවල නැගී පුද්ගලයන් යාත‍්‍රා කිරීම නැවැත්වීම රජයේ ඉලක්කය යැයි” බොවෙන් මහතා කියා සිටී. “ආගමන රැඳවුම් භාරයේ තබාගෙන සිටින පුද්ගලයින්ට තමන්ව ඔස්ටේ‍්‍රලයාවෙන් මුදාහරින ලෙස ඕනෑම අවස්ථාවකදී ඉල්ලීමක් කිරීමට හැකිය. ස්වේච්ඡාවෙන් මව්රට බලා පිටත් වීම සඳහා සූදානම් වන පුද්ගලයන්ට සංක‍්‍රමණය පිළිබඳ අන්තර් ජාතික සංවිධානය ඔස්සේ ආපසු සිය සමාජය සමඟ එක් වීමට, වෙන් වෙන් වශයෙන් සහයෝගයක් ලබාදීමට හැකි අතර සුරක්ෂිත ලෙස ආපසු සිය රට බලා යෑමට උපකාර කිරීමට ද හැකිය”. “රැකවරණ පතන්නන් පිළිබඳ විශේෂඥ කමිටුවේ ප‍්‍රධාන ප‍්‍රතිපත්තිය අනුව යමින් ඔස්ටේ‍්‍රලියාව බලා බෝට්ටුවලින් පැමිණෙන පුද්ගලයින්ට කිසිදු ප‍්‍රතිලාභයක් නොලැබෙන බව සහතික කෙරෙන උපායමාර්ගික, පුළුල් සහ ඒකාබද්ධ ප‍්‍රතිපත්තිමය ප‍්‍රවේශයක් සඳහා රජය කැප වී සිටින බව ද”, බොවෙන් මහතා පැවසීය.", "URL": "https://sinhala.adaderana.lk/news.php?nid=27643", "Category": null, "Parent URL": null}