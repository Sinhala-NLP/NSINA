{"Source": "Adaderana", "Timestamp": "April 3, 2016 08:21 am", "Headline": "පුද්ගලික විදුලි සමාගමකින් මෙ.වො 100ක් මිලදී ගන්න සූදානම්", "News Content": "මෙගාවොට් සියයක ධාරිතාවකින් යුත් පෞද්ගලික විදුලිබලාගාරයකින් විදුලිය මිලදී ගැනීමට ලංකා විදුලිබල මණ්ඩලය තීරණය කර තිබේ.ඒ අනුව ඉදිරි සතිය තුළ අදාළ සමාගම සමග ගිවිසුම් අත්සන් කිරීමට නියමිත බව විදුලිබල හා පුනර්ජනනීය බලශක්ති අමාත්‍යංශය සඳහන් කරයි.වසරක කාලයක් සඳහා අදාළ ගිවිසුම අත්සන් කිරීමට නියමිතව තිබේ.ඇඹිලිපිටියේ පිහිටි මෙම පෞද්ගලික ඩීසල් විදුලි බලාගාරයෙන් මීට පෙර ලංකා විදුලිබල මණ්ඩලය විසින් විදුලිය මිලදී ගෙන තිබුණ ද ගිවිසුම් අහෝසි වීමත් සමග පසුගිය කාලයේ විදුලිය ලබාගැනීම නතර කර තිබුණි. පවතින විදුලි අවශ්‍යතාව අනුව යළිත් පැවති කොන්දේසී වලට අනුව අදාළ සමාගමෙන් විදුලිය මිලදී ගැනීමට තීරණය කර ඇති බව විදුලිබල හා පුනර්ජනනීය බලශක්ති අමාත්‍යංශය සඳහන් කරයි.ඒ අනුව ලබන සඳුදා වන විට එම බලාගාරයෙන් මෙගාවොට් 35ක පමණ ධාරිතාවක් මූලික අදියර වශයෙන් ජාතික විදුලිබල පද්ධතියට එක්වනු ඇත.", "URL": "https://sinhala.adaderana.lk/news.php?nid=58873", "Category": null, "Parent URL": null}