{"Source": "Adaderana", "Timestamp": "September 17, 2017 10:45 am", "Headline": " ජනපති අමෙරිකාව බලා පිටත් වෙයි", "News Content": "එක්සත් ජාතීන්ගේ සංවිධානයේ හැත්තෑ දෙවන සැසිවාරයට සහභාගීවිම සඳහා ජනාධිපති මෛත්‍රීපාල සිරිසේන මහතා මීට ස්වල්ප මොහොතකට පෙර දිවයිනෙන් පිටත්ව ගොස් තිබේ.ජනාධිපතිවරයා සහ දූත පිරිස රැගත් ඊ.කේ 651 දරණ එමිරේට්ස් ගුවන්යානය කටුනායක ජාත්‍යන්තර ගුවන්තොටුපලින් පිටත්ව ගිය බව අද දෙරණ ගුවන්තොටුපල වාර්තාකරු සඳහන් කළේය.ජනාධිපති මෛත්‍රීපාල සිරිසේන මහතා මහා මණ්ඩල සැසියට සහභාගී වන තෙවන අවස්ථාව මෙයයි.එක්සත් ජාතීන්ගේ සංවිධානයේ මහා මණ්ඩල සැසිවාරය පසුගිය 12 වනදා අමෙරිකාවේ නිව්යෝර්ක් නුවර එක්සත් ජාතීන්ගේ මූලස්ථානයේ දී ආරම්භ විය.ජනතාව කෙරෙහි අවධානය යොමු කිරීම , තිරසර ලෝකයක සැමට සාමය සහ සාරවත් ජීවිතයක් යන තේමාව යටතේ මෙවර මහා මණ්ඩල සැසි වාරය ලබන 25 වන දින තෙක් පැවැත්වේ.ප්‍රධාන සැසිවාරය ලබන 19 වනදා ආරම්භ කෙරෙන අතර එදින පස්වරුවේ ජනාධිපති මෛත්‍රීපාල සිරිසේන මහතා සැසිය ඇමතීමට නියමිත බව ජනාධිපති මාධ්‍ය අංශය සඳහන් කළේය.ශ්‍රී ලංකාවේ දේශපාලන සම්මුතිවාදය පිළිබඳව මෙන්ම සංහිඳියාව හා සාමය ඇතුළු කරුණු කිහිපයක් පිලිබඳව ජනාධිපතිවරයා සිය දේශනයේදී ලෝක නායකයින් දැනුවත් කරනු ඇත.එමෙන්ම සමුළුව අතරතුර ජනාධිපති මෛත්‍රීපාල සිරිසේන මහතා ලෝක නායකයින් රැසක් සමඟ සාකච්ඡා පැවැත්වීමට නියමිත බව ද ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=77641", "Category": null, "Parent URL": null}