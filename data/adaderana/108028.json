{"Source": "Adaderana", "Timestamp": "April 16, 2019 11:36 am", "Headline": "නීතිවිරෝධිව මෙරටට ගෙනා දුම්වැටි සමඟ කතක් ඇතුළු 2ක් මාට්ටු", "News Content": "උත්සව සමයේ රට පුරා අලෙවි කිරීම සඳහා ඩුබායි සිට දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් දෙදෙනකු ඊයේ(15) අලුයම කටුනායක ගුවන් තොටුපළ පැමිණීමේ පර්යන්තයේ දී ගුවන් තොටුපළ පොලීසියේ නිලධාරීන් පිරිසක් විසින් අත් අඩංගුවට ගෙන තිබේ. මොවුන් දෙදෙනාගෙන් එක් අයෙකු දඩුකාරදෙණිය , වේවැල්දෙණිය ප්‍රදේශයේ පදිංචි 27 හැවිරිදි ව්‍යාපාරික කාන්තාවකි. ඇය විසින් දුම්වැටි 43,480 ක් මෙසේ නීතිවිරෝධී ලෙස රැගෙන විත් තිබුණි. අනෙක් පුද්ගලයා මාතර , පාලගමුව ප්‍රදේශයේ පදිංචි 25 හැවිරිදි ව්‍යාපාරිකයෙකි. ඔහු දුම්වැටි 39,900 ක් සමඟ ගුවන් තොටුපළේ දී පොලිස් අත්අඩංගුවට පත් වී තිබුණි. මොවුන් දෙදෙනා රුපියල් 41,69,000 ක් වටිනා දුම්වැටි 83,380 ක් විශාල ගමන් මලු කීපයක් බහා රැගෙන විත් තිබූ බව පොලීසිය පවසයි. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු කටුනායක ගුවන් තොටුපළ පොලීසියේ ස්ථානාධිපති , ප්‍රධාන පොලිස් පරීක්ෂක ජයනාත් වනසිංහ මහතාගේ උපදෙස් සහ අධීක්ෂණය යටතේ පොලිස් සැරයන් 21798 වසන්ත,පොලිස් කොස්තාපල්වරුන් වන 85145 අබේකෝන් සහ 90208 බණ්ඩාර යන මහත්වරුන් විසින් සිදු කර තිබුණි. පසුව මොවුන් දෙදෙනා ඊයේ සවස මීගමුව මහේස්ත්‍රාත් අධිකරණය වෙත ඉදිරිපත් කළ අතර, එහිදී ඔවුන් ඇප මත මුදා හල බව ගුවන් තොටුපළ පොලීසිය පවසයි. මේ පිළිබඳව වැඩිදුර නඩු විභාගය අප්‍රේල් මස 29 වන දින පැවැත්වීමට නියමිතයි.", "URL": "https://sinhala.adaderana.lk/news.php?nid=108028", "Category": null, "Parent URL": null}