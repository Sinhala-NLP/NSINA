{"Source": "Adaderana", "Timestamp": "April 6, 2012 03:42 pm", "Headline": "අනතුරක් සිදුකළ බසයක මගී සේවා අවසර පත්‍රය අත්හිටුවයි", "News Content": "කෑගල්ල, මොලගොඩ ප්‍රදේශයේ දී අනතුරක් සිදුකළ බස් රථයක මගී සේවා අවසර පත්‍රය අත්හිටුවීමට ජාතික ගමනාගමන කොමිසන් සභාව පියවර ගෙන තිබේ. පානදුර සිට මහනුවර බලා ධාවනය වූ බස් රථයක මෙලෙස බලපත්‍රය අත්හිටුවීමට පියවර ගෙන ඇති බව සඳහන්ය. පසුගිය අප්‍රේල් මස පළමු වැනි දින අදාළ බස් රථය මොලගොඩ, මිල්ලගොඩ ප්‍රදේශයේ දී වෑන් රථයක් සමඟ මුහුණට මුහුණ ගැටීම හේතුවෙන් වෑන් රථයේ ගමන්ගත් දෙදෙනෙකු මියගොස් ඇත. තවත් පුද්ගලයින් අටදෙනෙකු එම අනතුරින් තුවාල ලැබීය. මෙම අනතුර සිදුකළ බස් රථය සම්බන්ධයෙන් ජාතික ගමනාගමන කොමිසන් සභාව පරීක්ෂණයක් සිදුකරන බව ජාතික ගමනාගමන කොමිසන් සභාවේ සභාපති රොෂාන් ගුණවර්ධන මහතා නිවේදනයක් නිකුත් කරමින් කියා සිටියි. එමෙන්ම මාර්ග නීති කඩකරමින් ධාවනය කරන බස් රථ සඳහා දැඩි ක්‍රියාමාර්ග ගැනීමට ජාතික ගමනාගමන කොමිසන් සභාව ඉදිරියේදීත් ක්‍රියා කරන බව රොෂාන් ගුණවර්ධන මහතා වැඩිදුරටත් සඳහන් ‍කළේය.", "URL": "https://sinhala.adaderana.lk/news.php?nid=23329", "Category": null, "Parent URL": null}