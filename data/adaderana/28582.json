{"Source": "Adaderana", "Timestamp": "October 24, 2012 02:55 pm", "Headline": "සරසවි වරම් නැතත් රෝහලට යන්න වරම් ", "News Content": "2009, 2010 සහ 2011 යන වර්ෂවල උසස්පෙළ විභාගය ජීව විද්‍යා අංශයෙන් සමත්ව විශ්ව විද්‍යාල වරම් නොලැබූ සියලු සිසුන් හෙද සේවාව සඳහා බඳවා ගැනීමට සෞඛ්‍ය අමාත්‍යංශය තීරණය කර තිබේ. සෞඛ්‍ය අමාත්‍ය මෛත‍්‍රීපාල සිරිසේන මහතා විසින් මේ සම්බන්ධයෙන් අමාත්‍යංශ බලධාරීන් වෙත උපදෙස් ලබා දී ඇති බව සඳහන්ය. දැනට මෙරට හෙද සේවාවේ විසිහතර දහසක් පමණ සේවය කරන අතර එම සංඛ්‍යාව පනස්දහසක් දක්වා ඉහළ නැංවීම මෙහි අරමුණ වී තිබේ. මේ වන විට දිවයිනේ රෝහල් හා සෞඛ්‍ය ආයතන පුළුල් වෙමින් පවතින අතර උතුරු හා නැගෙනහිර පළාත්වල ද අඩපණව තිබූ රෝහල් සේවාවන් සීඝ‍්‍ර ලෙස සංවර්ධනය වන අතර එම රෝහල් සහ සෞඛ්‍ය ආයතන සඳහා හෙද හෙදියන්ගේ අවශ්‍යතාව පවතින බව සෞඛ්‍ය අමාත්‍යංශය පෙන්වාදෙයි. ඒ අනුව 2009, 2010 සහ 2011 යන වර්ෂවල උසස්පෙළ විභාගය ජීව විද්‍යා අංශයෙන් සමත් සියලු දෙනා ඉදිරි මාස 2 ඇතුළත හෙද සේවය සඳහා බඳවා ගැනීමට නියමිත බව සෞඛ්‍ය අමාත්‍යංශය පවසයි. මෙම වැඩපිළිවෙළ යටතේ එකවර සිසුන් 6000 ක් බඳවා ගැනීමට නියමිත අතර එය මෙතෙක් එකවර බඳවා ගත් විශාලම කණ්ඩායම වන බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=28582", "Category": null, "Parent URL": null}