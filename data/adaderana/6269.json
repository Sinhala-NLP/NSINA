{"Source": "Adaderana", "Timestamp": "January 26, 2010 09:43 pm", "Headline": "ෆොන්සේකාට එරෙහිව නීති පොත පෙරළයි", "News Content": "ජෙනරාල් සරත් ෆොන්සේකා මහතාගේ ජනාධිපති ධූර අපේක්ෂකත්වයේ නීත්‍යනුකූලභාවය අභියෝගයට ලක් කරමින් අධිකරණ ක්‍රියා මාර්ගයක් ගැනීමට රජය සූදානම් වෙයි. ඡන්ද හිමි නාම ලේඛනයේ නම සඳහන් නොමැති ජෙනරාල් සරත් ෆොන්සේකා මහතා අපේක්ෂකයෙකු ලෙස ඉදිරිපත් වීම නීත්‍යනුකූල නොවන බව විදෙස් කටයුතු අමාත්‍ය රෝහිත බෝගොල්ලාගම මහතා අද සවස පැවති මාධ්‍ය හමුවකදී කියා සිටියේය. සරත් ෆොන්සේකා මහතාට ඡන්දය ප්‍රකාශ කිරීමට නොහැකි වීම අද දවසේ විවාද පන්න තේමාවක් වී තිබියදී ශ්‍රී ලංකාවේ බලපැවැත්වෙන ජන්ද විමසීම් නීතිය අනුව අපේක්ෂකත්වය සඳහා ලියාපදිංචි ජන්ද හිමියකු වීම අතවශ්‍ය නොවන බව නිවේදනයක් නිකුත් කරමින් මැතිවරණ කොමසාරිස්වරයා සඳහන් කර තිබිණි. එමෙන්ම අපේක්ෂකයා ලියාපදිංචි ජන්ද හිමියකු වුව ද ජන්දය භාවිත කිරීම අත්‍යවශව නොවන බව ද, ලියාපදිංචි ජන්ද හිමියකු වීම හෝ නොවීම අපේක්ෂකත්වය හෝ තෝරා පත්කර ගැනීමට බලනොපාන බව ද එම නිවේදනයේ වැඩිදුරටත් සඳහන් විය. එහෙත් විදෙස් කටයුතු අමාත්‍යවරයා අද සවස කියා සිටියේ එය මැතිවරණ කොමසාරිස්වරයාගේ පෞද්ගලික අදහස වන බව හා අවසන් තීරණය කුමක්ද යන්න පිළිබඳ අධිකරණය විසින් තීරණය කරනු ඇති බවය.", "URL": "https://sinhala.adaderana.lk/news.php?nid=6269", "Category": null, "Parent URL": null}