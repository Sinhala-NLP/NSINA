{"Source": "Adaderana", "Timestamp": "November 25, 2010 08:14 am", "Headline": "ඉන්දීය විදෙස් ඇමති අද දිවයිනට", "News Content": "තෙදින නිල සංචාරයක් සඳහා ඉන්දීය විදේශ කටයුතු අමාත්‍ය එස්.එම්.ක්‍රිෂ්ණා මහතා අද(25) දිවයිනට පැමිණීමට නියමිතව තිබේ. අද පස්වරු පහට පමණ විදේශ කටයුතු අමාත්‍යවරයා දිවයිනට පැමිණීමට නියමිත බව විදේශ කටයුතු අමාත්‍යාංශය සඳහන් කරයි. උතුරේ අවතැන්වුවන් වෙනුවෙන් ඉන්දීය රජය මගින් ක්‍රියාත්මක කිරීමට නියමිත නිවාස ව්‍යාපෘතිය ආරම්භ කිරීම , උතුරේ දුම්රිය මාර්ගය විවෘත කිරීම වැනි සංවර්ධන කටයුතු රැසකට එස්.එම්.ක්‍රිෂ්ණා මහතා සහභාගී වීමට නියමිත බව එම අමාත්‍යාංශය තවදුරටත් කියා සිටියි. එසේ වුවද යුධ ගැටුම් හේතුවෙන් අවතැන්වු ජනතාව යළි පදිංචි කරවීම සහ දේශපාලන විසඳුමක් ලබාදීම සම්බන්ධයෙන් ද ශ්‍රි ලංකා රජය සමඟ ඉන්දීය විදේශ කටයුතු අමාත්‍යවරයා සාකච්ඡා කිරීමට නියමිත බව ඉන්දීය මාධ්‍ය වාර්තා කරයි. එස්.එම්.ක්‍රිෂ්ණා මහතා විසින් ජනාධිපති මහින්ද රාජපක්ෂ මහතා , විදේශ කටයුතු අමාත්‍ය මහාචාර්ය ජී.එල්.පීරිස් මහතා ඇතුළු මෙරට තවත් අමාත්‍යවරුන් කිහිපදෙනෙකු හමුවීමට ද නියමිතව තිබේ.", "URL": "https://sinhala.adaderana.lk/news.php?nid=12383", "Category": null, "Parent URL": null}