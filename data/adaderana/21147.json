{"Source": "Adaderana", "Timestamp": "January 4, 2012 12:11 pm", "Headline": "පොලිස් කෝස්තාපල්වරයෙක්  සැකකරුවකුගේ බැංකු ගිණුමට විදලා", "News Content": "පොලිස් මත් ද්‍රව්‍ය නාශක කාර්යාංශයට අනුයුක්තව සේවය කරන පොලිස් නිලධාරියෙකු අත්අඩංගුවේ පසුවන සැකකරුවකුගෙන් බලහත්කාරයෙන් මුදල් ලබාගත් බවට පැවසෙන සිද්ධිය සම්බන්ධයෙන් පරීක්ෂණයක් පවත්වා එකී වාර්තාව අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය විසින් පොලිස්පතිවරයාට නියෝග කර තිබේ. මත් ද්‍රව්‍ය කාර්යාංශය භාරයේ සිටින සැකකරුවකු වන සෝමසිරි සුජිත් කුමාර නමැති අයගේ බැංකු ගිණුමේ ඒ.ටී.එම් කාඩ්පතේ රහස්‍ය අංකය බලහත්කාරයෙන් ලබාගෙන සැකකරුගේ ගිණුමෙන් රු.20,000 ක මුදලක් ලබාගත් බවට පොලිස් කොස්තාපල් රනිල් නමැති අයට එරෙහිව මෙම චෝදනාව එල්ලවී තිබේ. එසේ මුදල් ලබා ගැනීම බැංකු වාර්තා මගින් සනාථ වී ඇතැයි සෝමසිරි සුජිත් කුමාර නමැති අය වෙනුවෙන් පෙනී සිටි නීතිඥවරයා පැමිණිල්ලක් ඉදිරිපත් කරමින් පෙන්වා දී ඇත. එම නීතිඥවරයා අධිකරණය හමුවේ කරුණු දක්වමින් කියා සිටියේ සිද්ධිය සම්බන්ධයෙන් පොලිස් මත් ද්‍රව්‍ය නාශක කාර්යාංශයේ ඉහළ නිලධාරීන්ට දැනුම්දී ඇතත් ඒ වෙනුවෙන් කිසිදු පියවරක් ගෙන නොමැති බවයි. ඒ අනුව කරුණු සලකා බැලූ අධිකරණය සිද්ධිය සම්බන්ධයෙන් පරීක්ෂණයක් පවත්වා එකී වාර්තාව අධිකරණයට ඉදිරිපත් කරන ලෙස පොලිස්පතිවරයාට නියෝග කර ඇති බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=21147", "Category": null, "Parent URL": null}