{"Source": "Adaderana", "Timestamp": "January 13, 2017 04:46 pm", "Headline": "ඔස්ට්‍රේලියානු වාර්තා පොත් අතර නම ලියූ ලාංකික පුත්‍රයෙක්", "News Content": "වෛද්‍යවරයෙකු වීමේ සිහිනය සැබෑ කර ගැනීමට අසනීප තත්ත්වය කිසිසේත් බාධාවක් කර නොගත් විශිෂ්ට ලාංකික පුත්‍රයෙකු ගැන පුවතක් ඔස්ට්‍රේලියාවෙන් වාර්තා වේ.ඔහු නමින් දිනේෂ් පලිපනය.ඔස්ට්‍රේලියාවේ, බ්‍රිස්බේන් නුවර, ග්‍රිෆිත් විශ්වවිද්‍යාලයේ වෛද්‍ය උපාධිය සම්පූර්ණ කිරීමට ශ්‍රී ලංකාවේ දිනේෂ් පැලිපන සමත්ව තිබේ. කෙසේ වෙතත් දිනේෂ්ගේ වෛද්‍ය උපාධිය ලබාගැනීමේ කතාව තරමක් වෙනස් කතාවකි.ඔස්ට්‍රේලියාවේ අධ්‍යාපනය ලබා 2010 වසරේදී එරට සරසවියකින් වෛද්‍ය උපාධිය හිමිකර ගැනීමේ අභිලාෂයෙන් සිටි දිනේෂ් වසර කිහිපයකට ඉහතදී ඔහු නොසිතු විරූ අනතුරකට මුහුණ පා තිබේ.ඒ ඔස්ට්‍රේලියාවේ බ්‍රිස්බේන් හි වෙසෙන තම මව්පියන් බැලීමට ගොස් ගෝල්ඩ් කෝස්ට් වෙත තමන්ගේ මෝටර් රථය ධාවනය කරමින් සිටියදීය.තෙත සහිත මාර්ගයකදී දිනේෂ් පැදවූ රථය පෙරළී ගොස් ඇති අතර එම අනතුරේ ප්‍රතිඵලයක් ලෙස ඔහුගේ අත් පා පණ නැතිව අංශභාග රෝග තත්ත්වයට පත්ව තිබේ.මේ නිසා වසර 5ක පමණ කාලයක් දිනේෂ්ට සරසවි අධ්‍යාපන කටයුතුවල නිසි පරිදි නිරතවීමට නොහැකි වී ඇත.එහෙත් එය අභියෝගයක් කර නොගත් මෙම තරුණයා ඉකුත් වසරේදී නැවතත් ඔස්ට්‍රේලියාවේ ගෝල්ඩ් කෝස්ට් හි ග්‍රිෆිත් සරසවියට ඇතුළුවී යළිත් අධ්‍යයන කටයුතු ආරම්භ කර තිබේ.ඒ අනූව මෙම උත්සාහවන්ත තරුණයාගේ එම උපාධි‍යේ සුවිශේෂි තත්ත්වය වන්නේ අංශභාග රෝගී තත්ත්වයකින් පෙළෙමින් එරටදී වෛද්‍ය උපාධියකට හිමිකම් කියන දෙවැන්නා වීම නිසාය.ඔහු එම තත්ත්වයට මුහුණ පා ඇත්තේ රිය අනතුරින් කොඳු ඇට පෙළට සිදුව ඇති තුවාල හේතුවෙන් බව අනාවරණය වී තිබේ.ඒ අනූව කොඳු ඇට පෙළට සිදුවූ තුවාල නිසා අංශභාග රෝගයට ගොදුරු වී සිට වෛද්‍ය උපාධියක් ලබාගන්නා පළමුවැනියා ලෙසද වාර්තා පොත් අතරට දිනේෂ් පලිපනගේ නම එක්වනු ඇත.දිනේෂ් අනතුර නිසා අසනීපයෙන් සිටි කාලයේදී ද අමෙරිකානු හාවඩ් සරසවියේ කොඳුඇ‍ට පෙළේ රෝගී තත්ත්වයන් සම්බන්ධයෙන් සුවිශේෂි වෛද්‍යවරයෙකු වන යැං ඩී ටෙන්ග් සමග එක්ව කොඳුඇට පෙළ ‍රෝග සම්බන්ධයෙන් වන පර්යේෂණවලට ද එක්ව තිබීම විශේෂත්වයකි.වෛද්‍ය යැං ඩී ටෙන්ග් පසුගිය දිනෙක ග්‍රිෆිත් සරසවියේදී කොඳු ඇට පෙළ රෝග සම්බන්ධයෙන් සිදුකරන පර්යේෂණ ගැනද සාකච්ඡාවක් පවත්වා තිබේ.මෙවන් වාතාවරණයක දිනේෂ් පලිපන තරුණයා ග්‍රිෆිත් සරසවිය වෙනුවෙන් ඒ හා සම්බන්ධ පර්යේෂණවලදී පෙරමුණ ගනිමින් සුවිශේෂී චරිතයක් බවට පත්ව තිබේ.මේ නිසා ඔහුගේ කීර්තිනාමයද සුපතළ වී ඇති අතර වෛද්‍ය උපාධියකට හිමිකම් කියූ මෙම තරුණයා ශ්‍රී ලංකාවට මහත් ආඩම්බරයකි.දිනේෂ් පලිපන තරුණයාගේ වයස මේවන විට අවුරුදු 32කි.", "URL": "https://sinhala.adaderana.lk/news.php?nid=68089", "Category": null, "Parent URL": null}