{"Source": "Adaderana", "Timestamp": "December 22, 2012 08:53 am", "Headline": "වැස්සෙන් බැට කෑ තවත් 56,000ක් කඳවුරුවල", "News Content": "දිවයිනේ ප‍්‍රදේශ කිහිපයකට බලපෑ අයහපත් කාලගුණික තත්ත්වය හේතුවෙන් පීඩාවට පත් පුද්ගලයින් 56,000 ආසන්න පිරිසක් තවමත් අවතැන් කඳවුරුවල සිටින බව ආපදා කළමනාකරණ මධ්‍යස්ථානය පවසයි. මේ අතර ආපදා තත්ත්වයෙන් පීඩාවට පත් ජනතාව සඳහා අවශ්‍ය සහනාධාර ලබාදීමේ කටයුතු විධිමත්ව සිදුකරන බව ආපදා කළමනාකරණ අමාත්‍ය මහින්ද අමරවීර මහතා කියයි. ජල ගැලීම් හේතුවෙන් හානියට පත් නිවාස යළි ඉදිකර ගැනීමට අවශ්‍ය ආධාර ලබාදීමට රජය මේ වන විටත් කටයුතු කරමින් සිටින බව අමාත්‍යවරයා පෙන්වාදෙයි. එසේම වැසි තත්වය අඩු වුවද නායයෑම් ඇතිවූ ස්ථාන කරා යාම අවදානම් බව ජාතික ගොඩනැගිලි පර්යේෂණ සංවිධානය පවසයි. මාතලේ දිස්ත‍්‍රික්කයේ පමණක් නායයෑමේ අවදානම් ස්ථාන 56 ක් පමණ හඳුනාගෙන ඇතැයි එහි නායයෑම් අංශ ප‍්‍රධානී ආර්.එම්.එස්. බණ්ඩාර මහතා සඳහන් කළේය. ඊට අමතරව මහනුවර, නුවරඑළිය සහ කුරුණෑගල යන දිස්ත‍්‍රික්කවල ද ස්ථාන රැසක නායයෑම් අවදානම පවතින බව ආර්.එම් එස් බණ්ඩාර මහතා පැවසුවේය.", "URL": "https://sinhala.adaderana.lk/news.php?nid=30147", "Category": null, "Parent URL": null}