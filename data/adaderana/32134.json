{"Source": "Adaderana", "Timestamp": "March 5, 2013 02:12 pm", "Headline": "නීති විරෝධී ලෙස මැණික් ගැරූ ස්ථානයක් වටලයි", "News Content": "රත්නපුර, තිරිවානාකැටිය ප්‍රදේශයේ නීති විරෝධී ලෙස මැණික් ගැරීමේ ස්ථානයක් පොලිස් විශේෂ කාර්යය බලකාය විසින් වටලා තිබේ. පොලිස් විශේෂ කාර්යය බලකා උඩවලව කඳවුරේ නිලධාරීන් සහ රත්නපුර මැණික් හා ස්වර්ණාභරණ අධිකාරියේ නිලධාරීන් කණ්ඩායමක් විසින් අදාළ වැටලීම සිදුකර ඇති බව සඳහන්ය. අදාළ ස්ථානයේ තිබී මැණික් ගැරීම සඳහා යොදාගත් උපකරණ කිහිපයක් ද පොලිස් විශේෂ කාර්යය බලකාය භාරයට ගෙන තිබේ. කෙසේ වෙතත් සිද්ධිය සම්බන්ධයෙන් කිසිදු සැකකරුවෙකු අත්අඩංගුවට ගෙන නොමැති අතර භාණ්ඩ තොගය වැඩිදුර විමර්ශන සඳහා රත්නපුර මැණික් හා ස්වර්ණාභරණ අධිකාරිය වෙත භාරදී ඇති බව සඳහන්ය.", "URL": "https://sinhala.adaderana.lk/news.php?nid=32134", "Category": null, "Parent URL": null}