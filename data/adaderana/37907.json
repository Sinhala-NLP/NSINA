{"Source": "Adaderana", "Timestamp": "October 4, 2013 01:25 pm", "Headline": "2014 අලුත් අවුරුද්දට කලින් බස්නාහිරත් විසුරුවනවා", "News Content": "බස්නාහිර පළාත් සභාව 2014 අප්‍රේල් මසට පෙර විසුරුවා හරින බව එක්සත් ජනතා නිදහස් සන්ධානයේ මහ ලේකම් සුසිල් ප්‍රේමජයන්ත මහතා පවසයි. බස්නාහිර පළාත් සභාවේ නිල කාලය ලබන අප්‍රේල් මාසයෙන් අවසන් වීමට නියමිතව ඇති බව මහලේකම්වරයා සඳහන් කළේය. අද කොළඹ පැවති මාධ්‍ය හමුවකට සහභාගි වෙමින් සුසිල් ප්‍රේමජයන්ත් මහතා මේ බව පැවසීය‍. එම මාධ්‍ය හමුවට සහභාගි වූ සෞඛ්‍ය අමාත්‍ය මෛත්‍රිපාල සිරිසේන මහතා පැවසුවේ මෙවර පළාත් සභා‍ මැතිවරණයට ඉදිරිපත් වූ අපේක්ෂකයින් අතුරින් ඉදිරියට ආ නවක මන්ත්‍රීවරුන්ට අසාධාරණයක් සිදුකර නැති බවයි. ඇමති තනතුරු ලබාදීමේදී ශ්‍රී ලංකා නිදහස් පක්ෂයේ මණ්ඩලයක් විසින් තීරණ ගත් බවත් මීට පෙර මැතිවරණවලදී මනාපවලින් ඉදිරියට ආ සනත් ජයසූරියට හෝ දුමින්ද සිල්වාට පවා ඇමති තනතුරු නොදුන් බව හෙතෙම කීවේය. පළාත් සභා මැතිවරණවලදී ඇතැම් විට ප්‍රධාන ඇමති අපේක්ෂකයා නම් කරන බවත් ඇතැම් අවස්ථාවල එසේ නොකරන බවත් ඔහු පැවසීය. මාධ්‍ය හමුවට සහභාගි වූ රාජ්‍ය පරිපාලන හා ස්වදේශ කටයුතු ඇමති ඩබ්ලිව්.ඩී.ජේ. සෙනෙවිරත්න මහතා කීවේ අගමැති දී.මු. ජයරත්න මහතාගේ පුත් අනුරාධ ජයරත්න මහතාට ප්‍රධාන ඇමති ධූරය ලබානොදීමට එරෙහිව විරෝධතාවයක් සංවිධානය කර ඇති බවට වැරදි ප්‍රචාරයක් ගෙන ගොස් ඇති බවයි. තමන් මේ ගැන විමසා සිටි අවස්ථාවේදී තමාත් පුතාත් පිළිගැනීම සඳහා උත්සවයක් සංවිධානය කර තිබූ බව අගමැතිවරයා පැවසූ බව හෙතෙම පැවසීය. එසේම මධ්‍යම පළාතේ ප්‍රධාන ඇමති තනතුර ලබාදීමට නොහැකි මන්දැයි සඳහන් කරමින් අගමැතිවරයා විසින් පුවත්පත් නිවේදනයක් නිකුත් කිරීම පිළිබඳ අදහස් දක්වමින් ඇමති සුසිල් ප්‍රේම ජයන්ත මහතා කියා සිටියේ පක්ෂයේ මහ ලේකම්වරයාට හැර වෙනත් අයට නිවේදන නිකුත් කළ නොහැකි බවයි. නිවේදන නිකුත් කිරීමේ බලය ඇත්තේ ද පක්ෂයේ මහලේකම්වරයාට බව ඔහු වැඩිදුරටත් පැවසීය. සළාක ක්‍රමයට මැතිවරණ පැවැත්වීම සදාචාර විරෝධී බව විපක්ෂයේ දේශපාලන පක්ෂ විසින් පෙන්වාදෙනු ලැබූවද සන්ධාන රජයේ මැතිවරණ ක්‍රියාදාමය මුළුමනින්ම මේ ආකාරය බැව් පැහැදිලිය.", "URL": "https://sinhala.adaderana.lk/news.php?nid=37907", "Category": null, "Parent URL": null}