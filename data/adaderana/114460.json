{"Source": "Adaderana", "Timestamp": "July 18, 2019 11:01 pm", "Headline": "සජිත් ජනපති අපේක්ෂකයා කරන්න-එජාපය සුරැකීමේ සංවිධානය ඉල්ලයි", "News Content": "ලබන අගෝස්තු මාසයේ දී එක්සත් ජාතික පක්ෂ මූලස්ථාන සිරිකොත ඉදිරිපිටට දිවයිනේ දිස්ත්‍රික්ක 25 ක එක්සත් ජාතික පක්ෂය සුරැකීමේ සංවිධානයේ ජනතාව කැඳවා සජිත් ප්‍රේමදාස පක්ෂ නායකත්වයට හා ඉදිරි ජනාධිපති අපේක්ෂකත්වයට නම් කරන ලෙස බලපෑම් කරන බව එක්සත් ජාතික පක්ෂය සුරැකීමේ සංවිධානය අවධාරණය කරති. දඹුල්ල ප්‍රදේශයේ දී මාධ්‍ය හමුවක් කැඳවමින් එහි සභාපති දුමින්ද බණ්ඩාරනායක මහතා සහ එහි මහලේකම් මාර්ටින් වික්‍රමසිංහ මහතා මේ බව සඳහන් කළහ. එක්සත් ජාතික පක්ෂයේ වර්තමාන නායක රනිල් වික්‍රමසිංහ මහතා පක්ෂයෙන් පළිගැනීමක් සිදු කරන බවත් කිසිදු ආකාරයකින් රවී කරුණානායක මහතා ඉල්ලන වර්තමාන කථානායක කරු ජයසූරිය මහතාට අපේක්ෂකත්වය ලබා නොදිය යුතු බවද එම සංවිධානය අවධාරණය කරති. කරූ ජයසූරිය මහතා පසුගිය කාලයේ මහින්ද රාජපක්ෂ හිටපු ජනාධිපතිවරයාගේ දෑත ශක්තිමත් කිරීම සඳහා එම පක්ෂයට ගිය බවත් එමෙන්ම පාර්ලිමේන්තුවේ 224 දෙනා හසුරවා ගැනීමට නොහැකිව සිටින නායකයකු බව ද එක්සත් ජාතික පක්ෂ සුරැකීමේ සංවිධානය කියති. දැනට එක්සත් ජාතික පක්ෂයේ ඉදිරි ජනාධිපති අපේක්ෂකවරයා තෝරාගැනීමේ අර්බුදය පවතින නිසා පළාත් නාමයෙන්ම සෑම ජන කොටසක්ම ඉල්ලන එකම නායකත්වය බවට පත්ව ඇත්තේ සජිත් පේමදාස මහතා බව ද ඔවුහු අවධාරණය කරති. එම තීන්දුව ලබා නොදුනහොත් එක්සත් ජාතික පක්ෂය ඉදිරියේ දී ජයග්‍රහණය කරවීමට නොහැකි බවද එම සංවිධානය වැඩිදුරටත් සඳහන් කර සිටිති .", "URL": "https://sinhala.adaderana.lk/news.php?nid=114460", "Category": null, "Parent URL": null}