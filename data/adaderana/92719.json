{"Source": "Adaderana", "Timestamp": "July 17, 2018 05:19 pm", "Headline": "වාසනාවට බේරුණ ජීවිත", "News Content": "හැටන්, වටවල පොලිස් බල ප්‍රදේශයට අයත් ඥාණා නන්දගම ප්‍රදේශය හරහා අද (17) හමා ගිය දැඩි සුළඟක් හේතුවෙන් නිවසක් මතට විශාල ගසක් කඩා වැටීමේන් එම නිවසට දැඩි හානි සිදුව ඇතැයි වටවල පොලීසිය පවසයි. මෙම අනතුරින් නිවසේ වහලට දැඩි හානි සිදුව ඇති අතර, ගස කඩා වැටෙන අවස්ථාවේ නිවසේ වයස අවුරුදු 4 හා 6 ක දරුවන් දෙදෙනෙක් හා වැඩිහිටි කාන්තාවන් දෙදෙනෙක් සිටියමුත් තිසිවෙකුටත් ජීවිත හානියක් හෝ තුවාල සිදුව නොමැත. මධ්‍යම කඳුකරය හරහා පසුගිය දින කිපය තුළම අධික වර්ෂාවත් සමඟ දැඩි සුළං තත්ත්වයක් පැවති අතර මේ හේතුවෙන් ඇතැම් ප්‍රදේශවලට විදුලිය සැපයුමට පවා බාධා එල්ලවී තිබිණි. දැනට පුද්ගලයින් සිව් දෙනෙකු මෙම නිවසේ ජීවත් වන බවත්, අනතුරට ලක්ව දැඩි හානි සිදු වු කාමරය තුළ ඒ මොහොතේ කිසිවෙක් නොසිටි බවත් නිවසේ හිමිකාරිනිය වන එම්.ඒ.විමලාවතී මහත්මිය අද දෙරණට පැවසීය. බොහෝ ආර්ථික අපහසුතා මධ්‍යයේ ජීවත් වෙන මෙම නිවෙසියන්ට තම නිවස නැවත සාදා ගැනීමට රජයේ උපකාරයක් හිමිවෙතැයි බලාපොරොත්තුවෙන් පසුවෙයි.", "URL": "https://sinhala.adaderana.lk/news.php?nid=92719", "Category": null, "Parent URL": null}