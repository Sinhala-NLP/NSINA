{"Source": "Adaderana", "Timestamp": "September 15, 2018 06:56 pm", "Headline": "අගමැතිගේ උත්සවය එජාප මන්ත්‍රීවරිය වර්ජනය කරයි", "News Content": "එක්සත් ජාතික පක්ෂ අමාත්‍යවරයෙක් යටතේ හෝ සිය පාක්ෂිකයින්ට නිසි පරිදි සමෘද්ධි දීමනාව ලබාදීමට නොහැකි වුවහොත් පාක්ෂිකයන් තම පක්ෂය ප්‍රතික්ෂේප කරනු ඇතැයි අග්‍රාමාත්‍ය රනිල් වික්‍රමසිංහ මහතා පවසයි. මාතලේ පැවැති උත්සවයකට එක්වෙමින් අග්‍රාමාත්‍යවරයා මේ බව ප්‍රකාශ කළේය. ලබන වසරේදී රජය විසින් ඩොලර් මිලියන 4000ක ණය මුදලක් විදෙස් රටවලට ගෙවීමට සිදුව ඇති බව අග්‍රාමාත්‍ය රනිල් වික්‍රමසිංහ මහතා පෙන්වා දෙයි කෙසේවෙතත් ණය මුදල් ගෙවා දමන අතරතුර ජනතාවට සහන ලබාදීමට ද රජය කටයුතු කරමින් සිටින බව අග්‍රාමාත්‍යවරයා සඳහන් කළේය. මෙහිදී වැඩිදුරටත් අදහස් දැක්වූ අග්‍රාමාත්‍යවරයා සඳහන් කළේ ආණ්ඩුවේ මීලඟ පියවර වන්නේ මෙරට කර්මාන්ත හා ව්‍යාපාර දියුණු කිරීම බවයි. සමෘද්ධි සහනාධාර හිමිකම් ප්‍රදානය අද(15) පෙරවරුවේ මාතලේ එඩ්වඩ් පාර්ක් ක්‍රිඩාංගනයේදි පැවැත්වුනේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන්ය. මෙහිදි පවුල් 5400ක් සදහා සමෘද්ධි සහනාධාර හිමිකම් ප්‍රදානය කිරිම සිදුකෙරුණි. කෙසේවෙතත් මෙම උත්සවයට එක්සත් ජාතික පක්ෂ මාතලේ දිස්ත්‍රික් පාර්ලිමේන්තු මන්ත්‍රිනී රෝහිණි කවිරත්න මහත්මිය නොපැමිණිම පිළිබඳ කාගේත් අවධානයට ලක් වුණි.", "URL": "https://sinhala.adaderana.lk/news.php?nid=96137", "Category": null, "Parent URL": null}