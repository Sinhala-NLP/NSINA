{"Source": "Adaderana", "Timestamp": "January 23, 2012 03:41 pm", "Headline": " නොකෙරෙන වෙදකම‍ට කෝදුරු තෙල් හත් පට්ටයකුත් තවත් ටිකක් ඕනෑ වගෙයි", "News Content": "අසීමිත බදු පැනවීම නිසා බඩු මිල ඉහළයාමත් ආණ්ඩුවේ නොහැකියාව නිසා මතුවූ අර්බුද වසාගැනීමටත් ආණ්ඩුව විසින් කාලයෙන් කාලයට අලුත් මාතෘකා කරළියට ගෙන එන බව එක්සත් ජාතික පක්ෂය පවසයි. ඒ ආකාරයෙන් ගෙන ආ අලුත්ම මාතෘකාව වන්නේ මේ රටේ ජාතික ප්‍රශ්නයට දහතුනෙන් ඔබ්බට දේශපාලන විසඳුමක් ගෙන ඒමට ආණ්ඩුව සූදානම් බව කියා සිටීම යයි එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. ඉතිහාසය පුරාම ශ්‍රී ලංකා නිදහස් පක්ෂය ප්‍රමුඛ ආණ්ඩු විසින් බලය බෙදීම සම්බන්ධයෙන් අනුගමනය කර ඇත්තේ දෙබඩි පිළිවෙතක් බව ඔහු පෙන්වා දුන්නේ අද කොළඹ පැවති මාධ්‍ය හමුවකට සහභාගීවෙමිනි. 13 වන ව්‍යවස්ථා සංශෝධනය ගෙන එන්නට එවක එක්සත් ජාතික පක්ෂය කටයුතු කරද්දී ශ්‍රී ලංකා නිදහස් පක්ෂය කටයුතු කළ ආකාරය මෙන්ම වත්මන්හි ක්‍රියාකරන ආකාරය දෙස බැලීමෙන්ද ඒ බව තහවුරු වන බව මන්ත්‍රීවරයා අවධාරණය කළේය. වත්මන් ආණ්ඩුවේ දේශපාලන විසඳුම් පිළිබඳ කතාකරද්දී ගමේ ගොඩේ ප්‍රකාශයක් සිහිපත්වන බවත්,නොකෙරෙන වෙදකමට කෝදුරු තෙල් හත්පට්ටයකුත් තවත් ටිකක් අවශ්‍යය වන බවට කරනා ප්‍රකාශයන් හා එය සමාන බවත් කරුණාතිලක මහතා සඳහන් කළේය. දේශපාලන විසඳුම් ගැන කතා කරද්දී ආණ්ඩුවේ නියෝජිතයින් ඉන්දියාවට ගියවිට එක් මතයක් කියන බවත්,ඉන්දීය විදේශ ඇමති ලංකාවට පැමිණි පසු තවත් කතාවක් කියන බවත්,සන්ධාන පක්ෂ නියෝජිතයින් හමුවූ පසු වෙනත් කතාවක් කියන බවත්,ද්‍රවිඩ ජාතික සන්ධානයේ මන්ත්‍රීවරුන් සමග සාකච්ඡා කරද්දී වෙනස් කතාවක් කියන බවත්,දේශපාලන වේදිකාවේදී ඊට හාත්පසින් යමක් කියන බවටත් මන්ත්‍රීවරයා චෝදනා කළේය. විසඳුම කුමක්ද යන්න පැහැදිලිව රටට හෙළිදරව් කළ යුතු වුවත් මේවන විට ආණ්ඩුවේ මතය පාර්ලිමේන්තුවට හෝ ඉදිරිපත් කර නැති බවත් ගයන්ත කරුණාතිලක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21585", "Category": null, "Parent URL": null}