{"Source": "Adaderana", "Timestamp": "June 17, 2019 02:22 pm", "Headline": "මැදපෙරදිග අර්බුද අස්සේ ගල්ෆ් කලාපයට මැරීන් භටයන් පිටත් වෙයි", "News Content": "මැදපෙරදිග මතුව ඇති අර්බුදකාරී වාතාවරණය මධ්‍යයේ ගල්ෆ් කලාපයට මැරීන් භටයන් පිටත් කර හැරීමට බ්‍රිතාන්‍යය පියවර තිබේ. ඉන්ධන ප්‍රවාහනය කරමින් පැවැති නෝර්වේ රාජ්‍යයට අයත් නෞකා දෙකක් ඕමාන් ගල්ෆ් කලාපයේදී සැක සහිත ආකාරයෙන් පුපුරායාමත් සමග ඉරානයට අමෙරිකාව ඇතුළුව පාර්ශව රැසකගෙන් චෝදනා එල්ල විය. ඉන්ධන නැව් කිහිපයකට මුහුදු බෝම්බ ප්‍රහාර එල්ලවූ බව පසුගිය මැයි මාසයේ වාර්තා වූ අතර එහි වගකීම පැවරුණේද ඉරානයටයි. මෙම සිදුවීම් හේතුවෙන් කලාපය තුළ අස්ථාවරත්වයක් නිර්මාණය වී ඇති අතර එහි හමුදා කටයුතු උත්සන්න වී තිබේ. මේ අතර ගල්ෆ් කලාපය ආශ්‍රිතව මතුව ඇති තත්ත්වයන් හමුවේ සිය රටෙහි නෞකාවල ආරක්ෂාව තහවුරු කිරීම සඳහා එම ප්‍රදේශයට මැරීන් භටයන් යෙදවීම කෙරෙහි බ්‍රිතාන්‍යය අවධානය යොමු කර තිබේ. එරට පළවන ටයිම්ස් පුවත්පත සඳහන් කරන ආකාරයට ප්ලයිමවුත් නගරය මූලස්ථානය කරගත් මැරීන් බලකායේ 42 වන කමාන්ඩෝ කණ්ඩායමෙහි භට පිරිසක් මෙසේ ගල්ෆ් කළාපයට යොමුකරන බව සඳහන් වෙයි. මේ අතර 100 දෙනෙකුගෙන් පමණ සමන්විත මැරීන් භටයින් කණ්ඩායමක් මේ වන විටත් මැදපෙරදිග කලාපයට පිටත් කර ඇති බව ඒ පිළිබඳව පළවන වාර්තා තහවුරු කරමින් බ්‍රිතාන්‍යය ආරක්ෂක අමාත්‍යවරයා ප්‍රකාශ කළේය. ඒ අනුව ඔවුන් තවත් සති කිහිපයකින් පර්සියානු ගල්ෆ් රාජ්‍යයක් වන බහරේනයේ සල්මාන් වරාය ආශ්‍රිතව පසුගිය වසරේ ස්ථාපිත කෙරුණු සිය නාවික හමුදා කඳවුරට අයත් නෞකා සමග එක්වීමට නියමිතයි. ජූනි 13 වනදා ඕමාන් ගල්ෆ් කලාපයේ එල්ල වූ ප්‍රහාරවලින් තෙල් නැව් දෙකක් හානියට පත් වීමත් සමග කලාපයේ උණුසුම් තත්ත්වයක් මතු විය. බ්‍රිතාන්‍යය මෙම පියවර ගෙන ඇත්තේ ඒ අනුවයි. මේ අතර සිකුරාදා දිනයේදී ප්‍රකාශයක් කරමින් බ්‍රිතාන්‍ය විදේශ අමාත්‍යංශ්‍ය ද එම ප්‍රහාරයේ වගකීම ඉරානය වෙත පැවරුවා. කෙසේ වෙතත් පදනම් විරහිත බව පවසමින් ඉරානය මෙම චෝදනා ප්‍රතික්ෂේප කරයි. එමෙන්ම විදේශ අමාත්‍යංශයේ මෙම ප්‍රකාශය සම්බන්ධයෙන් කරුණු විමසීමට ඉරානයේ බ්‍රිතාන්‍ය තානාපතිවරයාව ද ඉරානය විසින් කැඳවනු ලැබීය.", "URL": "https://sinhala.adaderana.lk/news.php?nid=112158", "Category": null, "Parent URL": null}