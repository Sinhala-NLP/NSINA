{"Source": "Adaderana", "Timestamp": "March 4, 2011 08:55 am", "Headline": "ගඩාෆි විරෝධී කැරලිකරුවන්ට ගුවන් ප්‍රහාරයක්", "News Content": "නැගෙනහිර ලිබියාවේ බලය අත්පත් කරගෙන සිටින ගඩාෆි විරෝධී කැරලිකරුවන්ට ලිබියානු ආරක්ෂක අංශ විසින් ඊයේ(03) ගුවන් ප්‍රහාර එල්ල කර තිබේ. කැරලිකරුවන් ද ගුවන් යානා නාශක අවි භාවිත කරමින් වෙඩි තැබූ බව විදෙස් වාර්තා සඳහන් කරනු ලැබීය. ගුවන් ප්‍රහාර එල්ල කිරීම වැළැක්වීම සඳහා විදේශ මැදිහත් වීමක් අවශ්‍ය බව ජාතික ලිබියානු කවුන්සිලය ප්‍රකාශ කර ඇත. ගඩාෆි ඉවත් වන තෙක් කිසිදු සාකච්ඡාවකට ‍සහභාගී නොවන බව කැරලිකරුවන් ප්‍රකාශ කරයි. මේ අතර ලිබියානු නායකයාට එරෙහිව එක්සත් ජාතීන්ගේ ජාත්‍යන්තර අපරාධ අධිකරණය විසින් මනුෂ්‍ය ඝාතන පිළිබඳ චෝදනා එල්ල කර ඇත. ගඩාෆිට, ඔහුගේ පුත්‍රයාට සහ ආරක්ෂක අංශ ප්‍රධානීන් කිහිපදෙනෙකුට එරෙහිව චෝදනා ගොනු කරන බව හේග් නුවර පිහිටි එම අධිකරණය නිවේදනය කර ඇත.", "URL": "https://sinhala.adaderana.lk/news.php?nid=14596", "Category": null, "Parent URL": null}