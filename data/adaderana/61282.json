{"Source": "Adaderana", "Timestamp": "June 20, 2016 05:44 pm", "Headline": "සතුටුයි වගේම කනගාටුයි!", "News Content": "රටේ පළමු විධායක ජනාධිපතිවරයා විසින් මුල් ගල තැබූ චෛත්‍ය, මෙරට 06 වන ජනාධිපතිවරයා ලෙස තමාට විවෘත කිරීමට ලැබීම ගැන සතුටට පත් වන බව ජනාධිපති මෛත්‍රීපාල සිරිසේන මහතා පවසයි.කොත්මලේ මහවැලි මහ සෑය වන්දනාමාන කටයුතු සඳහා ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද සසුනට පූජා කරන ලදී.උසින් අඩි 289ක් වන මහවැලි මහ සෑය විශාලත්වයෙන් රුවැන්වැලි මහ සෑයට පමණක් දෙවන වන අතර එය මහවැලි යෝජනා ක්‍රමය යටතේ කොත්මලේ ජලාශය ඉස්මත්තේ ඉදිකර තිබේ.රටේ පළමු විධායක ජනාධිපතිවරයා මුල් ගල තැබූ චෛත්‍ය, මෙරට 06 වන ජනාධිපතිවරයා ලෙස තමාට විවෘත කිරිමට ලැබීම ගැන සතුටට පත් වන බව ජනාධිපතිවරයා එහිදී පවසා ඇත.චෛත්‍ය ඉදිකිරිමේ කටයුතු අවසන් කිරිමට මෙතෙරම් කාලයක් ගතවිම පිළිබඳව කනගාටුවන බව පැවසූ ජනාධිපතිවරයා, ඉදිරිකිරිම් කටයුතු සඳහා දායක වූ සැමට සිය ස්තුතිය පළ කළේය.හිටපු ජනාධිපති ජේ.ආර් ජයවර්ධන මහතාගේ ප්‍රධානත්වයෙන් 1983 වසරේදී මේ සඳහා මුල්ගල තැබුණු අතර වසර 33කට පසුව එය අද දිනයේ ජනතාවගේ වන්දනාමාන කටයුතු සඳහා විවෘත කෙරුණි.එම අවස්ථාවට මහසංඝරත්නය, අග්‍රාමාත්‍ය රනිල් වික්‍රමසිංහ මහතා, අමාත්‍ය නවීන් දිසානායක මහතා ඇතුළු මැති ඇමතිවරුන්, මෙන්ම විශාල ජනතාවක් එක්ව සිටියහ. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=61282", "Category": null, "Parent URL": null}