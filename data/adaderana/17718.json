{"Source": "Adaderana", "Timestamp": "July 29, 2011 11:42 am", "Headline": "කරූට විශේෂ කාර්යයභාරයක් බාරකර තිබෙනවා -රනිල්", "News Content": "පක්ෂයේ බහුතරයකගේ අපේක්ෂාව වි ඇත්තේ විවිධ පාර්ශවයසන් අතර ඇති දුර්මත දුරුකොට පක්ෂය එක්සත් කරලීම බවද, කරූ ජයසූරිය මහතාට ඒ සම්බන්ධයෙන් විශේෂ කාර්යයභාරයක් තමා බාරකර ඇති බව ද විපක්ෂ නායක රනිල් වික්‍රමසිංහ මහතා පවසයි. ඊයේ(28) ලන්ඩන් නුවර පැවති බ්‍රිතාන්‍යයේ එක්සත් ජාතික පක්ෂ ශාඛාවේ අන්තර් කමිටු සාමාජිකයින් හමුවූ අවස්ථාවේ ඔහු මේ බව සඳහන් කර තිබේ. පක්ෂයේ සමගිය සම්බන්ධව සාකච්ඡා කරලීම සඳහා මන්ත්‍රීවරුන් පිරිසක් පැමිණෙන බව සහ ඒ සාකච්ඡාවේදී මතුවූ අදහස් පිළිබඳ කරූ ජයසූරිව මහතා තමන් වෙත දැනුම් දුන් බව වික්‍රමසිංහ මහතා සඳහන් කර තිබේ. තමන් විදේශගතව සිටින අවස්ථාවන්හිදී නියෝජ්‍ය නායක කරූ ජයසූරිය සහ මහලේකම් තිස්ස අත්තනායක යන මහත්වරුන් තමන්ට දුරකථනයෙන් අමතා පක්ෂයේ කටයුතු පිළිබඳව දැනුවත් කරන බවත් විපක්ෂනායකවරයා පෙන්වා දී ඇත. එක්සත් ජාතික පක්ෂයේ විදේශ ශාඛාවන් සියල්ලම ප්‍රතිසංවිධානය කොට 2012 වසර වනවිට ශක්තිමත් හා දැවැන්ත විදේශ ජාලයක් ‍ෙගාඩනැංවීම සඳහා සැලසුම් සකස් කර ඇති බව ද ඔහු ප්‍රකාශ කර තිබේ.", "URL": "https://sinhala.adaderana.lk/news.php?nid=17718", "Category": null, "Parent URL": null}