{"Source": "Adaderana", "Timestamp": "August 25, 2013 06:13 pm", "Headline": "හමුදාවට එල්ල කරන චෝදනා තරයේ ප්‍රතික්ෂේප කරනවා", "News Content": "මාධ‍්‍යවේදිනි මන්දනා ස්මයිල් අබේවික්‍රම මහත්මියගේ නිවසේදී වු සිද්ධියට යුද හමුදාව සම්බන්ධ බවට එල්ල කරන චෝදනා තරයේ ප්‍රතික්ෂේප කරන බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි. සන්ඩේ ලීඩර් පුවත්පතේ මාධ්‍යවේදිනියගේ ඩික්මන් පාරේ පිහිටි නිවසට ඊයේ කඩා වැදුණු කොල්ලකරුවන් වූ කලී යුද හමුදා සෙබළුන් බවට එල්ල වන චෝදනාවලට පිළිතුරු දීම සඳහා අද (25) පස්වරුවේ කැඳවා තිබූ මාධ්‍ය හමුවකදී ඔහු මේ බව පැවසීය. කෙසේ වුවද සැකකාර චාමර කුමාර සහ අසංක උභයසිරි යන පුද්ගලයින් හමුදාවේ හිටපු සාමාජිකයින් බවත් ඔවුන් දැනට යුද හමුදාවේ සක්‍රීය සේවයේ නියුතු වන්නන් නොවන බවත් හෙතෙම කිය. එක් සෙබළෙක් අවුරුදු 3ක් තිස්සේ සේවය අතහැර ගොස් ඇති අයෙකු බවත් අනෙක් පුද්ගලයාද කාලයක් සේවය අතහැර ගොස් ඇති අයෙකු බවත් පරීක්ෂණවලින් හෙළිවී ඇති බව ඔහු පෙන්වාදෙන ලදී. මියගොස් ඇත්තේ නීත්‍යානූකූල ලෙස සේවයෙන් ඉවත් නොවී හමුදාවෙන් පලාගිය සෙබළෙකුගේ සහෝදරයෙකු බවද ඔහු පැවසීය. ඒ අනුව මිය ගිය පුද්ගලයාද, හමුදාවෙන් පලාගිය ඔහුගේ සහෝදරයාද, තවත් සහෝදරයෙකුද ඇතුළුව එකම පවුලේ තිදෙනෙකු සැකකරුවන් අතර සිටින බව බ්‍රිගේඩියර් රුවන් වනිගසූරිය මහතා කීය. ඇතැම් මාධ්‍ය පළකරන ආකාරයට අධි ආරක්ෂක කලාපයක සේවය කරන හමුදා පුද්ගලයින් මීට සම්බන්ධවී නැති බවද එය සම්පූර්ණ අසත්‍යයක් බවද අප කළ විමසීමේදී ඔහු අවධාරණය කළේය. කෙ‍සේ හෝ මෙම සිද්ධියට තමා කනගාටුව පළ කරන අතරම යුද හමුදාවට එල්ල කරන චෝදනා දැඩි ලෙස ප්‍රතික්ෂේප කරන බවත් මේ ගැන පොලීසිය විසින් පරීක්ෂණ කරන බවත් ඔහු කියා සිටියේය. කෙසේ වෙතත් කොල්ලකරුවන් හමුදා සාමාජිකයින් බව එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතාද අද කුරුණෑගල ප්‍රදේශයේ පැවති උත්සවයක දී ප්‍රකාශ කළේය. ඔවුන්ගෙන් එක් අයෙකු සිංහ රෙජිමේන්තුවේ බවත් තවත් අයෙක් ගජබා රෙජිමේන්තුවේ බවටත් තොරතුරු ලැබී ඇති බව හෙතෙම කීවේය. මේ අතර පොලිස් වෙඩි ප්‍රහාරයෙන් මිය ගිය අවිස්සාවේල්ල, වෙරළුපිටිය ප්‍රදේශයේ පදිංචිව සිටි පුද්ගලයා අවිස්සාවේල්ල උසාවියෙන් විවෘත වරෙන්තු 04ක් ලැබූ අයෙකු බවට තමන්ට දැනගන්නට ලැබුණු බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා ප්‍රකාශ කළේය. අත්අඩංගුවේ පසුවන සෙසු සැකකරුවන් සිව්දෙනාගෙන් දෙදෙනෙකු ද වරෙන්තු කරුවන් බව පැවසෙන අතර ඔවුන් හුංගම, අවිස්සාවේල්ල, කිරිබත්ගොඩ සහ අම්බලන්තොට යන ප්‍රදේශවල පදිංචිකරුවන්ය. මේ වන විට එම සැකකරුවන් ජාතික රෝහලේ තවදුරටත් ප්‍රතිකාර ලබමින් සිටින අතර ඔවුන් සම්බන්ධයෙන් මෙතෙක් අධිකරණමය ක්‍රියාමාර්ගයක් ගෙන නොමැති බව පොලිසිය සඳහන් කළේය.", "URL": "https://sinhala.adaderana.lk/news.php?nid=36893", "Category": null, "Parent URL": null}