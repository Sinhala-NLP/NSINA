{"Source": "Adaderana", "Timestamp": "October 3, 2013 07:27 am", "Headline": "බාල ඖෂධ දුන්නු ඉන්දීය සමාගම් 4ට තහනම ඉවත්කරයි", "News Content": "ප්‍රමිතියෙන් බාල ඖෂධ මෙරටට එවු ඉන්දීය සමාගම් 4කට පනවා තිබු තහනම තාවකාලිකව ඉවත් කිරීමට සෞඛ්‍ය අමාත්‍යංශය තීරණය කර තිබේ. ලැබොරේට් ෆාමා, විවේක් ෆාමා, බෆ්නා සහ එල්සිඕම් යන ඖෂධ සමාගම් හතරට අයත් ඖෂධ වර්ග 122ක් මෙරටට ආනයනය කිරීම තහනම් කළ බව පසුගිය 15 වන දින සෞඛ්‍ය අමාත්‍යංශය විසින් නිවේදනය කරන ලදී. අදාළ ඖෂධ සමාගම් අවස්ථා කිහිපයකදීම බාල ඖෂධ ලබාදීම මෙම තත්ත්වයට හේතුව බව සෞඛ්‍ය අමාත්‍යංශය පෙන්වා දී තිබේ. කෙසේ වෙතත් එම සමාගම් වලට පනවා තිබු තහනම තාවකාලිකව ඉවත් කිරීමට ඊයේ දිනයේ හදිසි තීරණයක් ගත් බව ජාතික ඖෂධ අධිකාරියේ අධ්‍යක්ෂ වෛද්‍ය හේමන්ත බෙනරගම මහතා සඳහන් කළේය. ඒ අනුව අදාළ සමාගම් වලින් මෙරටට එවා තිබු ප්‍රමිතියෙන් තොර බවට තහවුරු වු ඖෂධ වර්ග හය හැර අනෙක් ඖෂධ එම සමාගම් වලින් මිලදී ගැනීමට තීරණය කර ඇති බව වෛද්‍ය හේමන්ත බෙනරගම මහතා කියා සිටියේය. කෙසේ වෙතත් ඉදිරියේ දී ඖෂධ මිලදී ගැනීම සඳහා වෙනත් රටවල සහය අපේක්ෂා කරන බව වෛද්‍ය හේමන්ත බෙනරගම මහතා ප්‍රකාශ කළේය.", "URL": "https://sinhala.adaderana.lk/news.php?nid=37874", "Category": null, "Parent URL": null}