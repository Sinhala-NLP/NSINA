{"Source": "Adaderana", "Timestamp": "April 26, 2018 12:40 pm", "Headline": "ගජමුතු ගන්න දැවැන්තයෙක් ඝාතනය කරල ද ? ", "News Content": "ඇත් දළ දෙකක් නිසා ගල්ගමුවේ දළ පූට්ටුවාට සිය ජීවිතය අහිමි වූ ආකාරය අද දෙරණ උකුස්සා රට හමුවේ අනාවරණ කළේය. උකුස්සාගේ අනාවරණය තවත් එවැනිම ගජමුතු ජාවාරමක් නීතියේ රැහැනට හසුකර ගත් ආකාරය පිළිබඳවයි. ගජමුතු සහ ඇත්දළ ජාවාරම් සම්බන්ධයෙන් අද දෙරණ උකුස්සා මීට පෙර අවස්ථා කිහිපයකදීම රට හමුවේ තොරතුරු අනාවරණ කරනු ලැබීය. රුපියල් ලක්ෂ 100 කට අලෙවි කිරීමට සූදානම් කර තිබූ තවත් ගජමුතු ජාවාරමක් පිළිබඳව දඹුල්ල ප්‍රදේශයෙන් තොරතුරු අනාවරණ වීමත් සමග අද දෙරණ උකුස්සාද සමගින් දඹුල්ල පොලිස් විශේෂ කාර්ංයෂය රහසිගත මෙහෙයුමක් ආරම්භ කළේ මෙම ජාවාරම නීතියේ රැහැනට හසුකර ගැනීමේ අටියෙනි. ඒ අනුව එහි පළමු පියවර ලෙස උපායදූතයෙකු මාර්ගයෙන් ජාවාරම්කරුවෙකු දුරකථනය ඔස්සේ සම්බන්ධ කරගත් අතර එහිදී ඔහු පැවසුවේ යාල ජාතික වනෝද්‍යානයේ සිටින දළ ඇතෙකු ඝාතනය කර මෙම ගජමුතු ලබාගත් බවයි. අනතුරුව ගනුදෙනුව සිදු කරන මුවාවෙන් ජාවාරම්කරුවන්ව සූක්ෂ්ම ලෙස දඹුල්ල පූජාභූමියට කැඳවනු ලැබීය. පසුව ජාවාරම්කරුවන් එම ස්ථානයට පැමිණි අතර එහිදී උපාය දූතයා විසින් පළමුව ගජමුතු පරීක්ෂා කළේය. අනතුරුව ක්‍රියාත්මක වූ දඹුල්ල පොලිස් විශේෂ කාර්යාංශයේ නිලධාරීන් විසින් ජාවාරම්කරුවන් අත්අඩංගුවට ගනු ලැබුවේ ඔවුන්ට කිසිවක් සිතා ගැනීමටවත් නොහැකි අයුරිනි. එහිදී ජාවාරම්කරුවන්ගෙන් සිදු කළ ප්‍රශ්න කිරීම්වලදී වැදගත් තොරතුරු රැසක් අනාවරණ විය. මෙහිදී ගජමුතු දෙකක් සමඟ ජාවාරම්කරුවන් තිදෙනෙකු පොලීසිය විසින් අත්අඩංගුවට ගනු ලැබීය. ජාවාරම්කරුවන් පවසන පරිදි ගජමුතු ලබා ගැනීම සඳහා ඔහුන් හස්තියෙක් මරා දැමුවේද ? ඒ පිළිබඳවත් ඉදිරියේදී තොරතුරු අනාවරණ කිරීමට තවදුරටත් උකුස්සා සීරුවෙන්.", "URL": "https://sinhala.adaderana.lk/news.php?nid=88061", "Category": null, "Parent URL": null}