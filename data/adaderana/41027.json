{"Source": "Adaderana", "Timestamp": "February 11, 2014 08:39 am", "Headline": "ගැසට් නිවේදනය ගැන තීන්දුව මැයි මාසයේ ප්‍රකාශ කරයි ", "News Content": "දුම්වැටි ඇසුරුම්වල 80% ක් ආවරණය වන පරිදි රූපමය අවවාද ඇතුළත් කළ යුතු බවට නිකුත් කර ඇති ගැසට් නිවේදනය සම්බන්ධයෙන් වන අභියාචනාධිකරණ තීන්දුව මැයි මස 12 වන දින ප්‍රකාශයට පත්කිරීමට නියමිතව තිබේ. අදාළ ගැසට් නිවේදනය සෞඛ්‍ය අමාත්‍ය මෛත්‍රීපාල සිරිසේන මහතා විසින් නිකුත් කළ අතර ඊට එරෙහිව දුම්කොළ සමාගම විසින් අභියාචනාධිකරණය හමුවේ පෙත්සමක් ගොනුකර තිබුණි. ඒ අනුව අභියාචනාධිකරණ විනිසුරු අනිල් ගුණරත්න සහ මාලනි ගුණරත්න යන විනිසුරුවරුන් හමුවේ අදාළ පෙත්සම විභාග කිරීම සිදුවුණි. මේ වන විට එම පෙත්සමට අදාළ නීතිමය විවාදයන් අවසන් කර ඇති බව අභියාචනාධිකරණය දැනුම් දී ඇත. ඒ අනුව ඊට අදාළව තවදුරටත් ලිඛිත වශයෙන් කරුණු ඉදිරිපත් කිරීමට අවස්ථාව ලබා දී ඇති අභියාචනාධිකරණය පෙත්සම සම්බන්ධයෙන් වු තීන්දුව මැයි මස 12 වන දින ප්‍රකාශයට පත් කිරීමට නියමිතය.", "URL": "https://sinhala.adaderana.lk/news.php?nid=41027", "Category": null, "Parent URL": null}