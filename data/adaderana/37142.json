{"Source": "Adaderana", "Timestamp": "September 4, 2013 03:24 pm", "Headline": "අපේ ප්‍රශ්නය සරණාගතයින්  නෙවෙයි ", "News Content": "ශ්‍රී ලංකාව හා ඕස්ට්‍රේලියාව අතර ඇති වී තිබෙන ප්‍රශ්නය සරණාගතයන් පිළිබඳ ප්‍රශ්නයක් නොවන බව ඕස්ට්‍රේලියානු ලිබරල් පක්ෂ පාර්ලිමේන්තු මන්ත්‍රී ජෝන් ඇලැක්සැන්ඩර් මහතා පවසයි. මෙය හොර බඩු ජාවාරම් ව්‍යාපාරයක් ලෙස සිදු කරන සංවිධානාත්මක පිරිස් විසින් ඇති කළ ප්‍රශ්නයක් වන බව ලිබරල් පක්ෂය දැඩිව විශ්වාස කරන බව ජෝන් ඇලැක්සැන්ඩර් මහතා අද දෙරණ සමග විශේෂ සම්මුඛ සාකච්ඡාවකට එක් වෙමින් කියා සිටියේය. තමන් තේරී පත් වුවහොත් තම සන්ධානය සැලසුම් කර ඇති පරිදි නීත්‍යානුකූල නොවන ලෙස ඕස්ට්‍රේලියාවට ඇතුළු වීම වැළැක්වීම සඳහා සැලසුම් ඉදිරිපත් කරන බව හෙතෙම සඳහන් කළේය. ඒ අනුව ඕස්ට්‍රේලියානු ලිබරල් පක්ෂය විසින් ඉන්දියාව, ශ්‍රි ලංකාව සහ මලයාසියාව යන රටවලින් සිදු වන අනවසර ඇතුළු වීම් නවතාලීම සඳහා ඩොලර් මිලියන 67 ක් යෙදවීමට අපේක්ෂා කරන බව ඔහු වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=37142", "Category": null, "Parent URL": null}