{"Source": "Adaderana", "Timestamp": "November 12, 2018 03:25 pm", "Headline": "හුස්ම ගැනීමත් අමාරු වුණ මිනිස්සු", "News Content": "වායු දූෂණය හේතුවෙන් ශ්වසන අපහසුතා මතුව ඇති බව ඉන්දියාවේ නවදිල්ලි නුවර වැසියන් පවසයි. කෙසේ නමුත් වායු දූෂණය සම්බන්ධයෙන් තමන්ද වගකීම භාරගත යුතු බව ඇතැම් නගරවාසීන් පවසයි. දිවාලි සමයේ ගිනිකෙළි දැල්වීම හා පන්ජාබ් සහ හර්යානා ප්‍රාන්තවල පිඳුරු ගිනිතැබීම හේතුවෙන් ඉන්දියාවේ නවදිල්ලි අගනගරයේ වායු දූෂණය පසුගිය දින කිහිපය තුළ වාර්තාගත ලෙස ඉහළ ගොස් තිබුණි. මේ හේතුවෙන් ට්‍රක් රථ සහ ඩීසල් එන්ජින් සහිත වාහන නගරයට ඇතුල් කිරීම තහනම් කිරීමටත් බලධාරීන් කටයුතු කළේය. වායු දූෂණය හේතුවෙන් දමාට දැඩි අපහසුතා මතුව ඇති බව නවදිල්ලි වැසියන් පවසයි. ශ්වසන අපහසුතා ඇතුළු සෞඛ්‍ය ගැටළු රැසක් සම්බන්ධයෙන්ද ඔවුන් බලධාරීන් වෙත පැමිණිලි කර තිබේ. විෂ වායූ සහ වායුගෝලයේ පවතින කුඩා අංශු හේතුවෙන් මිලියන 20කට අධික ජනතාවගේ සෞඛ්‍ය තත්ත්වය සහ එදිනෙදා කටයුතුවලට බාධා මතුව ඇති බව සඳහන් වෙයි. කෙසේ නමුත් ඇතැම් පිරිස් පවසන්නේ ශ්‍රේෂ්ඨාධිකරණ නියෝගය පවා නොතකමින් දිවාලි සමයේ නවදිල්ලි නගරයේ ගිනිකෙළි භාවිත කළ බවයි. එමෙන්ම හර්යානා සහ පන්ජාබ් ප්‍රාන්තවල පිදුරු ගිනි තැබීමද නවත්වා නොමැති බවත් මේ පිරිස පවසයි. මේ හේතුවෙන් වායු දූෂණයට තමන්ද වගකිව යුතු බව ඔවුන් පෙන්වා දෙයි.", "URL": "https://sinhala.adaderana.lk/news.php?nid=99097", "Category": null, "Parent URL": null}