{"Source": "Adaderana", "Timestamp": "February 9, 2016 03:27 pm", "Headline": " ජිනීවා යෝජනාව ක්‍රියාත්මක වන අයුරු සමීපව බලා හිඳිනවා", "News Content": "ඉකුත් වසරේ සම්මත වූ එක්සත් ජාතීන්ගේ මානව හිමිකම් කොමිසමේ ජිනීවා යෝජනාව ක්‍රියාත්මක කරන ආකාරය තම කාර්යාලය සමීපව බලා සිටින බව ජගත් මානව හිමිකම් කොමසාරිස් සෙයිද් රාද් අල් හුසේන් කුමරු පවසයි. ශ්‍රී ලංකාවේ ජන ජීවිතයේ කොළඹ සහ දකුණේ පැවති බිය මේවන විට තුරන්වී ඇති බවත්, උතුරු නැගෙනහිර පළාත්වලද එය සාමාන්‍ය තත්ත්වයට පත්වෙමින් පවතින බවත් හෙතෙම කියා සිටියේ අද (09)කොළඹ පැවති මාධ්‍ය හමුවකදීය. නව රජය පත් වූ පසුව ශ්‍රී ලංකා‍වේ වෙනස්කම් රාශියක් සිදු වුවද උතුරු නැගෙනහිර ජනතාව සහ ලංකාවේ සමහර විශ්ලේෂකයන් පෙන්වා දී ඇත්තේ රජය විසින් මානව හිමිකම් විසදීමේදී යම් අවිනිශ්චිත තත්ත්වයක ක්‍රියාකර ඇති බවක් තිබූ බවයි. එමෙන්ම මෙම වාර්තාව මානව හිමිකම් පිළිබඳ වාර්තාවක් මිස අපරාධ පිළිබඳ වාර්තාවක් නොවන බවද ඔහු ප්‍රකාශකර තිබේ. පසුගිය වසර තුළ ශ්‍රී ලංකාව දුර ගමනක් පැමිණ ඇති බවත්, පසුගිය සමයේ පැවතුණු අනාරක්ෂිත තත්ත්වය කොළඹ සහ දකුණු පළාත් වලින් ඉවත්වගොස් ඇති බවත්, එහිදී මහ කොමසාරිස්වරයා කියා සිටියේය. කෙසේ වෙතත් උතුරු නැගෙනහිර පළාත්වලින් අදාළ අනාරක්ෂිත තත්ත්වයන් පහවගොස් නොමැති බවත්, සාපේක්ෂ වශයෙන් සතුටුවිය හැකි තත්ත්වයක් රටතුළ පවතින බවත් අල් හුසේන් මහතා අවධාරණය කළේය. මේ අතර හිටපු ජනාධිපති මහින්ද රාජපක්ෂ මහතා සහ යුද හමුදාව ජාත්‍යන්තර අපරාධ අධිකරණයක් හමුවට ඉදිරිපත් කිරීමේ සැලසුමක් තිබේද යන්න මාධ්‍යෙව්දීන් විසින් ඒ මහතාගෙන් විමසා සිටියේය. එහිදී ඒ මහාතා කියා සිටියේ මෙහිදි සැලසුම් සහගත ලෙස මානව හිමිකම් කඩ වුණාද යන්න නිසි ක්‍රමවේදයක් යටතේ සොයා බලන්න නිසි යාන්ත්‍රණයක් සකස් කළ යුතු බවත්, මේ සියලු අවශ්‍යතාවයන් සකස් කළ යුත්තේ අදියරයෙන් අදියරය බවත්ය. එමෙන්ම අදාළ වාර්තාවෙන් ජාත්‍යන්තර අපරාධ අධිකරණයක් සම්බන්ධයෙන් යෝජනා වී නොමැති බවත්, එවැනි දෙයක් ශ්‍රී ලංකා පාර්ලිමේන්තුවෙන් පවා සම්මත කරගත නොහැකි බවත්, තමන්ට වැටහෙන බවද කීවේය. ඒ අනුව ශ්‍රී ලංකා යාන්ත්‍රණයක් අනුව පරීක්ෂණ සිදුවෙයි යන්නද ඒ මහතා අදාළ මාධ්‍ය හමුවේදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57057", "Category": null, "Parent URL": null}