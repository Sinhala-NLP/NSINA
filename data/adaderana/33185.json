{"Source": "Adaderana", "Timestamp": "April 11, 2013 10:50 am", "Headline": "දැකුම්කළු පොතුවිල් නගරයටත් කොමර්ෂල් බැංකු ශාඛාවක්", "News Content": "ඡායාරූපය- පොතුවිල් ශාඛාව විවෘත කිරීමේ උත්සවයේදී වීරක්කොඩි මහතා සාම්ප‍්‍රදායානුකූල පොල්තෙල් පහන දල්වන අවස්ථාවයි. ආකර්ෂණීය සංචාරක පාරාදීසයක් වන ආරුගම් බොක්ක නිසා ලොව සුපතල මනස්කාන්ත පොතුවිල් නගරයේ කොමර්ෂල් බැංකුවේ 230 වන ශාඛාව විවෘත කිරීමත් සමගම ගෝලීය මට්ටමේ බැංකු පහසුකම් පොතුවිල් ප‍්‍රදේශයට ලැබී ඇත. කොමර්ෂල් බැංකුවේ සභාපති, දිනේෂ් වීරක්කොඩි මහතා සහ බැංකුවේ කළමනාකාර අධ්‍යක්ෂ සහ ප‍්‍රධාන විධායක නිළධාරී රවී ඩයස් මහතා විසින් පොතුවිල් ශාඛාව නිල වශයෙන් විවෘත කළ අතර මෙම විවෘත කිරීමේ උත්සව අවස්ථාවට බැංකුවේ ජ්‍යෙෂ්ඨ කළමනාකාරීත්වයද සහභාගී විය. මෙම නව ශාඛාව පිහිටා තිබෙන්නේ නොම්මර, 36/1, කෙලින් වීදිය, පොතුවිල් යන ලිපිනයේයි. දිවයින පුරා පිහිටි බැංකුවේ ශාඛා හා සේවා මධ්‍යස්ථාන ජාලය ඒකාබද්ධ කරන පරිගණක ජාලයට මෙම ශාඛාවද සම්බන්ධ කර තිබේ. පොතුවිල් කොමර්ෂල් බැංකු ශාඛාවේ පිහිටුවා තිබෙන ස්වයංක‍්‍රීය ටෙලර් යන්ත‍්‍රයද ශ‍්‍රී ලංකාවේ තනි බැංකුවක් සතු විශාලතම ඉලෙක්ට්‍රොනික මුදල් ගනුදෙනු පහසුකම වන කොමර්ෂල් බැංකුවේ 565 ක් වන ස්වයංක‍්‍රීය ටෙලර් යන්ත‍්‍ර ජාලයට සම්බන්ධ කර ඇත.", "URL": "https://sinhala.adaderana.lk/news.php?nid=33185", "Category": null, "Parent URL": null}