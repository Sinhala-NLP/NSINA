{"Source": "Adaderana", "Timestamp": "August 17, 2019 10:19 pm", "Headline": "ගෝඨාභය සීනිගම දෙවොල් දේවාලයේ ආශිර්වාදය ලබා ගනී", "News Content": "ජනාධිපති අපේක්ෂක වශයෙන් නම් කිරීමෙන් අනතුරුව ගෝඨාභය රාජපක්ෂ මහතා ආරම්භ කළ විජයග‍්‍රහණයේ චාරිකාව අද (17) පෙරවරුවේ මැදමුලන ඒ මහතා උපන් ගමෙන් ආරම්භ කෙරිණි. අනතුරුව දෙවුන්දර ශ‍්‍රී විෂ්ණු දේවාලයේ විශේෂ ආගමික වතාවත් සහ පිළිගැනීමේ උත්සවයක් සංවිධානය කොට තිබූ අතර ශ‍්‍රී විෂ්ණු දේවාලයේ ආශිර්වාද ලබාගැනීමෙන් අනතුරුව මාතර බෝධීන් වහන්සේ අසල සංවිධානය කර තිබූ විශේෂ පිළිගැනීමේ උත්සවයට සහ ආගමික වතාවත්වලට ගෝඨාභය රාජපක්ෂ මහතා සහභාගී විය . මාතර බෝධීන් වහන්සේගේ ආශිර්වාද ලබා ගැනීනේ අනතුරුව මාතර නගරයේ අතිවිශාල ජනකායකගේ හරසර මැද විජයග‍්‍රහණයේ චාරිකාව ආරම්භ කළ ගෝඨාභය රාජපක්ෂ මහතා පිළිගැනීම සඳහා හබරාදුව නගරයේ සහ මාර්ගයේ ස්ථාන රැසක උත්සව සංවිධානය කොට තිබිණි. ‍ ගාල්ල දේශපාලන නායකත්වය පෙරටු කර ගත් පිළිගැනීමේ උත්සව රැසක් ගාලූ නගරයද ඇතුළුව සංවිධානය කොට තිබූ අතර සීනිගම දෙවොල් දේවාලයට පැමිණි ගෝඨාභය රාජපක්ෂ මහතා සහ විපක්ෂ නායක මහින්ද රාජපක්ෂ මහතා ඇතුළු දේශපාලන නායකයින් එම ස්ථානයේදී ආගමික වතාවත්වල නිරත විය. එම අවස්ථාවේදී විශේෂ අනුශාසනාවක් පැවැත් වූ දොඩම්දූව පටුවන ශි‍්‍ර සීලක්ඛන්ධ ජාත්‍යන්තර බෞද්ධ මධ්‍යස්ථානාධීපති මීවනපලානේ ධම්මරතන නාහිමියන් සඳහන් කලේ ගෝඨාභය රාජපක්ෂ මහතා ජනාධිපති අපේක්ෂක වශයෙන් නම් කිරීම තුලින් ජනතා අපේක්ෂා ඉහළ නැන්වීමට සමත්වුන බවත් ඔහු ජනාධිපති ධුරයට පත්වීමෙන් පසු රටේ ජනතාවට විශ්වාසයෙන් යුතුව ජීවත් විය හැකි පරිසරයක් ගොඩනැගීම සිය ප‍්‍රමුඛ වගකීම කරගතයුතු බවයි. සීනිගම දේවාලයෙ ආශිර්වාද ලබාගැනීමෙන් අනතුරුව ගෝඨාභය රාජපක්ෂ මහතා රැස්ව සිටි ජනතාවගේ උණුසුම් සුභ පැතුම් සහ ආචාරය පිලිගනු ලැබීය. ඉන් අනතුරුව අම්බලන්ගොඩ නගරයේ සංවිධානය කර තිබූ පිළිගැනිමේ උත්සවයට ගෝඨාභය රාජපක්ෂ මැතිතුමා එක්විය අම්බලන්ගොඩ නගරයේ රැස්වසිටි විශාල ජනතාවකගෙන් ගෝඨාභය රාජපක්ෂ මහතාට උණුසුම් සුභ පැතුම් හිමිවිය . ගෝඨාභය රාජපක්ෂ මහතා විසින් මෙහිදී සිය දෛනික කටයුතු පසෙකලා තමන් වෙනුවෙන් එම ස්ථානයට රැස්වූ ජනතාවට සිය ස්තූතිය පුද කලේය.", "URL": "https://sinhala.adaderana.lk/news.php?nid=116797", "Category": null, "Parent URL": null}