{"Source": "Adaderana", "Timestamp": "August 6, 2015 05:13 pm", "Headline": "තාජුඩීන්ගේ මරණයට පී.එස්.ඩී එකේ 3ක් සම්බන්ධයි", "News Content": "රගර් ක්‍රීඩක වසීම් තාජුඩීන්ගේ මරණයට පී.එස්.ඩී නිලධාරීන් තිදෙනෙකුද සම්බන්ධ වී ඇති බව කැබිනට් ප්‍රකාශක සෞඛ්‍ය ඇමති රාජිත සේනාරත්න මහතා පවසයි.අද කැබිනට් තීරණ දැනුම්දීමේ මාධ්‍ය හමුවේදී අමාත්‍යවරයා මේ බව කියා සිටියේ මාධ්‍යවේදියෙකුගේ ප්‍රශ්නයකට ලබාදුන් පිළිතුරට අමතර පිළිතුරක් ලෙසය.යුද ගැටුම් හා ශ්‍රී ලංකාව සම්බන්ධයෙන් ජගත් මානව හිමිකම් සංවිධානයේ කටයුතුවලට අදාළව නැඟුණු ප්‍රශ්නයකදී මෙම පිළිතුර ලබාදෙමින් ඇමතිවරයා විමසා සිටියේ තාජුඩීන් රටේ ආරක්ෂාවට තර්ජනයක් වූ පුද්ගලයෙකුද යන්නයි.මේ අතර ජල සම්පත පෞද්ගලීකරණයට සුදානම් වන බවට හිටපු ජනාධිපතිවරයා විසින් කර ඇති ප්‍රකාශයක් ගැන මාධ්‍යවේදියෙකු ඇසූ පැනයකට අමාත්‍යවරයා පැවසුවේ කිසිසේත් කැබිනට් මණ්ඩලය එවැනි තීරණයක් ගෙන නැති බවයි.එයත් ජාතිවාදය අවුස්සන ආකාරයේ තවත් ප්‍රකාශයක් පමණක් බවද පැවසූ අමාත්‍යවරයා මෙවර උතුරෙන් ස්වාධීන කණ්ඩායමක් ලෙස මැතිවරණයට තරඟ කරන එල්.ටී.ටී.ඊ සංවිධානයේ හිටපු සාමාජිකයින් පිරිස වෙනම රාජ්‍යයක් ඉල්ලා සිටීම ප්‍රතික්ෂේප කර ඇති බවද පැවසීය.මේ අතර ශ්‍රීලනිපයේ ඇමතිවරුන් ආණ්ඩුවෙන් ඉවත්වීම ගැන අදහස් දක්වමින් රාජිත සේනාරත්න මහතා කියා සිටියේ මනාපය වෙනුවෙන් දැන් එම පිරිස වරින් වර ඉවත් වන නමුත් මහින්ද සමරසිංහ මහතා පමණක් තවමත් සිය තනතුරේ සිටිමින් ලබන 18 වැනිදාටත් තමන් කැබිනට් ඇමති යනුවෙන් ප්‍රසිද්ධියේ ප්‍රකාශ කරන බවයි.අද බත් පැකට් ලබාදී මිනිසුන්ගෙන් ඡන්දය ගත නොහැකි බවත්, ජනතාව ඡන්දය දිය යුත්තේ කාටදැයි තීරණය කර ඇති බවත්, කියා සිටි ඒ මහතා ඒකීය රාජ්‍යයක් තුළ බලය බෙදන බවද වැඩිදුරටත් පැවසීය.", "URL": "https://sinhala.adaderana.lk/news.php?nid=53085", "Category": null, "Parent URL": null}