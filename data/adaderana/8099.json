{"Source": "Adaderana", "Timestamp": "April 30, 2010 11:18 am", "Headline": "දුමින්දට ඇපදීමට එකඟ වේ", "News Content": "බ්‍රිගේඩියර් දුමින්ද කැප්පෙටිවලාන මහතාට ඇප ලබා දීම සම්බන්ධයෙන් එකඟතාවකට පැමිණ ඇති බව නීතීපතිවරයා ශ්‍රේෂ්ඨාධිකරණයට දැනුම් දී තිබේ. ජෙනරාල් සරත් ෆො‍න්සේකා මහතා සමඟ එක්ව රජය පෙරළීමට කුමන්ත්‍රණය කළේ යැයි චෝදනා මත කැප්පෙටිවලාන මහතා මෙසේ අත්අඩංගුවේ පසුවේ. තමන් අත්අඩංගුවෙන් නිදහස් කරන ලෙස ඉල්ලා බ්‍රිගේඩියර් දුමින්ද කැප්පෙටිවලාන මහතා ඉදිරිපත් කළ මූලික අයිතිවාසිකම් පෙත්සම අද ශ්‍රේෂ්ඨාධිකරණය හමුවේ යළි සලකා බැලුණි. ඒ අනුව නීතිපතිවරයා විසින් සිය තීරණය කොළඹ මහේස්ත්‍රාත් අධිකරණය වෙත ඉදිරිපත් කරන බව රජයේ නීතීඥවරිය දැනුම් දුන්නේය. ඇප ලබා දීමට එකඟ වී ඇති බැවින් අදාළ පෙත්සම තවදුරටත් පවත්වා ගෙන යාම අනවශ්‍ය බව අධිකරණය දැනුම් දීමෙන් පසු එය ඉල්ලා අස් කර ගැනීමට පෙත්සම්කාර පාර්ශවය තීරණය කර තිබේ.", "URL": "https://sinhala.adaderana.lk/news.php?nid=8099", "Category": null, "Parent URL": null}