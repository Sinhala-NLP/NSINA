{"Source": "Adaderana", "Timestamp": "May 20, 2013 08:21 am", "Headline": "වෑන් රථයක් යතුරු පැදියක් ගැටී 2ක් මරුට", "News Content": "මඩකළපුව - වාලච්චේන මාර්ගයේ මයිලම්බාවලි ප්‍රදේශයේ සිදුවූ රිය අනතුරකින් පුද්ගලයින් දෙදෙනෙකු ජීවිතක්ෂයට පත්ව තිබේ. ඊයේ රාත්‍රී 7 යි 30 ට පමණ මෙම අනතුර සිදුව ඇති බව සඳහන්ය. වෑන් රථයක් සහ යතුරු පැදියක් මුහුණට මුහුණ ගැටීමෙන් මෙම අනතුර සිදුව ඇති බව පොලීසිය සඳහන් කළේය. අනතුරින් මියගොස් ඇත්තේ එරාවුර් ප්‍රදේශයේ පදිංචිකරුවන් දෙදෙනෙකි. මළ සිරුරු මේ වන විට මඩකළපුව රෝහලේ මෘත ශරීරාගාරයේ තැන්පත් කර ඇත. මේ අතර හම්බන්තොට සිසිලියාගම ප්‍රදේශයේදී සිදුවූ තවත් රිය අනතුරකින් පුද්ගලයින් 6 දෙනෙකු තුවාල ලබා තිබේ. තුවාල ලැබූවන් අතර ස්වාමීන් වහන්සේලා සිව්නමක් ද සිටින බව වාර්තා වේ. තුවාලකරුවන් මේවන විට හම්බන්තොට රෝහලේ ප්‍රතිකාර ලබමින් සිටින බව සඳහන්ය. තුවාලකරුවන්ගෙන් ස්වාමීන් වහන්සේලා දෙනමකගේ තත්ත්වය බරපතල බව රෝහල් ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=34225", "Category": null, "Parent URL": null}