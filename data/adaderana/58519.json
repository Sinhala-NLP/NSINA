{"Source": "Adaderana", "Timestamp": "March 22, 2016 04:36 pm", "Headline": "සුව ඇමති සෞඛ්‍ය ගැටළු ගැන කඩිනම් වාර්තාවක් ඉල්ලයි", "News Content": "සෞඛ්‍ය පෝෂණ හා දේශීය වෛද්‍ය අමාත්‍යාංශයේ ප්‍රගති සමාලෝචන රැස්වීම අද(22) පවත්වා තිබේ.සෞඛ්‍ය අමාත්‍ය වෛද්‍ය රාජිත සේනාරත්න මහතාගේ ප්‍රධානත්වයෙන් අමාත්‍යවරයාගේ නිල නිවසේ දී එම ප්‍රගති සමාලෝචන රැස්වීම පැවති බව සඳහන්ය.මධ්‍යම රජයේ සහ පළාත් සභා රෝහල්වල සේවක පුරප්පාඩු, අත්‍යවශ්‍ය උපකරණ හා ගොඩනැගිලි පිළිබඳ වාර්තාවක් කඩිනමින් තමන් වෙත ලබාදෙන ලෙස අමාත්‍යවරයා විසින් සෞඛ්‍ය අමාත්‍යාංශ ලේකම් අනුර ජයවික්‍රම මහතාට උපදෙස් දී තිබේ.සෞඛ්‍ය ක්ෂේත්‍රයේ පවතින මානව සම්පත් හිඟය පිළිබඳ සම්පූර්ණ වාර්තාවක් සකස් කරන ලෙසත්, දීර්ඝ කාලීන වැඩපිළිවෙළකට අනුව කාර්යය මණ්ඩලය පුහුණුකිරීමේ වැඩපිළිවෙඝක් ආරම්භ කරන ලෙසත්, අමාත්‍යවරයා එහිදී ප්‍රකාශ කර ඇති බව සඳහන්ය.පළාත් සභා සහ මධ්‍යම රජයේ රෝහල් වෙත කලට වේලාවට ක්‍රමානුකූලව ඖෂධ බෙදාහැරීම සඳහා නව යාන්ත්‍රණයක් සකස් කරන ලෙස ද රාජිත සේනාරත්න මහතා විසින් සෞඛ්‍ය අමාත්‍යාංශ ලේකම්වරයා වෙත උපදෙස් ලබා දී තිබේ.", "URL": "https://sinhala.adaderana.lk/news.php?nid=58519", "Category": null, "Parent URL": null}