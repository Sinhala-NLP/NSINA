{"Source": "Adaderana", "Timestamp": "November 5, 2017 11:39 am", "Headline": "හමුදා කඳවුරේ භාණ්ඩ සොරා කෑ 3ට උන දේ", "News Content": "පැලවත්ත - අකුරේගොඩ පිහිටි ත්‍රිවිද හමුදා කඳවුරේ ඉදි කිරීම් භාණ්ඩ සොරකම් කිරීමේ සිද්ධියක් සම්බන්ධයෙන් කාන්තාවක ඇතුළු පුද්ගලයින් තිදෙනෙකු මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගෙන තිබේ. හමුදා කදවුරේ ඉදිකිරීම් පරිශ්‍රයේ තිබු පලංචි ඇතුළු ඉදිකිරීම් භාණ්ඩ සොරකම් කර ඇති බවට ලද පැමිණිල්ලක් මත මිරිහාන විශේෂ අපරාධ මෙහෙයුම් ඒකකය මේ සම්බන්ධයෙන් විමර්ශන ආරම්භ කර තිබිණි. ඒ අනුව සිද්ධියට සම්බන්ධ සැකකාරියක් සහ සැකකරුවන් දෙදෙනෙකු ඇරව්වල, පන්නිපිටිය ප්‍රදේශයේ දී අත්අඩංගුවට ගෙන ඇති බව පොලිස් මූලස්ථානය සඳහන් කළේය. ඔවුන් 34 සහ 49 වයස්වල පසුවන පන්නිපිටිය හා කෝට්ටගොඩ යන ප්‍රදේශවල පදිංචිකරුවන් බව සඳහන්ය. සැකකාරිය සහ සැකකරුවන් කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිත අතර මිරිහාන පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=79526", "Category": null, "Parent URL": null}