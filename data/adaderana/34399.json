{"Source": "Adaderana", "Timestamp": "May 26, 2013 11:20 am", "Headline": "අපවත් හිමිනමගේ අවසන් කටයුතු ගැන දෙපිරිසක් මත ගැටුමක", "News Content": "සිරුරට ගිනි තබා ගැනීම නිසා අපවත් වූ බෝවත්තේ ඉන්ද්‍රරතන හිමිනමගේ දේහය රත්නපුර කහවත්ත ප්‍රදේශයට රැගෙන යන බව පැවසීමත් සමග භික්ෂුන් වහන්සේ දෙපිරිසක් අතර මේවන විට මත ගැටුමක් හටගෙන තිබේ. බොරැල්ල පෞද්ගලික මල් ශාලාවක් ඉදිරිපිටදී අද (26) පෙරවරු 10.45ට පමණ ඇති වූ එකී මත ගැටුම නිරාකරණය කිරීම සඳහා බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති අනුර සේනානායක මහතා ද එම ස්ථානයට පැමිණි බව අප වාර්තාකරු පැවසීය. අනුර ‍සේනානායක මහතා එය සමථයකට පත් කිරීමට උත්සහ කළ ද තවමත් එම මත ගැටුම පවතින බව අප වාර්තාකරු කීවේය. අපවත් වූ හිමිනමගේ දේහය පිළිබඳ පශ්චාත් මරණ පරීක්ෂණ කටයුතු කොළඹ වෛද්‍ය විද්‍යාලයේදී සිදුකෙරුණි. අපවත් හිමිනමගේ දේහය පිළිබඳ අවසන් කටයුතු කොළඹදී සිදුකිරීමට ඇතැම් බෞද්ධ සංවිධාන වැඩි කැමැත්තකින් පසුවන බව සඳහන්ය. ගව ඝාතනයට එරෙහිව සිරුරට ගිනි තබා ගැනීම නිසා දැඩිලෙස පිළිස්සුම් තුවාල ලබා කොළඹ ජාතික රෝහලේ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටි බෝවත්තේ ඉන්ද්‍රරතන හිමිනම ඊයේ රාත්‍රී අපවත් විය. මහනුවර දළදා මාළිගාව ඉදිරිපිටදී පෙරේදා දහවල් සිරුරට ගිනි තබා ගත් උන්වහන්සේ මහනුවර මහ රෝහලට ඇතුළත් කළ අතර පිළිස්සුම් තුවාල බරපතළ වූ බැවින් එදිනම ගුවන් මගින් උන්වහන්සේ ජාතික රෝහලට රැගෙන එන ලදී. ගව ඝාතනය වැළැක්වීම, බෞද්ධයින් අන්‍යාගමිකකරණය වැළැක්වීම ඇතුළු ඉල්ලීම් කිහිපයක් ඉටුකරන ලෙස පෙර දැනුම්දීමෙන් පසු මහනුවර ශ්‍රී සුගත පුරාණ විහාරයේ වැඩ විසු පූජ්‍ය බෝවත්තේ ඉන්ද්‍රරතන හිමිනම සිරුරට පෙට්‍රල් හලාගනිමින් ගිනි තබාගන්නා දර්ශන ඇතැම් මාධ්‍ය ඔස්සේ විකාශය කෙරුණි. සිරුරට ගිනි තබා ගැනීමට පෙර එම හිමිනම ඒ පිළිබඳ අදාළ මාධ්‍ය වෙත දැනුම් දී ඇති අතර ඔවුන් ඒ අනුව සිද්ධිය පටිගත කර තිබීමද බොහෝ දෙනාගේ කතාබහට ලක්විය. වෙසක් පුන් පොහෝ දින ශ්‍රී දළදා වහන්සේ අභියස සිදුවූ මෙවැනි ඛේදජනක සිද්ධියක් සිදුවීමට ඉඩක් නොදී එය වළක්වා ගැනීමට රැස්ව සිටි පිරිසට නොහැකි වීම ගැනද විවිධ මත පළවිය.", "URL": "https://sinhala.adaderana.lk/news.php?nid=34399", "Category": null, "Parent URL": null}