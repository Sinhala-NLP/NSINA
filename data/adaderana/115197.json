{"Source": "Adaderana", "Timestamp": "July 28, 2019 02:04 pm", "Headline": "මව්බිමට එරෙහි වු ඉරාන වැසියන් ලන්ඩනයේ දී විරෝධයක", "News Content": "ඉරානයට එරෙහිව ඉරාන ජාතිකයින්ගේ සහභාගීත්වයෙන් පැවති විරෝධතාවක් පිළිබඳව බ්‍රිතාන්‍යයේ ලන්ඩන් නුවරින් වාර්තා වෙයි. එක්සත් රාජධානියේ වාසය කරන ඉරාන ජාතිකයින්ගේ සහභාගීත්වයෙන් ලන්ඩන් නුවර විරෝධතාවක් පැවැත්වුණි. ඉරානයට එරෙහිව දැඩි සම්බාධක පනවන ලෙස එහිදී ඔවුන් ඉල්ලා සිටියේය. විරෝධතාව පැවැත්වුණේ ලන්ඩන් නුවර ට්‍රැෆල්ගර් චතුරශ්‍රයේදීය. විරෝධතා පුවරු අතැතිව සටන් පාඨ කියමින් විරෝධතාකරුවන් විරෝධතාවයේ නිරත වුණි. විරෝධතාව සංවිධානය කළේ නැෂනල් කවුන්සිල් ඔෆ් රෙසිස්ටන්ස් ඉරාන් (National Council of Resistance of Iran) නම් ඉරාන සංවිධානයයි. බටහිර රටවල් සහ ඉරානය අතර වර්ධනය වෙමින් පවතින අර්බුදකාරී තත්ත්වය අවධානයට ලක්කරමින් එය සංවිධානය කර තිබුණි. ඉරාන ජාතිකයන් වුවද මොවුන් තුළ ඇත්තේ දැඩි ඉරාන විරෝධී ආකල්පයක් බව විදෙස් වාර්තා සඳහන් කරයි. මේ අතර ඉරාන විප්ලවීය ආරක්ෂක බලකාය, ඉරාන බුද්ධි තොරතුරු අමාත්‍යාංශය, ඉරානයේ උත්තරීතර නායක අයතුල්ලා අලි කොමෙයිනිගේ කාර්යාලය ත්‍රස්තවාදී ආයතන ලෙස ලැයිස්තු ගත කිරීමට පියවර ගන්නා ලෙස විරෝධතාව සංවිධානය කළ කණ්ඩායම එක්සත් රජාධනියෙන් ඉල්ලා ඇත. හෙන්ඩන් ප්‍රදේශය නියෝජනය කරමින් බ්‍රිතාන්‍යය පාර්ලිමේන්තුවට තේරී පත් වූ මැතිව් ඔෆර්ඩ් ද (Matthew Offord) ද මේ විරෝධතාවට සහභාගී වී ඇත. බ්‍රිතාන්‍යයේ නව අග්‍රාමත්‍ය බොරිස් ජෝන්සන්ට පණිවිඩයක් ලබාදීමට මෙය තමාට ලැබුණු කදිම අවස්ථාවක් බව ඔහු පවසා සිටියේය.", "URL": "https://sinhala.adaderana.lk/news.php?nid=115197", "Category": null, "Parent URL": null}