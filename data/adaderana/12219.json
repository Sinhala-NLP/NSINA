{"Source": "Adaderana", "Timestamp": "November 17, 2010 05:42 pm", "Headline": "මීගමුව ධීවර ජනයාගේ විරෝධතාවය අවසන්-සාකච්ඡා මාර්ගයකට ආණ්ඩුව එකඟයි", "News Content": "මීගමුව කළපුව තුළ ජලචර ගුවන්‍ යානා ගොඩබැස්සවීම සඳහා ක්‍රියාත්මක ව්‍යාපෘතිය තාවකාලිකව අත්හිටුවීමට අදාළ අංශ එකඟතාව පළ කර තිබේ. ජලචර ගුවන් යානා බැස්සවීම සඳහා මීගමුව කළපුව හෑරීමේ ක්‍රියාදාමයට විරෝධය පාමින් දහස් ගණනක් වූ ධීවර ජනයා කළපුව අසල විරෝධතාවය නිරත වූ අතර කළපුව හෑරීම සඳහා ගෙනවිත් ඇති යන්ත්‍ර සූත්‍ර ඉවත්කර ගන්නාතුරු තමන් මෙම විරෝධතාවය අත් නොහරින බව මීගමු කළපුව සුරැකීමේ සංවිධානයේ කැඳවුම්කරු හර්මන් කුමාර මහතා පවසා තිබිණි. ගම්පහ දිස්ත්‍රික් පාර්ලිමේන්තු මන්ත්‍රී වෛද්‍ය සුදර්ශනී ප්‍රනාන්දු පුල්ලේ මහත්මිය සඳහන් කර සිටියේ සිය මැදිහත් වීමෙන් අදාළ උද්ඝෝෂණය අවසන් කිරීමට පියවර ගත් බවයි. කටුනායක හා මීගමුව ප්‍රදේශයේ ධීවර ජනයා විසින් අද මේ අයුරින් විරෝධතාවක නිරතවන වග ඒ මොහොත වන විට ආර්ථික සංවර්ධන අමාත්‍ය බැසිල් රාජපක්ෂ මහතා පවා දැන නොසිටි බවත්,එතුමා මෙම ගැටලුව පිළිබඳ ධීවර ජනයා සමග සාකච්ඡා කර විසඳුමකට එන්නට අදහස් කරන බැවින් තාවකාලිකව එකී යන්ත්‍ර සූත්‍ර ඉවත්කර ගන්නට පියවර ගන්නා ලෙස තමන්ට උපදෙස් ලබා දුන් බව ත් ගම්පහ දිස්ත්‍රික් පාර්ලිමේන්තු මන්ත්‍රී වෛද්‍ය සුදර්ශනී ප්‍රනාන්දු පුල්ලේ මහත්මිය කියා සිටියාය. තමන් මෙම ආසනයේ සංවිධායකවරිය වුවද මෙම ගැටලුව සම්බන්ධයෙන් තමන් පවා නොදැන සිටි බවද ඇය අද දෙරණට අදහස් දක්වමින් කියා සිටියාය. ----", "URL": "https://sinhala.adaderana.lk/news.php?nid=12219", "Category": null, "Parent URL": null}