{"Source": "Adaderana", "Timestamp": "May 10, 2019 12:24 pm", "Headline": "වැසුන සරසවි යළි විවෘත කිරීමේ බලය උපකුලපතිවරුන්ට", "News Content": "ආරක්ෂාව තහවුරු කර ගැනීමෙන් අනතුරුව ලබන 13වනදායින් පසු විශ්වවිද්‍යාල ආරම්භ කිරීමේ තීරණය ගැනීමට උපකුළපතිවරුන්ට බලය පවරා ඇති බව විශ්වවිද්‍යාල ප්‍රතිපදන කොමිෂන් සභාව පවසයි. විශ්වවිද්‍යාලවල අධ්‍යයන කටයුතු නැවත ආරම්භ කිරීමේ දින සහ ආරම්භ කරන ක්‍රමවේදය සම්බන්ධයෙන් තීරණ ගැනීම උපකුළපතිවරුන් සතු වන බවයි එම කොමිෂන් සභාවේ සභාපති මහාචාර්ය මොහාන් ද සිල්වා මහතා පැවසුවේය. ඒ අනුව ශ්‍රි ජයවර්ධනපුර විශ්වවිද්‍යාලයේ ඉංජිනේරු සහ කළමනාකරණ අධ්‍යයන හා වාණිජ විද්‍යා පීඨ හැර සෙසු පීඨවල අධ්‍යයන කටයුතු ලබන 14වනදා ආරම්භ කිරීමට තීරණය කර තිබේ. කළමනාකරණ අධ්‍යයන හා වාණිජ විද්‍යා පීඨයේ අවසන් කිරීමට නොහැකි වු විභාග ලබන 14 වනදා පැවැත්වීම හේතුවෙන් එම පීඨයේ අධ්‍යයන කටයුතු ලබන 15වනදා ආරම්භ කිරීමට නියමිතයි. ඉංජිනේරු පීඨයේ අධ්‍යයන කටයුතු ආරම්භ වන දිනය පසුව දැනුම් දෙන බවයි ශ්‍රි ජයවර්ධනපුර විශ්වවිද්‍යාලයේ වැඩ බලන උපකුළපති ජ්‍යෙෂ්ඨ මහාචාර්ය සුදන්ත ලියනගේ මහතා පැවසුවේය. එමෙන්ම නේවාසිකාගාර සිසු සිසුවියන් සඳහා ලබන 13 වදා සිට නේවාසිකාගාර විවෘතව තැබෙන බව සඳහන්ය.", "URL": "https://sinhala.adaderana.lk/news.php?nid=109674", "Category": null, "Parent URL": null}