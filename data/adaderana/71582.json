{"Source": "Adaderana", "Timestamp": "March 31, 2017 07:22 pm", "Headline": " බන්ධනාගාර බසයට වෙඩි තැබීමේ සිද්ධිය-සැකකරුවන් 2ක් රිමාන්ඩ්", "News Content": "කළුතර බන්ධනාගාර රැඳවියන් ප්‍රවාහනය කළ බස් රථයට ප්‍රහාර එල්ල කිරීම සඳහා යොදා ගත් වෑන් රථය සගවාගෙන සිටීමේ චෝදනාව මත අත්අඩංගුවට ගත් සැකකරුවන් දෙදෙනා රක්ෂිත බන්ධනාගාර ගත කර තිබේ. සැකකරුවන් අද(31) මීගමුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඔවුන් ලබන 07 වනදා දක්වා රක්ෂිත බන්ධනාගාර ගත කරන ලෙස මීගමුව අතිරේක මහේස්ත්‍රාත් කපිල දුෂ්සන්ත මහතා නියෝග කළ බව අද දෙරණ වාර්තාකරු සඳහන් කළේය. පෑලියගොඩ දිසා අපරාධ කොට්ඨාසයේ නිලධාරීන් විසින් මොරටුව, බණ්ඩාරගම ප්‍රදේශයේදී ඔවුන් දෙදෙනා අත්අඩංගුවට ගෙන තිබුණි. ඔවුන් විසින් අදාළ වෑන් රථය පෙබරවාරි මස 02 වනදා සීදුව ප්‍රදේශයේදී පැහැරගෙන ගොස් ව්‍යාජ අංක තහඩු සවි කර ළඟ තබාගෙන සිට තිබේ. පසුව ඔවුන් අපරාධය සිදු කිරීම සඳහා වෑන් රථය ලබාදී ඇති අතර අපරාධය සිදු කිරීමෙන් පසු ව්‍යාජ අංක තහඩු ඉවත් කර නිවැරැදි අංක තහඩු සවිකර මොරගහහේන ප්‍රදේශයේ දමාගොස් ඇති බව පොලීසිය පැවසුවේය. අපරාධය සිදු කිරීම සඳහා යොදාගත් ඇදුම් ද කිදෙල්පිටිය ප්‍රදේශයේ පුළුස්සා දමා ඇති බවට ද ඔවුන්ගෙන් සිදු කළ ප්‍රශ්න කිරීම්වලින් අනාවරණය වී තිබේ. එම ස්ථානයේ තිබී ව්‍යාජ අංක තහඩු 02ක් සහ බූට් සපත්තු යුවල 06ක් ද සොයාගත් බව පොලීසිය පැවසුවේය.", "URL": "https://sinhala.adaderana.lk/news.php?nid=71582", "Category": null, "Parent URL": null}