{"Source": "Adaderana", "Timestamp": "June 7, 2014 05:07 pm", "Headline": "නැගෙනහිර යුක්රේනයේදී ලාංකිකයින් 4ට  ඉන්දියාවෙන් සහය ", "News Content": "නැගෙනහිර යුක්රේනයේ ඇති වි තිබෙන ගැටුම් තත්ත්වය හේතුවෙන් අතරමංවි සිටි ශ්‍රි ලාංකික සිසුන් 04 දෙනෙකු ඉන්දියාව විසින් බේරාගෙන තිබේ. නැගෙනහිර යුක්රේනයේ ලුගාන්ස් ප්‍රදේශයේ මොවුන් අතරමංව සිට ඇති අතර මේ වන විට ඔවුන් කියොව් අගනුවර පිහිටි ඉන්දිය තානාපති කාර්යාලය වෙත රැගෙනවිත් ඇති බව ඉන්දිය මාධ්‍ය වාර්තා කළේය. ඉන්දිය සිසුන් 1000ක් පමණ එම ප්‍රදේශයේ වෛද්‍ය විද්‍යාල තුනක ඉගෙනුම ලබන අතර ඔවුන් බේරාගැනීමේ කටයුතු වලදී මෙම සිසුන් බේරාගෙන ඇති බව ඉන්දිය විදේශ අමාත්‍යංශයේ ප්‍රකාශක සෙයිඩ් අක්බරුද්දීන් මහතා ප්‍රකාශ කර ඇත. මෙම මෙහෙයුමේ දි මාලදිවයින් සිසුන් 16 දෙනෙකු , බංග්ලාදේශ සිසුන් 15 දෙනෙකු, පාකිස්ථාන සිසුන් 08 දෙනෙකු සහ නේපාල සිසුන් 03 දෙනෙකු ද මෙලෙස බේරාගෙන තිබේ. යුක්රේනයේ සිටින මෙම සිසුන් බේරාගන්නා ලෙස අදාළ රටවල් වලින් සිදුකළ ඉල්ලීමකට අනුව මොවුන් බේරාගැනීමට කටයුතු කළ බව සෙයිඩ් අක්බරුද්දීන් මහතා ඉන්දිය මාධ්‍ය වෙත ප්‍රකාශ කර ඇත.", "URL": "https://sinhala.adaderana.lk/news.php?nid=43808", "Category": null, "Parent URL": null}