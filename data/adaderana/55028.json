{"Source": "Adaderana", "Timestamp": "November 11, 2015 01:41 pm", "Headline": "අනුර කුමාර රෝගයකින් පෙළෙනවාද?", "News Content": "ඇවන්ට්ගාඩ් සම්බන්ධයෙන් නීතිය කඩවී ඇතැයි කියන නීතිය පිළිබඳ මහාචාර්ය අනුර කුමාර දිසානායකගෙන් තමන් නැවතත් අසන්නේ එහි නීතිය කඩවී ඇත්තේ කොහේද ලෙස යැයි පිවිතුරු හෙළ උරුමයේ නායක පා.ම උදය ගම්මන්පිල මහතා ප්‍රශ්න කරයි.ඒකාබද්ධ විපක්ෂය අද (11) කොළඹදී පැවැත් වූ මාධ්‍ය හමුවකදී හෙතෙම මේ බව කියා සිටියේය.ඇවන්ට්ගාඩ් ගැන විවාදයකට එන්නැයි අධිකරණ ඇමති විජයදාස රාජපක්ෂ අනුරකුමාර දිසානායක මහතාට අභියෝග කර ඇති බවත්, එහෙත් ඔහු එය මෙතෙක් භාරගෙන නැති බවත්, පැවසූ මන්ත්‍රීවරයා එසේ වන්නේ අනුර කුමාර දිසානායක මහතාගේ කණ ඇසීමෙන් රෝගයකින් පෙළෙන නිසාදැයි ප්‍රශ්න කළේය.මේ අතර සැබෑ විපක්ෂය යැයි පෙනී සිටි අප විසින් මේවන විට එහි නායකයා ලෙස දිනේෂ් ගුණවර්ධනත්, ප්‍රධාන සංවිධායක ලෙස ඩලස් අලහප්පෙරුමත්, කැඳවුම්කරු ලෙස ප්‍රසන්න රණතුංගත් පත්කර ගෙන ඇතැයිද ගම්මන්පිල මහතා එහිදී පැවසීය.මාධ්‍ය හමුවට එක්වූ වාසුදේව නානායක්කාර මහතා ද කියා සිටියේ ඇවන්ට්ගාඩ් නිසා එජාපය තුළ එළිපිටම ගැටුමක් නිර්මාණය වී ඇති බවයි.මේ නිසා එම පක්ෂය තුළ අගමැතිවරයාගේ ක්‍රියාකලාපයට එරෙහිව කැරැල්ලක් නිර්මාණය වී ඇති බවද, ඇවන්ට්ගාඩ් නිසා භාණ්ඩාගාර බැඳුම්කර සිද්ධියත් යටගැසී ඇති බවද, හෙතෙම පැවසීය.රුපියල් 5000 නෝට්ටු තොගයක් අරලියගහ මන්දිරයේ ඇතැයි පැවසූ මංගල සමරවීර ඇමතිවරයාගෙන් එම නෝට්ට‍ු කො‍හිදැයි විමසන බවත්, ජනවාරී 8දා අරලියගහ මන්දිරයේ කුමන්ත්‍රණයක් ගැන කියමින් රහස් පොලීසියට ගියේ ඔහු බවත්, එම පරීක්ෂණවලට සිදුවූයේ කුමක්දැයි හෙතෙම ප්‍රශ්න කළේය.මාධ්‍ය හමුවට එක්වූ ඩලස් අලහ්පෙරුම මන්ත්‍රීවරයා ද ඇවන්ට්ගාඩ් ප්‍රශ්නයෙන් සෙසු ප්‍රශ්න නිර්වින්දනය කර ඇති බව පෙන්වාදුන්නේය.අධිවේගී මාර්ග තැනීමේදී රත්තරන්, දියමන්තිවලින්ද මේ පාරවල් හදන්නේ යැයි චෝදනා කළ අය මධ්‍යම අධිවේගී මාර්ගය තනන්නේ මහින්ද රාජපක්ෂ ආණ්ඩුව අනුගමනය කළ ක්‍රියාකලාපය අනූවම යැයිද පැවසීය. දිනේෂ් ගුණවර්ධන මන්ත්‍රීවරයා අදහස් දක්වමින් කියා සිටියේ අගමැතිවරයා විසින් අය වැය ලේඛනය බාල්දු කර ඇති බවයි.මුදල් ඇමතිවරයා අය වැය ගැන පාර්ලිමේන්තුවේදී කළ යුතු ප්‍රකාශය අගමැතිවරයා වරින් වර පැවසීමෙන් එය බාල්දු කර ඇතැයි පෙන්වාදුන්නේය.ජී.එල් පීරිස් හිටපු ඇමතිවරයාද මාධ්‍ය හමුවට එක්වෙමින් පෝට් සිටි ව්‍යාපෘතිය ගැන තවමත් රජය නිසි පිළිතුරක් දී නැති නිසා එහි පාඩුව සිදුව ඇත්තේ චීනයට බව පැවසීය.චීනයට පාඩු වුවද එරට එක්සිම් බැංකුවෙන් ශ්‍රී ලංකා ආණ්ඩුව ණය ගනිමින් සිටින බවද හෙතෙම කියා සිටියේය.", "URL": "https://sinhala.adaderana.lk/news.php?nid=55028", "Category": null, "Parent URL": null}