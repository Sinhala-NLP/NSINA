{"Source": "Adaderana", "Timestamp": "December 16, 2012 02:51 pm", "Headline": "මහින්ද ජයසිංහ විභාග කොමසාරිස්ට දෙහි කපයි", "News Content": "විභාග දෙපාර්තමේන්තුවට හෙණ වැදී ඇති බවත් එකී දෙපාර්තමේන්තුවට කණ කොකා හඬලා ඇති බවත් ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පවසයි. යළිත් වරක් අ.පො.ස. සාමාන්‍ය පෙළ විභාගයේ විභාග ප්‍රශ්න පත්‍රයක මතුවු ගැටලුවත් සමග මෙරට අධ්‍යාපන ‍ක්ෂේත්‍රය බරපතළ අර්බුදයකට මුහුණ පා ඇති බව කොළඹදී අද (16) පෙරුවරුවේ පැවැති මාධ්‍ය හමුවකදී ඔහු මේ බව පැවසුවේය. විභාග කොමසාරිස්වරයා රටේ වැදගත් තනතුරක් භාරගත් අවස්ථාවේදී පාසල් දරුවෙක් මෙන් හැසිරුණු ආකාරය දුටු බව මහින්ද ජයසිංහ මහතා පෙන්වාදුන්නේය. ඒ අනුව කොමසාරිස්වරයා පත්වීම ගත් ආකාරය හැටියට මෙය විධිමත් බඳවා ගැනීමක් නොවන බවත් සමස්ත අධ්‍යාපන ක්ෂේත්‍රයම දේශපාලනීකරණය වී ඇති ආකාරය ඉන් පෙන්නුම් කරන බවත් ඔහු පැවසුවේය. මෙම වාතාවරණය යටතේ අධ්‍යාපන ක්ෂේත්‍රයේ ගැටලු මතුවීම තවදුරටත් සිදුවන බවත් මේ නිසා එම ක්ෂේත්‍රයේ බරපතළ වෙනස්කම් සිදුවිය යුතු බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30003", "Category": null, "Parent URL": null}