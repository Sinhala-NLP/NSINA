{"Source": "Adaderana", "Timestamp": "March 5, 2017 08:39 am", "Headline": " තේරීම්භාර නිලධාරීන් ලෙස කටයුතු කරන්න විනිසුරන් එකඟ වෙයි", "News Content": "ශ්‍රී ලංකා නීතීඥ සංගමයේ නිලවරණය සඳහා තේරීම්භාර නිලධාරීන් ලෙස කටයුතු කිරීමට අධිකරණ විනිසුරුවරුන්ගේ සංගමය එකඟතාව පළ කර තිබේ. ශ්‍රී ලංකා නීතීඥ සංගමයේ ලේකම් අමල් රන්දෙණිය මහතා ප්‍රකාශ කළේ ඊයේ(04) පස්වරුවේ සංගම් දෙක අතර පැවති සාකච්ඡාවකින් පසු මෙම එකඟතාවට පැමිණි බවයි. ඒ අනුව මේ මස 15 වැනිදා නීතීඥ සංගම් නිලවරණය පැවැත්වෙන බව නීතීඥ අමල් රන්දෙණිය මහතා ප්‍රකාශ කළේය. මහාධිකරණ විනිසුරු රාමනාදන් කන්නන් මහතාගේ පත් කිරීම සම්බන්ධයෙන් මතුවූ අර්බුදයක් මත අධිකරණ විනිසුරුවරුන්ගේ සංගමය නිලවරණයට සහය දැක්වීමෙන් ඉවත් වීම හේතුවෙන් පසුගිය පෙබරවාරි 21 වැනිදා පැවැත්වීමට නියමිතව තිබූ නිලවරණය කල් දැමුණි. එම කරුණ සම්බන්ධයෙන් ලබන සඳුදා නීතීඥ සංගමයේ විධායක සභාව රැස්වී තීරණයක් ගන්නා බව එම සංගමයේ ලේකම් නීතීඥ අමල් රන්දෙණිය මහතා ප්‍රකාශ කළේය. විනිසුරුවරුන් සහ නීතීඥවරුන් තවදුරටත් එක්ව කටයුතු කළ යුතු බවට පොදු එකඟතාවයකට පැමිණි බව නීතීඥ අමල් රන්දෙණිය මහතා සඳහන් කර තිබේ.", "URL": "https://sinhala.adaderana.lk/news.php?nid=70435", "Category": null, "Parent URL": null}