{"Source": "Adaderana", "Timestamp": "June 16, 2011 01:29 pm", "Headline": "චැනල් 4 වාර්තා වැඩසටහන ගැන රජය පරීක්ෂණයක් කළ යුතුයි", "News Content": "බ්‍රිතාන්‍ය චැනල් 4 නාලිකාව මගින් විකාශය කරන ලද ශ්‍රී ලංකාව පිළිබඳ වාර්තා වැඩසටහන සම්බන්ධව වහාම රජය විසින් පරීක්ෂණයක් ආරම්භ කළ යුතු බව ප්‍රජාතන්ත්‍රවාදී ජාතික සන්ධානය පවසයි. ඒ පිළිබඳව තාක්ෂණික පරීක්ෂණයක් පවත්වා එහි සත්‍ය අසත්‍ය කරුණු පිළිබඳව ජනතාව දැනුවත් කිරීමට කටයුතු කළ යුතු බව එම සන්ධානයේ පාර්ලිමේන්තු මන්ත්‍රී විජිත හේරත් මහතා පෙන්වාදෙයි. රටේ ජාතික සමගිය ඇතිකිරීම සඳහා රජය විසින් ජාතීන් එක්කිරීම සඳහා අවශ්‍ය පියවර ගෙන නොමැති බව ඔහු සඳහන් කරයි. උතුරු පළාතේ මේ වනවිට අර්ධ මිලිටරි පාලනයක් ක්‍රියාත්මක වන බව ද අද(16) කොළඹ පැවති මාධ්‍ය හමුවකදී අදහස් දැක්වූ මන්ත්‍රීවරයා ප්‍රකාශ කළේය. සර්ව පාර්ශවික කමිටුවෙන් ඉදිරිපත් කළ වාර්තාව ද මේ වනවිට ඉවත දමා ඇති බව හේරත් මහතා සඳහන් කළේය. ආණ්ඩුව විසින් අත්සන් තබන ලද විවිධ ගිවිසුම්වල 13 වන සංශෝධනය පිළිබඳව සඳහන් වුවද ඒ පිළිබඳව ජනතාව නිවැරදිව දැනුවත් නොකරන බව ඔහු කියා සිටියේය. රජයට නිශ්චිත ස්ථාවරයක් නොමැති බව ඒ තුළින් පෙන්නුම් කෙරෙන බව ද හේරත් මහතා චෝදනා කරයි. මෙරට අභ්‍යන්තර ගැටලුවලට ඇඟිලි ගැසීමේ අයිතිය වෙනත් රටවලට නොමැති නමුත් රජය ස්ථාවර ප්‍රතිපත්තියක නොසිටීම නිසා මෙම තත්ත්වය උද්ගතව ඇති බව හෙතෙම ප්‍රකාශ කළේය. හදිසි නීතිය ඉවත්කර ජනතා ප්‍රශ්න නිසි පරිදි විසඳීමට රජයට කටයුතු කරන්නේ නම් ශ්‍රී ලංකාවේ ප්‍රශ්නවලට ඇඟිලි ගැසීමට වෙනත් රටවල් උත්සාහ නොකරන බව ද වැඩිදුරටත් අදහස් දැක්වූ මන්ත්‍රීවරයා අවධාරණය කර සිටියේය.", "URL": "https://sinhala.adaderana.lk/news.php?nid=16796", "Category": null, "Parent URL": null}