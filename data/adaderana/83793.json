{"Source": "Adaderana", "Timestamp": "January 30, 2018 03:02 pm", "Headline": "වායු ගෝලය කැළඹෙයි-ඉදිරි පැය 24 තුළ පළාත් කිහිපයකට තද වැසි", "News Content": "ඉදිරි පැය 24 ක කාලය තුළ ඌව, මධ්‍යම සහ සබරගමුව පළාත්වලත් අම්පාර, මඩකලපුව සහ පොලොන්නරුව දිස්ත්‍රික්කවලට මිලි මීටර 150 ක් පමණ වු වර්ෂාපතනයක් ලැබිය හැකි බවට කාලගුණ විද්‍යා දෙපාර්තමේන්තුව අනතුරු අඟවයි. අද දහවල් 12 ට නිකුත් කරන ලද මෙම නිවේදනයට අනුව දිවයින ආශ්‍රිතව පහළ වායුගෝලයේ පවතින කැළඹිලි ස්වභාවය හේතුවෙන් දිවයින පුරා වැසි තත්ත්වය තවදුරටත් බලාපොරොත්තු වන අතර දිවයිනේ බොහෝ පළාත්වල අහස වලාකුළින් බරව පවතින බව ද එම නිවේදනයේ දැක්වෙයි. දිවයිනේ බොහෝ පළාත්වල වැසි හෝ ගිගුරුම් සහිත වැසි ඇති වෙන අතර දකුණු සහ බස්නාහිර පළාත් වල සමහර ස්ථානවලට තද වැසි (මි.මී. 100 පමණ) ඇති විය හැකි බව ද වාර්තා වෙයි. ගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකි බව ද කාලගුණ අංශ අනතුරු අඟවයි.", "URL": "https://sinhala.adaderana.lk/news.php?nid=83793", "Category": null, "Parent URL": null}