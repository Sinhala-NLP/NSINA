{"Source": "Adaderana", "Timestamp": "November 29, 2012 10:44 am", "Headline": " තේරීම් කාරක සභාවට එරෙහිව අධිකරණයට යාමෙන් වරප්‍රසාද උල්ලංඝණය වෙනවා", "News Content": "අගවිනිසුරුවරියට එරෙහි චෝදනා විමර්ශනය කරනු ලබන පාර්ලිමේන්තු තේරීම් කාරක සභාව හෑල්ලුවට ලක්කිරීම තුළින් පාර්ලිමේන්තු මන්ත්‍රීවරුන්ගේ වරප්‍රසාද උල්ලංඝණය වන බව සභානායක, අමාත්‍ය නිමල් සිරිපාල ද සිල්වා මහතා පවසයි. අද පාර්ලිමේන්තුවේදී වරප්‍රසාද ප්‍රශ්නයක් කතානායකවරයා වෙත යොමුකරමින් හෙතෙම මේ බව සඳහන් කළේය. අගවිනිසුරුවරියට එරෙහි චෝදනා විමසීම සඳහා කතානායකවරයා විසින් පාර්ලිමේන්තු තේරීම් කාරක සභාව පත්කර ඇත්තේ ආණ්ඩු ක්‍රම ව්‍යවස්ථාවට හා පාර්ලිමේන්තුවේ ස්ථාවර නියෝගවලට අනුකූලව බව අමාත්‍යවරයා පෙන්වා දෙයි. ඒ හේතුවෙන් යම් කිසිවෙකු එකී පාර්ලිමේන්තු තේරීම් කාරක සභාවට එරෙහිව අධිකරණය වෙත යාමෙන් පාර්ලිමේන්තු වරප්‍රසාද උල්ලංඝණය වන බව ඔහු අවධාරණය කළේය. අගවිනිසුරු, ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග චෝදනා විමර්ශනය කිරීම සඳහා පත්කර ඇති පාර්ලිමේන්තු තේරීම් කාරක සභාවට එරෙහිව හා අගවිනිසුරුවරිය එකී තේරීම් කාරක සභාව හමුවට නොකැඳවිය යුතු බවට කරුණු දක්වමින් මේවන විට අභියාචනාධිකරණයට පෙත්සම් කිහිපයක් ඉදිරිපත් වී තිබේ. අභියාචනාධිකරණය විසින් ශ්‍රේෂ්ඨාධිකරණයට යොමු කරන ලද එකී පෙත්සම්වල වග උත්තරකරුවන් ලෙස කතානායකවරයා ඇතුළු පාර්ලිමේන්තු තේරීම් කාරක සභාවේ සාමාජිකයින් නම් කර ඇති බවත්, මෙම නීති කෘතීන් පිළිබඳ නොතීසි මේවන විට තමන්ට ලැබී ඇති බවත්, ඒවා විශේෂ කාරක සභාවේ සාමාජිකයින්ටද ලැබී ඇති බවත් අමාත්‍ය නිමල් සිරිපාල ද සිල්වා මහතා කියා සිටියේය. මෙවැනි නීති කෘතීන් තුළින් ලබාදෙනු ලබන තීරණ වලින් කතානායකවරයා හෝ අදාළ කමිටු සාමාජිකයින් බැඳී නොසිටින බැවින් ශ්‍රේෂ්ඨාධිකරණයට එවැනි තහනම් නියෝග නිකුත් කිරීමට අධිකරණ බලයක් නොමැති බවත් අමාත්‍යවරයා පෙන්වාදෙයි. එහෙයින් පාර්ලිමේන්තුවේ ස්වාධීනත්වය හා ස්වෛරීයභාවය හා අනන්‍යතාවයත්, ගරුත්වයත් ආරක්ෂා කිරීමට බැඳී සිටින කතානායකවරයා පාර්ලිමේන්තු ප්‍රජාතන්ත්‍රවාදය සඳහා එල්ලවී ඇති මෙම ක්‍රියාකලාපය පිළිබඳව අවධානය යොමුකොට සුදුසු තීරණයක් ලබාදිය යුතු බවත් අමාත්‍යවරයා කතානායකවරයාගෙන් ඉල්ලා සිටියේය.", "URL": "https://sinhala.adaderana.lk/news.php?nid=29574", "Category": null, "Parent URL": null}