{"Source": "Adaderana", "Timestamp": "March 21, 2014 05:05 pm", "Headline": "මාස 3ක වැටුප් නැති ඉන්දීය සේවකයෝ ගමරට යන්න පහසුකම් ඉල්ලති", "News Content": "(වර්ජනයට එක්වී සිටින ඉන්දීය ජාතික සේවකයින් මාදම්පේ - සුදුවැල්ලේ පිහිටි කර්මාන්ත ශාලාවෙන් පිටතට පැමිණ සිටි ආකාරය ඡායාරූපයේ වේ) ඡායා රූ-ජූඩ් සමන්ත මාදම්පේ - සුදුවැල්ලේ පිහිටි පරණ යකඩ උණු කර නැවත යකඩ නිෂ්පාදනය කරන කර්මාන්ත ශාලාවක සේවය කරන ඉන්දීය සේවකයින් පිරිසක් තමන්ට ආපසු සිය රටට යාමට අවශ්‍ය පහසුකම් ලබා දෙන ලෙස ඉන්දීය මහා කොමසාරිස් කාර්යාලයෙන් ඉල්ලා තිබේ. ඉන්දීය සමාගමකට අයත් මෙම කර්මාන්ත ශාලාව තුළ ඉන්දීය ජාතික සේවකයින් 300 ක් පමණ සහ මෙරට සේවක පිරිසක් සේවය කරති. ඉන් පරණ යකඩ උණු කිරීමේ අංශයේ සේවය කරන සේවකයින් 60 දෙනෙකු පසුගිය 10 වැනිදා සිට වැඩ වර්ජනයක් ආරම්භ කර තිබුණු අතර තමන්ට මාස 03 කින් වැටුප් ගෙවා නැති බව එම සේවකයෝ සඳහන් කරති. මේ සම්බන්ධයෙන් පාලනාධිකාරිය සමග කරන ලද සාකච්ඡාවකින් පසුව තමන්ට රුපියල් 5000 ක ආහාර දීමනාවක් පමණක් ලබා දී නැවත සේවය කරන ලෙස පැවසුවත් තම වැටුප් නිසි පරිදි ගෙවන තුරු වර්ජනයේ නිරත වන බව ඔවුහු කියා සිටිති. මෙම වැඩ වර්ජනය නිසා කර්මාන්ත ශාලාවේ සෙසු අංශවල සේවා කටයුතුද අඩාල වී ඇති බව එහි සේවය කරන මෙරට සේවකයින් කියා සිටින අතර මෙම කර්මාන්ත ශාලාවට ලබා දීම සඳහා ගෙන එන ලද බව කියන පරණ යකඩ සහිත ලොරි රැසක්ද මේ වන විට එම කර්මාන්ත ශාලාව ඉදිරිපිට ගාල් කර ඇති බවක් දක්නට ඇත. තම වැටුප් ලබා දී ආපසු සිය රට බලා යාමට අවශ්‍ය පහසුකම් ලබා දෙන ලෙස ඉල්ලමින් වර්ජනයට එක්ව සිටින සේවකයින් ඉන්දීය මහා කොමසාරිස් කාර්යාලයෙන්ද ඉල්ලීමක් කර ඇත. තම විදේශ ගමන් බලපත්‍රය පවා පාලකයින් විසින් ලබා ගෙන ඇති බවත්,මෙම තත්ත්වය නිසා තමන් දැඩි අසරණ වී සිටින බවත් එම සේවකයෝ කියා සිටිති.", "URL": "https://sinhala.adaderana.lk/news.php?nid=41972", "Category": null, "Parent URL": null}