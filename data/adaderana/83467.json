{"Source": "Adaderana", "Timestamp": "January 24, 2018 05:35 pm", "Headline": " අනතුරක් සිදුකර කාන්තාවක මරණයට පත් කළ හිටපු මහාධිකරණ විනිසුරුට ඇප", "News Content": "රිය අනතුරක් සිදුකර කාන්තාවක මරණයට පත් කිරීම සම්බන්ධයෙන් අත්අඩංගුවට ගත් හිටපු මහාධිකරණ විනිසුරුවරයෙකුට එරෙහිව වූ නඩුව ඊයේ (23) දින වාරියපොළ මහේස්ත්‍රාත් අධිකරණයේ දී විභාග කෙරිණි. එහිදී සැකකාර විනිසුරු විමල් එස්. නම්බුවසම් යන අය ලක්ෂ දෙකක ශරීර ඇප මත මුදා හැරීමට සහ ඔහුගේ රියදුරු බලපත්‍රය මාස තුනකට අත්හිටුවීමට වාරියපොල වැඩ බලන මහේස්ත්‍රාත් ශ්‍රීමතී රාජපක්ෂ මහත්මිය නියෝග කරන ලදී. පසුගිය ජනවාරි 19 වන දින වාරියපොල මිණුවන්ගැටේ ප්‍රදේශයේ දී විනිසුරු වරයා පැදවූ මෝටර් රථය යතුරු පැදියක ගැටීමෙන් 35 හැවිරිදි මහේෂා සඳමාලි නම් කාන්තාවක මෙලෙස මරණයට පත්විය. ඇයගේ 17 හැවිරිදි දියණිය ද බරපතළ තුවාල ලබා කුරුණෑගල ශික්ෂණ රෝහලේ දැඩිසත්කාර ඒකකයේ ප්‍රතිකාර ලබමින් සිටී. මහේස්ත්‍රාත් නිළ මැදිරියේ දී නඩුව විභාග වූ අවස්ථාවේ දී අගතියට පත් පාර්ශවය වෙනුවෙන් ස්ව කැමැත්තෙන් වන්දියක් ගෙවීමට සැකකරු කැමැත්ත ප්‍රකාශ කර ඇත. මීට අමතරව දැනට ප්‍රතිකාර ලබන දියණියගේ ප්‍රථිකාර සඳහා මෙන්ම මිය ගිය කාන්තාවගේ දරුවන් දෙදෙනාගේම අධ්‍යාපන කටයුතුවලට උපකාර කිරීමටත් ඔහු විසින් පොරොන්දු වී තිබේ. මෙම නඩුව නැවත විභාගයට ගැනීම අප්‍රේල් 05 දිනට කල් තබන ලදී.", "URL": "https://sinhala.adaderana.lk/news.php?nid=83467", "Category": null, "Parent URL": null}