{"Source": "Adaderana", "Timestamp": "July 4, 2011 12:34 pm", "Headline": "අක්‍රමිකතාවට එරෙහිව ආණ්ඩුවේ ක්‍රියා මාර්ගය කෝ..?", "News Content": "සාමාන්‍යයෙන් රුපියල් පනහක අක්‍රමිකතාවක් සිදුවුවහොත් දැඩි ක්‍රියා මාර්ගයක් ගන්නා ලංකා ඛනිජ තෙල් සංස්ථාව මේ සා මහාපරිමාණ අක්‍රමිකතාවක් සිදුවීමෙන් පසු ගන්නා ක්‍රියා මාර්ගය කුමක්දැයි එක්සත් ජාතික පක්ෂය විමසයි. ඛනිජ තෙල් කර්මාන්ත අමාත්‍යවරයා හා අමාත්‍යංශ ලේකම්වරයා මොනදේ කියා සිටියද ඛනිජ තෙල් සංස්ථාවේ මහා පරිමාණ අක්‍රමිකතාවක් සිදුව ඇති බව පැහැදිලි යැයි එක්සත් ජාතික පක්ෂ මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. අද(04) කොළඹ විපක්ෂ නායක කාර්යාලයේ පැවති මාධ්‍ය හමුවකට සහභාගීවෙමින් හෙතෙම මේ බව කියා සිටියේය. පෙට්‍රල් භාවිතය නිසා වාහනවල කාර්මික දෝෂ ඇතිවීම,පෙට්‍රල් බාලවීම ආදිය පිළිබඳ ඉන්ධන පිරවුම්හල්වල වතුර හා රොඩු පැවතීම නිසා සිදුවන බවට සඳහන් කළද මෙතෙක් කළ කිසිදු පරීක්ෂණයකින් කිසිදු පිරවුම්හලක රොඩු හෝ වතුර පැවති බවට අනාවරණය වී නොමැති බවද මන්ත්‍රීවරයා සඳහන් කළේය. වත්මන් ආණ්ඩුවට පාර්ලිමේන්තුවේ 2/3 ක ඔළු තිබුණද මේවන විට ජනමතය සීඝ්‍රයෙන් හීනවෙමින් පවත්නා බවද මන්ත්‍රී ගයන්ත කරුණාතිලක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17182", "Category": null, "Parent URL": null}