{"Source": "Adaderana", "Timestamp": "June 1, 2018 06:08 pm", "Headline": "ඉදිරි මාස 18 තුළ ශීඝ්‍ර සංවර්ධනයක් සිදු කරන බව අගමැති කියයි", "News Content": "ඉදිරි මාස 18ක කාලය තුළ රජයේ ප්‍රමුඛත්වයක් සහ වැඩි අවධානයක් යොමු වන්නේ රට තුළ ශීඝ්‍ර සංවර්ධනයක් ඇති කිරීමට බව අග්‍රාමාත්‍ය රනිල් වික්‍රමසිංහ මහතා පවසයි. ග්‍රාම නිළධාරිවරුන් 1650 දෙනෙකු සඳහා පත්විම් ලිපි ප්‍රදානය කිරීම වෙනුවෙන් අද(01) පෙරවරුවේ අරලියගහ මන්දීරයේ පැවැති උත්සවයට එක්වෙමින් අග්‍රාමාත්‍යවරයා මේ බව සඳහන් කළේය. එහිදී වැඩිදුරටත් අදහස් දැක්වු අග්‍රාමාත්‍ය රනිල් වික්‍රමසිංහ මහතා “රජයත්, ගමත් අතර සම්බන්ධතාවය ඇති වන්නේ ග්‍රාම නිලධාරීන් හරහායි. ග්‍රාම නිලධාරියාගේ කාර්ය භාරය පිළිබඳ සැබෑ විස්තරයක් එයින් ලබාදෙනවා. ඔබේ වැඩකටයුතු හරහා ගමේ අවශ්‍යතා සහ රජය අතර සම්බන්ධතාවය ඇති කරනවා. ශ්‍රී ලංකාවේ රාජ්‍ය යාන්ත්‍රණය අනුව දිස්ත්‍රික්කයක රජයේ ඒජන්තවරයා ලෙස කටයුතු කරන්නේ දිස්ත්‍රික් ලේකම්තුමායි. ප්‍රාදේශීය මට්ටමේ වැඩකටයුතු සිදු කරන්නේ ප්‍රාදේශීය ලේකම් තුමායි. ග්‍රාමීය මට්ටමේ දී රජය වෙනුවෙන් වැඩකටයුතු කරන්නේ ග්‍රාම නිලධාරිතුමා හෝ තුමියයි. ඒ අනුව ග්‍රාමීය මට්ටමේදී සමස්ත රජය නියෝජනය කරන්නේ ග්‍රාම නිලධාරියා බව මම මේ අවස්ථාවේ විශේෂයෙන් මතක් කරනවා. එම නිසා ග්‍රාම නිලධාරිවරයෙක් වශයෙන් ඔබ සියලූ දෙනාට විශාල වගකීමක් පැවරෙනවා. ඔබ අද සිට ඉදිරියට සිදු කිරීමට සූදානම් වන්නේ එම විශාල වගකීමයි. මෙම වැඩකටයුත්තේ දී මූලිකත්වය ගන්නේ ස්වදේශ කටයුතු අමාත්‍යාංශයයි. දිසා ලේකම් ප්‍රාදේශීය ලේකම් හරහා ස්වදේශ කටයුතු අමාත්‍යාංශය ග්‍රාමීය මට්ටමේ වැඩ කටයුතු මෙහෙයවනවා. ඔවුන්ට එදිනෙදා පරිපාලන කටයුතු පමණක් නොව දෙපාර්තමේන්තු අතර වැඩකටයුතු ද සිදුකිරීමට තිබෙනවා. සංවර්ධනය සඳහා ඉඩම් අත්පත් කර ගැනීමට විමධ්‍යගත හා අනෙකුත් මුදල් ලබාදීම, ව්‍යාපෘති සඳහා මුදල් වියදම් කිරීම, වැනි වැදගත් වගකීම් ක්‍රියාත්මක කිරීමේදි ග්‍රාම නිලධාරින් ලෙස ඔබට විශේෂ වැඩකටයුතු පැවරී තිබෙනවා. වසර දෙකක් තුළ රට ගොඩ නැගීමෙන් අනතුරුව අවසන් මාස 18ක කාලය තුල ග්‍රාමීය මට්ටමේ සීඝ්‍ර සංවර්ධනයක් ඇති කිරීමට අපේ රජය සූදානමින් සිටිනවා. එහි මූලික වගකීම ඔබලාටත්, ප්‍රාදේශීය ලේකම්වරුන්ටත් පැවරී තිබෙනවා. මැතිවරණ ජයග්‍රහණයෙන් පසු 2015 දී අපි භාරගත්තේ සම්පූර්ණයෙන්ම ආර්ථිකය කඩා වැටුණු රටක්. ඒ වන විට රටේ අධ්‍යාපනය ක්‍රමයත් සම්පූර්ණයෙන්ම කඩා වැටී තිබුණා. 2013, 2014 කාලයේ ලබා ගත් ණය වල පොලිය ගෙවීමටවත්, රටේ ආදායම ප්‍රමාණවත් වුණේ නැහැ. ඒ කාලයේ සියලූම ව්‍යාපෘති සඳහා ණය ගැනිමට පැවති පාලකයින් කටයුතු කළා. එවැනි රටක් ඉදිරියට ගෙන යා නොහැකියි. එම නිසා අපේ ආණ්ඩුවේ පළමු වසර දෙක ගතවුණේ රටේ ආර්ථික ස්ථාවරභාවයක් ඇතිකිරීම සඳහායි. අපට වැඩකටයුතු රාශියක් ආරම්භ කිරීමට තිබුණත් අයවැයෙන් වෙන් කරන මුදල් අප සීමා කළේ නැහැ. ඒ වගේම ණය සඳහා පොලි ගෙවීමටත් අවශ්‍ය මුදල් වෙන් කිරීමට අපට හැකියාව ලැබුණා. මේ වන විට ණයට ගැනීමේ ප්‍රමාණය අවම කර ගැනීමට අපට හැකිවී තිබෙනවා. වැඩිම ණය මුදල් ප්‍රමාණයක් ගෙවීමට තිබෙන වර්ෂ ලෙස 2017, 2018 වර්ෂයන් හැදින්විය හැකියි. 2018 වර්ෂය අවසන් වන මේ කාලයේ දී අපේ අවධානය රටේ සංවර්ධනය වෙත යොමු කර තිබෙනවා. 2019 වර්ෂය අවසන් වනතුරු විශාල සංවර්ධන ව්‍යාපෘති රැසක් අප සැලසුම් කර තිබෙනවා. අධ්‍යාපන ක්ෂේත්‍රයේ ගැටළු ගණනාවක් තිබෙනවා. ගුරුවරුන් පුහුණු කර බඳවා ගැනීමේ වැඩකටයුතුත්, විදුහල්පතිවරුන්ට උසස්වීම් ලබාදීමත්, සිදු කරමින් මේ වසර තුල අධ්‍යාපන ක්ෂේත්‍රයේ දියුණුව වෙනුවෙන්ද අප කටයුතු කරනවා. නීතිය හා සාමය අංශයෙන් විශාල සංවර්ධනයක් අපි ඇතිකර තිබෙනවා. අපරාධ විභාග කිරීම, අපරාධකරුවන්ට දඬුවම් දීම අප කඩිනම් කර තිබෙනවා. සියලුම අංශවල මෙවැනි සීඝ්‍ර සංවර්ධනයක් අප ඇතිකර තිබෙනවා. 2017 වසරේ රටේ සංවර්ධනය වෙනුවෙන් අපේ රජයට විශාල සැලසුමක් තිබුණා. නමුත් අවසනාවකට ගංවතුර,නියඟය, කුණු කන්ද කඩා වැටීම ආදී ඛේදවාචකයන් නිසා එම සැලසුම්වලින් කොටසක් කල් ගියා. එවිට රටේ ආර්ථිකය කඩා වැටේවි යැයි ඇතැමුන් කල්පනා කළා. නමුත් අපේ ආණ්ඩුව ගත් පියවරයන් නිසා ආර්ථිකය කඩා වැටීමට නොදී පවත්වා ගැනීමට සංවර්ධනය කර ගැනීමට, අපට හැකිවුණා. විශේෂයෙන්ම වී වගාකිරීම් සිදු කරන ප්‍රදේශවලට බලපෑ දැඩි නියඟය හේතුවෙන් එම ප්‍රදේශවල ආදායම් පහත වැටුණා. නමුත් මේ වසරේ එම නියඟය අවසන් වනු ඇතැයි අප විශ්වාස කරනවා. මේ වසරේ අයවැය හරහා රටේ සංවර්ධනයට සැලකිය යුතු මුදලක් වෙන් කිරීමට අපට හැකියාව ලැබුණා. 2015 අයවැය හරහා එවකට මුදල් අමාත්‍යවරයාව සිටි රවි කරුණානායක මහතා සියලූම ගම්මානවලට සහ ග්‍රාම නිලධාරි කොට්ඨාශවලට විශාල ලෙස මුදල් වෙන් කර දුන්නා. මෙවර වත්මන් මුදල් ඇමති මංගල සමරවීර මැතිතුමා විසින් ඊටත් වඩා මුදල් ප්‍රමාණයක් ග්‍රාම නිලධාරි කොට්ඨාශ සහ ගම්මානවලට ලබාදී තිබෙනවා. මුදල් ලබාදීම සහ මුදල් වියදම් කිරීම එකිනෙකට වෙනස් වූ කාර්යයන් දෙකක්. මුදල් ලබාදීම සිදුකරන්නේ මුදල් අමාත්‍යාංශය විසින්. නමුත් මුදල් වියදම් කිරීම සිදු කරන්නේ ප්‍රාදේශීය ලේකම් කාර්යාල හා ග්‍රාම නිලධාරින් හරහා බව මම මේ මොහොතේ සිහිපත් කළ යුතුයි. එසේ නම් 2015ට පෙර නොතිබුණු නව සංවර්ධන ව්‍යාපෘතියක් අපේ රජය යටතේ ගම වෙනුවෙන් අරඹන බව මම කියන්න කැමතියි. ඉදිරි මස 18ක කාලය තුල ඔබට ලැබෙන මුදල් වියදම් කරමින් සංවර්ධන කටයුතු ආරම්භ කරන ලෙස මම ඉල්ලා සිටිනවා. ග්‍රාමීය ප්‍රදේශවල මාර්ග පද්ධති සකස් කිරීම සඳහා විශාල මුදලක් වැය වෙනවා. මගේ අමාත්‍යාංශය සහ මහා මාර්ග අමාත්‍යාංශය හරහා ලබාදෙන මුදල් ග්‍රාමීය ප්‍රදේශවල මහාමාර්ග සංවර්ධනයට යෙදවිය යුතුයි. මහාමාර්ග දියුණු වන විට තේ, පොල්, එළවළු අස්වැන්න පහසුවෙන් වෙළෙඳ පොළට ගෙන ඒමට හැකියාව ලැබෙනවා. ගම්මානවල වැව් අලූත් වැඩියා කිරීමේ වැඩසටහනක්ද අප ක්‍රියාත්මක කරමින් සිටිනවා. එම වැඩසටහන යටතේ ගමේ කුඩා වාරිමාර්ග අලූත්වැඩියා කිරීමට සහ වැව් ප්‍රතිසංස්කරණය කිරීමට අප කටයුතු කරනවා. ඒ වගේම ග්‍රාමීය ජනතාවට ස්වයං රැකියා සඳහා ලබාදෙන ණය මුදල් ප්‍රමාණය වැඩි කිරීමේ වැඩසටහනක් ද අප ආරම්භ කරනවා. ඒ වගේම පුහුණුව ලබාදීමෙන් පසු පුද්ගලික අංශයේ උසස් රැකියාවලට තරුණ තරුණියන් යොමු කිරීමේ වැඩසටහනක් ද ආරම්භ කර තිබෙනවා. මේ වැඩසටහන් සඳහා මුදල් අමාත්‍යතුමා අවශ්‍ය මුදල් ලබාගෙන තිබෙනවා. අපේ ආණ්ඩුව යටතේ සිදුකරන විශාලම ව්‍යාපෘතියක් වන මධ්‍යම අධිවේගී මාර්ගයේ වැඩකටයුතු මේ වන විට ආරම්භ කර තිබෙනවා. ඒ අනුව කොළඹ සිට මහනුවරටත්, කොළඹ සිට කුරුණෑගලටත් ඉදිවන අධිවේගි මාර්ගයේ වැඩකටයුතු අප ඉක්මනින් අවසන් කරනවා. ඒ වගේම මාතර – හම්බන්තොට මාර්ගයේ ඉදිකිරීම් කටයුතුත් ඉදිරියේදී අවසන් වෙනවා. කොළඹනගරය මහා නගර සංකල්ප යටතේ දියුණු කිරීමට විශාල වැඩපිළිවෙලක් ක්‍රියාවට නංවා තිබෙනවා. මහනුවර නගරය සංවර්ධනය කිරීමේ සැලසුමද අප සකසක් කර තිබෙනවා. රටේ අනෙකුත් නගර සභා මහනගර සභා දියුණු කිරීමටත්, ගම්මාන දියුණු කිරීමටත් අවශ්‍ය මුදල් අදාල අමාත්‍යාංශය හරහා වෙන් කර දී තිබෙනවා. වාරිමාර්ග ක්‍රම, ජල යෝජනා ක්‍රම අප ආරම්භ කර තිබෙනවා. මොරගහකන්ද වැනි ජල යෝජනා ක්‍රම අප අවසන් කර තිබෙනවා. ඒ වගේම සංචාරක ව්‍යාපාරය දියුණු කිරීමට, සංචාරක කලාප ඇති කිරීමට අපි කටයුතු කරනවා. දකුණු ආසියාවේ විශාලම සංචාරක කලාපය දෙද්දුවේ ඉදිකිරීමට අවශ්‍ය වැඩකටයුතු අප දැන් සිදුකර අවසන්. බිංගිරිය, මිල්ලනිය, මාවතගම, වැලිගම, ආදි ප්‍රදේශවල කර්මාන්ත කලාප ඇති කිරීමටත් අප සූදානම්. ඒ වගේම අක්කර එක්දහස් එකසීයක විශාලත්වයෙන් යුත් අති විශාල කර්මාන්ත කලාපයක් හම්බන්තොට ප්‍රදේශයේ ඉදිකිරීමට අවශ්‍ය වැඩකටයුතු අප දැන් ආරම්භ කර තිබෙනවා. ඒ සඳහා අවශ්‍ය ආයෝජකයන් මේ වන විට රට තුලට පැමිණ තිබෙනවා. රටක් සංවර්ධනය කිරීම පහසු කටයුත්තක් නොවෙයි. ඒ වෙනුවෙන් අපේ ආණ්ඩුව මේ වන විට සීඝ්‍ර සංවර්ධන සැලැස්මක් ඇති කර තිබෙනවා. ගම්මානවල සංවර්ධන වැඩකටයුතු සඳහා පමණක් අප මේ වන විට රුපියල් මිලියන අසුදහසක මුදලක් වෙන් කර තිබෙනවා. පසුගිය වසරේ රටේ විදේශ ආයෝජන ප්‍රමාණය වැඩිවී තිබෙනවා. මෙම වසරේදී එම ප්‍රමාණය තවත් ඉහල යනු ඇති බව අපේ බලාපොරාත්තුවයි. රටේ අපනයන ප්‍රමාණය මාසයෙන් මාසය ඉහල යනවා. ජී. එස්. පී. ප්ලස් සහනය ලැබූ නිසා අද රටේ ධීවර කර්මාන්තය දියුණු වෙමින් පවතිනවා. අප තවත් ඉදිරියට ගමන් කළයුතුයි. දේශපාලනය කරන විට ගැටළු ඇතිවීම සාමාන්‍ය දෙයක්. අපේ විශේෂ අවධානය යොමු වන්නේ එම ගැටළු නිරාකරණය කිරීමටයි. අපේ ආණ්ඩුවේ ප්‍රමුඛත්වය සහ වැඩි අවධානය යොමු වන්නේ රටේ සීඝ්‍ර සංවර්ධනයක් ඇති කිරීම සඳහායි. අපේ සම්පූර්ණ කාලය ඒ වෙනුවෙන් වෙන් කරනවා. ව්‍යාපෘති ගණනාවක් භාරගෙන ගැටළු රැසක මැදි වෙනවා වෙනුවට රටේ සීඝ්‍ර සංවර්ධනයට අවධානය යොමු කරමින් කටයුතු කරන ලෙස මම පසුගියදා අමාත්‍යවරුන්ට උපදෙස් දුන්නා. ජනතාව අප වෙනුවෙන් ඡන්දය භාවිත කළේ එම සංවර්ධනය ඇති කිරීම වෙනුවෙනුයි. ජනතාව බලාපොරොත්තුවන සංවර්ධනය ඇති කරමින් ඉදිරි මාස 18ක කාලය තුල රට ඉදිරියට ගෙන යාමට කටයුතු කරන බව මම මේ මොහොතේ ඔබට පවසනවා. ස්වදේශ කටයුතු අමාත්‍යාංශයේ අමාත්‍යවරුන් මේ වැඩකටයුතු සඳහා විශාල වගකීමකින් යුතුව කටයුතු කරනවා. නව ප්‍රාදේශීය ලේකම් කාර්යාල ඇති කරමින් , දිස්ත්‍රික් ලේකම් කාර්යාල ඇතිකරමින් ඔවුන් ඉදිරියට යනවා. ග්‍රාමීය මට්ටමේ සංවර්ධනයේ කේන්ද්‍රස්ථානය වන්නේ ස්වදේශ කටයුතු අමාත්‍යාංශය බව මම ඔබට අවසාන වශයෙන් පවසනවා. “", "URL": "https://sinhala.adaderana.lk/news.php?nid=90191", "Category": null, "Parent URL": null}