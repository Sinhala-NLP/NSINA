{"Source": "Adaderana", "Timestamp": "September 28, 2018 10:17 am", "Headline": "හිටපු ජනාධිපති කාර්ය මණ්ඩල ප්‍රධානීට එරෙහි නඩුව දිනපතා විභාගයට දින තීන්දුයි", "News Content": "ඉකුත් රජය සමයේ ලිට්‍රෝ ගෑස් සමාගමට අයත් රුපියල් මිලියන 500ක මුදලක් සාවද්‍ය ලෙස පරිහරණය කළේ යැයි චෝදනා එල්ල වී සිටින හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව ගොනු කර තිබෙන නඩුව ඔක්තෝබර් මස 30 දා සිට දිනපතා විභාගයට ගන්නා බව කොළඹ ත්‍රිපුද්ගල විශේෂ මහාධිකරණය නියම කළේය. එම නඩුව අද(28) සම්පත් අබේකෝන්(සභාපති),සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ල හමුවේ කැඳවනු ලැබීය. එහිදී විත්ති පාර්ශ්වය වෙනුවෙන් පෙනී සිටි ජනාධිපති නීතිඥ අලි සබ්රි මහතා අධිකරණයට දන්වා සිටියේ පැමිණිල්ල විසින් නඩුවට අදාළ ලේඛන ගණනාවක් ලබා දී තිබුණත් අධි චෝදනා පත්‍රයෙ සඳහන් ඇතැම් ලේඛන මේ දක්වා ලබා දී නොමැති බව කියා සිටියේය. සාධාරණ නඩු විභාගයක් සඳහා විත්තිවාචකය ගොඩනැගීමට එම ලේඛන විත්තියට අවශ්‍ය බවද ජනාධිපති නීතිඥවරයා දැනුම් දුන්නේය. ඊට ප්‍රතිචාර දක්වමින් පැමිණිල්ල වෙනුවෙන් පෙනී සිටින රජයේ නියෝජ්‍ය සොලිසිටර් ජෙනරාල් තුසිත් මුදලිගේ මහතා සඳහන් කර සිටියේ ඉල්ලා සිටින අදාළ ලේඛන දින කිහිපයක් තුළ ලබාදීමට කටයුතු කරන බවයි. ඒ අනුව විත්තිය වෙත අදාළ ලේඛන ලැබී තිබේ ද යන්න පිළිබඳව පරික්ෂා කිරීම සඳහා නඩුව නැවත ඔක්තෝම්බර් මස 8 වනදා කැඳවීමට ද නියම කෙරුණි. මෙම නඩුව ඔක්තෝබර් මස 29 වන දා සිට දිනපතා විභාගයට ගැනීමට නියම කර තිබුණත් එදින තමන්ට ශ්‍රේෂ්ඨාධිකරණයේ විශේෂ නඩුවක් සඳහා පෙනී සිටීමට නියමිතව ඇති බැවින් එම නඩු විභාගය 30වනදා සිට ආරම්භ කිරීමට නියෝග කරන මෙන්විත්තිය වෙනුවෙන් පෙනී සිටින ජනාධිපති නීතිඥ අලී සබ්රි මහතා ඉල්ලීම් කළේය. අනතුරුව නඩු විභාගය ඔක්තෝම්බර් මස 30වනදා සිට දිනපතා පැවැත්වීමට පියවර ගන්නා බව සඳහන් කළ ත්‍රිපුද්ගල මහාධිකරණ විනිසුරු මඩුල්ල එදිනට සාක්ෂි කරුවන් හතර දෙනෙකුට අධිකරණ හමුවේ පෙනී සිටින්නැයි දන්වා සිතාසි ද නිකුත් කරනු ලැබීය. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 4 දෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ සෙසු විත්තිකරුවන් ලෙස පියදාස කුඩාබාලගේ, නීල් බණ්ඩාර හපුහින්න සහ ලසන්ත බණ්ඩාර යන අය නම් කර ඇත.", "URL": "https://sinhala.adaderana.lk/news.php?nid=96841", "Category": null, "Parent URL": null}