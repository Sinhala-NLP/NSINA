{"Source": "Adaderana", "Timestamp": "June 14, 2019 05:06 pm", "Headline": "තවමත් භූමදාන කර ගත නොහැකිවූ සියෝන් දේවස්ථානයට පැමිණි බොම්බකරුගේ සිරුර", "News Content": "මඩකලපුව සියෝන් දේවස්ථානයේ මාරගෙන මැරෙන බෝම්බ ප්‍රහාරය එල්ල කළ බෝම්බකරුගේ සිරුරු ප්‍රදේශවාසීන්ගේ විරෝධතා හේතුවෙන් භූමදානය කර ගත නොහැකි වී ඇති බව අද දෙරණ වාර්තාකරු පවසයි. අදාළ බෝම්බකරුගේ සිරුර ඊයේ(13) මඩකලපුව, රිදීතැන්න හමුදා කඳවුර අසල ඇති වනජීවි රක්ෂිතයක් තුළදී භුමදානය කිරීමට සූදානම් කළද ප්‍රදේශවාසීන් ඊට විරෝධය දක්වා ඇති බව වාර්තා වෙයි. ජුනි 07 දා මඩකලපුව මහේස්ත්‍රාත් අධිකරණය මඟින් අදාළ බෝම්බකරුගේ සිරුර භූමදානය කිරීම සඳහා නියෝග කළේය. අධිකරණ තීන්දුවෙන් පසුව ඔහුගේ සිරුර පසුගිය 11දා පුනර් ප්‍රදේශයේ හින්ඳු සහ ක්‍රිස්තියානි පොදු සුසාන භූමියක අදාළ සිරුර භූමදානය කිරීමට පොලීසිය විසින් සුදානම් කර තිබුණද එම ප්‍රදේශයේ පුද්ගලයින්ගේ විරෝධය හමුවේ එයද සිදු කිරීමට නොහැකි විය. පසුව මෙම බෝම්බකරුගේ සිරුර කාත්තන්කුඩි ප්‍රදේශයේ මුස්ලිම් සුසාන භූමික වෙත ගොස් භූමදානය කිරීමට උත්සහ කළද එම ප්‍රදේශයේ මුස්ලිම් ජනතාවද එයට විරෝධය පළ කර තිබේ. පසුව අදාළ බෝම්බකරුගේ සිරුර මඩකලපුව පොලීසිය විසින් යළි මඩකලපුව රෝහලේ මෘත ශරීරාගාරය වෙත රැගෙන ගිය බව වාර්තා වෙයි. පසුගිය පාස්කු 21 දා මඩකලපුව, සියෝන් දේවස්ථානයේදි මරාගෙන මැරෙන ප්‍රහාරයක් එල්ල කරන ලද පුද්ගලයාගේ සිරුර පරීක්ෂණ කටයුතුවලින් පසුව මඩකලපුව මහේස්ත්‍රාත් අධිකරණය භූමදානය කිරීමට අවර ලබා දී තිබුණි. ඔහු නමින් නාසාර් මොහමඩ් අසාර් නැමැති 27 හැවිරිදි පුද්ගලයෙක් බව වාර්තා වෙයි. හතරවෙනි මාවත නව කාත්තන්කුඩි යන ලිපිනයේ පදිංචි කරුවෙක් බව ආරක්ෂක අංශ පවසන බව අප වාර්තාකරු පවසයි.", "URL": "https://sinhala.adaderana.lk/news.php?nid=111979", "Category": null, "Parent URL": null}