{"Source": "Adaderana", "Timestamp": "August 27, 2013 04:31 pm", "Headline": "එන්නත් කුප්පියක යළිත් වීදුරු කැබලි - බලධාරීන් නිහඬයි", "News Content": "රත්නපුර රෝහලේ දී භාවිතයට ගත් එන්නත් කුප්පියක වීදුරු කැබලිත් පාදුක්ක රෝහලේදී භාවිතයට ගත් එන්නත් කුප්පියක් අපද්‍රව්‍යයත් තිබී ඇති බව රජයේ හෙද නිලධාරීන්ගේ සංගමය පවසයි. මේ සම්බන්ධයෙන් අදාළ රෝහල්වල පරිපාලනය දැනුම්වත් කර ඇති නමුත් මේ දක්වා ඊට කිසිදු ප්‍රතිචාරයක් දක්වා නැති බවද එම සංගමයේ සභාපති සමන් රත්නප්‍රිය මහතා කොළඹදී අද (27) පෙරවරුවේ පැවැති මාධ්‍ය හමුවකදී පැවසීය. මීට පෙරත් කළුබෝවිල හා මාරවිල මූලික රෝහලෙන් මෙවැනි සිද්ධීන් පසුගිය කාලයේදී වාර්තා විණ. මේ අතර අදාළ සිද්ධිය පිළිබඳව සමන් රත්නප්‍රිය මහතා විසින් නිකුත් කළ නිවේදනයක වැඩිදුරටත් මෙසේද සඳහන් වෙයි. රත්නපුර ශික්ෂණ රෝහලේ රෝගීන් සඳහා භාවිතා කළ Aciclovir Sodium (ඒසයික්ලොවයර් සෝඩියම්) නමැති Injection (නික්ෂේපණ) එකක වීදුරු කැබලි තිබී හමු වී ඇත. රත්නපුර රෝහලේ වාට්ටු අංක 11 න් හමු වූ මෙම Injection පිළිබඳව කාර්ය මණ්ඩලය විසින් 2013.08.13 දින රෝහල් පාලනාධිකාරියට පැමිණිලි කර ඇත. මෙම ඖෂධය භාවිතා කරන්නේ පැපොල (චිකන් ෆොක්ස්) සහ වයිරස් මගින් සෑදෙන එන්සෙෆලයිටීස් වැනි රෝග සඳහාය. ඖෂධයේ කාණ්ඩ අංකය - NP3019A එකක වටිනාකම - රු. 87/- මුළු වටිනාකම - රු. 31,32,000/- නිෂ්පාදිත දිනය - 2013 පෙබරවාරි කල් ඉකුත් වන දිනය - 2015 පෙබරවාරි නිෂ්පාදිත රට - ඉන්දියාව නිෂ්පාදන සමාගම- Naprod Life Science Pvt. Ltd එසේම පාදුක්ක රෝහලේ රෝගින් සඳහා භාවිත කළ Promethazine Hydrocloride නම් ඉන්ජෙක්ෂන් එකෙහි අපද්‍රව්‍ය තිබී සොයාගෙන ඇති අතර රෝහල් කාර්ය මණ්ඩලය 2013.08.22 දින ඒ බව රෝහල් පාලනාධිකාරියට පැමිණිලි කර ඇත. මෙම ඖෂධය වමනය, ඔක්කාරය හා අසාත්මිකතාවයන් වලට ලබා දෙන ඖෂධයකි. ඖෂධයේ කාණ්ඩ අංකය - RE3037 නිෂ්පාදිත දිනය - 2013 මාර්තු කල් ඉකුත් වන දිනය - 2016 පෙබරවාරි නිෂ්පාදන සමාගම - Alvita Pharma Pvt. Ltd මෙම ඖෂධ වල වීදුරු කටු තිබීම හා අපද්‍රව්‍ය තිබීම බරපතළ ගැටලුවක් වන අතර මේ පිළිබඳව විධිමත් විමර්ශනයක් පැවැත්විය යුතු බව සෞඛ්‍ය බලධාරීන්ට අවධාරණය කරන්නෙමු. එසේම මෙම ඖෂධ වල අදාල කාණ්ඩ අංක වලට අදාල ඖෂධ භාවිත කිරීම තාවකාලිකව තහනම් කරන ලෙසත් මේ පිළිබඳව ගන්නා ක‍්‍රියාමාර්ග රටට හෙළිකරන ලෙසත් සෞඛ්‍ය බලධාරීන්ට අවධාරණය කරන්නෙමු. සමන් රත්නප‍්‍රිය (සභාපති)", "URL": "https://sinhala.adaderana.lk/news.php?nid=36936", "Category": null, "Parent URL": null}