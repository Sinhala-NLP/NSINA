{"Source": "Adaderana", "Timestamp": "May 3, 2010 09:30 pm", "Headline": "නාවලපිටිය වාර්තාව ජනපති අතට", "News Content": "මහනුවර, නාවලපිටිය ඡන්ද බල ප්‍රදේශ‍යේ සිදුවූ දූෂණ හා ප්‍රචණ්ඩ ක්‍රියා සම්බන්ධයෙන් එක්සත් ජනතා නිදහස් සන්ධාන විනය කමිටු වාර්තාව අද සවස ජනාධිපති මහින්ද රාජපක්ෂ මහතාට ලබා දී තිබේ. එසේම මහනුවර දිස්ත්‍රීක්කයෙන් තේරී පත්වූ පාර්ලිමේන්තු මන්ත්‍රීවරුන් හෙට දිනයේදී අරලියගහ මන්දිරයට කැඳවා ඇති බව සඳහන් වේ. පසුගිය අප්‍රේල් 8 වනදා පැවති පාර්ලිමේන්තු මැතිවරණයේ දී නාවලපිටිය ඡන්ද බල ප්‍රදේශයේ සිදු වූ ඡන්ද අක්‍රමිකතා හේතුවෙන් එම ඡන්ද කොට්ඨාසයේ ඡන්දය ශුන්‍ය කරනු ලැබිණි. එම ඡන්ද අක්‍රමිකතා සොයා බැලීම සඳහා ජනාධිපති මහින්ද රාජපක්ෂ මහතා විසින් විශේෂ කණ්ඩායමක් පත් කළ අතර ඔවුන්ගේ පරීක්ෂණ කටයුතු වලට අදාළව මෙම වාර්තාව පිළියෙළ වී තිබේ. මහනුවර දිස්ත්‍රීක්කයේ නාවලපිටිය ඡන්ද බල ප්‍රදේශයේ සිදුකරනු ලැබීයයි කියනු ලබන අක්‍රමිකතාවන්ට වගකිවයුතු මෙන්ම එකී චෝදනාවන්ට වැරදිකරුවන් වන කිසිවෙකුටත් ඇමති ධූර පිරිනොනමන බව ජනාධිපතිවරයා පවසා තිබුණු බව මීට පෙර පක්ෂ මහ ලේකම් සුසිල් ප්‍රේම්ජයන්ත් මහතා විසින් සඳහන් කර තිබිණි.", "URL": "https://sinhala.adaderana.lk/news.php?nid=8166", "Category": null, "Parent URL": null}