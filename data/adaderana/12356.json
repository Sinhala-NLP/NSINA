{"Source": "Adaderana", "Timestamp": "November 23, 2010 03:30 pm", "Headline": "සාම සාධක හමුදා සඳහා මෙරට භට පිරිසක් ලෙබනන් යයි", "News Content": "එක්සත් ජාතීන්ගේ සාම සාධක හමුදා සඳහා එකසිය පනස් දෙනෙකුගෙන් යුත් හමුදා නිලධාරී කණ්ඩායමක් ලෙබනන් බලා පිටත් කිරීමට අවශ්‍ය කටයුතු මේ වන විට සූදානම් කර ඇතැයි යුධ හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා පවසයි. ඒ අනුව අදාළ හමුදා නිලධාරීන් මේ මස අග වනවිට දිවයිනෙන් පිටත් වීමට නියමිත බව ඔහු සඳහන් කළේය. මේ සඳහා පාබල යාන්ත්‍රික රෙජිමේන්තුවේ නිලධාරීන් අට දෙනෙක් සහ සෙබලුන් අනූ එක් දෙනෙකු අයත් වන අතර අනෙකුත් රෙජිමේන්තු නියෝජනය කරමින් සෙසු නිලධාරීන් අදාළ කණ්ඩායමට ඇතුළත්ය. මේ අතරට විශේෂ බලකා සෙබලුන් පිරිසක් සහ කොමාන්ඩෝ බලකා, සංඥා බලකා, යුධ හමුදා පොලිසියෙන්, ඉංජිනේරු බලකායෙන්, වෛද්‍ය බලකායෙන් හා ඉංජිනේරු සේවා රෙජිමේන්තුවෙන්ව ඇතුළු තවත් බලකා කිහිපයක් නියෝජනය කරමින් සෙබලුන් සහභාගී වීමට නියමිතය.", "URL": "https://sinhala.adaderana.lk/news.php?nid=12356", "Category": null, "Parent URL": null}