{"Source": "Adaderana", "Timestamp": "June 5, 2018 07:14 pm", "Headline": "කුලියාපිටිය නගර සභාවේ ගුටි කෙළියකින් පුද්ගලයින් 4කට තුවාල-එජාප නාගරික මන්ත්‍රී මහේෂ් බුද්ධිකත් ඒ අතර", "News Content": "කුලියාපිටිය නගර සභාවේ දෙපිරිසක් අතර ඇතිවූ ගැටුමක් හේතුවෙන් පුද්ගලයින් සිව් දෙනෙකු තුවල ලබා කුලියාපිටිය මූලික රෝහලට ඇතුලත් කර තිබේ. අද දෙරණ වාර්තාකරු සඳහන් කළේ තුවාලකරුවන් අතර එක්සත් ජාතික පක්ෂ නාගරික මන්ත්‍රී මහේෂ් බුද්ධික මහතාද සිටින බවයි. පසුගිය දිනවල දිවයිනේ ප්‍රදේශ කිහිපයට බලපෑ අයහපත් කාලගුණය හේතුවෙන් කුලියාපිටිය ප්‍රදේශයට ඇතිවූ ජලගැලීම් තත්ත්වයත් සමඟ පසුගිය මස 21 වනදා සිට එම ප්‍රදේශයට පානීය ජල හිඟයක් ඇතිව තිබේ. මේ පිළිබඳව සොයා බැලීම සඳහා අද(05) පෙරවරුවේ කුලියාපිටිය ශ්‍රී ලංකා පොදුජන පෙරමුණේ සංවිධායක වයඹ පළාත් සභා එක්සත් ජනතා නිදහස් සන්ධාන මන්ත්‍රී සමන්ප්‍රිය හේරත් මහතා සහ පොදුජන පෙරමුණේ නාගරික මන්ත්‍රීවරුන් දෙදෙනෙකු ඇතුලු පිරිසක් කුලියාපිටිය නගර සභාවට පැමිණියේය. එහිදී පළාත් සභා මන්ත්‍රී සමන්ප්‍රිය හේරත් මහතා ඇතුලු පිරිස මෙම ගැටලුව සම්බන්ධයෙන් නගරසභාවේ බලධාරීන්ගෙන් විමසු අවස්ථාවේදී එක්සත් ජාතික පක්ෂ නාගරික මන්ත්‍රී මහේෂ් බුද්ධික මහතා සමඟ බහින් බස්වීමක් ඇතිවී එය ගැටුමක් දක්වා වර්ධනය වී තිබේ. එහිදී මෙවර පළාත් පාලන මැතිවරණයට ශ්‍රී ලංකා පොදුජන පෙරමුණෙන් තරඟ කළ නීතීඥ ශිරාල් වන්නිආරච්චි මහතාට නාගරික මන්ත්‍රීවරයා ඇතුලු පිරිස පහර දෙන ආකාරය ජංගම දුරකතනයක සටහන් වී තිබුණි. එම අවස්ථාවේදී පළාත් සභා මන්ත්‍රී සමන්ප්‍රිය හේරත් මහතා සහ කුලියාපිටිය නගර සභාවේ සභාපති ලක්ෂ්මන් අධිකාරී මහතා මැදිහත්ව ගැටුම සමතයකට පත්කර තුවාලකරුවන් කුලියාපිටිය මූලික රෝහලට ඇතුලත් කර තිබේ. පහර කෑමට ලක්වූවන් සිව්දෙනෙකු මෙලෙස රෝහල් ගත කර ඇති අතර එක්සත් ජාතික පක්ෂ නාගරික මන්ත්‍රී මහේෂ් බුද්ධික මහතාද ඒ අතර සිටින බව අප වාර්ථාකරු සඳහන් කළේය. මෙම සිද්ධිය සම්බන්ධයෙන් පළාත් සභා මන්ත්‍රී සමන්ප්‍රිය හේරත් මහතා සහ කුලියාපිටිය නගර සභාවේ සභාපති ලක්ෂ්මන් අධිකාරී මහතා අද දෙරණට අදහස් පළ කර සිටියේය.", "URL": "https://sinhala.adaderana.lk/news.php?nid=90403", "Category": null, "Parent URL": null}