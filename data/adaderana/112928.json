{"Source": "Adaderana", "Timestamp": "June 28, 2019 11:52 am", "Headline": "සුනඛයාට කෑම අරන් ගිය ගොවියා වන අලියෙකුට බිලි වෙයි", "News Content": "තක්කාලි වගා බිමේ ආරක්ෂාවට සිටි සුනඛයාට ආහාර අරන් ගිය ගොවියෙකු වන අලියෙකුගේ පහර කෑමට ලක්ව මියගොස් ඇතැයි සීගිරිය පොලීසිය පවසයි. සිගිරිය කිබිස්ස ප්‍රදේශයේ සිය තක්කාලි වගාවට යන අතරතුරදී රාත්‍රී 10.30 ට පමණ වන අලියාගේ පහර කෑමෙන් මියගොස් ඇත්තේ සිගිරිය කිබිස්ස ප්‍රදේශයේම පදිංචි දෙදරු පියෙකු වූ දසනායක මුදියන්සේ කිරිබණ්ඩා (53) යන අය බව පොලීසිය සඳහන් කරයි. රාත්‍රී කාලයේ පාපැදියකින් විදුලි පන්දමක් දල්වා ගෙන මෙම ගොවි මහතා සිය තක්කාලි කොටුවට යන අතර මඟ ආසන්නයේ තිබුණු කුඹුරක වන අලින් දෙදෙනෙකු ආහාර ගනිමින් සිට ඇත. එහිදී එකවරම මාර්ගයේ පාපැදියෙන් ගමන් කර සිටි පුද්ගලයාට අලීන් දෙදෙනා පහර දී පැය භාගයක පමණ කාලයක් සෙල්ලම් කරමින් සිට ඇතැයි අසල කුඹුරක සිටි පුද්ගලයකු දැක තිබේ. පසුව එම පුද්ගලයාගේ දැනුම් දීම පරිදි මියගිය අයගේ ඥාතීන් වහා එම ස්ථානයට පැමිණ වන අලින් දෙදෙනා පලවා හැර තුවාල ලබා සිටි පුද්ගලයා වහාම සීගිරිය රෝහලට ඇතුළත් කිරීමෙන් පසු දඹුල්ල මූලික රෝහලට මාරුකර එවා තිබිණි. දඹුල්ල රෝහලට රැගෙන එන විටත් ඔහු මියගොස් තිබුණු බව රෝහල් ප්‍රකාශකයෙකු සඳහන් කළේය. සිගිරිය කිඹිස්ස ප්‍රදේශයේ දිගින් දිගටම වන අලින්ගේ තර්ජන එල්ලවී තිබෙන බවත් ප්‍රදේශවාසීහු පවසති. මෙම සිද්ධිය සම්බන්ධයෙන් හදිසි මරණ පරීක්ෂණය එම ස්ථානයේදී සහ දඹුල්ල රෝහලේ දී සිදුකිරීමට නියමිතව තිබිණි සීගිරිය පොලිසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=112928", "Category": null, "Parent URL": null}