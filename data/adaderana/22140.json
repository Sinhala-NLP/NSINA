{"Source": "Adaderana", "Timestamp": "February 15, 2012 05:33 pm", "Headline": "ජනපති සිංගප්පූරු පාලකයින් සමග සාකච්ඡාවේ", "News Content": "සිංගප්පූරුවේ දෙදින නිල සංචාරයක නිරතව සිටින ජනාධිපති මහින්ද රාජපක්ෂ මහතා එරට ජනාධිපති ‍ටෝනි ටැන් කෙන් යැම් සහ අග්‍රාමාත්‍ය ලී ෂියන් ලුන් යන මහත්වරුන් හමුවී සාකච්ඡා පවත්වා තිබේ. සිංගප්පූරු ජනාධිපති නිල නිවස වන ඉස්ථානා මැදුරේ දී ජනාධිපති මහින්ද රාජපක්ෂ මහතා වෙත හමුදා උත්තමාචාරයක් ද පැවති බව ජනාධිපති මාධ්‍ය අංශය සඳහන් කරයි. ජනාධිපතිවරුන් අතර පැවති සුහද පිළිසඳ‍රේ දී දෙරටට වැදගත් වන කරුණු රැසක් පිළිබඳ සාකච්ඡා වී තිබේ. එහිදී මහින්ද රාජපක්ෂ ජනාධිපතිවරයා කළ ඉල්ලීමකට ප්‍රතිචාර දක්වමින් සිංගප්පුරු ජනාධිපතිවරයා ප්‍රකාශ කර ඇත්තේ එරට ආයෝජකයින් ශ්‍රී ලංකාවට යොමු කිරීමට කටයුතු කරන බවයි. මේ අතර සිංගප්පූරු අගමැතිවරයා සමග පැවති ද්වීපා‍ර්ශ්වික සාකච්ඡාවේ දී අග්‍රාමාත්‍යවරයා ප්‍රකාශ කර ඇත්තේ ශ්‍රී ලංකාවේ සංවර්ධනයට සහය වීමට හැකිවීම පිළිබඳ සතුටට පත්වන බවයි.", "URL": "https://sinhala.adaderana.lk/news.php?nid=22140", "Category": null, "Parent URL": null}