{"Source": "Adaderana", "Timestamp": "January 19, 2011 10:46 am", "Headline": "හමුදාව යොදා ද්‍රවිඩ ජනයාට බලහත්කාරකම් එපා-\"අපි ශ්‍රී ලාංකිකයෝ\"", "News Content": "තමන් මුහුණදුන් ගැටලු පිළිබඳව ද්‍රවිඩ ජනතාවට නිදහසේ අදහස් පළකිරීමට ඇති අහිමි නොකරන ලෙසටත්, තවදුරටත් හමුදාව යොදාගනිමින් ද්‍රවිඩ ජනතාවට බලහත්කාරකම් නොකරන ලෙසටත්\"අපි ශ්‍රී ලාංකිකයෝ\" සංවිධානය අවධාරණය කර සිටියි. පසුගියදා උගත් පාඩම් හා සංහිඳියා කොමිසමට සාක්‍ෂි දීමට පැමිණි ජනතාවගේ ඡායාරූප ගැනීම හා ඔවුන්ගෙන් ප‍්‍රශ්නකිරීම හෙලාදකිමින් \"අපි ශ්‍රී ලාංකිකයෝ\"සංවිධානය විසින් නිකුත් කළ නිවේදනයක මේ බව සඳහන් වේ. උතුරේ ද්‍රවිඩ ජනතාව විශාල බලාපොරොත්තුවකින් යුතුව සාක්‍ෂි දීමට පැමිණෙමින් සිටින උගත් පාඩම් හා සංහිඳියා කොමිසමට සාක්‍ෂි දීමට පෙර හමුදාව විසින් බලහත්කාරයෙන් ඔවුන්ගේ ඡායාරූප ගැනීම හා ඔවුන්ව ප‍්‍රශ්නකිරීම බරපතල වැරැද්දක් බව ‘‘අපි ශ‍්‍රී ලාංකිකයො’’සංවිධානයේ විධායක කමිටු සාමාජික උදුල් පේ‍්‍රමරත්න මහතා ගේ අත්සනින් යුතුව නිකුත් කර ඇති මෙම නිවේදනයේ දැක්වේ. එහි මෙසේද සඳහන් වේ. \"අපි ශ‍්‍රී ලාංකිකයෝ\" සංවිධානය මේ රටේ ජාතික සමගිය නිර්මාණය කිරීම උදෙසා සිංහල, දෙමළ සහ මුස්ලිම් සියලුදෙනා ඒකරාශී කරගත් පොදු බලවේගයක්. අප පසුගිය කාලය තුළ, විශේෂයෙන් යුද්දයෙන් අනතුරුව සැබෑ ජාතික සමගියක් ඇතිකිරීම උදෙසා ආණ්ඩුව ගතයුතු කෙටි කාලීන හා දිගු කාලීන ප‍්‍රවේශයන් පිළිබඳව අදහස් පළ කලා. විශේෂයෙන් උතුරේ ජනතාවගේ ගැටලු පිළිබඳව, යළි පදිංචිකිරීම් වල තිබෙන අඩුපාඩු පිළිබඳව,උතුරේ විනාශවූ පාසල් පිළිබඳව,දමිල දේශපාලන සිරකරුවන් පිළිබඳව, අතුරුදහන්වූවන් පිළිබඳව ආණ්ඩු පාර්ශවයෙන් සම්බන්ධයෙන් ගෙන ඇති බරපතල වගකීම් විරහිත හැසිරීම පිළිබඳවත් අදහස් පළකලා. මේ වනවිට යුද්ධය අවසන්වී වසර දෙකක් ගතවී ඇතත් ද්‍රවිඩ ජනතාව මුහුණදෙන ගැටලු වලට කිසිසේත් විසදුමක් ලැබිල නැහැ. එමෙන්ම ලංකාවේ ජාතික ගැටලුවට හේතුවක් වුණු කාරණා පිළිබඳව සොයා බැලීමට පත්කල උගත් පාඩම් හා සංහිඳියාව පිළිබඳ ජනාධිපති කොමිසම ක‍්‍රියාත්මක වීම පිළිබඳවත් මේ වනවිට බරපතල ගැටලුවක් නිර්මාණය වෙලා තියෙනවා. විශේෂයෙන්ම එම කොමිසම පිළිබඳව ජනතාවගේ විශ්වාසය පළුදු වන ආකාරයේ සිදුවීම් ගණනාවක් මේ වනවිට සිදුවෙමින් පවතිනවා. එය අයහපත් කාරණයක් ලෙස අප දකිනවා. උද්‍රාහරණයක් විදියට මීට දින කිහිපයකට පෙර බූස්ස කඳවුරේ සාක්‍ෂි විමසීම් කරණ විටදී මාධ්‍ය වේදීන්ට එම අවස්ථාව ආවරණය කරන්න දුන්නේ නෑ. පසුගිය ජනවාරී 9 වනදා මන්නාරම් දිස්ක‍්‍රිකයේ පැවති කොමිසමේ සැසි වාරයේදී සිදුවුණු සිදුවීම ඊටත් වඩා බරපතලයි. එම සිද්ධිය පිළිබඳව අදහස් දැක්වූ උදුල් පේ‍්‍රමරත්න සහෝදරයා, පසුගිය ජනවාරි 9වනදා මන්නාරම් දිස්ත‍්‍රික්කයේ මන්නාරම දිස්ත‍්‍රික් ලේකම් කාර්යාලය, මාන්තායී ප‍්‍රාදේශීය ලෙක්ම් කාර්යාලය සහ පෙරියපන්ඩිගිරිච්චාන් ප‍්‍රාදේශීය ලේකම් කාරයාලයේදී සංහිඳියා කොමිසමේ සැසිවාරයන් පැවත්වුණා. එම සැසි වාරයන්ට 1,200කට වැඩි පිරිසක් සාක්‍ෂි දීමට පැමිණියා. නමුත් ජනවාරි 9වනදා පෙරියපන්ඩිගිරිච්චාන් ප‍්‍රාදේශීය ලේකම් කාරයාලයේ තිබුණු සැසිවාරයේදී කොමිසම ඉදිරිපිට සාක්‍ෂි දීමට බලාපොරොත්තුවෙන් පැමින සිට ජනතාව අතරට පැමිනි හමුදා නිලධාරීන් පිරිසක් බලහත්කාරයෙන් එම ජනතාවගේ ඡායාරූප ලබාගෙන තියෙනවා. එමෙන්ම ඔවුනගේ අනන්‍යතාවය පිළිබඳවත් පදිංචි ස්ථාන පිළිබඳවත් විමසමින් කොමිසම ඉදිරියේ ප‍්‍රකාශ කරන්නෝ මොනවාද කියාත් විමසා තිබෙනවා. තමන්ගේ දරුවන් අතුරුදහන් වීම පිළිබඳව හා තමන් මුහුණුදුන් පීඩාව පිළිබඳව ස්වාධීන කොමිසමක් ඉදිරියේ නිදහසේ කරුණු දැක්වීමේ අපේක්‍ෂාවෙන් පැමිණි අහිංසක ද්‍රවිඩ ජනතාවට මේ ආකාරයේ බලහත්කාරකම් සිදුකිරීම කෙතරම් සාධාරණදැයි අප විමසනවා. වැදගත්ම කරුණ නම් එවැනි බලහත්කාරකමකින් අනතුරුව සංහිඳියාව පිළිබඳව අදහස් ලබාගන්නේ කෙසේදැයි යන්නයි. එපමණක් නොව පසුගිය කාළය තුළ යාපනය ප‍්‍රදේශයේ ඝාතන ප‍්‍රමාණයක් සිදුවුණා. මේ ඝාතන පිළිබඳව ආරක්‍ෂක හමුදාවටද විශාල විවේචනයක් එල්ල වුණා. එවැනි තත්ත්වයක් තුළ මේ ආකාරයේ ජනාධිපති කොමිසමක් ඉදිරියේ සාක්‍ෂි දීමට පැමිණි ජනතාවගෙන් හමුදාව මේ අයුරින් ප‍්‍රශ්න කිරීම ඉතාමත් බරපතල තත්ත්වයක් ලෙස අපි දකිනවා. එම නිසා තමන් මුහුණදුන් ගැටලු පිළිබඳව ද්‍රවිඩ ජනතාවට නිදහසේ අදහස් පළකිරීමට ඇති අහිමි නොකරන ලෙසටත්, තවදුරටත් හමුදාව යොදාගනිමින් ද්‍රවිඩ ජනතාවට බලහත්කාරකම් නොකරන ලෙසට අප මේ අවස්ථාවේ අවධාරණය කර සිටිනවා.", "URL": "https://sinhala.adaderana.lk/news.php?nid=13596", "Category": null, "Parent URL": null}