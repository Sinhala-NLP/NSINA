{"Source": "Adaderana", "Timestamp": "July 24, 2013 03:01 pm", "Headline": "කෝට්ටේ නගරාධිපතිට විරුද්ධව පැමිණිල්ලක් ", "News Content": "කෝට්ටේ නගර සභාවේ නගරාධිපතිට හා එහි නිලධාරීන් තුන්දෙනෙකුට විරුද්ධව අල්ලස් හෝ දුෂණ විමර්ශන කොමිසම් සභාව වෙත පැමිණිල්ලක් ඉදිරිපත් කර තිබේ. බිලියන දෙකකට වැඩි ව්‍යාපෘතියක් රාජ්‍ය ටෙන්ඩර් ප්‍රතිපත්තිය උල්ලංඝණය කරමින් ලබාදීම සම්බන්ධයෙන් කෝට්ටේ නගර සභා මන්ත්‍රී රන්ජන් පොන්නම්පෙරුම මහතා විසින් මෙම පැමිණිල්ල අද(24) ඉදිරිපත් කර ඇත. මේ සම්බන්ධයෙන් තමා පසුගිය මසයේදී මහා සභාව දැනුවත් කිරීමක් කළද ඉන් කිසිඳු ප්‍රතිඵලයක් නොවූ හෙයින් මෙම පැමිණිල්ල ඉදිරිපත් කළ බව රන්ජන් මහතා ප්‍රකාශ කරන ලදී. ව්‍යාපෘතිය දියත් කරනවාට තමාට කිසිඳු ප්‍රශ්නයක් නොමැති බවත්, නමුත් ව්‍යාපෘතියක් ක්‍රියාත්මක කිරීමේදී එය නිසි ආකාරයෙන් ක්‍රියාත්මක කළ යුතුව ඇති බවත් හෙතෙම සඳහන් කළේය. කිසිඳු ඵලපුරුද්දක් නොමැති කොන්ත්‍රාත්කරුවෙකුට මෙම ව්‍යාපෘතිය දියත් කිරීම සඳහා භාර දී ඇති බවත්, ව්‍යාපෘතිය ආරම්භ කිරීමටත් පෙරම එම කොන්ත්‍රාත්කරුවා හට මුදල් ලබා දී ඇති බවත් ඒ මහතා පැවසීය. යම්කිසි විදියකට මෙම ව්‍යාපෘතිය දියත් කිරීමට නෙහැකී වූවහෝත් රටේ ජනතාවගේ මුදල් විනාශ වනවා පමණක් නොව රට නැගීම සඳහා ජනාධිපති මහින්ද රාජපක්ෂ මහතා හා ආරක්ෂක ලේකම් ගෝඨාභය රාජපක්ෂ මහතා ගන්නා උත්සහයන් නිරපරාදේ අපතේ යන බවද වැඩිදුරටත් ඒ මහතා අහස් දැක්වීය.", "URL": "https://sinhala.adaderana.lk/news.php?nid=36067", "Category": null, "Parent URL": null}