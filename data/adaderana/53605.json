{"Source": "Adaderana", "Timestamp": "September 2, 2015 11:52 am", "Headline": "වයිකෝගේ උත්සාහය වතුරේ!", "News Content": "ශ්‍රී ලංකාව සම්බන්ධයෙන් සංදේශයක් භාරදීම සඳහා ඉන්දීය එම්.ඩී.එම්.කේ.පක්ෂ මහලේකම් වයිකෝ විසින් සිදුකළ ඉල්ලීමක් ඉන්දියාවේ අමෙරිකානු කොන්සල් ජනරාල්වරයා ප්‍රතික්ෂේප කර තිබේ. ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් ජාත්‍යන්තර පරීක්ෂණයක් සිදුකළ යුතු බව සඳහන් කරමින් අදාළ සංදේශය භාරදීමට වයිකෝ උත්සාහ දරා ඇති බව සඳහන්ය.පසුගියදා ශ්‍රී ලංකාවේ සංචාරයක නිරත වු දකුණු හා මධ්‍යම ආසියානු කටයුතු පිළිබඳ අමෙරිකානු සහකාර රාජ්‍ය ලේකම් නිෂා බිස්වාල් ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් අවශ්‍ය නොවන බවත්, අභ්‍යන්තර පරීක්ෂණයක් පැවැත්වීම සුදුසු බවත්, ප්‍රකාශ කර තිබුණි.අදාළ ප්‍රකාශය පිළිබඳව විරෝධය පළ කරන වයිකෝ ඒ තුළින් දෙමළ ජනතාවට අසාධාරණයක් සිදුවන බව පවසමින් අදාළ සංදේශය ඉන්දියාවේ අමෙරිකානු කොන්සල් ජනරාල්වරයා වෙත භාරදීමට උත්සාහ දරා ඇති බව ඉන්දීය මාධ්‍ය වාර්තා කළේය.කොන්සල් ජනරාල්වරයා හමුවීමට තමාට අවස්ථාව ලබාදෙන බව කොන්සල් කාර්යාල නිලධාරීන් ප්‍රකාශ කර තිබුණ ද ඊයේ දිනයේ එහි ගිය තමා හමුවීම කොන්සල් ජනරාල්වරයා ප්‍රතික්ෂේප කළ බව වයිකෝ ප්‍රකාශ කර ඇත.", "URL": "https://sinhala.adaderana.lk/news.php?nid=53605", "Category": null, "Parent URL": null}