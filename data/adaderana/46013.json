{"Source": "Adaderana", "Timestamp": "September 12, 2014 11:38 am", "Headline": "පාප් වහන්සේගේ ප්‍රධානත්වයෙන් 14දා ද්ව්‍ය පූජා යාගයක්", "News Content": "එළඹෙන ජනවාරි මස 13 වන දින ශ්‍රී ලංකාවට පැමිණීමට නියමිත ශුද්ධෝත්තම පළමුවැනි ප්‍රැන්සිස්‌ පාප්වහන්සේ එදින සවස 4.00 ට ජනාධිපති මහින්ද රාජපක්ෂ මහතා හමුවීමට නියමිතව තිබේ. ඉන් ඉක්බිතිව කොළඹ, බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී ගරුතර සංඝරත්නය ඇතුළු සියලුම ගෞරවනීය ආගමික පූජකවරුන් හමුවීමට සැලසුම් කර ඇති බව ගරු කාදිනල් මැල්කම් රංජිත් අගරදගුරු හිමිපාණන් සඳහන් කරයි. ජනවාරි මස 14 වන දින පෙ.ව 8.00 ට ශුද්ධෝත්තම පළමුවැනි ප්‍රැන්සිස්‌ පාප්වහන්සේගේ ප්‍රධානත්වයෙන් කොළඹ,ගාලුමුවදොර පිටියේදී ‘ද්ව්‍ය පූජා යාගය‘පැවැත්වීමට කටයුතු කරන බවද අගරදගුරු හිමිපාණන් කියා සිටියි. ඉන් අනතුරුව එදිනම සවස මඩු දේවස්ථානය වැඳපුදා ගැනීමට හා එකී ප්‍රදේශයේ බැතිමතුන් හමුවීමටත් පාප්වහන්සේ සැලසුම් කර ඇති බව කියැවෙයි. ජනවාරි මස 15 වන දින පාප්වහන්සේ නැවත ශ්‍රී ලංකාවෙන් පිටත්ව පිලිපීනය බලායාමට සැලසුම් කර තිබේ.", "URL": "https://sinhala.adaderana.lk/news.php?nid=46013", "Category": null, "Parent URL": null}