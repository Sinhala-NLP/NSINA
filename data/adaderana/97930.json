{"Source": "Adaderana", "Timestamp": "October 19, 2018 04:16 pm", "Headline": "රුපියලට බැස්ස අපේ දේ", "News Content": "නවගත්තේගම ප්‍රාදේශීය ලේකම් වසමට අයත් මහ අන්දරවැව ගම්මානයේ පවුල් 100 කට ආසන්න ප්‍රමාණයක් තම ජීවිකාව සරිකර ගැනිමේ අරමුණින් දොඩම් වගාව අරඹා තිබුණද එහි මේ වන විට එය සිහිනයක් බවට පත්ව තිබේ. මේ වන විට මෙවර අස්වැන්න අවසන් වෙමින් පැවතියද තවමත් මහ අන්දරවැව දොඩම් ගෙඩියක මිල රුපියල් හතරක් පහක් වන බව වගාකරුවන් පවසයි. ඇතැම් විටක රුපියලකටවත් දොඩම් ගෙඩියක් අලෙවි කර ගැනීමට නොහැකි තත්ත්වයක් මතුව ඇති බව වගා කරුවන් පවසති. මෙහිදී අප සමඟ අදහස් දැක්වු ගොවි මහතෙක් මෙසේ පැවසීය. “අපේ දොඩම්වලට නියම මිලක් නොමැති නිසා අපි පුදුම අයුරින් අසරණ වී සිටිනවා. මොකද මහ අන්දරවැව දොඩම්වලට නියම ගැණුම්කරුවකු නොමැති නිසා මිලදී ගන්න එන ගැණුම්කරුවන් අඩුම මිලක් තමා අපිට දෙන්නේ. හැබැයි හොඳ ගැනුම්කරුවකු ආවොත් අපිට ස්ථාවර සාධාරණ මිලක් ලබා දෙයි කියලා අපි බලාපොරොත්තු වෙනවා.“ නවගත්තේගම දොඩම් වගාවට ස්ථිර ගැණුම්කරුවකු අවශ්‍යව තිබිම මේ මිනිසුන්ගේ ස්වඋත්සහයෙන් ජීවිත් විමට මහත් දායකත්වයක් වනු ඇත. මේ වන විට නවගත්තේගම දොඩම් අස්වැන්න අවසන් වෙමින් තිබුණද තවමත් වගාකරුවන්ගේ වගා බිම් තුළ දොඩම් ගස් පිරි යන්නට තිබේ. සමහර වගා බිම්වල මේ වන විට එළඹේන වාරය සඳහා දොඩම් ගස්වල මල් හට ගෙන තිබෙන ආකාරයත් දැක ගත හැකිය. ඒ සියල්ලම ලබන වසරේ පෙබරවාරි මාසය වන විට නැවත් දොඩම් අස්වැන්න වෙළද පොලට ලැබිමට නියමිතව තිබේ. එයට කලින්වත් මේ මිනිසුන්ගේ අස්වැන්න සාධාරණ මිලකට අලෙවි කර ගැනිමට හොඳ ගැණුම්කරුවක් ඉදිරිපත් වුවහොත් එය මේ ජනතාවගේ හෙට දවස සාර්ථක වනු නියතය.", "URL": "https://sinhala.adaderana.lk/news.php?nid=97930", "Category": null, "Parent URL": null}