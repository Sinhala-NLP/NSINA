{"Source": "Adaderana", "Timestamp": "April 18, 2014 08:34 am", "Headline": "නාමමාත්‍රික තනතුරක් මට මොකටද?", "News Content": "ජාතික ජල සම්පාදන හා ජලාපවහන මණ්ඩලයේ නව සභාපතිවරයා ලෙස ආර්.ඩබ්ලිව්.ආර් පේමසිරි මහතා වැඩ බාරගෙන තිබේ. ඊයේ ඔහු අදාළ තනතුරේ වැඩ භාරගෙන ඇති බව සඳහන්ය. පේමසිරි මහතා මාර්ග සංවර්ධන අධිකාරියේ සභාපති ධූරය ද, මහා මාර්ග වරාය හා නාවික අමාත්‍යංශයේ ලේකම් ධූරයේ ද කටයුතු කරයි. ජාතික ජල සම්පාදන හා ජලාපවහන මණ්ඩලයේ සභාපති ධූරයට ඔහු පත්කර ඇත්තේ සෙසු තනතුරු දෙකට අමතරව බව සඳහන්ය. මේ අතර මෙතෙක් ජල සම්පාදන හා ජලාපවහන මණ්ඩලයේ සභාපති ධූරය දැරූ කරුණාසේන හෙට්ටිආරච්චි මහතා පසුගිය 11 වැනිදා සිට බලපැවැත්වෙන පරිදි අදාළ ධූරයෙන් ඉල්ලා අස්වී තිබේ. කරුණාසේන හෙට්ටිආරච්චි මහතා මහජන උපයෝගිතා කොමිසමේ සභාපති ධූරයට පත්කර තිබු බව සඳහන්ය. අද දෙරණ කළ විමසීමකදී ඔහු පැවසුවේ තමා මහජන උපයෝගිතා කොමිසමේ සභාපති ධූරය ලබාගැනීම ප්‍රතික්ෂේප කළ බවයි. ඒ බව මුදල් අමාත්‍යංශයේ ලේකම්වරයා වෙත ලිඛිතව දන්වා යැවු බව කරුණාසේන හෙට්ටිආරච්චි මහතා කියා සිටියේය. නාමමාත්‍රික තනතුරක් දැරීමට තමා සූදානම් නොමැති හෙයින් මහජන උපයෝගිතා කොමිසමේ සභාපති ධූරය බාර ගැනීම ප්‍රතික්ෂේප කළ බව ඔහු පැවසුවේය.", "URL": "https://sinhala.adaderana.lk/news.php?nid=42621", "Category": null, "Parent URL": null}