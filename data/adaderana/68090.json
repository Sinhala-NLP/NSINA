{"Source": "Adaderana", "Timestamp": "January 13, 2017 05:06 pm", "Headline": " ඉඩම් මංකොල්ලකමින් ආණ්ඩුව වැරදි මතයක් පතුරනවා", "News Content": "ඉඩම් මංකොල්ලයට මුවාවී, මහින්ද රාජපක්ෂ යුගයේ ගත් ණය ගෙවීමට ඉඩම් බදුදෙනවා යැයි පවසමින් යහපාලන ආණ්ඩුව බරපතළ වැරදි මතවාදයක් රට තුළ ගොඩනඟමින් සිටින බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි.මෙසේ ඉඩම් බදු දීමෙන් කළ හැකි වන්නේ එක අවුරුද්දක ණය වාරිකයක් ගෙවීම පමණක් බවත් ඒ මහතා පෙන්වා දෙනු ලබයි.ඒ මහතා මේ බව කියා සිටියේ අද (13) කොළඹදී පැවති මාධ්‍ය හමුවකට එක්වෙමිනි.එහිදී අදහස් දැක්වූ ඒ මහතා මෙසේද පවසා සිටියේය.“ වත්මන් ආණ්ඩුව දක්ෂිණ සංවර්ධන මණ්ඩලය සහ සංවර්ධනය සඳහා වන ඒජන්සිය නමින් නීති විරෝධී හා ක්‍රම විරෝධී ව්‍යවස්ථාපිත නොවන ආයතන දෙකක් බිහිකරගෙන ඉතා බිහිසුණු විදිහට මෙරට සම්පත් විකිණීමේ ක්‍රියාවලියක් ආරම්භ කරලා තියෙනවා. හම්බන්තොට වරාය සහ හම්බන්තොට ඉඩම් පවරා ගැනීම් කරන්නේ මේ යටතේ. අඩුම තරමේ ශුද්ධ වටිනාකම් පිළිබඳ ගණනය කිරීමක්වත් නොකර තමයි මේ හම්බන්තොට ඉඩම් ටික බදු දෙන්න සූදානම් වෙන්නේ.මීට ඉහත ලාෆ්ස් ගෑස් සමාගමට හම්බන්තොට ඉඩමක් ඇමරිකන් ඩොලර් 50000 ක් වගේ මිලක් නියම කළා. නමුත් මේ 99 අවුරුදු බදු ප්‍රතිපත්තියට ආණ්ඩුව ගමන් කරමින් ඉන්නේ එහෙම මේ ඉඩම් පිළිබඳ විධිමත් තක්සේරු කිරීමකින් තොරවයි. ඒ නිසා මේක අමුඅමුවේ රටේ සම්පත් මංකොල්ලකෑමක්. මේ මංකොල්ලයට මුවාවෙලා යහපාලන ආණ්ඩුව බරපතළ වැරදි මතවාදයක් ගොඩනඟමින් ඉන්නවා මේ මහින්ද රාජපක්ෂ යුගයේ හම්බන්තොට වරාය හදන්න ගන්න ණය ගෙවන්න ඉඩම් බදුදෙනවා කියලා. මේක පට්ටපල් බොරුවක්.මොකද මේ ඉඩම් බදු දීමෙන් කරන්න පුළුවන් වෙන්නේ එක අවුරුද්දක ණය වාරිකයක් ගෙවන එක විතරයි. එතකොට මේ ආණ්ඩුව ඊළඟ අවුරුද්දෙ ණය වාරිකය ගෙවා ගන්නේ කොහොමද? මොණරාගල ඉඩම් ටික විකුණලාද? ඊට පස්සේ අවුරුද්දේ පොළොන්නරුවේ ඉඩම් විකුණනවාද?“මෙම මාධ්‍ය හමුවට එක්ව සිටි කොළඹ විශ්වවිද්‍යාලයේ ආචාර්ය ලලිතසිරි ගුණරුවන් මහතාද මෙසේ අදහස් පළකර සිටියේය,“ වත්මන් යහපාලන ආණ්ඩුව ගමේ කඩමණ්ඩියේ සතිපොළේ කෑලි ගාණට බඩු විකුණන විදිහමටම රටේ සම්පත් විකුණමින් ඉන්නවා. සතිපොළේ වෙළෙන්දා උදේට හිස් භුමියක් වුණ පොළට එනවා. ඇවිල්ලා කාගෙන් හරි ගත්ත කාගේ හරි බඩු ටිකක් අරං කොමිස් මුදලක් තමන්ට තියාගෙන ඒ බඩු ටික කාටහරි විකුණලා දාලා හවසට ගෝනිය අකුලගෙන ගෙදර යනවා. මෙන්න මේ විදිහට තමයි මේ රටට කලින් කලට පත්වෙන පාලකයෝ අර හිස් පොළට එන වෙළෙන්දෝ වගේ රටේ සම්පත් ටික විකුණලා, කොමිස් මුදල සාක්කුවේ දාගෙන ගෙදර යන්නේ. මේක ඉතිහාසෙදිත් වුණා. වත්මන් යහපාලන ආණ්ඩුවත් කරමින් ඉන්නේ මේ ටිකම තමයි.“", "URL": "https://sinhala.adaderana.lk/news.php?nid=68090", "Category": null, "Parent URL": null}