{"Source": "Adaderana", "Timestamp": "January 23, 2018 07:15 am", "Headline": "සිංගප්පූරුව සමඟ නිදහස් වෙළඳ ගිවිසුම අත්සන් තැබීම අද", "News Content": "ශ‍්‍රී ලංකාව සහ සිංගප්පූරුව අතර නිදහස් වෙළෙඳ ගිවිසුම අත්සන් කිරීම අද දිනයේ සිදුකිරීමට නියමිතව තිබේ. සිංගප්පූරූ අග‍්‍රාමාත්‍ය ලී සියෙන් ලුන්ග් මහතා ජනාධිපති මෛත‍්‍රීපාල සිරිසේන මහතා මුණගැසීමෙන් අනතුරුව මෙම නිදහස් වෙළෙද ගිවිසුමට අත්සන් තැබීමට නියමිත බව විදේශ කටයුතු අමාත්‍යාංශය සඳහන් කළේය. ඊයේ පස්වරුවේ දිවයිනට පැමිණි සිංගප්පූරු අග‍්‍රාමාත්‍යවරයාව අද උදෑසන ජනාධිපති ලේකම් කාර්යාලයේ දී නිල හමුදා උත්තමාචාර සහ ආචාර වෙඩිමුර සහිතව පිළිගැනීමට නියමිතයි. අනතුරුව ජනාධිපති මෛත‍්‍රීපාල සිරිසේන මහතා සහ සිංගප්පූරු අග‍්‍රාමාත්‍යවරයා අතර නිල ද්වීපාර්ශවික සාකච්ඡා පැවැත්වෙන බව විදේශ කටයුතු අමාත්‍යාංශය පවසයි. එම සංචාරය අතර තුර දී සිංගප්පූරු අග‍්‍රාමාත්‍යවරය මෙරට අග‍්‍රාමාත්‍ය රනිල් වික‍්‍රමසිංහ මහතා හමුවී දෙරටේ ආර්ථික, වෙළෙඳ සහ ආයෝජන සහයෝගීතාව පිළිබඳ සාකච්ඡා පැවැත්වීමට නියමිතයි. එමෙන්ම සිංගප්පූරු අග‍්‍රාමාත්‍ය ලී සියෙන් ලුන්ග් මහතා සිංගප්පූරුව සහ ශ‍්‍රී ලංකාව යන දෙරටේම ප‍්‍රමුඛ පෙලේ ව්‍යාපාරිකයින් හා ආයෝජකයන් සහභාගී වන ව්‍යාපාරික සංසදයකට සහභාගී වීමට ද නියමිතව තිබේ. තෙදින නිල සංචාරයක් සඳහා දිවයිනට පැමිණි සිංගප්පූරු අග‍්‍රාමාත්‍යවරයා හෙට දින දිවයිනෙන් පිටත්ව යාමට නියමිතයි. මේ අතර දෙදින නිල සංචාරයක් සඳහා ඉන්දුනීසියානු ජනාධිපති ජොකෝ විඩොඩෝ මහතා හෙට දිනයේ දිවයිනට පැමිණීමට නියමිතව තිබේ. ජනාධිපති මෛත‍්‍රීපාල සිරිසේන මහතාගේ ආරාධනයකට අනුව ඉන්දුනීසියානු ජනාධිපතිවරයා මෙම සංචාරයේ නිරත වන බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=83365", "Category": null, "Parent URL": null}