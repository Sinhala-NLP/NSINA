{"Source": "Adaderana", "Timestamp": "May 21, 2013 09:32 am", "Headline": "කෝටි 20ක වල්ලපට්ට තොගයක් සමග 6ක් එස්.ටී.එෆ්. දැලේ ", "News Content": "වටිනා ඖෂධ ශාකයක් ලෙස සැලකෙන වල්ලපට්ට ශාකයේ කොටස් තොගයක් සමග ඉන්දීය ජාතිකයින් දෙදෙනෙකු ඇතුළු 6 දෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබේ. ඊයේ රාත්‍රී කොලොන්නාවේදී අත්අඩංගුවට ගෙන ඇති මෙම සැකකරුවන් වැල්ලම්පිටිය පොලීසියට භාරදී ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා පැවසීය. කිලෝ ග්‍රෑම් 13,499ක් වන එම වල්ලපට්ට තොගය කොළොන්නාව ප්‍රදේශයේ ගබඩා තුනක තිබියදී සොයාගෙන තිබේ. අපනයනය සඳහා සුදානම් කර තිබූ එම වල්ලපට්ට තොගයේ වටිනාකම රුපියල් කෝටි 20ක් පමණ වන බවට තක්සේරු කර ඇත. මීට පෙරත් වල්ලපට්ට කොටස් තොගයක් සමග බංග්ලාදේශ ජාතිකයින් තිදෙනෙකු රත්නපුර ප්‍රදේශයේදී අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=34257", "Category": null, "Parent URL": null}