{"Source": "Adaderana", "Timestamp": "September 4, 2018 04:03 pm", "Headline": "මඩේ වැළලී ගිය තවත් සද්ධන්තයෙකුගේ සිරුරක් ගොඩ ගනී", "News Content": "මහවැලි ගඟේ අතු ගංඟාවක් වන පෙරියාරුව ඇලේ තුම්මොදර අමුණ ප්‍රදේශයේ දී මඩේ එරී මිය තවත් වන අලියෙකුගේ සිරුරක් සොයා ගැනීමට යුද හමුදාව සමත්ව තිබේ. මෙලෙස හමුවී ඇති මළ සිරුර අවුරුදු එකහමාරක් වයසැති අලි පැටවෙකුගේ බව අප වාර්තාකරු සඳහන් කළේය. සොයා ගත් වනඅලි මළ සිරුරේ අවයව කොටස් කිහිපයක් නොමැති බවත් ඒවා කිඹුලන් විසින් අහාරයට ගෙන ඇති බවට සැක පළ කරන බව වාර්තා වෙයි. මඩේ එරී ගොස් සිටි අලීන් 7 දෙනෙකුගේ සිරුරු ඊයේ(03) දින යුද හමුදාවේ දායකත්වයෙන් ගොඩ ගෙන ගත්තේය. එම අතු ගංඟාවේ අලි රංචුව වතුර බිමට ගොස් ඇති ස්ථානයේ දැඩි ලෙස ජපන් ජබර ජලජ ශාකය ව්‍යාප්ත වි ඇති බැවින් වතුර පානය කිරීම සඳහා පැමිණි අලි රංචුව එහි එරි ගොඩට එමට නොහැකි වි ජිවිතක්ෂයට පත් වි බවට සැක කෙරිණි. ඒ අනුව මොවුන්ගේ මෘත ශරීර අද දිනයේ දී මෙලෙස ගොඩ ගත් අතර, මහවැලි කලාප බාර ගිරිතලේ වනජීවි වෛද්‍ය සමීර කලිඟුආරච්චි මහතාගේ අධීක්ෂණය යටතේ මේ පිළිබඳ පරීක්ෂණ පවත්වනු ඇත. මෙම අවස්ථාව සඳහා වනජීවි අමාත්‍ය සරත් ෆොන්සේකා මහතා සහ නියෝජ්‍ය අමාත්‍ය පාලිත තෙවරප්පෙරුම මහතා ද එක්වී තිබේ. මේ අතර තවදුරටත් මෙවැනි මඩේ එරී මිය ගිය අලීන් සිටින්නේ ද යන්න සොයා බැලීම සඳහා බැකෝ යන්ත්‍ර යොදා ගනිමින් මේ වන විටත් මෙහෙයුම් යුද හමුදාව මැදිහත් වීමෙන් දියත් කර ඇති බව අද දෙරණ වාර්තාකරු පැවසීය. අද දිනයේ දී මිය ගිය අලීන්ගේ පශ්චාත් මරණ පරීක්ෂණ වාර්තාව ලබා දීමට නියමිත බව ද වාර්තා වෙයි. (ඡායාරූප - ප්‍රසාත් සමන්)", "URL": "https://sinhala.adaderana.lk/news.php?nid=95530", "Category": null, "Parent URL": null}