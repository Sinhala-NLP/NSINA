{"Source": "Adaderana", "Timestamp": "November 29, 2018 10:03 am", "Headline": "පක්ෂ නායක රැස්වීමත් ආණ්ඩුව වර්ජනය කරයි", "News Content": "පක්ෂ නායක රැස්විමට ආණ්ඩු පක්ෂය කිසිදු මන්ත්‍රීවරයෙකු සහභාගී නොවූ බව අද දෙරණ වාර්තාකරු සඳහන් කළේය. න්‍යාය පත්‍රයට අනුව අද දිනයේ පාර්ලිමේන්තු කටයුතු පැවැත්විමට පක්ෂ නායක රැස්විමේදී එකඟතාවයට පැමිණ තිබේ. කථානායක කරූ ජයසූරිය මහතාගේ ප්‍රධානත්වයෙන් පෙරවරු 09.00ට පාර්ලිමේන්තු සංකීර්ණයේදී පක්ෂ නායක රැස්විම පැවැත්වුණි.‍ කෙසේවෙතත් න්‍යාය පත්‍රයට අනුව සාමාන්‍ය පරිදි පෙරවරු 10.30ට පාර්ලිමේන්තුවේ කටයුතු ආරම්භ කිරිමට පක්ෂ නායකයින් එකඟතාව පල කර තිබේ. මේ අතර අද දිනයේ පාර්ලිමේන්තු සැසිවාරයට ද සහභාගී නොවීමටයි ආණ්ඩු පක්ෂය තීරණය කර ඇති බව ස්.බී. දිසානායක මහතා පවසයි. කථානායකවරයා ස්ථාවර නියෝගවලට පටහැනිව කටයුතු කරන බැවින් පාර්ලිමේන්තුව වර්ජනය කිරීමට ආණ්ඩු පක්ෂය තීරණය කර තිබේ. පාර්ලිමේන්තු සංකීර්ණයේ දී මාධ්‍ය වෙත අදහස් දක්විමින් අමාත්‍යවරයා මෙම අදහස් පළ කළේය. අග්‍රාමාත්‍ය කාර්යාලයේ වියදම් කපා හැරීම සඳහා එක්සත් ජාතික පක්ෂය විසින් ඉදිරිපත් කළ යෝජනාව අද(29) දිනයේ විවාදයට ගැනීමට නියමිතව ඇති බවත් එය ආණ්ඩු ක්‍රම ව්‍යවස්ථාවේ 152 වගන්තිය අනුව ව්‍යවස්ථාව උල්ලංඝනය කිරීමක් බවත් අමාත්‍යවරයා සඳහන් කරයි. අද දින උසාවියේ දීත් මේ පිළිබඳ සාකච්ඡා කරන බවත්, එනිසා එවැනි තත්ත්වයක් තුළ පාර්ලිමේන්තුව තුළ මේ පිළිබඳ විවාදයට ගැනීම තුළින් උසාවිය අභියෝගයට ලක් කිරීමක් සිදු වන බවද එස්.බී.දිසානායක මහතා පැවසීය. එමෙන්ම මෙවැනි යෝජනාවක් ගෙන ආ හැක්කේ අමාත්‍යවරයෙකුට පමණක් බවත්, එය කැබිනට් මණ්ඩලයේ පූර්ණ අනුමැතිය සහිතව සිදු විය යුතු බව ද ඔහු සඳහන් කළේය. එනිසා මෙම ක්‍රියාවලියට කිසිසේත් සහයෝගය දැක්විය නොහැකි බවත්, මෙය කථානායකවරයාගේ අත්තනෝමතික තීරණයක් බවත් ඔහු සඳහන් කළේය.", "URL": "https://sinhala.adaderana.lk/news.php?nid=99980", "Category": null, "Parent URL": null}