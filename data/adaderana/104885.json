{"Source": "Adaderana", "Timestamp": "February 23, 2019 01:19 pm", "Headline": "තවත් ඓතිහාසික හමුවක්", "News Content": "අමෙරිකා සහ උතුරු කොරියානු නායකයින් අතර ඓතිහාසික දෙවන හමුව වියට්නාමයේ හැනොයි අගනුවරදී පැවැත්වීමට නියමිතව තිබේ. මේ අතර ඔවුන්ට පෙර එරටට පැමිණි පුද්ගලයින් දෙදෙනෙක් ජනතාවගේ නොමද අවධානය දිනාගැනීමට සමත් වූ බව විදෙස් මාධ්‍ය වාර්තා කළේය. අමෙරිකානු සහ උතුරු කොරියානු නායකයින් ලෙස පෙනී සිටිමින් ලෝකයේම අවධානය දිනාගත් වේශ නිරූපණ ශිල්පින් දෙදෙනා යළිත් වරක් කරලියට පැමිණ තිබේ. ඒ දෙරටේ නායකයින් අතර ඓතිහාසික දෙවන සමුළුව සඳහා කටයුතු සූදානම් වෙමින් පවතින අතරවාරයේ වීම විශේෂත්වයක්. මෙහිදී ට්‍රම්ප් සහ කිම් ලෙස පෙනී සිටින්නේ රසල් වයිට් සහ හාවර්ඩ් එක්ස් නම් පුද්ගලයින් දෙදෙනෙක් බවට සඳහන් වෙයි. වියට්නාමයේ අගනුවර මෙට්‍රෝපෝල් හෝටලය අසළදී ඔවුන් දෙදෙනා ජනතාවගේ නොමඳ අවධානය දිනාගැනීමට සමත් වූ අයුරුයි මේ. මේ අතර සැබෑම ලෝක නායකයින් දෙදෙනා ලබන බදාදා හැනොයි අගනුවරදී හමුවීමට නියමිත බව විදෙස් මාධ්‍ය වාර්තා කරයි. ඒ පසුගිය වසරේ ජුනි මාසයේ සිංගප්පූරුවේදී සිදු වූ ඓතිහාසික පළමු හමුවෙන් අනතුරුවයි. නිරන්තර පුවත් මවන ලෝක නායකයින් දෙදෙනක් වන ඔවුන්ට අතිශය සමාන රූපකායකට හිමිකම් කියන මොවුන් දෙදෙනා මේ වනවිට ලෝකයේ විශාල ජනප්‍රියත්වයක් හිමි කරගෙන ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104885", "Category": null, "Parent URL": null}