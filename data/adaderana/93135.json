{"Source": "Adaderana", "Timestamp": "July 24, 2018 05:41 pm", "Headline": "ඒකාබද්ධ විපක්ෂය තුළ කිසිම අර්බුදයක් මතුවෙලා නෑ-දයාසිරි ආණ්ඩුවට ගියෙත් නෑ", "News Content": "ඒකාබද්ධ විපක්ෂ අභ්‍යන්තරයේ කිසිදු ගැටලුකාරී තත්ත්වයක් උද්ගතව නොමැති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩිලාන් පෙරේරා මහතා පවසයි. අද(24) කොළඹ පැවැති උත්සවයකින් අනතුරුව මාධ්‍යවෙත අදහස් පළකරමින් මන්ත්‍රීවරයා මේ බව සඳහන් කළේය. ඒකාබද්ධ විපක්ෂය තුළ කිසිදු අර්බුදයක් නොමැති බවත්, දැන් වන විට පැවති සුළු සුළු ආරවුල් සමනය වී ඇති බවත් මන්ත්‍රීවරයා මෙහිදී කියා සිටියේය. ඒකාබද්ධය තුළ යම් මතයක් තිබුණු බවත්, අලුත් පෙරමුණක් ලෙස ගොඩ නැගී අද වන විට යූඑන්පී විරෝධි පක්ෂයක් ලෙස ඒකාබද්ධ එක්සත් පොදුජන පෙරමුණ නමින් මහා බලවේගයක් ලෙස ගොඩනැගී ඇති බව ද ඩිලාන් පෙරේරා මහතා පැවසීය. එමෙන්ම දයාසිරි ජයසේකර මහතා ආණ්ඩුවට ගොස් නොමැති බවත්, ඔහු තවමත් විපක්ෂයේ රැඳී සිටින බවත් පැවසු මන්ත්‍රීවරයා, දයාසිරි ජයසේකර මහතාට ආණ්ඩුවට එරෙහිව යම් යම් තීරණ ගැනීමේ දී සමහර අවස්ථාවලදී ගැටළුකාරී තත්ත්වයන් මතු වූ බව කියා සිටියේය. කෙසේ වෙතත් දයාසිරි ජයසේකර මහතා විපක්ෂය තුළ 70 කණ්ඩායම නියෝජනය කරමින් සිටින බව ද මන්ත්‍රීවරයා සඳහන් කළේය. ශ්‍රී ලංකා නිදහස් පක්ෂ හිටපු පාර්ලිමේන්තු මන්ත්‍රීවරයෙකු වු දිවංගත අධිනීතිඥ ධර්මසිරි සේනානායක මහතාගේ 18 වන ගුණානුස්මරණය වෙනුවෙන් ඔහුගේ පිළිරුවට පුෂ්පෝපහාර දැක්විමට එකවෙමින් ඩිලාන් පෙරේරා මහතා මේ බව පැවසීය.", "URL": "https://sinhala.adaderana.lk/news.php?nid=93135", "Category": null, "Parent URL": null}