{"Source": "Adaderana", "Timestamp": "August 24, 2019 12:24 pm", "Headline": "20යි 20කට ශ්‍රී ලංකා පිල සැප්තැම්බරයේ දී පාකිස්තානයට", "News Content": "එක්දින සහ විස්සයි විස්ස තරගාවලියක් සඳහා ශ්‍රී ලංකා කණ්ඩායම සැප්තැම්බර් මාසයේදී පාකිස්තානයේ තරග සංචාරයක නිරත වීමට නියමිතයි. ශ්‍රී ලංකා ක්‍රිකට් ආයතනය ඊයේ නිවේදනයක් නිකුත් කරමින් මේ බව සඳහන් කළේය. 2009 වසරේදී ශ්‍රී ලංකා ක්‍රිකට් කණ්ඩායමට ලාහෝර් නුවරදී එල්ල වු ත්‍රස්ත ප්‍රහාරයෙන් පසු ගෙවී ගිය දශකයක කාලය තුළ පාකිස්තානයේදී ජාත්‍යන්තර එක්දින තරගාවලියක් ක්‍රීඩා කර තිබෙන්නේ සිම්බාබ්වේ කණ්ඩායම පමණයි. ඒ අනුව ශ්‍රී ලංකාවේ සහ පාකිස්තානයේ ක්‍රිකට් අයතන අතර පැවැති සාකච්ඡා වලින් අනතුරුව එක්දින තරග 3 සහ විස්සයි20 තරග 3 සැප්තැම්බර් සහ ඔක්තොබර් මාසවලදී පාකිස්තානයේ කරච්චි නුවර සහ ලාහෝර් නුවර පැවැත්වීමට තීරණය කර ඇත. සැප්තැම්බර් මස 27 වැනිදා ආරම්භ වන දෙරට අතර එක්දින තරගාවලිය කරච්චි නුවරදී පැවැත්වීමට නියමිත අතර ඔක්තෝම්බර් මස 05 වැනිදා ආරම්භ වන විස්සයි විස්ස තරගාවලිය පැවැත්වෙන්නේ ලාහෝර් නුවරයි. ඒ අනුව ශ්‍රී ලංකා කණ්ඩායම සැප්තැම්බර් මස 25 වැනිදා කරච්චි නුවර බලා දිවයිනෙන් පිටත්වව යාමට නියමිතයි. කෙසේ වෙතත්ටෙස්ට් ලෝක ශූරතාවලිය යටතේ ඔක්තෝබර් මාසයේදී දෙරට අතර පැවැත්වීමට නියමිතව තිබූ ටෙස්ට් තරග 2 ලබන දෙසැම්බර් මාසය දක්වා කල් දැමූ බව ශ්‍රී ලංකා ක්‍රිකට් ආයතනය ඊයේ නිවේදනය කළේය.", "URL": "https://sinhala.adaderana.lk/news.php?nid=117362", "Category": null, "Parent URL": null}