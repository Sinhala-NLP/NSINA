{"Source": "Adaderana", "Timestamp": "May 1, 2013 04:02 pm", "Headline": " ශ්‍රී ලාංකික ධීවරයින් 11 ක් ඉන්දීය අත්අඩංගුවට", "News Content": "ඉන්දීය මුහුදු තීරයේ නීති විරෝධී ලෙස ධීවර කටයුතු සිදුකළ ශ්‍රී ලාංකික ධීවරයින් 11 දෙනකු එරට වෙරළ ආරක්ෂක බලකා සෙබළුන් විසින් අත්අඩංගුවට ගෙන තිබේ. අද (01) දහවල් මෙම පිරිස ආන්ද්‍රපෙදෙස්හි,කාකිනාඩා මුහුදු තීරයේ මසුන් අල්ලමින් සිටියදී මෙලෙස අත්අඩංගුවට පත්ව ඇති බව ඉන්දීය මාධ්‍ය වාර්තා කරයි. මෙම ශ්‍රී ලාංකික ධීවරයින් සමග ඔවුන් ගමන් ගත් බෝට්ටු දෙකක්, සහ ධීවර ආම්පන්න තොගයක්ද වෙරළ ආරක්ෂක බලකාය විසින් සිය භාරයට ගෙන ඇත. ඉන්දීය රජය විසින් මත්ස්‍ය සම්පත වර්ධනයවීම සඳහා ඉඩ ප්‍රස්ථාව සලසනු වස් වසරකට දින 45 ක කාලයක් එරට මුහුදු සීමාවේ ධීවර කටයුතුවල නිරතවීම තහනම් කර තිබේ. ශ්‍රී ලාංකික ධීවරයින් මෙලෙස නීති විරෝධී ලෙස මසුන් ඇල්ලීමේ නිරතව ඇත්තේ එලෙස රජය මගින් ධීවර කටයුතු තාවකාලිකව තහනම් කර තිබියදීවීම විශේෂත්වයකි.", "URL": "https://sinhala.adaderana.lk/news.php?nid=33732", "Category": null, "Parent URL": null}