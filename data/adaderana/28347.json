{"Source": "Adaderana", "Timestamp": "October 17, 2012 08:22 am", "Headline": "කොළඹ සිට නානුඔයටත් දුම්රියක්", "News Content": "කොළඹ සිට නානුඔය දක්වා නව දුම්රියක් ධාවනය කරවීමට දුම්රිය දෙපාර්තමේන්තුව තීරණය කර තිබේ. ලබන සිකුරාදා දිනයේ සිට එස් 12 වර්ගයේ බලවේග දුම්රියක් දිනපතා ධාවනය කිරීමට නියමිත බව දුම්රිය ගමනා ගමන අධිකාරී එල්.ඒ.ආර්.රත්නායක මහතා සඳහන් කළේය. කොළඹ කොටුවෙන් උදෑසන 8.10 ට ගමන් ආරම්භ කරන මෙම දුම්රිය මහනුවර හරහා නානුඔයට පස්වරු 2.00 ට පැමිණීමට නියමිතව තිබේ. නානුඔයෙන් පස්වරු 2.50 ට යළි ගමන් ආරම්භ කරන මෙම දුම්රිය රාත‍්‍රී 8.50 ට කොළඹ කොටුවට පැමිණීමට නියමිතය. ආසන වෙන් කළ හැකි වායු සමීකරණය කරන ලද දුම්රිය මැදිරියක් සහ දෙවන පන්තියේ දුම්රිය මැදිරියක් ද මෙම නව දුම්රිය සඳහා යොදවා ඇති බව එල්.ඒ.ආර්.රත්නායක මහතා සඳහන් කළේය.", "URL": "https://sinhala.adaderana.lk/news.php?nid=28347", "Category": null, "Parent URL": null}