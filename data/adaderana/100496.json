{"Source": "Adaderana", "Timestamp": "December 9, 2018 04:02 pm", "Headline": "මල් පැළයට යට වුනු දරු සෙනෙහස-දර්ශන සහිතයි", "News Content": "අවුරුදු දෙකහමාරක් වයසැති සිය කුඩා දියණියට අමානුෂික අන්දමින් පහරදුන් මවක් රක්ෂිත බන්ධනාගාර ගත කිරීමට කුලියාපිටිය මහේස්ත්‍රාත් අධිකරණය නියෝග කර තිබේ. නාරම්මල අලුත්වැව ප්‍රදේශයේ පදිංචි 26 හැවිරිදි කාන්තාවක් මෙලෙස රක්ෂිත බන්ධනාගාර ගත කර ඇති බව වාර්තා වෙයි. කුඩා දැරිය විසින් මල් පැළයක් ගලවා දැමීම හේතුවෙන් දැරියගේ මව මෙම පහරදීම සිදුකර ඇති බව සඳහන්ය. මව අමානුෂික ආකාරයෙන් දැරියට පහරදෙන ආකාරය අසල්වාසියෙකු සිය ජංගම දුරකථනයෙන් පටිගත කර ඇති අතර පොලිස් හදිසි ඇමතුම් අංකයට ඒ පිළිබද දැනුම්දීමෙන් අනතුරුව අදාළ කාන්තාව අත්අඩංගුවට ගැනීමට නාරම්මල පොලීසිය පියවර ගෙන තිබේ.", "URL": "https://sinhala.adaderana.lk/news.php?nid=100496", "Category": null, "Parent URL": null}