{"Source": "Adaderana", "Timestamp": "May 9, 2019 10:44 am", "Headline": "පුත්තලමේ පොල් ඉඩමක ගින්නක්-අක්කර 20ක් විනාශයි", "News Content": "පුත්තලම කලපු තීරයට අයත් තිල්අඩිය ආසන්නයේ පිහිටි පුද්ගලික පොල් ඉඩමක පැතිරි ගිය ගින්නක් හේතුවෙන් අක්කර 20කට ආසන්න භුමි ප්‍රදේශයක් විනාශ වී ඇත. ඊයේ (8) දින සවස ඇතිවු හදිසි ගිනි ගැනීමත් සමඟ පුත්තලම කලපු තීරයට අයත් තිල්අඩිය ආසන්නයේ පිහිටි තෘණ බිමක් ගිනි ගෙන විනාශ වු බවත් එම ගින්න ආසන්නයේ පොල් ඉඩමකින් පැමිණ තිබු බව පුත්තලම ආපදා කළමණාකරණ ඒකකයේ සහකාර අධ්‍යක්ෂ ඒ.එම්.ආර්.එන්.කේ. අලහකොන් මහතා ප්‍රකාශ කර ඇත. පැය දෙකක් පමණ කාලයක් පැතිරි ගිය ගින්න නිවා දැමීමට පුත්තලම යුධ හමුදා නිලධාරීන් සහ සෙබළුන් 50 කට ආසන්න පිරිසක් සහභාගි ව ඇත. ගින්න පැතිරී යාම නිසා පුත්තලම හලාවත දුම්රිය මාර්ගයේ සිල්පර කොට වලට ගින්නෙන් සුළු හානි සිදුව තිබු බවද ආපදා කළමණාකරණ ඒකකය ප්‍රකාශ කර තිබේ. පැය දෙකකට ආසන්න කාලයක් ගින්න පැතිරී යාම හේතුවෙන් පුත්තලම කොළඹ ප්‍රධාන මාර්ගයේ වාහන ගමනාගමනයට යම් තරමක බාධා එල්ල වී ඇති අතර පුත්තලම මුලස්ථාන පොලිසියේ ප්‍රධාන පොලිස් පරීක්ෂක අනුර ගුණවර්ධන මහතාගේ උපදෙස් මත රථවාහන පොලිස් නිලධාරීන් වාහන හසුරුවීමට කටයුතු කර ඇත.", "URL": "https://sinhala.adaderana.lk/news.php?nid=109589", "Category": null, "Parent URL": null}