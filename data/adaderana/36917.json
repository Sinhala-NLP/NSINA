{"Source": "Adaderana", "Timestamp": "August 26, 2013 08:01 pm", "Headline": "13 ගැන නවි පිල්ලේ සමග කතා කළා", "News Content": "13 වන ආණ්ඩුක්‍රම ව්‍යවස්ථා සංශෝධනය, මෙරට ජාතික භාෂා ප්‍රතිපත්තිය ඇතුළු කරුණු කිහිපයක් සම්බන්ධයෙන් ජගත් මානව හිමිකම් මහ කොමසාරිස්වරිය සමග සාකච්ඡා කළ බව ජාතික භාෂා හා සමාජ ඒකාබද්ධතා අමාත්‍ය වාසූදේව නානායක්කාර මහතා පවසයි. නවි පිල්ලේ සමග අද පෙරවරුවේ පැවැති සාකච්ඡාවකින් පසු ඒ ගැන හෙළිදරව් කිරීමට කැඳවා තිබූ මාධ්‍ය හමුවකදී ඔහු මේ බව පැවසීය. එසේම ජාත්‍යන්තරය සමග සබඳතා පැවැත්වීමේදී එක් එක් රටවල ස්වරූපය බලමින් එය සිදුනොකරන බව ද හෙතෙම කීය. අමෙරිකාව මැද පෙරදිග රටවල් ආක්‍රමණය කරන බවත් එ නමුදු ශ්‍රී ලංකාව එරට සමග සබඳතා අතහැර නැතැයි ඔහු පෙන්වාදුන්නේය. නවිපිල්ලේ පැමිණෙන විටම ජනාධිපතිවරයා බෙලරුස් රාජ්‍යයට යාම සැලසුම් සහගතව කළ දෙයක් නොවන බවද ඔහු පැවසීය. එසේ සිතීම සාධාරණ නැති බවද ඇමතිවරයා කීය. නවනීදන් පිල්ලෙයි මහත්මියගේ මෙරට සංචාරයට එරෙහිව රාවණා බලය සංවිධානය විසින් අද පෙරවරුවේ උද්ඝෝෂණයක් ද සංවිධානය කර තිබුණි. ඒ සම්බන්ධයෙන් අමාත්‍ය වාසුදේව නානායක්කාර මහතා කියා සිටියේ එක්සත් ජාතීන්ගේ සංවිධානය තම රටට එරෙහිව යුද ප්‍රකාශ කර නොමැති බවයි. මෙය ප්‍රජාතන්ත්‍රවාදී රටක් බැවින් ඕනෑම අයෙකුට කවරෙකුගේ හෝ පැමිණීමට එරෙහිව විරෝධතා පැවැත්වීමේ හැකියාව ඇති බවයි. එක්සත් ජාතීන්ගේ සංවිධානය මෙරටට එරෙහිව යුද්ධයක් ආරම්භ කර නැතත් රාවණා බලයට ඔවුන්ට කැමති පරිදි විරෝධය පෑමට හැකියාවක් ඇති බවද හෙතෙම කීය. මේ අතර එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය අද පස්වරුවේ යාපනය බලා පිටත්ව ගොස් තිබේ. ඇය ඇතුළු නියෝජිත පිරිස රත්මලාන ගුවන්තොටුපලෙන් යාපනය බලා පිටත් විය. මේ අතර ඇය අද පෙරවරුවේ අගවිනිසුරු මොහාන් පීරිස්, නීතිපති පාලිත ප්‍රනාන්දු සහ අධිකරණ අමාත්‍ය රවුෆ් හකීම් යන මහත්වරුන් හමුවිය.", "URL": "https://sinhala.adaderana.lk/news.php?nid=36917", "Category": null, "Parent URL": null}