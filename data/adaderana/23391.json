{"Source": "Adaderana", "Timestamp": "April 9, 2012 01:45 pm", "Headline": "වන්දි මුදල් නොදුන්නැයි උඩතැන්න ජනතාව උපවාසයේ", "News Content": "මහනුවර - මහියංගණ මාර්ගයේ මැද මහනුවර, උඩතැන්න ප්‍රදේශයේ ‍ජනතාව උපවාසයක් ආරම්භ කර තිබේ. මාර්ග සංවර්ධන අධිකාරිය මගින් එම මාර්ගය සංවර්ධනය කිරීමේ දී ප්‍රදේශයේ ජනතාවගේ නිවෙස්වලට සිදුවූ හානි සඳහා වන්දි මුදල් ලබා‍නොදීමට විරෝධය පළ කරමින් මෙම උපවාසය ආරම්භ කර ඇති බව සඳහන්ය. කිලෝමීටර් 41 ක ප්‍රදේශයක අනවසරයෙන් පදිංචි වී සිටින ජනතාව සඳහා වන්දි මුදල් ලබාදී ඇතත් ස්ථිර පදිංචිව සිටින තමන්ට කිසිදු වන්දිමුදලක් ලබා දී නොමැති බව ප්‍රදේශවාසීන් පෙන්වාදෙයි. මේ සාධාරණ විසඳුමක් ලැබෙන තුරු උපවාසය ක්‍රියාත්මක කරන බව ප්‍රදේශවාසීන් කියා සිටියි.", "URL": "https://sinhala.adaderana.lk/news.php?nid=23391", "Category": null, "Parent URL": null}