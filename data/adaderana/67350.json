{"Source": "Adaderana", "Timestamp": "December 25, 2016 10:26 am", "Headline": " අනතුරු 3යි-මරණ 4යි ", "News Content": "මහියංගනය - ගිරාඳුරුකෝට්ටේ ප්‍රධාන මාර්ගයේ පහේ කණුව ප්‍රදේශයේ දී සිදුවු රිය අනතුරකින් පුද්ගලයින් දෙදෙනෙකු මියගොස් තිබේ.යතුරුපැදියක් ටිපර් රථයක ගැටීමෙන් මෙම අනතුර සිදුව ඇති බව පොලීසිය සඳහන් කළේය. අනතුරෙන් බරපතළ තුවාල ලැබු යතුරුපැදිකරු සහ පසුපැදිකරු මහියංගනය රෝහලට ඇතුළත් කිරීමෙන් අනතුරුව මියගොස් තිබේ.මියගොස් ඇත්තේ මහියංගනයේ ප්‍රදේශයේ පදිංචිව සිටි 36 හැවිරිදි සහ 62 හැවිරිදි පුද්ගලයින් දෙදෙනෙකි.අනතුර සම්බන්ධයෙන් ටිපර් රථයේ රියදුරු අත්අඩංගුවට ගෙන ඇති අතර මහියංගනය පොලීසිය වැඩිදුර විමර්ශන සිදුකරයි. මේ අතර මහව, දළදාගම අඹන්පොල මාර්ගයේ සිදුවු රිය අනතුරකින් කාන්තාවක මියගොස් තිබේ. පදික මාරුව හරහා ගමන් කළ අදාළ කාන්තාව යතුරුපැදියක ගැටීමෙන් අනතුරට ලක්ව ඇති බව පොලීසිය පැවසුවේය.බරපතළ තුවාල ලැබු ඇය අඹන්පොල රෝහලට ඇතුළත් කිරීමෙන් අනතුරුව මියගොස් තිබේ. මියගොස් ඇත්තේ අඹන්පොල ප්‍රදේශයේ පදිංචිව සිටි 69 හැවිරිදි කාන්තාවකි.අනතුරට සම්බන්ධ යතුරුපැදිකරු පළාගොස් ඇති අතර ඔහු අත්අඩංගුවට ගැනීම සඳහා මහව පොලීසිය වැඩිදුර විමර්ශන සිදුකරයි.මේ අතර මීගමුව - හලාවත ප්‍රධාන මාර්ගයේ කටටුව ප්‍රදේශයේ දී අනතුරකින් පුද්ගලයෙකු මියගොස් තිබේ. යතුරුපැදියක් පාපැදියක ගැටීමෙන් අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබු පාපැදිකරු මීගමුව රෝහලට ඇතුළත් කිරීමෙන් අනතුරුව මියගොස් තිබේ. මියගොස් ඇත්තේ කටටුව ප්‍රදේශයේ පදිංචිව සිටි 53 හැවිරිදි අයෙකි. අනතුරට සම්බන්ධ යතුරුපැදිකරු අත්අඩංගුවට ගෙන ඇති අතර මීගමුව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=67350", "Category": null, "Parent URL": null}