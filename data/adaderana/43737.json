{"Source": "Adaderana", "Timestamp": "June 4, 2014 04:36 pm", "Headline": "උතුරු පළාත් සභාව ජාතික භාෂා ප්‍රතිපත්තිය අපයෝජනය කරනවා ", "News Content": "රාජ්‍ය භාෂා ප්‍රතිපත්තිය ක්‍රියාත්මක නොවීම හේතුවෙන් මෙරටේ සිටින සිංහල ජනතාව මෙන්න අනෙකුත් ජන කොටස් අපහසුතාවයට පත්වන බව ජාතික හෙළ උරුමයේ මාධ්‍ය ප්‍රකාශක නිශාන්ත ශ්‍රී වර්ණසිංහ මහතා පවසයි. එසේම සිතාමාතම භාෂා ප්‍රතිපත්තිය උල්ලංඝණය කිරීම් සිදුවේ නම් එය බරපතළ ගැටලුවක් බවත්, එමගින් විශාල අසාධාරණයක් ඕනෑම ජන කොටසකට සිදුවිය හැකි බවත් ඔහු අද(04) කොළඹ පැවති මාධ්‍ය හමුවකදී කියා සිටියේය. විශේෂයෙන්ම මේ සඳහා කටයුතු කිරීමට අමාත්‍ය වාසුදේව නානායක්කාර මහතාගේ ප්‍රධානත්වයෙන් ජාතික භාෂා හා සමාජ ඒකාබද්ධ අමාත්‍යංශය පිහිටුවා ඇති බවත්, මෙම භා‍ෂාමය ප්‍රතිපත්තිය එම අමාත්‍යාංශය තුළින් ක්‍රියාත්මක විය යුතු බවත්, ඒ මහතා එහිදී කියා සිටියේය. විශාල ද්‍රවිඩ ජනතාවක් ජීවත්ව සිටින උතුරු නැගෙනහිර ප්‍රදේශවල පවා පරිපාලනය ක්‍රියාත්මක වන්නේ සිංහල භාෂාවෙන් බව පසුගිය දිනවල චෝදනාවක් පැවතිය බවත්, එම චෝදනා සම්බන්ධයෙන් අඩු වැඩි වශයෙන් යම් සත්‍යයතාවයක් තිබිය හැකි බවත්, හෙතෙම එම මාධ්‍ය හමුවේදී කීවේය. ජාතික භාෂා ප්‍රතිපත්තිය මගින් භාෂා දෙකක් පිළිගත් බවත්, ලංකාවේ වෙසෙන දෙමළ ජනතාවට තමන්ගේ භාෂාව මගින් වැඩ කටයුතු කරගැනීමට හැකි බව තමන් විසින් දිගින් දිගටම පවසා සිටි බවත් නිෂාන්ත මහතා අවධාරණය කළේය. නමුත් පසුගිය දිනක ජාතික හෙළ උරුමයට උතුරු පළාත් සභාවෙන් ලිපියක් යොමු වූ බවත්, එම ලිපිය දෙමළ භාෂාවෙන් සමන්විතව තිබු බවත්, එම ලිපියේ කුමක් සඳහන් කර ඇතිද යන්න තම පක්ෂයට නොතේරුණු බවද හෙතෙම පැවසුවේය. එසේම මෙවන් වූ ලිපියක් උතුරු පළාත් සභාවට සිංහල භාෂාවෙන් යොමු වුයේ නම් මේ වන විට රට තුළ විශාල අර්බුදයක් නිර්මාණය වී ඇති බවත්, ඔහු එහිදී පෙන්වා දුන්නේය. උතුරු පළාත් සභාව මගින් තම පක්ෂයට එවන ලද එම ලිපිය ඔවුන් විසින් සිතාමතාම සිදුකරන ලද්දක් බවත්, එමගින් ජාතික භාෂා ප්‍රතිපත්තිය අපයෝජනයේ යෙදීමක් හා අවභාවිතාවේ යෙදීමක් සිදුවන බවත් ඒ මහතා එහිදී කීවේය. තවද උතුරු පළාත් සභාව මේ වන විට ජාතික භාෂා ප්‍රතිපත්තිය උල්ලංඝණය කරමින් සිටින බවත්, මේ සිදුවීම් සම්බන්ධයෙන් ජාතික භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතා විසින් ගන්නා‍ වු පියවර කුමක්ද යන්න තමන් විසින් ප්‍රශ්න කරන බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43737", "Category": null, "Parent URL": null}