{"Source": "Adaderana", "Timestamp": "November 28, 2012 08:02 am", "Headline": "සුප‍්‍රීම් සැට් වන් ශ‍්‍රී ලාංකික ධජය අභ්‍යාවකාශයට ගෙන ගියා", "News Content": "ශ‍්‍රී ලාංකික ධජය අභ්‍යාවකාශය තුළට රැගෙන යන ඓතිහාසික මොහොත ‘‘සුප‍්‍රීම් සැට් වන්’’ චන්ද්‍රිකාව හරහා ශ‍්‍රී ලංකාවට උදාවූ වූ බව ජනාධිපති මහින්ද රාජපක්ෂ මහතා පවසයි. සන්නිවේදන තාක්ෂණය උදාකරන වාසි රැසක් ශ‍්‍රී ලංකාවට ලබාගැනීමට මෙය මහඟු ආරම්භයක් වනු ඇති බව හෙතෙම සඳහන් කළේය. දකුණු ආසියානු කලාපය තුළ චන්ද්‍රිකා හා අභ්‍යාවකාශ ක්ෂේත‍්‍රයන්හි ප‍්‍රබල ස්ථානයක් මෙමගින් ශ‍්‍රී ලංකාවට ලැබෙනු ඇති බව ජනාධිපති මහින්ද රාජපක්ෂ මහතා පෙන්වාදෙයි. මෙම චන්ද්‍රිකාව අභ්‍යාවකාශ ගතකිරීම මගින් තවත් මෙවැනි ව්‍යාපාර රැසක් සඳහා අවස්ථාව උදාකරනු ඇති බව ශ‍්‍රී ලංකාවේ ප‍්‍රථම චන්ද්‍රිකාව වන ‘‘සුප‍්‍රීම් සැට් වන්’’ චන්ද්‍රිකාව අභ්‍යාවකාශ ගත කිරීම හේතුවෙන් පණිවිඩයක් නිකුත් කරමින් ජනධිපතිවරයා තවදුරටත් පවසයි. ශී‍්‍ර ලංකාවේ කර්මාන්ත සහ සංවර්ධනය උදා කිරීමට ආධාර වන මෙම ව්‍යවසායාත්මක හා පුරෝගාමී ප‍්‍රයත්නය පිළිබඳ සුප‍්‍රීම් සැට් පුද්ගලික සමාගමට තම සුභාශිංසනය පිරිනමන බව ද ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=29538", "Category": null, "Parent URL": null}