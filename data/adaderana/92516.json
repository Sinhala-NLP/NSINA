{"Source": "Adaderana", "Timestamp": "July 13, 2018 07:49 pm", "Headline": "විග්නේශ්වරන්ගේ ප්‍රකාශයට විරෝධය", "News Content": "හමුදා නිලධාරීන්ට බියවී කිසිදු තොරතුරක් ලබා නොදෙන ලෙසට උතුරේ නිලධාරීන්ට පළාත් ප්‍රධාන අමාත්‍ය සී.වී. විග්නේෂ්වරන් මහතා ඊයේ(12) සිදු කළ ප්‍රකාශය අද(13) දැඩි ලෙස විවේචනයට ලක් වුණි. කිලිනොච්චියේ ඊයේ පැවති උත්සවයක් අමතමින් ප්‍රධාන ඇමතිවරයා වැඩිදුරටත් සඳහන් කළේ සියලුම පළාත්වලට ස්වයං පාලනයක් අවශ්‍ය බවයි. එහිදී අදහස් දැක්වු ප්‍රධාන ඇමතිවරයා “හමුදාව අපේ රෝහල්වලින් හරි නිලධාරීන්ගෙන් හරි තොරතුරු ඉල්ලුවොත් කරුණාකරලා මට මුලින්ම කියන්න. ඔයාලා මැදිහත් වෙන්න එපා. එහෙම ඉල්ලුවොත් ඔයාලා කියන්න මහ ඇමති කියලා තියෙන්නේ එයාව දැනුවත් නොකර කිසිම තොරතුරක් දෙන්න එපා කියලා. හමුදාව ඇයි එහෙම තොරතුරු ඉල්ලන්නේ කියලා බලලා පස්සේ තොරතුරු දෙන්න කටයුතු කරනවා. ඒ හින්දා හමුදාව ඉල්ලුවා කියලා බයවෙලා තොරතුරු දෙන්න එපා. ඒ වගේම මම කියන්න කැමතියි මධ්‍යම රජයෙන් එක පාලනයක් වෙනවා පළාත් සභාවෙන් තවත් පාලනයක් වෙනවා මේ දෙකටම අමතරව තුන්වන පාලනය විදිහට දැන් ආණ්ඩුකාරවරයාගේ පාලනයත් ඇවිල්ලා. මේ සියල්ලෙන්ම අපහසුතාවයට පත් වෙන්නේ අපේ ජනතාවයි. ඒක නිසා තමයි අපි ෆෙඩරල් ව්‍යවස්ථාවක් ඉල්ලන්නේ. මීට අමතරව පළාත් 9ටම ස්වයං පාලනයක් අවශ්‍යයි කියලා ඉල්ලීමක් කරන්නත් ඕන.“ මේ අතර නීතිය හා සමාය පිළිබඳ අමාත්‍ය රංජිත් මද්දුමබණ්ඩාර, නියෝජ්‍ය අමාත්‍ය නලීන් බණ්ඩාර, පොලිස්පති පූජිත් ජයසුන්දර යන මහත්වරු අද(13) දහවල් උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා හමුවුණි. එම හමුවෙන් අනතුරුව මාධ්‍ය වෙත අදහස් දක්වමින් උතුරේ මහ ඇමතිවරයා පැවසුවේ පොලිසිය, අපරාධ කල්ලි සහ මත්ද්‍රව්‍ය ජාවාරම්කරුවන් අතර සබඳතාවන් පවතින බවට තමා පොලිස්පතිවරයාට දැනුම් දුන් බවයි. ඒ සම්බන්ධයෙන් තමාට ද පැමිණිලි ලැබි ඇති අතර ඒ පිළිබඳ පරික්ෂණ පවත්වන බවට පොලිස්පතිවරයා ප්‍රකාශ කළ බව සී.වී විග්නේෂ්වරන් මහ ඇමතිවරයා මාධ්‍ය හමුවේ පැවසීය. “පොලිසියට හා වැරදිවලට සම්බන්ධ අයට කිට්ටු සම්බන්ධතා තියෙන නිසා වැරදි අපිට වළක්වා ගැනීමට බැරි යීම ගැන මම පෙන්වා දුන්නා.ඒකට හේතුව දකුනේ ඉදලා එන්නේ වැරදි කරපු අයද කියලා ඇහුවහම පොලිස්පතිතුමා කිව්වා එහෙම නැහැ කියලා. පොලිසියේ හා වැරදිකරුවන්ගේ කිට්ටු සම්බන්ධතා ගැන කිව්වහම එතුමා ඒක පිළිගත්තා. එතුමාටත් ඒ වගේ පැමිණිලි ඇවිත් තියෙනවා කිව්වා. මම සමහර දේවල් ගැන කිව්වා. මම ඒ ගැන මෙතන කියන්න කැමති නැහැ.ඒ ගැන වහාම පියවර ගන්නවා කිව්වා එතුමා. මත්කුඩු ජාවාරමට සම්බන්ධ අය හා පොලිසිය අතර කිට්ටු සම්බන්ධතා තියෙනවා කියලත් මම පෙන්වා දුන්නා. එතුමා ඒකත් පිළිගත්තා. ඒ සම්බන්ධයෙන් ලැබෙන පැමිණිලි ගැන පරීක්ෂණ කරනවා කිව්වා“", "URL": "https://sinhala.adaderana.lk/news.php?nid=92516", "Category": null, "Parent URL": null}