{"Source": "Adaderana", "Timestamp": "December 3, 2015 12:45 pm", "Headline": "පොලිස් නිලධාරීන්ට පහරදුන් 3ක් අත්අඩංගුවට", "News Content": "මාර්ග ආරක්ෂණ රාජකාරියේ නිරතව සිටි පොලිස් කොස්තාපල්වරුන් දෙදෙනෙකුට පහරදී ඔවුන් සතු දේපළ කොල්ල කෑ පුද්ගලයින් තිදෙනෙකු පිට්ටුගල ප්‍රදේශයේදී අත්අඩංගුවට ගෙන තිබේ.අදාළ පොලිස් කොස්තාපල්වරුන් දෙදෙනා කඩුවෙල - මාලබේ, මාර්ගයේ අතුරුගිරිය ප්‍රදේශයේ රාජකාරියේ නිරතව සිටියදී අධික වේගයෙන් ධාවනය වූ ත්‍රීරෝද රථයක් නතර කර පරීක්ෂා කිරීමට උත්සාහ දරා ඇති බව සඳහන්ය.එහිදී එම ත්‍රීරෝද රථයේ සිටි තිදෙනෙකු ගල්කටස් වර්ගයේ ගිනි අවියක් පොලිස් නිලධාරීන් දෙදෙනා වෙත එල්ල කර පහරදී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.එහිදී එක් නිලධාරියෙකුගේ ගෙල බැඳි රන් මාලය සහ ජංගම දුරකථනයද සැකකරුවන් විසින් කොල්ල කා පළාගොස් ඇත.මේ පිළිබඳ අදාළ නිලධාරීන් දෙදෙනා අතුරුගිරිය පොලිස් ස්ථානයට දැනුම්දීමෙන් අනතුරුව වහාම ක්‍රියාත්මක වූ පොලිස් කණ්ඩායමක් ත්‍රීරෝද රථය සහ සැකකරුවන් තිදෙනා අත්අඩංගුවට ගෙන ඇති බව සඳහන්ය.ඔවුන් සතුව තිබී ගිනි අවියක්, පතරොමක් සහ කිනිසි දෙකක් සොයාගෙන ඇති අතර සැකකරුවන් තංගල්ල හා තඹුත්තේගම ප්‍රදේශවල පදිංචිකරුවන් බව පොලීසිය පැවසුවේය.තුවාල ලැබූ පොලිස් නිලධාරීන් දෙදෙනා හෝමාගම රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=55490", "Category": null, "Parent URL": null}