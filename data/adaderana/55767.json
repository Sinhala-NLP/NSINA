{"Source": "Adaderana", "Timestamp": "December 17, 2015 08:37 am", "Headline": "නාවික හමුදාව කෝටි 22ක් උපයයි", "News Content": "ඇවන්ගාඩ් සමාගම විසින් සිදුකළ මුහුදු ආරක්ෂක මෙහෙයුම් නාවික හමුදාව වෙත භාරගැනීමෙන් පසුව ගතවූ මාසයක කාලය තුළ රුපියල් කෝටි 22ක ආදායමක් උපයා ඇති බව නාවික හමුදාව පවසයි.පසුගිය නොවැම්බර් මස 13 වැනිදා සිට අදාළ මෙහෙයුම් කටයුතු නාවික හමුදාව වෙත පවරා ගනු ලැබුවේය.අධි අවදානම් කලාප හරහා යාත්‍රා කෙරෙන නෞකා සඳහා ආරක්ෂාව සපයන මුහුදු ආරක්ෂක කණ්ඩායම්වලට අයත් අවි, උණ්ඩ ඇතුළු අනෙකුත් උපකරණ සඳහා ආරක්ෂාව සැපයීම සහ කළමනාකරණය රජය අපේක්ෂා කළ පරිදි මේ වන විට නාවික හමුදාව විසින් සාර්ථකව සිදුකරන බව සඳහන්ය. නොවැම්බර් මස 13 වනදා සිට දෙසැම්බර් මස 13වනදා දක්වා ගතවූ මාසයක කාලය තුළ ගාල්ල හා කොළඹ වරායන් ආශ්‍රිතව නාවික හමුදාව විසින් මෙහෙයුම් වාර 652ක් සිදුකර ඇත.එම මෙහෙයුම්වලින් ඉපැයූ රුපියල් කෝටි 22ක මුදල රජයේ ඒකාබද්ධ අරමුදලට ඍජුවම බැර කිරීමට පියවර ගෙන ඇති බව නාවික හමුදාව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55767", "Category": null, "Parent URL": null}