{"Source": "Adaderana", "Timestamp": "February 5, 2017 01:02 pm", "Headline": "වෛද්‍ය සිසුන්ට ඇහුන්කන්දිය යුතුයි-සයිටම් විරෝධී සටනට මහින්දත් එයි", "News Content": "මාළඹේ සයිටම් ආයතනයට එරෙහිව වෛද්‍ය සිසුන් ගෙනයන සටනට කඳුළු ගෑස්, බැට් ප්‍රහාර එල්ල කිරීම වැරදි බව හිටපු ජනාධිපති මහින්ද රාජපක්ෂ මහතා පවසයි.ඔවුන් තමන්ගේ අවනඩුව කියන්නට ජනාධිපතිවරයා සොයා යන්නේ එය කියන්නට වෙනත් කෙනෙකු නොමැති නිසා බව රාජපක්ෂ මහතා කියා සිටියේ ඊයේ කුරුණෑගල ප්‍රදේශයේ පැවති රැස්වීමකදීය.වෛද්‍ය සිසුන් අනාගතයේ වෛද්‍යවරුන් මෙන්ම අපේම දරුවන් නිසා ඔවුන්ට ඇහුන්කන්දිය යුතු බවත්, ඔවුන් ගේ ඉල්ලීම සාධරණ නම් ඒ සඳහා ක්‍රියා මාර්ග ගත යුතු බවත් රාජපක්ෂ මහතා කියා සිටියේය.ශ්‍රී ලංකා වෛද්‍ය සභාව ස්වාධීන ආයතනයක් බවත්, එයට ඇඟිලි ගැසිය යුතු නැති බවත්, වෛද්‍ය පීඨයකින් එළියට එන පුද්ගලයා වෛද්‍ය වෘත්තියට සුදුසුද නැද්ද යන්න තීරණය කිරීමේ අයිතිය වෛද්‍ය සභාවට තිබිය යුතු බවත්, එසේ නොමැති වුවහොත් සියලුමදෙනා වෛද්‍යවරුන් වීමට තීරණය කරනු ඇති බවත් ඔහු පෙන්වා දුන්නේය.මේ අතර ඊයේ දිනයේ හිටපු ජනාධිපති මහින්ද රාජපක්ෂ මහතා ඇතුළු ඒකාබද්ධ විපක්ෂයේ නියෝජිතයින් හමුවූ අවස්ථාවේදී සයිටම් විරෝධී සටනට සහයදෙන බව පැවසීයයි රජයේ වෛද්‍ය නිලධාරීන්ගේ සංගමයේ ලේකම් වෛද්‍ය නවීන්ද ද සොයිසා මහතා පවසයි.හෙට දිනයේ මේ ප්‍රශ්නය සම්බන්ධයෙන් ජවිපෙ නායක අනුර කුමාර දිසානායක ප්‍රමුඛ ජවිපෙ නියෝජිතයින් සමග සාකච්ඡා කිරීමට බලාපොරොත්තුවන බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=69171", "Category": null, "Parent URL": null}