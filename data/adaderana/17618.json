{"Source": "Adaderana", "Timestamp": "July 25, 2011 09:38 am", "Headline": "අගරපතන ගැටුම ගැන විශේෂ පරීක්ෂණයක්", "News Content": "අගරපතන පොලිසියට අනුයුක්ත ඩයගම පොලිසියේ නිලධාරීන් සහ ප්‍රදේශවාසීන් අතර ඇති වූ ගැටුම පිළිබඳ විශේෂ පරීක්ෂණයක් ආරම්භ කර තිබේ. මධ්‍යම පළාත නැගෙනහිර භාර ජ්‍යෙෂ්ඨ නියෝජ්‍ය පොලිස්පති නිහාල් සමරකෝන් මහතාගේ අධීක්ෂණයට යටතේ අදාළ පරීක්ෂණ පැවැත්වෙන බව වාර්තා වේ. ත්‍රිරෝද රථයකින් ගමන් කරමින්සිටි පුද්ගලයෙකුට පහර දීමේ සිද්ධියක් සම්බන්ධයෙන් ප්‍රදේශවාසීන් සහ පොලිසිය අතර ඊයේ මෙම ගැටුම්කාරී තත්ත්වය හට ගන්නා ලදී. එහි දී ඩයගම පොලිස් මුරපොළේ දේපළ වලට ද හානි සිදු වූ අතර පොලිස් නිලධාරීන් තිදෙනෙකු තුවාල ලැබූ බව වාර්තා විය. ඊයේ පස්වරුවේ ප්‍රදේශවාසීන් පොලිස් මුරපොළ ඉදිරිපිට උද්ඝෝෂණයක නිරත වූ අතර තත්ත්වය පාලනය කිරීම සදහා විශේෂ කාර්යය බලකා නිලධාරීන් කැඳවීමට ද සිදුවිය. මේ වන විට අදාළ මුරපොළේ සේවය කළ පොලිස් නිලධාරීන් ආගරපතන පොලිස් ස්ථානය වෙත මාරු කර යවා ඇති අතර වෙනත් නිලධාරීන් කණ්ඩායමක් මුරපොළේ සේවය සඳහා යොදවා තිබේ.", "URL": "https://sinhala.adaderana.lk/news.php?nid=17618", "Category": null, "Parent URL": null}