{"Source": "Adaderana", "Timestamp": "October 30, 2018 11:21 pm", "Headline": "වත්මන් දේශපාලන තත්ත්වය ගැන තවත් නිවේදනයක්", "News Content": "පටු පෞද්ගලික දේශපාලන අරමුණු පසෙකලා පැන නැගී ඇති අර්බුදකාරී තත්ත්වය විසඳා ගැනීමට ආණ්ඩුක්‍රම ව්‍යවස්ථාවට අනුකූලව කටයුතු කරන ලෙස ශ්‍රී ලංකා කතෝලික රදගුරු සම්මේලනය නිවේදනය කරයි. රට තුළ උද්ගත වී ඇති වත්මන් තත්ත්වය පිළිබඳ ශ්‍රී ලංකා කතෝලික රදගුරු සම්මේලනයේ විශේෂ සැලකිල්ල යොමු වී ඇති බව ද ඔවුන් පවසයි. කෙ‍සේ වෙතත් රට තුළ දේශපාලනික අස්ථාවරභාවයක් ඇති වුවහොත් එයින් මහජනතාව පීඩා විදින බව සියලු දෙනා මතකයේ තබා ගත යුතු බව ද එම සම්මේලනය නිවේදනය කරයි. අතීතයේ දී වේදනාකාරී තත්ත්වයක්ට මුහුණ පා ඇති බව ද ඔවුන් එම නිවේදනයෙන් දක්වා තිබේ. මේ නිසා මෙයට සම්බන්ධ සියලු පාර්ශවයන්ගෙන් දේශය හා ජනතාව ගැන සිතා ප්‍රඥාගෝචරව කටයුතු කරන ලෙස ද සම්මේලනය ඉල්ලීමක් කරයි. ‍ මෙම අර්බුදකාරී අවස්ථාවේ දී මේ සම්බන්ධයෙන් ගන්නා කුමන හෝ තීරණයක් වේවා ඒවා ආණ්ඩුක්‍රම ව්‍යවස්ථාවට අනුකූලව යමින් රටේ පවත්නා නීතිය හා ප්‍රජාතන්ත්‍රවාදය රැකෙන අයුරින් ගන්නා ලෙස ද ඔවුන් අවධාරණය කරයි. වඩා වැදගත් වන්නේ බලයේ රැදී සිටිම නොව ජනතාව සතු බලශක්තිය සහ අප ආදරණීය මාතෘ භූමියට උරුම වු භෞතික සම්පත් ද යන මේ කාරණා පිළිබඳ මනා අවබෝධයකින් ජනතා සේවය සහ රටේ සංවර්ධනය අරඹයා පෙළ ගැසීම බව ද ඔවුන් සඳහන් කරයි.", "URL": "https://sinhala.adaderana.lk/news.php?nid=98466", "Category": null, "Parent URL": null}