{"Source": "Adaderana", "Timestamp": "July 10, 2014 05:03 pm", "Headline": "වීසා නැතිව සිටි ඉන්දියානුවා තවදුරටත් රිමාන්ඩ්", "News Content": "වීසා බලපත්‍ර නොමැතිව වසර 19 ක කාලයක් මෙරට රැදීසිටීමේ චෝදනාව මත රක්ෂිත බන්ධනාගාර ගතකර සිටි ඉන්දීය ජාතිකයෙකු තවදුරටත් රක්ෂිත බන්ධනාගාර ගතකර තිබේ. සිද්ධියට අදාළ නඩුව අද අනුරාධපුර ප්‍රධාන මහේස්ත්‍රාත් අධිකරණයේ දී විභාගයට ගනු ලැබීය. එහිදී අදාළ ඉන්දීය ජාතිකයා ඇපමත මුදාහැරීම ප්‍රතික්ෂේප කළ අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු යුරේෂා ද සිල්වා මෙනවිය සැකකරු ලබන 15 වැනිදා දක්වා රක්ෂිත බන්ධනාගාර ගත කරන ලෙස නියෝගකර ඇත. එමෙන්ම සැකකරුට එරෙහිව අධිකරණය හමුවේ චෝදනා ගොනු කිරීම සඳහා සිද්ධිය සම්බන්ධ පැවැත් වූ විමර්ශන වල උදෘත නීතිපතිවරයා ලෙස යවන ලෙසට ද මහේස්ත්‍රාත්වරිය විසින් පොලිසියට නියෝගකර තිබේ. සැකකරු 1995 වසරේ දී ඉන්දියාවේ කේරළ ප්‍රාන්තයේ සිට ශ්‍රී ලංකාවට පැමිණ ඇති අතර මෙරට හෝටල් කිහිපයක සේවය කිරීමෙන් පසු ව්‍යාජ විදේශ ගමන් බලපත්‍ර යොදාගනිමින් විදෙස් ගතව ඇති බවට සිදුකළ මූලික විමර්ශන වලදී අනාවරණය වී ඇති බව ද පොලිසිය අධිකරණය හමුවේ ප්‍රකාශ කර තිබේ.", "URL": "https://sinhala.adaderana.lk/news.php?nid=44581", "Category": null, "Parent URL": null}