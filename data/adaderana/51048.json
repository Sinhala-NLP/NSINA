{"Source": "Adaderana", "Timestamp": "May 1, 2015 05:44 pm", "Headline": "ජෝන් කෙරී හෙට දිවයිනට - විශේෂ රථවාහන සැලැස්මක්", "News Content": "දෙදින නිල සංචාරයක් සඳහා ශ්‍රී ලංකාවට පැමිණීමට නියමිත අමෙරිකානු රාජ්‍ය ලේකම් ජෝන් කෙරී මහතා එරටින් පිටත්ව තිබේ.අද උදෑසන එරටින් පිටත්ව ඇති ජෝන් කෙරී මහතා හෙට දිවයිනට ළඟාවීමට නියමිතය.විදේශ කටයුතු අමාත්‍ය මංගල සමරවීර මහතාගේ ආරාධනයකට අනුව ජෝන් කෙරී මහතා මෙම සංචාරයේ නිරත වන බව සඳහන්ය.අමෙරිකානු රාජ්‍ය ලේකම්වරයෙකු මෙවැනි නිල සංචාරයක් සඳහා මෙරටට පැමිණෙන්නේ 1972 වසරට පසුව වීම විශේෂත්වයකි. කෙසේ වෙතත් සුනාමි ව්‍යසනයෙන් ශ්‍රී ලංකාවට ඇති වූ බලපෑම පිළිබඳ සොයාබැලීම සඳහා එවකට අමෙරිකානු රාජ්‍ය ලේකම් කොලින් පවෙල් 2005 වසරේදී මෙරටට පැමිණියේය.ජෝන් කෙරී මහතා සිය සංචාරය අතරතුරදී ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ, විදේශ කටයුතු අමාත්‍ය මංගල සමරවීර යන මහත්වරුන් ඇතුළු රජයේ ඉහළ පෙළේ නිලධාරීන් හමුවී සාකච්ඡා පැවැත්වීමට නියමිතය.මීට අමතරව දේශපාලන පක්ෂ නායකයින් හමුවී සාකච්ඡා පැවැත්වීමටද ඔහු අපේක්ෂා කරන බව සඳහන්ය.මේ අතර අමෙරිකානු රාජ්‍ය ලේකම්වරයාගේ මෙරට සංචාරය හේතුවෙන් හෙට සහ අනිද්දා යන දෙදින තුළ කොළඹ ප්‍රදේශ කිහිපයක විශේෂ රථවාහන සැලැස්මක් ක්‍රියාත්මක වන බව පොලීසිය පවසයි.රාජ්‍ය ලේකම්වරයා කටුනායක ජාත්‍යන්තර ගුවන්තොටුපළේ සිට අධිවේගී මාර්ගය ඔස්සේ ගාලු මුවදොර දක්වා දක්වා පැමිණීමට නියමිතව ඇති බැවින් හෙට පෙරවරු 7.45 සිට 8.30 දක්වා ඒ ආශ්‍රිත මාර්ග වල රථවාහන ගමනාගමනය සීමා කෙරෙන බව සඳහන්ය.දහවල් 12.20 සිට 12.30 දක්වා එන්.එස්.ඒ වටරවුමේ සිට ගාලු මුවදොර වටරවුම හරහා ගාලු පාරේ කොල්ලුපිටිය දක්වා රථවාහන ගමනාගමනය සීමා කිරීමට නියමිතය.එමෙන්ම පස්වරු 2.00 සිට පස්වරු 2.30 දක්වාත් පස්වරු 3.00 සිට පස්වරු 3.30 දක්වාත් කැලණි විහාරය අවට මාර්ග වල රථවාහන ගමනාගමනය සීමා කෙරෙන බව පොලීසිය පවසයි.ගාලු මුවදොර වටරවුමේ සිට කටුනායක අධිවේගී මාර්ගය හරහා කටුනායක ජාත්‍යන්තර ගුවන්තොටුපළ දක්වා මාර්ගය අනිද්දා පෙරවරු 10.15 සිට 11.00 දක්වා රථවාහන ගමනාගමනයට සීමා වනු ඇත.", "URL": "https://sinhala.adaderana.lk/news.php?nid=51048", "Category": null, "Parent URL": null}