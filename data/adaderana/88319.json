{"Source": "Adaderana", "Timestamp": "May 1, 2018 07:49 am", "Headline": "ජනපතිගේ මැයි දින පණිවිඩය", "News Content": "ලෝක කම්කරු දිනය නිමිත්තෙන් පණිවිඩයක් නිකුත් කරමින් ජනාධිපති මෛත්‍රීපාල සිරිසේන මහතා පෙන්වා දෙන්නේ මිනිස් ශිෂ්ටාචාරය ගොඩනැගුනේ අභියෝග හමුවේ නොසැලුනු මිනිස් ශ්‍රමයෙන් බවයි. සුළුතර සමාජ පංතියක හෝ කණ්ඩායමක අඩස්සියට පත් ශිෂ්ටාචාරයේ එම අසිරිමත් සොයා ගැනීම් පොදු මිනිස් අයිතියක් බවට හැරවුණේ ද නිදහස උදෙසා නොනැවති අරගල කළ මිනිස් පවුරෙහි ජවයෙන් බව ජනාධිපතිවරයා පෙන්වා දෙයි. එදාමෙදා තුර මිනිස් නිදහස සහ අයිතිවාසිකම් වෙනුවෙන් ලේ දහදිය වැගුරූ සමස්ත කම්කරු ජනයා වෙත ආචාරය පුද කරන බව ජනාධිපති මෛත්‍රීපාල සිරිසේන මහතා පෙන්වා දෙයි.", "URL": "https://sinhala.adaderana.lk/news.php?nid=88319", "Category": null, "Parent URL": null}