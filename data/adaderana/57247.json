{"Source": "Adaderana", "Timestamp": "February 15, 2016 04:56 pm", "Headline": " GMOA අනතුරු අඟවයි", "News Content": "දේශපාලන බලපෑම් වලින් තම සංගමයේ ඉහළ සාමාජිකත්වය අකර්මන්‍ය කළ නොහැකි බවත්, එසේ කළහොත් නැවත දැනුම්දීමකින් තොරව වෘත්තීය ක්‍රියාමාර්ගයකට යන බවත්, රජයේ වෛද්‍ය නිලධාරීන්ගේ සංගමය අනතුරු අඟවයි.විශේෂඥ වෛද්‍යවරුන්ගේ නාමාවලියක්‌ සැකසීම හා විදෙස්‌ වෛද්‍යවරුන්ගේ සුදුසුකම් ඇගයීමට ක්‍රමවේදයක්‌ නමින් රජයේ වෛද්‍ය නිලධාරීන්ගේ සංගමය පළකර ඇති ග්‍රන්ථයක් ගැන අපරාධ පරීක්ෂණ පරීක්ෂණ දෙපාර්තමේන්තුව පරීක්ෂණ ආරම්භ කර ඇති බවත්, ඒ සඳහා ප්‍රකාශ ලබා ගැනීමට සංගමයේ සභාපතිවරයාද කැඳවීමට නියමිතව ඇති බවත් එම සංගමය කියයි.වෛද්‍ය පනතේ සංශෝධනය නොකළ කොටසක්‌ නීතිපති දෙපාර්තමේන්තුවේ ද අනුමැතියකින් තොරව මෙම ග්‍රන්ථයට ඇතුළත් කළේ කෙසේද යන්න ගැන මෙසේ ප්‍රශ්න කිරීමට සුදානම් බව ද එහි ලේකම් වෛද්‍ය නලීන්ද හේරත් මහතා කීවේය.ඒ මහතා අද (15) මාධ්‍ය හමුවක් පවත්වමින් මේ බව කියා සිටි අතර එහිදී ඔහු පැවසුවේ දේශපාලනඥයින්ට අවශ්‍ය පරිදි තම සංගමය හැසිරවිය නොහැකි බවයි.විසිදහසකට ආසන්න සාමාජිකත්වය, ශාකා සමිති 106ක් හා මධ්‍යම කාරක සභාවකින් සමන්විත බවත්, රජයේ වෛද්‍ය නිලධාරීන්ගේ සංගමයේ ඉහළ සාමාජිකත්වය දේශපාලන බලපෑම් වලින් අකර්මන්‍ය කිරීමට උත්සාහ කළොත් සිය සංගමයේ සාමාජිකත්වය අවශ්‍ය වේලාවට නිවැරදි තීන්දුව ගනු ඇති බවද හෙතෙම කීවේය.අපරාධ පරීක්ෂණ දෙපාර්තමේන්තුව ලවා මෙලෙස තම සාමාජිකත්වය අපහසුතාවට පත්කිරීමට පියවර ගන්නේ නම් නැවත දැනුම්දීමකින් තොරව වෘත්තීය ක්‍රියාමාර්ගයකට එළඹෙන බව හෙතෙම පැවසීය.", "URL": "https://sinhala.adaderana.lk/news.php?nid=57247", "Category": null, "Parent URL": null}