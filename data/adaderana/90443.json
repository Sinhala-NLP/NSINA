{"Source": "Adaderana", "Timestamp": "June 6, 2018 01:04 pm", "Headline": "දුම්රිය මාර්ගයේ ඉදිකිරීම් කටයුතු නිසා බොන්න වතුර නැතුව දුක්විඳින පලවින්න ජනතාවගේ දුක", "News Content": "මාතර බෙලිඅත්ත දුම්රිය මාර්ගයේ ඉදිකිරීම් කටයුතු හේතුවෙන් පලවින්න හා ඒ අවට ප්‍රදේශවල පානීය ජලය ලබා ගන්නා ලිං සිඳී යාමත් සමඟ එම ප්‍රදේශවල ජනතාව දැඩි දුෂ්කරතාවයට පත්ව සිටියි. සිය පානීය ජල අවශ්‍යතාව සපුරා ගැනීමට හැකි කඩිනම් විසදුමක් ලබා දෙන ලෙස ඔවුන් බලධාරීන්ගෙන් ඉල්ලා සිටියි. මාතර බෙලිඅත්ත දුම්රිය මාර්ගයේ වැඩකටයුතු ආරම්භ කර ඇත්තේ 2012 වර්ෂයේදීය. දුම්රිය මාර්ගයේ ඉදිකිරීම් කටයුතු සමඟ මීට වසර දෙකක පමණ කාලයක සිට පලවින්න ප්‍රදේශයේ බීමට ජලය ලබා ගන්නා ලිං සියල්ල සිදියාමට පටන්ගත් බව ප්‍රදේශයේ ජනතාව පෙන්වා දෙයි. පලවින්න හා අවට ප්‍රදේශ බොහොමයක පවුල් 30ක පමණ ජනතාවක් ලිං ජලය මඟින් සිය පානීය ජල අවශ්‍යතාවය සපුරා ගනු ලැබුවත් අද වන විට ජලය නොමැතිකම හේතුවෙන් දැඩි දුෂ්කරතාවයට පත්ව සිටින බව අද දෙරණ වාර්තාකරු පැවසීය. ලිංවල ජලය සිදී යාමත් සමඟ සතියකට වරක් ලීටර් 20ක ජල ප්‍රමාණයක් ලබා දීමට මාර්ග ඉදිකිරීමේ සමාගම පියවර ගත්තත් එය තමන්ට ප්‍රමාණවත් නොමැති බැවින් කඩිනමින් බලධාරීන්ගේ අවධානය මේ සම්බන්ධයෙන් යොමු කරන ලෙස ඔවුන් ඉල්ලා සිටියි.", "URL": "https://sinhala.adaderana.lk/news.php?nid=90443", "Category": null, "Parent URL": null}