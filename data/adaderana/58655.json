{"Source": "Adaderana", "Timestamp": "March 27, 2016 08:41 pm", "Headline": "කුඩු කිලෝ 3ක් සමග 7ක් දැලේ", "News Content": "ශ්‍රී ලංකාව ඇතුළු රටවල් 03ක් ආශ්‍රිතව සිදු කරගෙන ගිය මහා පරිමාන හෙරොයින් ජාවාරමක තොරතුරු හෙළිව තිබේ.කටුනායක බණ්ඩාරනායක ජාත්‍යන්තර ගුවන් තොටුපොළේදී මාලදිවයින් ජාතිකයින් දෙදෙනෙකු පොලිස් මත්ද්‍රව්‍ය නාශක කාර්යාංශය විසින් අත්අඩංගුවට ගත් අතර ඔවුන්ගෙන් ලත් තොරතුරු මත තවත් සැකකරුවන් දෙදෙනෙකු අත්අඩංගුවට ගෙන තිබේ.ඔවුන්ද මාලදිවයින් ජාතිකයින් බව පොලීසිය සඳහන් කළේය.මොවුන්ගේ ගමන් මළු තුළ ඉතා සූක්ෂම ලෙස සඟවා තිබූ හෙරොයින් තොගයක් පොලිස් මත්ද්‍රව්‍ය නිවාරණ කාර්යාංශය විසින් සොයා ගෙන තිබේ.එම හෙරොයින්වල බර කිලෝග්‍රෑම් 03ක ආසන්න බව පොලීසිය සඳහන් කළේය.ඒ අනුව මොවුන් සම්බන්ධයෙන් වැඩිදුර විමර්ශන කළ පොලිස් මත්ද්‍රව්‍ය කාර්යාංශය මෙම ජාවාරමට සම්බන්ධ මෙරට පුද්ගලයින් තිදෙනෙකු ද අත්අඩංගුවට ගනු ලැබීය.ඒ අනුව මෙම ජාවාරමට සම්බන්ධ සැකකරුවන් හත් දෙනෙකු මෙලෙස අත්අඩංගුවට ගනු ලැබූ අතර මොවුන් ශ්‍රී ලංකාව, මාලදිවයින, පාකිස්ථානය කේන්ද්‍රකර ගනිමින් මෙම ජාවාරම සිදු කරන බවට තොරතුරු අනාවරණය වී ඇත.අත්අඩංගුවට ගත් සැකකරුවන් මීගමුව අධිකරණයට ඉදිරිපත් කිරීමට නියමිතය.මේ සම්බන්ධයෙන් පොලිස් මත්ද්‍රව්‍ය කාර්යාංශය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=58655", "Category": null, "Parent URL": null}