{"Source": "Adaderana", "Timestamp": "May 29, 2014 03:27 pm", "Headline": "හතර තුන කළාට රුහුණ සිසුනුත් පාරට බසී", "News Content": "සිව්අවුරුදු සම සෞඛ්‍ය උපාධි පාඨමාලාව වසර තුන දක්වා අඩු කිරීමට එරෙහිව රුහුණු විශ්ව විද්‍යාලයීය මහ ශිෂ්‍ය සංගමය උද්ඝෝෂණයක නිරත වී තිබේ. පාඨමාලා කප්පාදුවට එරෙහිව සම සෞඛ්‍ය පීඨ සිසුන් විසින් ගාල්ල නගරයේ ආරම්භ කරන ලද සත්‍යග්‍රහයට අදට දින 150ක් සැපිරීම නිමිත්තෙන් මෙම උද්ඝෝෂණය ක්‍රියාත්මක කළ බව රුහුණු විශ්ව විද්‍යාලයීය මහ ශිෂ්‍ය සංගමය සඳහන් කළේය. අද දහවල් 12 සිට පැයක කාලයක් රුහුණු විශ්ව විද්‍යාලයීය වැල්ලමඩම පරිශ්‍රය ඉදිරිපිට මෙම උද්ඝෝෂණය පවත්වා ඇත. උද්ඝෝෂණය සඳහා විශ්ව විද්‍යාලයේ සියලුම පීඨ වල සිසුන් එක්ව සිටි බව රුහුණු විශ්ව විද්‍යාලයීය මහ ශිෂ්‍ය සංගමය සඳහන් කළේය. සම සෞඛ්‍ය උපාධි කාලසීමාව වසර තුනක් දක්වා අඩු කිරීමට එරෙහිව පේරාදෙණිය විශ්ව විද්‍යාලයීය සම සෞඛ්‍ය පීඨ සිසුන් ද පසුගිය 22දා සත්‍යග්‍රහයට අදට දින 150ක් සැපිරීම නිමිත්තෙන් අද පේරාදෙණිය, ගලහ මංසන්ධියේදී සිසුන් විරෝධතාවයක නිරත විය.", "URL": "https://sinhala.adaderana.lk/news.php?nid=43578", "Category": null, "Parent URL": null}