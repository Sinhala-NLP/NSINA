{"Source": "Adaderana", "Timestamp": "January 19, 2012 12:27 pm", "Headline": "ජාතික ප්‍රශ්නයට විසඳුම් සොයන්න සෙනෙට් මණ්ඩලයක්", "News Content": "ජාතික ප්‍රශ්නයට විසඳුම් සෙවීම සඳහා සෙනෙට් මණ්ඩලයක් පිහිටුවීමට කටයුතු කරන බව ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා පවසයි. එමගින් පළාත් සභා සහ මධ්‍යම රජය අතර මනා පාලන සබඳතාවයක් පවත්වාගෙන යා හැකි බව අමාත්‍යවරයා කියා සිටියේ අද(19) රජයේ ප්‍රවෘත්ති දෙපාර්තමේන්තුවේ කැඩිනට් තීරණ දැනුම් දීමේ මාධ්‍ය සාකච්ඡාවට එක්වෙමිනි. සුළුතර ජාතීන් සෙනෙට් මණ්ඩලය තුළ නියෝජනය කිරීම තුළින් ප්‍රජාතන්ත්‍රවාදය වඩාත් ආරක්ෂා කරගැනීමට හැකිවන නිසාත්, විවිධ තැන්වල සාකච්ඡා කළ ද අවසන් තීරණ ගනු ලබන්නේ පාර්ලිමේන්තුව තුළ නිසාත් මෙම තීරණය වඩා වැදගත් වන බව හෙතෙම අවධාරණය කළේය. ඉඩම් හා පොලිස් බලතල සම්බන්ධව රජය තම ස්ථාවරය ප්‍රකාශයට පත්කර ඇති බවත්, එසේ වුවද ඒ සම්බන්ධව තවමත් සාකච්ඡා කෙරෙමින් පවතින බවත් අමාත්‍යවරයා පෙන්වාදුන්නේය. අන් බොහෝ රටවලට සාපේක්ෂ්ව මෙරට සුපිරි ප්‍රජාතන්ත්‍රවාදයක් ක්‍රියාත්මක වන බව ද වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21499", "Category": null, "Parent URL": null}