{"Source": "Adaderana", "Timestamp": "April 14, 2012 12:02 pm", "Headline": "මැදිහත්කරුවන් නොමැතිව ඉන්දීය නියෝජිතයින් ද්‍රවිඩ ජාතිකයින් හමුවිය යුතුයි", "News Content": "ශ්‍රී ලංකාවට පැමිණෙන ඉන්දීය පාර්ලිමේන්තු නියෝජිත කණ්ඩායම මැදිහත්කරුවන්ගේ දායකත්වයකින් තොරව ද්‍රවිඩ ජාතිකයින් හමුව සාකච්ඡා පැවැත්විය යුතු බව ද්‍රවිඩ ජාතික සන්ධාන පාර්ලිමේන්තු මන්ත්‍රී එස්. ශ්‍රීධරන් මහතා පවසයි. යුද්ධයෙන් විපතට පත් ප්‍රදේශවල නැවත පදිංචි කිරීමේ කටයුතු හා දේශපාලන ක්‍රියාවලිය නිරීක්ෂණය කිරීම සඳහා මෙම ඉන්දීය පාර්ලිමේන්තු නියෝජිත කණ්ඩායම අප්‍රේල් මස 16 වන දින ශ්‍රී ලංකාවට පැමිණීමට නියමිතය. අදාළ නියෝජිතයින් විසින් එල්.ටී.ටී.ඊ සංවිධානය සමග අවසන් යුද ගැටුම් පැවති මුල්ලිවයික්කාල් වැනි ප්‍රදේශ පරීක්ෂාවට ලක්කිරීම ද අවශ්‍ය වන බව එස්. ශ්‍රීධරන් මන්ත්‍රීවරයා ප්‍රකාශ කර තිබේ. ඊයේ පැවති රැස්වීමක දී අදහස් දක්වමින් මන්ත්‍රීවරයා මෙම කරුණු දක්වා ඇති බව ඉන්දීය මාධ්‍ය වාර්තා කරයි. ද්‍රවිඩ ජනතාව වෙනුවෙන් නිවාස 50, 000 ක් ඉදිකිරීම සඳහා ඉන්දීය සහයෝගය හිමිව තිබුණ ද තවමත් ඉදිකර ඇත්තේ නිවාස 1000 ක් බවට ශ්‍රීධරන් මහතා චෝදනා කරයි. ජලය හා ආහාර ඇතුළු මූලික පහසුකම් හෝ නොමැතිව තවමත් ද්‍රවිඩ ජාතිකයින් 40, 000 ට ආසන්න ප්‍රමාණයක් සරණාගත කඳවුරුවල රැඳීසිටින බව ද ඔහු පෙන්වා දී ඇත. චෙට්ටිකුලම් සරණාගත කඳවුරෙහි තවමත් සරණාගතයින් කොටුකර රඳවා ඇති බවත්, මුල්ලිවයික්කාල්හි සරණාගතයින් තවමත් ඔවුන්ගේ ඉඩම්වල නැවත පදිංචි කර නොමැති බවත් පාර්ලිමේන්තු මන්ත්‍රී එස්. ශ්‍රීධරන් මහතා සඳහන් කර ඇති බව ඉන්දීය මාධ්‍ය වාර්තා පවසයි. ද්‍රවිඩ ජාතකයින් වෙසෙන ප්‍රදේශවල වාර්ගික අනුපාතය වෙනස් කිරීමේ අරමුණින් රජය විසින් එම ප්‍රදේශවලට සිංහල ජාතිකයින් රැගෙනඒමට කටයුතු කරන බව ද හෙතෙම පෙන්වා දී ඇති බව එම මාධ්‍ය වාර්තා කරයි. එමෙන්ම ශ්‍රී ලංකා රජය විසින් එක්සත් ජාතීන්ගේ මානව හිමිකම් කවුන්සිලයේ දී සම්මත වූ යෝජනාව ක්‍රියාවට නැංවීම හා ද්‍රවිඩ ජනතාව සම්බන්ධ ගැටලු වෙනුවෙන් ස්ථිර දේශපාලන විසඳුමක් ක්‍රියාවට නැංවීම පිළිබඳව සැකයක් පවතින බව ද වැඩිදුරටත් අදහස් දක්වමින් ශ්‍රීධරන් මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=23501", "Category": null, "Parent URL": null}