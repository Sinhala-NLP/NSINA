{"Source": "Adaderana", "Timestamp": "June 6, 2010 01:39 pm", "Headline": "අයිෆා පෙන්වා සීපා ගන්න යනවා -විජිත", "News Content": "අයිෆා සම්මාන උළෙල තුළින් විශාල ප්‍රතිලාභ ප්‍රමාණයක් ලබාගැනීමේ හැකියාව පැවතිය ද රජයේ අකාර්යක්ෂමතාවය එම අවස්ථාව අහිමිව ගිය බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී විජිත හේරත් මහතා පවසයි. එමෙන්ම රජය මෙම අයිෆා උළෙල පෙන්වමින් සීපා ගිවිසුම අත්සන් කිරීමට උත්සාහ කරන බව ද ඔහු ප්‍රකාශ කරයි. මහා ඝෝෂාවකින් පමණක් අයිෆා අවසන් වූ බව ඒ මහතා පෙන්වාදෙයි. විශාල මුදලක් වියදම් කළ ද ඒ තුළින් අපේක්ෂිත අරුමුණු ඉටුකරගත නොහැකි වූ බව ද විජිත හේරත් මහතා සඳහන් කරයි. පසුගිය කාලයේ ගංවතුර නිසා අසරණ වූ විශාල ජන පිරිසක් තවමත් කුසගින්නේ සිටියදී ශ්‍රී ලංකාවේ කලාවට ද කිසිදු යහපත් ප්‍රතිඵලයක් ඇති නොකළ අයිෆා වැනි ඉන්දීය සිනමා සම්මාන උළෙලක් වෙනුවෙන් රජය අනවශ්‍ය ලෙස විශාල මුදලක් වියදම් කර ඇති බවට හේරත් මහතා චෝදනා කරයි. ඔහු පෙන්වාදෙන ආකාරයට ශ්‍රී ලංකාවේ පැවති මෙම අයිෆා සම්මාන උළෙල ඉදිරියේදී විවේචනයට ලක්විය හැකිය. එමෙන්ම ජනාධිපතිවරයා මෙන්ම ෂාරුක් ඛාන්, ඓශ්වර්යා රායි වැනි සුපිරි බොලිවුඩ් නළු නිළියන් ද සහභාගි නොවූ මෙවර අයිෆා සම්මාන උළෙල මනාලිය හා මනාලයා නොමැති මංගල්‍ය උත්සවයක් වැනි බව ද විජිත හේරත් මහතා අවධාරණය කරයි.", "URL": "https://sinhala.adaderana.lk/news.php?nid=8843", "Category": null, "Parent URL": null}