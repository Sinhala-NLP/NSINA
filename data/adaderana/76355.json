{"Source": "Adaderana", "Timestamp": "August 16, 2017 11:23 am", "Headline": "සමෘද්ධි සංශෝධන චක්‍රලේඛනය අවලංගු වෙයි", "News Content": "සමෘද්ධි සංශෝධන චක්‍රලේඛය අවලංගු කිරීමට ඒ සඳහා පත් කළ අමාත්‍ය අනු කමිටුව තීරණය කර තිබේ.සමෘද්ධි ප්‍රතිලාභය සම්බන්ධයෙන් සොයා බැලීම සඳහා අමාත්‍ය අනු කමිටුව පත් කර තිබු අතර එම කමිටුව අද(16) පෙරවරුවේ රැස් වූ බව අමාත්‍ය මහින්ද අමරවීර මහතා සඳහන් කළේය. එහිදී සමෘද්ධි සංශෝධන චක්‍රලේඛය අවලංගු කර සමෘද්ධි ප්‍රතිලාභ ලබාදීමේ ක්‍රියාවලිය පෙර පරිදි සිදු කිරීමට එම කමිටුව තීරණය කළ බව අමාත්‍යවරයා කියා සිටියේය.සමෘද්ධි ප්‍රතිලාභ කප්පාදු කර ඇති බව පවසමින් පසුගිය දින කිහිපය පුරා ප්‍රදේශ රැසක සමෘද්ධිලාභීන් විරෝධතා ක්‍රියාත්මක කර තිබුණි.අද දිනයේ ද මාතර සහ හම්බන්තොට දිස්ත්‍රික්කවල සමෘද්ධිලාභීන් ප්‍රදේශ කිහිපයක විරෝධාතවල නිරත වූ බව අද දෙරණ වාර්තාකරුවන් සඳහන් කළේය.අම්බලන්තොට ප්‍රදේශයේ පැවැති එවැනි විරෝධතාවක් හේතුවෙන් මාතර කතරගම මාර්ගයේ ගමනාගමන කටයුතුවලට ද අද පෙරවරුවේ බාධා පැමිණියේය. මේ අතර සමෘද්ධි සහනාධාරය කිසිසේත් කප්පාදු කිරීමක් නොකරන බව ජනාධිපති මෛත්‍රීපාල සිරිසේන මහතා කියා සිටියේය.පසුගිය (11) දා ඇඹිලිපිටියේදී ඉඩම් ඔප්පු ලක්ෂයක් ලබාදීමේ වැඩපිළිවෙළ යටතේ පැවති උත්සවයකට එක්වෙමින් ඒ මහතා මේ බව කියා සිටියේය.එමෙන්ම වත්මන් රජය තීන්දු ගනු ලබන්නේ ජනතාවගේ ආර්ථිකය පිළිබඳව සිතමින් බව ජනාධිපතිවරයා එහිදී කියා සිටියේය.එමෙන්ම සමෘද්ධි සහනාධාර හිමිවිය යුතු පවුල් සොයා ඒවා ලබාදීමට කටයුතු කරන බවත්, සහනාධාර කප්පාදු කිරීමක් හෝ අඩු කිරීමක් සිදුනොකරන බවත් ජනාධිපතිවරයා කියා සිටියේය.එමෙන්ම ජනාධිපතිවරයා කියා සිටියේ මේ සම්බන්ධයෙන් දේශපාලන උසිගැන්වීම් මෙන්ම නොමඟ යැවීම් රැසක්ද දක්නට ලැබෙන බවයි.මේ අතර ආණ්ඩුව ජනතාවගේ සහනාධාර කප්පාදු කරමින් දිළිඳුකම පිටු දැකීමේ වර්ෂය සැමරීමට සූදානම් වන බව සමස්ත ලංකා සමෘද්ධි නිලධාරීන්ගේ සංගමය කියා සිටියේය.එම සංගමයේ ප්‍රධාන ලේකම් ජගත් කුමාර මහතා පෙන්වා දෙන්නේ ජනතාවට ලැබුණු සහනාධාර කපාහරිමින් ආණ්ඩුව තම ප්‍රතිරූපය ගොඩනගා ගැනීමේ උත්සහයක නිරතව සිටින බවයි.එහිදී වැඩිදුරටත් අදහස් දක්වමින් ජගත් කුමාර මහතා ප්‍රකාශ කළේ රජය ගෙන යන මෙම වැඩපිළිවෙළට විරුද්ධව ඉදිරි සතිය තුළ රට පුරා විරෝධතා රැල්ලක් සූදානම් කරන බවයි.", "URL": "https://sinhala.adaderana.lk/news.php?nid=76355", "Category": null, "Parent URL": null}