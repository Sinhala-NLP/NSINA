{"Source": "Adaderana", "Timestamp": "May 19, 2015 10:41 am", "Headline": "මානුෂවාදී නීතිය පිළිබඳ කලාපීය සමුළුව ඇරඹේ", "News Content": "අන්තර්ජාතික මානුෂවාදී නීතිය පිළිබඳ කලාපීය සමුළුව මෙවර ශ්‍රී ලංකාවේදී පැවැත්වීමට කටයුතු යොදා තිබේ.ඒ අනූව එම සමුළුව අදත් හෙටත් කොළඹදී පැවැත්වීමට කටයුතු යොදා ඇති බව ජාත්‍යන්තර රතුකුරුස සංවිධානය කියයි.මේ ඒ සම්බන්ධයෙන් එම සංවිධානය විසින් නිකුත් කළ මාධ්‍ය නිවේදනයකි. අන්තර්ජාතික මානුෂවාදී නීතිය පිළිබඳ කලාපීය සමුළුව ශ‍්‍රී ලංකාවේ දී. කොළඹ (ජාරකුක) අන්තර්ජාතික මානුෂවාදී නීතිය පිළිබඳ හය වැනි දකුණු ආසියානු කලාපීය සමුළුව මැයි මස 19 දා සිට 21 දා දක්වා කොළඹදී පැවැත්වෙයි. එය සංවිධානය කරනු ලබන්නේ ශ‍්‍රී ලංකා රජය සහ ජාත්‍යන්තර රතු කුරුස කමිටුව විසිනි.සමුළුව විවෘත කිරීමේ අවස්ථාවේ ප‍්‍රධාන ආරාධිතයා වන විදේශ කටයුතු නියෝජ්‍ය ඇමති අජිත් පී. පෙරේරා මහතාය. ඇෆ්ගනිස්තානය, බංග්ලාදේශය, භූතානය, ඉරානය, මාලදිවයින, සහ පාකිස්ථානය යන රටවල ප‍්‍රධාන අමාත්‍යාංශ, පාර්ලිමේන්තු, අධිකරණය සහ සන්නද්ධ හමුදා නියෝජනය කරමින් නම් කරන ලද 40 දෙනෙකු පමණ මෙම සම්මන්ත‍්‍රණයට සහභාගි වනු ඇත. මෙහිදී ශ‍්‍රී ලංකාව නියෝජනය කරනු ලබන්නේ විදේශ කටයුතු අමාත්‍යාංශයේ, නීතිපති දෙපාර්තමේන්තවේ, නීති කෙටුම්පත් දෙපාර්තමේන්තුවේ සහ ශ‍්‍රී ලංකා යුද හමුදාවේ නිලධාරීන් විසිනි. කලාපයේ සහ ජාත්‍යන්තර රතු කුරුස කමිටුවේ අන්තර්ජාතික මානුෂවාදී නීතිය පිළිබඳ විශේෂඥයන් මෙහි සම්පත්දායකයන් වන අතර සහභාගිවන්නන් අන්තර්ජාතික මානුෂවාදී නීතිය පිළිබඳව තම මත හා අදහස් හුවමාරු කරගනිමින් මෙම නීති සමුදාය පිළිගැනීම සහ පිලපැදීම ඉහළ තලයට පත් කිරීම පිණිස එකට එක්වී වැඩකරනු ඇත.ශ‍්‍රී ලංකාවේ ජාත්‍යන්තර රතු කුරුස කමිටු දූත මණ්ඩලයේ ප‍්‍රධානි ෂෙරන් පොලනි මහත්මිය පවසන්නේ ගතවූ කාලය තුළ සන්නද්ධ ගැටුම් විකාශයේ ස්වරූපය අනුව ප‍්‍රතිචාර දැක්වීමට අන්තර්ජාතික මානුෂවාදී නීතියට සිදුව ඇති බවයි. (අන්තර්ජාතික මානුෂවාදී නීතිය) මෙම සමුළුවේ තේමාවෙන් පිළිබිඹු වන්නේ මෙම අභියෝග සහ වර්ධනයන් වන අතර ඉන් ඇතැම් කරුණු ගැන මෙම සමුළුවේදී විශේෂ අවධානය යොමු කොට සාකච්ඡ‍ා කරනු ඇත.අන්තර්ජාතික මානුෂවාදී නීතිය පිළිබඳ ප‍්‍රථම කලාපීය සමුළුව ජාත්‍යන්තර රතු කුරුස කමිටුවේ සහ නේපාල රජයේ සම අනුග‍්‍රහයෙන් 2009 වසරේදී පවත්වන ලදී. එතැන් සිට ජාත්‍යන්තර රතු කුරුස කමිටුව තවත් සමුළු හතරක් කලාපයේ ආණ්ඩු සමග එක්ව බංග්ලාදේශය (2010) මාලදිවයින(2011) භූතානය (2012) සහ නේපාලය(2014) යන රටවල පවත්වන ලදී.1949 ජිනීවා සම්මුති සහ ඒවායේ අතිරේක සන්ධාන යටතේ අන්තර්ජාතික වශයෙන් පිළිගෙන ඇති වරම පදනම් කොට ගෙන ජාත්‍යන්තර රතු කුරුස කමිටුව අන්තර්ජාතික මානුෂවාදී නීතියට ගරු කිරීම ප‍්‍රවර්ධනය කරයි.", "URL": "https://sinhala.adaderana.lk/news.php?nid=51430", "Category": null, "Parent URL": null}