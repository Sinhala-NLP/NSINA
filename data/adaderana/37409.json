{"Source": "Adaderana", "Timestamp": "September 15, 2013 08:24 am", "Headline": "මැතිවරණ ප්‍රචාරක කටයුතු බදාදා රැයින් අවසන්", "News Content": "උතුර, මධ්‍යම සහ වයඹ පළාත් සභා ඡන්ද විමසීමට අදාළ ප්‍රචාරක කටයුතු ලබන බදාදා මධ්‍යම රාත්‍රියෙන් අවසන් වේ. නීති විරෝධී ලෙස ප්‍රදර්ශනය කර ඇති පෝස්ටර්, කටවුට් සහ බැනර් ඉවත් කිරීම සඳහා පොලීසිය සමඟ එක්ව අද සිට විශේෂ වැඩපිළිවෙළක් ක්‍රියාත්මක කරන බව මැතිවරණ මහලේකම් කාර්යාලය සඳහන් කළේය. මේ අතර පළාත් සභා ඡන්ද විමසීමට අදාළව තාවකාලික හැඳුනුම්පත් නිකුත් කිරීම අදින් අවසන් වේ. ඡන්දය භාවිත කිරීම සඳහා පිළිගත් හැඳුනුම්පතක් ඉදිරිපත් කළ යුතු අතර මෙතෙක් එවැනි හැඳුනුම්පතක් නොමැති පුද්ගලයින් අද දිනය තුළ ග්‍රාම නිලධාරීවරුන් මාර්ගයෙන් තාවකාලික හැඳුනුම්පතක් ලබාගත යුතුය. වලංගු විදේශ ගමන් බලපත්‍රය, ජාතික හැඳුනුම්පත, රජයේ විශ්‍රාමික හැඳුනුම්පත, වැඩිහිටි හැඳුනුම්පත, පූජක පක්ෂය සඳහා නිකුත් කරන හැඳුනුම්පත ඡන්දය ප්‍රකාශ කිරීම සඳහා භාවිත කළ හැකිය. 2011 වසරේදී මැතිවරණ දෙපාර්තමේන්තුව මගින් නිකුත් කළ තාවකාලික හැඳුනුම්පත, 2012 ඡන්ද නාමලේඛනයට අනුව වලංගු කරගැනීමෙන් ද ඡන්දය භාවිත කිරීම සඳහා යොදාගත හැකි බව මැතිවරණ මහලේකම් කාර්යාලය සඳහන් කළේය. මේ අතර උතුර, මධ්‍යම සහ වයඹ පළාත් සභා ඡන්ද විමසීම්වලට අදාළව මැතිවරණ නීති උල්ලංඝණය කිරීම් පිළිබඳ පැමිණිලි 140ක් ලැබී ඇති බව පොලිස් මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා කීය. මේ අතර පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේ ඡන්ද විමසීම සම්බන්ධ පැමිණිලි 430ක් තම සංවිධානය වෙත වාර්තා වී ඇති බවය. කෙසේ වුවද මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය පවසන්නේ උතුරු පළාතේ මැතිවරණ ප්‍රචණ්ඩ ක්‍රියා සිදුවීම් අවම මට්ටමක පවතින බවය. මේ වන විට ඡන්ද විමසීම සම්බන්ධ පැමිණිලි 493ක් ලැබී ඇති බව නිදහස් හා සාධාරණ මැතිවරණයක් සඳහා වු ජනතා ව්‍යාපාරය සඳහන් කළේය.", "URL": "https://sinhala.adaderana.lk/news.php?nid=37409", "Category": null, "Parent URL": null}