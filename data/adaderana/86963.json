{"Source": "Adaderana", "Timestamp": "April 5, 2018 10:41 am", "Headline": " ගෝඨාභයගේ තහනම් නියෝගය දික්වෙයි", "News Content": "පොදු දේපල පනත යටතේ හිටපු ආරක්ෂක ලේකම් ගෝඨාභය රාජපක්ෂ මහතා අත්අඩංගුවට ගැනීම වළක්වාලමින් පනවා තිබෙන තහනම් නියෝගය ජුලි මස 3 වනදා දක්වා දීර්ඝ කිරීමට අභියාචනාධිකරණය නියම කර තිබේ. හිටපු ආරක්ෂක ලේකම්වරයා විසින් ගොනුකර තිබූ පෙත්සමක් විභාගයට ගැනීමට අවසර දෙමින් අභියාචනාධිකරණ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල මෙසේ තහනම් නියෝගය දීර්ඝ කිරීමට නියම කර තිබේ. එහෙත් මෙම සිද්ධියට අදාළ පරීක්ෂණ පැවැත්වීමට මෙම තහනම් නියෝගය කිසිඳු බාධාවක් නොමැති බව අභියාචනාධිකරණය සිය තීන්දුවෙන් සඳහන් කළේය. ඒ අනුව නඩුවට අදාළ විරෝධතා තිබේනම් ඒවා ඉදිරිපත් කරන ලෙසත් පෙත්සම් පිළිබඳ විභාගය ජුලි මස දෙවනදා සිදුකරන බවත් අභියාචනාධිකරණය තීන්දුවෙන් සඳහන් කළේය. හිටපු ආරක්ෂක ලේකම්වරයාට එරෙහිව පොදු දේපල පනත යටතේ ක්‍රියාමාර්ග ගැනීම වළක්වාලමින් පසුගිය නොවැම්බර් මස 27 වනදා තහනම් නියෝගයක් නිකුත් කරන අතර එය ඉවත් කරන මෙන් නීතිපතිවරයා විසින් ඉල්ලීම් කර තිබුණි. එම ඉල්ලීම පිළිබඳව දීර්ඝ විභාගයක් පැවැත්වීමෙන් පසුව අභියාචනාධිකරණ සඳහන් කර සිටියේ තහනම් නියෝගය දීර්ඝ කිරීම සඳහා සාධාරණ කරුණු පවතින බවයි. ඒ අනුව අදාළ තහනම් නියෝගය ජූලි මස තුන්වන දක්වා දිරන බව ද අභියාචනාධිකරණය සඳහන් කළේය. ගෝඨාභය රාජපක්ෂ මහතා අභියාචනාධිකරණයට ඉදිරිපත් කළ පෙත්සමේ සඳහන් කර තිබෙන්නේ ඉකුත් රජය සමයේ ඩී ඒ රාජපක්ෂ අනුස්මරණ කෞතුකාගාරය ඉදිකිරීමේ දී රජයට අයත්රුපියල් මිලියන 83 ක මුදලක් සාවද්‍ය ලෙස පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාශය තමාට එරෙහිව කොළඹ මහේස්ත්‍රාත් අධිකරණය හමුවේ පොදු දේපල පනත යටතේ සහතිකයක් ඉදිරිපත් කර ඇති බවයි. අත්අඩංගුවට ගෙන රිමාන්ඩ් බාරයට පත් කිරීමේ චේතනාවෙන් පොලීසිය මෙම සහතිකය ඉදිරිපත් කර ඇතැයි සඳහන් කරන ගෝඨාභය රාජපක්ෂ මහතා තමාට එරෙහිව පොදු දේපළ පනත යටතේ චෝදනා ඉදිරිපත් කිරීමට තරම් ප්‍රමාණවත් කරුණු නොමැති බව කියා සිටියි. මේ හේතුවෙන් පොලීසිය විසින් ඉදිරිපත් කර තිබෙන පොදු දේපල පනත යටතේ වූ සහතිකය බල රහිත කිරීමේ ආඥාවක් නිකුත් කරන මෙන්ද ඔහු අභියාචනාධිකරණයට ඉදිරිපත් කර තිබෙන පෙත්සමෙන් සඳහන් කර තිබේ.", "URL": "https://sinhala.adaderana.lk/news.php?nid=86963", "Category": null, "Parent URL": null}