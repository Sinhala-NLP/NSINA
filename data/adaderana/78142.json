{"Source": "Adaderana", "Timestamp": "September 29, 2017 10:37 am", "Headline": "දේශීය ලොකු ළූණු වගාව සියයට 90 ක් විනාශයි ", "News Content": "මෙවර දේශීය ලොකු ළූණු වගාව සියයට අනූවක් පමණ විනාශ වී ඉවත දැමීමේ තත්ත්වයකට පත්ව ඇති බව ගොවීන් පවසයි. ඉතිරිව ඇති සීමිත අස්වැන්න ද මිලක් නොමැති ව වෙළෙඳ පොළෙන් නැවතත් නිවෙස්වලට ගෙන විත් දැමීමට සිදුව ඇති බව ගොවීන් කියා සිටියේය. දේශීය ලොකුළූණු වගාව ආරම්භයේ දී ම රට පුරා පැවැති දැඩි නියං කාලගුණික තත්ත්වය නිසා ගොවීන් දැඩි අසීරුතාවකට පත්ව වගා ළිං කපා ඇළවල්වල ළිං කපා ජලය සොයා ගෙන දැඩි අසීරුතාවට පත්ව සිය වගාව ආරම්භ කර තිබේ. පසුගිය කන්නයට වඩා 90% කි භූමි ප්‍රමාණය ද මෙම කන්නයේ අඩු ව පැවතිණි. අඩු ප්‍රමාණයක් වගා කළ ද අස්වැන්න ගැලවීමට ආසන්නව තිබියදී එකවරම පතිත වූ වර්ෂාව නිසා තමන්ගෙ අස්වනු විශාල වශයෙන් විනාශ වන්නට පටන්ගත් බව ගොවීහු පෙන්වා දෙති. අනුරාධපුර, මාතලේ දිස්ත්‍රික්කය මෙන්ම පොලොන්නරුව දිස්ත්‍රික්කයේ මෙවර ලොකු ළූණු වගාව ආරම්භ කර තිබිණි. ගොවින් පෙන්වාදෙන්නේ සියලුම ප්‍රදේශවල ගොවීන් මෙම සිද්ධියට මුහුණ පෑමට සිදුව ඇති බවයි. බොහෝ ගොවීන් ලොකු ළූණු අස්වැන්න නෙළීම අතහැර දමා නිවෙස්වලට ගොස් ඇත. අස්වැන්න නෙළා ගත් ගොවීන් දඹුල්ල ආර්ථික මධ්‍යස්ථානයට ලොකු ළූණු අලෙවි කිරීම සඳහා රැගෙන ගියද අලෙවි නොවීම නිසා නැවතත් නිවෙස්වලට රැගෙන එන බව සඳහන් කරති. දේශීය ලොකුළූණු කල් තබා ගැනීමට නොහැකි තත්ත්වයක් පැවතීම නිසා ව්‍යාපාරිකයන් මිලදී ගැනීමට ද මැලිකමක් දක්වයි. විදේශීය ලොකුළූණු වෙළඳපොලේ අවශ්‍ය තරම් අඩු මුදලට පැවතීම නිසා ව්‍යාපාරිකයන් දේශීය ලොකු ළූණු මිළ දී ගැනීම සිදුකරන බවද ගොවීහු පෙන්වා දෙති. දේශීය ලොකුළූණු ගොවීන් ආරක්ෂා කිරීම සඳහා විදේශ රටවලින් ගෙන්වන ලද ලොකු ළූණුවලට 100% ක බද්දක් පනවන ලෙස ජනාධිපති මෛත්රිපාල සිරිසේන මහතා දැනුම් දී තිබුණද මිල වැඩිවීමේ වාසිය ගොවීන්ට හිමි නොමැති බව ගොවීන් පෙන්වා දෙයි. එහි වාසියද ව්‍යාපාරිකයන් විසින් ලබාගෙන ඇති බව ගොවීන් චෝදනා කරයි.", "URL": "https://sinhala.adaderana.lk/news.php?nid=78142", "Category": null, "Parent URL": null}