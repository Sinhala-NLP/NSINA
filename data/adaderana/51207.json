{"Source": "Adaderana", "Timestamp": "May 9, 2015 12:01 pm", "Headline": "13 හරහා ප්‍රජාතන්ත්‍රීය ලෙස බලය බෙදීම සිදුකළ යුතුයි ", "News Content": "13 වන ආණ්ඩුක්‍රම ව්‍යවස්ථා සංශෝධනය හරහා ප්‍රජාතන්ත්‍රීය ලෙස බලය බෙදාහැරීම සිදුකරන ලෙස භාරතීය ජනතා පක්ෂය ශ්‍රී ලංකා රජයෙන් ඉල්ලීමක් කර තිබේ.ඉන්දීය අග්‍රාමාත්‍ය නරේන්ද්‍ර මෝදී මහතා පසුගියදා මෙරට සංචාරයක නිරත වු අතර ඉන් අනතුරුව භාරතීය ජනතා පක්ෂයේ නියෝජිතයින් පිරිසක් මෙරට සංචාරයක නිරත වී ඇති බව වාර්තාවෙයි.මෙම නියෝජිතයින් පිරිස සෞඛ්‍ය අමාත්‍ය රාජිත සේනාරත්න මහතා සහ නැවත පදිංචි කිරිම් පිළිබඳ රාජ්‍ය අමාත්‍ය ඩී.එම්. ස්වාමිනාදන් මහතා මුණගැසී සාක්ච්ඡා කර තිබේ.එහිදි ඔවුන් මේ පිළිබදව ශ්‍රී ලංකා රජයට දැනුම් දී ඇති බව ඉන්දීය මාධ්‍ය වාර්තා කළේය.භාරතීය ජනති පක්ෂයේ විධායක කමිටු සමාජිත එල්.ගනේෂන් ශ්‍රී ලංකා සංචාරය නිමවා ඉන්දියාවට ගොස් ඉන්දීය මාධ්‍ය අමතමින් සංචාරය පිළිබඳව සහ සාකච්ඡා පිළිබඳව ඉන්දීය මාධ්‍ය වෙත අදහස් පල කර තිබේ.විශේෂයෙන් දෙමළ ජනතාවට සම අයිතිවාසිකම් ලබා දිය යුතු බවට තම කණ්ඩායම ශ්‍රී ලංකා රජයට දැනුම් දුන් බව එල්.ගනේෂන් ප්‍රකාශ කර ඇති බව ඉන්දීය මාධ්‍ය වාර්තා කළේය.එමෙන්ම කාන්තාවන් 80, 000ක් පමණ යුද්ධය හේතුවෙන් වැන්දඹුවන් බවට පත්ව ඇති බව බී.ජේ.පී.පක්ෂයේ නියෝජිතයින් පවසා ඇත.මෙම කාන්තාවන්ට වෘත්තීය පුහුණුවක් ලබාදිය යුතු බවද ඔවුන් ශ්‍රී ලංකා රජයට යෝජනා කර තිබේ.", "URL": "https://sinhala.adaderana.lk/news.php?nid=51207", "Category": null, "Parent URL": null}