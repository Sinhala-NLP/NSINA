{"Source": "Adaderana", "Timestamp": "January 7, 2013 03:36 pm", "Headline": "මම දැන් ෆුට්‍ බෝලයක් වගෙයි!", "News Content": "එක් පැත්තකින් රුසියානු ගණිකාවන් ගෙන්වන අතරම අනෙක් පැත්තෙන් අගවිනිසුරු පන්නා දැමීමට‍ ආණ්ඩුව කටයුතු කරන බවට එක්සත් ජාතික පක්ෂ නායක රනිල් වික්‍රමසිංහ මහතා චෝදනා කරයි. 2013 වසර සඳහා එක්සත් ජාතික පක්ෂ සාමාජිකත්වය ප්‍රවර්ධනය කිරී‍ම වෙනුවෙන් සිරිකොතදී අද (07) පෙරවරුවේ පැවැති උත්සවයකදී ඔහු මේ බව පැවසීය. අගවිනිසුරුවරියට උසාවි යා හැකි බවත් එය ඇයගේ අයිතිවාසිකමක් බවත් විපක්ෂනායකවරයා කීවේය. කෙසේ වෙතත් උසාවි ගිහින් රාජපක්ෂ රෙජිමය පරාජය කළ නොහැකි බවද ඒ සඳහා පාරට බැසිය යුතු බවද රනිල් වික්‍රමසිංහ මහතා‍ පෙන්වාදෙන ලදී. දෝෂාභියෝග‍යේදී එජාපය ක්‍රියා කළ ආකාරය ගැන විවිධ චෝදනා එල්ල කළත් තමන් ඒ පිළිබඳව මුලදී දරු ස්ථාවරය අභියාචනාධිකරණය දැන් පෙන්වා දී ඇතැයිද ඔහු කීවේය. කෙසේ හෝ පෞද්ගලික මාධ්‍යයට නොබනින බවද ඇතැම් මාධ්‍යවේදින් අධිකරණයේ ස්වාධීනත්වය ගැන උදේට ලියා රෑට මැති ඇමතිවරුන් සමග සිටින්නේ යැයිද පෙන්වාදුන්නේය. කරුණු එසේ වුවද තමන් දැන් “ෆුට් බෝලයක්” මෙන් හයියෙන් ගහන විට ගොඩාක් උඩ යන බවද ඔහු කියා සිටියේය. ස්වාධීන අධිකරණයක් වෙනුවෙන් පෙනී සිටින එක්සත් ජාතික පක්ෂය පිළිබඳ වැරදි මතයක් ඉදිරිපත් කළ පෞද්ගලික මාධ්‍ය සිය පක්ෂයෙන් සමාව ගත යුතු යැයිද විපක්ෂ නායකවරයා එහිදී අභියෝග කරන ලදී.", "URL": "https://sinhala.adaderana.lk/news.php?nid=30563", "Category": null, "Parent URL": null}