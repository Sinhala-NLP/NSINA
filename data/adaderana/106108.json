{"Source": "Adaderana", "Timestamp": "March 15, 2019 12:46 pm", "Headline": "නවසීලන්තයේ දේවස්ථාන 2ක වෙඩි තැබීම් 2ක්-40ක් මරුට", "News Content": "නවසීලන්තයේ ක්‍රයිස්චර්ච් නුවර ඉස්ලාම් දේවස්ථාන දෙකකට එල්ල වූ වෙඩි ප්‍රහාර මාලාවකින් හතලිස්දෙනෙකුගෙන් යුත් පිරිසක් මියගොස් තවත් 20 කට අධිත පිරිසක් තුවාල ලබා තිබේ. සිකුරාදා යාඥාවන් සඳහා ඉස්ලාම් බැතිමතුන් දේවස්ථාන වෙත එක් රැස්වූ අවස්තාවක කලු පැහැති ඇඳුමින් සැරසී ගිනි අවි රැගෙන එම දේවස්ථාන වෙත ඇතුළු වූ කණ්ඩායමක් මෙම වෙඩි ප්‍රහාර මාලාව සිදුකර ඇති බව විදෙස් මාධ්‍ය වාර්තා ක‍ළේය. ප්‍රහාරවලින් විශාල පිරිසක් මියගොස් සහ තුවාල ලබා ඇති නමුත් ඒ පිළිබඳ නිශ්චිත වාර්තා නවසීලන්ත බලධාරින් විසින් මේ දක්වා මාධ්‍ය වෙත නිකුත් කර නොමැත. ප්‍රහාරයට පැමිණි එක් තුවක්කුකරුවෙකු විසින් දේවස්ථානයට ඇතුළු වී යාඥාවේ නිරත වෙමින් සිටි පුද්ගලයින් ඉලක්ක කරගනිමින් වෙඩි තැබීම් සිදුකරන ආකාරය සජිවීව පටිගත කර සමාජ මාධ්‍ය ජාලා වෙත මුදාහැර තිබුණි. මේ දිනවල නවසීලන්තයේ තරග සංචාරයකට එක්ව සිටින බංගලාදේශ ක්‍රිකට් කණ්ඩායමේ සාමාජිකයින් ද සිකුරාදා යාඥාවන් සඳහා ප්‍රහාරයට ලක්වූ එක් දේවස්ථානයක් වන අල් නූර් දේවස්ථානය වෙත ගොස් සිටි අවස්ථාවේ දී ප්‍රහාරය එල්ල වුව ද ඔවුන් දිවි බේරාගැනීමට සමත්ව තිබේ.", "URL": "https://sinhala.adaderana.lk/news.php?nid=106108", "Category": null, "Parent URL": null}