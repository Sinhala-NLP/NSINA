{"Source": "Adaderana", "Timestamp": "December 17, 2018 07:32 am", "Headline": "අනුරාධපුරේ හා පොළොන්නරුවේ දුම්රිය අනතුරු-ජීවිත 2ක් අහිමි වෙයි", "News Content": "අද(17) අළුයම 2.05 ට පමණ පොළොන්නරුව පොලිස් වසමේ ගල්ලෑල්ල ප්‍රදේශයේ සිදුවු දුම්රිය අනතුරකින් පාසල් දරුවෙක් මියගොස් තිබේ. කොළඹ සිට මඩකලපුව දක්වා ධාවනය වු දුම්රියේ ගැටී මෙම තරුණයා මිය ගොස් ඇති බවට පොළොන්නරුව පොලීසියට ලද තොරතුරක් මත විමර්ශන ආරම්භ කර තිබේ. මෙසේ දුම්රියේ ගැටී මිය ගොස් ඇත්තේ වයස අවුරුදු 17 ක් වු කුසුම්ගම, ගල්ලෑල්ල, කඳුරුවෙල ප්‍රදේශයේ පදිංචි මොහොමඩ් අස්මීර් නැමති අයෙකි. මෘත ශරීරය පොළොන්නරුව රෝහලේ තැන්පත් කර ඇති බව පොලීසිය සඳහන් කරයි. පොළොන්නරුව පොලීසිය වැඩිදුර විමර්ශන පවත්වයි. මේ අතර, අනුරාධපුර පොලිස් වසමේ බණ්ඩාරනායක මාවත ප්‍රදේශයේ දී දුම්රියේ ගැටී පුද්ගලයෙකු මියගොස් තිබේ. ඊයේ (16) මධ්‍යහන 12ට පමණ මෙම අනතුර සිදුව තිබේ. මේ පිළිබඳ පොලීසියට ලද තොරතුරක් මත විමර්ශන ආරම්භ කර තිබේ. මෙසේ මිය ගොස් ඇත්තේ කාන්තන්කුඩි ප්‍රදේශයේ පදිංචි ආදම් ලෙබ්බේ යන පුද්ගලයෙක් බව පොලීසිය සඳහන් කරයි. මෘත ශරීරය අනුරාධපුර රෝහලේ තැන්පත් කර තිබේ. අනුරාධපුර පොලීසිය වැඩිදුර විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=100859", "Category": null, "Parent URL": null}