{"Source": "Adaderana", "Timestamp": "September 24, 2011 08:34 am", "Headline": "පළාත් මහ ඇමති සමුළුව අදයි", "News Content": "29 වැනි පළාත් මහ ඇමති සමුළුව අද(24) පැවැත්වෙයි. එහි සභාපතිත්වය දරන සබරගමුව පළාත් මහ ඇමති මහීපාල හේරත් මහතාගේ ප්‍රධානත්වයෙන් සමුළුව පැවැත්වීමට නියමිතය. ඇඹිලිපිටිය සෙන්චූරියා නිවාඩු නිකේත‍නයේ පැවැත්වෙන මෙම සමුළුව සඳහා දකුණු පළාත් ප්‍රධාන අමාත්‍යවරයා හැර සෙසු සියලු මහ ඇමතිවරු මේ වන විටත් එම නිවාඩු නිකේතනය වෙත පැමිණ සිටින බව සඳහන්ය. ප්‍රධාන අමාත්‍යවරුන්, ප්‍රධාන ලේකම්වරුන් ඇතුළු රේඛීය විශේෂ අමාත්‍යාංශ ලේකම්වරුන් ජනාධිපති ලේකම්වරයා සමග මෙම සමුළුවට සහභාගි වන බව අද පැවැත්වෙන මහ ඇමති සමුළුව පිළිබඳ අදහස් දැක්වූ සබරගමු පළාත් මහ ඇමති මහීපාල හේරත් මහතා ප්‍රකාශ කළේය. මහින්ද චින්තන වැඩපිළිවෙළ ජාතික වශයෙන් ක්‍රියාත්මක කිරීමේදී ලබාදිය හැකි උපරිම සහයෝගය ලබාදෙමින් පළාත් සභා ක්‍රමවේදය තුළ රටේ ‍ආර්ථික සංවර්ධන කටයුතුවලදී දායකත්වය ලබාදීම සඳහා සාමූහිකව පොදු ප්‍රතිපත්ති යටතේ ක්‍රියාකිරීම සම්බන්ධව මෙහිදී සාකච්ඡාවට බඳුන් වන බව ද ඔහු සඳහන් කළේය.", "URL": "https://sinhala.adaderana.lk/news.php?nid=18927", "Category": null, "Parent URL": null}