{"Source": "Adaderana", "Timestamp": "May 23, 2011 10:01 pm", "Headline": "දිසා විනිසුරුට පහරදුන්නැයි 6 තෙක් රිමාන්ඩ්", "News Content": "මාතර දිස්ත්‍රීක් අධිකරණයේ විනිසුරුවරයාට ඊයේ(22) පෙරවරුවේදී පහරදුන් බව කියන පිරිසෙන් අත්අඩංගුවට ගනු ලැබූ දෙදෙනෙකු ලබන 06 වන දින දක්වා රිමාන්ඩ් භාරයේ තබන ලෙස අද අධිකරණය විසින් නියෝග කර තිබේ. මේ අනුව මාතර පොලීසිය විසින් ඊයේ දිනයේදීම අත්අඩංගුවට ගනු ලැබූ එක් පුද්ගලයෙකු සහ ඔහුගේ බිරිඳ අද අධිකරණයට ඉදිරිපත් කිරීමෙන් පසු මාතර මහේස්ත්‍රාත් අධිකරණය විසින් මෙම නියෝගය පනවා තිබේ. මාතර දිසා විනිසුරුවරයාට මාතර,කොටුව යුද හමුදා කඳවුරේ සේවය කරන බව පැවසෙන පිරිසක් විසින් මෙම පහරදීම සිදුකර ඇති බවට යම් යම් තොරතුරු ලැබී ඇති බැවින් අදාළ සැකකරුවන් පොලීසිය වෙත බාරදීමට කටයුතු කරන මෙන් හමුදාපතිවරයාගෙන් ඉල්ලීමක් කිරීමට සිදුවෙනු ඇතැයි ජ්‍යෙෂ්ඨ පොලිස් නිලධාරියෙක් අද දෙරණට කියා සිටියේය. එහෙත් අද දෙරණ කළ විමසුමකට පිළිතුරු දෙමින් හමුදා මාධ්‍ය ප්‍රකාශකවරයා සඳහන් කර සිටියේ අදාළ ආරක්ෂක අංශ සාමාජිකයින් පොලීසියට බාරදෙන ලෙස මෙතෙක් ඉල්ලීමක් ඉදිරිපත් වී නැති බවයි. එසේ වුවද යුද හමුදා පොලීසිය විසින් මෙම සිදුවීමට අදාළව විධිමත් පරීක්ෂණයක් මේවන විටත් ආරම්භ කර ඇතැයි යුද හමුදා මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16284", "Category": null, "Parent URL": null}