{"Source": "Adaderana", "Timestamp": "October 17, 2017 05:09 pm", "Headline": "ආනන්ද සංවිධායක ධූරයට පත් කිරීම හෙළා දකිනවා", "News Content": "ආණමඩුවේ ආසන සංවිධායක ලෙස ආනන්ද සරත් කුමාර මහතා පත් කිරීම දැඩි ලෙස හෙළා දකින බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා පවසයි. අද(17) පැවති මාධ්‍ය හමුවකට එක් වෙමින් ඔහු මෙම අදහස් පළ කළේය. මහින්ද රාජපක්ෂ මහතාගේ පාලන සමයේ දී ගුරුවරියක දණ ගැස්සවීමේ සිද්ධියක් සම්බන්ධයෙන් දැඩි ලෙස ජනතා විරෝධයට ලක් වු ආනන්ද කුමාර මහතාට ඡන්දය ඉල්ලීමට පවා අවස්ථාව පසුගිය කාලයේ අහිමි වු බවත්, 2015 මහ මැතිවරණයේ ප්‍රධානම තේමාව බවට පත් වුයේ ද මෙම සිදු වීම බවත් ස්ටාලින් මහතා කියා සිටියේය. එහෙත් අද වන විට එම තේමා පාඨයන් යහපාලන ආණ්ඩුවට අමතක වී ඇති බවත්, ශ්‍රී ලංකා නිදහස් පක්ෂයේ ලේකම් දුමින්ද දිසානායක මහතාට හා ජනාධිපතිවරයාට මෙම පත් කිරීම සම්බන්ධයෙන් සියලු කරුණු ඇතුළත් ලිපියක් ලිඛිතව ලබා දුන් බව ද ස්ටාලින් මහතා පැවසීය. ඊයේ(16) දිනයේ දී මාධ්‍ය අමතමින් එක්සත් ජනතා නිදහස් සන්ධානයේ ලේකම් මහින්ද අමරවීර මහතා ආනන්ද සරත් කුමාර මහතාට ආසන සංවිධායකධූරය ලබා දුන්නේ ඡන්ද ලබා ගැනීමේ අරමුණින් බවත් ඔහු එම ප්‍රදේශයේ ජනප්‍රියම පුද්ගලයා බවත් පැවසීම දැඩි පිළිකුළින් යුතුව හෙළා දකින බවද ස්ටාලින් මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=78833", "Category": null, "Parent URL": null}