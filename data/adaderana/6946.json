{"Source": "Adaderana", "Timestamp": "February 26, 2010 11:57 am", "Headline": "ඕමාන් එයාර් කොළඹට පැමිණීම සමරයි", "News Content": "ඕමාන් රාජ්‍යයේ ජාතික ගුවන් සේවය වන ඕමාන් එයාර් මගින් කොළඹ වෙත ගුවන් සේවාවන් සිදුකිරීම ඊයේ (පෙබරවාරි 25) කොළඹ සිනමන් ග්‍රෑන්ඩ් හෝටලයේදී සමරන ලදී. මෙම ගමනාන්තය වෙත ගුවන් ගමන් පසුගිය නොවැම්බර් මස අරඹන ලද අතර ඒ යටතේ සතියකට සිව් වතාවක් ඕමාන් රාජ්‍යයේ අගනුවර වන මස්කට් සිට කොළඹ දක්වා ගමන්වාර සිදුකෙරුණි. සිය නව සේවාව සමරමින් ඕමාන් එයාර්හි නිලධාරීන් විසින් සිනමන් ග්‍රෑන්ඩ්හි පැවත්වූ සැමරුම් උත්සවය සඳහා ඕමාන් එයාර්හි ප්‍රධාන විධායක නිලධාරී පීටර් හිල්ගේ නායකත්වයෙන් යුත් ඕමාන් රාජ්‍යයේ සම්භාවනීය නියෝජිත පිරිසක් සමගින් මස්කට් මහ නගර සභාවේ සභාපති අතිගරු හම්දූන් අල් හාති සහභාගි විය. ශ්‍රී ලංකාව වසර පුරාම සංචාරයේ යෙදිය හැකි විශිෂ්ට සංචාරක ගමනාන්තයක් ලෙස සැලකෙන බවත්, ඕමාන් එයාර්හි අති විශිෂ්ට සේවාවන් සමගින් විශේෂයෙන්ම ඕමානයේ වෙසෙන සංචාරකයින් වෙත නව අත්දැකීම් රුසක් විඳගැනීමේ අවස්ථාව උදාවනු ඇති බව විශ්වාස කරන බවත් පීටර් හිල් මහතා මෙහිදී සඳහන් කළේය. ඕමාන් එයාර් මගින් ගුවනේදී ජංගම සන්නිවේදන හා අන්තර්ජාල සේවාවන් සමගින් පරිපූර්ණ සබදතාවක් මගීන් වෙත සපයනු ලැබේ. 2010 මාර්තු ආරම්භ වනවිට සිය නවතම Airbus A330 ගුවන් යානාවන් තුළ අංග සම්පූර්ණ ජංගම දුරකථන සහ wi- fi සේවාවන් ක්‍රියාත්මක කරමින් පළමු, ව්‍යාපාරික හා සාමාන්‍ය පන්ති වල ගුවන් මගීන් වෙත දුරකථන, SMS, අන්තර්ජාල සේවාවන් භාවිත කරමින් Facebook සහ Twitter වැනි සමාජ ජාලයන් සමග සම්බන්ධවීමේ අවස්ථා සැලසීමට ඕමාන් එයාර් කටයුතු යොදා ඇත.", "URL": "https://sinhala.adaderana.lk/news.php?nid=6946", "Category": null, "Parent URL": null}