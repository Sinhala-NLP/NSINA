{"Source": "Adaderana", "Timestamp": "March 31, 2013 12:19 pm", "Headline": "විදුලිබල මණ්ඩලයට මගෙන් ණයට තෙල් නෑ", "News Content": "විදුලිය නිෂ්පාදනය සඳහා මින් ඉදිරියට විදුලිබල මණ්ඩලයට ණයට ඉන්ධන නොදෙන බවත් ඉන්ධන ලබාගන්නා අවස්ථාවේම මුදල් ගෙවිය යුතු බවත් ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා පවසයි. තෙල් ණයට ලබාදීම නිසා ඛනිජ තෙල් සංස්ථාවට විදුලිබල මණ්ඩලයෙන් විශාල මුදලක් අයවිය යුතුව ඇති බව අමාත්‍යවරයා පෙන්වාදෙයි. මේ නිසා මෙම තීරණය ගත් බවත් ඒ පිළිබඳව ඛනිජ තෙල් සංස්ථාව දැනුවත් කර ඇති බවත් ඔහු කියයි. විදුලිබල මණ්ඩලය රාජ්‍ය ආයතනයක් වුවද මෙම අවස්ථාවේදී මේ විකල්පය හැර ඒ සඳහා වෙනත් විකල්පයක් නැතැයි ද අමාත්‍යවරයා අද දෙරණට පැවසීය. විදුලිබල මණ්ඩලයට ණයට ලබාදී ඇති ඉන්ධන සඳහා රුපියල් කෝටි 6500 ක පමණ මුදලක් ලැබීමට ඇතැයිද කියැවෙයි. මේ වන විට මුළු විදුලි නිෂ්පාදනයෙන් සියයට අසූපහකට වැඩි ප්‍රමාණයක් ජනනය වන්නේ ඉන්ධනවලින් බව සඳහන්ය. තෙල් සංස්‌ථාව පාඩු ලබන ආයතනයක්‌ බවට පත්ව ඇත්තේ විදුලිබල මණ්‌ඩලයට ඉන්ධන ලබාදීම නිසා බවද පසුගිය කාලයේදී ප්‍රකාශ ‍කෙරිණ. ඩීසල්, නැප්නා, දැවි තෙල් (දේශීය සහ විදේශීය) ලෝ සර්ෆර් සහ හයිසල්ෆර් යන ඉන්ධන වර්ග විදුලිබල මණ්‌ඩලයට ලබාදෙන අතර ඒ වෙනුවෙන් තෙල් සමාගම්වලට ණය සහ පොලී මුදල් ගෙවීමට සිදුව ඇත.", "URL": "https://sinhala.adaderana.lk/news.php?nid=32876", "Category": null, "Parent URL": null}