{"Source": "Adaderana", "Timestamp": "July 15, 2014 08:25 am", "Headline": "ඌවට නාමයෝජනා කැඳවීමේ ගැසට් නිවේදනය බ්‍රහස්පතින්දා!", "News Content": "ඌව පළාත් සභා ඡන්ද විමසීමට අදාළ නාමයෝජනා කැඳවීමේ දිනය ලබන බ්‍රහස්පතින්දා ප්‍රකාශයට පත් කිරීමට නියමිතව තිබේ. මැතිවරණ කොමසාරිස් මහින්ද දේශප්‍රිය මහතා විසින් නාමයෝජනා බාරගැනීම පිළිබඳ ගැසට් නිවේදනය නිකුත් කරනු ඇත. ඌව පළාත් සභාව පසුගිය 11 වන දින විසුරුවාහැරීමට පියවර ගත් අතර එදින සිට දින 7ක් ඇතුළත නාමයෝජනා කැඳවීමේ ගැසට් නිවේදනය මැතිවරණ කොමසාරිස්වරයා විසින් නිකුත් කළ යුතුවේ. මේ අතර දේශපාලන පක්ෂවල නාමයෝජනා ලැයිස්තු සකස් කිරීමේ දී අවධානය යොමුකළ යුතු කරුණු පිළිබඳව පැෆ්රල් සංවිධානය යෝජනා මාලාවක් ඉදිරිපත් කර තිබේ. එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේ එම යෝජනා අද දිනයේ සියලු පක්ෂවල ලේකම්වරුන්ට ලිඛිතව ලබාදීමට පියවර ගන්නා බවයි.", "URL": "https://sinhala.adaderana.lk/news.php?nid=44671", "Category": null, "Parent URL": null}