{"Source": "Adaderana", "Timestamp": "December 24, 2013 08:53 am", "Headline": "ඉන්දියාවේ හර්තාල් - ලංකාවේ දේව කන්නලව් ", "News Content": "ශ්‍රී ලංකාවේ අත්අඩංගුවේ සිටින ඉන්දීය ධීවරයින් නිදහස් කරන ලෙස ඉල්ලා ඉන්දියාවේ නාගපට්නම්හි හර්තාල් ව්‍යාපාරයක් ආරම්භ කර තිබේ. ඉන්දීය මාධ්‍ය වාර්තා කළේ ප්‍රදේශයේ කඩසාප්පු වසා දමා ඊයේ(23) දිනයේ සිට මෙම හර්තාල් ව්‍යාපාරය ක්‍රියාත්මක කර ඇති බවයි. ශ්‍රී ලංකාවේ අත්අඩංගුවේ සිටින ඉන්දීය ධීවරයින් 210 දෙනෙකු නිදහස් කරන ලෙස ඉල්ලමින් නාගපට්නම්හි පුද්ගලයින් 3000ක් පමණ පසුගිය 21 වන දින උපවාසයක් ආරම්භ කර තිබේ. ඊයේ(23) දිනයේ දී උපවාසයේ නිරත කාන්තාවන් විසි දෙනෙකු පමණ රෝහල්ගත කර ඇති බව වාර්තා වෙයි. මේ අතර ඉන්දීය අත්අඩංගුවේ සිටින මෙරට ධීවරයින් නිදහස් කරන ලෙස ඉල්ලා හලාවත ධීවර ගම්මානවල වැසියන් පිරිසක් ඊයේ(23) පස්වරුවේ දේව කන්නලව්වක නිරත වී තිබේ. අද දෙරණ වාර්තාකරු සඳහන් කළේ මහවැව තෝඩුවාව - කුඩාමඩුවැල්ල ක්‍රීඩාංගණයේ දී මෙම දේව කන්නලව්ව සිදුවු බවයි. මේ අතර ඉන්දු ලංකා ධීවර ගැටලුව විසඳීම සඳහා සාකච්ඡා කිරීමට ලබන ජනවාරි මාසයේ ඉන්දියාවේ සංචාරයක නිරත වීමට බලාපොරොත්තු වන බව ධීවර හා ජල සම්පත් සංවර්ධන අමාත්‍ය රාජිත සේනාරත්න මහතා සඳහන් කළේය. ඔහු පෙන්වා දෙන්නේ මුහුදු සීමාවන් උල්ලංඝණය කිරීම හේතුවෙන් අත්අඩංගුවට පත්ව සිටින ධීවරයින් නිදහස් කරගැනීම සඳහා සාකච්ඡා කිරීම සිය සංචාරයේ අරමුණ බවයි.", "URL": "https://sinhala.adaderana.lk/news.php?nid=39819", "Category": null, "Parent URL": null}