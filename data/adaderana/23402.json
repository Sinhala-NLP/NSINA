{"Source": "Adaderana", "Timestamp": "April 10, 2012 05:35 am", "Headline": " පැහැරගත් කුමාර් හමුවෙයි-පොලිස්පති පිළිගනියි", "News Content": "පෙරටුගාමී සමාජවාදී පක්ෂයේ ඉහළපෙළ ක්‍රියාකාරිකයකු වූ පැහැරගැනීමට ලක්වූ ප්‍රේමකුමාර් ගුණරත්නම් හෙවත් කුමාර මහත්තයා මේ වන විට පොලීසිය භාරයේ සිටින බව පොලිස්පති එන්.කේ ඉලංගකෝන් මහතා දැනුම්දුන් බව ජ.වි.පෙ පාර්ලිමේන්තු මන්ත්‍රී අජිත් කුමාර මහතා පවසයි. අද අලුයම පොලිස්පතිවරයා විසින් ඒ වග තහවුරු කළ බව මන්ත්‍රීවරයා අද දෙරණට කියා සිටියේය. මේ පිළිබඳ අද දෙරණ කළ විමසීමකදී පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ නොයෙල් මුදලිගේ නමැති අයෙකු ඊයේ රාත්‍රීයේ දෙමටගොඩ ප්‍රදේශයේදී කිසියම් පිරිසක් විසින් වෑන් රථයකින් ගෙනවිත් දමා ඇති බවට පොලීසියට තොරතුරු වාර්තා වූ බවයි. එම පුද්ගලයා කොළඹ අපරාධ කොට්ඨාසයට පැමිණි බවත්,පසුව පොලීසිය විසින් ඔහුව කටුනායක ගුවන්තොටුපළ දක්වා ආරක්ෂා සහිතව කැටුව ආ බවත් පොලිස් මාධ්‍ය ප්‍රකාශකවරයා සඳහන් කළේය. මේවන විට නොයෙල් මුදලිගේ යන අය අද උදෑසනින් ඕස්ට්‍රේලියාව බලා පියාසර කරන ගුවන් යානයකින් එරට බලා පිටත්ව යාමට නියමිත බව අජිත් රෝහණ මහතා කියා සිටියේය. පසුගිය 6 වන දින කිරිබත්ගොඩ ප්‍රදේශයේදී පැහැරගැනීමට ලක්වූ බව කියන ප්‍රේමකුමාර් ගුණරත්නම් හෙවත් කුමාර යන අය නම් කිහිපයකින් පෙනී ඇති බවට තොරතුරු ලැබී ඇති නිසා\"නොයෙල් මුදලිගේ\" යනු ඔහුම විය හැකි බවට පොලීසිය සැකපළකරන බවද ඔහු වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=23402", "Category": null, "Parent URL": null}