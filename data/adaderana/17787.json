{"Source": "Adaderana", "Timestamp": "August 1, 2011 03:56 pm", "Headline": "ගණන් උස්සනු පිණිස සිමෙන්ති හැංගුවොත් බලාගෙනයි!", "News Content": "රුපියල් 750 ක පාලන මිලට වැඩියෙන් සිමෙන්ති අලෙවි කිරීම හෝ තොග සඟවා තබා ගන්නා ව්‍යාපාරිකයින්ට එරෙහිව නීතීය උපරිමයෙන් ක්‍රියාත්මක කරන ලෙස සමූපකාර හා අභ්‍යන්තර වෙළඳ කටයුතු අමාත්‍ය ‍ජොන්ස්ටන් ප්‍රනාන්දු මහතා පාරිභෝගික අධිකාරියට නියෝග කර තිබේ. ශ්‍රී ලංකාවට සිමෙන්ති සපයන පකිස්ථානු සමාගමක් වසා දැමීම මෙම සිමෙන්ති හිඟයට හේතු වී ඇති බව නිවේදනයක් නිකුත් කරමින් ජොන්ස්ටන් ප්‍රනාන්දු මහතා පෙන්වා දෙයි. සිමෙන්ති කල් තබා ගත හැක්කේ මාස 3ත් 5ත් අතර කාලයක් පමණක් වන හෙයින් සිමෙන්ති සඟවා තබා ගැනීම පාරිභෝගික නීතීය උල්ලංඝණය කිරීමක් බව අමාත්‍යවරයා පවසයි. කඩිනමින් ‍සිමෙන්ති ආනයනය කිරීම සඳහා පියවර ගෙන ඇති බවත් මෙසේ ආනයනය කරන ලද සිමෙන්ති ගොඩනැගිලි ද්‍රව්‍ය සංස්ථාව හරහා බෙදා හැරීමට නියමිත බවත් ජොන්ස්ටන් ප්‍රනාන්දු අමාත්‍යවරයා පෙන්වා දෙයි. ඉදිරි සතියේ දී ‍එම සිමෙන්ති තොග ලැබෙන හෙයින් සිමෙන්ති සඟවා තබන වෙළඳුන්ට එරෙහිව නීතිය අකුරටම ක්‍රියාත්මක කරන බව අමාත්‍යවරයා අවධාරණය කර සිටියේය.", "URL": "https://sinhala.adaderana.lk/news.php?nid=17787", "Category": null, "Parent URL": null}