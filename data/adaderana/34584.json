{"Source": "Adaderana", "Timestamp": "June 3, 2013 09:01 am", "Headline": "සිසු අයිතීන් මෙන්ම මානව හිමිකම් ද ආරක්ෂා කළ යුතුයි", "News Content": "විශ්ව විද්‍යාල සිසුන් ඔවුන්ගේ අයිතීන් රැකගැනීමට උත්සාහ දරනවා සේම මානව හිමිකම් ආරක්ෂා කිරීමට කටයුතු කළ යුතු බව ද මානව හිමිකම් කොමිෂන් සභාව අවධාරණය කරයි. පසුගියදා සබරගමුව විශ්ව විද්‍යාලයේ සිසුන් පිරිසක් පඹහින්න ප්‍රදේශයේ බදුල්ල-කොළඹ ප්‍රධාන මාර්ගය අවහිර කරමින් උද්ඝෝෂණයක නිරත වීම අනුමත කළ නොහැකි කාරණයක් බව මානව හිමිකම් කොමිෂන් සභාව පවසයි. මේ හේතුව නිසා ජනතාව විශාල අපහසුතාවයට පත් වු බව ද එම කොමිසම පෙන්වාදෙයි. කෙසේ වෙතත් එම අවස්ථාවේ දී පොලිස් නිලධාරීන් කඳුළුගෑස් ප්‍රහාර එල්ල කරමින් සිසුන් ඉන් ඉවත් කිරීමට උත්සාහ කළ අතර එහිදී ඔවුන්ට කිසියම් ආකාරයක අපහසුතාවයක් සිදුවුයේ නම් ඒ සම්බන්ධයෙන් තම කොමිසමට පැමිණිලි කිරීමේ හැකියාව පවතින බව ද ශ්‍රී ලංකා මානව හිමිකම් කොමිෂන් සභාව පවසයි. මේ අතර කලහාකාරී ලෙස හැසිරුණු සබරගමුව විශ්ව විද්‍යාලයේ සිසුන් සහ පන්ති තහනමට ලක්වු සිසුන් සම්බන්ධයෙන් ඉදිරියේ දී විනය පරීක්ෂණ ආරම්භ කරන බව සබරගමුව විශ්ව විද්‍යාලය කියයි. ඊට අදාළ පරීක්ෂණ මණ්ඩල පත් කිරීමෙන් අනතුරුව මෙම ක්‍රියාමාර්ග ගන්නා බවයි සබරගමුව විශ්ව විද්‍යාල උපකුලපති මහින්ද එස්.රූපසිංහ මහතා කියා සිටියි.", "URL": "https://sinhala.adaderana.lk/news.php?nid=34584", "Category": null, "Parent URL": null}