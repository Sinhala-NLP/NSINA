{"Source": "Adaderana", "Timestamp": "May 6, 2019 09:19 am", "Headline": "තලෙයිබාන් ප්‍රහාරයකින් ඇෆ්ගනිස්ථානයේ 13ක් ජීවිතක්ෂයට", "News Content": "ඇෆ්ගනිස්ථානයේ පුල් - ඉ - කුම්රි නගරයේ පිහිටි පොලිස් මූලස්ථානයට ත්‍රස්තවාදී ප්‍රහාරයක් එල්ලවී ඇත. ඉන් පුද්ගලයන් දහතුන් දෙනෙකු පමණ ජීවිතක්ෂයට පත්ව ඇති බව වාර්තා වෙයි. ඇෆ්ගනිස්ථානයේ භග්ලාන් පළාතේ පුල් - ඉ - කුම්රි නගරයේ පිහිටි පොලිස් මූලස්ථානය ඉදිරිපිටදී මරාගෙන මැරෙන බෝම්බකරුවෙක් පළමුව ප්‍රහාරය එල්ල කර තිබුණි. ඉන් අනතුරුව ගොඩනැගිල්ලට ඇතුල් වූ තුවක්කුකරුවන් අටදෙනෙක් විසින් වෙඩි තැබූ බව විදෙස් වාර්තා සඳහන් කළේය. ප්‍රහාර වලින් මියගිය පිරිස අතර පොලිස් නිලධාරීන් මෙන්ම සිවිල් වැසියන් කිහිප දෙනෙකුද වෙයි. සිදුවීමෙන් 50කට අධික පිරිසක් තුවාල ලබා ඇතැයිද සඳහන්ය. ඔවුන් පිරිස ප්‍රතිකාර සඳහා රෝහල්ගත කිරීමටත් බලධාරීන් පියවර ගෙන තිබුණි. දීර්ඝ වේලාවක් පැවති ගැටුමකින් අනතුරුව ප්‍රහාරය එල්ල කළ තුවක්කරුවන් පිරිස සිය භාරයට ගැනීමට ඇෆ්ගන් ආරක්ෂක අංශ සමත්ව තිබුණි. තලෙයිබාන් ත්‍රස්තවාදීන් ප්‍රහාරයේ වගකීම භාරගෙන ඇත.", "URL": "https://sinhala.adaderana.lk/news.php?nid=109336", "Category": null, "Parent URL": null}