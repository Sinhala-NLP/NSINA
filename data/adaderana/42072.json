{"Source": "Adaderana", "Timestamp": "March 26, 2014 12:09 pm", "Headline": "මහබාගේ කසිප්පු ජාවාරම කිරිමැටියාගාරේදී අතේ මාට්ටු", "News Content": "මහබාගේ ප්‍රදේශයේ කසිප්පු නිෂ්පාදනය කර ඒවා කඩවත, කිරිමැටියාගාර ප්‍රදේශයට ගෙනැවිත් එතැන් සිට කැලණිය, කිරිබත්ගොඩ ඇතුළු ප්‍රදේශ කිහිපයකට බෙදා හැරීමේ මහ පරිමාණ ජාවාරමක තොරතුරු අනාවරණය වී තිබේ. සුරාබදු දෙපාර්තමේන්තුවේ ගම්පහ කාර්යාලයට ලැබුණු තොරතුරකට අනූව අද පෙරවරුවේ කළ වැටලීමකදී කිරිමැටියාගාර ප්‍රදේශයට වාහනයකින් එසේ ගෙනැවිත් තිබු කසිප්පු බෝතල් 695ක් සොයාගෙන ඇත. සිද්ධිය සම්බන්ධයෙන් සැකපිට පුද්ගලයෙකු අත්අඩංගුවට ගෙන ඇති අතර ඔහු කිරිමැටියාගාර ප්‍රදේශයේ පාළු ස්ථානයකට ගොඩබාන කසිප්පු තොගය බාරව සිටින පුද්ගලයා බවද වැටලීම කළ නිලධාරියෙක් පැවසීය. එතැන් සිට යතුරු පැදි හා ත්‍රීවිල් වලින් අවශ්‍ය ස්ථානවලට කසිප්පු ප්‍රවාහනය සිදුකර ඇති බව ප්‍රශ්න කිරීම්වලදී හෙළි වී ඇත. අත්අඩංගුවට ගත් සැකකරු අද මහර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=42072", "Category": null, "Parent URL": null}