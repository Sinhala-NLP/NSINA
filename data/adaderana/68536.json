{"Source": "Adaderana", "Timestamp": "January 25, 2017 09:46 am", "Headline": "නව රාජ්‍ය තාන්ත්‍රිකයෝ සිව් දෙනෙක් ජනපතිට අක්තපත‍්‍ර බාර දෙත", "News Content": "තිරසර ආර්ථික සංවර්ධනය, දිළිදුකම පිටුදැකීම සහ රට තුළ යළි ගැටුම් ඇති නොවන ලෙස සංහිඳියාව ස්ථාපිත කරමින් සියලු ජාතීන් අතර මිත‍්‍රත්වය ගොඩනැගීම සිය රජයේ ප‍්‍රමුඛ අරමුණු බව ජනාධිපතිතුමා පවසයි.ජනාධිපති ගරු මෛත්‍රීපාල සිරිසේන මැතිතුමා මේ බව ප‍්‍රකාශ කළේ ශ්‍රී ලංකාව සඳහා අලුතින් පත්ව ආ නව රාජ්‍ය තාන්ත්‍රිකයින් සිව් දෙනෙකු අද (24) පෙරවරුවේ ජනාධිපති මන්දිරයේ දී ජනාධිපතිතුමා වෙත සිය අක්තපත‍්‍ර බාරදුන් අවස්ථාවේදි අදහස් දක්වමින් බව ජනාධිපති මාධ්‍ය ඒකකය නිවේදනය කරයි.මොංගෝලියාවේ නව තානාපති ලෙස ගොන්චිග් ගැන්ග්බෝල්ඩ් (Gonchig Gangbold) මහතා ද, ලිතුවේනියාවේ නව තානාපති ලෙස ලයිමොනාස් ටලට්කෙලෙප්සෝ (Laimonas Talat-Kelpso) මහතා ද, පැනමා රාජ්‍යයේ නව තානාපති ලෙස සෝර්වියෝ සවුල් සනුඩියෝ බෙනත්කෝර්ට් (Sorvio Saul Sanudio Bethancourt) මහතා ද, ඉන්දියාවේ නව මහ කොමසාරිස් ලෙස තරංජිත් සිනිග් සන්ධු (Taranjith Singh Sandhu)යන මහත්වරුන් මෙලෙස පත්ව සිටිති.ශ්‍රී ලංකාව සහ සිය රටවල් අතර පවතින සබඳතා නව ප‍්‍රවේශයෙන් ඔස්සේ වඩා ශක්තිමත් කර ගැනීමට සිය ධූර කාලය තුළ නව රාජ්‍ය තාන්ත්‍රිකයින් කැපවනු ඇති බවට මෙහිදී විශ්වාසය පළ කළ ජනාධිපතිතුමා ශ්‍රී ලංකාවේ නව සංවර්ධන සහ ආර්ථික අරමුණු ජයග‍්‍රහණය කරා ගෙන යාමට හිත මිතුරු සියලු රාජ්‍යයන්වල සහය අපේක්ෂා කරන බවද කියා සිටියේය.ශ්‍රී ලංකාව සහ සිය රටවල් අතර පවතින ආර්ථික, වෙළෙඳ, සංස්කෘතික සහ සමාජයීය සබඳතා උපරිම මට්ටමින් ශක්තිමත් කර ගැනීමට සිය ධූර කාලය තුළ කැපවන බවට මෙහිදී නව රාජ්‍ය තාන්ත්‍රිකයෝ ජනාධිපතිතුමා හමුවේ ප‍්‍රකාශ කළහ.විදේශ කටයුතු අමාත්‍ය මංගල සමරවීර, ජනාධිපති ලේකම් පී.බී. අබේකෝන්. විදේශ කටයුතු අමාත්‍යාංශයේ ලේකම් ඇසළ වීරකෝන් යන මහත්වරුන් ද මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=68536", "Category": null, "Parent URL": null}