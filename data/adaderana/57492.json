{"Source": "Adaderana", "Timestamp": "February 22, 2016 03:13 pm", "Headline": "වඳුරාට තැබූ වෙඩි පහරින් පුද්ගලයෙක් නසී", "News Content": "හම්බේගමුව, ගොමගල ප්‍රදේශයේදී වෙඩි වැදීමෙන් පුද්ගලයෙකු මියගොස් තිබේ.ගොවිතැන් කටයුතුවල නිරතව සිටින අතරතුර ඔහු මෙම වෙඩි ප්‍රහාරයට ලක්ව ඇති බව පොලීසිය පවසයි.වෙඩි වැදීමෙන් බරපතළ තුවාල ලැබූ අදාළ පුද්ගලයා ඇඹිලිපිටිය රෝහලට ඇතුළත් කර ඇති අතර ප්‍රතිකාර ලබමින් සිටියදී ඔහු මියගොස් තිබේ.මියගොස් ඇත්තේ ගොමගල ප්‍රදේශයේ පදිංචිව සිටි 52 හැවිරිදි පුද්ගලයෙකි.මියගිය පුද්ගලයාගේ ඉඩම ආසන්නයේ පිහිටි ඉඩමක ගොවිතැන් කටයුතු කරමින් සිටි පුද්ගලයෙකු විසින් වඳුරෙකුට වෙඩි තබා ඇති අතර එම උණ්ඩයක් මරණකරුට වැදී ඇති බව හම්බේගමුව පොලීසිය සිදු කරන ලද විමර්ශනයේදී අනාවරණය වී ඇත.සිද්ධිය සම්බන්ධයෙන් වෙඩි තැබීම සිදු කළ බව කියන පුද්ගලයා අත්අඩංගුවට ගෙන තිබේ.සැකකරු සතුව තිබී මෙරට නිෂ්පාදිත ගිනි අවියක් ද පොලීසිය භාරයට ගෙන ඇති අතර හම්බේගමුව පොලීසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=57492", "Category": null, "Parent URL": null}