{"Source": "Adaderana", "Timestamp": "February 6, 2016 01:35 pm", "Headline": " කෑගල්ලට තවත් පොලිසි 3ක්", "News Content": "නීතිය හා සාමය ආරක්ෂා කරගනිමින් ජනතාවගේ සුභසිද්ධිය සැලසීමට කෑගල්ල දිස්ත‍්‍රික්කයට නව පොලිස් ස්ථාන 03 ක් ලබාදීමට අවශ්‍ය පියවර ගන්න බව විදුලිබල හා පුනර්ජනනීය බලශක්ති අමාත්‍ය, කෑගල්ල දිස්ත‍්‍රික් සංවර්ධන කමිටු සමසභාපති රංජිත් සියඹලාපිටිය මහතා පැවසීය.අමාත්‍යවරයා මේ අදහස් පළකළේ ඊයේ (05)පෙරවරුවේ කෑගල්ල දිස්ත‍්‍රික් ලේකම් කාර්යාලයේ පැවති දිස්ත‍්‍රික් සංවර්ධන කමිටු රැස්වීමකට සහභාගී වෙමිනි. මෙම නව පොලිස් ස්ථාන 03 ඉඹුල්ගස්දෙණිය, ගලිගමුව සහ මොරොන්තොට යන ප‍්‍රදේශයන්හි ස්ථාපනය කිරීමට නියමිත බව අමාත්‍ය සියඹලාපිටිය මහතා පැවසීය.මෙහිදී වැඩිදුරටත් අදහස් දැක්වූ අමාත්‍ය සියඹලාපිටිය මහතා මෙසේද කියා සිටියේය.කෑගල්ල විශාල ජනාකීර්ණ දිස්ත‍්‍රික්කයක්. ඒ වගේම පින්නවල ප‍්‍රදේශයේ අලි අනාථාගාරය සහ අළුතින් ආරම්භ කළ සත්ත්වෝද්‍යානය හේතුවෙන් මෙම ප‍්‍රදේශය සංචාරක පාරාදීසයක් බවට පත්වෙලා. එබැවින් අලූතින් ස්ථාපිත කිරීමට නියමිත පොලිස් ස්ථාන 03 ට අමතරව, පින්නවල ප‍්‍රදේශයට නව පොලිස් මුරපොළක් ලබාදීමටද කටයුතු කරනවා .මෙම අවස්ථාවට සබරගමුව පළාත් ප‍්‍රධාන අමාත්‍ය මහීපාල හේරත්, කර්මාන්ත හා වානිජ නියෝජ්‍ය අමාත්‍ය චම්පික පේ‍්‍රමදාස, කෑගල්ල දිස්ත‍්‍රික් පාර්ලිමේන්තු මන්ත‍්‍රී සුජිත් පෙරේරා, එක්සත් ජාතික පක්ෂ පා.ම. වෛද්‍ය තුසිතා විජේමාන්න, පළාත්සභා මන්ත‍්‍රී හර්ෂ සියඹලාපිටිය යන මහත්ම මහත්මීන් සහ රාජ්‍ය ආයතනයන්හි නිලධාරීන් විශාල පිරිසක් සහභාගී වූහ.", "URL": "https://sinhala.adaderana.lk/news.php?nid=56967", "Category": null, "Parent URL": null}