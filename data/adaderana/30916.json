{"Source": "Adaderana", "Timestamp": "January 20, 2013 12:45 pm", "Headline": "ඔස්ට්‍රේලියාව 222/9යි - මැතිව්ස්ට කඩුලු නෑ", "News Content": "ශ්‍රී ලංකාවට එරෙහිව පැවැත්වෙන සිව්වැනි එක්දින තරගයේ පළමුවෙන් පන්දුවට පහරදුන් ඔස්ට්‍රේලියානු කණ්ඩායම නියමිත පන්දුවාර 50 අවසානයේ කඩුලු 9ක් දැවී ලකුණු 222ක් ලබා ගැනීමට සමත් විය. තරග 5කින් සමන්විත එක්දින තරගාවලියේ දෙපිලටම තීරණාත්මක තරගයේ කාසියේ වාසිය හිමිකර ගත් ඔස්ට්‍රේලියාව පළමුවෙන් පන්දුවට පහරදීමට තීරණය කරන ලදී. ඔස්ට්‍රේලියාවට සාර්ථක ආරම්භයක් ලබා ගැනීමට නොහැකි වුවද ආරම්භක පිතිකරු ඩේවිඩ් වෝනර් ලකුණු 60ක් ලබා ගැනීමට සමත් විය. එසේම මැතිව් වේඩ් ලකුණු 31ක්, ජෝර්ජ් බේලි ලකුණු 22ක්, මයිකල් ක්ලාක් ලකුණු 20ක් ලබා ගත් අතර ඔස්ට්‍රේලියානු ලකුණු පුවරුව අවසන් මොහොතේදී ජීවයක් දුන් මැතිව් ස්ටාර්ක් පන්දු 37කදී නොදැවී රැස් කළ ලකුණු සංඛ්‍යාව 52කි. ඔහු 8 වැනි පිතිකරුවා ලෙස පිටියට පිවිස මෙම ලකුණු සංඛ්‍යාව ලබා ගැනීම විශේෂත්වයකි. පන්දු යැවීමේදී නුවන් කුලසේකර කඩුලු 3ක්ද ලසිත් මාලිංග, තිස‍ර පෙරේරා හා රංගන හේරත් කඩුලු 2ක බැගින්ද බිඳ හෙළුහ. කෙසේ වෙතත් මෙම පන්දු යවන්නන් සිව්දෙනාම කඩුලු ලබාගත්ත ද ඇන්ජලෝ මැතිව්ස්ට සිය පන්දුවාර 10 අවසානයේ ප්‍රතිවාදීන්ට ලකුණු 50ක් ලබාදුන්න ද කඩුල්ලක් හෝ ලබා ගැනීමට නොහැකි විය. ඒ අනුව මෙම තරගය ජය ගැනීම සඳහා ශ්‍රී ලංකාවට ලැබි ඇති ඉලක්කය ලකුණු 223කි.", "URL": "https://sinhala.adaderana.lk/news.php?nid=30916", "Category": null, "Parent URL": null}