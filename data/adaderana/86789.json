{"Source": "Adaderana", "Timestamp": "April 2, 2018 09:44 pm", "Headline": " යුද සමයේදී උතුරු නැගෙනහිර කතුන්  33000 ක් වැන්දඹුභාවයට-පීඩාවට පත්වෙලා", "News Content": "යුද සමයේදී උතුරු නැගෙනහිර පළාත්වලින් කාන්තාවන් 33000 ක් පමණ වැන්දඹුභාවයට හා පීඩාවට පත්ව ඇතැයි යාපනය දිසාපති කාර්යාලයේදී කාන්තා සංවිධාන විසින් හිටපු ජනාධිපතිනී චන්ද්‍රිකා බණ්ඩාරණායක මහත්මිය හට ප්‍රකාශ කොට තිබේ. යාපනය දිසාපති කාර්යාලය වෙත පැමිණි හිටපු ජනාධිපතිවරිය යුද්ධයෙන් කාන්තාවන්ට සිදුවූ හානි පිළිබඳව විමසා සිටි අවස්ථාවේදී කාන්තා සංවිධාන නියෝජිතවරියෝ මේ බව පවසා ඇත. ජාතීන් අතර සංහිදියාව ගොඩ නගන අතරතුර යුද්ධයෙන් විපතට පත් කාන්තාවන්ගේ ආර්ථික තත්ත්වය හා ඔවුන්ගේ ජීවන මට්ටම ගොඩනැංවීම සඳහා විශේෂ වැඩ පිළිවෙළක් දියත් කරන බව හිටපු ජනාධිපතිවරිය මෙහිදී ප්‍රකාශ කොට තිබේ. මේ සාකච්ඡාවට සහභාගි වූ කාන්තා සංවිධාන නියෝජිතවරියන් තවදුරටත් පවසා ඇත්තේ යුද සමයෙන් පසුව උතුරේ කාන්තාවන්ට සිදුවන ලිංගික අතවර ප්‍රමාණය ඉතා විශාල වශයෙන් ඉහළ ගොස් ඇති බවයි. දිස්ත්‍රික්ක අනුව සලකා බලන විට කාන්තාවන් ලිංගික අතවර වලට ගොඳුරු වීම හා ළමා අපචාර සිද්ධීන් වැඩි වශයෙන් යාපනයෙන් වාර්තා වන බවත් එහි දෙවන ස්ථානය වවුනියාව දිස්ත්‍රික්කයෙන් වාර්තාවන බවත් පෙන්වා දී තිබේ. මේ සාකච්ඡාවෙන් පසුව යාපනයේ කීරිමලේ ප්‍රදේශයට ගිය හිටපු ජනාධිපතිවරිය දෙමළ ජාතික සන්ධානයේ දේශපාලනඥයින් සමඟ එක්ව යාපනයේ පාරම්පරික ආහාර වලින් සමන්විත බොජුන් හලක් විවෘත කළාය. මේ අවස්ථාවට උතුරු පළාත් ප්‍රධාන අමාත්‍ය සී.වී.විග්නෙරස්වරන් මහතද,මාවෙයි සේනාධිරාජා පාර්ලිමේන්තු මන්ත්‍රී වරයාද තවත් විශාල පිරිසක්ද සහභාගි වූහ. මේම බොජුන් හල කෘෂිකර්ම දෙපාර්තමේන්තුවේ අනුග්‍රහයෙන් පවත්වා ගෙන යන අතර යාපනයේ කීරිමලේ පොකුණ නැරඹීමට එන සංචාරකයින් ඉලක්ක කරගෙන එය විවෘත කොට තිබේ.", "URL": "https://sinhala.adaderana.lk/news.php?nid=86789", "Category": null, "Parent URL": null}