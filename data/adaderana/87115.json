{"Source": "Adaderana", "Timestamp": "April 8, 2018 01:05 pm", "Headline": "ජාතික අලුත් සහල් මංගල්‍යය ජනපති ප්‍රධානත්වයෙන් ", "News Content": "ජාතික අලුත් සහල් මංගල්‍යය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඓතිහාසික ජය ශ්‍රී මහ බෝ සමිදුන් අභියස දී අද (08) පෙරවරුවේ පැවැත් විණි. මාස් කන්නයේ නෙලාගත් අස්වැන්නේ නොඉඳුල් සහලින් ජය ශ්‍රී මහා බෝ සමිදුන් පිදීමේ මෙම උත්කර්ෂවත් මංගල්‍යය අටමස්ථානාධිපති ආචාර්ය පුජ්‍ය පල්ලේගම සිරිනිවාස නාහිමියන්ගේ අනුශාසනා පරිදි කෘෂිකර්ම අමාත්‍යංශය සහ ගොවිජන සේවා දෙපාර්තමේන්තුව මඟින් සංවිධානය කර තිබු බව ජනාධිපති මාධ්‍ය අංශය සදහන් කළේය. මේ සඳහා දිවයිනේ විවිධ ප්‍රදේශවලින් ගොවීන් රැසක් එක්ව සිටි අතර කෘෂිකර්මාන්තයෙන් රට ස්වයංපෝෂිත වී සමෘද්ධිමත් ආර්ථිකයක් ඇති වීම සඳහා දැයට සෙත් පැතීම මෙහිදි සිදුවූ බව සඳහන්ය. අලුත් සහල් මංගල්‍යය එක්වු ජනාධිපති මෛත්‍රීපාල සිරිසේන මහතා පළමුව ජය ශ්‍රී මහ බෝ සමිදුන් වැද පුදාගෙන රිදි කාසි පූජාව සිදුකර ආශිර්වාද ලබාගෙන තිබේ. ඉපැරණී චාරිත්‍රයන් අනුව යමින් ජය ශ්‍රී මහ බෝ සමිඳුන් වෙත සහල් පුජා කිරීම ජනාධිපතිවරයා අතින් සිදුවු බව සඳහන්ය. සාම්ප්‍රදායිකව ජය ශ්‍රී මහ බෝ සමිදුන් වෙත පූජා කෙරෙන මී පැණි පුජාව සඳහා පිරිසිදු මී පැණි බඳුන ආදීවාසී නායක ඌරුවරිගේ වන්නිල ඇත්තන් විසින් ජනාධිපතිවරයා වෙත පිළිගැන්වූ බව ද ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=87115", "Category": null, "Parent URL": null}