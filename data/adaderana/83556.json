{"Source": "Adaderana", "Timestamp": "January 26, 2018 12:21 pm", "Headline": "නීති විරෝධී බීඩි - සිගරට් ගැන මන්නාරමේ වෙළෙන්ඳුන් දැණුවත් කරයි  ", "News Content": "ඉන්දියාවේ සිට නීති විරෝධී ලෙස උතුරු පළාතට රැගෙනවිත් ඇති බීඩි හා සිගරට් තොගයක් මේ දිනවල බොහෝ වෙළෙද සැල්වල අලෙවි කිරීමට පටන් ගැනීම නිසා මන්නාරමේ මහජන සෞඛ්‍ය පරීක්ෂකවරු හා සුරාබදු නිලධාරීන් එක්ව මන්නාරමේ වෙළෙන්ඳන් දැණුවත් කිරීමේ වැඩ සටහනක් පසුගියදා පවත්වා තිබේ. සුරාබදු නිලධාරීන් හා මහජන සෞඛ්‍ය පරීක්ෂකවරුන් නීති විරෝධී ලෙස බීඩි හා සිගරට් අලෙවි කරන වෙළෙන්ඳන් අත්අඩංගුවට ගන්නා විට ඔවුන් එම බීඩි හා සිගරට් මිලදීගත් රිසිට් පත් ඉදිරිපත් කොට ඇති අතර මන්නාරමේ වෙළෙන්දන් කීප දෙනෙකුම අධිකරණයටද එම බිල්පත් ඉදිරිපත් කොට තිබේ. වෙළෙන්ඳන් පවසන්නේ එම බීඩි හා සිගරට් නීති විරෝධී නම් අත්අඩංගුවට ගත යුත්තේ සාමාන්‍ය වෙළෙන්ඳන් නොව ඒවා තොග පිටින් රැගෙනවිත් වෙළෙඳසැල් වලට බෙදාහරින පුද්ගලයින් බවයි. අත්අඩංගුවටගත් වෙළෙන්දන් තමන් විසින් අලෙවි කරනු ලබන බීඩි හා සිගරට් නීති විරෝධී ඒවා බව නොදන්නා බවට අධිකරනයට කල ප්‍රකාශකර තිබේ. මන්නාරම දිසා විනිසුරුවරයා විසින් එම නිලධාරීන්ට අවවාද කිරීම වලින් පසුව මහජන සෞඛ්‍ය පරීක්ෂකවරුන් හා සුරාබදු නිලධාරීන් අධිකරණයේදී දැඩි අපහසුතාවයකට පත්ව ඇත. මෙම සිද්ධි වලින් පසුව මන්නාරමේ වෙළෙන්දන් කැදවා නීති විරෝධී බීඩි හා සිගරට් වල තත්ත්වය හා නීත්‍යානුකූල බීඩි හා සිගරට් වල තත්ත්වයද දුම්කොළ ආඥාපනත පිළිබඳවද මන්නාරමේ වෙළෙන්දන්ව දැණුවත් කොට තිබේ. දැනට වෙළෙද සැල්වල ඇති නීති විරෝධී බීඩි හා සිගරට් ඉවත් කර ගැනීම සඳහා මේ මස 30 වෙනිදා දක්වා කල් ලබා දී තිබේ. මෙවැනි බීඩි තොගයක් අලෙවි කල හා රුපියල් ලක්ෂ 14 ක් වටිනා බීඩි ළග තබාගත් වවුනියාවේ වෙළෙන්දන් දෙදෙනෙකුට වවුනියාව දිසාඅධිකරණය මගින් රුපියල් ලක්ෂ පහක දඩයක් මීට සති තුනකට පමණ ඉහතදී නියම කොට තිබේ.", "URL": "https://sinhala.adaderana.lk/news.php?nid=83556", "Category": null, "Parent URL": null}