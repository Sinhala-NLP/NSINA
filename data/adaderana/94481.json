{"Source": "Adaderana", "Timestamp": "August 16, 2018 09:01 am", "Headline": "හැටන් - කොළඹ මාර්ගයේ ගිලා බැසීමක්", "News Content": "හැටන්-කොළඹ ප්‍රධාන මාර්ගයේ වටවල කුයිල්වත්ත ප්‍රදේශයේ ප්‍රධාන මාර්ගය ගිලා බැසීමකට ලක් වි ඇති බව වටවල පොලීසිය පවසයි. මධ්‍යම කඳුකරයේ බටහිර බැවුම් ප්‍රදේශවලට තවදුරටත් ඇද හැලෙන අධික වර්ෂාවත් සමඟ එම ස්ථානය අද(16) අලුයම ගිලා බැසීම ලක් වි ඇති බව වටවල පොලීසිය සඳහන් කළේය. මිට වසරකට ප්‍රථම මෙම ස්ථානය ගිලා බැසීමකට ලක් වී තිබීම නිසා එය ප්‍රතිසංස්කරණය කිරීමෙන් පසු යළිත් අද අළුයම සිට එම ස්ථානය ගිලා බැසිමට ලක් වී ඇත. එම ස්ථානය මේ වන විට විශාල ලෙස ඉරි තලා ගිලා බැසිමේ අවධානමට ලක් වී ඇත. මේ අතර හැටන් කොළඹ ප්‍රධාන මාර්ගයේ වටවල ප්‍රදේශයේදි ඊයේ(15) පස් කන්දක් කඩා වැටිමෙන් අවහිර වි තිබු හැටන් කොළඹ ප්‍රධාන මාර්ගයේ ගමනා ගමන කටයුතු යළි යථා තත්ත්වයට පත් කර ඇති අතර එම පස් කන්ද කඩා වැටුණු ස්ථානය ඊයේ(15) රාත්‍රියේ සිට එක් මං තිරුවකට සිමා කර ඇත. මධ්‍යම කඳුකරයට තවදුරටත් අධික වර්ෂාව සහ තද සුළං පවතිනනිසා හැටන් කොළඹ ප්‍රධාන මාර්ගයේත්, හැටන් නුවරඑලිය ප්‍රධාන මාර්ගයේත් සැලකිලිමත් ලෙස රිය ධාවනය කරවන ලෙස පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=94481", "Category": null, "Parent URL": null}