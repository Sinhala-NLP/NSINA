{"Source": "Adaderana", "Timestamp": "September 17, 2013 07:16 am", "Headline": "ශ්‍රී ලංකාව බෙදන්න ඉන්දියාව ඉඩදෙන්නේ නෑ", "News Content": "ශ්‍රී ලංකාවේ එක්සත් භාවය රැක ගැනීමට ඉන්දියාව සෑම අවස්ථාවකදීම උපකාර කරන බව ජනාධිපති මහින්ද රාජපක්ෂ මහතා පවසයි. කිසිවිටකත් ශ්‍රී ලංකාව බෙදා වෙන්කිරීමට ඉන්දියාව සහයෝගය නොදක්වන බව තමාගේ දැඩි විශ්වාස බව ජනාධිපතිවරයා පෙන්වා දෙයි. ඉන්දියාවේ “හින්දුස්ථාන් ටයිම්ස්“ පුවත් පත වෙත සම්මුඛ සාකච්ඡාවක් ලබාදෙමින් ජනාධිපති මහින්ද රාජපක්ෂ මහතා මෙම අදහස් පල කර තිබේ. ඉදිරි පළාත් සභා මැතිවරණය, දෙමළ ජාතික සන්ධානයේ ප්‍රතිපත්ති ප්‍රකාශනය සහ 13 වන ව්‍යවස්ථා සංශෝධනයේ බලතල පිළිබඳව මෙහිදි ජනාධිපතිවරයාගෙන් විමසා ඇති බව ඉන්දීය මාධ්‍ය උපුටා දක්වයි. රට බෙදීම සඳහා දෙමළ ජාතික සන්ධානය ගෙන යන වැඩපිළිවෙල පිළිබඳව තමා කනගාටුවට පත් වන බව ජනාධිපති මහින්ද රාජපක්ෂ මහතා මෙහිදී දි පවසා ඇත. විශේෂයෙන් උතුරු සහ නැගෙනහිර සිටින හමුදා නිලධාරීන් ඉවත් කරන ලෙස දෙමළ ජාතික සන්ධානය සිදුකරන ඉල්ලීම පිළිබඳව ද මෙහිදි ජනාධිපතිවරයා අදහස් පල කර තිබේ. මේ වන විටත් බොහෝ ප්‍රදේශවල හමුදා භට පිරිස් ක්‍රමානුකූලව ඉවත් කිරීමේ කටයුතු සිදුකර ඇති අතර කිසිදු ලෙසකින් සියලුම හමුදා නිලධාරීන් ඉවත් කිරීමේ හැකියාවක් නොපවතින බව ජනාධිපතිවරයා පෙන්වා දී ඇති බව වාර්තා වේ. ශ්‍රී ලංකාව එක් රටක් බැවින් දකුණේ හම්බන්තොට මෙන්ම උතුරේ යාපනයේ ද හමුදාව සිටීම සිදුවිය යුතු බව ජනාධිපති මහින්ද රාජපක්ෂ මහතා එහිදී පවසා ඇත. උතුරු නැගෙනහිර සිදුවන සංවර්ධන ක්‍රියාවලිය සියැසින් දැක බලා ගැනීමට එල්.ටි.ටි.ඊ. ඩයස්පෝරාව ඇතුළු ජාත්‍යන්තර ප්‍රජාවට තමා ආරාධනා කර සිටින බව ද ජනාධිපතිවරයා මෙහිදි වැඩිදුරටත් පවසා ඇති බව හින්දුස්ථාන් ටයිම්ස් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=37459", "Category": null, "Parent URL": null}