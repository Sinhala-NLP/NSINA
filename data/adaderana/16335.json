{"Source": "Adaderana", "Timestamp": "May 26, 2011 09:47 am", "Headline": "ශ්‍රී ලංකා -එංගලන්ත පළමු ටෙස්ට් තරගය අද ඇරඹෙයි", "News Content": "සංචාරක ශ්‍රී ලංකා කණ්ඩායම සහ එංගලන්ත කණ්ඩායම අතර පළමු ටෙස්ට් තරගය අද(26) ආරම්භ වේ. කාර්ඩිෆ්හි සොෆියා ගාඩ්න්ස් ක්‍රීඩාංගණයේ දී තරග‍ය පැවැත්වීමට නියමිතව ඇත. ශ්‍රී ලංකා වේලාවෙන් අද පස්වරු 3.30ට පමණ තරගය ආරම්භ වනු ඇත. මෙම තරගයට පෙර තමන් සහභාගී වු පුහුණු තරග දෙකේදීම ජය වාර්තා කිරීමට ශ්‍රී ලංකා කණ්ඩායම සමත් විය. ඒ අනුව යහපත් මානසික තත්ත්වයකින් අද තරගයට ශ්‍රී ලංකා කණ්ඩායම සහභාගී වනු ඇති බව ක්‍රීඩා විචාරකයින් පෙන්වා දෙයි. වේග පන්දු යවන ක්‍රීඩක දිල්හාර ප්‍රනාන්දු වෙනුවට ෆර්වේස් මහරූෆ් කැඳවීමට ද ශ්‍රී ලංකා ක්‍රිකට් පරිපාලනය පියවර‍ ගෙන තිබුණි. මේ අතර ශ්‍රී ලංකා කණ්ඩායම සමඟ පැවැත්වෙන මෙම ‍ටෙස්ට් තරගය තමන්ට ද නව ආරම්භයක් වනු ඇති බව එංගලන්ත ක්‍රීඩක කෙවින් පීටර්සන් විදෙස් මාධ්‍ය වෙත ප්‍රකාශ කර ඇත.", "URL": "https://sinhala.adaderana.lk/news.php?nid=16335", "Category": null, "Parent URL": null}