{"Source": "Adaderana", "Timestamp": "February 21, 2019 09:22 pm", "Headline": "පහල මල්වතු ඔය ජලාශයට යටවන නිවාස සඳහා රජය මඟින් නව නිවාස", "News Content": "පහල මල්වතු ඔය ජලාශයට යටවන පවුල් සඳහා නිවාස ඉදිකිරීම වෙනුවෙන් තෝරා ගත් ප්‍රදේශවල මැනුම් කටයුතු කඩිනමින් ඉටුකර දීමට මැදිහත් වන මෙන් අමාත්‍ය පී.හැරිසන් මහතා ඉඩම් හා පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතාගෙන් කාරුණික ඉල්ලීමක් කළේය. පසුගියදා මහවිලච්චිය ප්‍රදේශයේ පැවති ඉඩම් ඔප්පු ප්‍රදානය කිරීමේ වැඩසටහනකින් අනතුරුව අමාත්‍යවරයා මෙම ඉල්ලිම සිදු කළේය. මහවිලච්චිය ප්‍රාදේශීය ලේකම් කොට්ඨාසයේ මැදවච්චිඑලිය, දොඩම්විල, රුවන්මඩුව, බැඳිවැව, රශ්මික වැව, බිල්ලෑව, මහදන්ගස්වැව, හේරත්ගම, කිඹුල්වැව, දියමතුරාව යන ගම්මාන ද මධ්‍යම නුවර ගම්පළාත ප්‍රාදේශීය ලේකම් කොට්ඨාසයන්හි කුඩාහල්මිල්ලෑව, කොක්ඇඹේ යන ගම්මාන ද ජලාශයට යටවන අතර ජලාශයන්හි ධාරිතාව අක්කර අඩි 169,400කි.මේ ගම්මානයන්හි පවුල් 200ක් සඳහා නව නිවාස අමාත්‍යතුමන්ගේ ඉල්ලීම මත මහවිලච්චිය ප්‍රාදේශීය ලේකම් කොට්ඨාසයට අයත් කළුවිල හා නාරම්විල ප්‍රදේශයන්හි ඉදිකිරීමට නියමිත අතර එක් පවුලක් වෙනුවෙන් මේ සඳහා අක්කර භාගයක ඉඩමක් ද හිමි වේ. වන්දි මුදල් ලැබීමත් සමඟ ජලාශයට යටවූ ඉඩම්ලාභී පවුල්හි ජනතාව අතරමං නොවන ආකාරයෙන් ඔවුන්ගේ ජනජීවිතය නඟා සිටුවීම මෙම නව නිවාස ඉදිකර දීමෙන් තමන් අපේක්ෂා කරන බව අමාත්‍යවරයා මෙහිදී කීය. මෙම ජලාශය යටතේ අනුරාධපුර දිස්ත්‍රික්කයේ මහවිලච්චිය ප්‍රාදේශීය ලේකම් කොට්ඨාසයට අයත් නිල්මල්ගොඩ හා ඇල්පිටිය ප්‍රදේශයන්හි කුඹුරු අක්කර 1500ක් අලුතින් අස්වැද්දීමට ද ඉදිරියේදී පියවර ගන්නා බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104789", "Category": null, "Parent URL": null}