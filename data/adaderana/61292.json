{"Source": "Adaderana", "Timestamp": "June 21, 2016 08:42 am", "Headline": "ගම්මන්පිල කූඩු කළාට කථානායකවරයාට පැමිණිල්ලක්?", "News Content": "විපක්ෂය නියෝජනය කරන මන්ත්‍රීවරුන් අත්අඩංගුවට ගැනීම පිළිබඳව කථානායකවරයා දැනුම්වත් කිරීමට ඒකාබද්ධ විපක්ෂය තීරණය කර තිබේ. අද(21) පෙරවරුවේ ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී කණ්ඩායම රැස් වී ඒ පිළිබඳ අවසන් එකඟතාවකට පැමිණීමට නියමිත බව වාර්තා වෙයි.පාර්ලිමේන්තු මන්ත්‍රී උදය ගම්මන්පිල මහතා අත්අඩංගුවට ගෙන රක්ෂිත බන්ධනාගාර ගත කිරීම පිළිබඳව කථානායකවරයා වෙත පැමිණිලි කිරීමට බලාපොරොත්තු වන බව පාර්ලිමේන්තු මන්ත්‍රී පියල් නිශාන්ත මහතා සඳහන් කරයි.මේ අතර උදය ගම්මන්පිල මහතා අත්අඩංගුවට ගැනීම පිළිබඳව මේ වන විට දේශපාලන වේදිකාව තුළ විවිධ අදහස් පළ වෙමින් පවතියි.පාර්ලිමේන්තු මන්ත්‍රී වාසූදේව නානායක්කාර මහතා සඳහන් කළේ මෙම අත්අඩංගුවට ගැනීම අමාත්‍යවරයෙකුගේ අවශ්‍යතාව මත සිදුව ඇති බවයි.කෙසේවෙතත් අමාත්‍ය පාඨලී චම්පික රණවක මහතා කොළඹ පැවති උත්සවයකදී සඳහන් කළේ නීත්‍යානුකූලව සිදුකරන අත්අඩංගුවට ගැනීම් දේශපාලන පළිගැනීම් ලෙස හුවා දැක්වීමට විපක්ෂයේ ඇතැම් මන්ත්‍රීවරුන් උත්සාහ දරන බවයි. කුමන බලපෑම් එල්ල වුව ද ඒකාබද්ධ විපක්ෂයේ මන්ත්‍රීවරුන් නිහඞ කළ නොහැකි බව පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි.මේ අතර කවුරුන් හෝ වැරදි සිදුකර ඇත්නම් ඔවුන්ට නීතියෙන් සහනයක් නොමැති බව නියෝජ්‍ය අමාත්‍ය රංජන් රාමනායක මහතා සඳහන් කළේය.", "URL": "https://sinhala.adaderana.lk/news.php?nid=61292", "Category": null, "Parent URL": null}