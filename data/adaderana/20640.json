{"Source": "Adaderana", "Timestamp": "December 13, 2011 08:15 am", "Headline": "මණ්ඩ‍ලයේ හිස්ව තිබූ සාමාජිකයින්ට නම් යෝජනා වෙයි", "News Content": "එක්සත් ජාතික පක්ෂ කෘත්‍යාධිකාරි මණ්ඩලයේ සියලු පුරප්පාඩු පිරවීමට කටයුතු කර ඇති බව එම පක්ෂයේ මහලේකම් තිස්ස අත්තනායක මහතා පවසයි. ඊයේ දහවල් රැස්වු පක්ෂයේ උපදේශන කමිටු රැස්වීමේ දී කෘත්‍යාධිකාරී මණ්ඩ‍ලයේ හිස්ව තිබූ සාමාජිකයින් සඳහා නම් යෝජනා වූ බව මහලේකම්වරයා සඳහන් කරයි. එහිදී පළාත් පාලන ආයතන නියෝජනය කරමින් පුද්ගලයින් 09 දෙනෙකු, වෘත්තීය සමිති නියෝජිතයින් 04 දෙනෙකු සහ දිස්ත්‍රික් මට්ටමින් සාමාජිකයින් කිහිපදෙනෙකු සඳහා නම් යෝජනා වී තිබේ. පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් උපදේශන කමිටුව රැස් වු අතර ඊට නියෝජ්‍ය නායකවරුන් දෙපල වන කරූ ජයසුරිය, සජිත් ප්‍රේමදාස, සභාපති ගාමිණි ජයවික්‍රම පෙරේරා සහ මහලේකම් තිස්ස අත්තනායක සහභාගී වී සිටියහ. ඊයේ දිනයේ යෝජනා වූ නම්වලට ලබන 18 වැනි දින රැස්වන කෘත්‍යාධීකාරී මණ්ඩල රැස්වීමේ දී අනුමැතිය ලබාගැනීමට නියමිතය.", "URL": "https://sinhala.adaderana.lk/news.php?nid=20640", "Category": null, "Parent URL": null}