{"Source": "Adaderana", "Timestamp": "April 4, 2019 12:21 pm", "Headline": "අමෙරිකාවෙන් තුර්කියට අනතුරු ඇඟවීමක්", "News Content": "රුසියාව සමඟ ඇතිකරගෙන තිබෙන මිසයිල ගිවිසුමක් හේතුවෙන් අමෙරිකාව තුර්කියට අනතුරු ඇඟවීමක් සිදුකර ඇත. නේටෝ සංවිධානයේ ප්‍රධාන සාමාජිකයෙකු ලෙස දිගටම කටයුතු කරන්නේද එසේ නැතිනම් අඥාන තීරණ වලින් නේටෝ සංවිධානය සමඟ පවතින සබඳතාව අවධානමකට ඇද දමන්නේද යන්න තුර්කිය තීරණය කළ යුතු බව අමෙරිකානු උප ජනාධිපති මයික් පෙන්ස් පවසා සිටියි. එස් 400 වර්ගයේ ගුවන් යානා නාශක මිසයිල පද්ධතියක් රුසියාවෙන් මිලට ගැනීමට තුර්කිය කටයුතු කිරීමත් සමඟ උපජනාධිපතිවරයා මේ බව සඳහන් කළේය. අදාළ මිසයිල නාශක පද්ධතිය සිය ජෙට් යානා වලට තර්ජනයක් බව අමෙරිකාවේ විශ්වාසයයි. පසුගිය කාලයේදී අමෙරිකාව සහ යුරෝපය සමඟ තුර්කියේ සබඳතා පළුදුවූ අතර ඒ සමඟ තුර්කිය සහ රුසියාව අතර සබඳතා තවදුරටත් ශක්තිමක් වුණි. කෙසේ නමුත් නේටෝ සංවිධානයේ මහලේකම්වරයා පවසන්නේ මෙම ගැටළුව විසඳා ගැනීමට අමෙරිකාව සහ තුර්කිය කටයුතු කළ යුතුව පවතින බවය. නේටෝ සංවිධානයට අයත් රටවල් වලින් දෙවන විශාලතම හමුදාව හිමි රට වන්නේ තුර්කියයි. මිසයිල පද්ධතිය මිලට ගැනීමේ ගිවිසුම දැනටමත් සිදුව අවසන් බව අමෙරිකාවට ප්‍රතිචාර දක්වමින් තුර්කිය ප්‍රකාශ කළේය. එහෙත් මේ සම්බන්ධයෙන් රුසියාව කිසිදු ප්‍රකාශයක් නිකුත් කර නැත.", "URL": "https://sinhala.adaderana.lk/news.php?nid=107361", "Category": null, "Parent URL": null}