{"Source": "Adaderana", "Timestamp": "October 28, 2018 11:24 am", "Headline": "රනිල්ගේ වරප්‍රසාද රකින්න කරූගෙන් ඉල්ලයි", "News Content": "රනිල් වික්‍රමසිංහ මහතාගේ වරප්‍රසාද ආරක්ෂා කිරීමට කටයුතු කරන ලෙස එක්සත් ජාතික පක්ෂය, කතානායක කරු ජයසූරිය මහතාගෙන් ඉල්ලීමක් කර තිබේ. එක්සත් ජාතික පක්ෂයේ සභාපතිවරයා සහ මහලේකම්වරයා ලිඛිතව අදාළ ඉල්ලීම කර ඇති බව වාර්තා වෙයි. ශ්‍රී ලංකා පාර්ලිමේන්තුවේ බහුතර මන්ත්‍රී පිරිසකගේ විශ්වාසය දිනාගෙන අග්‍රාමාත්‍ය ධුරය දරනු ලබන්නේ රනිල් වික්‍රමසිංහ මහතා බව එක්සත් ජාතික පක්ෂය පවසයි. ආණ්ඩුක්‍රම ව්‍යවස්ථාවේ (42)4 ව්‍යවස්ථාවට අනුව අග්‍රාමාත්‍යවරයා ලෙස රනිල් වික්‍රමසිංහ මහතාගේ ආරක්ෂාව ඇතුළු සියලු වරප්‍රසාද ඒ අයුරින්ම පවත්වාගෙන යාම සහතික කරන ලෙසයි එක්සත් ජාතික පක්ෂය කතානායකවරයාගෙන් ඉල්ලා ඇත. කෙසේ වෙතත් හිටපු අග්‍රාමාත්‍ය රනිල් වික්‍රමසිංහ මහතාගේ ආරක්ෂාව ඊයේ (27) දිනයේ සිට ඉවත් කර ඇති බව පාර්ලිමේන්තු මන්ත්‍රී මංගල සමරවීර මහතා සඳහන් කර තිබුණි. කථානායකට යොමු කළ ලිපිය පහතින් දැක්වෙයි.", "URL": "https://sinhala.adaderana.lk/news.php?nid=98346", "Category": null, "Parent URL": null}