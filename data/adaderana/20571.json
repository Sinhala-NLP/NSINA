{"Source": "Adaderana", "Timestamp": "December 9, 2011 02:44 pm", "Headline": "ඖෂධ මිල පාලන තීරණය ගැන වෘත්තීය සමිති සන්ධානයේ ප්‍රසාදය", "News Content": "මෙරට ඖෂධ මිල පාලනයකට යටත් කිරීම සඳහා සෞඛ්‍ය ඇමතිවරයා ගෙන ඇති තීරණයට සෞඛ්‍ය‍ සේවා වෘත්තීය සමිති සන්ධානය ප්‍රසාදය පළ කර තිබේ. ඖෂධ මිල පාලනය කිරීම සඳහා ගනු ලබන ක්‍රියාමාර්ගවලට තම වෘත්තීය සමිතිය සහය පළ කරන බව එහි සභාපති සමන් රත්නප්‍රිය මහතා නිවේදනයක් නිකුත් කරමින් පවසයි. ඖෂධ ව්‍යාපාරිකයින් මෙම තීරණය සඳහා දැඩි විරෝධයක් පළ කර ඇති බව පෙන්වා දෙන එම වෘත්තීය සමිතිය පාලන මිලක් නොමැති වීම හේතුවෙන් ජනතාව ගසා කෑමට ලක්වන බව පෙන්වාදෙයි. ශත ගණනකට ගත හැකි ඇතැම් ඖෂධ රුපියල් 40 ක් හෝ 50ක් වැනි ඉහළ මිලකට ජනතාවට මිලදී ගැනීමට සිදුව ඇත්තේ පාලන මිලක් නොමැතිවීම හේතුවෙන් බව එම වෘත්තීය සමිතිය පවසයි. මේ හේතුවෙන් ඖෂධ ප්‍රතිපත්තිය රට තුළ ක්‍රියාත්මක කිරීමේ දී සහ මිල පාලනය සඳහා ක්‍රියාත්මක වීමේ දී මුහුණදීමට සිදුවන ගැටලු සඳහා වගකියන වෘත්තීය සමිතියක් වශයෙන් රජයට සහය පළ කරන බව සෞඛ්‍ය සේවා වෘත්තීය සමිති සන්ධානය වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=20571", "Category": null, "Parent URL": null}