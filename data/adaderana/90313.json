{"Source": "Adaderana", "Timestamp": "June 4, 2018 11:33 am", "Headline": "සරත් කුමාර ගුණරත්න එරෙහි නඩුව විභාගයට දින තීන්දුයි", "News Content": "ඉකුත් ජනාධිපතිවරණය සමයේ මීගමුව කලපුව සංවර්ධන ව්‍යාපෘතිය සඳහා වෙන් කර තිබූ රුපියල් මිලියන 14 කට අධික මුදලක් දේශපාලන ක්‍රියාකාරකම්වල යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කොට හිටපු ධීවර නියෝජ්‍ය අමාත්‍ය සරත් කුමාර ගුණරත්න ඇතුළු විත්තිකරුවන් හය දෙනෙකුට එරෙහිව නීතිපතිවරයා ගොනුකර තිබූ නඩුව අගෝස්තු මස 9 වන දා විභාගයට ගැනීමට කොළඹ මහාධිකරණය අද(04) නියෝග නියෝග කර තිබේ. මෙම නඩුව කොළඹ මහාධිකරණ විනිසුරු ශෂී මහේන්ද්‍රන් මහතා ඉදිරියේ කැඳවූ අතර එහිදී විත්තිකරුවන් අධිකරණය හමුවේ පෙනී සිටියා. ඒ අනුව නඩුව අගෝස්තු මස 09 වන දා විභාගයට ගැනීමට නියම කළ මහාධිකරණ විනිසුරුවරයා එදිනට අධිකරණය හමුවේ සාක්ෂි දීම සඳහා පෙනී සිටින්නැයි දන්වා සාක්ෂිකරුවන්ට සිතාසි නිකුත් කළ බවට වාර්තා වෙයි. නීතිපතිවරයා විසින් ගොනුකර තිබූ අධිචෝදනා පත්‍ර වලින් සඳහන් කර තිබෙන්නේ ඉකුත් ජනාධිපතිවරණය සමයේ මිගමුව කලපුව සංවර්ධන ව්‍යාපෘතිය සඳහා වෙන් කර තිබූ රුපියල් මිලියන 14 කට ආසන්න මුදලක් එම වකවානුවේ මීගමුවේ පැවති එවකට ජනාධිපති අපේක්ෂක මහින්ද රාජපක්ෂ මහතාගේ දේශපාලන රැස්වීමක් සඳහා වැය කිරීම තුළින් සරත් කුමාර ගුණරත්න හිටපු නියෝජ්‍ය අමාත්‍යවරයා ඇතුළු විත්තිකරුවන් රජයේ මුදල් සාවද්‍ය ලෙස පරිහරණය කර ඇති බවයි.", "URL": "https://sinhala.adaderana.lk/news.php?nid=90313", "Category": null, "Parent URL": null}