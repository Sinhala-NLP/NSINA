{"Source": "Adaderana", "Timestamp": "August 11, 2013 08:48 pm", "Headline": "පා පැදි කාර්මිකයා පා පැදියෙන්ම අවසන් ගමන් යයි", "News Content": "පුත්තලම - හලාවත මාර්ගයේ නවදන්කුලම මංසන්ධියේදී ලොරියකට යටවීමෙන් එක් අයෙකු මිය ගොස් ඇති බව මුන්දලම පොලීසිය පවසයි. අද සවස 6.30 ට පමණ මෙම අනතුර සිදුවී ඇති බව අප වාර්තාකරු කියයි. අනතුරින් මිය ගොස් ඇත්තේ නවදන්කුලම මංසන්ධියේ පදිංචිව සිටි සුනිල් නම් අයෙකි. ඔහු පා පැදි අලුත්වැඩිකා කිරීමේ කාර්මිකයෙකු ලෙස කටයුතු කරමින් ජීවිකාව ගෙන ගොස් ඇත. මිය ගොස් ඇති අය කුඩා දරුවෙකු පා පැදියක නංවාගෙන එම දරුවා සමග විනෝද වෙමින් සිටින විට මෙම අනතුර සිදු වී තිබේ. අධික වේගයෙන් පැමිණ ඇති ලොරියක් වේගය පාලනය කර ගත නොහැකි කම හේතුවෙන් මෙම අනතුර සිදුවු බව ප්‍රදේශවාසීන් කියන බව අප වාර්තාකරු කියයි. ලොරියට ඉදිරියෙන් ගමන් කළ බස් රථයක් හදිසියේම තිරිංග තද කර ඇති බවත්,එවිට ලොරියේ රියදුරුට තම රථය පාලනය කර ගත නොහැකිව වම් පසට එය ධාවනය කිරීමෙන් මෙම අනතුර සිදුවු බව සිද්ධිය දැක ඇති අය පොලීසියට පවසා තිබේ. අනතුරට සම්බන්ධ ලොරිය සහ එහි රියදුරු පොලීසිය විසින් අත්අඩංගුවට ගෙන ඇත. මුන්දලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36553", "Category": null, "Parent URL": null}