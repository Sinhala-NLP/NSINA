{"Source": "Adaderana", "Timestamp": "January 20, 2017 04:41 pm", "Headline": "  විදුලිය සුරැකීමට එක්වන්න ", "News Content": "ප්‍රචාරණ සහ අලංකරණ කටයුතු සඳහා භාවිතා කරන විදුලි පහන් නිවා දමමින් විදුලි සුරැකීමට එක්වන ලෙස ජනාධිපති මෛත්‍රීපාල සිරිසේන මහතා පෞද්ගලික ව්‍යාපාර හා ආයතනවලින් ඉල්ලීමක් කර තිබේ.ඉදිරියේදී මතුවිය හැකි නියං තත්ත්වය සමග විදුලිබල අර්බුදයකට මුහුණදීමට සිදුවන බැවින් දැන් සිටම විදුලිය අරපිරිමැස්මෙන් භාවිත කිරීම සියලු දෙනාගේ වගකීමක් බව ජනාධිපතිවරයා පෙන්වා දෙයි.රාත්‍රී කාලයේ සිය ප්‍රචාරණ කටයුතු සඳහා බොහෝ පෞද්ගලික ආයතනවල භාවිතයට ගන්නා දැන්විම් පුවරු සහ අනෙකුත් අලංකරණ විදුලි පද්ධති සඳහා විදුලිය විශාල වශයෙන් වැයවන අතර එය සීමා කිරීම මඟින් රටේ විදුලි පරිභෝජනයෙන් සැලකිය යුතු ප්‍රමාණයක් ඉතිරි කර ගැනීමට හැකියාව ලැබෙන බව ජනාධිපතිවරයා පෙන්වා දෙයි.මේ අතර විදුලි පාරිභෝගිකයින් සඳහා එල්.ඊ.ඩී. බල්බ නොමිලේ ලබාදීමට යෝජනාවක් ඉදිරිපත් වී තිබේ.විදුලි නාස්තිය අවම කර ගැනීමේ අරමුණින් මෙම යෝජනාව ඉදිරිපත් වී ඇති බව විදුලිබල හා පුනර්ජනනීය බලශක්ති අමාත්‍යංශයේ ලේකම් සුරේන් බටගොඩ මහතා කියා සිටියේය.සාමාන්‍ය විදුලි බල්බ තහනම් කිරීම සඳහාද යෝජනාවක් ඉදිරිපත් වී ඇති බව මෙහිදී ප්‍රකාශ කෙරුණි.විදුලි නාස්තිය අවම කිරීම සඳහා මෙම යෝජනා ඉදිරිපත් වී ඇත්තේ පවතින නියගය හේතුවෙන් බලශක්ති ක්ෂේත්‍රයට ඇතිවන බලපෑමට මුහුණදීම සඳහාය.මේ අතර වීථි පහන් දැල්වීම පැයක් පමණ ප‍්‍රමාද කරන්නැයි විදුලිබල හා පුනර්ජනනීය බලශක්ති අමාත්‍යංශය පළාත් පාලන ආයතනවලින් ඉල්ලීමක් කර තිබේ.නියඟය නිසා බලශක්ති උත්පාදනයට ඇතිවිය හැකි බලපෑමට මුහුණ දීම සඳහා විදුලිය ඉතිරි කර ගැනීමේ අරමුණින් මෙම ඉල්ලීම කර ඇත.හැකි පමණ විදුලිය අවම වශයෙන් වැය වන විදුලි බල්බ භාවිත කරන ලෙස ද මෙහිදී ඉල්ලීමක් කර තිබේ.ජල විදුලි උත්පාදනය අඩු වුවද විදුලි කප්පාදුවක් සිදු නොකර අඛණ්ඩ විදුලි සැපයුමක් පවත්වා ගැනීමට කටයුතු කරන බව ද මෙහිදී ප‍්‍රකාශ කෙරුණි.එල්.ඊ.ඩී. බල්බ නොමිලේ ලබාදීම පිළිබඳව අදහස් දැක් වූ විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා,\"අපේ රටේ විදුලි පාරිභෝගිකයෝ තාමත් සූත‍්‍රිකා බල්බ පාවිච්චි කරනවා. ඒවා සඳහා විශාල විදුලියක් වැය වෙනවා. මෙම බල්බ භාවිතය අතහැරියොත් එමගින් වසරකට ගිගාවොට් 140 ක් ඉතිරි කරන්න පුළුවන්. සූත‍්‍රිකා බල්බ සඳහා LED බල්බ නොමිලේ ලබාදෙන්න ක‍්‍රමවේදයක් මම සකස් කරනවා. රාජ්‍ය ආයතන වලට අපි යෝජනා කරනවා විදුලිය ඉතා අරපිරිමැස්මෙන් භාවිත කරන්න කියලා. ඒ වගේම විදුලිය පැහැදිලිව ඉතිරි කරන අයට විශේෂ තෑගි ක‍්‍රමයක් ඇති කරනවා. මේක ජාතික ප‍්‍රශ්නයක්. ඒ නිසා මේ ක‍්‍රම මගින් විදුලිය ඉතිරි කරගන්න පුළුවන් වුණොත් අපිට බිලියන ගානක් ඉතිරි කරගන්න පුළුවන් වේවි\" වසර 10 කට පස්සේ ඇතිවුණ නියගයක් මේක. ජලාශවල ජලය හිඳිලා. නමුත් අපි විදුලිය කපන්නෙවත් බිල වැඩි කරන්නෙවත් නැහැ. ඒ සඳහා අපි වැඩසටහනක් හදලා තියෙන්නේ. මාස 6 ක් නියගය පැවතුණත් අපි මේ වැඩසටහන යටතේ විදුලිය ලබාදෙනවා. මේ නියගය කාගෙවත් අපලයක් නෙමෙයි. මේක කලාප වශයෙන් ඇතිවන ස්වභාවික තත්ත්වයක්. ඒ නිසා අපි සියළුදෙනාම එකමුතුවී මෙම තත්ත්වයට මුහුණ දියයුතුයි. මේ සඳහා අපට යන අමතර වියදම් භාණ්ඩාගාරයෙන් ලබාදෙන්න එකඟවෙලා තියෙනවා\" යැයි පැවසීය.", "URL": "https://sinhala.adaderana.lk/news.php?nid=68350", "Category": null, "Parent URL": null}