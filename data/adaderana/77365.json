{"Source": "Adaderana", "Timestamp": "September 10, 2017 01:44 pm", "Headline": " ග්‍රාමීය යටිතල පහසුකම් සඳහා මිලියන 13000ක්", "News Content": "මිලියන 13000 ක් ග්‍රාමීය යටිතල පහසුකම් සංවර්ධනය සඳහා යෙද වූ බව අමාත්‍ය ෆයිසර් මුස්තාෆා මහතා පවසයි.පළාත් සභා සහ පළාත් පාලන අමාත්‍ය ෆයිසර් මුස්තෆා මෙම අදහස් ප්‍රකාශ කරනු ලැබූයේ අමාත්‍යාංශය යටතේ ක්‍රියාත්මක වූ උතුරු නැගෙනහිර පළාත් පාලන සේවා වැඩි දියුණු කිරීමේ ව්‍යාපෘතියෙහි අවසන් ප්‍රගති සමාලෝචන රැස්වීම අමතමිනි.“අපේ අමාත්‍යාංශය යටතේ ක්‍රියාත්මක කළ උතුරු නැගෙනහිර පළාත් පාලන සේවා වැඩි දියුණු කිරීමේ ව්‍යාපෘතිය (NELSIP) හරහා මිලියන 13000ක ග්‍රාමීය යටිතල පහසුකම් සංවර්ධන කටයුතු සිදුකළත් ඒ පිළිබඳව වැඩි අවධානයක් යොමුවුයේ නෑ. ඒකට හේතුව තමයි මහා පරිමාණ ව්‍යාපෘතියක් අවසන් කරලා, ලොකු විවෘත කිරීමේ උත්සවයක් ගන්නවා. ඒත් මේ වගේ ග්‍රාමීය යටිතල පහසුකම් සංවර්ධන ව්‍යාපෘති දහස් ගණනකට ඒ වගේ මාධ්‍ය සංදර්ශන කරන්න බෑ. නමුත් මම විශ්වාස කරනවා මහා පරිමාණ ව්‍යාපෘතියට වඩා ගමේ ජනතාවට ඉක්මණින් දැනෙන්නේ තමන්ගේ ගමේ සංවර්ධනය , වසර 30ක යුද්ධයෙන් බිදවැටුණු උතුරු නැගෙනහිර පළාත්වල සිවිල් සමාජ ක්‍රියාකාරීත්වය යළිත් ස්ථාපිත කරන්න අවශ්‍ය පහසුකම් රැසක්අපිට ගොඩනගන්න පුළුවන් වුණා. විශේෂයෙන් බිම් මට්ටමේ ජනතාවගේ මූලික අවශ්‍යතා සපුරන පළාත් පාලන පද්ධතිය විධිමත්ව ගොඩනගලා ඒ හරහා උතුරු නැගෙනහිර ප්‍රදේශවල ජනතාව තුල තිබූ අවිනිශ්චිතතාවය තුරන් කරල හෙට දවස ගැන යම් බලාපොරොත්තුවක් ඇති කරන්න අපට හැකි වුණා. නමුත් මේ ගැන දන්නෙ බොහොම ටිකදෙනෙක්, අපි මේ ගැන මාධ්‍ය සංදර්ශන නොකල නිසා කවුරුත් දන්නෙ නෑ.​මෙම ව්‍යාපෘතිය තුළින් ලබාදුන් මූල්‍ය ප්‍රතිපාදන මත අඩු ආදායම් ලාභී පළාත් පාලන ආයතනයන් හි මූල්‍ය ශක්තිය වර්ධනය වී ඇති ආකාරය අදාළ පළාත් පාලන ආයතන ප්‍රධානීන් විසින් ඉදිරිපත් කරන ලදී. උතුරු නැගෙනහිර,උතුරු මැද, වයඹ සහ ඌව පළාත් සභා යටතේ පවතින පළාත් පාලන ආයතන101ක් තුළ ආයෝජනය කර ඇති මුදල මිලියන 13000කි. මෙහි දී සංවර්ධන ව්‍යාපෘති 1190 ක් නිම කිරීමට හැකි වී ඇත. ඒ අතර ග්‍රාමීය මාර්ග කිලෝ මීටර් 852 ක්, ග්‍රාමීය වෙළෙඳපොල සංවර්ධන ව්‍යාපෘති 140ක්, ජලසම්පාදන ව්‍යාපෘති 14ක් , ක්‍රීඩාපිටි හා ළමා උද්‍යාන 74ක්, බහු කාර්ය මධ්‍යස්ථාන 36ක් වේ. ​ග්‍රාමීය වෙළෙඳපොල සංවර්ධන ව්‍යාපෘති තුළින් එම ප්‍රදේශයන් හි නිෂ්පාදන සඳහා වෙළෙඳපොලක් නිර්මාණය වූ අතර එමඟින් ග්‍රාමීය ආර්ථික සංවර්ධනය සඳහා විශාල පිටුවහලක් ලැබිණි. එමෙන්ම බහු කාර්ය මධ්‍යස්ථාන සියල්ලෙහිම ක්‍රියාකාරීත්වය ග්‍රාමීය ප්‍රජාවට නව අත්දැකීමක් වුවද ඒ සඳහා අනුගත වී ජීවිතය ශක්තිමත් ව ගොඩනගා ගනු ලැබූ පිරිස ඉතා විශාල වේ. විශේෂයෙන් ප්‍රදේශයේ ජනතාවගේ අවශ්‍යතා සැපයුම් මධ්‍යස්ථානයක් ලෙස ග්‍රාමීය නිෂ්පාදන අලෙවි කිරීමේ මධ්‍යස්ථානයක් බවට ද පත්විය. විශේෂයෙන් බහු කාර්ය මධ්‍යස්ථාන සියල්ල තුල පාසැල් හැරගිය තරුණ ප්‍රජාවගේ උසස් අධ්‍යාපන කටයුතු සදහා ද විවිධ ක්‍රියාකාරකම් සිදුවේ. විශේෂයෙන් ග්‍රාමීය ජනතාවට ඍජුවම ප්‍රතිලාභ ලබන වැඩසටහන් රැසක් මෙම ව්‍යාපෘතිය යටතේ සමාජ ගත කරන ලදී. ලෝක බැංකුව සහ ඔස්ට්‍රේලියානු රජයේ මූල්‍ය ප්‍රතිපාදන යටතේ ක්‍රියාත්මක වූ මෙම ව්‍යාපෘතිය හරහා පළාත් පාලන බල ප්‍රදේශ ක්‍රියාකාරී ව්‍යුහය තුළට නවාංග රැසක් එක්ව වඩාත් ශක්තිමත් විය. විශේෂයෙන් අඩු ආදායම්ලාභී පළාත් පාලන ආයතන මූල්‍යමය වශයෙන් ශක්තිමත්ව ගොඩනැගිණි. දේශපාලන අධිකාරියක් නොමැතිව නිලධාරීන් පමණක් මෙහෙය වූ පසුගිය කාල පරිච්ඡේදය තුළ මෙම ව්‍යාපෘතිය ක්‍රියාත්මක වු පළාත් පාලන ආයතන රැසක් මූල්‍යමය වශයෙන් ශක්තිමත්ව ගොඩනැගී තිබූ බව පැහැදිලි වේ. ප්‍රාදේශීය විගණන කමිටුව ,ගම්මාන සැළසුම් කාරක සභාව, ග්‍රාම සංවර්ධන සැළසුම, පළාත් සැළසුම් කමිටු ආදී නවාංග රැසක් පළාත් පාලන ව්‍යුහයට එක් වූ අතර ඒවායින් අත්කර ගත් ප්‍රතිඵල ඉතාම විශාල විය. විශේෂයෙන් මෙම ව්‍යාපෘතිය හරහා ගොඩනැගුණු සියලුම ප්‍රදේශයන්හි තත්ත්වය සෙසු පළාත් පාලන ක්‍රියාකාරීත්වයට සාපේක්ෂව ඉතා ඉහල මට්ටමක පවතින බැවින් එම ක්‍රියාකාරී සැළසුම් සෙසු සියලු පළාත් පාලන ආයතන වෙත ආරෝපණය කිරීමට ද අමාත්‍යාංශය කටයුතු කරමින් සිටී.“", "URL": "https://sinhala.adaderana.lk/news.php?nid=77365", "Category": null, "Parent URL": null}