{"Source": "Adaderana", "Timestamp": "December 25, 2012 11:21 am", "Headline": "සංගක්කාර 10,000 අබියස- ඔහුගෙන් පසු!", "News Content": "කුමාර් සංගක්කාර ඔස්ට්‍රේලියාව සමග හෙට ආරම්භ වන ටෙස්ට් තරගයේදී ලකුණු 40ක් ලබාගතහොත් ටෙස්ට් ලකුණු 10,000 සම්පූර්ණ කළ ලොව 11 වැනි ක්‍රීඩකයා බවට පත්වේ. සංගක්කාර මේවන විට ටෙස්ට් තරග 114 කදී ලකුණු 9960ක් ලබාගෙන සිටියි. ඊට ශතක 30ක් හා අර්ධ ශතක 40ක් ඇතුළත් අතර ඔහු එක්දින ලකුණු 10,000ද සම්පූර්ණ කළ ක්‍රීඩකයෙකු වීම විශේෂත්වයකි. ටෙස්ට් ලකුණු 10,000 සම්පූර්ණ කළ ශ්‍රී ලංකාවේ පළමු ක්‍රීඩකයා බවට මහේල ජයවර්ධන පත්වූ අතර කුමාර් සංගක්කාර හෙට ආරම්භ වන තරගයේදී එම දස්කම දැක්වුවහොත් ඔහු ශ්‍රී ලංකාවේ දෙවැනියා බවට පත්වනු ඇත. සංගක්කාරගෙන් පසු මෙම දක්ෂතාවය දැක්වීම සඳහා ශ්‍රී ලංකාව වෙනුවෙන් දැනට ඉදිරියෙන් සිටින්නේ ටෙස්ට් ලකුණු 5439 ක් ලබා සිටින තිලාන් සමරවීර වන අතර ඉන් අනතුරුව ලකුණු 5402ක් ලබා තිලකරත්න ඩිල්ෂාන් සිටියි. ටෙස්ට් ලකුණු 10,000 සම්පූර්ණ කර ඇති සෙසු ක්‍රීඩකයින් 9 දෙනා වන්නේ ‍සචීන් ටෙන්ඩුල්කාර්, රිකි පොන්ටින්, රාහුල් ඩ්‍රාවිඩ්, ජැක් කාලිස්, බ්‍රයන් ලාරා, ඇලන් බෝඩර්, ස්ටිව් වෝ හා ශිවනරින් චන්ද්‍රර් පෝල්ය. ශ්‍රී ලංකාව හා ඔස්ට්‍රේලියාව අතර පැවැත්වෙන තරග 3 කින් සමන්විත ටෙස්ට් තරගාවලියේ දෙවැනි තරගය හෙට මෙල්බර්න් හිදී ආරම්භවීමට නියමිත අතර පළමු තරගය ඔස්ට්‍රේලියාව ජය ගත්තේය.", "URL": "https://sinhala.adaderana.lk/news.php?nid=30232", "Category": null, "Parent URL": null}