{"Source": "Adaderana", "Timestamp": "September 7, 2010 12:07 pm", "Headline": "නාග දෙවියන් පුදන කෝවිලට එරෙහිව අධිකරණ ක්‍රියා මාර්ගයක් ", "News Content": "නාත්තණ්ඩිය ප්‍රාදේශීය සභාවට අයත් බිම් ප්‍රදේශයක පවත්වාගෙන යන අනවසර කෝවිල ඉවත් කිරීම සඳහා අධිකරණ ක්‍රියා මාර්ගයක් ගැනීමට කටයුතු කරන බව නාත්තණ්ඩිය ප්‍රාදේශීය සභාවේ සභාපති ශ්‍රීමාල් පෙරේරා මහතා පවසයි. මෙම කෝවිල මුලදී ගම් වැසියන්ගේ ඉල්ලීම පිට ඉදිකරන්නට නියමිතව තිබූ කෝවිලක් වුවද පසුව මෙම කෝවිල සඳහා ගම්වැසියන්ගේම විරෝධය එල්ල වූ බවත්,රජයට අයත් ඉඩම්වල අනවසරයෙන් කෝවිල් ඉදිකරන්නට ඉඩදිය නොහැකි බවත්,නීතිමය ක්‍රියා මාර්ගයක් ගැනීම සඳහා මේ වන විට සියලු කටයුතු සූදානම් බවත් හෙතෙම අද දෙරණට කියා සිටියේය. මාරවිල-තල්විල ප්‍රදේශයේ පවත්වාගෙන යන මෙම කෝවිල තුළ සත්ව බිලි පූජා ඇතුළු මෙරට සංස්කෘතියට නොගැලපෙන පුද පූජා කටයුතු බොහොමයක් සිදුකෙරෙමින් පවතින බවට හාල්පන්විල ඥානෝදය පරිවෙණේ පරිවේණාධිපති පූජ්‍ය වැලියාගාරේ සිරිනිවාස ස්වාමින් වහන්සේ සහ තල්විල් මීසම් පාලකාධිපති නෙවිල් සෙබෙස්තියන් පියතුමා ඇතුළ ප්‍රදේශවාසීන් දෙදහසකට අධික පිරිසක් ප්‍රාදේශීය සභාවේ සභාපතිතුමා හමුවී මෙම කෝවිල ඉවත්කරන ලෙස ඉල්ලා තිබුණි. සත්ව බිලි පූජා ඇතුළු පුද පූජා කටයුතු සිදුවන මෙම කෝවිලේ මාරවිල ප්‍රදේශයේ පාසල් සිසුවකුට නාග දෙවියකු ආරූඪ වී ඇති බවට සඳහන් කරමින් පසුගිය දිනවල දේවාලයේ සිදුකෙරුණු ජූජා කටයුත්තක් පිළිබඳ මහත් ආන්දෝලනයක් ඇති වී තිබුණි. මෙම සිදුවීම නිසාම මෙම කෝවිලට පක්ෂ හා විපක්ෂ වශයෙන් ප්‍රදේශයේ ජනයා මතභේදාත්මක වශයෙන් බෙදී ඇති බවත්,එය ඉදිරියේදී නොසන්සුන්කාරී තත්ත්වයක් හටගැනීමේ අවදානමක් පවතින බවටද මීට පෙර ප්‍රදේශවාසීන් විසින් අනතුරු ඇඟවීම් කරන ලදී. පසුගිය දිනක මෙම කෝවිලේ සිදුවන කටයුතු වාර්තා කිරීමට ගිය වාර්තාකරුවන් දෙදෙනෙකුට පහර දී එළවා දැමීමට කෝවිලේ බලධාරීන් විසින් කටයුතු කර තිබීම ද විශේෂත්වයකි. පහරකෑමට ලක්වූ දෙදෙනා දිවවිත් ආරක්ෂාව සලසාගෙන ඇත්තේ ඥානෝදය පිරිවෙණ් භූමියට ඇතුළුවීමෙනි. ඒ නිසා මෙම සිදුවීම සම්බන්ධයෙන් කෝවිලේ බලධාරීන් මෙන්ම ඥානෝදය පිරිවෙණේ පරිවේණාධිපති ස්වාමීන් වහන්සේද මාරවිල පොලීසියේ පැමිණිලි කර ඇති බව සඳහන් වේ.", "URL": "https://sinhala.adaderana.lk/news.php?nid=10694", "Category": null, "Parent URL": null}