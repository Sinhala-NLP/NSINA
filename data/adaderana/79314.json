{"Source": "Adaderana", "Timestamp": "October 30, 2017 03:45 pm", "Headline": "වරාය නගරට එරෙහි පෙත්සමට  දින නියම වෙයි", "News Content": "කොළඹ වරාය නගර ව්‍යාපෘතියට එරෙහිව පරිසර යුක්ති කේන්ද්‍රය ඉදිරිපත් කළ පෙත්සමක් විභාගයට ගැනීමට අභියාචනාධිකරණය දින නියම කර තිබේ. පෙත්සම දෙසැම්බර් මස 13 වනදා විභාගයට ගැනීමට අභියාචනාධිකරණ විනිසුරු මඩුල්ල තීරණය කළ බව අද දෙරණ අධිකරණ වාර්තාකරු සඳහන් කළේය. පෙත්සමේ වගඋත්තරකරුවන් ලෙස මධ්‍යම පරිසර අධිකාරිය ඇතුළු රාජ්‍ය ආයතන කිහිපයක් නම් කර තිබේ. වගඋත්තරකරුවන් පෙත්සම සම්බන්ධයෙන් මූලික විරෝධතා ඉදිරිපත් කර තිබූ අතර එම විරෝධතා ප්‍රතික්ෂේප කරමින් අභියාචනාධිකරණ විනිසුරු මඩුල්ල එය විභාගයට අවසර ලබාදී ඇත. ඒ අනුව මධ්‍යම පරිසර අධිකාරිය ඇතුළු රාජ්‍ය ආයතන වලට නොතීසි නිකුත් කිරීමට අභියාචනාධිකරණය තීරණය කර තිබේ. පරිසර නීති උල්ලංඝණය කරමින් ඉදිකරණ කොළඹ වරාය නගර ව්‍යාපෘතියේ කටයුතු අත්හිටුවීමේ නියෝගයක් නිකුත් කරන ලෙස පෙත්සමෙන් ඉල්ලා තිබේ.", "URL": "https://sinhala.adaderana.lk/news.php?nid=79314", "Category": null, "Parent URL": null}