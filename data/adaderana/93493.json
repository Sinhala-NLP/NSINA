{"Source": "Adaderana", "Timestamp": "July 30, 2018 07:41 pm", "Headline": "සූරියවැව අඩි සියයේ විරෝධතාව අතරතුරදී උණුසුම් තත්ත්වයක්", "News Content": "සූරියවැව අඩි සියයේ මාර්ගය පුළුල් කිරීමේදී නිවාස හා දේපල අහිමිවූවන් තමන්ට වන්දි ඉල්ලා අද(30) සිදු කළ විරෝධතාව අතරතුරදී උණුසුම් තත්ත්වයක් හටගත්තේය. මෙහිදී විරෝධතාකරුවන් දෙදෙනෙකු පොලිස් අත්අඩංගුවට පත්වූ අතර සිද්ධිය අතුරතුරදී තුවාල ලැබූ තිදෙනෙකු රෝහල්ගතව ප්‍රතිකාර ලබයි. සූරියවැව සිට හම්බන්තොට දක්වා ඉදිකෙරුණු අඩි 100 මාර්ගය මංතීරු 4ක් දක්වා පුළුල් කිරීමේදී නිවාස හා දේපල අහිමිවූවන් ඊට අදාළ වන්දි ලබා දෙන ලෙස ඉල්ලමින් දින 45 ක් පුරා මේ වන විටත් සත්‍යාග්‍රහයක නිරතවෙයි. එවන් පසුබිමක අදාළ දේපල අහිමිවූවන් පිරිසක් අද උදෑසන සූරියවැව ප්‍රාදේශීය ලේකම් කාර්යාල ඉදිරිපිටට පැමිණ විරෝධතාවක් ආරම්භ කළේය. විරෝධතාව හේතුවෙන් ප්‍රාදේශීය ලේකම් කාර්යාලයේ වැඩකටයුතු වලට අද දිනයේ බාධා එල්ල වුණි. අමාත්‍ය මහින්ද අමරවීර මහතාගේ නියෝජීතයෙකු එහිදී එම ස්ථානයට පැමිණ අදාළ වන්දි මුදල ලබා දෙන බවට පොරොන්දු වුවද ජනතාව එය පිළිගැනීම ප්‍රතික්ශේප කළේය. පිරිස විසුරුවා හැරීමට පොලිසීය හම්බන්තොට මහේස්ත්‍රාත් අධිකරණයෙන් නියෝගයක් ලබා ගෙන තිබුනද විරෝධතාකරුවන් එයට අවනත නොවී අඛණ්ඩව විරෝධතාවේ නිරතවුනි. පසුව විරෝධතාකරුවන් මාර්ගයේ බිම වාඩිවී පොලීසියට සිය විරෝධය පළකළේය. මෙම නොසන්සුන් අවස්ථාව අතරතුර පොලිස් නිලධාරින් විරෝධතාකරුවන්ට පහර දෙන අයුරුද දක්නට ලැබුණි. සිදු වූ පහරදීම් වලින් කාන්තාවන් දෙදෙනෙකු ඇතුළු තිදෙනකු තුවාල ලබා මේවන විට ප්‍රතිකාර සඳහා සුරියවැව රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=93493", "Category": null, "Parent URL": null}