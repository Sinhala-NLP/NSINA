{"Source": "Adaderana", "Timestamp": "October 10, 2016 08:03 am", "Headline": " කථානායක චීනෙ යයි", "News Content": "කථානායක කරූ ජයසුරිය මහතා චීනයේ සංචාරයක නිරත වෙයි.චීන රජයෙන් ලද ආරාධනාවක් මත කථානායකවරයා එම සංචාරයේ නිරත වන බව කථානායක කාර්යාලය පැවසුවේය.ඊයේ(09) පස්වරුවේ කථානායක කරූ ජයසූරිය මහතා ඇතුළු පිරිස චීනය බලා පිටත්ව ගොස් තිබේ.එම සංචාරයට පාර්ලිමේන්තු පක්ෂ නියෝජිතයින් පිරිසක්ද සහභාගී වී සිටින බව කථානායක කාර්යාලය නිවේදනය කරයි.එක්සත් ජාතික පක්ෂය නියෝජනය කරමින් ගයන්ත කරුණාතිලක අමාත්‍යවරයාත්, ශ්‍රී ලංකා නිදහස් පක්ෂය නියෝජනය කරමින් සුසිල් ප්‍රේමජයන්ත අමාත්‍යවරයාත් සංචාරයට එක්ව සිටියි.ජනතා විමුක්ති පෙරමුණේ නායක අනුර කුමාර දිසානායක මන්ත්‍රීවරයාත්, මුස්ලිම් කොංග්‍රසයේ නායක රහුෆ් හකීම් මහතාත්, ඊ.පී.ඩී.පී පක්ෂයේ ඩග්ලස් දේවානන්ද යන මහත්වරුද කථානායකවරයා සමග චීන සංචාරයට සහභාගී වන බව කථානායක කාර්යාලය නිවේදනය කළේය.මෙම සංචාරය සඳහා සම්පූර්ණ අනුග්‍රහය දක්වනු ලබන්නේ චීන රජය විසිනි. මෙම සංචාරයේදී චීනයේ කථානායකවරයා ඇතුළු ප්‍රධාන පෙළේ දේශපාලන නායකයන් රැසක් හමුවීමට නියමිතය.විශේෂයෙන්ම චීනයේ මෑත කාලීන ආර්ථික ප්‍රවණතා පිළිබදව මෙහිදී අධ්‍යයනය කෙරෙනු ඇත. කථානායක කරූ ජයසූරිය මහතාගේ ඉල්ලීම පරිදි මින් පෙර අවස්ථා කිහිපයකදීම ශ්‍රී ලංකාවේ පාර්ලිමේන්තු මන්ත්‍රීවරුන් සඳහා විශේෂ අධ්‍යයන චාරිකාවන් වෙනුවෙන් චීන රජය පූර්ණ අනුග්‍රහය දක්වනු ලැබීය.", "URL": "https://sinhala.adaderana.lk/news.php?nid=64878", "Category": null, "Parent URL": null}