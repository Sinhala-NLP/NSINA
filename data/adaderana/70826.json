{"Source": "Adaderana", "Timestamp": "March 13, 2017 02:34 pm", "Headline": "අන්තරේ පාගමනක්-මරදානේ ට්‍රැෆික් ", "News Content": "අන්තර් විශ්වවිද්‍යාල ශිෂ්‍ය බල මණ්ඩලය විසින් ආරම්භ කර ඇති විරෝධතා පාමගමනක් හේතුවෙන් කොළඹ - පුංචි බොරැල්ල, මරදාන යන ප්‍රදේශවල දැඩි රථවාහන තදබදයක් නිර්මාණය වී ඇති බව අද දෙරණ වාර්තාකරු පවසයි. මාලඹේ පෞද්ගලික වෛද්‍ය විද්‍යාලය සම්බන්ධයෙන් ජනාධිපති මෛත්‍රීපාල සිරිසේන මහතා , රජයේ වෛද්‍ය නිලධාරීන්ගේ සංගමය සහ විශ්වවිද්‍යාල ප්‍රතිපාදන කොමිසම අතර පැවැත්වෙන සාකච්ජාවක් සඳහා අන්තර් විශ්වවිද්‍යාලයීය ශිෂ්‍ය බල මණ්ඩලයට ආරාධනා නොකිරීමට විරෝධය පළ කරමින් මෙම විරෝධතා පාගමන සංවිධානය කර තිබේ. එම සාකච්ඡාව අද(13) පස්වරුවේ පැවැත්වෙයි. රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද මහතා කියා සිටියේ මෙම සාකච්ඡාව ජනාධිපති ලේකම් කාර්යාලයේදී පැවැත්වෙන බවයි. කෙසේ වෙතත්, මෙම සාකච්ජාවට මාලඹේ පෞද්ගලික වෛද්‍ය විද්‍යාලයට එරෙහිව සටන් වැදී සිටින මෙරට ශිෂ්‍ය ව්‍යාපාරයට ආරාධනා කර නොමැති බව අන්තර් විශ්වවිද්‍යාලයීය ශිෂ්‍ය බල මණ්ඩලය ප්‍රකාශ කළේය. ඊට විරෝධය පළකරමින් සෞන්දර්ය විශ්වවිද්‍යාලය ඉදිරිපිට සිට කොළඹ කොටුව දුම්රියපළ දක්වා මෙම විරෝධතා පා ගමන සංවිධානය කර ඇති බව එහි කැදවුම්කරු ලහිරු වීරසේකර කියා සිටියේය.", "URL": "https://sinhala.adaderana.lk/news.php?nid=70826", "Category": null, "Parent URL": null}