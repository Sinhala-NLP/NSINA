{"Source": "Adaderana", "Timestamp": "April 27, 2011 10:57 am", "Headline": "රෝගීන් ගේ තොරතුරු අන්තර් ජාලයට ", "News Content": "මෙරට රජයේ රෝහල් වලට පැමිණෙන රෝගීන්ගේ තොරතුරු පරිගණක ගත කිරීමේ ජාතික වැඩසටහන ආරම්භ කර තිබේ. ශ්‍රි ලංකා තොරතුරු හා සන්නිවේදන තාක්‍ෂණ නියෝජිතායතනය විසින් මෙය ක්‍රියාවට නංවා තිබෙන අතර කරවනැල්ල මුලික රෝහලේදි එහි ආරම්භක පියවර සනිටුහන් කෙරිණි. මේ අනුව ප්‍රතිකාර සදහා ‍රෝහලට පැමිණෙන රෝගියෙකු ලියාපදිංචි කිරීමේ සිට ප්‍රතිකාර ලබා පිටත්ව යනතුරු සියලු කටයුතු වලට අදාළ තොරතුරු මෙසේ පරිගණක ගත කෙරෙනු ඇත. මෙමගින් දැනට වඩා කාර්යක්‍ෂම සහ ඵලදායී සේවාවක් රජයේ රෝහල් හරහා ජනතාවට ලබා ගතහැකි වනු ඇතැයි ශ්‍රී ලංකා තොරතුරුහා සන්නිවේදන තාක්‍ෂණ නියෝජිතායතනයේ ප්‍රධාන විධායක නිලධාරී රෙෂාන් දේවපුර මහතා සදහන් කරයි. රෝගියෙකු ලියාපදිංචි කිරීමෙන් පසු අංකයක් නිකුත් කෙරෙන අතර ඔහුට ලබා දෙන සියලු සේවාවන්ට අදාළ තොරතුරු එම අංකය යටතේ පරිගණක ගත කෙරේ. ‍මෙමගින් නැවත රෝහලට පැමිණෙන රෝගියාට ප්‍රතිකාර කිරීමේදී විශාල පහසුවක් මෙන්ම රෝගීයාට ඵලදායී සේවාවක් ලබා දීමට හැකිවේ. මෙම තොරතුරු ඇතුළත් වෙබ් අඩවියක් ද ස්ථාපිත කෙරෙන අතර මේ අනුව වැඩිදුර ප්‍රතිකාර සදහා රෝහලකින් තවත් රෝහලකට රෝගියා මාරු කිරීමේදී ඔහුගේ පෙර වෛද්‍ය වාර්තා අන්තර්ජාලය ඔස්සේ ලබා ගැනීමේ පහසුකමද සැලසේ. රෝහල සතුව පවතින ‍‍ඖෂධ තොග යටිතල පහසුකම් ආදී තොරතුරුද මෙහිදී පරිගණක ගත කෙරෙන අතර රෝහල් සේවා පරිපාලනය කිරීමටද මෙමගින් පහසුකම් සැකසේ. මෙම ජාතික වැඩසටහන ආරම්භ කිරීමේ අවස්ථාවට විදුලි සන්දේශ ‍හා තොරතුරු තාක්‍ෂණ ඇමති රංජිත් සියඹලාපිටිය ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතකයේ ප්‍රධාන විධායක නිලධාරී රොෂාන් දේවපුර නියෝජිතායතනයේ ජ්‍යෙෂ්ඨ වැඩසටහන් ප්‍රධානී අතුල පුෂ්පකුමාර යන මහත්වරුද සහභාගි වුහ.", "URL": "https://sinhala.adaderana.lk/news.php?nid=15735", "Category": null, "Parent URL": null}