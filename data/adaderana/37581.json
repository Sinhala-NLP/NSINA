{"Source": "Adaderana", "Timestamp": "September 22, 2013 07:47 am", "Headline": "උතුරේ ජනයාගේ ඡන්ද භාවිතය ප්‍රසාදයට ලක් කළ යුතුයි", "News Content": "පළාත් සභා ඡන්ද විමසීමේ දී උතුරු පළාතේ ජනතාව විශාල ප්‍රතිශතයකින් ඡන්දය භාවිත කිරීම ප්‍රජාතන්ත්‍රවාදය අගයන සියලු ජනතාවගේ ප්‍රසාදයට ලක්විය යුතු බව එක්සත් ජනතා නිදහස් සන්ධාන මහ ලේකම් අමාත්‍ය සුසිල් ප්‍රේම්ජයන්ත් මහතා පවසයි. සමස්ථයක් ලෙස උතුරු පළාතේ ජනතාවගෙන් සියයට 68ක පමණ ප්‍රතිශතයක් ඡන්දය භාවිත කර ඇති බව පෙන්වාදෙන එක්සත් ජනතා නිදහස් සන්ධානය ගැටුම්වලට මැදිව සිටි ලොව වෙනත් කිසිදු රටක එවැනි මට්ටමේ ඡන්ද ප්‍රතිශතයක් වාර්තා වී නොමැති බවද පෙන්වාදෙයි. උතුරේ ජනතාවගේ සමාජ ආර්ථික හා ප්‍රජාතන්ත්‍රවාදී අයිතිවාසිකම් සියල්ල නැවත ලබාදීම සඳහා රජය විසින් ගනු ලැබු ප්‍රයත්නයන් පරාජය කිරීමට විවිධ බලවේග ජාතික හා ජාත්‍යන්තර මට්ටමින් උත්සාහ දැරූ බව ද අදාළ නිවේදනයේ දැක්වෙයි.", "URL": "https://sinhala.adaderana.lk/news.php?nid=37581", "Category": null, "Parent URL": null}