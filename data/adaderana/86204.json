{"Source": "Adaderana", "Timestamp": "March 23, 2018 01:28 pm", "Headline": "එප්පාවල වැටලීමකින් මත්ද්‍රව්‍ය අලෙවි කළ 6 ක් අත්අඩංගුවට ", "News Content": "එප්පාවල පොලිස් වසම තුළ සිදු කළ විශේෂ මත්ද්‍රව්‍යය වැටලීමකදී පාසල් සිසුන් ඇතුළු මත්ලෝලීන් සඳහා මත්ද්‍රව්‍යය අලෙවිකළ පුද්ගලයින් 06 දෙනෙකු හෙරොයින්, කේරළ ගංජා, මත් පෙති ඇතුළු රුපියල් ලක්ෂ 05 කට අධික මත්ද්‍රව්‍යය හා වෙඩි තබා ඝාතනය කළ බවට සැක කරන මුවකුගේ හමක් සමඟින් අත්අඩංගුවට ගැනීමට එප්පාවල පොලීසිය සමත්ව තිබේ. කොළඹ ප්‍රදේශයේ සිට මහා පරිමාණයෙන් මත්ද්‍රව්‍යය රැගෙන විත් එප්පාවල පොලිස් වසම තුළ බෙදා හැරීම සිදු වන බවට එප්පාවල පොලිස් ස්ථානාධිපති රෝහණ අධිකාරී මහතාට ලැබුණු තොරතුරකට අනුව ඊයේ (22) සිදු කළ විශේෂ මත්ද්‍රව්‍යය වැටලීමකදී මෙම සැකකරුවන් හය දෙනා හා මත්ද්‍රව්‍යය තොගය අත්අඩංගුවට ගැනීමට හැකි වී තිබේ. බොරැල්ල සහස්‍රපුර නිවාස සංකීරණයේ පදිංචි 28 හැවිරිදි පුද්ගලයකු ඊයේ (22) අලුයම කොළඹ සිට එප්පාවල දක්වා මත් ද්‍රව්‍යය තොගයක් ගමන් මල්ලක සගවාගෙන එප්පාවල පහළ සියඹලෑව ප්‍රදේශයේ නිවසකට පැමිණ පාසල් සිසුන් ඇතුළු මත්ලෝලීන් සඳහා මත්ද්‍රව්‍යය අලෙවි කරමින් සිටියදී එප්පාවල පොලිස් ස්ථාන නිළධාරීන් අදාළ නිවස වටලනු ලැබීය. එහිදී කොළඹ සිට මත්ද්‍රව්‍යය රැගෙන පැමිණි පුද්ගලයා සතුව තිබී හෙරොයින් ග්‍රෑම් 02 ක් , කේරළ ගංජා ග්‍රෑම් 500 ක් හා මත්ද්‍රව්‍යය අලෙවියෙන් උපයාගත් රුපියල් 26 000 ක් අත්අඩංගුවට ගෙන ඇත, අනතුරුව අදාළ නිවසේ හිමිකරු අත්අඩංගුවට ගෙන පරික්ෂා කිරීමේදී ඔහු සතුව තිබී මත්ලෝලීන් මත්වීම සඳහා භාවිතා කරන වේදනානාශක මත්පෙති 20 ක් පොලීසිය අත්අඩංගුවට ගෙන ඇත. අත්අඩංගුවට පත් සැකකරුවන්ගෙන් කළ ප්‍රශ්න කිරීම් ඔස්සේ, අනුරාධපුර මූලස්ථාන පොලීසියේ නිළ සුනඛ අංශයේ මත්ද්‍රව්‍යය වැටලීමේ නිළ සුනඛ හිරෝස් යොදා ගෙන කළ මෙහෙයුම් කිහිපයකදී එප්පාවල 15 කනුව, අංක 05 ගම්මානයේ පදිංචි 25 හැවිරිදි තරුණයකු හෙරොයින් ග්‍රෑම් 02 යි මිලි ග්‍රෑම් 750 කුත්, එප්පාවල වීරසිංහ මාවතේ පදිංචි 24 හැවිරිදි තරුණයකු හෙරොයින් මිලිග්‍රෑම් 180 ක් හා වෙඩි තබා ඝාතනය කළ බවට සැක කරන මුවකුගේ හමක් , එප්පාවල තිම්මාගම පදිංචි 63 හැවිරිදි පුද්ගලයකු ගංජා ග්‍රෑම් 05 ක් හා එප්පපාවල්‍ මැඩියාව පදිංචි ලංකා රාජ්‍යය පොස්පේට් සමාගමේ ආරක්ෂක නිළධාරියකු මත්පෙත්තක් සමගින් අත්අඩංගුවට ගැනීමට එප්පාවල පොලීසිය සමත්ව ඇත. අත්අඩංගුවට ගත් එක් මත් පෙත්තක් රුපියල් 1000 ක මුදලකට අලෙවිකරණ බවද, ඒ අනුව රුපියල් ලක්ෂ 05 කට අධික මත්ද්‍රව්‍යය තොගයක් මෙලෙස අත්අඩංගුවට ගැනීමට සමත් වූ බව එප්පාවල පොලීසිය පවසයි.අත්අඩංගුවට ගත් සැකකරුවන් අද( 23) තඹුත්තේගම මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=86204", "Category": null, "Parent URL": null}