{"Source": "Adaderana", "Timestamp": "May 15, 2018 04:25 pm", "Headline": " රග්බි තරඟාවලියට ආ තවත් ක්‍රීඩකයෙක් ජීවිත ගමනට සමුදෙයි", "News Content": "මෙරටට පැමිණි සිටි බ්‍රිතාන්‍ය ජාතික රග්බි ක්‍රීඩකයෙකු හදිසි රෝගී තත්ත්වයක් හේතුවෙන් රෝහල් ගත කර ප්‍රතිකාර ලබමින් සිටියදී මියගොස් තිබේ. සුහඳ රග්බි තරඟාවලියට සහභාගීවිම සඳහා පසුගිය 10 වනදා 22 දෙනෙකුගෙන් යුත් බ්‍රිතාන්‍ය ජාතික රග්බි කණ්ඩායමට මෙරටට පැමිණ ඇත. එම තරඟාවලිය පසුගිය 12වනදා කොළඹ ප්‍රදේශයේ ක්‍රීඩාංගණයක පැවැති අතර ඉන් අනතුරුව එම ක්‍රීඩකයින් එම ක්‍රීඩා සංකීර්ණයේ පැවැති රාත්‍රී භෝජන සංග්‍රහයට සහභාගී වී ඇති බව පොලීසිය සඳහන් කළේය. භෝජන සංග්‍රහයෙන් අනතුරුව බ්‍රිතාන්‍ය ජාතික රග්බි ක්‍රීඩකයින් ඔවුන් නවාතැන් ගෙන සිටි සංචාරක හෝටලට පැමිණ ඇති අතර පසුවන් කොල්ලුපිටිය ප්‍රදේශයේ පැවැති රාත්‍රී සමාජ ශාලාවකට ඔවුන් ගොස් ඇති බව සඳහන්ය. සමාජ ශාලාවේ සිට පසුදින අළුයම 04.00ට පමණ තමන් නවාතැන් ගෙන සිටි හෝටලයකට පැමිණි අදාළ ක්‍රීඩකයින් පිරිස අතරින් ක්‍රීඩකයින් දෙදෙනෙකුට හුස්ම ගැනිමේ අපහසුතාව හේතුවෙන් (13) දහවල් කොළඹ පෞද්ගලික රෝහලට ඇතුළත් කර තිබේ. එහි ප්‍රතිකාර ලබමින් සිටියදී ඊයේ(14) දිනයේ එක් අයෙකු මියගොස් තිබුණි. එලෙස මියගොස් තිබුණේ 26 හැවිරිදි හාවඩ් තෝමස් ඇන්ඩෘ නැමති ක්‍රීඩකයෙකු බව පොලීසිය පැවසීය. මේ පිළිබඳව පශ්චාත් මරණ පරීක්ෂණය අද දින කොළඹ අධිකරණ නිලධාරී එම්.එන්. රූහුල් හක් මහතා විසින් සිදු කළ අතර මෙම මරණය තුවාල සිදුවීමකින් හෝ රෝගයකින් සිදු වූ මරණයක් නොවන බවට තීන්දු කර විවෘත තීන්දුවක් ලබා දී ඇත. සිරුරේ කොටස් වැඩිදුර පරීක්ෂණ සඳහා රස පරීක්ෂක වෙත යැවීමට තීරණය කර ඇත. අද(15) පස්වරුවේ ප්‍රතිකාර ලබමින් සිටි අනෙක් ක්‍රීඩකයාද මිය ගොස් තිබේ. මෙලෙස මිය ගොස් ඇත්තේ බෙට් තෝමස් රීඩ් නමැති වයස අවුරුදු 27ක බ්‍රිතාන්‍ය ජාතික ක්‍රීඩකයෙකි.", "URL": "https://sinhala.adaderana.lk/news.php?nid=89156", "Category": null, "Parent URL": null}