{"Source": "Adaderana", "Timestamp": "May 12, 2019 05:29 pm", "Headline": "පොළොන්නරුව නව වෙළෙඳ සංකීර්ණය ජනපති අතින් විවෘත කෙරේ", "News Content": "මධ්‍යම සංස්කෘතික අරමුදල මඟින් පොළොන්නරුව නගරයේ ඉදිකරන ලද වෙළෙඳ සංකීර්ණය අද (12) පෙරවරුවේ ජනාධිපති මෛත්‍රීපාල සිරිසේන මහතා අතින් විවෘත කෙරිණි. කඩ කාමර 18 කින් සමන්විතව වෙළෙඳ සංකීර්ණයක් ලෙස මෙය ඉදිකර තිබෙන අතර වැයකර ඇති මුදල රුපියල් මිලියන 44කි. තමන්කඩුව හිටපු දිසාපතිවරයාට අයත් ඉතා පැරණි නිලනිවස සංස්කෘතික දේපලක් ලෙස මධ්‍යම සංස්කෘතික අරමුදලට පවරා ගැනීමෙන් අනතුරුව කඩා ඉවත් කළ නොහැකි මෙම ගොඩනැගිලි සංකීර්ණය එහි සංස්කෘතික අනන්‍යතාව ආරක්ෂාවන පරිදි ප්‍රතිසංස්කරණය කිරීමෙන් අනතුරුව දෙස් විදෙස් සංචාරයකයන් ඉලක්ක කර ගනිමින් නව වෙළෙඳ සංකීර්ණයක් ලෙස නිර්මාණය කර තිබේ. සමරු ඵලකය නිරාවරණය කර වෙළෙඳ සංකීර්ණය විවෘත කළ ජනාධිපවරයා එහි නිරික්ෂණ චාරිකාවක නිරත වූ අතර සංකේතවත්ව කඩකාමර හිමියන් වෙත කඩකාමර පවරාදීමට ද එක් විය. මේ අතර පිබිදෙමු පොළොන්නරුව, දිස්ත්‍රික් සංවර්ධන ව්‍යාපෘතිය යටතේ ශ්‍රී ලංකා ටෙලිකොම් සහ මොබිටෙල් ආයතනය මඟින් රුපියල් මිලියන 2500ක් වැයකර ක්‍රියාත්මක කළ ව්‍යාපෘති ද ජනතා අයිතියට පවරාදීම අද ජනාධිපති ප්‍රධානත්වයෙන් සිදු කෙරිණි. පොළොන්නරුව දීප උයනේ 5G සංනිවේදන කුලුන විවෘත කිරීම හා හබරණ පොළොන්නරුව මාර්ගයේ දැනට පවතින සන්නිවේදන දුබලතා මග හැරවීම සඳහා වූ සන්නිවේදන කුලුන ජනාධිවරයා අතින් විවෘත කෙරුණු අවස්ථාව 5G තාක්ෂණයට අදාළ අංග ඇතුළත් ප්‍රදර්ශන කුටිය ද ජනාධිපතිවරයාගේ නිරික්ෂණයට ලක් විය. නවීන තාක්ෂණික පහසුකම් සහිතව නවීකරණය කළ පොළොන්නරුව ප්‍රාදේශීය ශ්‍රී ලංකා ටෙලිකොම් කාර්යාලය ජනාධිපති මෛත්‍රීපාල සිරිසේන මහතා අතින් අද (12) පෙරවරුවේ විවෘත කෙරිණි. නව කාර්යාලයේ දී පළමු ගනුදෙනුකරු වෙත අන්තර්ජාල සම්බන්ධතාවය ලබාදීම සිදු කෙරුණේ ද ජනාධිපතිවරයා අතිනි. වැඩිදියුණු කරන ලද ඇමතුම් මධ්‍යස්ථානය ද ජනාධිපතිවරයාගේ නිරීක්ෂණයට ලක් විය.", "URL": "https://sinhala.adaderana.lk/news.php?nid=109809", "Category": null, "Parent URL": null}