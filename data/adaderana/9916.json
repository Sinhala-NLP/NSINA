{"Source": "Adaderana", "Timestamp": "July 30, 2010 08:02 am", "Headline": "දෙමළ සරණාගතයෙක් බ්‍රිතාන්‍ය පුවත්පත් දෙකකින් වන්දි ඉල්ලයි", "News Content": "බ්‍රිතාන්‍යයේ සිටින ශ්‍රී ලාංකික දෙමළ සරණාගතයෙකුට වන්දි මුදලක් ගෙවීමට එරට ප්‍රධාන පෙළේ පුවත්පත් ආයතන දෙකකට සිදුව තිබේ. පර්මේෂ්වරම් සුබ්‍රමනියම් නැමැති මෙම පුද්ගලයා සිදුකළ උපවාසයක් සම්බන්ධයෙන් එම පුවත්පත්වල පළවූ වාර්තා හේතුවෙන් මෙම වන්දි මුදල ගෙවීමට සිදුව ඇති බව එරට මාධ්‍ය වාර්තා කරයි. 2009 අප්‍රේල් මාසයේ මොහු බ්‍රිතාන්‍ය පාර්ලිමේන්තුව ඉදිරිපිට පැවති උපවාසයක නිරත වී ඇත. එම උපවාසයේ දී රහසිගත ලෙස ආහාර ගත් බවට එරට පුවත්පත් දෙකක් වන \"ඩේලි මේල්\"සහ\"ද සන් \"යන පුවත්පත් වාර්තා කොට තිබුණි. එම වාර්තාවලින් තමාට සිදුවූ අසාධාරණය සම්බන්ධයෙන් මොහු බ්‍රිතාන්‍ය අධිකරණය හමුවේ නඩු පවරනු ලැබීය. එම නඩුව කැඳවූ අවස්ථාවේ දී පුවත්පත් ආයතන දෙක විසින් තමන් පළ කළ පුවත සාවද්‍ය බවත් ඒ සඳහා ඕනෑම දඩුවමක් ලබාගැනීමට සූදානම් බවත් අධිකරණයට දැනුම් දී තිබේ. ඒ අනුව අධිකරණය විසින් පවුම් 77,500 ක මුදලක් මෙම ශ්‍රී ලාංකිකයාට ගෙවන ලෙස එම පුවත්පත් ආයතන දෙකට නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=9916", "Category": null, "Parent URL": null}