{"Source": "Adaderana", "Timestamp": "April 29, 2014 02:24 pm", "Headline": "මර්ස් කොරෝනාට වැට බැඳීමට කමිටුවක්", "News Content": "මැදපෙරදිග රටවලින් වාර්තා වන මර්ස් කොරෝනා නමැති වෛරස් රෝගය ශ්‍රී ලංකාවට ඇතුළු වීම වළක්වාගැනීම සඳහා අවශ්‍ය කටයුතු සිදුකිරීමට විශේෂ කමිටුවක් පත් කර තිබේ. සෞඛ්‍ය අමාත්‍යාංශය, විදේශ සේවා නියුක්ති කාර්යාංශය, මුස්ලිම් කටයුතු අමාත්‍යාංශය සහ සිවිල් ගුවන් සේවා අමාත්‍යාංශය එක්ව මෙම කමිටුව පිහිටුවා ඇති බව සඳහන්ය. මැද පෙරදිග රටවලින් වාර්තා වු මර්ස් කොරෝනා ශ්වසන ආසාධන වෛරසය මේ වන විට ඒ ආශ්‍රිත වෙනත් රටවලින් ද වාර්තා වන බව සෞඛ්‍ය අමාත්‍යාංශය පවසන්නේය. මෙම රෝගය සම්බන්ධයෙන් පත්කරන ලද කමිටුව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතාගේ ප්‍රධානත්වයෙන් වසංගත රෝග විද්‍යා අංශයේ දී රැස් වු අතර එහිදී රෝගය ශ්‍රී ලංකාවට ඇතුළු වීම වළක්වා ගැනීම සඳහා තීරණ කිහිපයක් ගෙන ඇත. මෙම රෝගය සම්බන්ධයෙන් දිවයිනේ ප්‍රධාන රෝහල්වල සෞඛ්‍ය කාර්යය මණ්ඩල දැනුවත් කර ඇති බව සෞඛ්‍ය අමාත්‍යාංශය සඳහන් කළේය. එමෙන්ම ශ්‍රී ලාංකික ශ්‍රමිකයින් මැද පෙරදිග රැකියාවලට යාමට පෙර ඔවුන් රෝගය සම්බන්ධයෙන් දැනුවත් කිරීමේ වැඩසටහන් ක්‍රියාත්මක කිරීමට තීරණය කර තිබේ.", "URL": "https://sinhala.adaderana.lk/news.php?nid=42864", "Category": null, "Parent URL": null}