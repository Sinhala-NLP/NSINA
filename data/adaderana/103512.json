{"Source": "Adaderana", "Timestamp": "February 1, 2019 01:17 pm", "Headline": "හන්තාන සංරක්ෂිත භූමියක නිවාස ඉදිකිරීමේ සැලැස්මක්", "News Content": "හන්තාන සංරක්ෂිත භූමියක නිවාස ව්‍යාපෘතියක් ඉදි කිරීමට සැලසුම් කිරීම පිළිබඳව අද දෙරණට තොරතුරු වාර්තා විය. මහනුවර ප්‍රදේශයේ ඉතා සංවේදී පරිසර පද්ධතියක් වශයෙන් හන්තාන සංරක්ෂණ කලාපය හැදින් වෙයි. කෙසේවෙතත් මේ වන විට එම ප්‍රදේශයේ නිවාස සියයක ව්‍යාපෘතියක් ක්‍රියාත්මක කිරීම සඳහා බලධාරින් කටයුතු කරමින් සිටින බවට ප්‍රදේශවාසීන් චෝදනා කරනවා. දිවංගත ජනාධිපති රණසිංහ ප්‍රේමදාස මහතා විසින් 1986 දී නිවාස අමාත්‍යවරයාව සිටියදී මෙම භූමිය සංරක්ෂිත කලාපයක් ලෙස නම් කර තිබේ. කෙසේවෙතත් එම තත්ත්වය නොසලකා දැඩි බෑවුම් සහිත භූමියක නිවාස ව්‍යාපෘතියක් ඉදි කිරීමට බලධාරීන් පියවර ගැනීම කණාගාටුවට කරුණකි. මෙම ප්‍රදේශය ජල පෝෂක ප්‍රදේශයක් වන අතර ඉන් ආරම්භ වන ජල උල්පත් රැසක් මඟින් මහවැලි ගඟට ජලය සැපයීම ද සිදු වෙයි. අධි සංවේදී පරිසර පද්ධතීන් ආරක්ෂා කළ යුතු යුඟයක ඒවා විනාශ කිරීමට කටයුතු කිරීම කෙතරම් අනුවන ක්‍රියාවක් දැයි ජනතාව ප්‍රශ්න කරයි. අද දෙරණ මේ සම්බන්ධයෙන් නිවාස අධිකාරියේ සභාපති ලක්විජය සාගර පලන්සූරිය මහතාගෙන් විමසීමක් කළ අතර ඔහු සදහන් කළේ එම ප්‍රදේශය සංරක්ෂිත ප්‍රදේශයක් නොවන අතර එම ඉදිකිරීම් සදහා සියළු අනුමැතීන් ලබා ගැනීමට පියවර ගෙන ඇති බවයි.", "URL": "https://sinhala.adaderana.lk/news.php?nid=103512", "Category": null, "Parent URL": null}