{"Source": "Adaderana", "Timestamp": "April 7, 2018 10:54 am", "Headline": " මාළු මරන්න ගිය හමුදා සෙබලා දියේ ගිළී මරුට", "News Content": "කලාඔයේ මසුන් මැරීමට ගිය හිටපු යුද හමුදා සෙබළෙක් දියේ ගිළී මරුමුවට පත්ව ඇති බව සාලිය‍වැව පොලීසිය කියයි. මිය ගොස් ඇත්තේ සාලියැවව - නීලබැම්ම පදිංචිව සිටි ලියනාරච්චිලාගේ ගාමිණී ජයරත්න (අවු:43) නම් අයෙකි. මිය ගොස් ඇති අය අවසන් වරට කුරුණෑගල - මල්කඩුවාව පිහිටි යුද හමුදා කදවුරේ සේවය කර ඇති අයෙකි. පසුව ඔහු වෛද්‍ය හේතු මත හමුදා සේවයෙන් ඉවත් වී ඇති බව විමර්ශනවලදී හෙලිවී ඇත. හමුදා සේවයෙන් ඉවත් වීමෙන් පසුව කලාඔයේ මසුන් මැරීම ජීවන වෘත්තීය ලෙස ඔහු සිදු කර ඇති බව කියති. 06 වැනිදා දහවල් ඔහු මසුන් මැරීම සඳහා ගොස් ඇති නමුත් එදින සවස් වන තුරු ඔහු ආපසු නිවසට පැමිණ නැත. ඔහුගේ පිරිද විසින් මේ බව සාලියවැව පොලීසියට පැමිණිල්ලක් කරමින් සඳහන් කර ඇත. 07 වැනිදා පෙරවරුවේ අතුරුදහන්වී සිටි අයගේ සිරුර කලාඔයේ තිබී ගම්වාසීන් විසින් සොයා ගෙන තිබේ. පශ්චාත් මරණ පරීක්ෂණය පැවැත්වීමට නියමිතව ඇත. සාලියවැව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=87068", "Category": null, "Parent URL": null}