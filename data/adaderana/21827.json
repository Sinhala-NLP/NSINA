{"Source": "Adaderana", "Timestamp": "February 2, 2012 12:50 pm", "Headline": "අත යටින් ගාණ ඉල්ලූ පොලිස් නිලධාරීන් දෙදෙනෙක් ඇතුළු 4 ක් රිමාන්ඩ්", "News Content": "තිස්සමහාරාම,ලුණුගම්වෙහෙර පදිංචි දැව ව්‍යාපාරිකයකුගෙන් රුපියල් 10,000 ක අල්ලස් මුදලක් ලබාගත් බව කියන පොලිස් නිලධාරීන් දෙදෙනකු ඇතුළු සිව්දෙනකු අත්අඩංගුවට ගත් බව අල්ලස් හා දූෂණ වංචා විමර්ශන කොමිෂන් සභාව පවසයි. ලුණුගම්වෙහෙර පොලිස් ස්ථානයට අනුයුක්තව සේවය කරන පොලිස් සැරයන්වරයකු සහ පොලිස් කොස්තාපල්වරයකු මෙන්ම තවත් සිවිල් වැසියන් දෙදෙනකු අත්අඩංගුවට ගත් බව සඳහන් වේ. ලුණුගම්වෙහෙර පොලීසිය විසින් අත්අඩංගුවට ගනු ලැබූ අදාළ ව්‍යාපාරිකයාගේ ලොරි රථයක් සහ ගස් කපන යන්ත්‍රයක් අධිකරණයෙන් නිදහස්කරදීම සඳහා රුපියල් 10,000 ක මුදලක් අල්ලස් ලෙස ලබාදිය යුතු බවට මොවුන් විසින් ව්‍යාපාරිකයාට බලපෑම් කර තිබේ. ඒ අනුව තිස්සමහාරාම මහේස්ත්‍රාත් අධිකරණය අසළදී අදාළ අල්ලස් මුදල ලබාගනිද්දී මොවුන් අත්අඩංගුවට ගත් බවත්,අනතුරුව තිස්සමහාරාම මහේස්ත්‍රාත් අධිකරණයට ඉදිරිපත් කරන ලදුව ලබන 14 වන දින දක්වා රක්ෂිත බන්ධනාගාර ගත කළ බවත් අල්ලස් හා දූෂණ වංචා විමර්ශන කොමිෂන් සභාව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=21827", "Category": null, "Parent URL": null}