{"Source": "Adaderana", "Timestamp": "August 7, 2018 04:53 pm", "Headline": "අඹුසැමියන් ලෙස ප්‍රදේශ ගණනාවක රන් භාණ්ඩ සොරා ගත් යුවලක් පොලීසියට හසුවෙයි", "News Content": "රුවන්වැල්ල පොලිස් වසමේ රුවන්වැල්ල නගරයේ බස් නැවතුම් පළ අසල පිහිටි ස්වර්ණාභරණ ආයතනයකින් රන් භාණ්ඩ මිලදී ගන්නා මුවාවෙන් සිදුකල සොරකමක් සම්බන්ධයෙන් යුවලක් අත්අඩංගුවට ගෙන තිබේ. පොලීසියට ලද පැමිණිල්ලක් මත මෙම විමර්ශන කටයුතු ආරම්භ කර තිබේ. ඒ අනුව එම වෙළඳසැලේ සවිකර තිබූ සී.සී.ටීවී දර්ශන ඔස්සේ කරන ලද විමර්ශනවලින් මෙම සොරකම සිදු කරන ලද සැකකාර යුවල රුවන්වැල්ල පොලිස් ස්ථානය මඟින් අත්අඩංගුවට ගැනීමට සමත්ව තිබේ. සැකකරු වයස අවුරුදු 24 ක් වු කඩුවෙල ප්‍රදේශයේ පදිංචිකරුවෙකු වන අතර, සැකකාරිය වයස අවුරුදු 26ක් වු වතුපිටිවල ප්‍රදේශයේ ඇඟළුම් ආයතනයක සේවය කරන අනුරාධපුර ප්‍රදේශයේ පදිංචිකාරියෙකි. මෙම යුවල විවාහක අඹුසැමියන් ලෙස පෙනී සිටිමින් ගම්පහ, කටුනායක, කිරිබත්ගොඩ, අනුරාධපුර ඇතුළු නොයෙක් ප්‍රදේශවල ස්වර්ණාභරණ ආයතනවලට රන් භාණ්ඩ මිලදී ගන්නා මුවාවෙන් ඇතුළු වී සොරකම් ගණනාවක් සිදු කර ඇති බවට විමර්ශනවලදී අනාවරණය වී තිබේ. තවද, මෙම සැකකාර යුවල විසින් සොරකම් කරන ලද රන් භාණ්ඩ, නිට්ටඹුව, කිරිඳිවැල, කුරූණෑගල හා අනුරාධපුර ප්‍රදේශවල පිහිටි උකස් මධ්‍යස්ථානවලට උකස් කරන ලද රිසිට් පත් 9ක් ද රුවන්වැල්ල පොලීසිය විසින් සොයා ගෙන තිබේ. සැකකරුවන් ඊයේ(06) දිනයේ දී රුවන්වැල්ල මහේස්ත්‍රාත් අධිකරණයට ඉදිරිපත් කිරීමෙන් පසු මෙම මස 20 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=94003", "Category": null, "Parent URL": null}