{"Source": "Adaderana", "Timestamp": "March 15, 2012 12:44 pm", "Headline": " චැනල් ෆෝ එළියට එන්නේ පටු දේශපාලන අරමුණක් වෙනුවෙන්", "News Content": "චැනල් ෆෝ වීඩියෝව පටු දේශපාලන අරමුණු ඉටු කරගැනීම සඳහා නිර්මාණය කරන ලද්දක් බව පාර්ලිමේන්තු මන්ත්‍රී මහාචාර්ය රජීව් විජේසිංහ මහතා පවසයි. අදාළ වීඩියෝව මගින් එල්ල කරන චෝදනා පදනම් විරහිත බව හෙතෙම ජිනීවා හි සිට අද දෙරණ වෙත අදහස් දක්වමින් කියා සිටියි. මීට පෙරාතුව චැනල් ෆෝ මගින් යුද අපරාධ සිදුවූ බවට යම් යම් තොරතුරු ඉදිරිපත් කරද්දී සරත් ෆොන්සේකාගේ නම සඳහන් කළද මෙවර දිගින් දිගටම ජනාධිපති මහින්ද රාජපක්ෂ මහතා‍ගේ සහ ගෝඨාභය රාජපක්ෂ මහතා‍ගේ නම් මෙම වාර්තා හා සම්බන්ධව වගකිව යුතු බවට ඉදිරිපත් කිරීමෙන්ම එහි දේශපාලනය පැහැදිලි වන බව ඔහු සඳහන් කළේය. මේ අතර එක්සත් ජාතීන්ගේ මානව හිමිකම් සැසිවාරයේ දී ශ්‍රී ලංකාවට එරෙහිව ගෙන එන යෝජනාව සම්බන්ධයෙන් රටවල් රැසක නියෝජිතයින් ඊයේ දිනයේ දැනුවත් කිරීමට කටයුතු කළ බව ද මහාචාර්ය රජීව් විජේසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22809", "Category": null, "Parent URL": null}