{"Source": "Adaderana", "Timestamp": "March 27, 2011 12:25 pm", "Headline": "ගෞරවය හිමිවිය යුත්තේ පන්දු යවන්නන්ටයි", "News Content": "ශ්‍රී ලංකාව හා එංගලන්තය අතර පැවති අර්ධ අවසන් පූර්ව තරගයෙන් ශ්‍රී ලංකාවට විශිෂ්ට ජයක් අත්කර දීමේ ගෞරවය හිමිවිය යුත්තේ කණ්ඩායමේ පන්දු යවන්නන්ට බව සුපිරි පිතිකරු තිලකරත්න ඩිල්ෂාන් මහතා පවසයි. එංගලන්ත කණ්ඩායම ලකුණු 229 ට සීමා කර ගැනීමට හැකිවීම ශ්‍රී ලංකා කණ්ඩායමේ පන්දු යවන්නන්ගේ දක්ෂතාවය බවත්,ශ්‍රී ලංකා කණ්ඩායමට එවැනි පහසු ඉලක්කයක් අත් කරදීම තරගය ජයග්‍රහණය කිරීමට ඉවහල් වූ බවත් ඔහු අද දෙරණට කියා සිටියේය. මෙම තරගාවලියේ ආරම්භක තරගවලදී ඇතැම්විට හොඳ ආරම්භයක් අත් කරදී වඩා හොඳ දායකත්වයක් සැපයීමට හැකියාවක් නොලැබී ගියත් ඊයේ පැවති තරගයේදී සාර්ථකව ක්‍රීඩා කරන්නට හැකිවීම පිළිබඳ තමන් සතුටු වන බව හෙතෙම සඳහන් කළේය. තරගයක් අවසන්වනතුරු ක්‍රීඩා කළ යුතු බවට තමන්ට අධිෂ්ඨානයක් පැවති බවත්,එසේ ක්‍රීඩා කරනු ලැබුවහොත් ඉදිරි තරග වලට ශක්තිමත් මානසිකත්වයක් ගොඩනැගෙන බවත් ඩිල්ෂාන් මහතා අවධාරණය කළේය. ඊයේ ලැබූ ජයග්‍රහණය ඉදිරි තරග වලට ශක්තියක් වනු ඇති බව තමන් විශ්වාස කරන බව ද ඔහු අද දෙරණට කියා සිටියේය. මෙම තරගාවලිය ආරම්භයේදී තමන්ට පන්දුවාර 6-7 ක් යැවීමට අවස්ථාව ලබාදෙන්නේ නම් වඩා හොඳ බව තමන් විසින් යෝජනා කළ බවත්,එකී ඉල්ලීම මේ වන විට ඉටුවෙමින් පවතින බවත් හෙතෙම සඳහන් කළේය. තමන්ට පන්දුවාර 6-7 ක් ලබාදීමෙන් ශ්‍රී ලංකා කණ්ඩායම සමබරව පවත්වාගෙන යන්නට ඉවහල් වන බවද ඔහු පෙන්වාදුන්නේය. ලෝක කුසලාන තරගාවලියෙන් පසු අයි.පී.එල් තරගාවලිය පැවැත්වෙන බැවින් ඊට සහභාගි විය යුතු බවත්,එයින් අනතුරුව එංගලන්ත සංචාරයක් පවතින බවත්,ඉක්බිතිව දකුණු අප්‍රිකානු සංචාරයක් පවත්නා බවත් ,ඒසේම ඔස්ට්‍රේලියානු කණ්ඩායම ශ්‍රී ලංකාවට පැමිණීමට නියමිතව ඇති බවත් සිහිපත් කළ ඔහු මේ වසරම ක්‍රිකට් සමග ගෙවාදමන්නට සිදුවන බව කියා සිටියේය. 2011 ලෝක කුසලානය ශ්‍රී ලංකාවට දිනා දීමට උත්සාහ දරමින් සිටින මේ අවස්ථාවේ ශ්‍රී ලංකාවාසී ජනතාවගෙන් ක්‍රිකට් ලෝලීන්ගෙන් ලැබෙන ආශිර්වාදය ඉතා අගය කරන බවත්,ඔවුන්ගේ ආශිර්වාදය ඉතාමත් ශක්තියක් වනු ඇති බවත් තිලකරත්න ඩිල්ෂාන් මහතා වැඩිදුරටත් සඳහන් කළේය..", "URL": "https://sinhala.adaderana.lk/news.php?nid=15101", "Category": null, "Parent URL": null}