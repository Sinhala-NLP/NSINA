{"Source": "Adaderana", "Timestamp": "August 6, 2013 08:14 am", "Headline": "නවසීලන්ත කිරිපිටි තහනම්! - යළිත් පරීක්ෂණ ඇරඹෙයි ", "News Content": "මෙරටට ආනයනය කරන “වේ ප්‍රෝටීන්“ අධි සාන්ද්‍රනය සහ එම ද්‍රව්‍ය ඇතුළත් බවට සැකකෙරෙන කිරි නිෂ්පාදන තාවකාලිකව වරායෙන් නිදහස් කිරීම අත්හිටුවීමට සෞඛ්‍ය සේවා අධ්‍යක්ෂ ජනරාල්වරයා තීරණය කර තිබේ. ආනයනික කිරිපිටි සම්බන්ධයෙන් ගැටලු සහගත තත්ත්වයන් පැන නැගී තිබීම හේතුවෙන් ඒ පිළිබඳ විශේෂ අවධානයක් යොමුකර ඇති බව සෞඛ්‍ය අමාත්‍යාංශය පවසයි. ඒ අනුව නවසීලන්තයෙන් ආනයනය කරන සියලු කිරිපිටි වර්ග තාවකාලිකව වරායෙන් නිදහස් නොකිරීමට ද සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා තීරණය කර තිබේ. එමෙන්ම දැනට වෙළෙඳපළේ අලෙවිය සඳහා තිබෙන “වේ ප්‍රෝටීන්“ අධි සාන්ද්‍රනය සහිත කිරි නිෂ්පාදන වෙළෙඳපළෙන් ඉවත් කිරීමට ද තීරණය කර ඇති බව සෞඛ්‍ය අමාත්‍යාංශය පවසයි. ආනයනික සෑම කිරිපිටි ඛාණ්ඩයකින්ම ලබාගන්නා සාම්පල අද සිට තවදුරටත් අඛණ්ඩ පරීක්ෂාවට ලක් කිරීමට සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා, ආහාර පාලන ඒකකයට උපදෙස් ලබාදී ඇත. දැනට වෙළෙඳපළේ පවතින ළඳරු කිරිපිටිවල “වේ ප්‍රෝටීන්“ අධි සාන්ද්‍රනය අන්තර්ගත නොවන බවට තහවුරු වී ඇතැයි ද සෞඛ්‍ය අමාත්‍යාංශය කියා සිටියි. විදේශීය රටවලින් ආනයනික කිරිපිටිවල ඩී.සී.ඩී. නැමැති රසායනික විශේෂය අඩංගුව බවට පසුගිය කාලයේදී සමාජය පූරා කතා බහක් ඇති විය. කෙසේ වෙතත් සෞඛ්‍ය අමාත්‍යංශය පැවසූවේ විදේශීය රටවලින් ගෙන එන කිරිපිටිවල අදාළ රසායනික විශේෂය අඩංගු නැති බව පර්යේෂණවලින් තහවුරු වී ඇති බවයි. එහෙත් නවසීලන්තයෙන් ආනයනය කෙරෙන ඇතැම් කිරිපිටිවල අඩංගු රසායනික ද්‍රව්‍ය සම්බන්ධයෙන් මතුවූ සැකය මත මේ වන විට චීනය හා රුසියාව ද එරටින් කිරිපිටි ආනයනය තහනම් කර ඇතැයි වාර්තා වෙයි.", "URL": "https://sinhala.adaderana.lk/news.php?nid=36409", "Category": null, "Parent URL": null}