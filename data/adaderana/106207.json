{"Source": "Adaderana", "Timestamp": "March 17, 2019 11:18 am", "Headline": "සීනි පෙන්වන වර්ණ ක්‍රමය බිස්කට් වලටත්", "News Content": "බිස්කට් ඇතුළු රසකැවිලිවල අඩංගු සීනි,මේදය හා ලුණු ප්‍රමාණය දැක්වෙන වර්ණ සංකේත අනිවාර්ය කිරීමට සෞඛ්‍ය අමාත්‍යාංශය තීරණය කර ඇත. සෞඛ්‍ය අමාත්‍ය රාජිත සේනාරත්න මහතා අද (17) පැවති මාධ්‍ය හමුවකදී සදහන් කළේ අප්‍රේල් මස 02 වැනිදා සිට ක්‍රියාත්මක වන පරිදි මෙම වර්ණ සංකේත ක්‍රමය අනිවාර්යය කෙරෙන බවය. 2016 වර්ෂයේ අගෝස්තු මාසයේ සිට සෑම පැණි බීම වර්ගයකම අඩංගු වන සීනි ප්‍රමාණය වර්ණ මගින් සටහන් කර බෝතලයේ ප්‍රදර්ශනය කිරීමේ නීතිය සෞඛ්‍ය අමාත්‍යාංශය විසින් අනිවාර්ය කෙරුණු අතර එය මේ වන විට ක්‍රියාත්මක වෙයි. දියවැඩියාව වැනි බෝනොවන රෝග සමාජය තුළ පාලනය කර ගැනීමේ අරමුණින් සෞඛ්‍ය අමාත්‍යාංශය මෙවර තීරණය කොට ඇත්තේ බිස්කට් ඇතුළු රසකැවිලිවල අඩංගු සීනි පමණක් නොව ලුණු සහ මේදය ප්‍රමාණය දැක්වෙන වර්ණ සංකේත ද අප්‍රේල් මස 02 වැනිදා සිට අනිවාර්ය කිරීමටය. මේ අනුව වෙළෙඳපොළේ අලෙවි කෙරෙන බිස්කට් සහ රසකැවිලිවල ග්‍රෑම් 100 ක අඩංගු සීනි මට්ටම ග්‍රෑම් 22 කට වැඩි නම් එය අධි සීනි පවතින බව හැඟවීමට රතු වර්ණයත්, ග්‍රෑම් 8 ත් - 22 ත් අතර නම් සීනි මට්ටම මධ්‍යම බව පෙන්වීමට කහ වර්ණයත් , ග්‍රෑම් 8ට වඩා අඩු සීනි මට්ටමක්නම් කොළ වර්ණයත් එහි ඇසුරුමේ සටහන් කළ යුතු වෙයි. එසේම ලුණු මට්ටම ග්‍රෑම් 1.25කට වැඩිනම් එය අධි ලුණු පවතින බව හැඟවීමට රතු වර්ණයත්, ග්‍රෑම් 0.25 - 1.25 ත් අතර නම් ලුණු මට්ටම මධ්‍යම බව පෙන්වීමට කහ වර්ණයත්, ග්‍රෑම් 0.25ට වඩා අඩු ලුණු මට්ටමක්නම් කොළ වර්ණයත් එහි ඇසුරුමේ සටහන් කළ යුතු වෙයි. මේ අතර ආහාර වල මේදය ග්‍රෑම් 17.5කට වැඩිනම් එය අධි මේදය පවතින බව හැඟවීමට රතු වර්ණයත්, ග්‍රෑම් 3 - 17.5ත් අතර නම් මේදය මට්ටම මධ්‍යම බව පෙන්වීමට කහ වර්ණයත්, ග්‍රෑම් 3ට වඩා අඩු මේදය මට්ටමක්නම් කොළ වර්ණයත් එහි ඇසුරුමේ සටහන් කළ යුතු වෙයි.", "URL": "https://sinhala.adaderana.lk/news.php?nid=106207", "Category": null, "Parent URL": null}