{"Source": "Adaderana", "Timestamp": "May 7, 2010 11:38 am", "Headline": "කොළඹ ජලය බැසීම ක්‍රමවත් කිරීමට පියවර", "News Content": "කොළඹ ප්‍රදේශයේ ජලය බැස යාම විධිමත් කිරීම සඳහා විශේෂ වැඩපිළිවෙලක් සකස් කිරීමට ආපදා කළමනාකරණ අමාත්‍යාංශය සැලසුම් කර තිබේ. ඒ සඳහා වැසි ජලය බැස යාම විධිමත් කිරීමේ අරමුණින් අවට ඇළ මාර්ග ප්‍රතිසංස්කරණය කිරීමට පියවර ගන්නා බව එම අමාත්‍යාංශය පවසයි. දෙමටගොඩ ප්‍රදේශයේ ‍එවැනි ජල ගැලීමට ලක්වන ප්‍රදේශ නිරීක්ෂණය සඳහා එක් වුණු අමාත්‍ය ඒ.එච්.එම් ෆවුසි මහතා බේස්ලයින් මාර්ගයේ වනාතමුල්ල දෙසට ගලා යන ඇළ මාර්ගය ප්‍රතිසංස්කරණය කරන ලෙස ද අදාළ බලධාරීන්ට උපදෙස් දී ඇත. මීට අමතරව වැසි ජලය බැස යාමට පහසු වන පරිදි ඇළ මාර්ග පද්ධතියක් ඉදි කිරීම පිළිබඳව ද අමාත්‍යාංශයේ අවධානය යොමුව ඇති බව සදහන්ය.", "URL": "https://sinhala.adaderana.lk/news.php?nid=8246", "Category": null, "Parent URL": null}