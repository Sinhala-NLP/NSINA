{"Source": "Adaderana", "Timestamp": "February 3, 2019 02:01 pm", "Headline": "71 වන ජාතික දින සැමරුම් උත්සවය සියලු කටයුතු සූදානම්", "News Content": "71 වන ජාතික දින සැමරුම් උත්සවය හෙට කොළඹ ගාලු මුවදොර පිටියේදි අභිමානවත්ව පැවැත්වීමට සියලු කටයුතු සූදානම් කර තිබේ. ඒ ජනාධිපති මෛත්‍රිපාල සිරිසේන සහ අග්‍රාමාත්‍ය රනිල් වික්‍රමසිංහ යන මහත්වරුන්ගේ සහභාගිත්වයෙන්. මෙවර ජාතික දින සැමරුම් උත්සවයේ විශේෂ ආරාධිත අමුත්තා ලෙස සහභාගි වන්නේ මාලදිවයින් ජනාධිපති ඉබ්‍රහිම් මොහොමඩ් සෝලිහ් මහතායි. මේ අතර හෙට (04) දිනයේත් ගාලු මුවදොර පිටිය ආශ්‍රිතව විශේෂ රථවාහන සැලැස්මක් ක්‍රියාත්මක බව පොලිස් මාධ්‍ය ප්‍රකාශක , පොලිස් අධිකාරි රුවන් ගුණසේකර මහතා සදහන් කළේය. හෙට පැවැත්වෙන ජාතික දින සැමරුම් උළෙලෙහි ආචාර පෙළපාලිය සදහා ත්‍රිවිධ හමුදාවේ සාමාජිකයින් 5896 දෙනෙකු යොදවා ඇති බව යුධ හමුදාව සදහන් කළේය. ඒ අනුව යුධ හමුදාව නියෝජනය කරමින් නිලධාරින් 3872දෙනෙකුද , ගුවන් හමුදාව නියෝජනය කරමින් නිලධාරින් 932 දෙනෙකු මෙන්ම නාවික හමුදාව නියෝජනය කරමින් නිලධාරින් 1091 දෙනෙකුද ආචාර පෙළපාලියට එක්වීමට නියමිතයි. මීට අමතරව ශ්‍රි ලංකා පොලිසිය නියෝජනය කරමින් විශේෂ කාර්ය බලකා නිලධාරින්ද ඇතුලුව නිලධාරින් 920ක් නියමිතව තිබේ. එමෙන්ම සිවිල් ආරක්ෂක දෙපාර්තමේන්තුවේ සහ ජාතික ශිෂ්‍ය භට බලකායේ සාමාජිකයින්ද හෙට පැවැත්වෙන ආචාර පෙළපාලියට එක්වනු ඇති. මේ අතර ජාතික දින සැමරුම් උත්සවයේ ආචාර පෙළපාලි පෙර පුහුණු වීම් අද (03) පෙරවරුවේත් ගාලු මුවදොර පිටිය කේන්ද්‍ර කරගනිමින් පැවැත් විය. මෙම පෙර පුහුණුවීම් හේතුවෙන් අද පෙරවරු 6.30ට සිට ගාලුමුවදොර හා ඒ ආශ්‍රිත මාර්ග කිහිපයක්ම වසා ඇත.", "URL": "https://sinhala.adaderana.lk/news.php?nid=103624", "Category": null, "Parent URL": null}