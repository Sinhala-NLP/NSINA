{"Source": "Adaderana", "Timestamp": "December 9, 2013 09:09 pm", "Headline": "එංජිම පමණක් නොව දුම්රිය දෙපාර්තමේන්තුවම දුවන්නේ රියදුරෙක් නොමැතිවයි", "News Content": "දුම්රිය ධාවනය සම්බන්ධයෙන් කිසිදු දැනුමක් හෝ හැකියාවක් නැති දේශපාලකයින් සහ ඔවුන්ගේ සහචරයින් විසින් දුම්රිය දෙපාර්තමේන්තුවේ සමස්ථ කටයුතු තීරණය කර ඇති බව සමස්ථ ලංකා දුම්රිය සේවකයින්ගේ පොදු සේවක සංගමය පවසයි. සමස්ථ ලංකා දුම්රිය සේවකයින්ගේ පොදු සේවක සංගමයේ ප්‍රධාන ලේකම් සුමතිපාල මානවඩු මහතාගේ අත්සනින් යුතු මාධ්‍ය නිවේදනයේ මේ බව සඳහන් වෙයි. එම මාධ්‍ය නිවේදනය පහත පරිදි වෙයි. දුම්රිය රියදුරු සහ රියදුරු සහායක නොමැතිව, අභ්‍යන්තර දුම්රිය කටයුතු සඳහා යොදා ගනු ලබන වයි පංතියේ දුම්රිය එන්ජිමක් මරදාන සිට රත්මලාන දුම්රිය ස්ථානය ආසන්නය දක්වා ධාවනය වීම පිළිබඳව පසුගිය දින වල ඉමහත් කතා බහට ලක්විය. එම සිද්ධියට බලපෑ හේතු සම්බන්දයෙන් මේ වනවිට දුම්රිය දෙපාර්තමේන්තුවේ අවධානය ලක් වී ඇතත් නිසි නායකත්වයක් නොමැතිව ධාවනය වන දුම්රිය දෙපාර්තමේන්තුව සම්බන්දයෙන් සමාජයේ අවධානය ඒ ආකාරයෙන් යොමු වී නොමැත. දුම්රිය දෙපාර්තමේන්තුවේ කටයුතු පවත්වා ගෙන යාම සඳහා විෂයානූබද්ධ දැනුම සහ අත්දැකීම් සහිත දුම්රිය සාමාන්‍යාධිකාරිවරයගේ සිට නිලධාරින් පමණක් නොව සේවකයින් සිටියදී දේශපාලන බලය හැරුණු කොට දුම්රිය ධාවනය සම්බන්ධයෙන් කිසිදු දැනුමක් හෝ හැකියාවක් නැති දේශපාලකයින් සහ ඔවුන්ගේ සහචරයින් විසින් දුම්රිය දෙපාර්තමේන්තුවේ සමස්ත කටයුතු තීරණය කිරීම විසින් මෙමකණගාටුදායක තත්වය උදා වී ඇත. මේ හේතුවෙන් දුම්රිය පරිපාලනය, මූල්‍ය විනය සහ මෙහෙයුම්කටයුතු බරපතළ බිඳ වැටීමකට ලක් වී ඇත. දුම්රිය දෙපාර්තමේන්තුවට අවශ්‍ය ආකාරයෙන් පරිපාලන කටයුතු කරගෙන යාමට ඉඩකඩක් නොමැත. දුම්රියට බඳවා ගැනීම් කිරිම කරනු ලබන්නේ අමාත්‍යවරයාට අවශ්‍ය ආකාරයටය. විනය පාලනය ද බිඳ වැටි ඇත. බරපතළ වැරදි වලට සම්බන්ද අයට විවිධ අනුග‍්‍රහයන් ලබාදී ඇති අතර අමාත්‍යංශ අධික්‍ෂණ නිලධාරි තනතුරු පවා ලබාදීම ඇත. සේවා පැවරීම සහ සේවා ලබාගැනීම් සිදු කිරීමේදී ආයතන සංග‍්‍රහය සහ මුදල් රෙගුලාසි බවට පත් වී ඇත්තේ අමාත්‍යවරයාගේ කැමැත්ත පමණි. කෙටියෙන් පවසන්නේ නම් කොටුව දුම්රිය ස්ථානයේ මගී වැසිකිළිය මගීන්ට අහිමි කිරීම තීරණය පවා අමාත්‍යවරයාගෙන ඇත. තව දුරටත් පවසන්නේ නම් කොළඹ කොටුව දුම්රිය ස්ථානය ඇතුළු දුම්රිය ස්ථාන ගණනාවක භෝජනාගාර සහ ජංගම දුම්රිය භෝජනාගාර මාස අටකට ආසන්න කාලයක් විවෘත කිරිමට නොහැකිවඇත්තේ අමාත්‍යංශයෙන් සිදුකරන අනවශ්‍ය බලපෑම් නිසාය. ප‍්‍රවේශ පත‍්‍ර නොමැතිව ගමන් කරන මගීන් අත් අඩංගුවට පත් වූ විට වැරදි කරුවන් නිදහස් කොට රාජකාරිය කළ නිලධාරින් මාරුකිරීමට පවා අමාත්‍යවරයා කටයුතු කර ඇත. මෙවැනි තත්වයක් තුල දුම්රිය නිලධාරින්ට සිදු වී ඇත්තේ සිදුවීම් දෙස බලා හූල්ලමින්, රාජකාරිය කළොත් තා නසී ඇමතිවරයා කී දේ නොකළොත් අඹු දරුවන් නසි යනුවෙන් සිතමින් නිහඬව සිටීම පමණකි. වගකිව යුතු නායකයින් කටයුතු කරන්නේ මෙහෙම නම් අපි කොහොම කෙරුවහම මොකද යන ආකල්පයට දුම්රිය සේවකයින් පත්වී ඇත. මේ තත්වය පිළිබඳව අවස්ථා ගණනාවකදි අප හෙළිදරව් කළද, ගොයම විනාස කරන්නේ වැටත්, නියරත් දෙකේම එකතුවෙන් බැවින් සියළු හෙළිදරවි කිරීම් නිෂ්ඵල වී ඇත. වසර 150 ක පමණ ඉතිහාසයේ නරකම අවධියකට දුම්රිය රැකගෙනවිත් ඇත. එබැවින් දුම්රියේ ප‍්‍රතිලාභ භුක්ති විඳින ජනතාව මේ පිළිබඳව වඩා සංවේදී විය යුතු යැයි අපගේ විශ්වාසය වේ. එබැවින් තම වගකීම ඉටුකිරිමට පෙරට එන ලෙස ප‍්‍රතිලාභ ලබන මගින්ගෙන් සහ දුම්රියේ නඩත්තුවට බදු මුදල් ගෙවන ජනතාවගෙන් ඉල්ලා සිටිමු. එසේ සිදු නොවන්නේ නම් වසර 150 ක ඉතිහාසයක් සහිත දුම්රිය දෙපාර්තමේන්තුවේ අවසන් කටයුතු සන්ධාන ආණ්ඩුවේ පොදු සුසාන භූමියේදී සිදුකරන දිනය වැඩ ඈතක් නොවනු ඇත.", "URL": "https://sinhala.adaderana.lk/news.php?nid=39462", "Category": null, "Parent URL": null}