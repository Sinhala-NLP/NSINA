{"Source": "Adaderana", "Timestamp": "June 20, 2019 05:06 pm", "Headline": "ඔබලාගේ හමුදාපති ලෙස දෙමළ භාෂාව කථා කරන්න බැරි වීම මගේ අඩුපාඩුවක්-හමුදාපති", "News Content": "යුද හමුදාපතිවරයා වශයෙන් තමාට දෙමළ භාෂාව කථා කිරීමට නොහැකි විම ගැන තමා කණගාටුවට පත් වන බව යුද හමුදාපති ලුතිනන් ජෙනරාල් මහේෂ් සේනානායක මහතා පවසයි. මහත්මාගාන්ධි තුමාගේ 150 වෙනි ජන්ම දින සංවත්සරය නිමිත්තෙන් රුක් රෝපණ වැඩසටහනක් අද (20) නුවරඑළිය රම්බොඩ ඩන්සිනන් වතුයායේ ඉදි කරන ලද මහත්මා ගාන්ධිපුර නව ගම්මානයේදි සිදු කෙරිණ අතර එම අවස්ථාවට එක්වෙමින් යුද හමුදාපතිවරයා මෙම අදහස් පළ කළේය. ඔබලාගේ හමුදාපතිවරයා වශයෙන් දෙමළ භාෂාව නොදැනීම අඩුපාඩුවක් බව ද පැවසු හමුදාපතිවරයා, ජනතාවගේ නායකයින් විසින් මෙම ව්‍යාපෘති තුළින් ඔවුන්ගේ ජීවන තත්ත්වය නඟා සිටු වීමට බලාපොරොත්තු වෙන බව ද කියා සිටියේය. යුද හමුදාපති ලුතිනන් ජෙනරාල් මහේෂ් සේනානායක යන මහතා මානව වැවිලි භාරයේ සභාපති පුත්රරසිගාමනි , මෙරට ඉන්දියානු මහ කොමසාරිස් කාර්යයාලයේ සංවර්ධන නිලධාරි මංජුනාත් යන මහතුන්ගේ ප්‍රධානත්වයෙන් එම වතුයායේදි මෙම රුක් රොපණ වැඩසටහන සිදුකළේය. මෙම රුක් රෝපණ වැඩසටහනට සමගාමිව ගාන්ධිපුරම් නව ගම්මානයේ පදිංචි වතු කම්කරුවනට ආර්ථික වශයෙන් වටිනාකමකින් යුත් පැළ විශාල ප්‍රමාණයක් ගෙවත්තේ රෝපණය කර ගැනිම සඳහා මෙහිදි බෙදා දී තිබේ. එම වතුයායේ මේ වන විට ඉන්දියානු රජයේ සහ කඳුරට නව ගම්මාන යටිතල පහසුකම් සහ ප්‍රජා සංවර්ධන අමාත්‍යාංශයේ ප්‍රතිපාදන යටතේ නිවාස 383 ඉදිකර වතු කම්කරු අයිතියට පත් කර ඇත. හරිත නිවාස යෝජනා ක්‍රමය යටතේ ඉදි කරන ලද මෙම නිවාස යෝජනා ක්‍රමයේ එක් නිවසක් වර්ග අඩි 550 කින් සමන්විත වන අතර එක් නිවසක විසිත්ත කාමරයක් , නිදන කාමර දෙකක් , මුළුතැන්ගෙයක් , සනිපාරක්ෂක පද්ධතියින්ද සමන්විත අතර මෙම සැම නිවසකටම පානිය ජලය ,විදුලිය සහ මං මාවත්ද ලබා දි ඇත. මෙම සැම නිවසක් සදහාම රජය මඟින් නිරවුල් ඔප්පු ද ලබා දිමට නියමිතය.", "URL": "https://sinhala.adaderana.lk/news.php?nid=112423", "Category": null, "Parent URL": null}