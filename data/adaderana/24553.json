{"Source": "Adaderana", "Timestamp": "May 27, 2012 01:25 pm", "Headline": "භූ කම්පන තත්ත්වයන් ගැන විශේෂ අවධානයක්", "News Content": "මෙරටට බලපාන භූ කම්පන සම්බන්ධයෙන් විශේෂ පරීක්ෂණයක් ආරම්භ කර ඇති බව භූ විද්‍යා හා පතල් කැණීම් කාර්යාංශය පවසයි. එම කාර්යාංශයේ සභාපති එන්.පි.විජයානන්ද මහතා කියා සිටියේ පසුගිය සතිය තුළ අවස්ථා දෙකකදී ශ්‍රී ලංකාවට භූ කම්පන තත්ත්වයන් දෙකක් බලපා ඇති බවයි. පසුගිය ඉරිදා අලුයම් කාලයේ සහ ඊයේ රාත්‍රී කාලයේ දී මෙම භූ කම්පන තත්ත්වයන් දිවයිනේ ප්‍රදේශ කිහිපයකින් වාර්තා වු බව විජයානන්ද මහතා සඳහන් කළේය. ශ්‍රී ලංකා භූ විද්‍යා හා පතල් කැණීම් කාර්යාංශය යටතේ ක්‍රියාත්මක වන පල්ලෙකැලේ,හක්මන,මහකණදරාව යන භූ කම්පන මධ්‍යස්ථානවල මෙම භූ කම්පනය සටහන්ව ඇතත් ජාත්‍යන්තර භූ කම්පන මධ්‍යස්ථානවල එය සටහන්ව නොතිබුණු බව ඔහු පෙන්වා දුන්නේය. භූ කම්පන තල මායිම්වල පිහිටා ඇති රටකට මෙවැනි තත්ත්වයන් උද්ගතවීම සාමාන්‍යය සිදුවීමක් වුවත් ශ්‍රී ලංකාව භූ කම්පන තල මායිමක පිහිටා නොතිබීම හේතුවෙන් මෙවැනි භූ කම්පන තත්ත්වයන් ඇති වීම පිළිබඳව වැඩි අවධානයක් යොමුකරන බව එන්.පි.විජයානන්ද මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24553", "Category": null, "Parent URL": null}