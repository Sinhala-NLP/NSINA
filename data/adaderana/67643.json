{"Source": "Adaderana", "Timestamp": "January 3, 2017 08:12 am", "Headline": " ලක්ෂ 35ක දුම්වැටි සමග 3ක් අල්ලයි", "News Content": "නීති විරෝධී ලෙස මෙරටට රැගෙන එන ලද ලක්ෂ 35කට අධික වටිනාකමිකින් යුත් දුම්වැටි තොගයක් සමග පුද්ගලයින් තිදෙනෙකු කටුනායක ගුවන්තොටුපොළේ දී අත්අඩංගුවට ගෙන තිබේ.නියෝජ්‍ය රේගු අධ්‍යක්ෂ පරාක්‍රම බස්නායක මහතා සඳහන් කළේ ඩුබායි සිට පැමිණි අදාළ පුද්ගලයින් අද(03) අළුයම අත්අඩංගුවට ගත් බවයි.ඔවුන්ගේ ගමන්මළු වල සඟවා තිබියදී දුම්වැටි කාටුන් 350ක් සොයාගෙන තිබේ.මෙලෙස අත්අඩංගුවට ගෙන ඇත්තේ කොළඹ ප්‍රදේශයේ පදිංචි පියා සහ ඔහුගේ පුතුන් දෙදෙනා බව ගුවන් තොටුපොළ රේගුව සඳහන් කළේය.දුම්වැටි තොගය රාජසන්තක කර ඇති අතර සැකකරුවන්ට රුපියල් ලක්ෂ දෙකහමාරක දඩ මුදලක් නියෝග කර තිබේ.මේ අතර නීති විරෝධී ලෙස මෙරටට ගෙන්වන ලද දුම්වැටි තොගයක් ළඟ තබාගෙන සිටි පුද්ගලයින් දෙදෙනෙකු මීගමුව ප්‍රදේශයේ දී අත්අඩංගුවට ගෙන තිබේ.පොලිස් විශේෂ කාර්යය බලකා මූලස්ථාන කඳවුරේ මෙහෙයුම් අංශයට ලද තොරතුරක් මත සිදුකළ වැටලීමකදී සැකකරුවන් අත්අඩංගුවට ගෙන ඇති බව සඳහන්ය.එහිදි එක් අයෙකු සතුව තිබී දුම්වැටි 340ක් සහ අනෙක් සැකකරු සතුව තිබී දුම්වැටි 880ක් පොලීසිය බාරයට ගෙන තිබේ.අත්අඩංගුවට ගත් සැකකරුවන් වැඩිදුර විමර්ශන කටයුතු සඳහා මීගමුව පොලිස් ස්ථානය වෙත බාරදුන් බව පොලිස් විශේෂ කාර්යය බලකාය සඳහන් කළේය.", "URL": "https://sinhala.adaderana.lk/news.php?nid=67643", "Category": null, "Parent URL": null}