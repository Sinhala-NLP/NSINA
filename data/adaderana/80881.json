{"Source": "Adaderana", "Timestamp": "December 2, 2017 08:40 am", "Headline": "තිරිමාන්න කැපෙයිද? ධනංජය එයිද?", "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර තුන්වන ටෙස්ට් තරඟය දිල්ලි නුවර - ෆෙරෝෂා කොට්ලා ක්‍රීඩාංගනයේදී අද ආරම්භ වෙයි. ක්‍රීඩා මාධ්‍ය වාර්තා කරන්නේ අද ආරම්භ වන තුන්වන ටෙස්ට් තරඟය ශ්‍රී ලංකා කණ්ඩායමේ මුල් පෙළ පිතිකරු ළහිරු තිරිමාන්නට බොහෝ දුරට අහිමිවනු ඇති බවයි. කණ්ඩායමේ අංක තුන පිතිකරු ලෙස ක්‍රීඩා කළ තිරිමාන්න දෙරට අතර පැවැති දෙවන ටෙස්ට් තරඟයේදී ලකුණු අතර නොපැමිණීම හේතුවෙන් ඔහු තුන්වන ටෙස්ට් තරඟයන් ඉවත්කර ධනංජය ද සිල්වා ඒ වෙනුවට කණ්ඩායමට කැඳවීමට බොහෝ විට අවස්ථාව පතින බව ඉන්දියාවෙ වාර්තා වෙයි. ටෙස්ට් තරඟයකදී කණ්ඩායමක පිතිකරණ ලැයිස්තුවේ අංක තුන පිතිකරුට කණ්ඩායම ලකුණු අතර රැගෙනයාමට වැඩි වගකීමක් පවතින බැවින් මෙම තීරණය ගත් බව ශ්‍රී ලංකා කණ්ඩායමේ කළමණාකරු අසංක ගුරුසිංහ ක්‍රීඩා මාධ්‍යට පවසා ඇත. දෙරට අතර පැවැති දෙවන ටෙස්ට් තරඟයේදී ළහිරු තිරිමාන්න පළමු ඉනිම වෙනුවෙන් පන්දු 58කදී ලකුණු 09ක් රැස් කළ අතර දෙවන ඉනිමේදී ඔහුට රැස් කර ගැනීමට හැකි වුයේ ලකුණු 23ක් පමණි. ශ්‍රී ලංකා ඒ කණ්ඩායම සහ බටහිර ඉන්දීය කොදෙව් ඒ කණ්ඩායම අතර නිමාවූ තරඟාවලියේදී ධනංජය ද සිල්වා දක්ෂතා අතරට පැමිණීම හේතුවෙන් තිරිමාන්න වෙනුවට අද තරඟයේදී කණ්ඩායමට එක්වීමට බොහෝ දුරට ඔහුට අවස්ථාව හිමිවනු ඇත.", "URL": "https://sinhala.adaderana.lk/news.php?nid=80881", "Category": null, "Parent URL": null}