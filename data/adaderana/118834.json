{"Source": "Adaderana", "Timestamp": "September 11, 2019 09:58 am", "Headline": "මාඔය මොර තැන්න ප්‍රදේශයේ පවුල් 1000 කබලෙන් ලිපට", "News Content": "මොරගහකන්ද කළු ගඟ ජලාශ ඉදිකිරීම සඳහා සිය ගම්බිම් ලබාදුන් ජතාව නැවත පදිංචිකර වූ ලග්ගල ප්‍රාදේශීය ලේකම් කොට්ඨාසයට අයත් මාඔය මොර තැන්න ප්‍රදේශයේ පවුල් දහසකට වැඩි ජනතාවක් මේ දිනවල දැඩි දුෂ්කරතාවයන් රැසකට මුහුණ පා ඇති බව වාර්තා වේ. මෙම පිරිස නැවත ඉඩම් ලබාදී පදිංචි කළ ද මේවන තෙක් කුඹුරු ඉඩම් ලබාදී ඇතත් ඒවාට අවශ්‍ය ජලය සැපයීම පානීය ජලය සැපයීම නොමැති බවත් පසුගිය කන්නයේ දැඩි අසීරුතාවයෙන් වගාකරගත් ලොකු ලූනු වර්ෂාවෙන් විනාශ වී ගොස් ඒවාට රක්ෂණ වන්දි මුදල් ගෙවීම පැහැර හැරීම නිසා මෙම පිරිස දැඩි අසීරුතාවකට පත්ව ඇති බව අද දෙරණ වාර්තාකරු පවසයි. මෙම ගොවි ජනතාව වසර 6ක සිට විදින දුෂ්කරතාවයන් පිළිබඳව සමස්ත ලංකා ගොවිජන සම්මේලනය වෙත දැනුම් දීමෙන් අනතුරුව එහි ජාතික සංවිධායක නාමල් කරුණාරත්න මහතා ප්‍රමුඛ පිරිසක් මා ඔය මොරතැන්න නැවත පදිංචි වූ ගම්මානවල ජනතාව හමුවීමට ඊයේ (10) පස්වරුවේ එහි පැමිණ සිටියහ. එහිදී ජනතාව කියා සිටියේ තවමත් මහවැලි අධිකාරිය මගින් ලබාදෙන වියළි සකාපයෙන් ජීවත්වෙන බවත් එහෙත් ප්‍රවාහන පහසුකමක් පානීය ජල පහසුකම් වගා කිරීම සඳහා ජල පහසුකමක් ලබාදී නොමැති බවයි. ඉඩම් පෙන්වා දී ඇළ වේලි ඉදි කොට තිබුණද එම ඇලමගේ ජලයගලා නොබසින බවට ඔවුහු චෝදනා කරන්නට වූහ. කිසිදු අඩුපාඩුවකින් තොරව ජීවත් වූ තමන් මොරගහකන්ද සහ කළු ගඟ ජලාශ ඉදිකිරීම සඳහා ඉඩම් පරිත්‍යාග කිරීමෙන් කබලෙන් ලිපටවැටුණු බව ඔවුහු පවසති. නැවත තමන් පදිංචි වී තිබූ ගම්මානවලට ජලය යටවී තිබුණද රැගෙන ගොස් දමන්නැයි ඔවුන් මහවැලි බලධාරීන්ට ඉල්ලීමක් කර සිටිති. මොරගහකන්ද ජලාශයට සහ කළු ගඟ ජලාශය ට සිය ගම්බිම් පූජා කළ නැවත පදිංචියට පැමිණි ජනතාව කියා සිටින්නේ කඩිනමින් මෙම අඩුපාඩු සකසා දෙන බවට පොරොන්දු වුවද මේ වන විට වසරහයක් ගතවී ඇතත් තවමත් ජනතාවට මූලික අවශ්‍යතාවය වන ජලය නොමැති බවය. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මෙහිදී කියාසිටියේ පවුල් 2000 කට අධික පිරිසක් වසර ගණනාවක් තිස්සේ දුක් කම්කටොළු පිළිබඳව සහ වව්නියාව බෝගස්වැව ප්‍රදේශයේ මෙම ආකාරයෙන්ම ජනතාව ඉඩම් ගැටලුවකට මුහුණපා තිබෙන බවය. එම සිද්ධීන් පිළිබඳව සාකච්ඡා කිරීමසඳහා ලබන දොළොස්වන දින මහවැලි රාජ්‍ය අමාත්‍යවරයා හමුවීම සඳහා ගොවි ජනතාව සමඟ මහවැලි අමාත්‍යාංශයට යන බවය. අමාත්‍යවරයා මගහැර ගියහොත් සාධාරණ විසඳුම් ලබා නොදුනහොත් දැඩි ක්‍රියාමාර්ගයකට යන බවද හෙතෙම සඳහන් කළේය. මොරගහකන්ද ජලාශයට ඉඩම් ලබාදුන් මෙම ජනතාව ජාතිය වෙනුවෙන් සුවිශාල වූ කැපකිරීමක්සිදු කර තිබෙන බවත් එම අයට පසුගිය වසරේ ලොකු ළූණු වගාවේ දී වර්ෂාව හේතුවෙන් විනාශ වූගාවන්ට රක්ෂණ වන්දි ලබා දීමේදී අක්‍රමිකතා රැසක් සිදුව ඇති බවද හෙතෙම සඳහන් කළේය. සමස්ත ලංකා ගොවිජන සම්මේලනයේ ප්‍රධාන ලේකම් ටී.බී. සරත් මහතා කියා සිටියේ අනුරාධපුර පොළොන්නරුව දිස්ත්‍රික්කවල ට ජලය ලබාදීමට පෙර මොරගහකන්ද කළුගඟ ජලාශ වලට සිය ගම්බිම්පූජා කළ ජනතාවට අඩුම තරමේ පානීය ජලය ටික හෝ ලබාදිය යුතු බවය. ජනතාව විඳින දුක පිළිබඳව අමතක කොට දමා වෙනත් ප්‍රදේශවල ජනතාව ජීවත් කරවීම සිදු කරන බවට ද හෙතෙම චෝදනා කළේය. මෙම ජනතාවට සිදුව ඇති හානිය පිළිබඳ වත් දැනට ලබා දී ඇති කුඹුරු ඉඩම් වසර පහක්තිස්සේ පුරන් වී ඇති ආකාරයත් මහවැලි අධිකාරිය මගින් ඉදිකරන ලද ඇලවේලි අක්‍රමවත් පවතින ආකාරයත් ජනතාව සමස්ත ලංකා ගොවිජන සම්මේලනයේ ජාතික සංවිධායක වරයා ඇතුළු පිරිසට පෙන්වන්නට වූහ.", "URL": "https://sinhala.adaderana.lk/news.php?nid=118834", "Category": null, "Parent URL": null}