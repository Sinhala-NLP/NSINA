{"Source": "Adaderana", "Timestamp": "February 6, 2019 03:05 pm", "Headline": "ජමුනා දිවයිනෙන් පිටත්ව යයි", "News Content": "මෙරට මුහුදු සීමාව සිතියම්ගත කිරීමේ ඒකාබද්ධ වැඩසටහනට සහභාගීවීම සඳහා පැමිණි ඉන්දියානු නාවික හමුදාවට අයත් ‘ජමුනා’ නෞකාව අද(06) දිවයිනෙන් පිටත්ව ගොස් තිබේ. මිණුම් කාර්යයන් සාර්ථක ලෙස අවසන් කරමින් එම නෞකාව දිවයිනෙන් පිටත්ව ගිය බව නාවික හමුදාව සඳහන් කළේය. පසුගිය දෙසැම්බර් 20 වන දින ‘ජමුනා’ නෞකාව කොළඹ වරායට පැමිණියේය. එම නෞකාව ශ්‍රී ලංකා මුහුදු සීමාවේ රැඳී සිටි කාලය තුළ ඉන්දීය නාවික හමුදාව සහ ශ්‍රී ලංකා නාවික හමුදාව ඒකාබද්ධව කොළඹ සිට ගාල්ල දක්වා වූ මුහුදු සීමාව සිතියම් ගත කිරීමේ කටයුතු සිදුකර ඇති බව සඳහන්ය.", "URL": "https://sinhala.adaderana.lk/news.php?nid=103797", "Category": null, "Parent URL": null}