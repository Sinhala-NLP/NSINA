{"Source": "Adaderana", "Timestamp": "April 24, 2013 07:55 am", "Headline": "පනත් කෙටුම්පත අස්ථානගත වෙලා?", "News Content": "ජාතික ඖෂධ ප්‍රතිපත්තියට අදාළ පනත් කෙටුම්පත අස්ථානගත වී ඇති බවට තොරතුරු වාර්තා වන බව සමස්ථ ලංකා සුවසේවා සංගමයේ ප්‍රධාන ලේකම් ගාමිණී කුමාරසිංහ මහතා පවසයි. මෙවැනි වාතාවරණයක් තුළ එම ප්‍රතිපත්තිය ක්‍රියාවට නැංවීම වැළැක්වීමේ ආණ්ඩුවේ සැලසුමක් ඇති බවට සාධාරණ සැකයක් හටගන්නා බව හෙතෙම සඳහන් කරයි. ජාතික ඖෂධ ප්‍රතිපත්තියට අදාළ පනත් කෙටුම්පත අස්ථාන ගතවී ඇති බවට නැගෙන චෝදනා තරයේ ප්‍රතික්ෂේප කරන අතර සෞඛ්‍ය අමාත්‍යංශය මගින් අදාළ පනත් කෙටුම්පත නීතිපති දෙපාර්තමේන්තුවට යොමු කර තිබූ බව මේ සම්බන්ධයෙන් අද දෙරණ කළ විමසීමක දී සෞඛ්‍ය අමාත්‍යංශ ප්‍රකාශකයෙකු පැවසුවේය. නීතිපති දෙපාර්තමේන්තුවේ අදාළ නිලධාරිනිය අතින් වරක් එම කෙටුම්පත අස්ථානගත වූ බව සෞඛ්‍ය අමාත්‍යංශය කියා සිටියි. එම නිලධාරිනිය පසුව විශ්‍රාම ගොස් සිටි අතර ඇයගේ කාර්යාලීය පරිගණකයෙන් ද පනත් කෙටුම්පත මැකී ගොස් තිබූ බවට අනාවරණය වූ බව එම අමාත්‍යංශය පවසයි. කෙසේ වෙතත් මීට වසරකට පමණ පෙර සිදු වූ ‍මෙම සිදුවීමෙන් පසුව සෞඛ්‍ය අමාත්‍යංශය මගින් එම කෙටුම්පත යළි නීතිපති දෙපාර්තමේන්තුවට යොමු කළ බව එම අමාත්‍යංශ ප්‍රකාශකවරයා කියා සිටියි. මේ වන විට අදාළ කෙටුම්පත නීතිපතිවරයාගේ අනුමැතිය සදහා යොමුවී ඇති බව සඳහන්ය. නීතිපති අනුමැතියෙන් අනතුරුව එම පනත් කෙටුම්පත කැබිනට් මණ්ඩලයටත්, පසුව පාර්ලිමේන්තුවට යොමු කිරීමට නියමිත බව පැවසෙයි. සෞඛ්‍ය අමාත්‍යංශයේ ද එම පනත් කෙටුම්පත නොමැති බවට සිදුකරන ප්‍රකාශ අසත්‍ය බව එම අමාත්‍යංශ ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=33522", "Category": null, "Parent URL": null}