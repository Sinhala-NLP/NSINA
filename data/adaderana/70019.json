{"Source": "Adaderana", "Timestamp": "February 23, 2017 04:27 pm", "Headline": "විමල්ගෙ පක්ෂය ඉල්ලීමක් කළොත් සලකා බලන්න සූදානම්", "News Content": "එක්සත් ජනතා නිදහස් සන්ධානයෙන් ඉවත්වීමට විමල් වීරවංශ මහතාගේ නායකත්වයෙන් යුතු ජාතික නිදහස් පෙරමුණ විසින් මෙතෙක් ලිඛිත ඉල්ලීමක් කර නොමැති බව එජනිස මහලේකම්, අමාත්‍ය මහින්ද අමරවීර මහතා පවසයි.ඒ අනුව ස්වාධීනවීම සඳහා එවැනි ඉල්ලීමක් කරනු ලැබුවහොත් එය සලකා බලන්නට සූදානම් බව අමාත්‍යවරයා කියා සිටියේ අද (23) පාර්ලිමේන්තුවේදී මතු කෙරුණු ප්‍රශ්නයකට ප්‍රතිචාර දක්වමිනි.එක්සත් ජනතා නිදහස් සන්ධානය යටතේ මැතිවරණයකට තරඟ කොට මන්ත්‍රී ධූර ලබා ගත් අයෙකු සිටීනම් එවැන්නෙකු ස්වාධීන වීම සඳහා ඉල්ලීම් කළ යුත්තේ පක්ෂයේ මහ ලේකම්ගෙන් විනා කථානායකවරයාගෙන් නොවන බව අමාත්‍යවරයා සිහිපත් කළේය.කෙසේ වෙතත් තම පක්ෂයට සන්ධානයෙන් ස්වාධීනව කටයුතු කිරීමට අවස්ථාව දෙන ලෙස පසුගිය කාලයේ ජාතික නිදහස් පෙරමුණ කථානායකවරයාගෙන් ඉල්ලීමක් කර තිබුණි.", "URL": "https://sinhala.adaderana.lk/news.php?nid=70019", "Category": null, "Parent URL": null}