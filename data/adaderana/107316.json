{"Source": "Adaderana", "Timestamp": "April 3, 2019 05:31 pm", "Headline": "නුගේගොඩ රෝයල් ඉන්ස්ටිටියුට් ජාත්‍යන්තර පාසල කඩා ඉවත් කරන්න අධිකරණ නියෝගයක්", "News Content": "නුගේගොඩ , චැපල් මාවතේ පිහිටි රෝයල් ඉන්ස්ටිටියුට් නමැති ජාත්‍යන්තර පාසැල පිහිටි ගොඩනැගිල්ල මාස තුනක් ඇතුලත එම ස්ථානයෙන් කඩා ඉවත් කිරීමට පියවර ගන්නා ලෙස ශ්‍රේෂ්ඨාධිකරණය අද (03) නාගරික සංවර්ධන අධිකාරියට නියෝග කළේය. එමෙන්ම අදාළ ආයතනයට එම ස්ථානයේ ව්‍යපාර කරගෙන යාමට දී තිබූ අනුමැතිය අවලංගු කරන ලෙසත් අධිකරණය ශ්‍රී ජයවර්ධනපුර කෝට්ටේ මහා නගර සභාවට නියෝග කර තිබේ. සිසිර ද ආබෲ, ප්‍රියන්ත ජයවර්ධන සහ එල්.ටී.බී. දෙහිදෙනිය යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසින් මෙම නියෝගය කර ඇත. නුගේගොඩ, චැපල් මාවතේ පදිංචි කරුවන් 16 දෙනෙකු ඉදිරිපත් කළ මූලික අයිතිවාසිකම් පෙත්සමක තීන්දුව ලබාදෙමින් විනිසුරු මඩුල්ල මෙම නියෝග නිකුත් කළේය. එම පෙත්සම්කරුවන් ප්‍රකාශ කර තිබුණේ අදාළ ජාත්‍යන්තර පාසැල පිහිටි ගොඩනැගිල නීතියට පටහැනි ආකාරයට ඉදිකර ඇති බවයි. එබැවින් එය කඩා ඉවත් කිරීමේ නියෝගයක් නිකුත් කරන ලෙස ඉල්ලමින් ඔවුන් මෙම පෙත්සම ගොනු කර තිබුණි.", "URL": "https://sinhala.adaderana.lk/news.php?nid=107316", "Category": null, "Parent URL": null}