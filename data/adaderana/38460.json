{"Source": "Adaderana", "Timestamp": "October 29, 2013 10:04 am", "Headline": "කලාකරුවෝ, දේශපාලකයෝ ෆොන්සේකා වටා එක්වෙති", "News Content": "රංගන ශිල්පී රවින්ද්‍ර යසස්, ජගත් බෙනරගම, මාධ්‍යවේදීන් හා හිටපු දේශපාලනඥයින් රැසක් සරත් ෆොන්සේකා මහතාගේ ප්‍රජාතන්ත්‍රවාදී පක්ෂයේ ආසන සංවිධායකරුන් ලෙස පත්වීම් ලබාගෙන තිබේ. ඊයේ පස්වරුවේ එම පක්‍ෂයේ කෝට්ටේ පිහිටි ප‍්‍රධාන කාර්යාලයේ දී බස්නාහිර, දකුණ සහ ඌව පළාතේ නව ආසන සංවිධායකවරුන් 54 දෙනෙකු එලෙස පත්වීම් ලිපි ලබාගන්නා ලදී. එසේ පත්වීම් ලබාගත් පිරිස අතර රංගන ශිල්පී රවීන්ද්‍ර යසස් බණ්ඩාරගම ආසනයේ සම සංවිධායක ලෙස පත්වීම් ලිපිය සරත් ෆොන්සේකා මහතා අතින් ලබාගත්තේය. රංගන ශිල්පී ජගත් බෙනරගම කැස්බෑව ආසන සම සංවිධායක ලෙස පත්වීම් ලිපිය භාර ගන්නා ලදී. තව ද එජාපයේ හිටපු මන්ත්‍රීවරයෙකු වූ පී.එම්. දේවක වීරසිංහ හම්බන්තොට දිස්ත්‍රීක් නායකයා ලෙස පත්ව තිබේ. එසේම කළුතර ප්‍රාදේශීය සභාවේ විපක්ෂනායක එස්.ඒ.ඩී. නිලන්ත කළුතර ආසන සංවිධායක ලෙස පත්වීම ලබා ඇත. මීට අමතරව මාධ්‍යවේදී සුසිල් කිඳෙල්පිටිය , කොළොන්නාව ආසන සංවිධායකවරයා ලෙස ද පත්වීම භාරගෙන තිබේ. ඊයේ පත්වීම් ලැබූ සෙසු පිරිස අතර හිටපු දේශපාලනඥයින්ගේ පුතුන්, හා ප්‍රාදේශීය දේශපලාන ක්‍රියාකාරීන් රැසක් වේ. ඉදිරියේදී පැවැත්වීමට නියමිත පළාත් සභා මැතිවරණවලට ඉතා ශක්තිමත් ලෙස මුහුණදීමට සුදානම් බව ප‍්‍රජාතන්ත‍්‍රවාදී පක්‍ෂයේ නායක සරත් ෆොන්සේකා මහතා එහිදී කියා සිටියේය.", "URL": "https://sinhala.adaderana.lk/news.php?nid=38460", "Category": null, "Parent URL": null}