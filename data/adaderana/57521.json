{"Source": "Adaderana", "Timestamp": "February 23, 2016 04:40 pm", "Headline": " ශ්‍රී ලංකාවේ සංවර්ධනයට පෙරට වඩා ආධාර දෙනවා", "News Content": "ශ්‍රී ලංකාවේ සංවර්ධන කටයුතු සඳහා පසුගිය වසර කිහිපය තුළ ලබාදුන් ආධාරවලට වඩා වැඩි ආධාර ප්‍රමාණයක් ඉදිරි වසර තුන තුළ ලබාදීමට අපේක්ෂා කරන බව ආසියානු සංවර්ධන බැංකුවේ සභාපති තකෙහිකෝ නකාඕ මහතා පවසයි.දිවයිනට පැමිණි ආසියානු සංවර්ධන බැංකුවේ සභාපතිවරයා අද පෙරවරුවේ ජනාධිපති මෛත්‍රීපාල සිරිසේන මහතා හමුවු අවස්ථාවේ මේ බව ප්‍රකාශ කර තිබේ.ශ්‍රී ලංකාවේ අධ්‍යාපන හා වාරිමාර්ග ක්ෂේත්‍රවල ප්‍රවර්ධනය සඳහා විශේෂ ආධාර ලබාදීමට අපේක්ෂා කරන බව තකෙහිකෝ නකාඕ මහතා ජනාධිපතිවරයා හමුවේ ප්‍රකාශ කළ බව ජනාධිපති මාධ්‍ය අංශය සඳහන් කළේය.එමෙන්ම ශ්‍රී ලංකාවේ යටිතල පහසුකම් සංවර්ධනය සඳහා විශේෂ සහයෝගයක් ලබාදෙන බව ප්‍රකාශ කර ඇති සභාපතිවරයා ශ්‍රී ලංකාව මේ වන විට නව ආයෝජන සඳහා හොඳ මධ්‍යස්ථානයක් බවට පත්ව ඇති බව සඳහන් කර ඇත.එහිදී අදහස් දක්වමින් ජනාධිපති මෛත්‍රීපාල සිරිසේන මහතා ප්‍රකාශ කර ඇත්තේ දූෂණ වංචා සහ අක්‍රමිකතාවලින් තොරව විනිවිද භාවයකින් යුතුව කටයුතු කරමින් ආධාර මුදල් සියයට සියයක්ම අදාළ ව්‍යාපෘති සඳහා යෙදවීම රජයේ අපේක්ෂාව බවයි.ඒ පිළිබඳ තමා පෞද්ගලිකවම අවධානය යොමුකරමින් කටයුතු කරන බව ද ආසියානු සංවර්ධන බැංකුවේ සභාපතිවරයා සමග පැවති සාකච්ඡාවේ දී ජනාධිපතිවරයා සඳහන් කර ඇත.", "URL": "https://sinhala.adaderana.lk/news.php?nid=57521", "Category": null, "Parent URL": null}