{"Source": "Adaderana", "Timestamp": "June 19, 2019 03:46 pm", "Headline": "වෛද්‍ය ෂාෆිට එරෙහි මව්වරු පරීක්ෂාව කොළඹ සොයිසා හා කාසල් රෝහල්වල පමණයි", "News Content": "කුරුණෑගල රෝහලේ වෛද්‍ය සෙයිගු සෙයිබ්දීන් මොහොමඩ් ෂාෆි පිළිබඳ විමර්ශනවලදී අපරාධ පරීක්ෂණ දෙපාර්තමේන්තුවේ ඉල්ලීම පරිදි කුරුණෑගල මහේස්ත්‍රාත් අධිකරණය විසින් නියෝග කිහිපයක් මේ වන විට නිකුත් කර තිබේ. මෙම සිද්ධිය සම්බන්ධයෙන් පසුගිය මැයි 27 වන දින අපරාධ පරීක්ෂණ දෙපාර්තමේන්තුව විසින් පරීක්ෂණ ආරම්භ කර තිබේ. ඒ අනුව අපරාධ පරීක්ෂණ දෙපාර්තමේන්තුවේ ඉල්ලීම මත මෙම පරීක්ෂණ කටයුතුවලට සහය ලබා දෙන ලෙස පවසමින් කුරුණෑගල රෝහලේ අධ්‍යක්ෂවරයා වෙත අධිකරණ නියෝගයක් ලබා දී ඇත. එමෙන්ම පැමිණිලිකාරියන් පරීක්ෂාවට ලක් කිරීම සඳහා වෛද්‍යවරුන් තිදෙනෙකුගෙන් යුත් විශේෂඥ පරීක්ෂණ මණ්ඩලයක් පත් කළ බවත් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. කුරුණෑගල රෝහලේ වෛද්‍ය ෂාෆි පිළිබඳ විමර්ශනවල අපරාධ පරීක්ෂණ දෙපාර්තමේන්තුව විසින් සිදුකල විමර්ශනවල තොරතුරු ඉදිරිපත් කරමින් අද(19) කොළඹ පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. මෙම ස්ථාපිත කල විශේෂඥ පරීක්ෂණ මණ්ඩලය සඳහා කොළඹ ප්‍රධාන අධිකරණ වෛද්‍ය නිලධාරීවරයා සභාපතීවරයා ලෙසත්, විශේෂඥ ප්‍රශව හා නාරි වෛද්‍යවරුන් දෙදෙනෙකුත් පත් කර තිබේ. මේ අතර, අපරාධ පරීක්ෂණ දෙපාර්තමේන්තුව විසින් කරන ලද ඉල්ලීමක් මත කුරුණෑගල මහේස්ත්‍රාත් අධිකරණය විසින් සෞඛ්‍ය අමාත්‍යාංශයේ ලේකම්වරයා වෙත පසුගිය වසර 5 තුළ දී විශේෂඥ ප්‍රශව හා නාරි වෛද්‍යවරුන් විසින් සිදු කල සිසේරියන් සැත්කම් ගණන කීයද යන්න පිළිබඳව හා ඉන් පසුව වාර්තා වු සංකූලතා ඇති මව්වරුන් ගැන වාර්තාවක් ලබා දෙන ලෙස නියෝග කර ඇතැයි ද පොලිස් මාධ්‍ය ප්‍රකාශකවරයා කියා සිටියේය. පසුව මේ වන විට අගතියට පත් අදාළ කාන්තාවන් විශේෂඥ පරීක්ෂණ කමිටුව විසින් අදාළ පරීක්ෂණ සිදු කිරිම සඳහා කොළඹ කාසල් හා සොයිසා රෝහල් දෙක වෙත පමණක් සිදුකිරීමට ද අධිකරණය නියෝග කර ඇත. ඒ අනුව එම පරීක්ෂණ සඳහා අවශ්‍ය මෙවලම් හා පරීක්ෂණ උපකරණවල යම් ඌනතාවයක් ඇත්නම් ඒ සියලු උපකරණ සපයා ගැනීමට පහසුකම් සපයා දෙන ලෙසට ද කුරුණෑගල මහේස්ත්‍රාත් අධිකරණය විසින් සෞඛ්‍ය අමාත්‍යාංශ ලේකම්වරයා වෙත නියෝග කර තිබේ.", "URL": "https://sinhala.adaderana.lk/news.php?nid=112342", "Category": null, "Parent URL": null}