{"Source": "Adaderana", "Timestamp": "August 12, 2014 05:16 pm", "Headline": "රජයේ මුද්‍රණාලයේ ඉරණම රනිල් පහදයි", "News Content": "රජයේ මුද්‍රණාලය අද වන විට ශ්‍රී ලංකා නිදහස් පක්ෂයේ පත්‍රිකා මුද්‍රණය කරන ආයතනයක් බවට පත්ව ඇති බව විපක්ෂනායක රනිල් වික්‍රමසිංහ මහතා පවසයි. ඒ මහතා මේ බව සඳහන් කළේ අද (12) පස්වරුවේ විපක්ෂනායක කාර්යාලයේදී රජයේ මුද්‍රණාල දෙපාර්තමේන්තුවේ වෘත්තීය සමිති 6ක නියෝජිතයින් සමග පැවැති හමුවකින් පසු මාධ්‍ය‍ෙව්දීන් අමතමිනි. අධ්‍යාපන, සමාජ සේවා මෙන්ම මුද්‍රණාල දෙපාර්තමේන්තුව ද ජනතාවට සේවය සපයන වැදගත් ආයතන බව එහිදී රනිල් වික්‍රමසිංහ මහතා පෙන්වාදුන්නේය. ‍එසේ වුවද අද වන විට සිදුව ඇත්තේ එම ආයතන පරිහාණියට පත්වීම බවත්, විශේෂයෙන් ජනතාවට සේවය සපයනවාට වඩා ආණ්ඩුවේ අවශ්‍යතා සඳහා එම ආයතන යොදාගන්නා බවත්, හෙතෙම චෝදනා කළේය. ජනතාවට සේවය සපයන එම ආයතන ආණ්ඩුව විසින් පෞද්ගලික අවශ්‍යතා සඳහා යොදාගැනීම නිසා ඒවා දිනෙන් දින පිරිහෙමින් පවතින බව ඒ මහතා පෙන්වාදුන්නේය. අසීමිත බලතල සහිත විධායක ජනාධිපති ක්‍රමය නිසා රට තුළ ප්‍රජාතන්ත්‍රවාදය ස්ථාපිත කිරීමට වත්මන් රජය මේවන විට ක්‍රියාත්මක නොකරන බවත්, එජාප රජයක් යටතේ එය අහෝසි කරන බවත්, එහිදී විපක්ෂනායකවරයා පැවසීය.", "URL": "https://sinhala.adaderana.lk/news.php?nid=45304", "Category": null, "Parent URL": null}