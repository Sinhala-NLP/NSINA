{"Source": "Adaderana", "Timestamp": "December 25, 2011 08:45 pm", "Headline": "ස්වාමියාගේ පිහි පහරින් බේරෙන්නට දිව ගිය බිරිඳ ළිඳට වැටී මරුට", "News Content": "පිහියෙන් ඇනීම සඳහා තමා ලුහුබැඳ එන ස්වාමියාගෙන් බේරෙන්නට ළිඳට පැන්න බිරිඳක දියේ ගිලීමෙන් මරණයට පත්ව ඇති බව පොලීසිය පවසයි. සැකකරු පළමුව තම බිරිඳගේ ඥාති සහෝදරියකට පිහියෙන් ඇන තුවාල සිදුකරමින් බිරිඳ පසුපස හඹායාමේදී ඔහුගෙන් බේරීමට ළිඳට පැනීම නිසා ඇය දියේ ගිලී මරුමුවට පත්ව ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා සඳහන් කරයි. අද දින ගොකරැල්ල පොලිස් වසමේ දඹහැර- මඩගහපොළ ප‍්‍ර‍්‍රදේශයේදී මෙම අපරාධය සිදුව ඇති බවත්,මෙසේ මරණයට පත්ව ඇත්තේ වයස අවුරුදු 27 ක් වූ නිර්මලා පතිරාජ නැමැත්තියක බවත් පොලීසිය කියා සිටියි. පිහියෙන් ඇනීම නිසා තුවාල ලැබූ ඥාති සොයුරිය පොල්ගොල්ල රෝහලේ ප‍්‍රතිකාර ලබන බව කියැවෙයි. මිය ගිය බිරිඳ සිය පුරුෂයා වන සැකකරු සමග අමනාපවී සිය ඥාති සොයුරියකගේ(තුවාලකාරියගේ) නිවසට පැමිණ සිටින අවස්ථාවේදී සැකකරු එම නිවසට පැමිණ මෙම අපරාධය සිදු කර ඇති බව පොලීසිය පෙන්වාදෙයි. සැකකරු අත්අඩංගුවට ගෙන ඇති අතර ගොකරැල්ල පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=20934", "Category": null, "Parent URL": null}