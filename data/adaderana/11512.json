{"Source": "Adaderana", "Timestamp": "October 15, 2010 02:55 pm", "Headline": "සිසුන්ට පහරදීම ජවිපෙ හෙළා දකියි", "News Content": "අත්අඩංගුවට ගෙන සිටින ශිෂ්‍ය නායකයින් නිදහස් කරන ලෙස ඉල්ලමින් උද්ඝෝෂණය කළ විශ්ව විද්‍යාල සිසුන්ට මෙන්ම එය ආවර්ණය කිරීමට ගිය මාධ්‍යවේදීන්ට ඊයේ(14) සවස පොලිසිය පහර දී ඇති බවට ජනතා විමුක්ති පෙරමුණ චෝදනා කරයි. එම පක්ෂයේ දේශපාලන මණ්ඩලය ප්‍රකාශයක් නිකුත් කරමින් එම පහරදීම සම්බන්ධව බලවත් විරෝධය පළ කර සිටියි. සිසුන් විසින් ඉදිරිපත් කළ සාධාරණ ඉල්ලීම් ඉටු කරනු වෙනුව‍ට එම සිසුන්ට පහර දී තවත් සිසුන් 21 දෙනෙකු අත්අඩංගුවට ගැනීම සිදු කර ඇති බව ජනතා විමුක්ති පෙරමුණ පවසයි. අධ්‍යාපනය පෞද්ගලීකරණය කිරීමේ ව්‍යාපෘතිය ආණ්ඩුව විසින් ක්‍රියාත්මක කරමින් සිටින බවත්, ඊට එරෙහිව සිසුන් තුළින් නැගෙන්නේ මේ රටේ දුක් විඳින දෙමාපියන්ගේ හඩ බවත් එම පෙරමුණ පෙන්වා දෙයි. මෙම සිදුවීම ආණ්ඩුවේ ප්‍රජාතන්ත්‍ර විරෝධී ඒකාධිපති ක්‍රියා කලාපය පෙන්නුම් කෙරෙන තවත් එක් සිදුවීමක් පමණක් බවට ද ජනතා විමුක්ති පෙරමුණ චෝදනා කරයි. එමෙන්ම එය විරුද්ධ මත දරන්නන් මර්දනය කරන, මාධ්‍ය නිදහස අහෝසි කරන, නිදහසේ අදහස් පළ කිරීමට ඇති අයිතිය උල්ලංඝනය කරන සිදුවීම් මාලාවේ තවත් එක් සිදුවීමක් බවත් ඔවුන් පෙන්වාදෙයි. නිදහස් අධ්‍යාපනය සුරැකීමට මෙන්ම රට තුළ ප්‍රජාතන්ත්‍රවාදය ස්ථාපිත කිරීමට පෙරට එන ලෙස ජනතා විමුක්ති පෙරමුණ ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=11512", "Category": null, "Parent URL": null}