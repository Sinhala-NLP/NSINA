{"Source": "Adaderana", "Timestamp": "July 2, 2012 08:37 am", "Headline": "මදුරුවන්ට නවාතැන් දුන් කොළඹ 53 දෙනෙකු අත්අඩංගුවට", "News Content": "කොළඹ නගරය ආශ්‍රිතව සිදු කළ මෙහෙයුමකින් ඩෙංගු මදුරුවන් බෝවන ආකාරයට නිවාස සහ වටපිටාවන් පවත්වාගෙන ගිය පුද්ගලයන් 53 දෙනෙකු අත්අඩංගුවට ගෙන තිබේ. ඊයේ(01) සිදුකළ මෙහෙයුමක දී අදාළ සැකකරුවන් අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කළේය. පොලිස් නිලධාරීන්, යුද හමුදාවේ සෙසු නිලයන්, සෞඛ්‍ය පරීක්ෂකවරුන් මෙම මෙහෙයුම සඳහා සහභාගි වූ බව අද දෙරණ වෙත අදහස් දැක්වූ ඒ මහතා ප්‍රකාශ කළේය. කොළඹ නගරයේ පෙරවරු 9 සිට පස්වරු 4 දක්වා දියත් කළ මෙම විශේෂ මෙහෙයුමෙන් නිවාස 11, 500 ක් පමණ පරීක්ෂාවට ලක්කළ බව ද හෙතෙම කියා සිටියේය. අත්අඩංගුවට ගත් පුද්ගලයින්ට එරෙහිව නඩු පැවරීමට කටයුතු කරන බවත් පොලිස් මාධ්‍ය ප්‍රකාශකවරයා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=25465", "Category": null, "Parent URL": null}