{"Source": "Adaderana", "Timestamp": "September 4, 2012 10:28 am", "Headline": "පලායන්න වෙර දැරූවන් අද අධිකරණයට ගෙනෙයි", "News Content": "මහනුවර අධිකරණය වෙත රැගෙන යමින් සිටි සිරකරුවන් දෙදෙනෙකු පලායාමට උත්සාහ කිරීමේ සිද්ධියක් සම්බන්ධයෙන් බන්ධනාගාර දෙපාර්තමේන්තුව සහ මහනුවර පොලීසිය පරීක්ෂණ ආරම්භ කර තිබේ. ඊයේ (02) පස්වරුවේ මෙම සිරකරුවන් දෙදෙනා මහනුවර බෝගම්බර බන්ධනාගාරයේ සිට මහනුවර මහාධිකරණය වෙත රැගෙන යමින් සිටි අවස්ථාවේ දී බන්ධනාගාර නිලධාරීන්ට පහර දී පලායාමට උත්සාහ දරා තිබිණි. එම අවස්ථාවේ දී බන්ධනාගාර නිලධාරීන් සහ සිරකරුවන් දෙදෙනා අතර පොරබැදීමක් සිදුව ඇති අතර එහිදී බන්ධනාගාර නියාමකවරයෙකු තුවාල ලබා මහනුවර රෝහලට ඇතුළත් කර ඇත. පලායාමට උත්සාහ කළ සිරකරුවන් දෙදෙනා බන්ධනාගාර නිලධාරීන් විසින් අත්අඩංගුවට ගෙන ඇති බව සඳහන්ය. කෙසේ වෙතත් අදාළ සිරකරුවන් දෙදෙනා අද (04) දිනයේ දී අධිකරණය වෙත ඉදිරිපත් කිරීමට කටයුතු කරන බව මහනුවර බන්ධනාගාරයේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=27119", "Category": null, "Parent URL": null}