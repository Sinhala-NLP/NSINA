{"Source": "Adaderana", "Timestamp": "November 25, 2013 08:26 am", "Headline": "ශිෂ්‍යත්ව විභාගයේ වාර්තාව ඉදිරි සති කිහිපය තුළ නිකුත් වෙයි", "News Content": "5 ශ්‍රේණියේ ශිෂ්‍යත්ව විභාගය සම්බන්ධයෙන් සිදුකළ යුතු සංශෝධන ගැන අධ්‍යාපන විශේෂඥයන්ගෙන් සිදුකළ අදහස් හා යෝජනාවල වාර්තාව ඉදිරි සති කිහිපය තුළ නිකුත් කරන බව ශ්‍රී ලංකා මානව හිමිකම් කොමිෂන් සභාව පවසයි. ශිෂ්‍යත්ව විභාගයේ ප්‍රතිඵල නිකුත් කිරීමේ දිනය පිළිබඳ මෙවර ගැටලුවක් මතු විය. මෙයට හේතු වුයේ ලෝක ළමා දිනය යෙදි තිබු ඔක්තෝබර් පළමු වැනි දින ශිෂ්‍යත්ව ප්‍රතිඵල නිකුත් කිරීමය. මේ සම්බන්ධයෙන් ශ්‍රී ලංකා මානව හිමිකම් කොමිෂන් සභාවට පැමිණිලි රැසක් ඉදිරිපත් වී තිබුණි. ඒ අනුව අදාළ පැමිණිලි සම්බන්ධයෙන් කරුණු සලකා බැලූ ශ්‍රී ලංකා මානව හිමිකම් කොමිෂන් සභාව අධ්‍යාපනඥයන් 30 දෙනෙකු කැඳවා කරුණු විමසීමට තීරණය කරන ලදී. පසුගියදා එම අධ්‍යාපනඥයින් කොමිෂන් සභාවට ගෙන්වා කරුණු විමසීම් සිදුකළ අතර අදාළ යෝජනා ඇතුළත් වාර්තාව ඉදිරි සති කිහිපය තුළ නිකුත් කිරීමට බලාපොරොත්තු වන බව මානව හිමිකම් කොමිෂන් සභාවේ කොමසාරිස් ආචාර්ය ප්‍රතිභා මහනාමහේවා මහතා සඳහන් කළේය.", "URL": "https://sinhala.adaderana.lk/news.php?nid=39093", "Category": null, "Parent URL": null}