{"Source": "Adaderana", "Timestamp": "September 30, 2015 01:02 pm", "Headline": "පළාත් පාලන ආයතනවල කාන්තා නියෝජනය වැඩිකරනවා", "News Content": "මීළඟ පළාත් පාලන මැතිවරණයට පෙර එම ආයතන සඳහා කාන්තා නියෝජනය අවම වශයෙන් සියයට 25ක් දක්වා වැඩි කිරීමට කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා මේ අදහස් පළ කළේ මැතිවරණ දෙපාර්තමේන්තුවට වසර 60ක් පිරීම නිමිත්තෙන් බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී අද පෙරවරුවේ පැවැති උත්සවයකට එක්වෙමිනි.අගමැතිවරයාගේ ප්‍රධානත්වයෙන් පැවති මෙම උත්සවයට මැතිවරණ කොමසාරිස් මහින්ද දේශප්‍රිය මෙන්ම හිටපු ජනපති මහින්ද රාජපක්ෂ හා හිටපු ජනපතිනි චන්ද්‍රිකා බණ්ඩාරනායක කුමාරතුංග ඇතුළු පක්ෂ විපක්ෂ දේශපාලන නියෝජිතයින් රැසක් එක්ව සිටියහ.මෙරට ජනතාවගෙන් සියයට 51ක් පමණ කාන්තාවන් බව කියුවත් පාර්ලිමේන්තුවේ කාන්තාවන් දුසිමක්වත් ඇතැයි තමන් නොසිතන බවද අගමැතිවරයා එහිදී පැවසීය.මේ නිසා පළාත් පාලන ආයතනවල කාන්තා නියෝජනය වැඩි කිරීම සඳහා පනතක් ගෙනඒම පිළිබඳ අවධානය යොමුව ඇතැයි ඒ මහතා කියා සිටියේය.ශ්‍රී ලංකාවේ දැනට පවත්නා මැතිවරණ ක්‍රමයේ ඇති ගැටලු ගැන මේවන විට අවධානය යොමුව ඇති බවත්, එම ගැටලුවලට විසඳුමක් වසර අවසානය වන විට ලබාදීමට බලාපොරොත්තු වන බවත්, අගමැතිවරයා පැවසීය.19 වැනි සංශෝධනය මගින් මේ සඳහා යම් යම් විසඳුම් ලබාදෙනු ලැබුවද තවමත් නොවිසඳුණු ගැටලු මැතිවරණ ක්‍රමය හා බැඳී පවතින බව ඔහු පෙන්වාදුන්නේය.එසේම ඡන්ද ප්‍රකාශ කිරීම සඳහා විද්‍යුත් මෙවලම් භාවිතා කිරීම මෙරටට හඳුන්වාදීමට රජයට වගකීමක් ඇති බවද පැවසූ අගමැතිවරයා ඒ ගැන ජනතාවට අවබෝධයක් ලබාදිය යුතුව ඇතැයිද පැවසීය.", "URL": "https://sinhala.adaderana.lk/news.php?nid=54175", "Category": null, "Parent URL": null}