{"Source": "Adaderana", "Timestamp": "October 9, 2011 12:45 pm", "Headline": "කොළොන්නාවේ ආරක්ෂාව තවදුරටත් තරකරයි", "News Content": "කොළොන්නාව ප්‍රදේශයේ ආරක්ෂාව තවදුරටත් තරකර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි මැක්සි ප්‍රොක්ටර් මහතා පවසයි. ප්‍රදේශයේ ආරක්ෂාව සඳහා පොලිසියට අමතරව විශේෂ කාර්ය බලකාය සහ යුද හමුදා සාමාජිකයින් ද යොදවා ඇති බව ඔහු සඳහන් කරයි. මේ වන විට ප්‍රදේශයේ සාමකාමී වාතාවරණයක් පවතින බව හෙතෙම කියා සිටියි. ඊයේ(08) පස්වරුවේ කොළොන්නාව, මුල්ලේරියාව පොලිස් බල ප්‍රදේශයේ සිදුවූ වෙඩි තැබිමෙන් අනතුරුව පොලිස් ඇඳිරි නීතිය පැනවිණි. එය අද(09) පෙරවරු 6 ට ඉවත් කළ බව ජ්‍යෙෂ්ඨ පොලිස් අධිකාරි මැක්සි ප්‍රොක්ටර් මහතා පැවසුවේය. ඉදිරි කාලය තුළ ද ප්‍රදේශයේ සාමය රැකීම සඳහා සහය වන ලෙස පොලිසිය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=19241", "Category": null, "Parent URL": null}