{"Source": "Adaderana", "Timestamp": "November 16, 2011 10:30 am", "Headline": "ශ්‍රී ලාංකික ගෘහ සේවකාවකට බහරේන් අධිකරණයෙන් යුක්තිය ඉටුවෙයි", "News Content": "සොරකමක් සම්බන්ධයෙන් චෝදනා එල්ල වී සිටි ශ්‍රී ලාංකික ගෘහ සේවිකාවක එම චෝදනා වලින් නිදහස් කිරීමට බහරේන් අපරාධ අධිකරණය තීරණය කර තිබේ. සොරකමක් පිළිබඳ චෝදනා ලැබූ ශ්‍රී ලාංකික සේවිකාව තමන්ට තම ස්වාමිදුවගෙන් නොයෙක් තාඩන පීඩන එල්ලවන බවට පොලීසිය හමුවේ පැමිණිල්ලක් ඉදිරිපත් කර තිබුණු බව විදෙස් මාධ්‍ය උපුටා දක්වයි. එහෙත් අදාළ ශ්‍රී ලාංකික ගෘහ සේවිකාව ගෙහිමි කාන්තාවගේ වස්ත්‍ර සහ ආහාර වර්ගයක් සොරකම් කළ බවට 52 හැවිරිදි ගෙහිමි කාන්තාව විසින් ද චෝදනා එල්ල කර ඇති බව කියැවෙයි. සිද්ධියට අදාළ නඩුව විභාග කිරීමේ දී ශ්‍රී ලාංකික කාන්තාව කියා සිටියේ සොරාගත් බවට චෝදනා එල්ල කරන වස්ත්‍ර ගෙහිමි කාන්තාව විසින් තමන්ට ප්‍රදානය කළ බවත් තමන් නිරතව සිටි උපවාසය අත්හැරීම සඳහා දුන් ආහාර වර්ග සොරාගත් බවට චෝදනා කරන බවත්ය. ඒ අනුව ශ්‍රී ලාංකික ගෘහ සේවිකාව චෝදනා වලින් නිදහස් කිරීමට බහරේන් අධිකරණය තීරණය කර තිබේ.", "URL": "https://sinhala.adaderana.lk/news.php?nid=20039", "Category": null, "Parent URL": null}