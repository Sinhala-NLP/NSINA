{"Source": "Adaderana", "Timestamp": "August 9, 2011 01:58 pm", "Headline": "අමෙරිකානු ගුවන්යානා ආවේ නැතිලු..?", "News Content": "ශ‍්‍රී ලංකා ගුවන් හමුදාව විසින් සිය ගුවන් කලාපය නිරීක්‍ෂණය කරද්දී දේශසීමාවට කිසිසේත් අදාළ නොවන සීමාවකදී තම නාවික හමුදාවට අයත් ගුවන් යානා නිරීක්‍ෂණයට ලක්වන්නට ඇති බව ශ‍්‍රී ලංකාවේ ඇමරිකානු තානාපති කාර්යාලය සඳහන් කරයි. ශ්‍රී ලංකාවේ අමෙරිකානු තානාපති කාර්යාලය අද(09)නිකුත් කළ නිවේදනයක මේ බව සඳහන් වේ. අමෙරිකාවට අයත් යූ.එස්.එස්. රොනල්ඩ් රේගන් නෞකාව හෝ එහි ගුවන් යානා කිසිදු අවස්ථාවක ශ්‍රී ලංකාවේ මුහුදු සීමාවට හෝ ගුවන් අවකාශයට ඇතුළු නොවූ බවත් එම නෞකාව ඇතුළු පරිවාර නෞකා මෑතකදී ඉන්දීය සාගරය හරහා ෆැසිපික් සාගරයට ඇතුළු වු බවත් එකී නිවේදනයෙන් පිළිගෙන තිබේ. අමෙරිකානු නාවික ගුවන් යානා සිවිල් ගුවන් සේවා කටයුතුවලට ආරක්ෂාව සැලසෙන පරිදි කටයුතු කරන බවත් වෙනත් රටක මුහුදු සීමාවන්ට ඔබ්බෙන් ගමන් ගැනීමේදී ඒ පිළිබඳ සැලකිල්ල යොමුකර ඇති බවත් අමෙරිකානු තානාපති කාර්යාලය නිවේදනය කරයි. අමෙරිකානු ගුවන් යානා මෙරට ගුවන් අවකාශයට ඇතුළු වු බවටත්, ශ්‍රී ලංකා ගුවන් හමුදාව නිරීක්ෂණය කළ බවටත් මෑතකදී පළ වු වාර්තා පිළිබද අවධානය යොමුකරමින්‍ කොළඹ අමෙරිකානු තානාපති කාර්යාලය විසින් මෙම නිවේදනය නිකුත් කර තිබේ.", "URL": "https://sinhala.adaderana.lk/news.php?nid=17954", "Category": null, "Parent URL": null}