{"Source": "Adaderana", "Timestamp": "May 12, 2013 09:09 am", "Headline": "ජනතාවගේ පැතුම එයයි", "News Content": "ඉහළ නැංවු විදුලි ගාස්තු අඩුකර ගැනීම ජනතාවගේ එකම අපේක්ෂාව බව පාර්ලිමේන්තු මන්ත්‍රී තිලංග සුමතිපාල මහතා පවසයි. එය නීත්‍යානුකූල ද නැද්ද යන්න පිළිබඳ ජනතාවට ප්‍රශ්නයක් නොමැති බව මන්ත්‍රීවරයා පෙන්වාදෙයි. ප්‍රතිසංස්කරණය කළ බොරැල්ල මාතෘ හා ළමා සායන මධ්‍යස්ථානය ජනතා අයිතියට පත් කිරීම වෙනුවෙන් ඊයේ පැවති උත්සවයකදී මන්ත්‍රීවරයා මේ බව පැවසීය. අවස්ථා දෙකකදී සංශෝධනය කර ඉහළ නැංවු විදුලි ගාස්තු ක්‍රමවේදයට අනුව මුල් ඒකක 60 සඳහා පැරණි ගාස්තු ක්‍රමයේ වෙනසක් සිදුකර නැත. ඒ අනුව ඒකක 30ක් සඳහා රුපියල් 142යි ශත 50ක්ද, ඒකක 60ක් සඳහා රුපියල් 305 ශත 80ක්ද අය කෙරෙයි. ඒකක 60 ඉක්මවා විදුලිය පරිභෝජනය කරන්නේ නම් මුල් ඒකක 60 සඳහා රුපියල් 10 බැගින් අය කරන අතර ඒකක 61 සිට 90 දක්වා සෑම විදුලි ඒකකයක්ම රුපියල් 12කින් වැඩිවේ. ස්ථාවර ගාස්තු රුපියල් 90ක් සහ ඉන්ධන ගැලපුම් ගාස්තු වශයෙන් ඒකක මිලෙන් සියයට 10ක්ද ඊට එක් කෙරේ. ඒකක 91 සිට 120 දක්වා භාවිත කරන්නන් සෑම ඒකකයක් සඳහාම රුපියල් 26යි ශත 50 බැගින්, ස්ථාවර ගාස්තු රුපියල් 315ක් සහ ඉන්ධන ගැලපුම් ගාස්තු සියයට 40ක් ගෙවිය යුතුය. ඒකක 121 සිට 180 දක්වා භාවිත කරන්නන් රුපියල් 30යි ශත 50 බැගින් විදුලි ඒකකයක් සඳහා ගෙවිය යුතු අතර රුපියල් 315ක ස්ථාවර ගාස්තුවක් සහ සියයට 40ක ඉන්ධන ගැලපුම් ගාස්තුව ද ඊට එක්වේ. ඒකක 180ට වැඩියෙන් පරිභෝජනය කරන්නේ නම් විදුලි ඒකකයක් සඳහා ගෙවිය යුතු වන්නේ රුපියල් 42ක මිලකි. ඊට අමතරව එම කාණ්ඩයේ පරිභෝගිකයන් රුපියල් 420ක ස්ථාවර ගාස්තුවක් සහ සියයට 40ක ඉන්ධන ගැලපුම් ගාස්තුවක් ද ගෙවිය යුතුය. විදුලිබල මණ්ඩලයට සිදුවන පාඩුව වළක්වා ගැනීම සඳහා මිල ඉහළ නැංවීමට අදාළව මහජන උපයෝගීතා කොමිසමේ අනුමැතිය හිමිවුණි.", "URL": "https://sinhala.adaderana.lk/news.php?nid=34013", "Category": null, "Parent URL": null}