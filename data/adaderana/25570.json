{"Source": "Adaderana", "Timestamp": "July 6, 2012 09:52 pm", "Headline": "ඉන්දියාවට ගිය ගුවන් හමුදා නිලධාරීන් ආපසු එව්වේ නෑ", "News Content": "චෙන්නායිහි තම්බරම් ගුවන් හමුදා කඳවුරෙහි පුහුණුවක නිරතව සිටි ගුවන් හමුදා නිලධාරීන් ඉන්දියාව විසින් නැවත මෙරටට එවීමට කටයුතු කර නොමැති බව ශ්‍රී ලංකාව පවසයි. ‍ එම නිලධාරීන් විසින් ඉන්දියාවේ වෙනත් ස්ථානය කිසිදු බාධාවකින් තොරව අදාළ පුහුණු වැඩසටහන සිදුකරන බව ශ්‍රී ලංකා විදේශ කටයුතු අමාත්‍යාංශය සඳහන් කර ඇත. ‍ එම පුහුණුව සඳහා සහභාගි වූ ගුවන් නිලධාරීන් 09 දෙනා නැවත ශ්‍රී ලංකාවට එවා ඇති බවට පළවූ වාර්තා අසත්‍ය බව අමාත්‍යාංශය නිවේදනයක් නිකුත් කරමින් පෙන්වා දී තිබේ. ‍ ඉන්දියාවේ චෙන්නායිහි තම්බරම් ගුවන් හමුදා කඳවුරෙහි පුහුණුවක නිරතව සිටි ශ්‍රී ලංකා ගුවන් හමුදා නිලධාරීන් 09 දෙනෙකු නැවත ශ්‍රී ලංකාවට එවීමට ඉන්දීය ආරක්ෂක අමාත්‍යාංශය තීරණය කර ඇති බව අද ඉන්දීය මාධ්‍ය වාර්තා කර තිබිණි. ‍ තමිල්නාඩු දේශපාලඥයින්ගේ බලපෑමට යටත්ව ඉන්දීය ආරක්ෂක අමාත්‍යාංශය මෙම තීරණයට එළඹ ඇති බව ද එම මාධ්‍ය වාර්තා සඳහන් කරනු ලැබී්‍ය. ‍ අදාළ ගුවන් හමුදා නිලධාරීන් පුහුණු කිරීම නවතාදමන ලෙස මීට පෙර තමිල්නාඩු මහ ඇමතිනී ජේ. ජයලලිතා මහත්මිය ඉන්දීය රජයෙන් ඉල්ලීමක් කර තිබිණි. ‍ මහ ඇමතිනියගේ අදාළ ඉල්ලීමත් සමග ශ්‍රී ලංකා ගුවන් හමුදා නිලධාරීන්ගේ පුහුණුවට එරෙහිව තමිල්නාඩු දේශපාලඥයින් වෙතින් තවදුරටත් බලපෑම් එල්ලවිය.", "URL": "https://sinhala.adaderana.lk/news.php?nid=25570", "Category": null, "Parent URL": null}