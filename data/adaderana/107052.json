{"Source": "Adaderana", "Timestamp": "March 30, 2019 10:42 pm", "Headline": "දරුවන්ගේ හෘද සැත්කම් වලට අවශ්‍ය යන්ත්‍ර ගෙන්වීමට සුව ඇමැතිගෙන් නියෝගයක්", "News Content": "දරුවන්ගේ හෘද රෝග සැත්කම් සිදු කිරීම සඳහා අවශ්‍ය යන්ත්‍ර 17ක් සහ නයිට්‍රික් ඔක්සයිඩ් සිලින්ඩර කඩිනමින් ශ්‍රී ලංකාවට ගෙනඑන ලෙස සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා නිලධාරීන්ට උපදෙස් ලබා දී ඇත. කොළඹ රිඡ්වේ ආර්යා ළමා රෝහල, කාසල්වීදියේ කාන්තා රෝහල ඇතුලු ළමා රෝග ඒකක ඇති රෝහල් 17ක මෙම සැත්කම් සිදුකිරීමට නියමිතය. හෘද රෝගවලට ගොදුරු වූ දරුවන්ගේ පෙණහලු අක්‍රීය වීම පාලනය කිරීම සඳහා නයිට්‍රික් ඔක්සයිඩ් අවශ්‍ය බව ළමා රෝග විශේෂඥවෛද්‍යවරුන් සෞඛ්‍ය අමාත්‍යවරයාට පෙන්වා දී ඇති අතර ඒ ශ්‍රී ලංකා පරාජන්ම සංගමයේ නිලධාරීන් සෞඛ්‍ය අමාත්‍යවරයා සෞඛ්‍ය අමාත්‍යාංශයේ දී පසුගියදා හමුවූ අවස්ථාවේ දීය. හෘද සැත්කම් සිදු කර ගැනීම සදහා දරුවන් 1000කට ආසන්න සංඛ්‍යාවක් සිටින බව වෛද්‍යවරුන් මෙහිදී පෙන්වා දී ඇත. ආනයනය කිරීමට නියෝග කළ යන්ත්‍ර 01ක් මේ වන විට කොළඹ කාසල්වීදියේ කාන්තා රෝහලේ ස්ථාපිත කර ඇත. කොළඹ රිඡ්වේ ආර්යා ළමා රෝහලේ දිනකට දරුවන්ගේ හෘද රෝග සැත්කම් 06ක් සිදු කරනු ලබයි. මෙම අවස්ථාවට සෞඛ්‍ය ලේකම් වසන්තා පෙරේරා, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ, අතිරේක ලේකම් සුනිල් ද අල්විස්, නියෝජ්‍ය අධ්‍යක්ෂ ජනරාල්වරුන්, ශ්‍රී ලංකා පරාජන්ම සංගමයේ සභාපති සුදන්ත පෙරේරා ඇතුලු වෛද්‍යවරුන් එක්ව සිටියහ.", "URL": "https://sinhala.adaderana.lk/news.php?nid=107052", "Category": null, "Parent URL": null}