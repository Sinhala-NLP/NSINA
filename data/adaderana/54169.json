{"Source": "Adaderana", "Timestamp": "September 30, 2015 10:10 am", "Headline": "මිලියන 115ක් ගැන සුසිල්ගෙන් ප්‍රශ්නකරයි", "News Content": "ඉකුත් ජනාධිපතිවරණ සමයේ රාජ්‍ය මාධ්‍ය ආයතනයක දැන්වීම් ප්‍රචාරය කර ඒ වෙනුවෙන් ගෙවිය යුතු රුපියල් මිලියන 115ක මුදලක් නොගෙවීයැයි කියන සිද්ධියක් සම්බන්ධයෙන් ප්‍රකාශයක් ලබාගැනීම සඳහා අමාත්‍ය සුසිල් ප්‍රේමජයන්ත් මහතා ජනාධිපති පරීක්ෂණ කොමිසමට අද කැඳවා තිබේ.එහි ලේකම් ලැසිල් ද සිල්වා මහතා පැවසුවේ අමාත්‍යවරයාට අමතරව තවත් කිහිප දෙනෙකු පැමිණ ඇති බවයි.පසුගියදා මෙකී චෝදනාව ගැන එම කොමිසමේ නිලධාරීන් හිටපු ජනපතිගේ මිරිහානේ නිවසට ගොස් ප්‍රකාශයක් ගත් අවස්ථාවේදී ඒ මහතා පවසා තිබුණේ ජනාධිපති මැතිවරණයේ ප්‍රචාරක දැන්වීම් සම්බන්ධ කටයුතු පක්ෂයක් ලෙස කළ බැවින් ඒ ගැන පක්ෂ ලේකම්වරයාගෙන් අසන ලෙසයි.ඒ වන විට සන්ධානයේ මහලේකම්වරයා ලෙස සිටියේ සුසිල් ප්‍රේමජයන්ත් මහතාය.මෙකී ගනුදෙනුව ගැන අදාළ මාධ්‍ය ආයතනයේ හිටපු සභාපතිවරයාගෙන් මෙන්ම පාර්ලිමේන්තු මන්ත්‍රී කෙහෙළිය රඹුක්වැල්ල මහතාගෙන්ද ප්‍රශ්න කර තිබූ බව වාර්තා විය.", "URL": "https://sinhala.adaderana.lk/news.php?nid=54169", "Category": null, "Parent URL": null}