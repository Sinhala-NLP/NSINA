{"Source": "Adaderana", "Timestamp": "May 21, 2011 08:56 pm", "Headline": "පාඨමාලාව සැලසුම් කළ ලෙසටම - නීතිවිරෝධියි ;අවශ්‍ය පියවර ගන්නවා", "News Content": "විශ්ව විද්‍යාල ප්‍රවේශය සඳහා තෝරාගත් සිසුන් වෙනුවෙන් පවත්වන නායකත්ව පුහුණු පාඨමාලාව සැලසුම් කළ පරිදි මැයි 23 වැනිදින සිට ජූලි මස 12 වැනිදා දක්වා පැවැත්වෙන බව උසස් අධ්‍යාපන අමාත්‍යාංශය පවසයි. ‍ එම පාඨමාලාව සඳහා සහභාගී වන සියලු සිසුන් හෙට(22) දිනයේ අදාළ පුහුණු මධ්‍යස්ථාන වෙත වාර්තා කළ යුතු බව විශේෂ නිවේදනයක් නිකුත් කරමින් එම අමාත්‍යාංශය සඳහන් කරනු ලැබීය. ‍ මෙම පුහුණු පාඨමාලාව සම්බන්ධයෙන් උසස් අධ්‍යාපන අමාත්‍යවරයාගෙන් මෙන්ම අන්තර් විශ්ව විද්‍යාල ශිෂ්‍ය බල මණ්ඩලයෙන්ද අද දෙරණ විමසීමක් කරනු ලැබීය. ‍ මෙම පුහුණුව‍ නීතිවිරෝධී හෙයින් ඊට ‍එරෙහිව ලබන 23 වැනිදා අවශ්‍ය පියවර ගන්නා බව එහිදී අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා සඳහන් කළේය. ‍ කෙසේවෙතත් මෙම වැඩමුළුව හරහා සිසුන්ට නිදහසේ සිය අධ්‍යයන කටයුතු සිදුකිරීමට අවශ්‍ය මානසික ඒකාග්‍රතාවයක් ඇති වන බව උසස් අධ්‍යාපන අමාත්‍ය එස්.බී. දිසානායක මහතා පවසයි. ‍ නවක වදය දඩමීමා කරගනිමින් රජයට අවශ්‍ය ආකාරයට ක්‍රියාකරන සිසුන් බිහිකිරීම මෙම පුහුණු පාඨමාලාව හරහා සිදුවන බවට අන්තර් විශ්ව විද්‍යාල ශිෂ්‍ය බල මණ්ඩලය චෝදනා කරයි.", "URL": "https://sinhala.adaderana.lk/news.php?nid=16243", "Category": null, "Parent URL": null}