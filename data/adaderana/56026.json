{"Source": "Adaderana", "Timestamp": "December 30, 2015 08:55 am", "Headline": "වරකාපොළ රිය අනතුර - තවත් 4ට බරපතළයි", "News Content": "වරකාපොළ, දුම්මලදෙණිය ප්‍රදේශයේ පස් දෙනෙකු ජීවිතක්ෂයට පත්කළ රිය අනතුරේ තුවාල ලැබූවන්ගෙන් තවත් සිව් දෙනෙකුගේ තත්ත්වය බරපතළ බව රෝහල් ආරංචි මාර්ග පවසයි.එම සිව්දෙනා මේ වන විට කෑගල්ල මූලික ශික්ෂණ රෝහලේ දැඩි සත්කාර ඒකකයේ ප්‍රතිකාර ලබන බව සඳහන්ය.අද අලුයම 4.30 ට පමණ බස් රථයක් සහ වෑන් රථයක් එකිනෙක ගැටීමෙන් මෙම අනතුර සිදුවූ අතර ස්ත්‍රීන් තිදෙනෙකු, වයස අවුරුදු 2ක පමණ දරුවෙකු හා වෑන් රථයේ රියදුරු මෙයින් ජීවිතක්ෂයට පත්ව තිබුණි.සමන්තුරේ ප්‍රදේශයේ සිට විදේශ ගමන්බලපත්‍ර ලබාගැනීම සඳහා කොළඹ දෙසට පැමිණෙමින් සිටි වෑන් රථයක් සහ පොළොන්නරුව සෝමාවතිය බලා ගමන්කරමින් සිටි පුද්ගලයින් පිරිසක් රැගත් බස් රථයක් එකිනෙක ගැටීමෙන් අනතුර සිදුව තිබේ.අනතුර සිදුවන විට වෑන් රථයේ 17 දෙනෙකු සිට ඇති බවත්, ජීවිතක්ෂයට පත්වූවන් හැරුණු විට සෙසු 12 දෙනාම මේවන විට තුවාල ලබා රෝහල් ගත කර ඇති බවත් පොලීසිය පවසයි.සිද්ධිය සම්බන්ධයෙන් වරකාපොළ පොලීසිය විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=56026", "Category": null, "Parent URL": null}