{"Source": "Adaderana", "Timestamp": "June 15, 2019 07:17 pm", "Headline": "ගම්මන්පිලගෙන් කථානායකට ලිපියක්", "News Content": "රාජ්‍ය පරිපාලන අමාත්‍යාංශයේ ලේකම්වරයාගෙන් සිදුකළ ප්‍රශ්න කිරිම නිසා පාස්කු ඉරිදා ත්‍රස්ත ප්‍රහාරය පිළිබඳ සොයා බැලීමට පත් කළ පාර්ලිමේන්තු තේරීම් කාරක සභාව සිය බලය ඉක්මවා යමින් කටයුතු කර ඇතැයි පිවිතුරු හෙළ උරුමය පවසයි. එහි නායක, පාර්ලිමේන්තු මන්ත්‍රී උදය ගම්මන්පිල මහතා , කථානායකවරයා වෙත ලිපියක් යොමු කරමින් මේ බව ප්‍රකාශ කළේය. පාස්කු ඉරිදා ත්‍රස්ත ප්‍රහාරය පිළිබඳ සොයා බැලීමට පත් කළ පාර්ලිමේන්තු විශේෂ තේරීම් කාරක සභාව ඉකුත් 13 වැනිදා රැස්වු අවස්ථාවේදී රාජ්‍ය සේවකයන්ගේ ඇඳුම සම්බන්ධයෙන් රාජ්‍ය පරිපාලන අමාත්‍යාංශය පසුගියදා නිකුත් කළ චක්‍රලේඛය පිළිබඳව අමාත්‍යාංශයේ ලේකම් ජේ.ජේ රත්නසිරි මහතාගෙන් ප්‍රශ්න කරනු ලැබුවේය. මේ පිළිබඳ ඊයේ (14) මාධ්‍ය වෙත අදහස් දැක්වූ විෂය භාර අමාත්‍යවරයා කියා සිටියේ එම චක්‍රලේඛය නිකුත් කෙරුණේ තමා දැනුවත්ව බවයි. පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා කථානායකවරයා වෙත ලිපියක් යොමු කරමින් සදහන් කරන්නේ රාජ්‍ය සේවක නිල ඇඳුම පිළිබද ප්‍රශ්න කිරිමේදි තේරීම් කාරක සභාව, තමන්ට නොමැති බලයක් ආරෝපණය කරගෙන සිටින බවයි. තේරීම් කාරක සභා සාමාජිකයින් අඳුරේ අතපතගාමින් ලේකම්වරයාට ටොකු ඇනිමට ගත් උත්සහයේදී ලේකම්වරයාගේ අදීන බව අනෙකුත් රාජ්‍ය නිලධාරින්ට ද ආදර්ශයක් බව අදාළ නිවේදනයේ සදහන්. එමෙන්ම පාස්කු ප්‍රහාරයේ වගකීම ජනාධිපතිවරයා වෙත පවරන සාක්ෂිකරුවන්ට ඉතාම කාරුණිකව ද , ප්‍රහාරයේ වගකීම සමස්ත ආණ්ඩුව මත පවරන සාක්ෂිකරුවන්ට කුරිරු ආකාරයෙන් ද කමිටු සාමාජිකයින් විසින් සලකනු ලබයි. එබැවින් ඔවුන් සකසන වාර්තාවේ විශ්වසනීයත්වය පිළිබදවද ජනතාව තුල අවිශ්වාසයක් මතුව තිබෙන බව ගම්මන්පිල මහතා අවධාරණය කර තිබේ. ගම්මන්පිල මහතා කතානායකවරයාගෙන් ඉල්ලා සිටින්නේ, තේරීම් කාරක සභාවේ සාමාජික මන්ත්‍රීවරුන්ට සිය බලසීමාව තුල අපක්ෂපාතීව සහ සත්‍යවාදීව කටයුතු කරන මෙන් තරයේ අවවාද කරන ලෙසයි.", "URL": "https://sinhala.adaderana.lk/news.php?nid=112046", "Category": null, "Parent URL": null}