{"Source": "Adaderana", "Timestamp": "January 17, 2016 03:18 pm", "Headline": "නව රජයේ වැඩපිළිවෙළට සමස්ත ලෝකයේම ආශිර්වාදය තියෙනවා  ", "News Content": "රට අභ්‍යන්තරයේ කුමන විවේචන එල්ල වුව ද නව රජයේ වැඩපිළිවෙළට මේ වන විට සමස්ත ලෝකයේම ආශිර්වාදය හිමිව ඇති බව ජනාධිපති මෛත්‍රීපාල සිරිසේන මහතා ප්‍රකාශකර තිබේ.මේ හේතුවෙන් සිදුකළ යුත්තේ දේශපාලන අවස්ථාවාදීන්ගේ විවේචනවලට පිළිතුරු බඳිමින් සිටීම නොව රටත් ජනතාවත් වෙනුවෙන් භාරගත් වැඩකොටස නිසිලෙස ඉටුකිරීම බව ජනාධිපතිවරයා පෙන්වා දී ඇත.පොලොන්නරුව නගරයේ වටරවුම් මාර්ගයේ ඉදිකිරිම් කටයුතු ආරම්භ කිරීමේ අවස්ථාවට අද(17) පෙරවරුවේ එක් වූ අවස්ථාවේදී ජනාධිපති මෛත්‍රීපාල සිරිසේන මහතා මෙම අදහස් පළකර තිබේ. වර්තමානය වන විට ශ්‍රී ලංකාවේ සංවර්ධන කටයුතු වෙනුවෙන් අතහිත ලබාදීමට ජාත්‍යන්තරයේ ඇත්තේ තරඟකාරීත්වයක් බව එහිදි සඳහන් කළ ජනාධිපතිවරයා රජයේ යහපත් රාජ්‍ය පාලනය සහ විදේශ පිළිවෙත ඊට ඉවහල් වී ඇති බව පවසා සිටියේය.වසර 43කට පසුව මෙරට රාජ්‍ය නායකයෙකුට ලැබුණු පළමු නිල ආරාධනය සනිටුහන් කරමින් ලබන මාසයේ ජර්මනියේ නිල සංචාරයක් සඳහා තමාට ඇරයුම් ලැබී ඇති බව ද වැඩිදුරටත් අදහස් දක්වමින් ජනාධිපති මෛත්‍රීපාල සිරිසේන මහතා ප්‍රකාශකර තිබේ.", "URL": "https://sinhala.adaderana.lk/news.php?nid=56414", "Category": null, "Parent URL": null}