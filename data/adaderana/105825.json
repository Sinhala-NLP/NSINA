{"Source": "Adaderana", "Timestamp": "March 10, 2019 02:16 pm", "Headline": "සිරිකොත ගමට අද වැඩ අරඹයි", "News Content": "එක්සත් ජාතික පක්ෂය දියත් කරන සිරිකොත ගමට වැඩසටහන අද (10) කළුතර දිස්ත්‍රික්කයෙන් ආරම්භ කෙරුණි. එහි සමාරම්භක රැස්වීම පැවැත්වුණේ පක්ෂ නායක අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙනි. සිරිකොත ගමට-එක්සත් ජාතික පක්ෂ සාමාජිකත්ව ප්‍රවර්ධන සහ දැනුවත් කිරීමේ වැඩසටහනේ සමාරම්භක රැස්වීම අද පෙරවරුවේ පැවැත්වුණේ පානදුර තොටවත්ත මංසන්ධිය අසලදීය. එක්සත් ජාතික පක්ෂයේ උප නායක අමාත්‍ය රවී කරුණානායක, පක්ෂ සභාපති අමාත්‍ය කබීර් හෂීම්, මහලේකම් අමාත්‍ය අකිල විරාජ් කාරියවසම්, ජාතික සංවිධායක නවීන් දිසානායක යන මහත්වරුන් ඇතුළු පක්ෂයේ නියෝජිතයින් රැසක් මෙම අවස්ථාවට එක් වුණි. පක්ෂ නායක අග්‍රාමාත්‍ය රනිල් වික්‍රමසිංහ මහතාගේ පැමිණීමත් සමඟ වැඩසටහන ආරම්භ කෙරුණි. අනතුරුව අග්‍රාමාත්‍යවරයා අතින් පක්ෂ සාමාජිකත්ව කාඩ්පත් ප්‍රදානය ද සිදුකෙරුණි. සිරිකොත ගමට වැඩසටහන අද දවස පුරා කළුතර දිස්ත්‍රික්කය කේන්ද්‍රකර ගනිමින් පැවැත්වෙන අතර එහි ප්‍රධාන වැඩසටහන් හොරණ, මතුගම, බේරුවල, කළුතර යන නගරවලදී පැවැත්වෙන්නේ පක්ෂ මහජන නියෝජිතයින්ගේ සහභාගිත්වයෙනි.", "URL": "https://sinhala.adaderana.lk/news.php?nid=105825", "Category": null, "Parent URL": null}