{"Source": "Adaderana", "Timestamp": "July 6, 2013 11:20 am", "Headline": "උගත් පාඩමේ වැඩ කරන හැටි වෙබ් අඩවියේ", "News Content": "උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කිරීම සඳහා වූ ජාතික සැලැස්මේ නිල වෙබ් අඩවිය http://www.llrcaction.gov.lk/ විවෘත කර තිබේ. ජනාධිපති ලේකම් ලලිත් වීරතුංග මහතාගේ ප්‍රධානත්වයෙන් ඊයේ පස්වරුවේ ජනාධිපති ලේකම් කාර්යාලයේ මෙම උත්සවය පැවති බව ජනාධිපති තොරතුරු ඒකකය සඳහන් කළේය. උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කෙරෙන ආකාරය පිළිබද ප්‍රගතිය මෙම වෙබ් අඩවියට පිවිසිමෙන් ලොව ඕනෑම පුද්ගලයෙකුට කඩිනමින් දැනගත හැකි බව ද එම ඒකකය පැවසීය. මෙහිදී අදහස් දැක්වූ ජනාධිපති ලේකම් ලලිත් වීරතුංග මහතා ප්‍රකාශ කළේ කොමිසමේ නිර්දේශ ක්‍රියාත්මක වන ආකාරය සහ එහි ප්‍රගතිය පිළිබද පියවරෙන් පියවර කඩිනමින් දැන ගැනීට ලැබෙන මෙවැනි වෙබ් අඩවියක් කාලීන අවශ්‍යතාවයක් බවයි. 2002 වසරේ සිට 2009 දක්වා වූ ශ්‍රී ලංකාව තුළ සිදුවූ සිදුවීම් සම්බන්ධයෙන් සැබෑ ප්‍රතිසන්ධානයක් ගොඩනැගීමට අවශ්‍ය නිර්දේශ ලබා ගැනීමේ අරමුණින් ජනාධිපති මහින්ද රාජපක්ෂ මහතා අතින් 2010 වසරේ මැයි මාසයේ දී උගත්පාඩම් හා ප්‍රතිසන්ධාන කොමිසම පත්කරනු ලැබිය. ඒ අනුව කොළඹ දී හා ගැටුම් පැවති ප්‍රදේශවල සැසිවාර ගණනාවකින් මහජන සාක්ෂි ලබාගැනීම සිදුකළේය. අදාළ කොමිෂන් සභා වාර්තාව පාර්ලිමේන්තුවට ඉදිරිපත් කිරීමෙන් අනතුරුව 2011 වසරේ නොවැම්බර් මස 20 වන දින ජනාධිපති මහින්ද රාජපක්ෂ මහතා වෙත භාර දෙනු ලැබීය.", "URL": "https://sinhala.adaderana.lk/news.php?nid=35528", "Category": null, "Parent URL": null}