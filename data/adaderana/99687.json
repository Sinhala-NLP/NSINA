{"Source": "Adaderana", "Timestamp": "November 23, 2018 11:45 pm", "Headline": " රක්ෂිතයේ දැව කපාගෙන යද්දී වැඩ වරදියි", "News Content": "නෙඩුන්කේනි රක්ෂිතයේ දැව කැපීමේ ජාවාරමක් සිදුකළ පුද්ගලයින් පස් දෙනෙකු අත්අඩංගුවට ගත් බව වව්නියාව පුලියන්කුලම පොලීසිය පැවසීය. පොලීසිය පැවසූවේ රක්ෂිතයේ බුරුත දැව ඇතුළු වටිනා දැව වර්ග කපා කන්ටේනර් පෙට්ටියක් සවිකළ ලොරි රථයකින් ප්‍රවාහනයට සූදානම් වන අවස්ථාවේ ඊයේ(22) රාත්‍රියේ එම සැකකරුවන් අත්අඩංගුවට ගත් බවයි. පුලියන්කුලම කොට්ඨාශ භාර පොලිස් අධිකාරි ජගත් ෆොන්සේකා මහතා ඇතුළු නිලධාරීන්ට ලද තොරතුරක් මත පොලිස් අධිකාරිවරයාගේ අධීක්ෂණය යටතේ මෙහෙයුම සිදුකොට සැකකරුවන් අත්අඩංගුවට ගත් බවද පොලීසිය පැවසීය. ‍පොලීසිය පැවසූවේ යාපනය ප්‍රදේ‍ශයේ පදිංචි පිරිසක් නෙඩුන්කේනි රක්ෂිතයෙන් දැව කපා යාපනය දක්වා ප්‍රවාහනය කිරීමේ ජාවාරමක් සම්බන්ධයෙන් ලද තොරතුරක් මත වැටලීම සිදුකළ බවයි. අත්අඩංගුවට ගත් සැකකරුවන් යාපනය ප්‍රදේශයේ පදිංචි වයස අවුරුදු 22ත් 32ත් අතර පිරිසක් වන බවද පොලීසිය සඳහන් කළේය. සැකකරුවන් සතුව තිබි දැව පැටවූ ලොරි රථයක්, කැබ් රථයක් හා දැව කැපීමට යොදාගත් කැපුම් යන්ත්‍ර ඇතුළු උපකරණ තොගයක් අත්අඩංගුවට ගත් බවද පොලීසිය පැවසීය. සිද්ධිය සම්බන්ධයෙන් පුලියන්කුලම කොට්ඨාශ භාර පොලිස් අධිකාරි ජගත් ෆොන්සේකා මහතාගේ මෙහෙයවීම යටතේ පුලියන්කුලම පොලිස් නිලධාරීන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=99687", "Category": null, "Parent URL": null}