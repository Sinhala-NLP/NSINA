{"Source": "Adaderana", "Timestamp": "August 15, 2013 07:55 am", "Headline": "කොරියානු විභාගයේ අයඳුම්පත්‍ර නිකුත් කිරීම අදින් අවසන් ", "News Content": "දකුණු කොරියාවේ රැකියා සඳහා ශ්‍රී ලාංකික ශ්‍රමිකයින් බඳවා ගැනීමේ කොරියානු භාෂා විභාගයේ අයදුම්පත් නිකුත් කිරීම අදින් අවසන් වෙයි. ශ්‍රී ලංකා විදේශ සේවා නියුක්ති කාර්යාංශය පවසන්නේ දිවයින පුරා පිහිටි මධ්‍යස්ථාන 22කදී අයඳුම්පත් නිකුත් කෙරෙන බවයි. අද(15) පස්වරු 4.00ට අදාළ මධ්‍යස්ථානවලදී අයඳුම්පත් නිකුත් කිරීම අවසන් වන අතර කිසිදු හේතුවක් මත ඉන් පසුව අයඳුම්පත්‍ර නිකුත් නොකරන බව විදේශ සේවා නියුක්ති කාර්යාංශය පවසයි. කොරියානු භාෂා ප්‍රවීණතා විභාගයේ අයඳුම්පත්‍ර නිකුත් කිරීම පසුගිය 12 වැනිදා ආරම්භ කරන ලදී. එම කාර්යාංශය පවසන්නේ මෙවර කොරියානු භාෂා ප්‍රවීණතා විභාගය ඔක්තෝබර් 19 හා 20 යන දෙදින තුළ කොළඹ දී පැවැත්වීමට නියමිත බවයි. විභාගයෙන් සමත් වන පිරිස් නිෂ්පාදන, ධීවර හා ඉදිකිරීම් ක්ෂේත්‍රයේ රැකියා සඳහා යොමුකෙරෙන බව ශ්‍රී ලංකා විදේශ සේවා නියුක්ති කාර්යාංශය පවසයි.", "URL": "https://sinhala.adaderana.lk/news.php?nid=36634", "Category": null, "Parent URL": null}