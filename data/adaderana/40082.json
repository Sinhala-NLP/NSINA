{"Source": "Adaderana", "Timestamp": "January 4, 2014 11:19 am", "Headline": "  අමෙරිකානු රාජ්‍ය දෙපාර්තමේන්තුවේ විශේෂ‍ නියෝජිතයෙකු ලංකාවට", "News Content": "යුධ අපරාධ පිළිබඳ අමෙරිකානු රාජ්‍ය දෙපාර්තමේන්තුවේ විශේෂ තානාපති ස්ටීවන් ජේ. රැප් සංචාරයක් සඳහා ලබන සතියේදී ශ‍්‍රී ලංකාවට පැමිණීමට නියමිතව තිබේ. ඒ අනූව ලබන සඳුදා (06) ශ්‍රී ලංකාවට පැමිණෙන හෙතෙම ලබන 11 වනදා දක්වා මෙරට රැඳී සිටීමට නියමිතය. රැප්ගේ ශ‍්‍රී ලංකා සංචාරයේ දී ඔහු මෙරට දේශපාලන පක්ෂ නියෝජිතයන් සහ සිවිල් සංවිධාන නායකයින් සමග සාකච්ඡා පැවැත්වීමට නියමිතව තිබේ. 2012 වසරේ ශ‍්‍රී ලංකාවට එරෙහිව ජිනිවා මානව හිමිකම් සමුළුව වෙත යෝජනාවක් ඉදිරිපත් කිරීමට පෙර එම වසරේ පෙබරවාරි මාසයේ දී ද ස්ටීවන් ජේ. රැප් ශ‍්‍රී ලංකාවේ සංචාරය කළේය. ඒ අනූව මෙය ඔහුගේ දෙවන ලංකාගමනය වේ. මෙරට අධිකරණ ක්‍රි‍යාවලිය, වගවීමේ ක්‍රියාවලිය හා සමගි සන්ධාන ක්‍රියාවලිය ඔහුගේ මෙම සංචාරයේදී සාකච්ඡා කිරීමට නියමිතව ඇත.", "URL": "https://sinhala.adaderana.lk/news.php?nid=40082", "Category": null, "Parent URL": null}