{"Source": "Adaderana", "Timestamp": "October 10, 2012 05:32 pm", "Headline": " බස්නාහිර පළාත් උපාධිධාරීන් ස්වේච්ඡා පදනමින් එපා", "News Content": "බස්නාහිර පළාත සඳහා තෝරාපත් ගුරුවරුන් පිරිසක් ස්වේච්ඡා පදනමින් සේවයට බඳවා ගැනීමට කටයුතු කිරීම අසාධාරණ බැව් ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. බස්නාහිර පළාතේ ගුරු සේවයේ පුරප්පාඩු සඳහා පත්වීම් ලබාදීමට 2011 වසරේදී පැවැත්වූ තරග විභාගයේ ප‍්‍රතිඵල මත මේ වන විට පවතින පුරප්පාඩු මත එක් කොටසකට ස්ථිර පත්වීම් ලබා දී ඇත. එම විභාගය සමත් තවත් උපාධිධාරීන් පිරිසක් මේ වන විට සම්මුඛ පරීක්‍ෂණ සඳහා කැඳවා තෝරා ගෙන ඇත. මෙසේ තෝරාගත් උපාධිධාරීන් පිරිස මාස 6 ක කාලයක් ස්වේච්ඡා ගුරුවරුන් ලෙස කටයුතු කළ යුතු බවට පළාත් අධ්‍යාපන බලධාරීන් ප‍්‍රකාශ කර තිබූ අතර, එම පත්වීම් අපේක්ෂකයින් ස්වේච්ඡා ගුරුවරු ලෙස පාසල්වලට අනුයුක්ත කිරීමට මේ වන විට පළාත් අධ්‍යාපන බලධාරීන් විසින් කටයුතු යොදමින් සිටියි. එමෙන්ම එම පත්වීම් අපේක්ෂකයින්ට, තමන්ට පහසු ආසන්න පාසල්වල පුරප්පාඩු තිබේ නම් එම පුරප්පාඩු වෙනුවට ස්වේච්ඡා ගුරුපත්වීම් ලබාදෙන බව ද ප‍්‍රකාශ කර ඇත. මේ පිළිබඳ 2012.10.10 දින පළාත් අධ්‍යාපන අමාත්‍යාංශයේදී පළාත් අධ්‍යාපන ලේකම් ජයන්ති විජේතුංග මහත්මිය සමග පැවති සාකච්ඡාවකදී ලංකා ගුරු සංගමය විසින් විමසීමක් කරන ලදී. එහිදී ලේකම්තුමිය ප‍්‍රකාශ කර සිටියේ අදාළ පත්වීම් ලබාදීමට පුරප්පාඩු ඇතිවන්නේ 2012 දෙසැම්බර් 31 දිනෙන් පසු බැවින් එතෙක් එම ගුරුවරුන් ස්වේච්ඡා පදනමින් පාසල්වලට අනුයුක්ත කරන බවත්, අදාළ පත්වීම් ලබාදීමට ස්වේච්ඡා පදනමින් සේවය අවශ්‍ය නොවන බවත්ය. එතුමිය එසේ ප‍්‍රකාශ කළද මේ වන විට පත්වීම් අපේක්ෂිත උපාධිධාරීන්ට මෙම තත්ත්වය තුළ ස්වේච්ඡා පත්වීම් වෙනුවට ස්ථිර පත්වීම් ලබාදෙන ලෙසත් යම් ලෙසකින් 2012.12.31 ට පෙර ඔවුන්ගේ සේවය අවශ්‍ය නම් ඔවුන්ට ඒ සඳහා වැටුප් හා දීමනා ලබාදෙන ලෙසත් ලංකා ගුරු සංගමය ඉල්ලා සිටියි. එසේ නොමැතිව ඔවුන්ගේ සේවය කිසිදු වැටුප් හා දීමනා ලබාදීමකින් තොරව ලබාගැනීම දැඩි අසාධාරණ කටයුත්තක් බවද ලංකා ගුරු සංගමය ප‍්‍රකාශ කර සිටියි.", "URL": "https://sinhala.adaderana.lk/news.php?nid=28181", "Category": null, "Parent URL": null}