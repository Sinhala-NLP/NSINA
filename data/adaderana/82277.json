{"Source": "Adaderana", "Timestamp": "December 31, 2017 08:57 am", "Headline": " අනතුරු නිසා ජීවිත 4ක් මහ මඟ නතරවුණ හැටි", "News Content": "දිවයිනේ ප්‍රදේශ කිහිපයක සිදුවු රිය අනතුරුවලින් පුද්ගලයින් සිව් දෙනෙකු මියගොස් තිබේ. වත්තේගම, ගිරාඳුරුකෝට්ටේ, පොතුහැර සහ කිරුළපන ප්‍රදේශවල එම රිය අනතුරු සිදුව ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. වත්තේගම, යහන්ගල හංදිය අසල දී අමුණුගම දෙසට ධාවනය වූ ත්‍රීරෝද රථයක් පසුකර යාමට උත්සාහ කළ යතුරුපැදියක් එම ත්‍රීරෝද රථයේ පිටුපස ගැටීමෙන් සිදුවූ අනතුරකින් යතුරුපැදිකරු මියගොස් තිබේ. මියගොස් ඇත්තේ අමුණුගම ප්‍රදේශයේ පදිංචිව සිටි 17 හැවිරිදි තරුණයෙක් වන අතර අනතුර සම්බන්ධයෙන් ත්‍රීරෝද රථයේ රියදුරු අත්අඩංගුවට ගෙන තිබේ. ගිරාඳුරුකෝට්ටේ ප්‍රදේශයේදී ද යතුරුපැදියක් වෑන් රථයක් පසුකර යාමට උත්සාහ කිරීමේ දී වෑන් රථයේ බඳෙහි ගැටී ප්‍රතිවිරුද්ධ දෙසින් පැමිණි බස් රථයක ද ගැටීමෙන් යතුරුපැදියේ පසුපැදිකරු මියගොස් ඇති බව පොලීසිය පැවසුවේය. මියගොස් ඇත්තේ අරලගංවිල ප්‍රදේශයේ පදිංචිව සිටි 22 හැවිරිදි තරුණයෙකි. අනතුර සම්බන්ධයෙන් බස් රථයේ සහ වැන් රථයේ රියදුරන් ගිරාඳුරුකෝට්ටේ පොලීසිය මඟින් අත්අඩංගුවට ගෙන තිබේ. මේ අතර පොතුහැර බෝයගනේ ප්‍රදේශයේ දී කොළඹ දෙසට ධාවනය වූ යතුරුපැදියක් ඉදිරියෙන් ගමන් කළ ටිපර් රථයක ගැටීමෙන් 42 හැවිරිදි පැදිකරු මියගොස් ඇති බව වාර්තා වෙයි. අනතුර සම්බන්ධයෙන් ටිපර් රථයේ රියදුරු අත්අඩංගුවට ගෙන ඇති අතර පොතුහැර පොලීසිය වැඩිදුර විමර්ශන සිදුකරයි. එමෙන්ම කිරුළපන ප්‍රදේශයේදී නුගේගොඩ දෙස සිට කොළඹ බලා ධාවනය වූ ලංකා ගමනාගමන මණ්ඩලයට අයත් බස් රථයක පිටුපස රෝදයට මාර්ගය හරහා ගමන්ගත් පදික කාන්තාවක ගැටීමෙන් මියගොස් තිබේ මියගොස් ඇත්තේ වයස අවුරුදු 70ත් 75ත් අතර ඇනා පෙරේරා නමැති කාන්තාවක් වන අතර ඇය පදිංචිව සිටි ලිපිනය මෙතෙක් අනාවරණය වී නොමැති බව පොලිස් මාධ්‍ය ප්‍රකාශක කාර්යාලය සඳහන් කළේය. මෘත ශරීරය කළුබෝවිල රෝහලේ මෘත ශරීරාගාරයේ තබා ඇති අතර කිරුළපන පොලීසිය විසින් අනතුරට සම්බන්ධ බස් රථයේ රියදුරු අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=82277", "Category": null, "Parent URL": null}