{"Source": "Adaderana", "Timestamp": "March 13, 2019 12:29 pm", "Headline": "ඇල්ජීරියානු සිසුන් ජනපතිට එරෙහි විරෝධතාවක", "News Content": "මධ්‍යම ඇල්ජීරියස් වෙත රැස් වූ ඇල්ජීරියානු සිසුන් විශාල පිරිසක් තවදුරටත් ජනාධිපති ඇබ්දෙලාසිස් බුටෆියේකාට එරෙහිව විරෝධතාවල නිරත වී ඇත. තමන් ඉදිරි ජනාධිපතිවරණය සඳහා ඉදිරිපත් නොවන බව ජනාධිපතිවරයා පැවැසීමෙන් අනතුරුවත් මෙලෙස විරෝධතා පැවැත්වීම විශේෂත්වයකි. ජනමතයට කන්දෙමින් ලබන අප්‍රේල් මාසයේදී පැවැත්වීමට නියමිතව තිබූ ඇල්ජීරියානු ජනාධිපතිවරණය කල්දැමීමට ජනාධිපති ඇබ්දෙලාසිස් බුටෆියේකා තීරණය කළේය. ඊට අමතරව තමන් එම මැතිවරණයට ඉදිරිපත් නොවන බවත් ජනාධිපතිවරයා නිවේදනය කර තිබුණි. විරෝධතාවල නිරත තරුණ සිසුන් පවසන්නේ රටේ පවතින මහලු දේශපාලන වෙනස්වීමට කාලය එළෙඹ ඇති බවය. ඒ වෙනුවට තරුණ ජවයට ඉඩදිය යුතු බවත්, තරුණ දේශපාලනඥයන්ට අවස්ථාව දියයුතු බවත් විරෝධතාකරුන් අවධාරණය කළේය. වසර 20ක කාලයක් තිස්සේ පැවැති බුටෆියේකා පාලනය අවසන් කරන්නැයි ඉල්ලා ජනතාව මාසයක පමණ කාලයක් තිස්සේ විරෝධතාවල නිරතවුණි. මැතිවරණයට ඉදිරිපත් නොවූවත් ජනාධිපති ධූරයෙන් ඉවත්වීමට කටයුතු කරන බව ජනාධිපතිවරයා තවමත් ප්‍රකාශ කර නැත. මේ අතර ජනාධිපතිවරයාගේ තීන්දුව ඇසූ ජනතාව වීදි බැස ප්‍රීති ඝෝෂා පවත්වන ආකාරයද විදෙස් මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=105981", "Category": null, "Parent URL": null}