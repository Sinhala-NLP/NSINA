{"Source": "Adaderana", "Timestamp": "April 25, 2018 08:44 pm", "Headline": " කොට්ටරාමුල්ල විදුහලේ විදුහල්පති ඕනා-පිරිසක් කියන විට විදුහල්පති එපා කියා තවත් පිරිසක් කියති", "News Content": "නාත්තන්ඩිය - කොට්ටරාමුල්ල අල්හිරා මුස්ලිම් මහා විද්‍යාලයේ විදුහල්පතිවරයා ස්ථාන මාරු නොකරන ලෙස පිරිසක් ඉල්ලමින් උද්ඝෝෂණ ව්‍යාපාරයක නිරත වන විට විදුහල්පතිවරයා මාරු කළ යුතු යැයි තවත් පිරිසක් එම ස්ථානයට විරෝධතා පුවරු රැගෙන පැමිණීමත් සමග දෙපාර්ශවය අතර උණුසුම් තත්ත්වයක් හට ගත්තේය. 25 වැනිදා දහවල් කාලයේ කොට්ටරාමුල්ල අල්හිරා මුස්ලිම් මහා විද්‍යාලය අසල මෙම තත්ත්වය ඇති විය. අධ්‍යාපන පොදු සහතික පත්‍ර උසස් පෙළ දක්වා පන්ති පැවැත්වෙන මෙම විද්‍යාලයේ සිසු සිසුවියන් 1200 ක් පමණ ඉගෙණුම ලබති. ප්‍රදේශයේ දරුවන්ට උසස් අධ්‍යාපනය ලැබීමට ඇති එකම මුස්ලිම් පාසල මෙය බව පිරිසක් කියා සිටියේය. එමෙන්ම වත්මන් විදුහල්පතිවරයා පාසලට පැමිණීමෙන් පසුව පාසල තුළ අධ්‍යාපනික සහ විනය අතින් විශාල වර්ධනයක් වී ඇති බවත් ඔවුන් කියා සිටී. විදුහල්පතිවරයා ගෙන යන ක්‍රියාවට විරෝධය දක්වන ගුරුවරුන් කීප දෙනෙකු සහ ඔවුන්ට සහාය පල කරන අතලොස්සක් විදුහල්පතිවරයාට විරෝධය දක්වන බවද එම පිරිස කියා සිටියේය. එමෙන්ම විදුහල්පතිවරයාට එරෙහිව ක්‍රියා කරන බහුතරයක්ගේ දරුවන් මෙම පාසලට නොයන බවත්,එම දරුවන් ජාත්‍යන්තර පාසල් වලට අධ්‍යාපන කටයුතු සඳහා යන බවත්,විදුහල්පතිවරයාට පක්ෂ පාතීත්වය දක්වන්නේ ප්‍රදේශයේ දුප්පත් පිරිසක් බවද විරෝධතාවයට එක්ව සිටි එක් කණ්ඩායමක් කියා සිටියේය. මෙම විදුහල්පතිවරයා ඇතැම් අවස්ථා වලදී අත්තනෝමතික ලෙස කටයුතු කරන බවත්,එම නිසා ඔහු තවදුරටත් පාසලේ රැඳී සිටීම සම්බන්ධයෙන් තමන් විරුද්ධ බවද විදුහල්පතිවරයාට විරෝධය පල කර සිටින පිරිස කියා සිටියේය. විදුහල්පතිවරයාගේ ස්ථාන මාරුවට එරෙහිව සැළකිය යුතු පිරිසක් විරෝධතාවයට එක්ව සිටි අතර ස්ථාන මාරුවට කැමැත්ත පල කරමින් විරෝධතාවයට එක්ව සිටියේ ඉතාමත්ම සුළු පිරිසක් පමණි. දෙපාර්ශවය අතර විටින් විට වචන හුවමාරු වෙමින් උණුසුම් තත්ත්වයක් ඇති වූ අතර,එම අවස්ථාවේදී කොස්වත්ත පොලිස් නිලධාරීන් විසින් තත්ත්වය පාලනය කරන ලදී. මේ සම්බන්ධයෙන් වයඹ පළාත් අධ්‍යාපන අධ්‍යක්ෂකවරයා හමුවී සාකච්ඡා කිරීමට තීරණය කිරීමෙන් පසුව දෙපාර්ශවය විසිර ගියේය.", "URL": "https://sinhala.adaderana.lk/news.php?nid=88026", "Category": null, "Parent URL": null}