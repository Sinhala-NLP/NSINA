{"Source": "Adaderana", "Timestamp": "December 3, 2016 10:06 am", "Headline": " බස්හිමියන්ගේ ගැටළු විසඳීමට ජනපති නියමයෙන් මණ්ඩලයක්", "News Content": "පෞද්ගලික බස් හිමියන්ගේ ගැටළු විසඳීම සඳහා මණ්ඩලයක් පත්කිරීමට ජනාධිපතිවරයා එකඟතාවය පළ කර තිබේ.වැඩ වර්ජනයේ නිරතව සිටි බස් සංගම් කිහිපයක් සමග අද පෙරවරුවේ පැවැති සාකච්ඡාවකින් අනතුරුව ජනාධිපතිවරයා මෙම‍ තීරණය ගෙන ඇති බව ජනාධිපති මාධ්‍ය අංශය සඳහන් කළේය.අදාළ මණ්ඩලය සඳහා ප්‍රවාහන අමාත්‍යංශ ලේකම්, මුදල් අමාත්‍යාංශ ලේකම්, රථ වාහන ජ්‍යෙෂ්ඨ නියෝජ්‍ය පොලිස්පතිවරයා, නීතිපතිවරයා විසින් පත් කරන ලද නිළධාරියෙකු, මෝටර් රථ ප්‍රවාහන කොමසාරිස්වරයා විසින් පත් කරන ලද නිළධාරියෙකු සහ ජනාධිපති අතිරේක ලේකම්වරයෙකු ඇතුළත් වේ.මෙම මණ්ඩලය ලබන සදුදා දිනයේ බස් රථ සංගම් සමග සාකච්ඡා කිරීමට නියමිත බව ජනාධිපති මාධ්‍ය අංශය සඳහන් කළේය.නව දඩ ක්‍රමය සමග මතුව ඇති ගැටළු පමණක් නොව බස් රථ හිමියන් මුහුණදී ඇති සියලු ගැටළු පිළිබඳව මෙම මණ්ඩලය සමග සාකච්ඡා කර ඉදිරියේදී අවශ්‍ය තීන්දු තීරණවලට එළඹිය හැකි බව ජනාධිපතිවරයා මෙහිදී පවසා ඇත.මේ අතර ඊයේ වැඩවර්ජනයට තුඩුදුන් දඩ වර්ග 7ම මෙවර අය වැයෙන් සම්පූර්ණයෙන් ක්‍රියාත්මක කිරීම තාවකාලිකව නතර කිරීමටද ජනාධිපතිවරයා එම සාකච්ඡාවේදී එකඟතාවය පළ කළ බව බස් සංගම් පවසයි.", "URL": "https://sinhala.adaderana.lk/news.php?nid=66678", "Category": null, "Parent URL": null}