{"Source": "Adaderana", "Timestamp": "October 20, 2018 07:24 pm", "Headline": "ජනපති පැය 4ක් පුරා කුකුල් කොටුවක් සුද්ද කරලා", "News Content": "බේඩින් පවෙල් සාමිවරයා විසින් ඇරඹූ බාලදක්ෂ ව්‍යාපාරයේ සිද්ධාන්තයන් හා අරමුණු එකල ආර්ථීක, සමාජීය හා සංස්කෘතික ගති ලක්ෂණයන් අනුව සැකසී ඇති බැවින් එම අරමුණු ද ආරක්ෂා කරමින් දැනුම සහ තාක්ෂණය මුල්කරගත් නව ලෝකයට ගැළපෙන පරිදි ඒවායේ වෙනස්කම් සිදුවිය යුතු බව ජනාධිපතිවරයා පවසයි. ජනාධිපති මෛත්‍රීපාල සිරිසේන මහතා මේ බව සඳහන් කළේ, මහනුවර පොල්ගොල්ල සමුපකාර ආයතනයේ පැවති 2014-2018 ජනාධිපති බාලදක්ෂ සම්මාන උලෙළට අද (20) පෙරවරුවේ එක්වෙමිනි. විභාගය සමත් වූ පමණින් දරුවන්ගේ ජීවිතය සමත්වීම තීරණය කළ නොහැකි බැවින් බාලදක්ෂ ව්‍යාපාරය ජීවිතය සමත්කර ගැනීමේ ප්‍රායෝගික අභියෝගය ජය ගැනීමට මනා පිටිවහලක් සපයන බව ද ජනාධිපතිවරයා මෙහි දී සඳහන් කළේය. මුදල් මත පදනම් වී ඇති තරගකාරී ලෝකයේ අවිනීත, අයහපත් දේ සමාජයට ගලායාමට ඇති විශාල ඉඩ ප්‍රස්ථාව තුළ අයහපත ඉවත දමා යහපත් පුරවැසියෙකු සේ හැසිරිය යුතු බව ද ජනාධිපතිවරයා කියා සිටියේ ය. වයස අවුරුදු 18 වන විට බාලදක්ෂයකු ජනාධිපති පදක්කම් ලබා ගැනීමට, ඉතාමත් භාරදුර කාර්යයන් රැසක් ප්‍රගුණ කළයුතු අතර ජනාධිපති බාලදක්ෂ සම්මාන උලෙළක් පැවැත්වෙන්නේ වසර 04 කට පසුවය. කෙසේ වෙතත් තමා වයස අවුරුදු 16 ක කාලයේ දී තමා බාල දක්ෂයෙක් ලෙස ගෙයින් ගෙට ගොස් වැඩ කළ බවත්, එක් දිනක දී පුද්ගලයෙකුගෙන් වැඩක් ඉල්ලූ විට වසර ගණනක් සුද්ද නොකර තිබූ කුකුල් කොටුවක් සුද්ද කිරීමට දුන් බව ද පවසා සිටි ජනාධිපතිවරයා, තමා එම රාජකාරිය පැය 4 කටත් වඩා කාලයක් සිදු කළ පසු රුපියල් 2ක් තමාට එම පුද්ගලයා ලබා දුන් බව ද මෙහිදී කියා සිටියේය. එදා පාසල් සිසුන්ට මුහුණ දීමට තිබු අභියෝගයන්ට වඩා අද ළමුන්ට මුහුණ දීමට ඇති අභියෝග වෙනස් වී ඇති බව ද ‍ජනාධිපතිවරයා පැවසීය. ශ්‍රී ලංකා බාලදක්ෂ සංගමය විසින් සංවිධානය කරන ලද මෙම සම්මාන ප්‍රදානෝත්සවයේදී ශ්‍රී ලංකාවේ බාලදක්ෂ දිස්ත්‍රික්ක 37 කින් ජනාධිපති පදක්කම් ලැබීමට සුදුසුකම් ලැබූවන් 1195 දෙනෙකු සම්මාන ලබා ගත්හ. බාලදක්ෂ ව්‍යාපාරයේ නව වෙබි අඩවිය විවෘත කිරීම ද මෙහි දී ජනාධිපතිතුමා අතින් සිදු කෙරිණි. ගුවන් බාලදක්ෂ ජම්බෝරියට සහභාගි වී සිටින ශිෂ්‍යයින්ට සිය සුබපැතුම් එක් කිරීමට ද ජනාධිපතිවරයා කටයුතු කළේ ය. ශ්‍රී ලංකා බාලදක්ෂ ව්‍යාපාරය සඳහා දක්වන දායකත්වය වෙනුවෙන් ජනාධිපතිවරයා වෙත ද ශ්‍රී ලංකා බාලදක්ෂ සංගමය විසින් විශේෂ සම්මාන තිළිණයක් පිළිගැන්වී ය. නේපාලයේ කඳුවැටිය තරණය කිරීමට පසුගියදා එක් වූ මහනුවර ධර්මරාජ විද්‍යාලයීය බාලදක්ෂ කණ්ඩායම වෙනුවෙන් ජනාධිපතිවරයා දැක්වූ අනුග්‍රහය සිහිපත් කරමින් ජනාධිපතිවරයා වෙත ගෞරව සම්මානයක් පිරිනැමීම ද මෙහිදී සිදු කෙරිණි. මධ්‍යම පළාත් ආණ්ඩුකාර පී.බී. දිසානායක, ප්‍රධාන අමාත්‍ය සරත් ඒකනායක, ප්‍රධාන බාලදක්ෂ කොමසාරිස් මෙරිල් ගුණතිලක යන මහත්ම මහත්මීන් සහ දිවයිනේ සියලූම පළාත් නියෝජනය කරන බාලදක්ෂයන් හා බාලදක්ෂ බාලිකාවන් මීට එක්ව සිටියහ.", "URL": "https://sinhala.adaderana.lk/news.php?nid=97976", "Category": null, "Parent URL": null}