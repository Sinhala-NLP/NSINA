{"Source": "Adaderana", "Timestamp": "February 24, 2012 07:41 am", "Headline": "විරෝධයසේම වැඩත් පෙන්විය යුතුයි", "News Content": "එක්සත් ජාතීන්ගේ මානව හිමිකම් කවුන්සිලයට අමෙරිකානු සහයපළ කිරීම් කෙරෙහි ශ්‍රී ලංකා රජය බලවත් විරෝධය පළකරනවා සේම රට තුළ ප්‍රතිසන්ධානය සඳහා ශක්තිමත් පියවරක් ගත යුතු බව අමෙරිකානු රාජ්‍ය දෙපාර්තමේන්තුව පවසයි. 2009 වසරේ යුද්ධයේ අවසාන අදියර තුළ සිදුවීයයි කියනු ලබන යුද අපරාධ සම්බන්ධයෙන් ජාත්‍යන්තර ප්‍රජාව කෙරෙන් බලවත් විවේචන එල්ලවී තිබුණද ඒ පිළිබඳ බලවත් හෙලාදැකීමක් සිදුනොවුණේ ශ්‍රී ලංකාව ස්වදේශීය වශයෙන් එකී ගැටලුවට විසඳුම් සෙවීමේ සැලසුමක් ක්‍රියාවට නංවනු ඇතැයි පැවති විශ්වාසය නිසා බව රාජ්‍ය දෙපාර්තමේන්තුව සඳහන් කරයි. ශ්‍රී ලංකාව විසින් උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභාවක් පත් කළද එකී වාර්තාවේ ප්‍රබල නිර්දේශයන් ක්‍රියාත්මක කර නොමැති බව අමෙරිකානු රාජ්‍ය දෙපාර්තමේන්තුවේ මාධ්‍ය ප්‍රකාශක මාර්ක් ටෝර්නර් පෙන්වාදෙයි. එමෙන්ම අදාළ නිර්දේශයන් ක්‍රියාවට නැවීම සඳහා ශ්‍රී ලංකා රජය විසින් ක්‍රියාත්මක කරන ලද සැලැස්මක් හෝ මේ දක්වා හඳුනාගත නොහැකි වී ඇති බව ඒ මහතා සඳහන් කර තිබේ. එම නිර්දේශ ක්‍රියාවට නැවීම සඳහා ස්ථාවර පියවර අනුගමනය කිරීම සඳහා තවදුරටත් ශ්‍රී ලංකා රජය දිරිගන්වන බව ඒ මහතා අවධාරණය කර ඇති බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=22354", "Category": null, "Parent URL": null}