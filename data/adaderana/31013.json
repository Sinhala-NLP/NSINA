{"Source": "Adaderana", "Timestamp": "January 24, 2013 08:05 am", "Headline": "උස්සපු පොලිස් නිලධාරීන් හමුවෙයි", "News Content": "උඩවලව ප්‍රදේශයේ ගංජා හේන් කිහිපයක් වැටලීමට ගොස් සිටියදී වන ජීවී නිලධාරීන් විසින් පැහැර ගැනීමට ලක්වූ පොලිස් නිලධාරීන් දෙදෙනා සොයා ගෙන තිබේ. වලාන දූෂණ මර්දන අංශයේ නිලධාරීන් 22 දෙදෙනකු ගෙන් යුත් කණ්ඩායමක් උඩවලව ජාතික වනෝද්‍යානයේ හබ්බෙගමුව ,ගල්අමුණ ප්‍රදේශයේ ගංජා හේන් වැටලීමේ මෙහෙයුමක් ඊයේ දිනයේ ක්‍රියාත්මක කර තිබුණි. එහිදී මෙම වැටලීමට සහය වූ පොලිස් නිලධාරීන් දෙදෙනෙකු උද්‍යානයේ වන ජීවි ආරක්ෂක නිලධාරීන් කණ්ඩායමක් විසින් පැහැරගෙන ගොස් ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය. පොලිස් නිලධාරීන් කණ්ඩායම් කිහිපයක් විසින් ඔවුන් දෙදෙනා සෙවීමේ මෙහෙයුම් ක්‍රියාත්මක කළ අතර පසුව ඊයේ රාත්‍රීයේ ඔවුන් සොයගැනීමට හැකිවූ බව ප්‍රිශාන්ත ජයකොඩි මහතා ප්‍රකාශ කළේය. කෙසේ වෙතත් මේ සම්බන්ධයෙන් තවදුරටත් පරීක්ෂණ පවත්වන බව පොලිස් මාධ්‍ය ප්‍රකාශකවරයා පෙන්වා දුන්නේය. මෙම සිද්ධිය සම්බන්ධයෙන් අද දෙරණ වන ජීවී අධ්‍යක්ෂ ජෙනරාල් එච්.ඩී රත්නායක මහතාගෙන් විමසීමක් කළ අතර එහිදී ඔහු කියා සිටියේ පොලිස් නිලධාරීන් පැහැර ගැනීමේ සිද්ධියක් සිදුව නොමැති බවයි. අදාළ පොලිස් නිලධාරීන්ගෙන් වනජීවී නිලධාරීන් විසින් ප්‍රශ්න කිරීමක් පමණක් සිදුව ඇති බව රත්නායක මහතා සඳහන් කළේය. කෙසේ වෙතත් මේ සම්බන්ධයෙන් වනජීවී දෙපාර්තමේන්තුවෙන් විශේෂ පරීක්ෂණයක් පවත්වන බවද අධ්‍යක්ෂ ජෙනරාල් එච්.ඩී රත්නායක මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=31013", "Category": null, "Parent URL": null}