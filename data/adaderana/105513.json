{"Source": "Adaderana", "Timestamp": "March 5, 2019 01:16 pm", "Headline": "2019 අයවැය පාර්ලිමේන්තුවට ගේන්න සියල්ල සුදානම්", "News Content": "2019 වර්ෂය සඳහා වන අයවැය යෝජනාවලිය අද(05) පාර්ලිමේන්තුවට ඉදිරිපත් කිරීමට නියමිත අතර මේ වන විට මැති ඇමතිවරුන් පාර්ලිමේන්තුව වෙත පැමිණෙමින් සිටින බව වාර්තා වෙයි. වත්මන් රජයේ පස්වන අයවැය වන මෙය වන අතර 24 වන මුදල් අමාත්‍යවරයා වශයෙන් අමාත්‍ය මංගල සමරවීර මහතා විසින් පාර්ලිමේන්තුවට ඉදිරිපත් කිරීමට නියමිතයි. පාර්ලිමේන්තුව අද පස්වරුවේ රැස්වීමෙන් පසු මුදල් අමාත්‍යරයාට කථානායකවරයා විසින් අවසර ලබා දීමෙන් අනතුරුව පස්වරු 02.00 ට අයවැය කථාව ආරම්භ වීමට නියමිතයි. මෙම අය වැය මැතිවරණ වර්ෂයක් තුළ ගෙන එන අයවැයක් හේතුවෙන් සුවිශේෂි අයවැයක් වෙයි. නිදහස ලැබී වසර 71ක් ගතවූවද අද දින ඉදිරිපත් කිරීමට නියමිත අයවැය 73 වන අයවැය වන අතර මීට පෙර වතාවන් දෙකකදී අයවැය දෙවතාවක් ඉදිරිපත් කර ඇති තිබේ. මේ අතර අග්‍රාමාත්‍ය රනිල් වික්‍රමසිංහ මහතාගේ ආරාධනය මත විදේශික රාජ්‍ය තාන්ත්‍රිකයින් රැසක් හා තවත් ආරාධිත පුද්ගල කිහිපදෙනෙකු අද පාර්ලිමෙන්තුවේ විශේෂ අමුත්තන්ගේ ගැලරියේ අසුන් ගැනීමට නියමිත බව වාර්තා වෙයි. එමෙන්ම මේ වන විට පාර්ලිමේන්තුව සංකීර්ණය අවට ප්‍රදේශයේ හා පාර්ලිමෙන්තුව තුළ විශේෂ ආරක්ෂාවක් යොදවා ඇති ඇති බව වාර්තා වේ. පොලීසිය සහ විශේෂ කාර්ය බළකායේ නිලධාරීන්ද මේ වන විට පාර්ලිමෙන්තු සංකීරණ පරිශ්‍රයේ යොදවා ඇති බව වාර්තා වෙයි. මේ අතර 2019 වර්ෂය සඳහා වන අයවැය යෝජනාවලිය සඳහා අමාත්‍ය මණ්ඩල අනුමැතිය හිමිව තිබේ. අමාත්‍ය මණ්ඩල රැස්වීම ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද (05) පෙරවරුවේ පැවැත්වුණු අතර එහිදී අයවැය යෝජනාවලිය සඳහා අනුමැතිය හිමිවූ බව අභ්‍යන්තර, ස්වදේශ කටයුතු, පළාත් සභා හා පළාත් පාලන අමාත්‍ය වජිර අබේවර්ධන මහතා පැවසුවේය. පෙරවරු 08.30 ට ආරම්භ වු අමාත්‍ය මණ්ඩල රැස්වීම පැයක පමණ කාලයක් පැවති බව සඳහන්. අයවැය යෝජනාවලිය මුදල් අමාත්‍ය මංගල සමරවීර මහතා විසින් අද පාර්ලිමේන්තුවට ඉදිරිපත් කිරීමට නියමිත අතර මෙවර අයවැයෙන් රාජ්‍ය සේවකයින්ට, විශ්‍රාමිකයින්ට සහ සාමාන්‍ය ජනතාවට සහන රැසක් හිමිවනු ඇති බව වජිර අබේවර්ධන අමාත්‍යවරයා සඳහන් කළේය. මේ වසරේ අපේක්ෂිත රාජ්‍ය ආදායම රුපියල් බිලියන 2390 ක් වන අතර අපේක්ෂිත වියදම රුපියල් බිලියන 4550ක් ලෙස සටහන් වෙයි. 2019 වසර සඳහා වන විසර්ජන පනත් කෙටුම්පත පසුගිය මස 05වනදා සභානායක අමාත්‍ය ලක්ෂ්මන් කිරිඇල්ල මහතා විසින් පාර්ලිමේන්තුවට ඉදිරිපත් කරනු ලැබුවේය. ඊට අනුව මේ වසරේ අපේක්ෂිත රාජ්‍ය ආදායම රුපියල් බිලියන 2390 ක් වන අතර අපේක්ෂිත වියදම් රුපියල් බිලියන 4550 ක් ලෙස සටහන් වෙයි. ඒ අනුව 2019 වසරේ අයවැය හිඟය රුපියල් බිලියන 2160 කි. මේ අතර සමස්ත රාජ්‍ය වියදම වූ රුපියල් බිලියන 4450 න් රුපියල් බිලියන 2232 ක මුදලක් වෙන්කර ඇත්තේ ණය සේවාකරණය වෙනුවෙන් වීම විශේෂත්වයකි. ඒ අනුව 2019 වර්ෂයේ රාජ්‍ය වියදමින් 50.15%ක්ම වැයවන්නේ දේශිය සහ විදේශිය ණය ගෙවීම සඳහායි. සාමාන්‍යයෙන් පාර්ලිමේන්තුවට අයවැය ඉදිරිපත් කරන්නේ වර්ෂයක නොවැම්බර් මාසයේදී වුවද පසුගිය වසරේ එම කාලසීමාවේදී රටේ පැවති දේශපාලන වාතාවරණය හේතුවෙන් එය හෙට ඉදිරිපත් කිරීමට කටයුතු කළේය. මේ හේතුවෙන් අයවැය පාර්ලිමේන්තුවට ඉදිරිපත් කරන තෙක් වර්ෂයේ මුල් මාස 03 සඳහා අතුරු සම්මත ගිණුමක්ද පාර්ලිමේන්තුවේදී සම්මත කරගනු ලැබුවේය.", "URL": "https://sinhala.adaderana.lk/news.php?nid=105513", "Category": null, "Parent URL": null}