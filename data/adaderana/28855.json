{"Source": "Adaderana", "Timestamp": "November 3, 2012 10:25 am", "Headline": "ඉන්ධන පිරවුම්හලකට ප්‍රහාරයක් ", "News Content": "පකිස්තානයේ ඉන්ධන පිරවුම්හලකට ප‍්‍රහාරයක් එල්ලවී තිබේ. නිරිතදිග පකිස්ථානයේ බලූකිස්ථාන් ප‍්‍රදේශයේ පිහිටි ඉන්ධන පිරවුම්හලකට මෙම ප‍්‍රහාරය එල්ල වී ඇති බව සඳහන්ය. ප‍්‍රහාරයෙන් පුද්ගලයින් 18 දෙනෙකු ජීවිතක්ෂයට පත්ව ඇත. මියගිය පිරිස අතර කාන්වන් 7 දෙනෙකු සහ ළමුන් සිව්දෙනෙකු ද වන බව විදෙස් මාධ්‍ය වාර්තා කරයි. ඉන්ධන ලබා ගැනීම සඳහා පැමිණි වෑන් රථයකට මෙම ප‍්‍රහාරය එල්ල වී තිබේ. එම අවස්ථාවේ එහි කඩාවැදුණු තුවක්කුකරුවන් පිරිසක් ඊට වෙඩි තබා ඇති බව විදෙස් මාධ්‍ය වාර්තා සඳහන් කරයි. වෙඩි ප‍්‍රහාර අසල පිහිටි ඉන්ධන ටැංකියකට වැදීම හේතුවෙන් ගින්නක් ද හට ගෙන තිබේ. ප‍්‍රහාරයේ වගකීම මෙතෙක් භාරගෙන නොමැති බව සඳහන්ය. කෙසේ වෙතත් බලූකිස්ථාන් ප‍්‍රදේශය අල්කයිඩා සහ තලෙයිබාන් සංවිධාන ඉහළ ක‍්‍රියාකාරීත්වයක් පවතින ප‍්‍රදේශ බව පකිස්ථාන් බලධාරීන් පවසයි.", "URL": "https://sinhala.adaderana.lk/news.php?nid=28855", "Category": null, "Parent URL": null}