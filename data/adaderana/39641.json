{"Source": "Adaderana", "Timestamp": "December 17, 2013 07:17 am", "Headline": "  ගීතාට එරෙහි උපවාසය තාවකාලිකව අත්හිටුවයි", "News Content": "ශ්‍රී.ල.නි.ප බෙන්තර-ඇල්පිටිය ආසන සංවිධායක තනතුරින් ගීතා කුමාරසිංහ ඉවත් කරන්නැයි ඉල්ලා දකුණු පළාත් සභා මන්ත්‍රී අජිත් ප්‍රසන්න ඇතුළු ප්‍රාදේශිය දේශපාලනඥයින් පස්දෙනෙකු විසින් ආරම්භ කළ උපවාසය අත්හිටුවා තිබේ. මොවුන් ඊයේ ඇල්පිටිය බස් නැවතුම්පළ ඉදිරිපිට අඛණ්ඩ උපවාසයක් ආරම්භ කර තිබුණු අතර සංවිධායකවරිය ඉවත් කරන ලෙස එම මන්ත්‍රීවරුන් ඊයේ ඇල්පිටිය නගරයේ ලොරි තට්ටුවකට නැගී වීරෝධතා ද දැක්වූ බව වාර්තා විය. කෙසේ වෙතත් දකුණු පළාත් සභා මන්ත්‍රී පූජ්‍ය බද්දේගම සමිත හිමියන් එම ස්ථානයට වැඩම කොට සිද්ධිය සම්බන්ධයෙන් තමන් ජනාධිපතිවරයා දැනුවත් කළ බවත්, ජනාධිපතිවරයා විසින් ඒ සම්බන්ධයෙන් යම් පියවරක් ගනු ඇති බවත්, එසේ හෙයින් උපවාසය අත්හිටුවන ලෙසත් දැන්වූ බව කියැවෙයි. විශේෂයෙන්ම එක්සත් ජනතා නිදහස් සන්ධාන මහ ලේකම් අමාත්‍ය සුසිල් ප්‍රේමජයන්ත මහතාට මේ පිළිබඳව සොයා බලා තීරණයක් ගැනීම සඳහා කරුණු වාර්තා කරන ලෙස ජනාධිපතිවරයා විසින් උපදෙස් දෙන බව තමාට දැනුම් දුන් බව සමිත හිමියන් උපවාසකරුවන්ට පවසා තිබේ. ඒ පිළිබඳ විශ්වාසය තබා මෙම උපවාසය අත්හිටුවීමට ඔවුන් ක්‍රියා කළ බව අද දෙරණ වාර්තාකරු පවසයි. කෙසේ වෙතත් මේ පිළිබඳව අද දෙරණ කළ විමසීමකට පිළිතුරු දෙමින් දකුණු පළාත් සභා මන්ත්‍රී අජිත් ප්‍රසන්න මහතා කියා සිටියේ උපවාසය අත්හිටුවීම තාවකාලික බව හා ගීතා කුමාරසිංහ මහත්මිය ඉවත්කිරීම අනිවාර්යෙන්ම කළ යුතුව ඇති බවයි. එබැවින් ඉදිරියේදී තමන් සන්ධාන මහ ලේකම්වරයා සමග සාකච්ඡා කරනු ලබන්නේ නව සංවිධායකවරයෙකු ලෙස කවුරුන් පත්කිරීමට යන්නේද යන්න පිළිබඳ පමණක් බව හෙතෙම අද දෙරණට සඳහන් කළේය. යම් හෙයකින් ගීතා කුමාරසිංහ මිය ආසන සංවිධායක තනතුරින් ඉවත් නොකළහොත් තමන් යළි අඛණ්ඩ උපවාසයේ නිරතවීමට අපේක්ෂා කරන බවද ඔහු වැඩිදුරටත් කියා සිටියේය. දකුණු පළාත් සභා මන්ත්‍රී නීතිඥ මේජර් අජිත් ප්‍රසන්නට ඊයේ පැවැති ඇල්පිටිය ප්‍රාදේශීය ලේකම් සංවර්ධන කමිටු රැස්වීමේදී ගීතා කුමාරසිංහ විසින් පරිභව කළැයි කියන සිද්ධියක් මුල් කර ගනිමින් ඇය සංවිධායක කමින් ඉවත් කරන ලෙසට ජනපතිගෙන් ඉල්ලා මෙම උපවාසය ආරම්භ කර ඇත. ඇල්පිටිය ප්‍රාදේශීය සභාවේ මන්ත්‍රීන් වන නලීන් ප්‍රියදර්ශන, සරත් අල්විස්, ඒ.ජී. සාගර තිලක හා කේ.ඒ.ඩී. සුමිත් මෙලෙස අජිත් ප්‍රසන්න මහතා සමග උපවාසයේ නිරත වූහ.", "URL": "https://sinhala.adaderana.lk/news.php?nid=39641", "Category": null, "Parent URL": null}