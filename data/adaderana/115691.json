{"Source": "Adaderana", "Timestamp": "August 4, 2019 11:06 am", "Headline": "එජාපයේ අවබෝධතා ගිවිසුම අත්සන් කිරීම කල් යයි", "News Content": "එක්සත් ජාතික පක්ෂය ප්‍රමුඛ යෝජිත නව සන්ධානයේ අවබෝධතා ගිවිසුමට අත්සන් තැබීම කල් දමා තිබේ. එක්සත් ජාතික පක්ෂ ආරංචි මාර්ග සඳහන් කළේ හෙට (05) පෙරවරු 9.00ට සුගතදාස ගෘහස්ථ ක්‍රීඩාංගණයේ දී ආරම්භ වීමට නියමිතව තිබු ඊට අදාළ උත්සවය දින නියමයක් නොමැතිව කල්දමා ඇති බවයි. ඉදිරි මැතිවරණයට ඉදිරිපත්වීම සඳහා එක්සත් ජාතික පක්ෂය තවත් පක්ෂ කිහිපයක් සමඟ සන්ධාන ගත වීමට තීරණය කර ඇති අතර අදාළ පක්ෂවල නායකයින්, ආසන සංවිධායකවරුන් සිවිල් සංවිධාන නියෝජිතයින් ඇතුළු පිරිසකගේ සහභාගීත්වයෙන් ඊට අදාළ අවබෝධතා ගිවිසුම හෙට දිනයේ අත්සන් තැබීමට නියමිතව තිබුණි. කෙසේවෙතත් පසුගියදා පැවති එක්සත් ජාතික පක්ෂ කෘත්‍යාධිකාරී මණ්ඩල රැස්වීමේ දී මෙම නව සන්ධානය පිළිබද පරස්පර අදහස් පල වී තිබූ අතර අවසන් එකඟතාවකට පැමිණිමට නොහැකි වූ බව ද පක්ෂ ආරංචි මාර්ග සඳහන් කළේය. අදාළ ගිවිසුම අත්සන් කිරීම සම්බන්ධයෙන් ඊයේ (03) රාත්‍රීයේ ද පක්ෂ නායකයින් සහ අග්‍රාමාත්‍ය රනිල් වික්‍රමසිංහ මහතා අතර සාකච්ඡාවක් පවත්වා තිබේ. එහිදී අවබෝධතා ගිවිසුම අත්සන් කිරීම තාවකාලිකව කල් තැබීමට තීරණය වී ඇති බව නියෝජ්‍ය අමාත්‍ය නලීන් බණ්ඩාර මහතා සදහන් කළේය.", "URL": "https://sinhala.adaderana.lk/news.php?nid=115691", "Category": null, "Parent URL": null}