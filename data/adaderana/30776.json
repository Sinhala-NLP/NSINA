{"Source": "Adaderana", "Timestamp": "January 15, 2013 10:25 am", "Headline": "සම අයිතිය ව්‍යාපාරයේ වාහනයකට ප‍්‍රහාරයක්", "News Content": "ප්‍රහාරයෙන් හානියට පත් වාහනය ඡායා රූ -පෙරටුගාමි සමාජවාදී පක්ෂය අත්අඩංගුවේ රඳවාගෙන සිටින යාපනය සරසවි සිසු නායකයින් වහා නිදහස් කරන ලෙස ආණ්ඩුවට බල කිරීමේ පෙත්සමක් අත්සන් කිරීමට ගිය සම අයිතිය ව්‍යාපාරයේ නායකයින් ගමන් ගත් වාහනයකට කිසියම් පිරිසක් විසින් පහරදුන් බව පෙරටුගාමි සමාජවාදී පක්ෂය පවසයි. එසේ සිදුකළ පහරදීමෙන් වාහනයේ වීදුරුවට හානි සිදුව ඇති බවත් ආරක්ෂක අංශවලට සම්බන්ධ පිරිසක් එම ප්‍රහාරය එල්ල කළ බවත් සැක කරන බව එම පක්ෂය කියයි. අද පෙ.ව. 8.45ට පමණ යාපනය කොටුව ආසන්නයේ වාහනය නතර කර සිටියදී යතුරු පැදි දෙකකින් පැමිණි සිව්දෙනෙකු විසින් වාහනයේ ඉදිරිපස වීදුරුවට ගල්වලින් පහර දී පලා ගිය බව සම අයිතිය ව්‍යාපාරයේ කැඳවුම්කරු රවීන්ද්‍ර මුදලිගේ මහතා පැවසුවේ යැයි එම පක්ෂය පවසයි. යතුරු පැදි දෙකෙන් එකක අංකය ජේ. වයි. 2177 ලෙස සඳහන්ව තිබිණු බව ද එම පක්ෂය වැඩිදුරටත් කියයි.", "URL": "https://sinhala.adaderana.lk/news.php?nid=30776", "Category": null, "Parent URL": null}