{"Source": "Adaderana", "Timestamp": "November 15, 2018 10:41 am", "Headline": "බ්‍රෙක්සිට් සඳහා අමාත්‍ය මණ්ඩල එකඟතාවක්", "News Content": "මාස කිහිපයක් පුරාවට පැවැති මතභේද සමනය කරමින් බ්‍රෙක්සිට් වැඩපිළිවෙල සම්බන්ධයෙන් බ්‍රිතාන්‍ය අමාත්‍ය මණ්ඩලය අතර එකඟතාවක් ඇතිවී තිබේ. බ්‍රිතාන්‍ය අගමැතිනිය මේ බව පැවැසුවේ පසුගියදා පැවැති මාධ්‍ය හමුවක් අතරතුරදීය. යුරෝපා සංගමයෙන් ඉවත්වීමේ සැලසුම සඳහා සිය ජ්‍යේෂ්ඨ අමාත්‍ය මණ්ඩලයේ සහාය හිමි ව ඇති බව බ්‍රිතාන්‍ය අගමැති තෙරේසා මේ පවසා සිටියි. එකඟතාවක් සම්බන්ධයෙන් මාස ගණනාවක් පුරාවට පැවැති මතභේද සමනය කරමින් බ්‍රිතාන්‍ය අමාත්‍ය මණ්ඩලය මෙම තීරණයට පැමිණි බව විදෙස් වාර්තාවල සඳහන්ය. බ්‍රිතාන්‍ය යුරෝපා සංගමයෙන් වෙන් වීමේ ජනමත විචාරණය මීට වසර දෙකකට පෙරාතුව පැවැති අතර එහිදී බ්‍රිතාන්‍ය වෙන්විය යුතු බවට ජනමතයක් පළ වුණි. ඉවත්වීමේ හෙවත් බ්‍රෙක්සිට් වැඩපිළිවෙල ආරම්භ වූයේ ඉන් අනතුරුවය. කෙසේ වෙතත් ඉවත්වීමේ එකඟතාව සම්බන්ධයෙන් බ්‍රිතාන්‍ය කැබිනට් මණ්ඩලය තුළ අවස්ථා කිහිපයකදී මතභේද උද්ගත වූ අතර ඒ අනුව අමාත්‍යවරුන් කිහිපදෙනෙක් ධූරවලින් ඉවත්ව ගියේය. ලබන වසරේ මාර්තු 29වැනිදා බ්‍රිතාන්‍ය, යුරෝපා සංගමයෙන් ඉවත්වීමට නියමිතය.", "URL": "https://sinhala.adaderana.lk/news.php?nid=99234", "Category": null, "Parent URL": null}