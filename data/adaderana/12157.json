{"Source": "Adaderana", "Timestamp": "November 15, 2010 08:37 am", "Headline": "ශ්‍රී ලංකා -කොදෙව් පළමු ටෙස්ට් ගැටුම අද ඇරඹෙයි", "News Content": "ශ්‍රී ලංකා ක්‍රිකට් කණ්ඩායම සහ බටහිර ඉන්දීය කොදෙව් කණ්ඩායම සමඟ පැවැත්වෙන ටෙස්ට් ක්‍රිකට් තරගාවලියේ පළමු තරගය අද(15) ආරම්භ වීමට නියමිතව තිබේ. ඒ ගාල්ල ජාත්‍යන්තර ක්‍රිකට් ක්‍රීඩාංගණයේ දීය. ශ්‍රී ලංකා කණ්ඩායමේ නායකත්වය කුමාර් සංගක්කර විසින් හොබනු ලබන අතර උපනායකත්වය මහේල ජයවර්ධනට හිමි වී ඇත. ඩැරන් සාමී විසින් බටහිර ඉන්දීය කොදෙව් කණ්ඩායමේ නායකත්වය හොබවයි. අද ආරම්භ වීමට නියමිත ටෙස්ට් ක්‍රිකට් තරගය සඳහා සහභාගී වන දෙපිලේ ක්‍රීඩකයින් ඊයේ(14) අවසන් පුහුණු වීම් වල නිරත විය. වර්ෂාවෙන් සිදු වන හානි වළක්වා ගැනීම සදහා ඊයේ දිනය පුරා ගාල්ල ක්‍රීඩා පිටිය ආවරණය කර තිබූ බව සඳහන්ය. බටහිර ඉන්දීය කොදෙව් කණ්ඩායමේ මෙරට සංචාරය සඳහා ටෙස්ට් ක්‍රිකට් තරග 3ක් සහ එක්දින තරග 5ක් ඇතුළත්ය. අනතුරුව දෙරට අතර පන්දුවාර 20 / 20 ක්‍රිකට් තරගයක් ද පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=12157", "Category": null, "Parent URL": null}