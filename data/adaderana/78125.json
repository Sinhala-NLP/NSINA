{"Source": "Adaderana", "Timestamp": "September 28, 2017 05:44 pm", "Headline": "රොහින්ග්‍යා සරණාගතයන් ඉදිරියට දාගෙන දේශපාලන වාසි ගන්න හදනවා", "News Content": "රොහින්ග්‍යා සරණාගතයන් පිළිබඳ අර්බුදය යොදාගනිමින් මෙරට පටු දේශපාලනික අරමුණු සහිත පුද්ගලයින් හා සංවිධාන විසින් මෙරට ජාතීන් හා ආගම් අතර සංහිඳියාවට තර්ජනයක් වෙමින්,අසත්‍ය ප‍්‍රචාර හරහා සමාජය නොමග යැවීමට උත්සාහ දරමින් තිබෙන බැවින් බුද්ධිමත්ව හා විචාරශීලීව කටයුතු කරන ලෙස සෑම නීතිය හා සාමය සහ දක්ෂිණ සංවර්ධන අමාත්‍යංශය ජනතාවගෙන් ඉල්ලීමක් කරයි.එම අමාත්‍යංශය විසින් අද (28) නිකුත් කළ මාධ්‍ය නිවේදනයක් මගින් වැඩි දුරටත් දක්වා ඇත්තේ ශ‍්‍රී ලංකා රජය විසින් එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය (UNHCR) වෙත නිල වශයෙන් බාරදී සිටි රොහින්යා සරණාගතයින් පිරිසක් එම කාර්යාලයේ රැදවුම් භාරයේ රත්මලාන ප‍්‍රදේශයේ තාවකාලිකව නවාතැන් ගෙන සිටියදී පසුගිය 26 වන දින සිදුකළ එම නීතිවිරෝධී ක‍්‍රියාව පිළිබඳව කණගාටුව පළකළ යුතු බවයි. ශ‍්‍රී ලංකා මුහුදු සීමාවේදී අත්අඩංගුවට ගත් මෙම රොහින්ග්‍යා සරණාගතයින් පිළිබඳව කටයුතු කිරීමේදී රජය පිළිගත් නීති රාමුවෙන් හෝ නිසි ක‍්‍රියාපරිපාටියෙන් බැහැරව ක‍්‍රියාකොට නොමැති බව පවසන අමාත්‍යංශ්‍ය කිසිදු සරණාගතයකුට ශ‍්‍රී ලංකාවේ පුරවැසිභාවය හෝ නේවාසික වීසා ලබාදීමට තීරණය කර නොමැති බවද ප්‍රකාශ කර ඇත. මෙම වසරේ (2017)අප්‍රේල් මස 30 වන දින නීතිවිරෝධීව ශ‍්‍රී ලංකා මුහුදු සීමාවට ඇතුල්වූ රොහින්ග්‍යා සරණාගතයින් තිස්දෙනෙකු ශ‍්‍රී ලංකා නාවික හමුදාව විසින් අත්අඩංගුවට ගෙන මල්ලාකම් මහේස්ත‍්‍රාත් අධිකරණයට ඉදිරිපත් කර ඇති අතර තීතිපතිවරයාගෙන් ලබාගත් උපදෙස් මත 2017 අගෝස්තු මස 11 වන දින ඔවුන් එක්සත් ජාතීන්ගේ සරණාගතයින් පිළිබද මහකොමසාරිස් කාර්යාලය වෙත බාරදීමට කටයුතු කර ඇත. දැනට එම කොමසාරිස් කාර්යාලය භාරයේ සිටින රොහින්ග්‍යා සරණාගතයින් තිස්දෙනා (30) එම සංවිධානය විසින් ළඟදීම වෙනත් රටකට යැවීමට කටයුතු සම්පාදනය කරමින් තිබේ.මීට පෙර අවස්ථා කීපයකදී ම මියන්මාරයේ රොහින්ග්‍යා සරණාගතයින් මෙරටට පැමිණ ඇති අතර ඔවුන්ද එක්සත් ජාතීන්ගේ සරණාගතයින් පිළිබද මහකොමසාරිස් කාර්යාලය හරහා වෙනත් රටවලට යැවීමට කටයුතු කර ඇත.මීට පෙර රොහින්ග්‍යා සරණාගතයන් පැමිණි අවස්ථාවලදී මෙවැනි විරෝධයක් දැක්වීමට මෙරට කිසිදු සංවිධානයක් කටයුතු නොකිරීමෙන් හා මෙවර අනපේක්ෂිත ලෙස එවැනි විරෝධතා දැක්වීමට හේතුව විවිධ දේශපාලනික සංවිධානවල පටු දේශපාලනික අරමුණු මුදුන්පමුණුවා ගැනීමට උත්සාහ ගැනීම බව පැහැදිලි වන බව මෙම මාධ්‍ය නිවේදනයෙන් අවධාරණය කර ඇත.", "URL": "https://sinhala.adaderana.lk/news.php?nid=78125", "Category": null, "Parent URL": null}