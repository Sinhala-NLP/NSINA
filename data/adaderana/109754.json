{"Source": "Adaderana", "Timestamp": "May 11, 2019 04:05 pm", "Headline": "ප්‍රහාරයට වගඋත්තරකරුවන් වන ඕනෑම අයෙකුට එරෙහිව නීතිය ක්‍රියාත්මක කරනවා", "News Content": "ත්‍රස්තවාදය අවසන් කර යහපත් සාමකාමී රටක් ගොඩනැගීමේ වගකීම අවංකව ඉටු කරන බව ජනාධිපති මෛත්‍රීපාල සිරිසේන මහතා පවසා සිටියි. එහිදී ආරක්ෂක අංශ විශිෂ්ඨ මෙහෙවරක් ඉටු කරමින් සිටින අතර ත්‍රස්තවාදය නිමාකර සාමාකාමී රටක් ගොඩනැගීමේ ගෞරවය ත්‍රිවිධ හමුදාව, පොලීසිය, බුද්ධි අංශ ඇතුළු සියලු දෙනාට හිමිවන බව ජනාධිපතිවරයා පවසා සිටියි. උහන මහා විද්‍යාලීය ක්‍රිඩාංගනයේ පැවති “රට වෙනුවෙන් එකට සිටිමු” අම්පාර දිස්ත්‍රික් සංවර්ධන වැඩසටහනේ අවසන් ප්‍රගති සමාලෝචන රැස්වීමට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළේය. අප්‍රේල් 21 ප්‍රහාරයට වගඋත්තරකරුවන් වන ඕනෑම අයෙකුට එරෙහිව නීතිය ක්‍රියාත්මක කරන බව සඳහන් කළ ජනාධිපතිවරයා මෙවැනි සිදුවීම් හමුවේ රටේ සංවර්ධන වැඩපිළිවෙල හා දෛනික ජන ජීවිතය අඩාල කර ගතහොත් ජයග්‍රහණය කරන්නේ ත්‍රස්තවාදය බව පවසා සිටියි. එබැවින් ජාතික ආරක්ෂාව කෙරෙහි පුර්ණ විශ්වාසය තබමින් රට වෙනුවෙන් තම දෛනික කාර්යයන් නිසිලෙස ඉටු කිරීමට සියලු දෙනා කැපවිය යුතු බව ජනාධිපති මෛත්‍රීපාල සිරිසේන මහතා වැඩිදුරටත් සඳහන් කර ඇත. මෙවන් ත්‍රස්ත ප්‍රහාරයන්ට ලක් වූ ලොව සෑම රටකම පාලකයන් විසින් ඉතා කෙටි කලක් තුළ එම රටවල් සාමකාමී රටවල් බවට පත්කර ගැනීමට පියවර ගත් අතර ඊට එම රටවල දේශපාලනඥයන් රාජ්‍ය නිලධාරින් ඇතුලු සියලූදෙනා සාමුහිකත්වයෙන් රට වෙනුවෙන් අත්වැල් බැදගෙන සිටි නිසා බව ජනාධිපතිවරයා ප්‍රකාශ කළේය. තමා ද රාජ්‍ය නායකයා ලෙස මේ රටේ ආරක්ෂක අංශ කෙරෙහි පූර්ණ විශ්වාසය තබමින් ගෙවී ගිය දින 20 පුරා ඔවුන් නිසි කළමනාකරණයකට ලක් කළත් එම වගකීම ආරක්ෂක අංශ විසින් ඉතා විශිෂ්ට ලෙස ඉටුකර තිඛෙන බවත් තමාට මෙන්ම මේ රටේ සෑම පුරවැසියෙකුටම අපගේ ආරක්ෂක අංශ කෙරෙහි විශ්වාසය තැබිය හැකි බවත් ජනපති සඳහන් කළේය. එහෙත් කණගාටුවට මෙන් බෝම්බ පුපුරන තෙක් බලා සිටින කුහක දේශපාලනඥයන් පිරිසක් ද අද රට තුළ සිටින අතර මෙවන් අවාසනාවන්ත තත්ත්වයක දී වුවත් තම පහත් පෙළේ දේශපාලන අරමුණු ඉටුකර ගැනීමට ඔවුන් දරන උත්සාහයන් පිළිබඳ තමන් දැඩිව කණගාටුවට පත්වන බවද ජනාධිපතිවරයා කියා සිටියේය. ජනපතිවරයා මෙහිදී වැඩිදුරටත් අවධාරණය කළේ මෙවන් සිදුවීම් හමුවේ රටේ සංවර්ධන වැඩපිළිවෙළ හා දෛනික ජන ජීවිතය අඩාල කරගතහොත් ජයග්‍රහණය කරන්නේ ත්‍රස්තවාදය බවයි. සංවර්ධනයෙන් අඩු දිස්ත්‍රික්ක තෝරා ගනිමින් දීප ව්‍යාප්තව රට වෙනුවෙන් එකට සිටිමු වැඩසටහන ක්‍රියාත්මක කිරීම අරමුණ බවත් මීළඟ වැඩසටහන මුලතිව් දිස්ත්‍රික්කය කේන්ද්‍රකර ගනිමින් පැවැත්වීමට අපේක්ෂා කරන බවත් ජනාධිපතිවරයා ප්‍රකාශ කළේය.", "URL": "https://sinhala.adaderana.lk/news.php?nid=109754", "Category": null, "Parent URL": null}