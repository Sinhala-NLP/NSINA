{"Source": "Adaderana", "Timestamp": "October 22, 2013 11:01 pm", "Headline": "පැස්බරා හැංගෙන්න වැල්ලේ ඔළුව ගහගන්නවා වගේ වැඩක්", "News Content": "ආණ්ඩුවේ අවශ්‍යතාවය වී ඇත්තේ සූදු පනත ආපස්සට ගෙන කැසිනෝ අකුලා ගත්තා යැයි රට තුළ චිත‍්‍රයක් ඇඳීමට බව ජ.වි.පෙ. ‍දේශපාලන මණ්ඩල සභික අනුර කුමාර දිසානායක මහතා පවසයි. ඔහු ‍මේ අදහස් පළ කරන ලද්දේ අද(22) කොළඹ පැවති මාධ්‍ය හමුවකදීය. එම මාධ්‍ය හමුවේදී අදහස් දැක්වූ ඒ මහතා තවදුරටත් පහත පරිදි කියා සිටින ලදී. මහා පරිමාණ කැසිනෝ ව්‍යාපාර දෙකක් සඳහා සියළුම බදු නිදහස් කරදෙන ගැසට් පත‍්‍රිකා දෙකක් මේ මස 24-25 දිනවල පාර්ලිමේන්තුවේ විවාද කොට සම්මත කරගැනීමට ආණ්ඩුව සැලසුම් කර තිබුණා. නමුත් ඊයේ ආණ්ඩුව එම විවාදය කල් දාන්න තීරණය කරලා තිබෙනවා. මේ වන විට සමාජයේ සාකච්ඡාවක්, මතයක් ගොඩනැගිලා තිබෙනවා කැසිනෝ පනත අකුලා ගැනීමක් සම්බන්ධව. නමුත් සැබැවින්ම සිදු වී තිබෙන්නේ කැසිනෝ පනත හකුලා ගැනීමක් නොවේද. වත්මන් ආණ්ඩුවේ ප‍්‍රධාන ආර්ථික උපායමාර්ගය ලෙස සැලසුම් කොට තිබෙන්නේ සංචාරක කර්මාන්තයයි. එනිසා ආණ්ඩුව කිසිදු කර්මාන්ත ශාලාවක් ගොඩ නැගුවේ නෑ. ආණ්ඩුව තිබුණ කර්මාන්ත ශාලා වහලා දැම්මා. කිසිදු බීජ පර්යේෂණ ආයතනයක් ස්ථාපිත කළේ නෑ. තිබුණ ඒවා නටඹුන් බවට පත්කළා. කිසිදු බීජ ගොවිපොළක් ආරම්භ කළේ නෑ. තිබුණ බීජ ගොවිපොළවල් ඉවත් කොට ගුවන්තොටුපොළවල් දාන්න යෝජනා කළා. රටේ වැව් පද්ධතිය සී ප්ලේන් බැස්සවීමට, බෝට්ටු සවාරි යෑමට යොදාගන්න නීති සම්පාදනය කළා. ඒ නිසා ආණ්ඩුවේ උපාය මාර්ගය වුනේ කෘෂිකර්මාන්තය හෝ කර්මාන්ත සහිත නිෂ්පාදන ආර්ථිකයක් නොවේ. සංචාරක කර්මාන්තය නැමැති මිත්‍යා මතය තුළ ආණ්ඩුව ගිළී සිටිනවා. ඒ නිසාම ආණ්ඩුවේ සියලූ බදු, සැලසුම්, ක‍්‍රියාමාර්ග සියල්ලේ අභිප‍්‍රාය වුනේ සංචාරක ව්‍යාපාරයයි. ගෝල්ෆේස් පිට්ටනිය ඉදිරිපිට හමුදා රෝහල සහිත හමුදා මූලස්ථානය කඩා ඉවත් කර එම ඉඩම ෂැග‍්‍රිලා සමාගමට දුන්නා. සාමාන්‍ය ජනතාව පළවා හරිමින් ඔවුන්ගේ ඉඩම් සංචාරක හෝටල් ආරම්භ කිරීමට පවරා ගත්තා. රටේ වෙරළ තීරය රජපවලූ, රජ පවුලේ හිතවතුන් බිලි අරගෙන තිබෙනවා. වැව් පද්ධතිය සී ප්ලේන්වලට බදු දෙන්න කැබිනට් පත‍්‍රිකා ගෙනාවා. පුවත් පත් දැන්වීම් දැම්මා. තබ්බෝව, මින්නේරිය වැනි වැවුවල තාවුල්ලේ සංචාරක හෝටල් ඉදිකරමින් තිබෙනවා. එම වැව් සංචාරක කර්මාන්තයට බිලි දෙමින් තිබෙනවා. මහින්ද රාජපක්ෂ මහතා 2010 අය වැය ඉදිරිපත් කරමින් කිව්වේ 2016 වනවිට සංචාරකයින් ලක්‍ෂ 25ක් ගෙන්වා ගැනීමට සැලසුම් දියත් කරන බවයි. සාමාන්‍යයෙන් ලෝකයේ සංචාරකයින්ගෙන් සියයටය 7% - 8% පමණ පිරිසක් තමයි පැරණි නටඹුන්, වනපියස, සතුන්,‍ ඓතිහාසික සිද්ධස්ථාන දේවස්ථාන නැරඹීමට එන්නේ. ඉතිරි සියළුම සංචාරකයින් පැමිණෙන්නේ විනෝදාස්වාදය සඳහා පමණයි. ඒ නිසා තමයි ආණ්ඩුවට සිදු වෙලා තිබෙන්නේ විනෝදස්වාදය සඳහා දොරටු විවර කරන්න. තංගල්ලේ පැවති සාකච්ඡාවකදී සංචාරක ප‍්‍රවර්ධන අධිකාරියේ සභාපතිවරයා කියා තිබුණා සංචාරක කර්මාන්තයෙන් ගොඩ එන්න නම් නිර්වස්ත‍්‍ර සංචාරක ව්‍යාපෘති සඳහා ඉඩ දෙන්න ඕනෑ කියලා. ඉන්පසු ආණ්ඩුව කළුතර බොධිය ආසන්නයේ කැලිඩෝ වෙරළ තීරය නිරුවත් වෙරළතීරයක් ලෙස නම් කළා. අපේ හාමුදුරුවන් වහන්සේලාට අතට වටාපතක් දී තිබෙන නිසා කළුතර බෝධියට යන්න අවස්ථාව උදා වෙලා තිබෙනවා. මේ අතර ආණ්ඩුව 2010 නොවැම්බර් 10 කැසිනෝ පනත පාර්ලිමේන්තුවේදී සම්මත කර ගත්තා. පනතට ඡුන්දය විමසන අවස්ථාවේදී ආණ්ඩුවේ සියළුම දේශපාලන පක්ෂ කැසිනෝ පනතට පක්ෂව ඡුන්දය පාවිච්චි කළා. ආණ්ඩුව මන්ත‍්‍රීවරුන්ගේ නම් වශයෙන් ප‍්‍රසිද්ධියේ ඡුන්දය පාවිච්චි කිරීමට සැලැස්සුවා. ඒ අනුව ආණ්ඩුවේ සියළුම පක්ෂවල එකඟතාවයන් සහිතව කැසිනෝ පනත සම්මත කරගත්තා. විරුද්ධව ඡුන්දය පාවිච්චි කළේ මන්ත‍්‍රීවරු 33ක් පමණයි. ඊට ඇතුළත් වුනේ ජනතා විමුක්ති පෙරමුණ සම්බන්ධ ප‍්‍රජාතන්ත‍්‍රවාදී ජාතික සංධානයත් තවත් විපක්‍ෂයේ දේශපාලන පක්‍ෂයකුත් පමණයි. මහින්ද රාජපක්‍ෂගේ දේශපේ‍්‍රමී, දේශහිතෛශී, ස්වදේශික යැයි කියන ආණ්ඩුව කැසිනෝ සඳහා පනතක් සහ ගැසට් ගෙනාවා. කැසිනෝ පනත හරහා ආණ්ඩුවේ ආර්ථිකයේ දිශානතිය සූදුව මත්ද්‍රව්‍ය ගණිකාව හරහා පාදඩකරණයට ලක් කළා. මේ පිළිබඳව අපි පාර්ලිමේන්තුවේදී ඉන් පිටතත් රටට කරුණු කිව්වා. ආණ්ඩුව ඞී. ආර්. විජේවර්ධන මාවතේත්, ග්ලේනි වීදියේත් කැසිනෝ ව්‍යාපාර දෙකක් සඳහා සියළු බදු සහන දෙන්න ගැසට් ගෙනාවා. 2013 ජූනි 04 වෙනිදා ජනතා විමුක්ති පෙරමුණ පාර්ලිමේන්තුවේදී විශේෂ ප‍්‍රකාශයක් කළා. එයින් කැසිනෝවලට රටේ නීති රීතිවලට පටහැනිව බදු සහන ලබා දීම, ජේම්ස් පැකර්ගේ රහසිගත සංචාරය, මුදල් අමාත්‍යංශ නිළධාරීන් හමුවීම, ආයෝජන මණ්ඩලයට මුදල් අමාත්‍යංශය යැවූ ලිපිය පිළිබඳව කරුණු හෙළිදරවු කළා. නමුත් ආණ්ඩුව කිව්වේ කැසිනෝ අත්‍යවශ්‍යයි කියලා. අමාත්‍ය ලක්‍ෂ්මන් යාපා කියා සිටියේ අපි ගල් ගුහාවල ජීවත් වෙන ළිං මැඩියන් වගේ ජනතාවක් නොවේ කියලා. ඒ වගේ ලෝකයේ ප‍්‍රවණතාවය කැසිනෝ හරහා ගොඩනැගෙන ආර්ථිකය කියලත් ඔහු කිවුවා. කැසිනෝ පනත ගෙන එන විටත් ලක්ෂ්මන් යාපාගේ තර්කය වුනේ එයයි. මෙම කැසිනෝ පනත සහ ගැසට් දෙක අතර ඍජු සම්බන්ධයක් නැහැ. ගැසට් මගින් කියවෙන්නේ ඕස්ටේ‍්‍රලියාවේ කැසිනෝ රජාත්, අපේ රටේ කැසිනෝ රජාත්, මහ රජාත් එකතුවෙලා ආරම්භ කරන කැසිනෝ ව්‍යාපාර සඳහා සියළු බදු සහන ලබා දෙන බවයි. දැන් ආණ්ඩුව තාවකාලිකව පසුපසට අරගෙන තිබෙන්නේ මෙම ගැසට් දෙක පමණයි. කැසිනෝ පිළිබඳව ආණ්ඩුවේ ස්ථාවරය පසුපසට අරගෙන නැහැ. එ වගේම ආණ්ඩුව කිව්වේ කැසිනෝ හරහා විශාල ආයෝජන ප‍්‍රමාණයක් රටට ගලා එන බවයි. එය රටේ සංවර්ධනයට හිතකර බවයි. ජේම්ස් පැකර් ඩොලර් මිලියන 400ක් ගෙනෙන බවත් එය වැලැක්වීම දේශද්‍රෝහී බවයි. ජනතා විමුක්ති පෙරමුණ, මේ රටේ ආගමික පූජකතුමන්ලා මීට එරෙහිව හඬ නැගුවා. ආණ්ඩුව ඇතුලේ සමහරු පනත සම්මත කරගැනීමට ඡන්දය දීමේ පවු පමා කර ගැනීම සඳහා පනතට එරෙහිව විවිධ ප‍්‍රකාශ කළා. මෙම විරෝධතාවයන් සමනය කරගැනීම සඳහා තමයි ආණ්ඩුව ගැසට් දෙක පස්සට අරගෙන තිබෙන්නේ. මෙය හරියට පැස්බරා හැංගෙන්න වැල්ලේ ඔළුව ගහගන්නවා වගේ වැඩක්. ආණ්ඩුවේ වුවමනාව වෙලා තිබෙන්නේ ගැසට් ආපස්සට ගෙන කැසිනෝ අකුලා ගත්තා යැයි රට තුළ චිත‍්‍රයක් ඇඳීමයි. නමුත් අපේ ස්ථාවරය වෙලා තිබෙන්නේ ආණ්ඩුව මෙම ගැසට් දෙක ස්ථිර වශයෙන් හකුළා ගත යුතුයි. දැන් ආණ්ඩුවේ දේශපේ‍්‍රමීන් හතර බීරි කතා කියනවා. ඒ මහත්වරුන්ගේ දේශපාලන ජීවිතයේ නාඩි වැටෙන්නේ මහින්ද රාජපක්‍ෂගේ නාඩිවලට අනුවයි. එනිසා මේ තිබෙන්නේ බොරුවෙන් වැහුණු ආණ්ඩුවක්. එනිසා ආණ්ඩුව කළ යුත්තේ පාර්ලිමේන්තුවේදීත් කැබිනට් තීරණ දැනුම්දීමේදීත් ස්ථිර ලෙස මේ සම්බන්ධව ප‍්‍රකාශයක් කිරීමයි. ආණ්ඩුව ඉතා ඉක්මනින් පාර්ලිමේන්තු පක්ෂ නායක රැස්වීමක් කැඳවිය යුතුයි. එහිදී මේ සම්බන්ධයෙන් තීරණයක් ගත යුතුයි. පළමුව ආණ්ඩුව පාර්ලිමේන්තුවට ඉදිරිපත් කළ ගැසට් දෙක සභානායකවරයා විසින් හෝ ආණ්ඩු පක්‍ෂ සංවිධායකයා මගින් පාර්ලිමේන්තු න්‍යාය පුස්තකයෙන් ඉල්ලා අස් කරගත යුතුයි. නැති නම් මෙම ගැසට් මාස තුනක කාලයක් ඇතුළත සම්මත කර ගැනීමේ අනතුර තිබෙනවා. දෙවනුව ඇත්ත වශයෙන් ප‍්‍රශ්නයක් මතුවෙලා තිබෙන කැසිනෝ පනත ආණ්ඩුව විසින් ඉල්ලා අස් කරගත යුතුයි. ආණ්ඩුව සෘජු ලෙසම කැසිනෝ ව්‍යාපාරයට ඇතුල් වුණෙත් ආර්ථික උපායමාර්ගය ලෙස කැසිනෝ ව්‍යාපාරය නීති රාමුවක් තුළට ඇතුළත් කළේත් මෙම කැසිනෝ පනත හරහායි. කැසිනෝ යනු තවදුරටත් සූදුවක් පමණක් නොවෙයි. මත්ද්‍රව්‍ය සහ ගණිකාවන් ඊට ඇතුළත්. ලක්‍ෂමන් යාපා කියා තිබුණා කැසිනෝ ගහන්නේ ගම්වල ජනතාව නෙමෙයි කියලා. ඒක හරි. සූදු කෙළින්නේත් මත්ද්‍රව්‍ය ගේන්නේත් ඒ අය තමයි. නමුත් ගම්වල තරුණ තරුණියන්ට ලැබෙන්නේ ගණිකා ව්‍යාපාරය තමයි. මේ හරහා රටේ ආර්ථිකය ඛේදවාචකයකටත් පාදඩකරණයටත් ලක්වෙමින් තිබෙනවා. ඒ වගේම රටේ දේශපාලන කුමන්ත‍්‍රණවලට මෙම කැසිනෝ ව්‍යාපාරිකයින් මැදිහත් වෙනවා. ඔවුන් මාධ්‍ය ආයතනවලට බැල්ම හෙළමින් සිටිනවා. මේ වනවිටත් සමහර මාධ්‍ය ආයතන මිලට අරගෙන තිබෙන බව වාර්තා වෙනවා. ඉදිරියට මාධ්‍යවේදීන්ගේ හාම්පුතුන් වෙන්නේ කැසිනෝකාරයන්. දේශපාලනය හැසිරෙන්නේ මෙම කැසිනෝ කණ්ඩායම් හරහා. රටේ ආර්ථිකය, දේශපාලනය, මාධ්‍ය ඔවුන් අතට පත්වීමේ ඉඩ තිබෙනවා. රටේ නායකයා කවුද කියලා තීරණය කරන්නේ කැසිනෝ කණ්ඩායම්. ඒ නිසා මෙම කැසිනෝ ජාවාරම සම්පූර්ණයෙන් රටින් ඉවත් කළ යුතුයි. ඔබ දන්නවා මීට පෙර රටේ සාම්ප‍්‍රදායික ධනපති පංතියක් හිටියා. ඔවුන් ව්‍යාපාරවලින් පාරම්පරික දේපළවලින් මුදල් හම්බකරගත්තා. නමුත් මේවන විට රටේ ඞීල් හරහා මුදල් හම්බකරන ධනපති කණ්ඩායමක් බිහිවෙලා තිබෙනවා. ඉඩම්, තඹ, කොටස් වෙළඳපොල ඞීල් හරහා මොවුන් සල්ලි හම්බකරනවා. රාජකුමාරයා වටේ කළු ජාවාරම්කාරයින් කණ්ඩායමක් පෙළගැසී සිටිනවා. මේ අය හම්බකරන කළු සල්ලි සුදු කරගැනීමේ අරමුණින් තමයි කැසිනෝ මෙරටට ගේන්නේ. එලෙස සුදුකරගන්නා සල්ලි රටින් පිටට ගෙනයාමේ උත්සාහයක් ඔවුන්ට තිබෙනවා. කි‍්‍රස් ගණුදෙනුව, ෂැංගි‍්‍රලා ගනුදෙනුව ඇතුළු අනෙකුත් ඉඩම් ගනුදෙනු, පුල්මුඬේ ඛනිජවැලි ගනුදෙනුව පිටුපස සිටින්නේ මේ ඞීල්කාර ධනපති කණ්ඩායමයි. එනිසා තව දුරටත් මෙය ජේම්ස් පැකර්ගේ කැසිනෝ ව්‍යාපාරයක් පමණක් නොවෙයි. ආණ්ඩුවේ සුරතලූන් සන්තර්පනය කරන ව්‍යාපෘතියක් බවට පත්වෙලා තිබෙනවා. ඒ නිසා මෙම ව්‍යාපාරය සම්පූර්ණයෙන් මැඩපැවැත්විය යුතුයි. මෙය පරාජය කිරීමට ජනතා විමුක්ති පෙරමුණ ඉදිරි කි‍්‍රයාමාර්ග ගණනාවක් සැලසුම්කර තිබෙනවා. ඊට සහාය දක්වන සියලූ දෙනාට ජනතා විමුක්ති පෙරමුණේ ස්තූතිය පිරිනමනවා.", "URL": "https://sinhala.adaderana.lk/news.php?nid=38320", "Category": null, "Parent URL": null}