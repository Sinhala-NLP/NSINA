{"Source": "Adaderana", "Timestamp": "March 28, 2019 11:07 pm", "Headline": "පොලිස් නිලධාරින්ට නව නිල ඇඳුමක්?", "News Content": "දැනට භාවිත වන කාකි ඇඳුම වෙනුවට වඩා සුදුසු නිල ඇඳුමක් පොලිස් නිලධාරින්ට හඳුන්වාදීම පිළිබඳව තමා අදාළ අංශ සමඟ සාකච්ඡා කරන බව ජනාධිපතිවරයා පවසයි. පොලිසිය පිළිබඳ ජනතාව තුළ පවතින අයහපත් ආකල්ප වෙනස් කරමින් ගුණාත්මක සහ ගෞරවාන්විත පොලිස් සේවාවක් ගොඩනැඟීමට පොලීසිය තුළ සිදුකරන අභ්‍යන්තර වෙනස්කම්වල තවත් පියවරක් ලෙස ඉදිරියේ දී මෙලෙස පොලිස් නිල ඇඳුමේ ද යම් වෙනසක් සිදුකිරීමට අපේක්ෂා කරන බව ජනාධිපතිවරයා ප‍්‍රකාශ කළේ කොස්ගම පොලිස් ස්ථානයේ නව ගොඩනැඟිල්ල විවෘත කිරීමේ අවස්ථාවට අද (28) පස්වරුවේ එක්වෙමිනි. මෙහි දී අදහස් දැක්වූ ජනාධිපතිවරයා වැඩිදුරත් සඳහන් කළේ තමා පොලිස් දෙපාර්තමේන්තුව භාරගෙන ගෙවීගිය මාස කිහිපය තුළ එහි ගුණාත්මකභාවය ඉහළ නැංවීමේ මෙන්ම අභ්‍යන්තරව සිදු කළ යුතුව තිබූ වෙනස්කම් රැසක් සිදු කිරීමට ද පියවර ගත් බවයි. රටේ නීතිය හා සාමය ආරක්ෂා කිරීමට පමණක් නොව පරිසර සංරක්ෂණය මෙන්ම සංවර්ධන කි‍්‍රයාදාමයේ දී සහ පොදු මහජන සුබසාධන සේවාවන්වල දී ද පොලීසිය ඉටුකරන සේවය මෙහිදී ජනාධිපතිවරයාගේ පැසසුමට ලක් විය. සමරු ඵලකය නිරාවරණය කර නව ගොඩනැඟිල්ල විවෘත කළ ජනාධිපතිවරයා එහි නිරික්ෂණ චාරිකාවක ද නිරත විය. පොලිස්පති පූජිත ජයසුන්දර මහතා විසින් මෙහි දී ජනාධිපතිවරයා වෙත සිහිවටන තිළිණයක් පිළිගැන්වීය.", "URL": "https://sinhala.adaderana.lk/news.php?nid=106929", "Category": null, "Parent URL": null}