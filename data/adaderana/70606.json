{"Source": "Adaderana", "Timestamp": "March 9, 2017 08:30 am", "Headline": "මහා පරිමාණයේ ඉන්ධන ජාවාරම්කරුවෙක් මාට්ටු", "News Content": "මහා පරිමාණයේ ඉන්ධන ජාවාරමක් පවත්වාගෙන ගිය පුද්ගලයෙකු බියගම ප්‍රදේශයේදී අත්අඩංගුවට ගෙන තිබේ. වලාන දූෂණ මර්ධන ඒකකයට ලැබුණු තොරතුරකට අනුව සිදුකළ වැටලීමකදී මොහු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. බලපත් නොමැතිව වසර ගණනාවක සිට ඉතා රහසිගතව මෙම ඉන්ධන එක්රැස් කිරීමේ ස්ථානය පවත්වාගෙන ගොස් තිබේ. එම ස්ථානයේ තිබී ඩීසල් ලීටර් 6730 බැගින් වූ බවුසර් දෙකක් සහ එයට සවිකරන ලද ජංගම තෙල් බෙදාහරින පොම්පයක් සහිත මීටරයක් ද, පෙට්‍රල් ලීටර් 175ක් අඩංගු බැරලයක් ද, ඩීසල් ඇදීමට උපයෝගී කරගන්නා වයරය සහිත ගිල්වන විදුලි මෝටරයක් ද, මීටර් 05ක් පමණ දිගැති බටයක්ද පොලීසිය විසින් සොයාගෙන ඇති බව සඳහන්වේ. අත්අඩංගුවට ගත් සැකකරු හෙයියන්තුඩුව ප්‍රදේශයේ පදිංචිකරුවෙකු බවයි වාර්තා වේ. මේ සම්බන්ධයෙන් වැඩිදුර පරීක්ෂණ සිදුකිරීම සඳහා සැකකරු සහ නඩු භාණ්ඩ බියගම පොලිස් ස්ථානය වෙත බාරදී තිබේ. සැකකරු අද(9) දින මහර මහේස්ත්‍රාත් අධිකරණය වෙත ඉදිරිපත් කිරීමට නියමිත අතර බියගම පොලීසිය මේ සම්බන්ධයෙන් වැඩිදුර පරීක්ෂණ ආරම්භ කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=70606", "Category": null, "Parent URL": null}