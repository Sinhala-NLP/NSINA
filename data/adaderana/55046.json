{"Source": "Adaderana", "Timestamp": "November 12, 2015 08:41 am", "Headline": "සෝභිත හිමියන් අද දැයෙන් සමුගනියි", "News Content": "ශාසනයේ සුභසිද්ධියත්, රටේ ඒකීයභාවය හා ජාතික සමගියත් ඇතිකිරීම උදෙසා දිවි හිමියෙන් කැපවී කටයුතු කළ අතිපූජ්‍ය මාදුළුවාවේ සෝභිත හිමිපාණන් වහන්සේගේ ආදාහන පූජෝත්සවය අද සිදුකෙරෙයි.අපවත් වී වදාළ සෝභිත නාහිමිපාණන්ගේ ශ්‍රී දේහය පිළිබඳ ආදාහන පූජෝත්සවය අද පස්වරුවේ ශ්‍රී ජයවර්ධනපුර පාර්ලිමේන්තු ක්‍රීඩා පිටියේදී සිදුකිරීමට නියමිතය.ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ යන මහත්වරුන්ගේ උපදෙස් මත පූර්ණ රාජ්‍ය ගෞරව සහිතව ආදාහන පූජෝත්සවය පැවැත්වීමට සැළසුම් කර ඇත.අද දිනය ජාතික ශෝක දිනයක් ලෙස ප්‍රකාශයට පත්කර ඇති අතර ඒ හේතුවෙන් දිවයිනේ සියලු සුරාසැල් සහ මස් අළෙවිසැල් වසාදැමීමට නියෝග කර ඇති බව සඳහන්ය.එමෙන්ම බස්නාහිර පළතේ සියලු පිරිවෙන් අද දිනය නිවාඩු දිනයක් ලෙස ප්‍රකාශයට පත්කර ඇති අතර කොළඹ දිස්ත්‍රික්කයේ සියලු චිත්‍රපට ශාලාද වසාදැමීමට නියෝග කර ඇත. කෝට්ටේ ශ්‍රී නාග විහාරයේ තැන්පත් කර ඇති අතිපූජ්‍ය මාදුළුවාවේ සෝභිත හිමිගේ ශ්‍රී දේහය අද දහවල් 12.00 වනතුරු මහජන ගෞරවය සඳහා විවෘතව පවතියි.දහවල් 1.30ට ශ්‍රී දේහය රැගත් ආදාහන පෙරහැර ශ්‍රී නාග විහාරයෙන් පිටත් වීමට සැළසුම් කර ඇති බව ආදාහන පූජෝත්සව කමිටුවේ සාමාජික ජනමාධ්‍ය අමාත්‍ය ගයන්ත කරුණාතිලක මහතා සඳහන් කළේය.අතිපූජ්‍ය මාදුළුවාවේ සෝභිත නාහිමිගේ ආදාහන පූජෝත්සවය නිමිත්තෙන් අද දිනයේ විශේෂ රථවාහන සැළසුම් දෙකක් ක්‍රියාත්මක කිරීමට ද කටයුතු යොදා ඇත.", "URL": "https://sinhala.adaderana.lk/news.php?nid=55046", "Category": null, "Parent URL": null}