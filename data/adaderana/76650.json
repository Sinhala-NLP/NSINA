{"Source": "Adaderana", "Timestamp": "August 24, 2017 05:11 pm", "Headline": " මත්තල ගුවන් තොටුපොළ විකිණීම පිළිකුල් සහගතයි", "News Content": "තම ඉල්ලීම් නොසලකා හරිමින් වෘත්තීය සමිති මර්දනය කිරීමට ආණ්ඩුව කටයුතු කළහොත් ගුවන්සේවාව සම්පුර්ණයෙන්ම අකර්මන්‍ය කිරීමට කටයුතු කරන බව ශ්‍රී ලංකා නිදහස් සේවක සංගමය පවසයි. මත්තල ගුවන් තොටුපොළ විකිණිම නවත්වන ලෙස රජයට බලකරමින් අද(24) දහවල් මත්තල ගුවන්තොටුපොළ සේවක සේවිකාවන් දැනුවත් කිරීමේ අවස්ථාවෙන් පසුව පැවතී මාධ්‍ය හමුවට එක්වෙමින් ගුවන්තොටුපොළ ශාඛාවන්හි සභාපති එම.ඩබ්ලිව්.පි මොහන්දිරම් මහතා මෙම අදහස් පල කළේය. මරික්කාර් න්‍යාය මඟින් කම්කරුවා මර්දනය කිරීමට තැත් නොකරන ලෙසත්, සේවකයින්ගේ රැකියා සමඟ සෙල්ලම් නොකරන ලෙසත්, ආණ්ඩුවට දන්වන බව මෙහි දී වැඩිදුරටත් අදහස් දක්වමින් මොහන්දිරම් මහතා පැවසීය. කෙසේ වෙතත් මත්තල රාජපක්ෂ ගුවන් තොටුපොළ විදේශීය රටකට විකිනීම හෝ ප්‍රතිව්‍යුහ ගත කිරීම වැඩකරන ජනතාව ලෙස ඉතාමත් පිළිකුලෙන් හෙළා දකින බවත්, කිසිදු ජාතික සම්පතක් කුමන හෝ ආකාරයකට විදේශීයකරණනය කිරීම නිදහස් සේවක සංගමය කිසිසේත් අනුමත නොකරන බවද සභාපතිවරයා සඳහන් කළේය.", "URL": "https://sinhala.adaderana.lk/news.php?nid=76650", "Category": null, "Parent URL": null}