{"Source": "Adaderana", "Timestamp": "April 25, 2016 08:32 am", "Headline": "පොලීසිය-යුධ හමුදාව අතර සාකච්ඡාවක් ", "News Content": "හමුදා කඳවුරකට ප්‍රභූ පුද්ගලයෙකු ඇතුළත්වීමේදී ඒ පිළිබඳව කල්වෙලා ඇතිව දැනුම්දීම සම්බන්ධයෙන් පොලීසිය සහ යුධ හමුදාව අතර සාකච්ඡාවක් පවත්වා තිබේ.පසුගියදා විපක්ෂ නායක ආර්. සම්බන්ධන් මහතා කිළිනොච්චිය ප්‍රදේශයේ යුධ හමුදා කඳවුරකට බලහත්කාරයෙන් ඇතුළත්වී ඇති බවට මාධ්‍ය වාර්තා පළ වෙයි.මේ පිළිබඳව අද දෙරණ යුධ හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර මහතාගෙන් විමසීමක් කළේය.එහිදී ඔහු සඳහන්කළේ විපක්ෂ නායකවරයා අදාළ කඳවුරට බලහත්කාරයෙන් ඇතුළත් වී නොමැති අතර පෙර දැනුම්දීමකින් තොරව ඔහු හමුදා කඳවුර වෙත පැමිණ ඇති බවයි.කෙසේ වෙතත් මෙවැනි අවස්ථාවකදී ගැටළු මතුවන බව යුධ හමුදා මාධ්‍ය ප්‍රකාශකවරයා සඳහන් කළේය.මෙම සිද්ධිය මුල් කර ගනිමින් කිලිනොච්චිය ආරක්ෂක සේනා ආඥාපතිවරයා, යාපනය නියෝජ්‍ය පොලිස්පතිවරයා සමග දුරකතන සංවාදයක් පවත්වා ඇති බවද සඳහන්ය.එහිදී ආරක්ෂක සේනා ආඥාපතිවරයා පවසා ඇත්තේ ප්‍රභූ පුද්ගලයෙකු යුධ හමුදා කඳවුරකට පැමිණෙන්නේ නම් ඒ පිළිබඳව කල්වේලා ඇතිව දැන ගැනීම සඳහා අවශ්‍ය ක්‍රමවේදයක් සකස් කළ යුතු බවයි.", "URL": "https://sinhala.adaderana.lk/news.php?nid=59454", "Category": null, "Parent URL": null}