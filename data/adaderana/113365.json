{"Source": "Adaderana", "Timestamp": "July 4, 2019 02:46 pm", "Headline": "අද තරගයේ කාසියේ වාසිය කොදෙව්වන්ට", "News Content": "ලෝක කුසලාන ක්‍රිකට් තරගාවලියේ බටහිර ඉන්දීය කොදෙව් කණ්ඩායම සහ ඇෆ්ගනිස්තාන කණ්ඩායම අතර අවසන් තරගයේ කාසිය වාසිය හිමිව ඇති බටහිර ඉන්දීය කොදෙව් කණ්ඩායම පළමුව පන්දුවට පහර දීමට තීරණය කර ඇත. ලෝක කුසලාන ක්‍රිකට් තරගාවලියේ ප්‍රසාද ලකුණු සටහනේ 9වන සහ 10 වන ස්ථාන වල පසුවන බටහිර ඉන්දීය කොදෙව් කණ්ඩායම සහ ඇෆ්ගනිස්තාන කණ්ඩායම අතර අවසන් තරගය අද (04) හෙඩින්ග්ලි ක්‍රීඩාංගණයේදී පැවැත් වීමට නියමිතයි. තරගය ශ්‍රී ලංකා වේලාවෙන් පස්වරු 3ට ආරම්භ වෙයි. මෙවර ලෝක කුසලාන තරගාවලියේදී පෙරළික් ඇති කළ හැකි කණ්ඩායමක් ලෙස හැදින් වු ඇෆ්ගනිස්තානයට ඔවුන් සහභාගී වු තරග 8ම පරාජයට පත්වීමට සිදු වුණි. ඒ අනුව ඔවුන් ප්‍රසාද ලකුණු සටහනේ හිමි වුණේ 10 වන ස්ථානයයි. කෙසේ වෙතත් අද තරගය ඇෆ්ගනිස්තානය ජය ගත්තද ඔවුන්ට අවසන් ස්ථානය හැර ඉන් ඉදිරියට යාමට හැකියාවක් නොමැති අතර එක් තරගයක් හෝ ජය ගැනීම තුළින් ගෞරවය රැක ගැනීමට අවස්ථාවක් උදා වනු ඇත. ඇෆ්ගනිස්තාන පිලේ ප්‍රතිවාදියා වු බටහිර ඉන්දීය කොදෙව් කණ්ඩායමද මෙවර තරගාවලියේ තරග 8කට මුහුණ දී ඉන් එක් තරගයක් පමණක් ජය ගැනීමට සමත් වුණි. එමෙන්ම කොදෙව්වන් සහභාගී වු එම තරග 8න් එක් තරගයක් අත්හැර දමද්දී තවත් තරග 6ක් පරාජයට පත් වුණි. කෙසේ වෙතත් කොදෙව්වන් සහ ඇෆ්ගනිස්තානය අතර මේ වන විට පැවැත්වු එක්දින තරග 5න් තරග 3ක්ම ඇෆ්ගනිස්තානය ජය ගෙන තිබීම හේතුවෙන් අද තරගය ඇෆ්ගනිස්තානයට තීරණාත්මක තරගයක් වනු ඇත.", "URL": "https://sinhala.adaderana.lk/news.php?nid=113365", "Category": null, "Parent URL": null}