{"Source": "Adaderana", "Timestamp": "March 27, 2019 05:04 pm", "Headline": "විශේෂඥ වෛද්‍යවරයාට තර්ජනය කළ ඉංග්‍රීසි ගුරුවරයාට වැඩ වරදී", "News Content": "හම්බන්තොට මහ රෝහලේ විශේෂඥ වෛද්‍යවරයෙකු හට රාජකාරි කාලය තුළ ප්‍රදේශයේ ඉංග්‍රීසි ගුරුවරයෙකු බැන තර්ජනය කිරීම හෙළාදකිමින් හම්බන්තොට මහ රෝහලේ වෛද්‍යවරුන් හා සේවකයින් එක්ව විරෝධතාවයක නිරතවිය. අද(27) දහවල් රෝහල ඉදිරිපිට මෙම විරෝධතාවය පැවති බව අද දෙරණ වාර්තාකරු පවසයි. අදාළ විශේෂඥ වෛද්‍යවරයා රෝගීන් පරික්ෂා කරමින් සිටියදී මෙසේ තර්ජනය කළ බව රජයේ වෛද්‍ය නිලධාරීන්ගේ සංගමයේ හම්බන්තොට මහරෝහලේ සභාපති විශේෂඥ වෛද්‍ය ඉන්දික මහතා කියා සිටියේය. විශේෂඥ වෛද්‍යවරයාට එල්ල කළ මෙම මරණ තර්ජනය හා රාජකාරියට බදා කිරීම සම්බන්ධයෙන් නිසි අයුරින් නිතිය ක්‍රියාත්මක කරන තුරු වෛද්‍යවරුන් දැඩි ක්‍රියාමාර්ගයකට එලඹෙන බව හම්බන්තොට මහරෝහලේ වෛද්‍යවරුන් කියා සිටියේය. කෙසේ නමුත් මේවනවිට අදාළ ඉංග්‍රීසි ගුරුවරයා හම්බන්තොට මුලස්ථාන පොලීසිය විසින් අත්අඩංගුවට ගෙන හම්බන්තොට මහේස්ත්‍රාත් අධිකරණයට ඉදිරිපත් කර තිබේ. ඒ අනුව අධිකරණය විසින් හෙට(28) දක්වා අදාළ ගුරුවරයා රක්ෂිත බන්ධනාගාර ගත කළ බව ද වාර්තා වෙයි.", "URL": "https://sinhala.adaderana.lk/news.php?nid=106848", "Category": null, "Parent URL": null}