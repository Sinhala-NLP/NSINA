{"Source": "Adaderana", "Timestamp": "July 9, 2015 09:46 pm", "Headline": "අද දෙරණ නැවතත් සම්මානයෙන් පිදුම් ලබයි ", "News Content": "20 වන සුමති සම්මාන උළෙලේදී අද දෙරණ නැවතත් සම්මානයට පාත්‍රවී තිබේ.නෙළුම් පොකුණ මහින්ද රාජපක්ෂ රංග ශාලාවේදී සම්මාන උළෙල පැවැත් වුණි.එහිදී වසරේ හොඳම ගවේෂණාත්මක ප්‍රවෘත්තිවාර්තාකරණයට හිමි සම්මානය දිනා ගත්තේ අද දෙරණයි.වසරේ හොඳම කාලීන ප්‍රවෘත්ති වාර්තාකරණය සඳහා වූ සම්මානයක් ද අද දෙරණට හිමි වුණි.ඒ අනුව ප්‍රවෘත්ති වාර්තාකරණය සඳහා පිරිනැමුණු සම්මාන ද්විත්වයම අද දෙරණට හිමිවිම විශේෂත්වයකි.හොඳම ප්‍රවෘත්ති නිවේදකයන් තිදෙනාගෙන් අයෙකු වශයෙන් දෙරණ රූපවාහිනියේ රංගන සෙනෙවිරත්න සම්මාන දිනා ගත්තේය.මේ අතර වසරේ හොඳම සගරාමය වැඩසටහන ලෙස “දි අදර් සයිඩ්“ අධ්‍යක්ෂණය වෙනුවෙන් කේ.සී සාරංගට සම්මාන හිමි වුණි.දෙරණ “ලිට්ල් ස්ටාර්“ රියලිටි වැඩසටහන වෙනුවෙන් චතුරානි අබේසුන්දර ජුරියේ විශේෂ සම්මානයට ලක් වුණි.මෙහිදී ජනක් ප්‍රේමලාල් සහ තිසුරි යුවනිකා හොඳම නළුවාට සහ හොඳම නිළියට හිමි සම්මාන දිනා ගන්නා ලදී.සුමති සම්මාන උළෙලේ ජනප්‍රිය නළුවාට හිමි සම්මානය කාවිංග පෙරේරාටත්, ජනප්‍රිය නිළියට හිමි සම්මානය ශලනි තාරකාටත් හිමි වුණි.ප්‍රවීණ ගායිකා ඉන්ද්‍රානි විජේබණ්ඩාර සහ ප්‍රවීණ මාධ්‍යවේදී ඒ.ඩී රංජිත් කුමාර යන මහත්ම මහත්මින් කලාකරුවෙකුට හෝ කලාකාරියකට ජීවිතයේ එක්වරක් පමණක් පිරිනමන යූ.ඩබ්ලිව් සුමතිපාල අනුස්මරණ සම්මානයෙන් පිදුම් ලබන ලදී.", "URL": "https://sinhala.adaderana.lk/news.php?nid=52544", "Category": null, "Parent URL": null}