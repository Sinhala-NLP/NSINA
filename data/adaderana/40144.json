{"Source": "Adaderana", "Timestamp": "January 6, 2014 08:29 pm", "Headline": "ජනපතිට පලස්තීන තාරකාව සම්මානය - අබ්බාස්ට ශ්‍රී ලංකා මිත්‍ර විභූෂණ සම්මානය", "News Content": "පලස්තීන රාජ්‍යයේ ඉහළම සම්මානය ලෙස සැලකෙන “පලස්තීන තාරකාව“ සම්මානය ජනාධිපති මහින්ද රාජපක්ෂ මහතාට පිරිනමා තිබේ. මැදපෙරදිග සංචාරයක් ඇරඹු ජනාධිපතිවරයා ජෝර්දානයේ සිට අද පලස්තීනයට අද උදෑසන පැමිණියේය. පලස්තීන තාරකාව සම්මානය පිරිනැමීමේ උත්සවයේ දී “ශ‍්‍රී ලංකාව සහ පලස්තීන රාජ්‍යය අතර සබඳතා විශේෂයි. පලස්තීන රාජ්‍යයට හා එහි මිත‍්‍රශීලී ජනතාවට උපරිම සහයෝගය දීමට ශ‍්‍රී ලංකාව බැදී සිටිනවා“ යැයි ජනාධිපතිවරයා කියා සිටි බව ජනාධිපති මාධ්‍ය අංශය පැවසීය. එහිදී ජනාධිපතිවරයා විසින් ශ්‍රී ලංකාවේ ජනතාව වෙනුවෙන් පලස්තීන හිටපු ජනාධිපති යසර් අර්ෆත් මහතාට සහ වත්මන් ජනාධිපති මහමුද් අබ්බාස් මහතාට “ශ්‍රී ලංකා මිත්‍ර විභූෂණ“ සම්මාන ප්‍රදාන කළ බවද ජනපති මාධ්‍ය අංශය කීවේය. ජෝර්දානය, පලස්තීනය හා ඊශ්‍රායලය යන රටවල රාජ්‍ය චාරිකාවක් සඳහා ජනපති මහින්ද රාජපක්ෂ මහතා ඇතුළු පිරිසක් මැද පෙරදිගට ගොස් සිටිති.", "URL": "https://sinhala.adaderana.lk/news.php?nid=40144", "Category": null, "Parent URL": null}