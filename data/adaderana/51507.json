{"Source": "Adaderana", "Timestamp": "May 22, 2015 12:47 pm", "Headline": "‍පොලිස්පති අදත් යාපනයේ - උතුරේ නීතිඥයින් වර්ජනයේ", "News Content": "පොලිස්පතිවරයා අදත් යාපනය ප්‍රදේශයේ සංචාරයක නිරතවීමට නියමිතව තිබේ.පොලිස්පතිවරයා ඊයේත් එම ප්‍රදේශයේ සංචාරයක නිරත විය.යාපනය ප්‍රදේශයේ තත්ත්වය පිළිබඳ සොයා බැලීමේ අරමුණින් පොලිස්පතිවරයා අදත් මෙලෙස සංචාරයේ නිරත වන බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.යාපනය ප්‍රදේශයේ පාසල් දැරියක් දුෂණය කර ඝාතනය කිරීමේ සිද්ධිය හේතුවෙන් ඊයේ සහ පෙරේදා දිනයන් හි යාපනය සහ වව්නියාව ප්‍රදේශ වල විරෝධතා ව්‍යපාර පැවැත්වුණි.කෙසේ වෙතත් අද දිනයේ එම ප්‍රදේශවල සාමකාමි වතාවරණයක් පවතින බව සහකාර පොලිස් අධිකාරී රුවන් ගුණසේකර මහතා පැවසුවේය.මේ අතර යාපනය අධිකරණ සංකීර්ණයට එල්ලවු ප්‍රහාරයට විරෝධය පළ කරමින් උතුරු පළාතේ නීතිඥවරුන් වැඩ වර්ජනයක් ආරම්භ කර තිබේ.යාපනය, වව්නියාව ,මන්නාරම , කිළිනොච්චිය සහ මුලතිව් දිස්ත්‍රික්ක වල අධිකරණ සංකිර්ණයන්හි නිතිඥයන් මෙම වර්ජනය සඳහා එක්ව සිටින බව අද දෙරණ වාර්තාකරු පැවසීය. යාපනය ප්‍රදේශයේ පාසල් සිසුවියක් දුෂණය කර ඝාතනය කිරිමේ සිද්ධියට විරෝධය පළ කරමින් පසුගිය 20 වැනිදා අධිකරණ සංකිර්ණය ඉදිරිපිට පැවති විරෝධතාවයේදී විරෝධතාකරුවන් විසින් ගල් ගැසීම හේතුවෙන් අධිකරණ සංකිර්ණයට හානි සිදුවිය. කෙසේවෙතත් එහිදී පොදු දේපළ වලට හානි කිරීමේ චෝදනා මත පුද්ගලයින් 130 දෙනෙකු අත්අඩංගුවට ගත් අතර ඔවුන් රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=51507", "Category": null, "Parent URL": null}