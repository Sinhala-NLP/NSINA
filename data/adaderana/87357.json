{"Source": "Adaderana", "Timestamp": "April 12, 2018 02:52 pm", "Headline": "කැබිනට් සංශෝධනය විද්‍යාත්මක ක‍්‍රමවේදයකට සිදුවිය යුතුයි", "News Content": "කැබිනට් සංශෝධනය විද්‍යාත්මක ක‍්‍රමවේදයකට සිදුවිය යුතු බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා මෙම අදහස් පල කර සිටියේ අද (12) දින ජයවර්ධනපුර, තලපත්පිටිය මාධ්‍ය ආදායම් නිවාස ව්‍යාපෘතියේ ඉදිකිරීම් ආරම්භ කිරීමේ අවස්ථාවට සහභාගී වෙමිනි. අග‍්‍රාමාත්‍ය රනිල් වික‍්‍රමසිංහ මහතාගේ ප‍්‍රධානත්වයෙන් පැවැති එම අවස්ථාවට නාගරික සංවර්ධන අධිකාරියේ සභාපති ආචාර්ය ජගත් මුණසිංහ, අධ්‍යක්‍ෂ ජනරාල් සුමේධ රත්නායක මහතා ඇතුළු පිරිසක් සහභාගී විය. නාගරික සංවර්ධන අධිකාරියේ මූල්‍ය දායකත්වය යටතේ රුපියල් මිලියන 7000 ක වියදමින් ශ‍්‍රී ජයවර්ධනපුර රෝහල පාර අක්කර 02 පර්. 6.32 ක් භූමි ප‍්‍රදේශයක මහල් 30ක (G+29) නිවාස ඒකක 400 කින් යුක්තව ඉදි කෙරෙන අතර කර්යාලීය ස්ථාන, බස් නැවතුම්, රෝහල් ප‍්‍රමුඛ පෙලේ පාසල්වලට ඉතා පහසුවෙන් ලඟාවිය හැකි අයුරින් මෙම ව්‍යාපෘතිය සැලසුම් කර ඇත. නිවාස ලාභීන්ගේ අවශ්‍යතාව අනුව තෝරාගත හැකි අයුරින් නිවාස වර්ග 3 ක් යටතේ නිවාස ව්‍යාපෘතිය සැලසුම් කර ඇති අතර, වර්ගයේ නිවසක් වර්ග අඩි 850 කින් යුතුවන අතර ඊ වර්ගයේ වර්ගයේ නිවසක් වර්ග අඩි 1050 කින් ද, ක්‍ වර්ගයේ වර්ගයේ නිවසක් වර්ග අඩි 1250 කින් සමන්විත වේ. රථගාල් සංකීර්ණ, කාය වර්ධන මධ්‍යස්ථාන, පිහිනුම් තටාක, ආපන ශාලා, සුපිරි වෙළඳසැල් සහ කඩසාප්පු, විනෝදාත්මක සේවා, හදිසි විදුලි බිඳවැටීමකදී අදාල පහසුකම්, පොදු ගෑස් නල මාර්ගය, සූර්ය පැනල තාක්ෂණය මගින් ආලෝකමත් වන පොදු පරිහරණ ස්ථාන, කුණු කසළ ප‍්‍රතිචක‍්‍රීයකරණය කිරීමේ පහසුකම්, හදිසි අවශ්‍යතාවයන් පරිදි ගිනි නිවීමේ පහසුකම් සහ 24 පැය පුරා ක‍්‍රියත්මක වන ආරක්‍ෂක පද්ධතියකින් ද මෙම නිවාස සංකීර්ණය තුළ අන්තර්ගත වේ. එහිදී වැඩිදුරටත් අදහස් දැක්වූ අමාත්‍යවරයා, ‘මේ රටේ සීග‍්‍ර මධ්‍යම පන්තියක් පසුගිය වසර 20 - 30 ක කාලය තුළ වර්ධනය වෙමින් තිබෙනවා. එම මධ්‍යම පන්තියේ ප‍්‍රධාන භූමි භාගයක් තමයි මහරගම, කඩුවෙල හා කෝට්ටේ ප‍්‍රදේශය. දැන් එය ක‍්‍රමයෙන් පහළ මධ්‍යම පන්තියේ සිට ඉහළ මධ්‍යම පන්තිය දක්වා වැඩි දියුණු වෙමින් තිබෙනවා. ඒ වගේම මේ ප‍්‍රදේශය අංග සම්පූර්ණ පරිපාලන මධ්‍යස්ථානයක් බවට පරිවර්ථනය කරන්න කටයුතු කර තිබෙනවා. ඒ වගේම පසුගිය වසරේ එයට අවශ්‍ය කරන සියළුම ගොඩනැගිලි සහ යටිතල පහසුකම් නැංවීම අපි භෞතික වශයෙන් ආරම්භ කරන්න බලාපොරොත්තු වෙනවා. මේ එක් ව්‍යාපෘතියක් විශේෂයෙන්ම ශ‍්‍රී ජයවර්ධනපුර රෝහල, ශ‍්‍රී ජයවර්ධනපුර විශ්ව විද්‍යාලය, ඒ වගේම මේ අවට පිහිටා තිබෙන පාර්ලිමේන්තුව ඇතුළු රාජ්‍ය ආයතන සහ සිටින වෘත්තීයවේදීන් සියළුම දෙනා ඉලක්ක කරගෙන තමයි මේ වියත්පුර නමින් නිවාස ඒකක 400 කින් යුතු මෙම නිවාස සංකීර්ණය මෙම ස්ථානය ඉදිකිරීමට බලාපොරොත්තු වෙන්නේ. නාගරික සංවර්ධන අධිකාරියේ අපේ ඉලක්කය නිවාස 5000 ක් දැනටමත් අපි නිවාස 2500 ක පමණ වැඩ ආරම්භ කර අවසානයි. ඒ වගේම පෞද්ගලික අංශයේ අයත් සමග තරඟකාරී පදනමෙන් නාගරික සංවර්ධන අධිකාරිය එම කටයුත්ත සිදු කරගෙන යනවා. හුඟක් අය හිතනවා රාජ්‍ය අංශය අසාර්ථකයි. රාජ්‍ය අංශය අකාර්යක්ෂමයි. මූල්‍ය කටයුතුවලදී පසුබසිනවා කියලා. එය එසේ නොවන බව මේ හැම කාරණයකදීම අප පෙන්වා දී තිබෙනවා. අපි පෞද්ගලික අංශයට වඩා 30% ක පමණ අඩු මුදලකට, විශේෂයෙන්ම වෘත්තීයවේදී පිරිස්වලට ලබාදීමට අප කටයුතු කරනවා. ලෝකයේ අනාගතය ගෙනයන්නේ මේ වෘත්තීය පැලැන්තිය විසින්. කාලයක් මේ ලෝකයේ පාලනය ගෙනගියා යුද්ධමය වශයෙන් බලවත් සමාජ කණ්ඩායම්. තවත් කාලයක රදලයෝ, ධනපතියෝ. අද එය ක‍්‍රමයෙන් මේ වෘත්තීයවේදී මධ්‍යම පාන්තිකයන් අතට මුළු ලෝකය පුරාම පත්වෙලා තිබෙනවා. ඒ අය තමයි සංවර්ධනයේ නියමුවෝත්. නවෝත්පාදනයේ, දේශපාලන මතවාදවල නියමුවෝ මෙන්ම අනාගතයේ දේශපාලනයෙත් ප‍්‍රධාන කි‍්‍රයාධරයෝ. පසුගිය මැතිවරණවලින් අපට පෙනී යනවා ක‍්‍රමයෙන් ප‍්‍රධාන ස්ථාවර දේශපාලන පක්ෂවල ඡුන්ද පදනමට වඩා වැඩි ඡුන්ද පදනමක් මේ වෘත්තීයවේදී මධ්‍යම පාන්තිකයන් උසුලන බව. විශේෂයෙන්ම ජනාධිපතිවරණය වැනි තීරණාත්මක මැතිවරණයකදී තීරක මෙහෙය සිදු කරන්නේ මේ වෘත්තීයවේදීන් පිරිස ගනු ලබන්නේ කොයි පැත්තද ඒ පැත්ත ජයග‍්‍රහණය කරනවා. මොනතරම් බලගතු පක්ෂ යාන්ත‍්‍රණ අනෙක් පැත්තට තිබුණත්. එය තමයි ලෝකයේ දේශපාලන කි‍්‍රයාවලිය. මේ මෑත කාලයේ අපට පෙනී යනවා යුරෝපයේ වැනි රටවල ඇති වූ මැතිවරණවලදී කි‍්‍රයාශීලි මධ්‍යම පන්තිය ඉටු කළා වූ කාර්ය භාරය. එය දැන් ලංකාවෙත් ඉටු කරනවා. එහි ප‍්‍රධාන සංකේත හැටියට තිබෙන්නේ අපේ පරිපාලන නගරය හැටියට හඳුනාගෙන තිබෙන කෝට්ටේ, කඩුවෙල මහරගම ප‍්‍රදේශ. අපේ කණගාටුවට කාරණය නම් අපේ පාර්ලිමේන්තුව මෙතනට ගෙනාවා. ඒ වගේම වටේම තිබෙන සියළුම ගොඩනැගිලි ඉදිකිරීම් මෙම වසරේ අපි ආරම්භ කරනවා. ඊයේ සෙත්සිරිපාය තෙවන අදියර ඉදිකිරීම් ආරම්භ කළා. ඒ වගේම සෙත්සිරිපාය 4 - 5 අදියරයන් මේ වසරේදී ආරම්භ කරනවා. ඒ වගේම පාර්ලිමේන්තුව අවට චෝගම් ඉඩමේ පාර්ලිමේන්තුවට අදාළ අංගෝපාංගයන්ගෙන් යුතු විශාල කාර්යාල සංකීර්ණයක් නාගරික සංවර්ධන අධිකාරිය මගින් ඉදිකරනවා. අනාගතයේ ජනාධිපති මන්දිරය, ජනාධිපති කාර්යාලය, අග‍්‍රාමාත්‍ය මන්දිරය, අගමැති කාර්යාලයට අවශ්‍ය කරන ඉඩම් පහසුකමත් අප ලබාදී තිබෙනවා. ඒ වගේම නාගරික උද්‍යානයක් අක්කර 35 ක යාබද ඉඩමේ ගොඩනැගෙමින් තිබෙනවා. අංග සම්පූර්ණ පිරිසිදු හරිත නගරයක් මෙතන ගොඩනැගෙමින් තිබෙනවා. නමුත් අවාසනාවකට නගර සභා කිහිපයකට මේක අයිතිවෙලා තිබෙනවා. කඩුවෙලට මහරගමට කෝට්ටෙට කොටස් බැගින් අයිතිවෙලා තිබෙනවා. අනාගතයේදී විද්‍යාත්මක නගර සභා නිර්මාණයක් සිදු කරනවා නම් මේ පාර්ලිමේන්තුව කේන්ද්‍ර කරගෙන මෙම ප‍්‍රදේශය එක නාගරික ප‍්‍රදේශයක් විය යුතුයි. එය මම ඇමතිතුමාටත් යෝජනා කළා. නමුත් නගර සභාවල අය එයට විරුද්ධයි. බත්තරමුල්ල දෙන්න කැමති නැහැ ආදායම තිබෙන්නේ එතැන කියා. මේ ප‍්‍රදේශයට මලාපවහන පද්ධතියක අත්‍යාවශ්‍ය වෙලා තිබෙනවා. එය දැන් ජලසම්පාදන මණ්ඩලය විසින් යෝජනා කර තිබෙනවා. කසළ කලමනාකරණ පද්ධතිය අප නිර්මාණය කර තිබෙනවා. ඒ නිසා අංග සම්පූර්ණ නවීන නගරයක් මෙතැන ඉදිකර තිබෙනවා. මොකද විශාල මධ්‍යම පාන්තික දියුණුවක් මෙහි ඇතිවෙමින් තිබෙන නිසා. ඒ වගේම මෙම සංවර්ධන කටයුතු සිදු කරගෙන යෑමේදී දේශපාලන වශයෙනුත් අදහස් ඇතිවී තිබෙනවා කැබිනට් සංශෝධනයක් සිදුවීමේදී විද්‍යාත්මක ක‍්‍රමයකට අමාත්‍යාංශවල විෂය බෙදීම සිදුවිය යුතුයි කියා. මෙම වැඩකටයුතු සිදුකර ගැනීමේදී විශාල ගැටළු පැන නැගී තිබෙන්නේ රාජ්‍ය අංශයේ විවිධ ආයතන වලින් බව කණගාටුවෙන් කියන්න ඕනේ. ඉඩම් අමාත්‍යාංශය, මිනින්දෝරු දෙපාර්තමේන්තුව, තක්සේරු දෙපාර්තමේන්තුව, ප‍්‍රාදේශීය සභාව, පළාත් සභාව යන හැම ආයතනයක්ම ඉඩම් සමග සම්බන්ධයි. ඉඩම් සමග ආයතන 123 ක් සම්බන්ධයි. මෙම ආයතන 123 හරහාම යා යුතුයි ඉඩමක් සංවර්ධනය කිරීම සඳහා. ගොඩක් අයට මේ සංවර්ධනය කිව්වහම මෙය තේරෙන්නේ නැහැ. අපි දන්නවා අපි කොච්චර අපහසුවෙන් ද මෙම කටයුතු කරන්නේ කියලා. ගරු අග‍්‍රාමාත්‍යතුමනි ඔබතුමාගේ දැනුවත්වීම සඳහා කියන්න ඕනේ යවපු එක තීරුපතක අංක 2 වෙනුවට අංක 3 යොදලා මාරුවෙලා යොදලා ආපසු ඇවිත් අර ආයතන සියල්ල වටේම කැරකිලා ගියා මාස 18 ක්. මේකත් සමග අපට හරි අමාරුයි මේ ක‍්‍රියාවලිය ගෙන එන්න. අප වෙහෙසට පත්වෙලා ඉන්නේ මේ පිළිබඳව කතා කරලා. මහජන විරෝධතා අපට ඉවසන්න පුළුවන්. පරිසර ඇගයීම් අනිවාර්යයෙන්ම කළ යුතුයි. නමුත් රාජ්‍ය නිලධාරී තන්ත‍්‍රයේ කැරකැවෙන කැරකැවිල්ල ඉවසන්න අපට ටිකක් අමාරුයි. කොරියාව වැනි රටවල එකම අමාත්‍යාංශයක් යටතේ ඉඩම්, ජලය, යටිතල පහසුකම්, විදුලිය, ප‍්‍රවාහන සියළු ආයතන එකම අමාත්‍යාංශයක් එක අමාත්‍යවරයෙක් යටතේ තිබෙන්නේ. එමගින් වහාම සංවර්ධනය සිදු කෙරෙනවා. ඒ යටතේ රාජ්‍ය ඇමතිවරු සිටිනවා. මම හිතනවා ඔබතුමත්, අතිගරු ජනාධිපතිතුමත් මේ සම්බන්ධව අනිවාර්යයෙන්ම පහසු ක‍්‍රමවේදයක් සකස් කළ යුතුයි කියා. ජයවර්ධන ජනාධිපතිතුමා මහවැලිය සංවර්ධන අමාත්‍යාංශය කරන කොට කෙටි කාලයකට විදුලි බල මණ්ඩලය, වාරිමාර්ගය, ඉඩම් අමාත්‍යාංශය අතට ගෙන මහවැලි ව්‍යාපාරය සාර්ථකව ඉදිරියට ගෙන ගියා. එසේ නොවුනා නම් කවදාවත් එය ඉටු කරන්න බැහැ. ඒ නිසා මේ කි‍්‍රයාදාම ඉටු කිරීමේදී මේ ආයතන අතර අන්තර් සම්බන්ධතාවය ගැන කතා කළාට, ඒ අතර තිබෙන්නේ තැපැල් කන්තොරු මානසිකත්වය. ඒ නිසා අදාල ආයතන අතරේ විධිමත් විද්‍යාත්මක ආකාරයකට මෙම කරුණු බෙදුනේ නැතිනම් මෙරට ජනතාවගේ දැවෙන සංවර්ධන ගැන අපට හිතන්න බැහැ. මොකද අද මේ තාක්ෂණ ලෝකයේ සෑම මාස 18 කට වරක්ම දත්ත පද්ධතිය දෙගුණ වෙනවා. අද තිබෙන්නේ 5 වෙනි පරම්පරාවේ ලෝකයක්. තවද මාස 18 කින් හයවෙනි පරම්පරාව එනවා. හැබැයි අපි තවමත් තිස් හතලිස් ගණන්වල බි‍්‍රතාන්‍යයන් විසින් අපට දායද කළ පරිපාලන සේවයේ මූල්‍ය රෙගුලාසි මත අපි ආණ්ඩු කරනවා. මේ ආණ්ඩු අද යල්පැන ගිහිල්ලා. කි‍්‍රයාදාමයන් අද බිඳ වැටිලා හුඟක් කල්. ඒ නිසා සීග‍්‍රගාමී ආණ්ඩුවක් අද අපට අවශ්‍ය කරලා තිබෙනවා. හුඟක් රටවල මේ සීග‍්‍රගාමී ආණ්ඩු ක‍්‍රමය අත්හදා බලලා තිබෙනවා. බි‍්‍රතාන්‍යයෙන් පරිපාලනයේ හෝ මුදල් රෙගුලාසිවලින් තවම අපි නිදහස ලබාගෙන නැහැ. ඒ ආකාරයට අපට තවදුරටත් ඉදිරියට යන්න බැහැ. ඒ නිසා ආසියාවේ රටවල් හැම එකක්ම මහා ඉදිරි පිමි අරගෙන තිබෙන්නේ වෙනස්ව හිතලා වෙනස්ව කටයුතු කිරීමෙන්. ඒ නිසා ඒ වෙනස ජනතාවත් බලාපොරොත්තු වෙනවා. රාජ්‍ය පරිපාලනය, උසාවිය ස්වාධින උනාට වැඩක් නැහැ. කාර්යක්‍ෂමතාවය, අපක්ෂපාතීත්වය නොමැතිව. නඩුවක් අහන්න අවුරුදු 14 ක් යනවා. ඒ විදිහට යුක්තිය ඉටු වීමෙන් වැඩක් නැහැ. නඩු හත්ලක්ෂ පනස් දාහක් ගොඩ ගැසී තිබෙනවා. උසාවි ස්වාධින කරාට විනිසුරුවන්ගේ වැටුප් වැඩි කළාට ජනතාව තෘප්තිමත් නැහැ මොකද නඩු ඇහෙන්නේ නැහැ. මේ නඩු ඇසීම කාර්යක්‍ෂම කළ යුතුයි. රාජ්‍ය පරිපාලනයේ වැටුප් වැඩි කළාට, කොමිෂන් හදලා රාජ්‍ය සේවය ස්වාධින කළාට වැඩක් නැහැ. රාජ්‍ය සේවය අකාර්යක්ෂම නම්. එනිසා ඒවායේ විප්ලවීය පරිවර්ථනයක් කරන්න ඔබතුමා විශ්වාස භංගය ජයගත්තා සේම පරිපාලනයේ අභියෝගයත් ජයගෙන එම විප්ලවීය පරිවර්ථනය අපේ ඇස් ඉදිරිපිට ඉදිරි සති කිහිපය තුළ ලබාදෙන ලෙස කාරුණිකව ඉල්ලා සිටිනවා යැයි පැවසීය.", "URL": "https://sinhala.adaderana.lk/news.php?nid=87357", "Category": null, "Parent URL": null}