{"Source": "Adaderana", "Timestamp": "March 15, 2018 04:33 pm", "Headline": "මහනුවර සිද්ධියේ විපතට පත්වූවන්ට වන්දි-ආගමික සිද්ධස්ථානයන් සඳහා ප්‍රමුඛත්වය", "News Content": "පසුගියදා මහනුවර ආශ්‍රිතව සිදුවූ අවාසනාවන්ත සිද්ධීන් නිසා විපතට පත් පුද්ගලයන් හා ස්ථානයන් වෙත වන්දි ලබා දීමේ වැඩ පිළිවෙල දැන් ක්‍රියාත්මක කර ඇති බව අග්‍රාමාත්‍ය කාර්යාලය නිවේදනය කරයි. මෙහිදී ආගමික සිද්ධස්ථානයන් සඳහා වන්දි ලබා දීමට ප්‍රමුඛත්වය ලබා දෙන ලෙස අග්‍රාමාත්‍ය රනිල් වික්‍රමසිංහ මහතා උපදෙස් ලබා දී තිබේ. අගමැතිවරයාගේ උපදෙස් මත හෙට (16) මහනුවර දිසාපති කාර්යාලයේ දී වන්දි ලබාදීමේ විශේෂ ජංගම සේවාවක් ද සංවිධානය කර ඇත. ඉතා කෙටි කාලයක් තුළ වන්දි ගෙවීම් අවසන් කරන ලෙස අදාළ සියලු අංශ වෙත දන්වා ඇති බව ද අග්‍රාමාත්‍ය ලේකම් සමන් ඒකනායක මහතා පැවසීය.", "URL": "https://sinhala.adaderana.lk/news.php?nid=85755", "Category": null, "Parent URL": null}