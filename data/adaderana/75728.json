{"Source": "Adaderana", "Timestamp": "July 29, 2017 08:49 am", "Headline": "දිස්ත්‍රික්ක 4ට තද වැසි-නාය යෑමේ අනතුරු ඇඟවීම් නිකුත් කෙරේ  ", "News Content": "මහනුවර හා නුවරඑළිය ප්‍රදේශයට තද වැසි පවතින බව ආපදා කළමනාකරන මධ්‍යස්ථානය පවසයි. මහනුවර මෙන්ම නුවරඑළිය අඹගමකෝරලේ හා ඒ අවට ප්‍රදේශයට මෙලෙස තද වැසි වාර්තා වන බව සඳහන්ය. මේ හේතුවෙන් නායයෑමේ අවධානම් සහිත අදාළ ප්‍රදේශ වල ජනතාවට වඩාත් විමසිල්ලෙන් පසුවන ලෙස ආපදා කළමනාකරන මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා අවධාරණ කළේය. ඔහු පෙන්වාදෙන්නේ මිලිමීටර සියය ඉක්මවූ වර්ෂාපතනයක් සහිත ප්‍රදේශවල ජනතාව වඩාත් සැළකිලිමත් වියයුතු බවයි. කෙසේවෙතත් මේ වන විට පොලීසිය ඇතුළු අදාළ අංශ දැනුවත් කර ඇති බවද ප්‍රදීප් කොඩිප්පිලි මහතා පැවසුවේය. මේ අතර තද වැසි ඇද හැලීම හේතුවෙන් මහනුවර, කෑගල්ල, නුවරඑළිය හා රත්නපුර දිස්ත්‍රික්කවල ජනතාව නාය යාම් පිළිබඳ අවදානයෙන් කටයුතු කළ යුතු බව ආපදා කළමනාකරණ මධ්‍යස්ථානය පවසයි. එහි සහකාර අධ්‍යක්ෂ ප්‍රදීප් කොඩිප්පිලි පැවසුවේ නාය යාමේ ලක්ෂණ ඇති ස්ථාන වෙතොත් අදාළ ස්ථානවලින් වහාම ඉවත් වන ලෙස ජනතාවගෙන් ඉල්ලා සිටින බවයි. ඉකුක් පැය 24 තුළ අදාළ දිස්ත්‍රික්කවලට තද වැසි ඇදහැලී තිබේ. යටියන්තොට, අබගමුව, කිතුල්ගල සහ වේවැල්වත්ත යන ප්‍රදේශවලට මිලිමීටර් 75 ඉක්මවූ වැසි ඇති වූ බව අපාදා කළමනාකරණ මධ්‍යස්ථානය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=75728", "Category": null, "Parent URL": null}