{"Source": "Adaderana", "Timestamp": "March 24, 2014 10:34 am", "Headline": "පේරාදෙණිය සරසවි සිසුවියක් මැරෙන්න හදලා ", "News Content": "පේරාදෙණිය විශ්වවිද්‍යාලයේ වෛද්‍ය පීඨ සිසුවියක් සියදිවි හානිකරගැනීමට උත්සාහ කර තිබේ. ඊයේ(23) රාත්‍රියේ එම සිසුවිය, මහනුවර වැවට පැන සියදිවිහානි කරගැනීමට උත්සාහ කර ඇති බව වාර්තා වෙයි. සිද්ධිය දුටු හමුදා සෙබළෙකු විසින් මහනුවර පොලිසියේ හදිසි ඇමතුම් ඒකකයට ලබාදුන් තොරතුරකට අනුව මහනුවර පොලිසියේ රථ වාහන හදිසි ඇමතුම් අංශයේ නිලධාරින් විසින් ඇය බේරා ගැනීමට සමත්ව තිබේ. වෛද්‍ය සිසුවිය මහනුවර රෝහලට ඇතුළත් කර ඇති අතර ඇගේ තත්ත්වය බරපතළ නොවන බව වාර්තා වෙයි. එම සිසුවිය කුරුණෑගල ප්‍රදේශයේ පදිංචිකාරියක වන අතර මීට පෙර අවස්ථා කිහිපයක දී ද සියදිවිහානි කරගැනීමට උත්සාහ කර ඇති බව අනාවරණය වී තිබේ.", "URL": "https://sinhala.adaderana.lk/news.php?nid=42020", "Category": null, "Parent URL": null}