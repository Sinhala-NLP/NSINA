{"Source": "Adaderana", "Timestamp": "September 19, 2012 06:27 pm", "Headline": "කුමන්ත්‍රණකරුවන් ආචාර්යවරුන් නෙවෙයි", "News Content": "තමන්ගේ හෙංචයියන් නඩත්තු කරන්න‍ට අත දිගහැර වියදම් කරන ආණ්ඩුව රටේ අධ්‍යාපනය වෙනුවෙන් වියදම් නොකිරීම කනගාටුවට කරුණක් බව එ.ජා.ප නියෝජ්‍ය නායක , පාර්ලිමේන්තු මන්ත්‍රී සජිත් ප්‍රේමදාස මහතා පවසයි. යුනෙස්කෝව පවා පිළිගන්නේ දල දේශීය නිෂ්පාදනයෙන් අධ්‍යාපනයට 6% ක් වෙන් කළ යුතු වග බව මන්ත්‍රීවරයා පවසයි. ලෝකයේ සෙසු රටවල් අධ්‍යාපන ක්ෂේත්‍රයට කරනු ලබන ආයෝජන පිළිබඳ අවධානය යොමුකරන විට වත්මන් ආණ්ඩුව ලජ්ජාවට පත්විය යුතු බව ප්‍රේමදාස මහතා කියා සිටියේ අද (19) කොළඹ පැවති මාධ්‍ය හමුවකදීය. ආණ්ඩුව විසින් මේවන විට අධ්‍යාපන විනාශ මුඛයට ඇද දමා ඇති බවත්,විශ්ව විද්‍යාල මේවන විට මිලිටරිකරණයට ලක්ව ඇති බවත් මන්ත්‍රීවරයා පෙන්වා දුන්නේය. රටේ පොදු අධ්‍යාපනය වෙනුවෙන් හඬ නඟන විශ්ව විද්‍යාල ආචාර්යවරුන් පිටුපස විදේශීය කුමන්ත්‍රණ පවත්නා බවට ආණ්ඩුවෙන් චෝදනා නඟන බවත්, මේ රටේ අධ්‍යාපනය විනාශ කරන සැබෑ කුමන්ත්‍රණකරුවන් වන්නේ එස්.බී දිසානායක,බන්දුල ගුණවර්ධන වැනි ඇමතිවරුන් බවත් සජිත් ප්‍රේමදාස මහතා කියා සිටියේය. විශ්ව විද්‍යාල ඇතුළු අධ්‍යාපන ක්ෂේත්‍රයේ අර්බුදය හේතුවෙන් අඩාල වෙන්නේ රටේ දරුවන්ගේ අධ්‍යාපනය බවත්,වගකිව යුතු ඇමතිවරුන්ගේ දරුවන්ට එයින් ගැටලුවක් ඇති නොවන බවත් ඔහු අවධාරණය කළේය.", "URL": "https://sinhala.adaderana.lk/news.php?nid=27563", "Category": null, "Parent URL": null}