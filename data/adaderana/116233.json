{"Source": "Adaderana", "Timestamp": "August 10, 2019 03:05 pm", "Headline": "ලංකාව කඩිනමින් ආසියානු ආංශික සංවාද පාර්ශවකරුවෙකු කිරීමට විදේශ ලේකම්ගෙන් ඉල්ලීමක්", "News Content": "ශ්‍රී ලංකාව, ආසියානු ආංශික සංවාද පාර්ශවකරුවෙකු වශයෙන් ඇතුළත් කර ගැනීමට කඩිනම් තීරණයක් ගන්නා ලෙස විදේශ ලේකම් රවිනාථ ආරියසිංහ මහතා ඉල්ලීමක් කර ඇත. කොළඹ ඉන්දුනීසියානු තානාපති කාර්යාලයේ පැවති ආසියානු දින සැමරුම් උත්සවය අමතමින් විදේශ ලේකම්වරයා මෙම ඉල්ලීම සිදුකල බව විදේශ කටයුතු අමාත්‍යාංශය සඳහන් කළේය. ආසියානු සංවිධානය සහ එහි සාමාජික රටවල් සමඟ සිදුකරනු ලබන කටයුතු ශක්තිමත් කිරීමේ අරමුනින් රවිනාථ ආරියසිංහ මහතා එම ඉල්ලීම සිදුකර ඇති බව සඳහන්ය. ජනාධිපති මෛත්‍රීපාල සිරිසේන මහතාගේ කාම්බෝජියා රාජ්‍ය සංචාරය සහ විදේශ අමාත්‍ය තිලක් මාරපන මහතාගේ ආසියානු කලාපීය සංසදයට සහභාගී වීම ආසියාන් කලාපය සමඟ ශ්‍රි ලංකාව පවත්වනු ලබන සබඳතා කෙරෙහි ලබා දී ඇති සුවිශේෂි වැදගත්කමට සාක්ෂි දරන බව විදේශ ලේකම්වරයා සඳහන් කර ඇත.", "URL": "https://sinhala.adaderana.lk/news.php?nid=116233", "Category": null, "Parent URL": null}