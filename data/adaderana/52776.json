{"Source": "Adaderana", "Timestamp": "July 22, 2015 01:15 pm", "Headline": "තවත් සුදුවෑන් තියෙන්නට පුළුවන් - ඒකත් ගෝඨාභයගේ කාලයේ එල්.ටී.ටී.ඊයෙන් ගත්තු එකක්", "News Content": "තවත් සුදුවෑන් තියෙන්නට හැකි බවත්, ඒවා පැවතියේ හිටපු ආරක්ෂක ලේකම් ගෝඨාභය රාජපක්ෂ මහතා යටතේ බවත් ස්වදේශ කටයුතු අමාත්‍ය ජෝශප් මයිකල් පෙරේරා මහතා පවසයි.අද (22) කොළඹ පැවති මාධ්‍ය හමුවකදී අමාත්‍යවරයා මේ බව කියා සිටියේ මිරිහාන ප්‍රදේශයේදී පෙරේදා රාත්‍රීයේ පොලිස් අත්අඩංගුවට පත්වූ වෑන් රථය සම්බන්ධයෙන් මාධ්‍යවේදියෙකු විසින් අසන ලද ප්‍රශ්නයට ප්‍රතිචාර දක්වමිනි.ඊයේ පැවති මාධ්‍ය හමුවකදී විමල් වීරවංශ මහතා විසින් මෙම වෑන් රථය මහින්ද රාජපක්ෂ මහතා සහ ගෝඨාභය රාජපක්ෂ මහතා ඝාතන සැලසුමක් විය හැකි යයි සැකසහිත බව ප්‍රකාශ කළ අතර ඊට ප්‍රතිචාර දක්වමින් ජෝශප් මයිකල් පෙරේරා මහතා කියා සිටියේ කාව ඝාතනය කිරීමට පැමිණියේදැයි තාම නොදන්නා නමුත් ඒ ගැන පරීක්ෂණ සිදුකරන බවයි.කෙසේවෙතත් මෙම වෑන් රථය එල්.ටී.ටී.ඊයට අයත්ව පැවති වාහනයක් බව හඳුනාගෙන ඇති බවත්, එය හමුදා බාරයට ගෙන ඇත්තේ ගෝඨාභය රාජපක්ෂ මහතාගේ කාලයේ බවත්, මේ දක්වාමත් එය ලියාපදිංචි නොකොට භාවිතා කර ඇති බවත් අමාත්‍යවරයා පෙන්වා දුන්නේය.එමෙන්ම එම වෑන් රථයේ ගමන් කළ සිවිල් ඇඳුමෙන් සැරසුණු හමුදා සාමාජිකයින් විසින් රැගෙන ගිය ගිනි අවියද එවක ආරක්ෂක ලේකම් ගෝඨාභය රාජපක්ෂ මහතා විසින් ලබාදුන් එකක් බව සටහන් වී තිබෙන බව අමාත්‍යවරයා අවධාරණය කළේය.මෙවැනි සුදුවෑන් භාවිතා කරමින් ඒ කාලයේ මිනිසුන් පැහැරගෙන ගිය බවත්, තම රජය විසින් මෙම සුදුවෑන් සංස්කෘතිය නතර කරන බවට පොරොන්දු වුණු බවත්, ඒ අනුව එහි මුල් පියවර ලෙස මිරිහානෙන් පොලිස් භාරයට ගනු ලැබූ වෑන් රථය පිළිබඳ අඛණ්ඩව පරීක්ෂණ පවත්වන බවත් ඔහු අවධාරණය කළේය.පසුගිය කාලයේ අවි ජාවාරම් කළ බවට චෝදනා එල්ලවුණු නෞකා පිළිබඳ පවා කරුණු අනාවරණය වුවද ඒ පිළිබඳ කිසිවෙකුත් අත්අඩංගුවට නොගත්තේ තාමත් නිසි ලෙස පරීක්ෂණ සිදුවන බැවින් බවත්, මෙම සිදුවීමට අදාළවද පරීක්ෂණ කටයුතු අඛණ්ඩව සිදුකිරීමෙන් සත්‍යය හෙළිකරගනු හැකිවනු ඇති බවත් ඔහු පෙන්වා දුන්නේය.ඒ කෙසේ වෙතත් හිටපු ජනාධිපති මහින්ද රාජපක්ෂ මහතාට හිටපු ජනාධිපතිවරුන් කිසිවෙකුටත් ලබා නොදුන් තරමේ ආරක්ෂාවක් සපයා ඇති බවත්, හිටපු ආරක්ෂක ලේකම්වරයාටද ප්‍රමාණවත් ආරක්ෂාවක් සලසා ඇති බවත් අවධාරණය කළ අමාත්‍යවරයා රජයක් ලෙස එසේ නොකරන්නේනම් චෝදනා එල්ලවිය හැකි බව වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52776", "Category": null, "Parent URL": null}