{"Source": "Adaderana", "Timestamp": "December 4, 2013 12:32 pm", "Headline": "උතුරු ආරක්ෂක කලාපයේ ජනතාව පදිංචි කරන්න - දේවානන්ද ජනපතිගෙන් ඉල්ලයි ", "News Content": "වලිකාමම්, උතුරු ආරක්ෂක කලාපයේ ජනතාව නැවත පදිංචිකරවන ලෙස ඩග්ලස් දේවනන්ද අමාත්‍යවරයා ජනාධිපති මහින්ද රාජපක්ෂ මහතා වෙත ලිපියක් යොමු කරමින් ඉල්ලා තිබේ. ඊයේ පස්වරුවේ දේවානන්ද අමාත්‍යවරයා විසින් අදාළ ලිපිය යොමු කර ඇති බව වාර්තා වේ. අදාළ ප්‍රදේශයේ කෝවිල් සහ පාසල් ඇතැම් පුද්ගලයින් විසින් කඩා බිද දමන බවට මාධ්‍ය වාර්තා කර ඇති බව අමාත්‍යවරයා අදාළ ලිපියෙන් පෙන්වාදී ඇත. යුද්ධයෙන් පසුව අධි ආරක්ෂිත කලාප ඉවත් කරන බවට ජනාධිපතිවරයා ලබා දුන් පොරොන්දුව ඉක්මනින්ම ඉටු කරනු ඇති බවට තමන් බලාපොරොත්තු වන බව ද දේවානන්ද අමාත්‍යවරයා අදාළ ලිපියෙන් පෙන්වා දී තිබේ. මේ නිසා වලිකාමන් උතුරු අධිඅරක්ෂිත කලාපයේ ජනතාව පදිංචිකරවන ලෙස ඩග්ලස් දේවානන්ද අමාත්‍යවරයා ඉල්ලීමක් කරයි. උතුරේ පාසල් සහ කෝවිල් කඩා බිද දැමීම දෙමළ ජනතාව අනුමත ‍නොකරන බව පෙන්වාදෙන දේවානන්ද අමාත්‍යවරයා මෙවැනි සිද්ධි වලින් දෙමළ ජනතාවගේ සිත් දිනා ගැනීමට අවස්ථාවක් නොමැති බව ද පවසා තිබේ. පළාත් සභා මැතිවරණයේ දී උතුරේ ජනතාවට සුදුසු තීරණයක් ගැනීමට වැඩි අවස්ථාවක් තිබුණ ද ඉන් ජනතාව ප්‍රයෝජනයක් නොගත් බව ද එම ලිපියෙන් දේවානන්ද අමාත්‍යවරයා පවසා ඇති බව වාර්තා වේ.", "URL": "https://sinhala.adaderana.lk/news.php?nid=39313", "Category": null, "Parent URL": null}