{"Source": "Adaderana", "Timestamp": "April 5, 2010 05:53 pm", "Headline": "ෆොන්සේකාගේ සෞඛ්‍ය තත්ත්වයෙහි වෙනසක් නෑ", "News Content": "අත්අඩංගුවේ පසුවන ජෙනරාල් සරත් ෆෝන්සේකා මහතාගේ සෞඛ්‍ය තත්ත්වය පරීක්ෂා කිරීමට කොළඹ ජාතික රෝහලේ උරස් රෝග අංශයේ විශේෂඥ වෛද්‍යවරයෙකු යෙදවූ බව යුද හමුදා මූලස්ථානය සඳහන් කරයි. ජෙනරාල් සරත් ෆොන්සේකා මහතාගේ සෞඛ්‍ය තත්ත්වය පිරිහී ඇති බවට අනෝමා ෆොන්සේකා මහත්මිය විසින් ප්‍රසිද්ධියේ කරනු ලබන ප්‍රකාශ සැලකිල්ලට ගනිමින් මෙසේ විශේෂඥ වෛද්‍යවරයෙකු යෙදවීමට තීරණය කර ඇත. ඒ අනුව අද උදෑසන මෙම විශේෂඥ වෛද්‍යවරයා සමග ෆොන්සේකා මහතාට දෛනිකව ප්‍රතිකාර ලබාදෙන වෛද්‍යවරුන්ද ඔහුගේ සෞඛ්‍ය තත්ත්වය පරීක්ෂා කළ බව යුද හමුදා මූලස්ථානය නිකුත් කළ නිවේදනයක දැක්වේ. ෆොන්සේකා මහතාගේ සෞඛ්‍ය තත්ත්වයෙහි කිසිදු වෙනසක් සිදුවී නොමැති බව මෙම විශේෂඥ වෛද්‍යවරයා ඇතුළු වෛද්‍ය කණ්ඩායම විසින් දැනුම් දුන් බව ද නිකුත් කළ නිවේදනයේ වැඩිදුරටත් සඳහන් වේ. ෆොන්සේකා මහතා විසින් සාමාන්‍ය පරිදි භාවිතා කරනු ලබන ඖෂධ අඛණ්ඩව භාවිතා කළ හැකි බවට ද මෙහිදී උපදෙස් ලබා දී ඇතැයි සඳහන් වේ. විශේෂඥ වෛද්‍යවරයෙකු ලවා ජෙනරාල් සරත් ෆොන්සේකා මහතා පරීක්ෂා කරවිය යුතු බවට අනෝමා ෆොන්සේකා මහත්මිය විසින් ඉකුත් දා යුද හමුදාපතිවරයාට ලිපියක් යොමුකරමින් ඉල්ලා තිබිණි.", "URL": "https://sinhala.adaderana.lk/news.php?nid=7679", "Category": null, "Parent URL": null}