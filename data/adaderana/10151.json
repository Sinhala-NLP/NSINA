{"Source": "Adaderana", "Timestamp": "August 11, 2010 08:29 am", "Headline": "එ.ජා.පයේ තීරණාත්මක රැස්වීම අදයි", "News Content": "එක්සත් ජාතික පක්ෂයේ තීරණාත්මක කෘත්‍යාධිකාරි මණ්ඩල රැස්වීම අද පැවැත්වේ. එහි දී පක්ෂයේ මීළඟ මහ සම්මේලනය පැවැත්වෙන දින වකවානු තීරණය කිරීමට බොහෝ දුරට ඉඩ ඇති බව එක්සත් ජාතික පක්ෂයේ මාධ්‍ය ප්‍රකාශක ගයන්ත කරුණාතිලක මහතා පවසයි. එමෙන්ම පක්ෂ ප්‍රතිසංවිධාන කමිටුව වාර්තාවේ ඇතැම් කරුණු පිළිබඳ අවසන් එකඟතාවන්ට ද මෙහි දී එළඹීමට නියමිත බව ගයන්ත කරුණාතිලක මන්ත්‍රීවරයා කියා සිටියි. පක්ෂයේ කිසිදු තීරණ ගැනීමක දී කාන්තා නියෝජනය සහ ප්‍රධාන ‍තනතුරු වලට එකඟතාවයන් පත් කිරීම් කළ නොහැකි අවස්ථාවල පවත්වන රහස් ඡන්දය ප්‍රකාශ කිරීමේ බලය බිම් මට්ටමේ සමාජිකත්වයට ලබා දීම පිළිබඳ අද පැවැත්වෙන එක්සත් ජාතික පක්ෂ කෘත්‍යාධිකාරි මණ්ඩල රැස්වීමේ දී තීරණය කිරීමට නියමිතය.", "URL": "https://sinhala.adaderana.lk/news.php?nid=10151", "Category": null, "Parent URL": null}