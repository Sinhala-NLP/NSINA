{"Source": "Adaderana", "Timestamp": "November 9, 2015 09:02 am", "Headline": "දඩයමේ ගිය හිටපු මන්ත්‍රී ඇතුළු පිරිස රිමාන්ඩ්", "News Content": "ඝාතනය කරන ලද මී මින්නෙකුගේ මස්ද, ජීවග්‍රහණයෙන් සිටි ඉබ්බෙකුද නීති විරෝධී ලෙස මෙරට නිපදවන ලද ගිනි අවියක් සහ පතුරම් සමග වනාතවිල්ලුව පොලීසිය විසින් අත්අඩංගුවට ගෙන සිටි පුත්තලම ප්‍රාදේශීය සභාවේ හිටපු මන්ත්‍රීවරයෙකු ඇතුළු තිදෙනෙකු රිමාන්ඩ් කර තිබේ.ඔවුන් ලබන 11 වැනිදා දක්වා රක්ෂිත බන්ධනාගාර ගත කරන ලෙස පුත්තලම අතිරේක දිසා විනිසුරු භාරතී විජේරත්න මෙනවිය නියෝග කර ඇත.මෙසේ රක්ෂිත බන්ධනාගාර ගත කරන ලද්දේ පුත්තලම ප්‍රාදේශීය සභාවේ හිටපු මන්ත්‍රීවරයෙකු වන වීරක්කොඩි ආරච්චිලාගේ කිංස්ලි ගාමිණී සහ පුත්තලම ප්‍රදේශයේ පදිංචිකරුවන් වන සෙල්වරත්නම් රාජ් දේව කුමාර්, වර්ණකුලසූරිය රස්මින් ෆේරෝස් ප්‍රනාන්දු නම් තිදෙනාය.පසුගිය 05 වැනිදා පුත්තලම-මන්නාරම මාර්ගයේ 06 කණුවේ පිහිටි පොලිස් මාර්ග බාධකයේදී වනාතවිල්ලුව පොලීසියේ නිලධාරීන් විසින් ත්‍රී රෝද රථයක් පරීක්ෂා කර ඇත.එම ත්‍රී රෝද රථයේ සැකකරුවන් ගමන්කරමින් සිට ඇත. ඔවුන් සතුව තිබී ඝාතනය කරන ලද මීමින්නෙකුගේ මස්ද, ජීව ග්‍රහනයෙන් සිටි ඉබ්බෙකුද, නීති විරෝධී ලෙස මෙරට නිපදවන ලද බෝර 12 ගිනි අවියක්ද,එම ගිනි අවියට යෙදිය හැකි බෝර 12 පතුරම් 12 ක්ද, හිසේ පැළඳිය හැකි විදුලි පන්දම් 06ක්ද තිබී පොලිස් බාරයට ගෙන තිබේ.ත්‍රී රෝද රථයේ ගමන් කළ තිදෙනො පොලිස් නිලධාරීන් විසින් අත්අඩංගුවට ගෙන ඇත. තමන් විල්පත්තුව වනාන්තරයට දඩයමේ ගිය බව අත්අඩංගුවට ගත් සැකකරුවන්ගෙන් ප්‍රශ්න කිරීම් වලදී ඔවුන් පොලීසිය හමුවේ පවසා ඇත.අනතුරුව ඔවුන් අධිකරණය හමුවට ඉදිරිපත් කළ අවස්ථාවේදී රක්ෂිත බන්ධනාගාර ගත කිරීමට අතිරේක දිසා විනිසුරුවරිය නියෝග කළාය.වනාතවිල්ලුව පොලිස් ස්ථානාධිපති පොලිස් පරීක්ෂක එස්.වතුලියද්ද, අපරාධ විමර්ශන අංශයේ ස්ථානාධිපති උප පොලිස් පරීක්ෂක පියරත්න යන මහත්වරුන් විසින් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54967", "Category": null, "Parent URL": null}