{"Source": "Adaderana", "Timestamp": "April 20, 2013 01:12 pm", "Headline": "වන අලි ඝාතකයින්ට එරෙහිව නීතිය කෝ?", "News Content": "වන අලි ඝාතකයින්ට එරෙහිව නිතිය ක්‍රියාත්මක නොවන තත්ත්වයක් පවතින බව පරිසර සංවිධාන චෝදනා කරයි. මේ වන විට විදුලිසැර වැදීම හේතුවෙන් මිය යන යන අලි සංඛ්‍යාව ඉහළ ගොස් තිබේ. විශේෂයෙන්ම මෙම වසරේ ගත වූ කාලසිමාව තුළ නැගනහිර වනජීවි කලාපයේ වන අලි 15 දෙනෙකු පමණ විදුලිසැර වැදීම හේතුවෙන් මියගොස් ඇති බව සඳහන්ය. මීට අමතරව දකුණු කලාපයේ සහ වයඹ කලාපය තුළ විදුලිසැර වැදීම හේතුවෙන් වන අලි මියගොස් තිබේ. එහෙත් මෙම විදුලිසැර යොදන පුද්ගලයින් අත්අඩංගුවට ගැනීමේ කටයුතු සිදුනොකෙරෙන බව පරිසර සංවිධාන පවසයි. මෙලෙස විදුලිසැර යොදන පුද්ගලයින් අත්අඩංගුවට ගත්තද ඔවුන්ට එරෙහිව කිසිදු නීතියක් ක්‍රියාත්මක නොකර මුදාහරින බව ද එම සංවිධාන චෝදනා කරයි. මෙම තත්ත්වය වන අලි ඝාතතනය කිරීම සාධාරණීකරණය කිරීමක් ද යන්න පිළිබද සැක මතු වන බව පරිසර සංවිධාන පෙන්වාදෙයි.", "URL": "https://sinhala.adaderana.lk/news.php?nid=33419", "Category": null, "Parent URL": null}