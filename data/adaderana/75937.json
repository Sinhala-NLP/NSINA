{"Source": "Adaderana", "Timestamp": "August 3, 2017 04:10 pm", "Headline": "මුතුරාජවෙලට කසළ බෑ - තහනම තවත් දිගුවෙයි", "News Content": "කොළඹ නගරයේ එක්රැස් වන කැලිකසළ මුතුරාජවෙල සංරක්ෂිත ප්‍රදේශයට බැහැර කිරීම වළක්වාලමින් පනවා ඇති තහනම් නියෝගය තවදුරටත් දීර්ඝ කිරීමට ශ්‍රේෂ්ඨාධිකරණය තීරණය කර තිබේ. පෙත්සම් විභාගය සැප්තැම්බර් මස 21 වනදා දක්වා කල් තැබීමට බුවනෙක අළුවිහාරේ, සිසිර ද ආබෘ සහ අනිල් ගුණරත්න යන ත්‍රිපුද්ගල විනිසුරු මඩුල්ල නියෝග කළ බව අද දෙරණ අධිකරණ වාර්තාකරු සඳහන් කරයි.මුතුරාජවෙල අවට ප්‍රදේශවාසීන් 37 දෙනෙකු විසින් මෙම පෙත්සම ඉදිරිපත් කර තිබුණි.පෙත්සම්කරුවන් පවසන්නේ මුතුරාජවෙල ප්‍රදේශය සංරක්ෂිත භූමියක් ලෙස ගැසට් නිවේදනයක් මගින් ප්‍රකාශයට පත් කර ඇති අවස්ථාවක කැලිකසළ බැහැර කිරීමෙන් දැඩි පාරිසරික සහ සෞඛ්‍යමය ගැටළුකාරී තත්ත්වයන් ඇතිවිය හැකි බවයි. එම නිසා මුතුරාජවෙල සංරක්ෂිත ප්‍රදේශයට කැලිකසළ බැහැර කිරීම තහනම් කිරීමේ නියෝගයක් නිකුත් කරන ලෙස ඔවුන් අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=75937", "Category": null, "Parent URL": null}