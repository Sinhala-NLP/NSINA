{"Source": "Adaderana", "Timestamp": "March 26, 2010 05:52 pm", "Headline": "භික්ෂු විරෝධතාවයෙන් කොල්ලුපිටිය නොසන්සුන්", "News Content": "අන්තර් විශ්වවිද්‍යාල භික්ෂු බලමණ්ඩලය විසින් සංවිධානය කරන ලද විරෝධතා පා ගමනක් කොල්ලුපිටිය මංසන්ධියේදී නතර කිරීමට පොලීසිය විසින් පියවර ගෙන තිබේ. ඉල්ලීම් 8 ක් මුල්කරගත් සංදේශයක් ජනාධිපතිවරයාට ලබා දීමට මේ අයුරින් විරෝධතා පා ගමනින් අරලියගහ මන්දිරය බලා ගමන් ආරම්භ කළ බව අන්තර් විශ්ව විද්‍යාල භික්ෂු බලමණ්ඩලය සඳහන් කරයි.. අධිආරක්ෂිත කලාපයක් බැවින් විශාල පිරිසකට ඒ අයුරින් අරලිය ගහ මන්දිරය බලා යාමට ඉඩදිය නොහැකි බවත්,කිහිපදෙනෙකුට පමණක් ඒ සඳහා අවස්ථාව ලබාදීමට හැකි බවත් පොලීසිය දැනුම් දී ඇත.. මෙහිදී හත්අට සියයක පිරිසක් අරලියගහ මන්දිරයට කැඳවා සංග්‍රහ පැවැත්වීමට හැකිනම් එකසිය පනහක් වන් සුළු පිරිසකට ඒ සඳහා අවස්ථාව ලබාදිය නොහැක්කේ මන්දැයි ප්‍රශ්න කරමින් මාර්ගය අවහිර වන සේ කොල්ලුපිටය මංසන්ධියේ තවදුරටත් රැඳී සිටීමට භික්ෂු බල මණ්ඩලය තීරණය කර ඇතැයි කියැවේ. . අද පස්වරුවේ ශ්‍රි ජයවර්ධනපුර විශ්ව විද්‍යාලයෙන් මෙම පාගමන ආරම්භ වී තිබේ.", "URL": "https://sinhala.adaderana.lk/news.php?nid=7519", "Category": null, "Parent URL": null}