{"Source": "Adaderana", "Timestamp": "February 22, 2018 05:05 pm", "Headline": "පදවිය වැවේ මසුන් මැරීමේ ජාවාරම අල්ලන්න ගිය නිලධාරීන්ට ප්‍රහාරයක් ", "News Content": "පදවිය වැවේ සිදු කර ගෙන ගිය නීති විරෝධී දැල් යෙදා මසුන් මැරීමේ ජාවාරමක් වැටලීමට ගිය ජල ජීවී වගා සංවර්ධන අධිකාරියේ නිලධාරීන්ට එල්ල කරන ලද ප්‍රහාරයකින් තුවාල ලබා ඇති එක් නිලධාරියෙකු ප්‍රතිකාර සඳහා පදවිය දිසා රෝහලට ඇතුළත් කර ඇත. අද (22) දින දහවල් වැව තුළදී මෙම ප්‍රහාරය එල්ලවී ඇත. ප්‍රහාරයට ලක්ව ඇත්තේ මහකනදරාව ජල ජීවී වගා ව්‍යාපෘති නිලධාරී ඩී.ඩී.තිලකරත්න නම් අයෙකි. නීති විරෝධී දැල් යොදා ගනිමින් පදවිය වැවේ සිදු කරන බව කියන මසුන් මැරීමේ ජාවාරමක් වැටලීමට අද (22) දින ජල ජීවී වගා සංවර්ධන අධිකාරියේ නිලධාරීන් ගොස් ඇත. එම අවස්ථාවේදී මසුන් මැරීම සඳහා යොදා ගන්නා නීති විරෝධී දැල් තොගයක් පටවා ගත් කුඩා ප්‍රමාණයේ ලොරියක් පැමිණ ඇති අතර එම ලොරිය අත්අඩංගුවට ගැනීමට සුදානම් වන අවස්ථාවේදී ප්‍රහාරය එල්ලවූ බව සිද්ධියට මුහුණ දුන් නිලධාරීන් පවසයි. මෙම ප්‍රහාරයට සම්බන්ධ බව කියන හතර දෙනෙකුව පදවිය පොලීසිය විසින් අත්අඩංගුවට ගෙන ඇත. මෙම වැටලීම සඳහා ජල ජීවී වගා සංවර්ධන අධිකාරියේ සහකාර අධ්‍යක්ෂකවරයෙකු ඇතුළු කණ්ඩායමක් සහභාගි වී තිබේ.", "URL": "https://sinhala.adaderana.lk/news.php?nid=84694", "Category": null, "Parent URL": null}