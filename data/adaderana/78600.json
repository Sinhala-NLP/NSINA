{"Source": "Adaderana", "Timestamp": "October 11, 2017 12:37 pm", "Headline": "මිනිස් පරිභෝජනයට නුසුදුසු විෂ පොල් තෙල් දඹුල්ලෙන් රට පුරා බෙදයි", "News Content": "නැවත පරිභෝජනයට නොගතයුතු ඇසුරුම්වල( බැරල්වල) පොල්තෙල් සහ ෆාම් තෙල් ප්‍රවාහනය කිරීම ගබඩා කිරීම, අලෙවි කිරීම විශාල වශයෙන් රට පුරා සිදුකෙරෙන බවට වාර්තාවේ. මේ හේතුව නිසා ජනතාව සෞඛ්‍යමය ප්‍රශ්න රැසකට මූණ පෑමට සිදු වී ඇත. පාරිභෝගික අයිතීන් සුරැකීම සඳහා ඇති ආයතන මේ පිළිබඳ වගකීම ඉටු නොකිරීම නිසා ජනතාවට මේ තත්ත්වය උදා වී ඇති බව සමස්ත ලංකා ආපන ශාලා හිමියන්ගේ සංගමයේ ජාතික සංවිධායක අසේල සම්පත් මහතා පැවසීය.ශ්‍රී ලංකාවේ බොහෝ ප්‍රදේශ වලට ෆාම් තෙල් හා පොල් තෙල් ප්‍රවාහනය කරනු ලබන්නේ නොනිදන නගරය නමින් හඳුන්වන දඹුල්ල නගරයේ සිටය. මේ දිනවල දඹුල්ල නගරයේ බොහෝ තොග වෙ‍ෙළඳ සැල්වල මෙසේ මිනිස් පරිභෝජනයට නුසුදුසු බැරල් වල පොල්තෙල් ගබඩා කර ඇති අයුරු දක්නට ලැබේ. අසේල සම්පත් මහතා මාධ්‍යවේදීන්ට එම පොල් තෙල් බැරල් සහ බැරල් වල උඩ කොටසේ නැවත පාවිච්චියට නොගන්නා ලෙස අවවාදාත්මක සටහන් තබා ඇති ආකාරය පෙන්වන ලදී.මෙම පොල්තෙල් සහ ෆාම් තෙල් ගෙන්වන සහ ප්‍රවාහනය කරන පිරිස්ගෙන් මේ පිළිබඳව විමසීමේ දී ඔවුන් කියා සිටියේ විවිධ රසායනික ද්‍රව්‍ය යොදා බැරල් සුද්ද කරන බවයි. මෙසේ යොදන රසායනික ද්‍රව්‍ය කුමක් දැයි විමසීමේදී ඔවුහූ කිසිවක් ප්‍රකාශ නොකර සිටියහ. එමෙන්ම මෙම බැරල් තීන්ත දියකරන රසායනික ද්‍රව්‍ය එන බැරල් බවත් ඇතැම් ඒවා විදේශ රටවලින් විවිධ රසායනික ද්‍රව්‍ය ගෙන්වන බැරල් බවද ඔවුහූ පිළිගත්හ. මේ පිළිබඳ දඹුල්ල මහනගර සභාවේ නාගරික කොමසාරිස් රුවන් රත්නායක මහතාගෙන් අප කළ විමසීමේදී ඔහු කියා සිටියේ එවැනි සිද්ධියක් තමන් නොදන්නා බවත් එහෙත් කඩිනමින් මේ පිළිබඳ සොයා බලා වැටලීමක් කරන බවයි. දඹුල්ල මහනගර සභාවේ මහජන සෞඛ්‍ය පරීක්ෂකවරුන් ද කියා සිටියේ මෙම ස්ථානයේ ඇති බැරල් නැවත පාවිච්චියට හෝ ඒවායේ ඇති දෑ අඩුම තරමේ සමේ හෝ ගෑවිමට තරම්වත් නුසුදුසු බවට එම බැරල්වල සටහන් කොට තිබෙන බවය. කෙසේ වෙතත් ඇතැම් බැරල් වල එම අවවාදාත්මක ස්ටිකරය මකා දමා තිබෙන නිසා නීතිය ක්‍රියාත්මක කිරීමට නොහැකි බව මහජන සෞඛ්‍ය පරීක්ෂකවරුන්ගේ මතය විය. පාරිභෝගික සේවා අධිකාරියේ සභාපති හසිත තිලකරත්න මහතාගෙන් අප මේ පිළිබඳ විමසීමක් කළෙමු. ඒ මහතා කියා සිටියේ මෙම පොල්තෙල් ඇසුරුම් බැරල් පිළිබඳ ජනාධිපතිවරයාගේ පවා අවධානය යොමු වී මේ වන විට විශේෂ චක්‍රලේඛයක් නිකුත් කොට මේ ආකාරයෙන් පොල්තෙල් ළඟ තබා ගැනීම, ගබඩා කිරීම, අලෙවි කිරීම තහනම් කොට තිබෙන බවයි. කෙසේ වෙතත් නීතිය ක්‍රියාත්මක නොවීම පිළිබඳව තමන් සොයා බලන බවත් එසේම මෙය බරපතල වරදක් බවත් හෙතෙම සඳහන් කළේය.", "URL": "https://sinhala.adaderana.lk/news.php?nid=78600", "Category": null, "Parent URL": null}