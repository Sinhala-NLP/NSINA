{"Source": "Adaderana", "Timestamp": "September 16, 2014 08:19 pm", "Headline": " නොරොච්චෝලේ දෙවන සහ අවසන් අදියර බලගැන්වෙයි", "News Content": "නොරොච්චෝලේ ගල් අඟුරු විදුලි බලාගාරයේ දෙවන සහ අවසන් අදියර අද විවෘත කර තිබේ. ජනාධිපති ලේකම් කාර්යාලය හා නොරොච්චෝලේ අතර දුරස්ථව සම්බන්ධ කර ඇති ප්‍රකාශ තංතු ජාලයක් (ෆයිබර් ඔප්ටික් නෙට්වර්ක්) ඔස්සේ නොරොච්චෝලේ ලක්විජය විදුලි බලාගාරයේ අවසන් අදියර ජනාධිපති මහින්ද රාජපක්ෂ මැතිතුමා සහ චීන ජනාධිපති ෂී ජීන් පිං මැතිතුමා විසින් මෙලෙස බලගන්වන ලදී. ශ්‍රී ලංකාවේ එකම ගල් අඟුරු විදුලි බලාගාරයේ දෙවන අදියර ඉදිකිරීමේ කටයුතු 2010 මාර්තු මස ආරම්භ විය. මෙම අවසාන අදියර මගින් මෙගාවොට් 300 බැගින් විදුලි උත්පාදන යන්ත්‍ර දෙකකින් මෙගාවොට් 600 ක විදුලියක් උත්පාදනය කරන අතර විදුලි කුලුනු 234 ක් යොදා අධි බලැති විදුලි රැහැන් ඔස්සේ අනුරාධපුරය දක්වා සම්ප්‍රේක්ෂණය කරනු ලැබේ. මෙහි පළමු අදිය 2011 මාර්තු මාසලේ දී නිමකර ජනාධිපති රාජපක්ෂ මැතිතුමා අතින් ජනතා අයිතියට පත් කරන ලද අතර එමගින් මෙගාවොට් 300 ක විදුලි බලයක් ජනනය කොට නොරොච්චෝලේ බලාගාරයේ සිට වේයන්ගොඩ දක්වා සම්ප්‍රේෂණය කරයි. නොරොච්චෝලේ බලාගාරය විසින් දැන් මෙගාවොට් 900ක විදුලි බල ප්‍රමාණයක් ජනනය කරනු ලැබේ. විදුලි බල හා බලශක්ති අමාත්‍යංශය පෙන්වා දෙන පරිදි, 2011 ජූලි මාසලේ සිට 2013 දෙසැම්බර් මාසය දක්වා මෙම විදුලි බලාගාරය මගින් ආසන්න වශයෙන් ගිගා වොට් පැය 3,646 ක විදුලි බලයක් ජාතික විදුලිබල පද්ධතියට උත්පාදනය කර ඇත. එමගින් රටට ආසන්න වශලයන් රුපියල් බිලියන 65ක ඉතිරියක් සිදු වී තිබේ. චීන එක්සිම් බැංකුව මගින් ප්‍රදානය කරන ලද සහනදායි ණයක් මගින් මෙම ව්‍යාපෘතිය නිම කර ඇත.මෙම ව්‍යාපෘතියේ මුළු වියදම ඇමරිකානු ,ඩොලර් මිලියන 1,346 කි. පළමු අදියර සඳහා වියදම ඩොලර් මිලියන 455 ක් වූ අතර දෙවන අදියරේ වියදම ඩොලර් මිලියන 891කි.", "URL": "https://sinhala.adaderana.lk/news.php?nid=46116", "Category": null, "Parent URL": null}