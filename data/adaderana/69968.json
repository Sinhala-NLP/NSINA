{"Source": "Adaderana", "Timestamp": "February 22, 2017 03:31 pm", "Headline": "එල්.ටී.ටි.ඊ හිස් වැසුමක් ලන්ඩන් යවන්න හැදූ අය බන්ධනාගාරයට ", "News Content": "එල්.ටී.ටි.ඊ සංවිධානයේ නිල ලාංඡනය සහිත හිස් වැසුමක් ගුවන් තැපෑල මඟින් ලන්ඩන් නුවරට යැවීමට උත්සාහ කිරීමේ චෝදනාව මත අත්අඩංගුවට ගෙන සිටින සැකකරුවන් තිදෙනෙකු තවදුරටත් රක්ෂිත බන්ධනාගාර ගත කර තිබේ.අදාළ නඩුව අද(22) කැඳවූ අවස්ථාවේ කොළඹ අතිරේක මහේස්ත්‍රාත් අරුණි ආටිගල මහත්මිය අදාළ සැකකරුවන් මාර්තු මස 01 වන දා දක්වා රක්ෂීත බන්ධනාගාරගත කළ බව අද දෙරණ අධිකරණ වාර්තාකරු සඳහන් කළේය.සැකකරුවන් අතර එල්.ටී.ටී.ඊ සංවිධානයේ හිටපු බුද්ධි අංශ සාමාජිකයෙකු ද වන බව සඳහන්වේ.සැකකරුවන්ට එරෙහිව ත්‍රස්තවාදය වැළැක්වීමේ පනත යටතේ මෙම නඩුව පවත්වාගෙන යා නොහැකි බවට සැකකරුවන් වෙනුවෙන් පෙනී සිටි නීතිඥවරුන් ඉදිරිපත් කළ මූලික විරෝධතාවය අතිරේක මහේස්ත්‍රාත්වරිය විසින් ප්‍රතික්ෂේප කර තිබේ.නඩුව යළි මාර්තු මස 01 වන දා කැඳවීමට කොළඹ අතිරේක මහේස්ත්‍රාත් අරුණි ආටිගල මහත්මිය නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=69968", "Category": null, "Parent URL": null}