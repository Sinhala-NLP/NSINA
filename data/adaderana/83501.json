{"Source": "Adaderana", "Timestamp": "January 25, 2018 09:40 am", "Headline": "ඌව පළාත් අධ්‍යාපන ලේකම්වරිය සහ  6 ක් අද මානව හිමිකම් කොමිසමට ", "News Content": "ඌව පළාත් ප්‍රධාන අමාත්‍යවරයා විසින් බදුල්ල ප්‍රදේශයේ පාසලක විදුහල්පතිනියක දනගැස්වූ බව කියන සිද්ධිය සම්බන්ධයෙන් ශ්‍රී ලංකා මානව හිමිකම් කොමිෂන් සභාව සිදුකරන විභාගය මේ වන විට පැවැත්වේ. එම කොමිසමට ලැබුණු පැමිණිලිවලට අනුව සිදුකෙරෙන මෙම විභාගය පෙරවරු 10.00ට මානව හිමිකම් කොමිෂන් සභාවේ පරික්ෂණ හා විමර්ශන අධ්‍යක්ෂකවරයා ඉදිරියේ ආරම්භ වී ඇති බව වාර්තා වේ. ඒ සඳහා පළාත් අධ්‍යාපන බලධාරින් ඇතුළු වගඋත්තරකරුවන් 07 දෙනෙකුට අද මානව හිමිකම් කොමිසම හමුවේ පෙනී සිටින ලෙස දැනුම් දී තිබිණි. ඒ අනුව ඌව පළාත් අධ්‍යාපන ලේකම්, ඌව පළාත් අධ්‍යාපන අධ්‍යක්ෂක, බදුල්ල කලාප අධ්‍යාපන අධ්‍යක්ෂ, බදුල්ල මූලස්ථාන පොලිස් පරික්ෂක සහ ඌව පළාත් සභා කාර්යය මණ්ඩල සාමාජිකයින් තිදෙනෙකු කොමිසම හමුවට පැමිණ ඇති බව අද දෙරණ වාර්තාකරු සඳහන් කළේය. මීට අමතරව වින්දිත පාර්ශවය ලෙස බදුල්ල දෙමළ බාලිකා මහා විද්‍යාලයේ විදුහල්පතිනිය මෙන්ම පැමිණිලි පාර්ශවය ද කොමිෂන් සභාව වෙත කැඳවා තිබේ.", "URL": "https://sinhala.adaderana.lk/news.php?nid=83501", "Category": null, "Parent URL": null}