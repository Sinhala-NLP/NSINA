{"Source": "Adaderana", "Timestamp": "April 26, 2016 12:51 pm", "Headline": "GSP සහන දෙන්න ස්වීඩනයෙන් උපරිම සහය", "News Content": "ජී.එස්.පී.ප්ලස් සහනය නැවත ශ්‍රී ලංකාවට ලබාදීමට ස්වීඩන් රජයේ උපරිම සහය ලබාදෙන බව ස්වීඩන් විදේශ කටයුතු අමාත්‍ය මාග්‍රට් වෝල්ස්ටෝම් මහත්මිය පවසයි.දිවයිනට පැමිණ සිටින ස්වීඩන් විදේශ කටයුතු ඇමතිවරිය ජනාධිපති මෛත්‍රීපාල සිරිසේන මහතා හමුවු අවස්ථාවේ මේ බව ප්‍රකාශ කළ බව ජනාධිපති මාධ්‍ය අංශය පැවසුවේය.ශ්‍රී ලංකාව සහ ස්වීඩනය අතර ද්වීපාර්ශවික සබඳතා තවදුරටත් ශක්තිමත් කරගැනීම පිළිබඳ මෙහිදි දීර්ඝ වශයෙන් සාකච්ඡා වී ඇති අතර ශ්‍රී ලංකාවේ සංවර්ධන කටයුතු වෙනුවෙන් ස්වීඩන් රජය ලබාදී ඇති සහයෝගය පිළිබඳව ජනාධිපතිවරයා ස්තූතිය පළ කර තිබේ.ශ්‍රී ලංකාවේ වකුගඩු නිවාරණය වෙනුවෙන් අවශ්‍ය පර්යේෂණ කටයුතු සඳහා ස්වීඩන් රජයේ සහය ලබාදෙන ලෙස ජනාධිපතිවරයා මෙහිදී ස්වීඩන් විදේශ කටයුතු අමාත්‍යවරියගෙන් ඉල්ලීමක් කර ඇති අතර ඊට ඇය එකඟතාව පළ කර ඇති බව සඳහන්ය. ශ්‍රී ලංකාවේ පවතින ආයෝජන අවස්ථා සඳහා එක්වන ලෙස ස්වීඩන් ආයෝජකයින්ට ආරාධනා කරන බව සඳහන් කළ ජනාධිපතිවරයා ඒ සඳහා අවශ්‍ය පහසුකම් සැළසීමට ද සූදානම් බව ප්‍රකාශ කර තිබේ. රටේ ජනතාවගේ ප්‍රජාතන්ත්‍රවාදය සහ නිදහස් තහවුරු කරමින් පශ්චාත් යුධ සමයේ ඉටුකළ යුතු වගකීම් ඉටුකිරීමට රජය ගෙන යන වැඩපිළිවෙළ මෙහිදී ස්වීඩන් විදේශ කටයුතු ඇමතිවරියගේ ඇගයීමට ලක්වු බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=59520", "Category": null, "Parent URL": null}