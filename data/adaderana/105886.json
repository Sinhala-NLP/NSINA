{"Source": "Adaderana", "Timestamp": "March 11, 2019 04:55 pm", "Headline": "මහ මැතිවරණය අදියර 7කින් පැවැත්වෙන බවට නිවේදනයක්", "News Content": "ඉන්දියානු මහ මැතිවරණය එලැඹෙන අප්‍රේල් සහ මැයි මාසය අතරතුර අදියර 7කින් පැවැත්වෙන බව එරට මැතිවරණ කොමිසම නිවේදනය කර තිබේ. ඒ අනුව, නව ලෝක් සභාව හෙවත් පාර්ලිමේන්තුවේ පහළ මන්ත්‍රී මණ්ඩලය පත්කර ගැනීම සඳහා වන මැතිවරණය අප්‍රේල් 11දා සිට මැයි 19දා දක්වා පැවැත්වීමට නියමිත අතර, ඡන්ද ගණන් කිරීම මැයි 23දා සිදුවනු ඇති. මෙවර මැතිවරණය වෙනුවෙන් ඡන්ද දායකයන් මිලියන 900ක් ලියාපදිංචි වී ඇති අතර, ලොව පැවැත්වෙන විශාලතම ඡන්ද විමසීම මෙය බවත් සඳහන්. අගමැති නරේන්ද්‍ර මෝදි නියෝජනය කරන භාරතීය ජනතා පක්ෂය, ප්‍රධාන විපක්ෂය වන කොංග්‍රසය සහ සෙසු පක්ෂ සමඟ තරගයක් ලබාදීමට මෙවර සූදානමින් සිටියි. ඉන්දියාවේ ජනාකීර්ණම ප්‍රාන්තය ලෙස සැලකෙන උත්තර් ප්‍රාන්තය මැතිවරණ වලදී තීරණාත්මක ප්‍රාන්තයක් ලෙසයි සැලකෙන්නේය. මේ හේතුවෙන් ප්‍රබල කලාපීය දේශපාලන පක්ෂ දෙකක් උත්තර් ප්‍රාන්තයේදී ඒකාබද්ධ සන්ධානයක් ලෙස භාරතීය ජනතා පක්ෂයට එරෙහිව තරගවදිනු ඇති බව විදෙස් වාර්තා සඳහන් කරන්නේය. පහළ මන්ත්‍රී මණ්ඩලය සඳහා මන්ත්‍රී ආසන 543ක් පවතින අතර, ඕනෑම පක්ෂයක් හෝ සන්ධානයකට රජයක් පිහිටුවීම සඳහා අවම වශයෙන් මන්ත්‍රී ධුර 272ක් අවශ්‍ය බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105886", "Category": null, "Parent URL": null}