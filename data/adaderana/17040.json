{"Source": "Adaderana", "Timestamp": "June 27, 2011 04:56 pm", "Headline": "මුල් ගලට ලක්ෂ 40 යි-ඊට පසු එක කළු ගලක්වත් නෑ", "News Content": "ඉදිරි සති කිහිපය ඇතුළත යළි ඉන්ධන මිල ඉහළයාමේ අවදානමක් ඇති බව එක්සත් ජාතික පක්ෂය පවසයි. ඉන්ධන මිල වැඩිවන විට සියලුම භාණ්ඩ හා සේවාවල මිල ඉහළයාම වළක්වනු නොහැකි බව ආණ්ඩුව විසින් මීට පෙරාතුව ප්‍රකාශ කළ බවත්,ඒ අනුව ඉදිරියේදී තව තවත් භාණ්ඩ හා සේවාවල මිල ගණන් ඉහළ යනු ඇති බවත් එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. ජනතාවට දැරිය නොහැකි තරම් මිලකට ඉන්ධන මිල ඉහළ යන්නේ ලෝක වෙළඳපොළේ ඉන්ධන මිල ඉහළයාම නිසා නොව ආණ්ඩුවට නිසි කළමනාකාරිත්වයක් නොමැති නිසා බව ඔහු කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. ලෝක වෙළඳපොළේ බොර තෙල් බැරලයක මිල පවතින්නේ ඩොලර් 98-102 ක් අතර බවත්,පෙට්‍රල් බැරලයක මිල පවතින්නේ ඩොලර් 116 ක බවත්,ඩීසල් බැරලයක මිල පවතින්නේ 126 ක බවත්,ගුවන් යානා ඉන්ධන මිල පවතින්නේ බැරලයක් ඩොලර් 105 ක මට්ටමේ බවත් හෙතෙම අවධාරණය කළේය. ඉන්ධන මිල සහනදායි මට්ටමක පවත්වාගෙන යාම සඳහා නව තෙල් පිරිපහදුවක අවශ්‍යතාවය තම පක්ෂය විසින් දිගින් දිගටම පෙන්වාදීමෙන් අනතුරුව 2008 වසරේදී ඉරාන ජනාධිපතිවරයා හා එක්ව ජනාධිපති මහින්ද රාජපක්ෂ මහතා විසින් ලක්ෂ 40 ක වියදමක් දරා නව තෙල් පිරිපහදුවක් ස්ථාපිත කිරීම සඳහා මුල්ගල තැබූ බවද මන්ත්‍රීවරයා සිහිපත් කළේය. 2010 වන විට නව තෙල් පිරිපහදුවේ නිෂ්පාදන කටයුතු දැක බලාගන්නට හැකිවෙන බවට රජය විසින් අනාවැකි පළ කළ බවත්,ඒ සඳහා ඩොලර් මිලියන 1600 ක මුදල් ඇස්තමේන්තු කළ බවත් ගයන්ත කරුණාතිලක මහතා පෙන්වා දුන්නේය. එසේ වුවද මේවන විට රජයට ඒ වෙනුවෙන් රුපියලක්වත් වෙන් කිරීමට හැකිවී නැතැයිද ඒ නිසාම තැබූ මුල් ගලට අමතරව එක කළු ගලක් වත් තබා නැතැයිද,එක තෙල් නළයක්වත් සවිකර නැතැයිද,එක් ඇණයක්වත් ඒ වෙනුවෙන් ගෙනවිත් නැතැයිද ඔහු අවධාරණය කළේය.", "URL": "https://sinhala.adaderana.lk/news.php?nid=17040", "Category": null, "Parent URL": null}