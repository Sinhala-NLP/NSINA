{"Source": "Adaderana", "Timestamp": "March 29, 2019 07:36 pm", "Headline": "මාලිංගගේ පන්දු යැවීම හමුවේ විනිසුරුගේ අතපසු වීම", "News Content": "ඉන්දීය ප්‍රිමියර් ලීග් ක්‍රිකට් තරගාවලියේ මුම්බායි ඉන්දියන්ස් කණ්ඩායම සහ රෝයල් චැලෙන්ජර්ස් බැංගලෝර් කණ්ඩායම අතර ඊයේ පැවැති තරගයේ අවසන් පන්දුවාරයේ ලසිත් මාලිංග යැවූ අවසන් පන්දුව නිපන්දුවක් ලෙස සංඥා නොකිරීම බොහෝ දෙනෙකුගේ අවධානයටත් දෝෂ දර්ශනයටත් ලක්ව තිබේ. කෙසේ වෙතත් එම තරගයේ ජය හිමි වුණේ මුම්බායි ඉන්දියන්ස් කණ්ඩායමටයි. බැංගලෝර් නුවර දී ඊයේ පැවති තරගයේ ප්‍රථමයෙන් පන්දුවට පහරදුන් මුම්බායි කණ්ඩායම පන්දුවාර 20 අවසානයේ කඩුළු 8ක් දැවී ලකුණු 187ක් රැස් කළ අතර පිළිතුරු ලෙස බැංගලෝර් කණ්ඩායම පන්දුවාර 20 අවසානයේ කඩුළු 5ක් දැවී රැස් කළේ ලකුණු 181ක් පමණයි. ජයග්‍රහණය සඳහා බැංගලෝර් කණ්ඩායමට ලකුණු 17ක් අවශ්‍ය වූ අතර තරගයේ අවසන් පන්දුවාරය යැවීමේ වගකීම ලසිත් මාලිංගට පැවරුණා. එහි අවසන් පන්දුව වන විට ජයග්‍රහණය සඳහා බැංගලෝර් ක්‍රීඩකයින්ට ලකුණු 7ක් රැස් කරගත යුතු වූ අතර මාලිංග යැවූ අවසන් පන්දුවට ලකුණු ලබා ගැනීමට නොහැකි වූවත් පුනරූපන වලින් පෙනී ගියේ මාලිංග සීමා ඉර පසුකර ගොස් එම පන්දුව යොමු කර ඇති බවයි. නමුත් ප්‍රධාන විනිසුරු එය නිපන්දුවක් ලෙස සංඥා නොකිරීම හේතුවෙන් තරගයේ ජයග්‍රහණය මුම්බායි පිලට හිමිවුණා. කෙසේ වෙතත් තරගයෙන් අනතුරුව බැංගලෝර් නායක විරාත් කෝලි ප්‍රධාන විනිසුරුවරයා නිපන්දුව සංඥා නොකිරීම දැඩි දෝෂදර්ශණයට ලක් කළා.", "URL": "https://sinhala.adaderana.lk/news.php?nid=106998", "Category": null, "Parent URL": null}