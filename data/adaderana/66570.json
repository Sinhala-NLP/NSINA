{"Source": "Adaderana", "Timestamp": "November 30, 2016 11:48 am", "Headline": " බියගම කලහ කළ අයට වැඩ වරදියි", "News Content": "බියගම, මාවරමණ්ඩිය බහුකාර්යය ගොඩනැගිල්ල විවෘත කිරීමට නියමිතව තිබු අවස්ථාවේ එම ස්ථානයට කඩා වැදී කඩාකප්පල්කාරී ලෙස හැසිරුණු පුද්ගලයින්ට එරෙහිව දැඩි නීතිමය ක්‍රියාමාර්ග ගන්නා බව රජය පවසයි. නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව පවසන්නේ පසුගිය 28 වැනිදා අමාත්‍ය ෆයිසර් මුස්තාෆා, රාජ්‍ය අමාත්‍ය රුවන් විජේවර්ධන, බස්නාහිර පළාත් ප්‍රධාන අමාත්‍ය ඉසුර දේවප්‍රිය යන මහත්වරුන් ඇතුළු පිරිසකගේ සහභාගීත්වයෙන් අදාළ ගොඩනැගිල්ල විවෘත කිරීමට නියමිතව තිබු බවයි.කෙසේවෙතත් එම ස්ථානයට බලහත්කාරයෙන් කඩාවැදුණු බියගම ප්‍රාදේශීය සභාවේ හිටපු සභාපතිවරයා ඇතුළු මන්ත්‍රීවරුන් කිහිපදෙනෙකු කිසිඳු වගවිභාගයකින් තොරව අදාළ ගොඩනැගිල්ල විවෘත කිරීමට උත්සාහ කළ බව ප්‍රවෘත්ති දෙපාර්තමේන්තුව පවසයි.ප්‍රාදේශීය සභාව විසුරුවා හැර ඇති අවස්ථාවක පරිශ්‍රයට ඇතුළු වී නොසන්සුන්කාරී තත්ත්වයක් ඇති කළ එම පිරිසට එරෙහිව පොදු දේපල විෂයෙහි අනර්ථයක් සිදුකිරීම, අයුතු ජනරාශිය හා රජයේ නිලධාරීන්ගේ රාජකාරියට බාධා කිරීම යන කරුණුවලට අදාළව පොලීසිය විසින් නීතිය ක්‍රියාත්මක කරනු ඇති බව අදාළ නිවේදනයේ දැක්වෙයි.ජනතාවගෙන් ප්‍රතික්ෂේප වී සිටින මෙම දේශපාලනඥයින් රටේ නීතිය ආධිපත්‍ය බිඳ වැටී ඇති බව කියමින් රට තුළ නීති විරෝධී කැළඹීම් ඇති කිරීමට උත්සාහ කරන බව රජයේ ප්‍රවෘත්ති දෙපාර්තමේන්තුව පෙන්වාදී තිබේ.තම පහත් දේශපාලන භාවිතාවන් මුදුන් පමුණුවා ගැනීම සඳහා බියගම මාවරමණ්ඩියේදී මෙන්ම වෙනත් ඕනෑම අවස්ථාවකදී නොසන්සුන්කාරී සහ කැළඹිලි සහගත තත්ත්වයන් රට තුළ නිර්මාණය කිරීමට ක්‍රියාකරන පිරිස් සම්බන්ධයෙන් නීතිය දැඩිව ක්‍රියාත්මක කරන ලෙස පොලීසිය ඇතුළු නීතිය ක්‍රියාත්මක කරන ආයතන වෙත රජය නියෝග කර ඇති බව අදාළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=66570", "Category": null, "Parent URL": null}