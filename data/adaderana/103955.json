{"Source": "Adaderana", "Timestamp": "February 9, 2019 08:03 am", "Headline": "අනතුරකින් අයෙක් මරුට-දෙදෙනෙක් රෝහලට", "News Content": "ත්‍රී රෝද රථයක් සහ කැබ් රථයක් මුහුණට මුහුණ ගැටීමෙන් සිදුවී ඇති අනතුරකින් එක් අයෙකු මිය ගොස් දෙදෙනෙකු තුවාල ලබා ප්‍රතිකාර සඳහා රෝහල් ගත කර ඇති බව පුත්තලම පොලීසිය පවසයි. ඊයේ(08) රාත්‍රී 9.00ට පමණ පුත්තලම - හලාවත මාර්ගයේ තිල්අඩිය - රත්මල්යාය ප්‍රදේශයේදී මෙම අනතුර සිදුවී ඇත. අනතුරින් මිය ගොස් ඇත්තේ පුත්තලම - තිල්අඩිය, අර්ෆා නගර් පදිංචිව සිටි ෆාරුක් මොහොමඩ් නෂ්කීම් නම් වයස අවුරුදු 20ක අයෙකි. ඔහු අනතුරට පත්ව ඇති ත්‍රී රෝද රථයේ රියදුරු ලෙස හඳුනාගෙන තිබේ. තුවාල ලබා පුත්තලම මූලික රෝහලට ඇතුළත් කරන ලද ත්‍රී රෝද රථයේ ගමන් කරමින් සිටි දෙදෙනෙකු වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා ඇත. අනතුරට පත්ව ඇති ත්‍රී රෝද රථය පුත්තලම දෙස සිට හලාවත දෙසට ගමන් කරමින් සිට ඇත. එම ත්‍රී රෝද රථය වෙනත් වාහනයක් පසුකර යාමට උත්සාහ කරන විට ඉදිරියෙන් පැමිණ ඇති කැබ් රථයක මුහුණට මුහුණ ගැටී ඇති බව පොලීසිය පවසයි. කැබ් රථය පොලිස් බාරයට ගෙන ඇති අතර, එය පැදවූ රියදුරුව අත්අඩංගුවට ගෙන තිබේ. පුත්තලම පොලීසියේ රථ වාහන අංශය වැඩිදුර විමර්ශණ කටයුතු සිදු කරයි.", "URL": "https://sinhala.adaderana.lk/news.php?nid=103955", "Category": null, "Parent URL": null}