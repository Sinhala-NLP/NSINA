{"Source": "Adaderana", "Timestamp": "May 22, 2018 02:46 pm", "Headline": "විපතට පත්වූවන්ට සහන දෙන්න අවශ්‍ය තරම් මුදල් වහාම නිකුත් කරන්නැයි භාණ්ඩාගාරයට උපදෙස් ", "News Content": "විපතට පත්වූවන්ට සහන සැලසීම සඳහා අවශ්‍ය තරම් මුදල් වහා නිකුත් කරන්නැයි මුදල් හා ජනමාධ්‍ය අමාත්‍ය මංගල සමරවීර මහතා විසින් අද(22) දිනයේ දී මහා භාණ්ඩාගාරය වෙත උපදෙස් ලබා දී තිබේ. මුදල් හා ජනමාධ්‍ය අමාත්‍යාංශය විසින් නිවේදනයක් නිකුත් කරමින් මේ බව සඳහන් කර ඇත. මේ දිනවල පවත්නා අධික වර්ෂාව හා ඒ හේතුවෙන් ඇතිවූ ජල ගැල්මෙන් පීඩාවට පත්ව සිටින ජනතාවට සහන සැලසීමට හැකිවන පරිදි අවශ්‍ය තරම් මුදල් ඉතා ඉක්මනින් ලබා දෙන ලෙස අමාත්‍යවරයා මෙහිදී මහා භාණ්ඩාගාරයේ නිලධාරීන් වෙත දැනුම් දී ඇත. මේ අනුව මෙම ස්වභාවික ආපදාවෙන් විපතට පත්වූ ජනතාවට දිස්ත්‍රික්ක මට්ටමින් සහන ලබාදීම සඳහා ආපදා කළමනාකරණ මධ්‍යස්ථානය හා දිසාපතිවරුන්ගෙන් ලැබෙන ඉල්ලීම් පරිදි අදාළ අංශ වෙත වහාම මුදල් නිකුත් කිරීමට කටයුතු කර ඇතැයි මුදල් හා ජනමාධ්‍ය අමාත්‍යාංශයේ ලේකම් ආචාර්ය ආර්.එච්.එස්. සමරතුංග මහතා පවසයි.", "URL": "https://sinhala.adaderana.lk/news.php?nid=89610", "Category": null, "Parent URL": null}