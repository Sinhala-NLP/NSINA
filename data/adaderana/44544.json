{"Source": "Adaderana", "Timestamp": "July 9, 2014 03:30 pm", "Headline": "ආණ්ඩුව පතෝල කරලක් වගේ - අපි ඇමතිට  මල පනිනවා දැක්කා", "News Content": "සෞඛ්‍ය අමාත්‍ය මෛත්‍රිපාල සිරිසේන මහතා රාජකාරිය නිසි ලෙස ඉටු නොකරන බවත්, ඔහුට ඇත්තේ අගමැතිවීමේ සිහිනය බවත්, එ.ජා.ප. පාර්ලිමේන්තු මන්ත්‍රී පී. හැරිසන් මහතා පවසයි. එසේම පසුගිය දිනක එ.ජා.ප. නිරීක්ෂණ කණ්ඩායම විසින් රෝහල් පරීක්ෂා කිරීමට යෑමේදී අමාත්‍ය මෛත්‍රිපාල සිරිසේන මහතාට මල පැනපු හැටි හොඳින් දුටු බවත්, මේ වන විට ලංකාව තුළ රෝහල් ඇත්තේ එවාට පැමිණෙන රෝගීන්ගේ නම් ලේඛනගත කිරීමට පමණක් බවත් ඒ මහතා සඳහන් කරයි. තවද මේ වන විට රෝහල් වල ඖෂධ හිඟයක් පවතින බවත්, ඒවායෙහි වෙනත් පහසුකම් පවා නොමැති බවත්, අද(09) කොළඹ පැවති මාධ්‍ය හමුවකදී ඔහු සඳහන් කළේය. එසේම ආණ්ඩුවත් මේ වන විට පතෝල කරලක් වගේ බවත්, මේ දිනවල වෙළඳපොළේ අඩුම මිලට ගත හැකි වන්නේ පතෝල පමණත් බවත් ඒ මහතා එහිදී අවධාරණය කර සිටියේය. එසේම පවතින ආණ්ඩුව යටතේ තුන්වේල ආහාරයට ගෙන ජීවත් වීමට නොහැකි තත්ත්වයක් ජනතාවට උද්ගත වී ඇති බවත්. මේ ආණ්ඩුව යටතේ වැඩි දිනක් යෑමට පෙර ජනතාවට පොලවේ ඇති පස් කෑමට සිදුවනු ඇති බවත්, ඒ මහතා එහිදී කියා සිටියේය. රට පුරා වකුගඩු රෝගය පැතිරී යන බවත්, සෞඛ්‍ය අමාත්‍ය මෛත්‍රිපාල සිරිසෙන මහතා ජීවත් වෙන පොලොන්නරුව රෝහලටවත් වකුගඩු ඒකකයක් නොමැති බවත් පී. හැරිසන් මහතා පෙන්වා දුන්නේය. මේ වන විට ලෝකයේ කිරිපිටි මිල සීඝ්‍රයෙන් අඩු වන බවත්, නමුත් ලංකාවේ කිරිපිටි මිල දවසින් දවස වැඩි වන බවත්, හෙතෙම වැඩිදුරටත් එහිදී සඳහන් කළේය.", "URL": "https://sinhala.adaderana.lk/news.php?nid=44544", "Category": null, "Parent URL": null}