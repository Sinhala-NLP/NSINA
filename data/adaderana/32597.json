{"Source": "Adaderana", "Timestamp": "March 21, 2013 08:41 am", "Headline": "7වැනි දරු ප්‍රසූතියට ගිය මව අතුරුදහන් - දරුවන් 6ක් පරිවාසයට", "News Content": "දෙමාපිය රැකවරණය අහිමි වී සිටි එකම පවුලේ ළමුන් 6 දෙනෙකු කහවත්ත ප්‍රදේශයේ ළමා නිවාසයකට භාරදී තිබේ. කෙහෙල්වත්ත, පොතුපිටිය ප්‍රදේශයේ පදිංචි පවුලක වයස අවුරුදු 2 ත් 14ත් අතර පිරිමි ළමුන් 5 දෙනෙකු සහ එක් ගැහැණු ළමයෙකු මෙලෙස මව්පිය රැකවරණය අහිමිව සිටි බව රක්වාන පොලීසිය සඳහන් කළේය. ළමුන් 6 දෙනෙකුගෙන් යුත් මෙම පවුලේ 7 වන දරුවා ප්‍රසූතිය සඳහා මව පසුගිය 5 වන දින රෝහල් ගත වීම සඳහා නිවසින් බැහැරව ගොස් ඇත. පසුව ස්වාමිපුරුෂයා ද නිවසින් බැහැරව ගොස් ඇති අතර මෙතෙක් ඔවුන් දෙදෙනා පිළිබඳව කිසිදු තොරතුරක් නොමැති බව රක්වාන පොලීසිය සඳහන් කළේය. අදාළ නිවසේ සිටි ළමුන් 6 දෙනා රක්වාන පොලීසිය විසින් මහේස්ත්‍රාත් අධිකරණයට ඉදිරිපත් කිරීමෙන් අනතුරුව කහවත්ත ප්‍රදේශයේ ළමා නිවාසයක පරිවාස භාරයට පත් කර තිබේ.", "URL": "https://sinhala.adaderana.lk/news.php?nid=32597", "Category": null, "Parent URL": null}