{"Source": "Adaderana", "Timestamp": "March 12, 2011 10:29 am", "Headline": "කොළඹ මහනගර සභාවේ කුණු ඉවත් කිරීමේ ගිවිසුම් 02 ක් අවලංගුයි", "News Content": "කොළඹ නගරයේ කැළි කසල ඉවත් කිරීම සඳහා කොළඹ මහනගර සභාව පෞද්ගලික සමාගම් සමග අත්සන් කර තිබූ ගිවිසුම් 02 ක් ශ්‍රේෂ්ඨාධිකරණය අවලංගු කර තිබේ. අදාළ ගිවිසුම් අවලංගු කරන්නැයි ඉල්ලා අමාත්‍ය වාසුදේව නානායක්කාර මහතා ඇතුළු 17 දෙනෙකු ඉදිරිපත් කළ පෙත්සමක් දීර්ඝ ලෙස විභාග කිරීමෙන් අනතුරුව ශ්‍රේෂ්ඨාධිකරණය මෙම නියෝගය නිකුත් කර ඇති බව සඳහන්ය. කොළඹ මහ නගර සභාව අත්සන් කර ඇති අදාළ ගිවිසුම් හරහා බ්ලූමැන්ඩල් ප්‍රදේශයේ අනවශ්‍ය ලෙස කුණු කන්දක් නිර්මාණය වූ බව එම පෙත්සම් වලින් චෝදනා කර තිබුණි. එබැවින් එතුළින් නගරවාසීන්ගේ මූලික අයිතිවාසිකම් උල්ලංඝණය වන බව ද පෙත්සම්වලින් පෙන්වා දී තිබුණි. එම කරුණු සලකා බැලූ අධිකරණය අදාළ ගිවිසුම් අවලංගු කළ අතර මධ්‍යම පරිසර අධිකාරියේ අධීක්ෂණය යටතේ කැළිකසල ඉවත් කිරීමේ කාර්යය වර්තමානයේ සිදුකරන ආකාරයට අඛණ්ඩව සිදුකරන ලෙස ද නියෝග කරනු ලැබීය.", "URL": "https://sinhala.adaderana.lk/news.php?nid=14794", "Category": null, "Parent URL": null}