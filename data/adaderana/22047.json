{"Source": "Adaderana", "Timestamp": "February 12, 2012 12:08 pm", "Headline": "ඇමති තොණ්ඩමාන්ටත් ඉන්දියාවේදී විරෝධතා-රහසේම හෝටලයෙන් පිටමං", "News Content": "පශු සම්පත් අමාත්‍ය ආරුමුගම් තොණ්ඩමාන් මහතාට දකුණු ඉන්දීය විරෝධතා හේතුවෙන් තමන් නවාතැන් ගෙන සිටි හෝටලයෙන් පිටමංවීමට සිදුව ඇති බව ඉන්දීය මාධ්‍ය වාර්තා කරයි. අමාත්‍යවරයා ඉන්දියාවේ කොයම්බතුර් ප්‍රදේශයේ හෝටලයක නවාතැන් ගෙන සිටියදී නාම්තම්ලර් පක්ෂයේ ක්‍රියාකාරීන් පිරිසක් පැමිණ එකී හෝටලය වටලා අමාත්‍යවරයාටත් ශ්‍රී ලංකා ආණ්ඩුවටත් එරෙහිව විරෝධතා සටන්පාඨ කියමින් උද්ඝෝෂණයක නිරතවී තිබේ. මෙම විරෝධතා හේතුවෙන් අමාත්‍යවරයා පසුව චෙන්නායි ප්‍රදේශයට පිටත්ව ඇති බව එරට පොලීසිය සඳහන් කරයි. අමාත්‍යවරයා අදාළ හෝටලයේ නවාතැන්ගෙන සිටින බව තහවුරු වූ පසු විරෝධතාකරුවන් එම හෝටලය වැටලීමට කටයුතු කර ඇති අතර එහි ප්‍රධාන ගේට්ටුවෙන් ඇතුළට පැනීමට පවා උත්සාහ ගෙන ඇති බව පී.ටී.අයි පුවත් සේවය වාර්තා කරයි. එසේ වුවද එකී උත්සාහයන් ව්‍යර්ථ කළ බවත්,සිද්ධිය සම්බන්ධයෙන් 15 දෙනකු අත්අඩංගුවට ගෙන ඇති බවත් එරට පොලීසිය පෙන්වා දී තිබේ. මීට ප්‍රථම ඇමතිනී නිරූපමා රාජපක්ෂ මහත්මිය‍‍ගේ සැමියා වන තිරුකුමාරන් නඩේෂන් මහතාට පසුගිය ජනවාරි මස 10 වන දින මෙවැනි අත්දැකීමකට මුහුණදෙන්නට සිදුවූ අතර පශු සම්පත් අමාත්‍ය ආරුමුගම් තොණ්ඩමාන් අමාත්‍යවරයාගේ ඥාති පුත්‍රයකු වන ඌව පළාත් අමාත්‍ය සෙන්දිල් තොණ්ඩමාන් මහතාට දකුණු ඉන්දියානු කෝවිලකදී එරට දේශපාලන ක්‍රියාධරයින් පිරිසක් විසින් හිරිහැර කරන ලද සිදුවීමක් එම මාසයේම 29 වන දින වාර්තා විය.", "URL": "https://sinhala.adaderana.lk/news.php?nid=22047", "Category": null, "Parent URL": null}