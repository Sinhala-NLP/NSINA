{"Source": "Adaderana", "Timestamp": "June 13, 2017 07:47 am", "Headline": "තැපැල් වෘත්තීය සමිති වර්ජනය ක්‍රියාත්මකයි", "News Content": "ඉල්ලීම් කිහිපයක් මුල් කරගනිමින් තැපැල් වෘත්තීය සමිති වැඩ වර්ජනයක් ආරම්භ කර තිබේ.ඊයේ(12) මධ්‍යම රාත්‍රී සිට පැය 48ක කාලයක් මෙම වර්ජනය ක්‍රියාත්මක කරන බව ඒකාබද්ධ තැපැල් වෘත්තීය සමිති පෙරමුණේ සම කැඳවුම්කරු චින්තක බණ්ඩාර මහතා සඳහන් කළේය.වැඩ වර්ජනය සඳහා තැපැල් දෙපාර්තමේන්තුවේ සියලුම වෘත්තිය සමිති සහය පළ කර ඇති බව චින්තක බණ්ඩාර මහතා සඳහන් කළේය. කෙසේවෙතත් ඊයේ(12) මධ්‍යම රාත්‍රී සිට ක්‍රියාත්මක වන පරිදි සියලුම කාර්යය මණ්ඩලවල නිවාඩු අවලංගු කිරීමට තැපැල් දෙපාර්තමේන්තුව තීරණය කර තිබේ. තැපැල්පති රෝහණ අබේරත්න මහතා සඳහන් කළේ අත්ය්වශ්‍ය රාජකාරී ඉටුකිරීම බිද වැටිය හැකි බැවින් මෙම තීරණය ගත් බවය. නිවාඩු අවලංගු කළ ද එය වර්ජනයට බාධාවක් නොවන බව ඒකාබද්ධ තැපැල් වෘත්තීය සමිති පෙරමුණේ සම කැඳවුම්කරු චින්තක බණ්ඩාර මහතා සඳහන් කළේය.තැපැල් වෘත්තීය සමිති ආරම්භ කර ඇති මෙම වර්ජනය අසාධාරණ වර්ජනයක් බව තැපැල් හා මුස්ලිම් ආගමික අමාත්‍ය එම්.එච්.අබ්දුල් හලීම් මහතා සඳහන් කළේය.", "URL": "https://sinhala.adaderana.lk/news.php?nid=74165", "Category": null, "Parent URL": null}