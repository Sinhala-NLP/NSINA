{"Source": "Adaderana", "Timestamp": "July 14, 2010 10:28 am", "Headline": "අඟුලාන ඝාතන සැකකාර පොලිස් නිලධාරීන් විවෘත අධිකරණයට", "News Content": "අඟුලාන ද්විත්ව මිනිස් ඝාතනයට සම්බන්ධ විත්තිකාර පොලිස් නිලධාරීන් සිව් දෙනා මේ මස 20 වන දින විවෘත අධිකරණයට ඉදිරිපත් කරන්නැයි ත්‍රිපුද්ගල මහාධිකරණ විනිසුරු මඩුල්ල නියම කර තිබේ. මෙම නඩුව විශේෂ ජාතික වැදගත්කමක් සහිත නඩුවක් සේ සලකා ජූරි සභාවක් නොමැති ත්‍රිපුද්ගල විශේෂ මහාධිකරණ විනිසුරු මඩුල්ලක් යටතේ විභාග කිරීමට අගවිනිසුරුවරයා තීරණය කර ඇති බව සඳහන්ය. ඒ අනුව දැනට රක්ෂිත බන්ධනාගාරයේ පසුවන සැකකරුවන් සිව් දෙනා ලබන 20 වන දින අධිකරණය හමුවට ඉදිරිපත් කර ලෙස අදාළ විනිසුරු මඩුල්ල විසින් බන්ධනාගාර අධිකාරිවරයාට නියෝග කර ඇත. පසුගිය අගෝස්තු මාසයේ අඟුලාන ප්‍රදේශයේ තරුණයින් දෙදෙනෙකු පැහැර ගෙන ගොස් ඝාතනය කිරීම සහ ඊට කුමන්ත්‍රණය කිරීම යන චෝදනා මත නීතීපතිවරයා විසින් මෙම නඩුව පවරා ඇත.", "URL": "https://sinhala.adaderana.lk/news.php?nid=9597", "Category": null, "Parent URL": null}