{"Source": "Adaderana", "Timestamp": "July 13, 2019 09:21 am", "Headline": "ලුසියානා ප්‍රාන්තයට හදිසි තත්ත්වයක්", "News Content": "වර්ධනය වෙමින් පවතින බෙරී සුළි කුණාටුව හේතුවෙන් අමෙරිකාවේ ලුසියානා ප්‍රාන්තයේ හදිසි තත්ත්වයක් ප්‍රකාශ කිරීමට ජනාධිපති ඩොනල්ඩ් ට්‍රම්ප් කටයුතු කර තිබේ. බෙරී කුණාටුව මේ වසරේ පළමු චණ්ඩ මාරුතය වනු ඇති බවට අපේක්ෂිතයි. බෙරී සුළි කුණාටු තත්ත්වය සලකමින් අමෙරිකාවේ ලුසියානා ප්‍රාන්තයට හදිසි තත්ත්වයක් ප්‍රකාශ කර තිබේ. මෙක්සිකෝ බොක්කේ වර්ධනය වෙමින් පැවැති බෙරී නිවර්තන සුලි කුණාටුව ලුසියානා හි නිව් ඔලියන්ස් වෙත හමා එන අතර එහි අවම වේගය පැයට කිලෝමීටර් 100කට ආසන්න වනු ඇතැයි අපේක්ෂිතයි. 2019 වසරේ ප්‍රථම සුළිකුණාටු අවදානම සලකා ජනතාව කඩිනමින් ආරක්ෂිත ස්ථාන වෙත යොමුකිරීමට බලධාරීන් කටයුතු කළේය. කුණාටුව තවමත් චණ්ඩ මාරුතයක් දක්වා වර්ධනය වී නැතත්, එහි බලපෑම් මත ලුසියානා ප්‍රාන්තයට අගල් 25 දක්වා වන අධික වැසි අපේක්ෂිතයි. ඉන් ප්‍රාන්තය හරහා ගලා යන මිසිසිපි නදිය පිටාර ගැලීමේ අවදානමක්ද උද්ගතව ඇති බවට සඳහන්ය. මේ අතර නිව් ඔලියන්ස් හි පැවැත්වීමට නියමිතව පැවැති සංගීත ප්‍රසංගයක් නවත්වාදැමීමට බලධාරීන් කටයුතු කර තිබේ. එහෙත් 2005 වසරේදී කලාපයට බලපෑ විනාශකාරී කත්‍රිනා සුලිකුණාටුව ඇතිවීමෙන් පසුව ප්‍රෙද්ශයේ ආරක්ෂාව ඉහළ නංවා ඇති බැවින් ජනතාව ඉවත්කිරීම් සීමා වී ඇති බව එහි නගරාධිපතිවරයා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=114029", "Category": null, "Parent URL": null}