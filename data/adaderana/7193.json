{"Source": "Adaderana", "Timestamp": "March 11, 2010 12:41 pm", "Headline": "ඡන්ද ප්‍රකාශයට අවශ්‍ය පහසුකම් සලසා තිබෙනවා", "News Content": "උතුරේ අවතැන් කඳවුරුවල වාසය කරන ජනතාවට ඡන්දය ප්‍රකාශ කිරීම සඳහා අවශ්‍ය පහසුකම් සලසා ඇති බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. සරණාගතයින්ගේ අයිතිය තහවුරු කරන ලෙස ඉල්ලා විකල්ප ප්‍රතිපත්ති කේන්‍ද්‍රය ඉදිරිපත් කළ පෙත්සමක් සැලකිල්ලට ගත් අවස්ථාවේදී නීතිපතිවරයා මේ බව ශ්‍රේෂ්ඨාධිකරණයට දැනුම් දුන්නේය. අවතැන් වූවන් සඳහා නිකුත් කර ඇති හැඳුනුම්පත ඡන්දය ප්‍රකාශ කිරීම සඳහා භාවිතා කිරීමට අවසර ලබාදෙන ලෙස විකල්ප ප්‍රතිපත්ති කේන්ද්‍රය සිය පෙත්සමෙන් ඉල්ලා තිබුණි. එසේම ඡන්ද දායකයින්‍ට අවශ්‍ය ප්‍රවාහන පහසුකම් ලබාදෙන ලෙස ද එම පෙත්සමේ සඳහන්ය. මැතිවරණ කොමසාරිස්වරයා නිර්දේශ කර ඇති හැඳුනුම්පතට අමතරව අවතැන් වූවන් සඳහා නිකුත් කර ඇති හැඳුනුම්පත ද ඡන්දය ප්‍රකාශ කිරීම සඳහා භාවිතා කළ හැකි බව පෙත්සම සලකා බැලූ අගවිනිසුරු අශෝක ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=7193", "Category": null, "Parent URL": null}