{"Source": "Adaderana", "Timestamp": "March 5, 2019 07:24 pm", "Headline": "හිටපු නාවික හමුදාපති අත්අඩංගුවට ගැනීමට දරණ උත්සහයට එරෙහි වු විරෝධය", "News Content": "හිටපු නාවික හමුදාපති අද්මිරාල් වසන්ත කරන්නාගොඩ මහතා අත්අඩංගුවට ගැනීමට දරණ උත්සාහයට විරෝධය පළකරමින් සහ සිරගත කර සිටින රණවිරුවන්ට නිදහස ලබාදෙන ලෙස ඉල්ලා විරෝධතාවක් අද(05) පැවැත්විය. ඒ කොටුව දුම්රියපොල ඉදිරිපිටදීයි. මව්බිම වෙනුවෙන් රණවිරුවෝ සංවිධානය පැවැත්වූ මෙම විරෝධතාව සඳහා දැනට සිරගතකර සිටින රණවිරුවන්ගේ ඥාතීන්ද එක්ව සිටියේය. එහිදී ඔවුන් හිටපු නාවික හමුදාපති අද්මිරාල් වසන්ත කරන්නාගොඩ මහතා අත්අඩංගුවට ගැනීමට දරණ උත්සහයට විරෝධය පලකළේය. එසේම දැනට මරණ දඩුවම ලබා සිරදඩුවම් විදින රණවිරුවන් සිව්දෙනාට ජනාධිපති සමාව ලබා දෙන ලෙසත් තවත් සිද්ධීන් දෙකක් මුල්කරගෙන රක්ෂිත බන්ධනාගාර ගත කර සිටින රණවිරුවන් 7 දෙනා නිදහස් කරන ලෙසත් ඔවුන් ඉල්ලා සිටියේය. අනතුරුව විරෝධතාකරුවන් ජනාධිපති ලේකම් කාර්යාලය දක්වා පාගමනින් පැමිණි අතර එහිදී ඔවුන්ට අතිරේක ලේකම්වරයෙකු සමග සාකච්ඡාවකට අවස්ථාව හිමිවිය.", "URL": "https://sinhala.adaderana.lk/news.php?nid=105528", "Category": null, "Parent URL": null}