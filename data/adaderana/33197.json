{"Source": "Adaderana", "Timestamp": "April 11, 2013 04:21 pm", "Headline": "ජනපති පේටන්ට් අයිතිය ලබාගන්න උදව් ඉල්ලයි", "News Content": "ශ්‍රී ලංකාවට ආවේණික ශාක හා ඖෂධ පැළෑටි සඳහා පේටන්ට් අයිතිය යළි ලබා ගැනීම සඳහා සහය ලබාදෙන ලෙස ජනාධිපති මහින්ද රාජපක්ෂ මහතා ගෝලීය විලවුන් සමාගමක් වන ඇල්බියන් සමාගමෙන් ඉල්ලීමක් කර තිබේ. ඇල්බියන් සමාගමේ සභාපති හා ප්‍රධාන විධායක නිලධාරි සොයිචි කොබයාෂි මහතා ඇතුළු ජපාන නියෝත පිරිසක් අරලියගහ මන්දිරයේ දී හමුවූ අවස්ථාවේ ජනාධිපතිවරයා මෙම ඉල්ලීම සිදු කළ බව ජනාධිපති මාධ්‍ය අංශ සඳහන් කළේය. විවිධ ශාක හා පැළෑටි සඳහා පේටන්ට් බලපත්‍රය ලබා ගැනීමේ දී ශ්‍රී ලංකාව මුහුණ දෙන විවිධ ගැටලු සම්බන්ධයෙන් එහිදී ජනාධිපතිවරයා එම නියෝජිතයින් දැනුවත් කර තිබේ. මෙරටට ආවේණික ශාක හා ඹෟෂධ පැළෑටි විශාල සංඛ්‍යාවක් සඳහා වෙනත් රටවල් පේටන්ට් බලපත්‍ර ලබාගෙන ඇති බව පෙන්වා දෙන ජනාධිපතිවරයා, එම අයිතිය නැවත ලබාගැනීමට සහය වන ලෙස එම නියෝජිත පිරිසගෙන් ඉල්ලා ඇත. 1956 වසරේ පිහිටුවන ලද ජපන් විලවුන් සමාගමක් වන ඇල්බියන් සමාගම ශ්‍රී ලංකාවේ පර්යේෂණ මධ්‍යස්ථානයක් පිහිටුවීමට බලාපොරොත්තු වන බව ද නියෝජිත පිරිස සාකච්ඡාවේ දී ප්‍රකාශ කර තිබේ.", "URL": "https://sinhala.adaderana.lk/news.php?nid=33197", "Category": null, "Parent URL": null}