{"Source": "Adaderana", "Timestamp": "April 5, 2019 07:53 am", "Headline": "ආසියානු දේශපාලන පක්ෂවල ජාත්‍යන්තර සමුළුව අද", "News Content": "ආසියා-යුරෝපා දේශපාලන සංසදයේ තුන්වෙනි රැස්වීම හා ආසියානු දේශපාලන පක්ෂවල ජාත්‍යන්තර සමුළුව අද (05) සිට ආරම්භ වෙයි. එය ලබන 07 වනදා දක්වා කොළඹදී පැවැත්වීමට නියමිත බව විදේශ කටයුතු අමාත්‍යංශය සඳහන් කළේය. අන්තර්ජාතික සමුළුව සඳහා ආසියාවේ සහ යුරෝපයේ දේශපාලන පක්ෂ නියෝජනය කරමින් නියෝජිතයින් 90 දෙනෙකු පමණ සහභාගී වීමට නියමිතය. ආසියානු රටවල අවබෝධය හා විශ්වාසය වැඩිදියුණු කිරීම උදෙසා විවිධ මත දරන දේශපාලන පක්ෂ අතර හුවමාරුව සහ සහයෝගීතාව ප්‍රවර්ධනය කිරීම මෙම සමුළුවේ අරමුණ වී ඇත. එමෙන්ම දේශපාලන පක්ෂ උපයෝගී කර ගනිමින් ආසියාවේ කලාපීය සහයෝගීතාව ප්‍රවර්ධනය කිරීම සහ කලාපයේ තිරසර සාමය සහ සමෘද්ධිමත් බව සඳහා පරිසරයක් නිර්මාණය කිරීම ද සමුළුවේ අරමුණ වන බව විදේශ කටයුතු අමාත්‍යංශය පැවසුවේය.", "URL": "https://sinhala.adaderana.lk/news.php?nid=107413", "Category": null, "Parent URL": null}