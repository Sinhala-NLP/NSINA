{"Source": "Adaderana", "Timestamp": "April 1, 2012 04:16 pm", "Headline": "කොළඹ හිස් ඉඩම් හඳුනාගන්නැයි ඇමති මෛත්‍රීගෙන් උපදෙස්", "News Content": "කොළඹ දිස්ත්‍රික්කයේ පවතින හිස් ඉඩම් සහ අත්හැර දැමූ නිවාස පිළිබඳ ‍ලැයිස්තුවක් සකස් කරන ලෙස සෞඛ්‍ය අමාත්‍ය ‍මෛත්‍රීපාල සිරිසේන මහතා සෞඛ්‍ය බලධාරීන්ට උපදෙස් ලබාදී තිබේ. සෞඛ්‍ය අමාත්‍යාංශයේ වෛද්‍ය පර්යේෂණායතනය මගින් සිදුකරන ලද කීට විද්‍යා සමීක්ෂණවලට අනුව හිස් ඉඩම් සහ අතහැර දැමූ නිවාස ඩෙංගු මදුරුවන් බෝ විය හැකි ස්ථාන බව‍‍ට පත්ව තිබීම හේතුවෙන් මෙම පියවර ගෙන ඇති බව සඳහන්වේ. ඒ අනුව පොලිස් දෙපාර්ත‍මේන්තුවේ පාරිසරික පොලිස් ඒකකවල සහය මත දැනටමත් එම ලැයිස්තුව සකස් කෙරෙමින් පවතින බව සෞඛ්‍ය අමාත්‍යාංශය පවසයි. මෙවැනි හිස් ඉඩම් සහ අතහැර දැමූ නිවාස රැසක් කොළඹ දිස්ත්‍රික්කය පුරා පවතින අතර අවට පදිංචි පිරිස් තම නිවෙස්වලින් බැහැර කරන කැලිකසළ හා ඝන අපද්‍රව්‍ය අදාළ භූමි වෙත බැහැර කිරීම හේතුවෙන් ‍ඩෙංගු මදුරුවන් බෝවීම සඳහා එමගින් මනා පිටුවහලක් ලැබෙන බව සෞඛ්‍ය අමාත්‍යාංශය පෙන්වාදෙයි. මේ හේතුවෙන් අදාළ හිස් ඉඩම් හා අත්හැර දැමූ නිවාසවල අයිතිකරුවන් කවුරුන්ද යන්න සොයාබැලීම සඳහා අදාළ ස්ථානවල ලැයිස්තුව සකස් කිරීමට නියමිත අතර මේ වන විටත් එවැනි ස්ථාන 160 ක් සම්බන්ධයෙන් තොරතුරු පොලිස් දෙපාර්තමේන්තුවේ පාරිසරික පොලිස් ඒකකය විසින් සෞඛ්‍ය අමාත්‍යාංශයට දැනුම් දී තිබේ. මේ වසරේ ගතවූ මාස දෙක තුළ ‍‍ඩෙංගු රෝගීන් 8594 දෙනෙකු වාර්තාවී ඇති අතර එම රෝගීන්ගෙන් 50%ක්ම බස්නාහිර පළාතෙන් වාර්තා වීම විශේෂත්වයකි. මදුරුවන් බෝවන ස්ථාන පවත්වාගෙන යන පුද්ගලයින් සම්බන්ධයෙන් නීතිමය පියවර ගැනීමේ දී ඇතිවන ප්‍රමාදයන් , පිරිසිදු කිරීමේ ක්‍රියාවලිය නිසි පරිදි ක්‍රියාත්මක නොවීම , මහල් නිවාසවල තිබෙන අනවසර ඉදිකිරීම් තවමත් නිසි පරිදි ඉවත් කිරීමට පියවර නොගැනීම මෙම තත්ත්වයට හේතු වී ඇති බව සෞඛ්‍ය අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=23216", "Category": null, "Parent URL": null}