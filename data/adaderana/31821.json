{"Source": "Adaderana", "Timestamp": "February 21, 2013 12:48 pm", "Headline": "ලංකාවට බාල ඖෂධ සැපයූ ඉන්දීය සමාගම් ගැන පරීක්ෂණ", "News Content": "තත්ත්වයෙන් බාල ඖෂධ ශ්‍රී ලංකාවට සපයන ඉන්දීය සමාගම් පිළිබඳ එරට රජය පරීක්ෂණ ආරම්භ කර තිබේ. එවැනි සමාගම් පිළිබඳ වාර්තාවක් සෞඛ්‍ය අමාත්‍ය මෛත්‍රීපාල සිරිසේන මහතා ඉන්දීය සෞඛ්‍ය අමාත්‍යවරයා වෙත භාරදීමෙන් අනතුරුව ඉන්දීය රජය අදාළ පරීක්ෂණ ආරම්භ කර ඇති බව සෞඛ්‍ය අමාත්‍යංශ්‍ය පවසයි. ඉන්දියාවේ නවදිල්ලි නුවර පැවති සමුළුවකට සහභාගී වීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා පසුගිය සතියේ සංචාරයක නිතර වූ අතර එහිදී මෙම සමාගම් පිළිබඳ සවිස්තර වාර්තාව ඉන්දීය සෞඛ්‍ය ඇමතිවරයා වෙත භාරදී තිබේ. ටෙන්ඩර් ලබා ගෙන නිසි වේලාවට අවශ්‍ය ප්‍රමාණයන්ගෙන් ඖෂධ සැපයීමට කටයුතු නොකරන සමාගම් පිළිබඳව මෙන්ම ආගන්තුක ද්‍රව්‍ය සහිත තත්ත්වයෙන් බාල ඖෂධ සපයන සමාගම් පිළිබඳව ද අදාළ වාර්තාවේ සඳහන් කර ඇති බව සඳහන්ය. ඒ අනුව මෙලෙස චෝදනා එල්ල වී ඇති ඉන්දීය ඖෂධ සමාගම් පිළිබඳව වහාම පරීක්ෂණ ආරම්භ කරන ලෙස ඉන්දීය සෞඛ්‍ය ඇමතිවරයා නියෝග කර තිබේ. එමෙන්ම එම පරීක්ෂණ කටයුතු ඉන්දීය සෞඛ්‍ය අමාත්‍යංශය සහ ඉන්දීය ඖෂධ පාලක මණ්ඩලය හරහා සිදු කරන බව ඉන්දීය සෞඛ්‍ය ඇමතිවරයා මෛත්‍රීපාල සිරිසේන අමාත්‍යවරයාට දැනුම් දී ඇති බව ද සඳහන්ය.", "URL": "https://sinhala.adaderana.lk/news.php?nid=31821", "Category": null, "Parent URL": null}