{"Source": "Adaderana", "Timestamp": "November 20, 2013 12:45 pm", "Headline": "උතුරු මැද වකුගඩු රෝගීන්ට ජල පවිත්‍රකරණ පද්ධතියක් ", "News Content": "උතුරුමැද පළාතේ සීඝ්‍රයෙන් පැතිර යන වකුගඩු රෝගය පාලනය කිරීම සඳහා ජාතික ජලසම්පාදන හා ජලපවාහන මණ්ඩලය ලෙස අවශ්‍ය ක්‍රියාමාර්ග ගනිමින් සිටින බව විෂය භාර අමාත්‍ය දිනේෂ් ගුණවර්ධන මහතා පවසයි. අමාත්‍යවරයා පවසන්නේ අදාළ ප්‍රදේශ වලට පිරිසිදු පානීය ජලය නල මාර්ග ඔස්සේ ලබාදීමට මේ වන විට අවශ්‍ය පියවර ගෙන ඇති බවයි. මැදිරිගිරිය - යුධගනාව ප්‍රදේශයේ ඉදිකරන ලද ප්‍රති ආශ්‍රිත ජල පවිත්‍රීකරණ පද්ධතිය විවෘත කිරීමේ අවස්ථාවට එක්වෙමින් අමාත්‍ය දිනේෂ් ගුණවර්ධන මහතා මෙම අදහස් පළ කළේය. ජාතික ජලසම්පාදන හා ජලපවාහන අමාත්‍යංශයේ මුල්‍ය ප්‍රතිපාදන මත රුපියල් ලක්ෂ 15 ක වියදමින් ඉදිකර ඇති මෙම ජල පවිත්‍රීකරණ පද්ධතිය මෙරටට වකුගඩු රෝගීන් වෙනුවෙන් ඉදිකරන ලද ප්‍රථම ප්‍රති ආශ්‍රිත ජල ප්‍රතිචක්‍රීකරණ පද්ධතිය වෙයි. මෙම මගින් ගම්මාන 07 ක පවුල් 10,000 කට පමණ අවශ්‍ය පානීය ජලය ලබාදීමට හැකියාව පවතින බව ජාතික ජලසම්පාදන හා ජලපවාහන මණ්ඩලය සඳහන් කළේය.", "URL": "https://sinhala.adaderana.lk/news.php?nid=38980", "Category": null, "Parent URL": null}