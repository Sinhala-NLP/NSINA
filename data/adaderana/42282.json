{"Source": "Adaderana", "Timestamp": "April 3, 2014 03:55 pm", "Headline": "ජනපති කීවත් ගල්යිපොසෙට් තහනම් නොවන හැඩ!", "News Content": "වල්නාශකයක් වන ග්ලයිපොසේට් රසායනය තහනම් කිරීමට පියවර ගන්නැයි ජනාධිපති මහින්ද රාජපක්ෂ මහතා උපදෙස් දුන් බව ව්‍යාපෘති අමාත්‍ය එස්.එම් චන්ද්‍රසේන මහතා පසුගිය මස 12 වැනිදා මාධ්‍ය හමුවක් පවත්වමින් පැවසුවද එම වල් නාශකය භාවිතයෙන් ඉවත් කිරීමට තරම් සාධාරණ තාක්ෂණික හේතුවක් නැතැයි කෘෂිකර්ම දෙපාර්තමේන්තුව පවසයි. ග්ලයිපොසේට් වල් නාශකය භාවිතය අත්හිටුවිය යුතු ද යන්න සම්බන්ධයෙන් පළිබෝධනාශක තාක්ෂණ හා උපදේශන කමිටුව විසින් සිදුකරන ලද සාකච්ඡාවක දී මේ බව අනාවරණය වු බව නිවේදනයක් නිකුත් කරමින් කෘෂිකර්ම දෙපර්තමේන්තුව සඳහන් කරයි. වකුගඩු රෝගයට ග්ලයිපොසේට් වල් නාශකය හේතුවන බවට ප්‍රකාශ කිරීම කල්පිතයක් පමණක් වන අතර එම කල්පිතය තහවුරු කිරීම සඳහා ප්‍රමාණවත් විද්‍යාත්මක සාක්ෂි ඉදිරිපත්ව නොමැති බව එම නිවේදනයෙන් පෙන්වාදෙයි. වී, ක්ෂේත්‍ර බෝග, තේ පොල් රබර් වැනි බෝග සඳහා යොදන ග්ලයිපොසේට් වල් නාශකය වෙනුවට වෙනත් කිසිදු විකල්ප වල් නාශකයක් මෙතෙක් නිපදවා නොමැති බව කෘෂිකර්ම දෙපාර්තමේන්තුව පවසයි.", "URL": "https://sinhala.adaderana.lk/news.php?nid=42282", "Category": null, "Parent URL": null}