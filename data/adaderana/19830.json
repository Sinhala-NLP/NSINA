{"Source": "Adaderana", "Timestamp": "November 7, 2011 08:28 am", "Headline": "බහාලුම් රථ සේවක ගැටලුවට රේගුව කඩිනම් විසඳුමක් ඉල්ලයි", "News Content": "බහාලුම් ප්‍රවාහනය කරන ලොරි රථ රියදුරන් හා රියසහයකයින් මුහුණ දෙන ගැටලු වලට කඩිනමින් විසඳුම් ලබාදෙන ලෙසට සමස්ත ලංකා රේගු සේවා සංගමය ජනාධිපතිවරයාගෙන් ඉල්ලා සිටියි. බහාලුම් පරීක්ෂණ කටයුතු වරාය පරිශ්‍රය තුළම සිදුකිරීම තුළින් පවත්නා ගැටලුකාරී තත්ත්වයන් රැසකට විසඳුම් ලැබෙන බව ජනාධිපතිවරයා වෙත ලිපියක් යොමු කරමින් එම සංගමය පෙන්වා දෙයි. ඒ තුළින් වරාය අධිකාරියට අමතර ආදායමක් ලබාගත හැකි බව මේ සම්බන්ධයෙන් අද දෙරණට අදහස් දැක් වූ සමස්ත ලංකා රේගු සේවා සංගමයේ ලේකම් ජේ.ඒ ගුණතිලක මහතා සඳහන් කළේය. මෙම ප්‍රවාහන කටයුතු තුළින් මගී ජනතාව ද විශාල දුෂ්කරතාවයකට මුහුණදෙන බවත්, පරීක්ෂණ කටයුතු වරාය පරිශ්‍රය තුළම සිදුකිරීමෙන් එම ගැටලුවට ද විසඳුමක් ලැබෙන බව ද ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=19830", "Category": null, "Parent URL": null}