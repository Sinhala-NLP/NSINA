{"Source": "Adaderana", "Timestamp": "February 25, 2015 01:55 pm", "Headline": "විමල්ගේ බිරිඳ මාර්තු 04 තෙක් තවදුරටත් රිමාන්ඩ්", "News Content": "හිටපු අමාත්‍ය විමල් වීරවංශ මහතාගේ බිරිඳ වන ශෂි වීරවංශ මහත්මිය ලබන මාර්තු මස 04 වන දින දක්වා තවදුරටත් රක්ෂිත බන්ධනාගාර ගත කර තිබේ.කූඨ ලේඛන සැකසීමේ වරදට චෝදනා ලැබ සිටින වීරවංශ මහත්මිය මාලඹේ පුද්ගලික රෝහලට නේවාසිකාගාරව ප්‍රතිකාර ලබමින් සිටියදී පොලීසිය විසින් අත්අඩංගුවට ගන්නා ලදී.පසුව ඇය බන්ධනාගාර රෝහලට බාරගන්නා ලෙස කොළඹ ප්‍රධාන මහේස්ත්‍රාත් අධිකරණය විසින් බන්ධනාගාර රෝහල් අධ්‍යක්ෂවරයාට ඊයේ දිනයේ නියම කර තිබේ.කෙසේ වෙතත් සැකකාරිය අද (25) යළි අධිකරණයට ඉදිරිපත් කළ අවස්ථාවේදී මාර්තු 04 දින දක්වා තවදුරටත් රක්ෂිත බන්ධනාගාර ගත කරන ලෙස නියෝග කර ඇත.අසත්‍ය තොරතුරු ඉදිරිපත් කර, අවිධිමත් විදේශ ගමන් බලපත්‍රයක් ලබා ගත් බවට එල්ල වු චෝදනා මත පසුගිය ඉරිදා අත්අඩංගුවට ගත් ශෂී වීරවංශ මහත්මිය අද දිනය දක්වා රක්ෂිත බන්ධනාගාර ගත කර තිබුණි.සැකකාරිය රෝගාතුරව සිටීම හේතුවෙන් බන්ධනාගාර රෝහලේ රඳවා තිබු අතර සිද්ධියට අදාළ නඩුව අද විභාගයට ගත් අවස්ථාවේ ඇය අධිකරණය හමුවට ඉදිරිපත් කර තිබු බව අද දෙරණ අධිකරණ වාර්තාකරු සඳහන් කළේය. අපරාධ පරීක්ෂණ දෙපාර්තමේන්තුව එහිදී අධිකරණයට දැනුම්දුන්නේ ශෂී වීරවංශ මහත්මිය ජාතික හැදුනුම්පත් අංක 02කින් විදේශ ගමන් බලපත්‍ර 02ක් ලබාගෙන ඇති බවට කරුණු තහවුරු වී ඇති බවයි.එම ජාතික හැඳුනුම්පත්වලට අදාළ මුල් ලිපිගොනු අතුරුදන්වී ඇති බව සඳහන් කළ අපරාධ පරීක්ෂණ දෙපාර්තමේන්තු නිලධාරීන් පැවසුවේ ඒ පිළිබඳ මේ වනවිටත් පරීක්ෂණ සිදුකරන බවයි.එමෙන්ම අදාළ හැදුනුම්පත් යොදාගනිමින් මුල්‍ය වංචා සිදුකර තිබේද යන්න පිළිබඳ සොයා බැලීම සඳහා ඇයගේ බැංකු ගිණුම් පරීක්ෂා කිරීමට අවසර ලබාදෙන ලෙස අපරාධ පරීක්ෂණ දෙපාර්තමේන්තු නිලධාරීන් මහේස්ත්‍රාත්වරයාගෙන් ඉල්ලීමක් කර ඇත.මේ අතර ඇයට ව්‍යාජ හැඳුනුම්පත් සහ ගමන් බලපත්‍ර ලබා දුන් පිරිස් කටයුතු කර ඇති ආකාරය දැඩි ගැටළු සහගත බව මහේස්ත්‍රාත්වරයා පවසා තිබේ.එම නිලධාරීන්ට එරෙහිව දැඩිව නීතිය ක්‍රියාත්මක කළ යුතු බව ද කොළඹ ප්‍රධාන මහේස්ත්‍රාත් ගිහාන් පිලපිටිය මහතා මෙහිදී පවසා ඇත.", "URL": "https://sinhala.adaderana.lk/news.php?nid=49580", "Category": null, "Parent URL": null}