{"Source": "Adaderana", "Timestamp": "October 21, 2013 02:42 pm", "Headline": "කොළඹ - කටුනායක නව අධිවේගයේ ගාස්තු මෙහෙමයි ", "News Content": "කොළඹ - කටුනායක නව අධිවේගී මාර්ගය ඉදිරි දින තුන තුළ මහජනතාව වෙනුවෙන් විවෘත කර තැබීමට මහ මාර්ග අමාත්‍යංශය තීරණය කර තිබේ. හෙට(22) දිනයේ සිට දින තුනක කාලයක් කටුනායක අධිවේගී මාර්ගය නැරඹීමේ අවස්ථාව මහජනතාවට ලබා දෙන බව මහා මාර්ග අමාත්‍යංශය සඳහන් කරයි. ඒ අනුව එම දින වල අධිවේගි මාර්ගයේ පාගමනින් ගමන් කිරීමට ජනතාවට අවස්ථාව හිමිවෙයි. මේ අතර කොළඹ - කටුනායක නව අධිවේගී මාර්ගයේ වාහන සඳහා අය කරන ගාස්තු මේ වන විට ප්‍රකාශයට පත් කර තිබේ. ඒ අනුව පෑලියගොඩ සිට කටුනායක දක්වා මෝටර් රථ, ජීප් ඇතුළු කුඩා ප්‍රමාණයේ වාහන සඳහා රුපියල් 300ක මුදලක් අය කිරීමට නියමිතයි. ජා-ඇල සිට කටුනායක දක්වාත් ජා-ඇල සිට පෑලියගොඩ දක්වාත් රුපියල් 200 ක මුදලක් අය කරන බව මහා මාර්ග අමාත්‍යංශය සඳහන් කරයි. ඊට අමතරව ලොරි සහ බස් රථ සඳහා කටුනායක සිට පෑලියගොඩ දක්වා රුපියල් 600ක මුදලක් අයකිරීමට නියමිත බව මහා මාර්ග අමාත්‍යංශය පැවසීය.", "URL": "https://sinhala.adaderana.lk/news.php?nid=38280", "Category": null, "Parent URL": null}