{"Source": "Adaderana", "Timestamp": "November 6, 2015 04:24 pm", "Headline": "සූර්ය ලප නිරීක්ෂණයට අවස්ථාවක්", "News Content": "විශේෂ ඩිජිටල් ගෝලිය දර්ශන පෙන්වීමට සහ සූර්ය ලප නිරීක්ෂණය කිරීමේ අවස්ථාවක් ලබාදීම සඳහා වන වැඩසටහනක් නොවැම්බර් මස 07වන දින පැවැත්වීමට කටයුතු සංවිධානය කර ඇති බව විද්‍යා, තාක්ෂණ හා පර්යේෂණ අමාත්‍යාංශය පවසයි.එම අමාත්‍යාංශය සඳහන් කළේ නොවැම්බර් මස 10වන දිනට යෙදී ඇති ලෝක විද්‍යා දිනයට සමගාමීව මෙම වැඩසටහන ක්‍රියාත්මක වන බවයි.ලබන 07වන දින ශ්‍රී ලංකා ග්‍රහලෝකාගාරයේ දී එම වැඩසටහන පැවැත්වීමට නියමිතය.එදින පෙරවරු 10 සිට පස්වරු 04.00 දක්වා ග්‍රහලෝකාගාර භූමියේදී සුර්ය ලප නිරීක්ෂණ කළ හැකි බව එම අමාත්‍යාංශය පැවසුවේය.එමෙන්ම ස්වභාවික වර්ණය සම්බන්ධයෙන් වූ දර්ශන සිංහල මාධ්‍යයෙන් එදින පෙරවරු 10.00ට සහ ඉංග්‍රීසි මාධ්‍යයෙන් මධ්‍යහන 12.00ට පෙන්වීමට නියමිත බව ද සඳහන්ය.පස්වරු 02.00ට අභ්‍යාවකාශ උදාව සම්බන්ධයෙන් සිංහල මාධ්‍යයෙන් දර්ශන පෙන්වීමට නියමිත අතර එය දෙමළ මාධ්‍යයෙන් පස්වරු 04.00ට පෙන්වීමට නියමිත බව ද විද්‍යා, තාක්ෂණ හා පර්යේෂණ අමාත්‍යාංශය වැඩිදුරටත් පැවසීය.", "URL": "https://sinhala.adaderana.lk/news.php?nid=54932", "Category": null, "Parent URL": null}