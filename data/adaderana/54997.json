{"Source": "Adaderana", "Timestamp": "November 10, 2015 09:01 am", "Headline": "පොරොන්දු කඩවෙයි - රැඳවියන් යළි උපවාසයේ", "News Content": "එල්.ටී.ටී.ඊ. සංවිධානයට සහය පළ කිරීමේ චෝදනාව මත අත්අඩංගුවට ගෙන බන්ධනාගාර ගතව සිටින රැඳවියන් පිරිසක් යළිත් උපවාසයක් ආරම්භ කර තිබේ. බන්ධනාගාර කොමසාරිස් ජනරාල් රෝහණ පුෂ්පකුමාර මහතා සඳහන් කළේ ඊයේ දිනයේ සිට මෙම රැඳවියන් ආහාර වර්ජනය කරමින් උපවාසයේ නිතර වී සිටින බවයි. පොදු සමාවක් යටතේ තමන්ව නිදහස් කරන ලෙස ඉල්ලමින් මෙම රැඳවියන් මීට පෙර පසුගිය මාසයේ ද උපවාසයක නිරත වු අතර රජය ලබාදුන් එකඟතා හේතුවෙන් එය තාවකාලිකව නතර කරනු ලැබුවේය. කෙසේවෙතත් පොරොන්දු වු පරිදි තමන්ට සාධාරණයට ඉටුනොවු බව පවසමින් අදාළ රැඳවියන් යළිත් උපවාසය ආරම්භ කර ඇති බව වාර්තා වෙයි.අනුරාධපුර, මඩකළපුව සහ කොළඹ මැගසින් යන බන්ධනාගාරවල සිටින රැඳවියන් 150 දෙනෙකු පමණ මෙලෙස උපවාසයේ නිරත වී සිටින බව සඳහන්ය.මේ අතර මරණීය දණ්ඩනය නියම වු රැදවියන් පිරිසක් ආරම්භ කර තිබු උපවාසය ඊයේ දිනයේ අවසන් කළ බව බන්ධනාගාර කොමසාරිස් ජනරාල් රෝහණ පුෂ්පකුමාර මහතා පැවසීය.දුම්බර බන්ධනාගාරයේ රැඳවියන් පිරිසක් තමන්ගේ දඬුවම ලිහිල් කරන ලෙස ඉල්ලමින් පසුගිය 07 වන දින සිට උපවාසයේ නිරතව සිටියහ.", "URL": "https://sinhala.adaderana.lk/news.php?nid=54997", "Category": null, "Parent URL": null}