{"Source": "Adaderana", "Timestamp": "July 14, 2010 01:06 pm", "Headline": "මූන් එක ගලෙන් කුරුල්ලන් දෙන්නෙක් ඇල්ලූ හැඩක්?", "News Content": "එක්සත් ජාතීන්ගේ සංවිධානයේ කොළඹ කාර්යාලයේ නිත්‍ය නියෝජිත නීල් බූනේ මහතාගේ ශ්‍රී ලංකාවේ නිල ධූර කාලය අවසන් වීම ඔහු නැවත නිව්යෝර්ක් වෙත කැඳවීමට හේතුව වූ බව ඊයේ පැවති මාධ්‍ය හමුවකදී එක්සත් ජාතීන්ගේ මහ ලේකම්ගේ සම මාධ්‍ය ප්‍රකාශකවරයා විසින් සඳහන් කර ඇත. ඒ අනුව ඔහු නැවත ශ්‍රී ලංකාවට නොපැමිණෙන බව ද ඔහු පෙන්වා දී ඇත. නමුත් ශ්‍රී ලංකා රජයේ අමාත්‍යවරයෙකු විසින් බැංකි මූන් විසින් පත්කරන ලද කමිටුවට එරෙහිව සිදුකළ මාරාන්තික උපවාසය හේතුවෙන් හටගත් තත්ත්වය මත එක්සත් ජාතීන්ගේ සංවිධානයේ කොළඹ කාර්යාලයේ නිත්‍ය නියෝජිත නීල් බූනේ මහතා නිව් යෝර්ක් වෙත කැඳවන බව ඔහු මීට ප්‍රථම සඳහන් කර තිබිණි. ශ්‍රී ලංකා රජය, එක්සත් ජාතීන්ගේ සංවිධානයේ කටයුතු පවත්වාගෙන යාමට අවශ්‍ය පසුබිම සැකසීමට අසමත්ව ඇති බව පසුගිය සතියේ නිවේදනයක් නිකුත් කරමින් එක්සත් ජාතීන්ගේ සංවිධානයේ මහලේකම් බැන්කි මූන් සඳහන් කර තිබිණි. ඒ අනුව යූ.එන්.ඩී.පී. කාර්යාලය හෙවත් එක්සත් ජාතීන්ගේ සංවර්ධන වැඩසටහනේ කොළඹ පිහිටි කලාපීය කාර්යාලය වසා දැමීමටත්, නීල් බූනේ නැවත කැඳවීමටත් බැන්කි මූන් මහතා තීරණය කරන බවත් එහි සඳහන් විය. ශ්‍රී ලංකාව සම්බන්ධයෙන් පත්කළ උපදේශන කමිටුවට විරෝධය පළකරමින් රජයේ අමාත්‍යවරයෙකු උද්ඝෝෂණ සිදුකිරීම බැන්කි මූන් මහතාගේ විවේචනයට ලක්වී තිබුණි. නමුත් ශ්‍රී ලංකාවේ පිහිටි එක්සත් ජාතීන්ගේ කිසිදු කාර්යාලයක් වසා දැමීමට එක්සත් ජාතීන් තීරණය කර නැති බව පසුව ශ්‍රී ලංකාවේ එක්සත් ජාතීන්ගේ නිලධාරියකු සඳහන් කළේය. ඔහු අවධාරණය කළේ කොළඹ නිදහස් චත්‍රරස්‍රයේ පිහිටි එක්සත් ජාතීන්ගේ සංවර්ධන වැඩසටහනේ කලාප කාර්යාලය පමණක් බැංකොක් වලට ගෙන යන්නට මීට මාස ගණනකට ඉහතදී තීරණය කර තිබුණු බැවින් එකී තීරණය ක්‍රියාත්මක කෙරුණු බවය. ඒ අනුව එක්සත් ජාතීන්ගේ සංවර්ධන වැඩසටහනේ කොළඹ කාර්යාලය වසා දමා නැති බවත්, එහි රාජකාරී කටයුතු නිසි පිරිදි සිදුකරන බවත් හෙතෙම පෙන්වා දී තිබිණි.", "URL": "https://sinhala.adaderana.lk/news.php?nid=9602", "Category": null, "Parent URL": null}