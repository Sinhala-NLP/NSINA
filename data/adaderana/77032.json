{"Source": "Adaderana", "Timestamp": "September 2, 2017 04:58 pm", "Headline": " මේ ෆොන්සේකාගේ පෞද්ගලික අදහසක්", "News Content": "ෆීල්ඩ් මාර්ෂල් සරත් ෆොන්සේකා මහතා හිටපු හමුදාපති ජෙනරාල් ජගත් ජයසූරිය මහතා සම්බන්ධයෙන් සිදු කළ ප්‍රකාශය ඔහුගේ පෞද්ගලික අදහසක් බව ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි. ඔවුන් දෙදෙනා අතර පවතින මතභේදකාරී තත්ත්වය මීට හේතු වී ඇති අතර එය සමතයකට පත් කිරීම සඳහා ජනාධිපතිවරයා මැදිහත්ව කටයුතු කරනු ඇති බව ඒ මහතා කියා සිටියේය. ජගත් ජයසූරිය මහතා සම්බන්ධයෙන් ක්‍රියාත්මක වන නිසි නීතිමය ක්‍රියාමාර්ගයකදී ඔහුට එරෙහිව සාක්ෂි ලබාදීමට ඉදිරිපත් වන බවට ෆීල්ඩ් මාර්ෂල් සරත් ෆොන්සේකා මහතා ඊයේ (01) සිදු කළ ප්‍රකාශය සම්බන්ධයෙන් කඩවත ප්‍රදේශයේදී මාධ්‍ය වෙත අදහස් දක්වමින් ආරක්ෂක රාජ්‍ය අමාත්‍ය රුවන් විජේවර්ධන මහතා මේ බව කියා සිටියේය. මේ අතර හිටපු හමුදාපති ජෙනරාල් ජගත් ජයසූරිය මහතාට එල්ල වී ඇති මානව හිමිකම් චෝදනා සම්බන්ධයෙන් රජයේ ස්ථාවරය මේ වන විටත් ප්‍රකාශ කර ඇති බව අද පැවැති මාධ්‍ය හමුවකදී අමාත්‍ය මහින්ද සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=77032", "Category": null, "Parent URL": null}