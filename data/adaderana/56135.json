{"Source": "Adaderana", "Timestamp": "January 4, 2016 02:27 pm", "Headline": "ඔබ සේවය කරන්නේ මට නොව රටටයි", "News Content": "රටේ සියලු ආයතන පරිපාලනය කිරීමේ ප්‍රධාන කේන්ද්‍රස්ථානය වන ජනාධිපති කාර්යාලයේ සේවයේ නියුතු සියලු දෙනා නාස්තිය දූෂණය පිටු දකිමින් මහජනතාවගේ හඬට කන්දීම අවශ්‍ය බව ජනාධිපති මෛත්‍රීපාල සිරිසේන මහතා පවසයි.ජනාධිපති කාර්යාලයේ නව වසරේ සේවා ආරම්භ කරමින් ජනාධිපති මෛත්‍රීපාල සිරිසේන මහතා අද පෙරවරුවේ මේ බව ප්‍රකාශ කර ඇත.තමන්ට පැවරී ඇති වගකීම් ඉටු කිරීමට කාර්යක්ෂමතාවය හා ගුණාත්මක භාවය සේවා කාලයේ ජ්‍යෙෂ්ඨත්වයට වඩා ඉහළ වටිනාකමක් ගන්නා බව එහිදී ජනාධිපතිවරයා අවධාරණය කර තිබේ.එමෙන්ම “ඔබ සේවය කරන්නේ මට නොව රටටයි “ යන්න සිහියේ තබා ගත යුතු බව ද එහිදී ජනාධිපතිවරයා අවධාරණය කර ඇත.රාජ්‍ය ආයතන පරිපාලනය කරන ජනාධිපති කාර්යාලයට පොදු මහජනතාවගේ අපේක්ෂාවන් ඉටු කරලිමට සුවිශේෂි වගකීමක් පැවරි ඇති බව ජනාධිපති මෛත්‍රීපාල සිරිසේන මහතා පෙන්වාදී තිබේ.", "URL": "https://sinhala.adaderana.lk/news.php?nid=56135", "Category": null, "Parent URL": null}