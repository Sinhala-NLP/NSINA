{"Source": "Adaderana", "Timestamp": "October 30, 2013 11:22 am", "Headline": "ඩෙංගු රෝගයෙන් මියගිය රෝහල් සේවිකාව ගැන වහාම විමර්ශනයක් කළ යුතුයි ", "News Content": "කොළඹ ජාතික රෝහලේ සේවය කළ කනිෂ්ඨ කාර්ය මණ්ඩල සේවිකාවක ඩෙංගු රෝගය හේතුවෙන් මරණයට පත්වීම සම්බන්ධයෙන් එල්ල වන චෝදනා පිළිබඳ වහාම විමර්ශනයක් සිදු කරන ලෙස සෞඛ්‍ය අමාත්‍ය මෛත්‍රිපාල සිරිසේන මහතා උපදෙස් ලබා දී තිබේ. අද(30) පෙරවරුවේ සෞඛ්‍ය අමාත්‍යංශ විශේෂ විමර්ශන ඒකකයට අමාත්‍යවරයා මෙම උපදෙස් ලබා දුන් බව සෞඛ්‍ය අමාත්‍යංශය සඳහන් කරයි. මැදිරිගිරිය ප්‍රදේශයේ පදිංචිකාරියක වන අදාළ කනිෂ්ඨ කාර්ය මණ්ඩල සේවිකාව ඩෙංගු රෝගය වැළඳීමෙන් පසුගිය සතියේ ජීවිතක්ෂයට පත්ව තිබේ. මේ සම්බන්ධයෙන් විවිධ පාර්ශව චෝදනා එල්ල කර තිබූ අතර විශේෂයෙන් ප්‍රතිකාර ප්‍රමාද වීම හේතුවෙන් මෙම මරණය සිදුවු බවට චෝදනා එල්ල වි තිබුණි. ඒ අනුව අදාළ චෝදනා සම්බන්ධයෙන් වහාම විමර්ශනයක් සිදු කරන ලෙසත් එහි වාර්තාව හැකි ඉකිමනින් තමාට ලබා දෙන ලෙසත් මෛත්‍රීපාල සිරිසේන අමාත්‍යවරයා, අමාත්‍යංශ විශේෂ විමර්ශන ඒකකයට උපදෙස් ලබා දී තිබේ.", "URL": "https://sinhala.adaderana.lk/news.php?nid=38481", "Category": null, "Parent URL": null}