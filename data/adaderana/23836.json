{"Source": "Adaderana", "Timestamp": "April 27, 2012 09:15 am", "Headline": "කිසිම අවස්ථාවක පොකුරු බෝම්බ භාවිත කළේ නෑ", "News Content": "එල්.ටී.ටී.ඊ සංවිධානයට එරෙහිව යුද ගැටුම් පැවති කාල සීමාව තුළ ‍ශ්‍රී ලංකාව පොකුරු බෝම්බ භාවිත කරන්නට ඇති බවට එක්සත් ජාතීන්ගේ සංවිධානයේ බිම්බෝම්බ ඉවත්කිරීමේ කටයුතු පිළිබඳ ඉහළ පෙළේ විශේෂඥයෙකු විසින් ඉදිරිපත් කර ඇති වාර්තාව ශ්‍රී ලංකා යුද හමුදාව තරයේ ප්‍රතික්ෂේප කර තිබේ. ඒ බව තහවුරු කළ හැකි ඕනෑම සාධකයක් පවතී නම් ඉදිරිපත් කරන ලෙස අදාළ වි‍ශේෂඥයාගෙන් ඉල්ලා සිටින බවත්, ඒ අනුව විමර්ශනයක් ආරම්භ කළ හැකි බවත් අදාළ වාර්තාව පිළිබඳව ප්‍රතිචාර දක්වමින් ශ්‍රී ලංකා යුද හමුදාව සඳහන් කර ඇති බව ඉන්දීය මාධ්‍ය වාර්තා කරයි. යුද මෙහෙයුම් අතරතුර යුද හමුදාව විසින් කිසිදු අවස්ථාවක පොකුරු බෝම්බ භාවිත නොකළ බව පැහැදිලිව ප්‍රකාශ කළ බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා වාර්තාකරුවන් වෙත අදහස් දක්වමින් සඳහන් කර ඇත. ඇලන් පෝස්ටන් නැමැත්තෙකු විසින් ඉදිරිපත් කරන ලද වාර්තාවක් මත පදනම්ව පොකුරු බෝම්බ සම්බන්ධ මෙම සිදුවීම ඉදිරිපත්ව ඇති බව මේ වනවිට අවබෝධ වී ඇතැයි යුද හමුදා මාධ්‍ය ප්‍රකාශකවරයා පෙන්වා දී තිබේ. අදාළ සිදුවීම සම්බන්ධ ඕනෑම සාක්ෂියක් පවතී නම් ඒවා ඉදිරිපත් කරන ලෙස අදාළ විශේෂඥයාගෙන් ඉල්ලා සිටින බවත්, එසේ වුවහොත් විමර්ශනයක් ආරම්භ කළ හැකි බවත් හෙතෙම වැඩිදුරටත් අවධාරණය කර ඇති බව ද හින්දුස්ථාන් ටයිම්ස් වාර්තා කරයි. ශ්‍රී ලංකා යුද හමුදාව, නාවික හමුදාව හෝ ගුවන් හමුදාව කිසිදු අවස්ථාවක පොකුරු බෝම්බ භාවිත නොකළ බව ද ඔහු නැවත නැවතත් අවධාරණය කර ඇත. ශ්‍රී ලංකාවේ උතුරු පළාතේ පුදුකුඩිඉරිප්පු ප්‍රදේශයෙන් නොපුපුරන ලද පොකුරු බෝම්බ තොගයක් හමුවූ බව එක්සත් ජාතීන්ගේ සංවිධානයේ බිම්බෝම්බ ඉවත්කිරීමේ කටයුතු පිළිබඳ විශේෂඥයකු විසින් වාර්තාවක් ඉදිරිපත් කරමින් සඳහන් කර තිබිණි. මෙම සොයාගැනීම තුළින් යුද ගැටුම් පැවති අවසන් කාල සීමාව තුළ සිදුවූ බව කියන යුද අපරාධ සම්බන්ධව ජාත්‍යන්තර විමර්ශනයක් පැවැත්වීම පිළිබඳව තවත් වැඩි බලපෑමක් ඇතිකරනු ඇති බව ද විදෙස් මාධ්‍ය වාර්තා සඳහන් කර තිබිණ. පී.ටී.කේ ලෙස හඳුන්වන පුදුකුඩිඉරිප්පු ප්‍රදේශය ශ්‍රී ලංකා රජයේ හමුදා සමග දශක කිහිපයක් පුරා යුද ගැටුම් පැවති කාල සීමාව තුළ එල්.ටී.ටී.ඊ සංවිධානයේ ප්‍රධාන මර්මස්ථානයක් ලෙස භාවිත වූ බව ද ද හින්දුස්ථාන් ටයිම්ස් වාර්තා පෙන්වාදෙයි.", "URL": "https://sinhala.adaderana.lk/news.php?nid=23836", "Category": null, "Parent URL": null}