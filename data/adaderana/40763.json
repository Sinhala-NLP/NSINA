{"Source": "Adaderana", "Timestamp": "January 30, 2014 02:04 pm", "Headline": "ආණ්ඩුව විපක්ෂයේ සිටියා නම් සතියකට වතාවක් ජිනිවා යනවා ", "News Content": "මේ කාලය වන විට ආණ්ඩුව විපක්ෂයේ සිටියේ නම් සතියකට වතාවක් ඔවුන් ජිනීවා යන බව එ.ජා.ප. පාර්ලිමේන්තු මන්ත්‍රී විජේදාස රාජපක්ෂ මහතා පවසයි. එසේම ශ්‍රී ලංකාව ජාත්‍යන්තරය ඉදිරියේ ඉතාමත් අවදානම් තත්ත්වයක සිටින බවද අද(30) කොළඹ පැවති මාධ්‍ය හමුවකදී ඒ මහතා සඳහන් කර සිටියේය. තවද 2008 සහ 2009 කාලයේදී ශ්‍රී ලංකාවට එරෙහි යුද අපරාධ සම්බන්ධයෙන් වන වචන භාවිතා නොවුණු බවත්, මේ වන විට අමෙරිකාව සම බ්‍රිතාන්‍ය පමණක් නොව ඉන්දියාව පවා පවතින ආණ්ඩුව විසින් තරහාකරගෙන ඇති බවත්, හෙතෙම එම අවස්ථාවේදී අවධාරණය කර සිටියේය. මාර්තු මාසයේ පැවැත්වීමට නියමිත මානව හිමිකම් සමුළුවේදී ලංකාවට එරෙහිව ආර්ථික සම්බාධක පැනවීමේ ඉඩකඩ පවතින බවද ඒ මහතා සඳහන් කළේය. එසේම තමන්ගේ ගෙදර ප්‍රශ්න නොවිසඳාගෙන ආණ්ඩුව ලෝකයේ වෙනත් රටවල ප්‍රශ්න විසදීමට යව බවත්, මොනතරම් කටුක වූවාද අභ්‍යන්තර ප්‍රශ්න රට තුළම විසඳාගත යුතු බවත්, හෙතෙම පෙන්වා දුන්නේය. ජාත්‍යන්තර බලපෑම් ආණ්ඩුව සෑම අවස්ථාවකම දේශපාලන වාසියට හරවා ගන්නා බවත්, එම බලපෑම් එ.ජා.ප. ඇතුළු විපක්ෂයට අවලාද කිරීමටද ආණ්ඩුව විසින් භාවිතා කරන බවත්, රාජපක්ෂ මහතා අවධාරණය කර සිටියේය. මෙරටේ යුද්ධය ජයග්‍රහණය කළේ එක් පවුලක් සහ ඇමති මණ්ඩලයක් නොවන බවත්, ජනාධිපති මහින්ද රාජපක්ෂ මහතා විසින් විපක්ෂයේ සහය අවශ්‍ය යැයි ප්‍රසිද්ධියේ ප්‍රකාශ කළ අවස්ථා‍වේ යුද්ධය අවසන් වන තුරු ආණ්ඩුවට බාධා නොකර අවශ්‍ය සහයෝගය දෙන බවට 2006 වර්ෂයේදී එ.ජා.ප. නායක සහ ජනාධිපති මහින්ද රාජපක්ෂ මහතා අතර ගිවිසුමක් අත්සන් කළ බවත්, ඒ මහතා එහිදී කියා සිටියේය‍. තම පක්ෂය විසින් ජාත්‍යන්තර ප්‍රශ්න වලදී ආණ්ඩුවට සහය පළ කිරීමට දිගින් දිගටම උත්සහ කළ නමුදු ආණ්ඩුව විසින්ම එය මග හරින බවද හෙතෙම එහිදී කීවේය. උතුරේ මැතිවරණය පැවැත්වූවායින් පසු එම පළාත්වල ප්‍රශ්න විසඳී ඇති බවට මේ වන විට බලයේ සිටින ආණ්ඩුව විසින් සිතාගෙන සිටින බවද ඔහු එහිදි වැඩිදුරටත් පෙන්වා දුන්නේය‍.", "URL": "https://sinhala.adaderana.lk/news.php?nid=40763", "Category": null, "Parent URL": null}