{"Source": "Adaderana", "Timestamp": "March 7, 2019 08:48 pm", "Headline": "මැතිවරණ ඉලක්ක කර අයවැය හැදුවේ නෑ", "News Content": "මැතිවරණ ඉලක්ක කර ගනිමින් තමා අයවැයක් සකස් නොකළ බව මුදල් අමාත්‍ය මංගල සමරවීර මහතා පවසයි. අයවැය පිළිබඳව විශ්ලේෂනයක් කරමින් මුදල් අමාත්‍යාංශයේදී අමාත්‍යවරයා මෙලෙස අදහස් පළ කළේය. එහිදී වැඩිදුරටත් අදහස් දක්වමින් අමාත්‍යවරයා මේ බව පැවසීය. ‘‘මෙය මැතිවරණ වර්ෂයක් බව අමුතුවෙන් කිව යුතු නෑ. නමුත් අපි මේ ඉදිරිපත් කළ අය වැයේ ඇති සහන මැතිවරණය ඉලක්ක කරගෙන ලබා දුන් සහන නෙවෙයි. අයවැය ගැන වෙනදට කෑ ගහන විපක්ෂය පාර්ලිමේන්තුවෙ දි නිහඩව විසිරී ගිය ආකාරය අපි දැක්ක. ඔවුන්ගෙ ප්‍රතිචාර වගේ ම අයවැය ඉදිරිපත් කරල ගෙවුණ දවස් කිහිපයට ලැබුණ ප්‍රතිචාර ගැන සතුටුයි. සැබැවින් ම අපි ඉදිරියේ ඇත්තේ ආර්ථික අර්බුදයක් නෙවෙයි. ආර්ථික අභියෝග තමයි තියෙන්නෙ. විශේෂයෙන් ම ඔක්තොබර් 26 පත්වුණ ආණ්ඩුව දින 51ක් තුළ සිදු කළ හානිය යළි සකස් කරන්න අපි කටයුතු කළා. රුපියල ස්ථාවර කර ගන්න පමණක් ඔවුන් ඩොලර් බිලියනයක් පමණ වැය කළා. ජාත්‍යන්තර මූල්‍ය අරමුදල තමන්ගෙ ගිවිසුම්වලින් ඉවත් වුණා. පස්සෙ මම වොෂිංන්ටන් නුවරට ගිහින් ජාත්‍යන්තර මූල්‍ය අරමුදල් ප්‍රධානීන් හමුවෙලා සාකච්ඡා කළාට පස්සෙ තමයි ඔවුන් ශ්‍රී ලංකාවට පැමිණියේ. අපි අයවැයෙන් රාජ්‍ය සේවකයන්ට රුපියල් 2,500ක දීමනාවක් ලබා දීල තියෙනවා. 2015 දී අපි ආණ්ඩුව භාර ගන්නකොට රාජ්‍ය සේවයේ කාර්යාල කාර්ය සහයකයෙක් ලබා ගත්ත මූලික වැටුප රුපියල් 11,730යි. එය අද වෙද්දි රුපියල් 21,740 දක්වා ඉහළ ගිහින් තියෙනවා. එදා රුපියල් 16,000ක වැටුපක් ලබා ගත්ත ගුරුවරයෙක් අද රුපියල් 29,000ක් ගන්නවා. අමාත්‍යාංශ ලේකම්වරයකුගේ වැටුප රුපියල් 48,000 සිට 88,000ක දක්වා ඉහළ ගිහින් තියෙනවා. 2015 – 2020 අතර වැඩි වුණ තරම් වැටුපක් රාජ්‍ය සේවයකු ඉතිහාසයේ කවදාවත් වැඩි වෙලා නෑ. 2015ට සාපේක්ෂව 2020 වෙද්දි රාජ්‍ය සේවක මූලික වැටුප 107%කින් ඉහළ ගිහින් තියෙනවා. ඊට අමතරව අයවැයෙන් ප්‍රකාශ කරපු පරිදි ජුලි මාසෙ 01 සිට තවත් රුපියල් 2,500ක් ලැබෙනවා.“", "URL": "https://sinhala.adaderana.lk/news.php?nid=105674", "Category": null, "Parent URL": null}