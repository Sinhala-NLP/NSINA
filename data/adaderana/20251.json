{"Source": "Adaderana", "Timestamp": "November 25, 2011 11:27 am", "Headline": "ගාල්ල සහ මාතරට තද සුළං තත්ත්වයක්", "News Content": "ගාල්ල හා මාතර දිස්ත්‍රික්කවල ප්‍රදේශ කිහිපයකට දැඩි සුළං තත්ත්වයක් බලපා තිබේ. ඇතැම් ප්‍රදේශවල ගස් කඩා වැටීම හේතුවෙන් මාර්ග අවහිරවීම් ද සිදුවී ඇති බව ආපදා කළමනාකරණ මධ්‍යස්ථානය සඳහන් කරයි. මෙම තත්ත්වය හදිසියේ ඇතිවූ ටොනේඩෝ තත්ත්වයක් විය හැකි බවට සැකකරන බව ද එම මධ්‍යස්ථානය පැවසීය. කෙසේ වෙතත් අනවශ්‍ය අයුරින් ජනතාව කලබලයට පත්ව සිටින බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේය. ගස්වල අතු කඩාවැටීම් නිසා මාර්ගය අවහිරවීම් පිළිබඳව වාර්තා වී ඇති බවත්, නමුත් ප්‍රමාණාත්මක වශයෙන් සිදුවූ හානිය පිළිබඳව වාර්තා වී නොමැති බව ද හෙතෙම ප්‍රකාශ කළේය. සුළං තත්ත්වය හේතුවෙන් ගාල්ල දිස්ත්‍රික්කයේ හබරාදූව ප්‍රාදේශීය ලේකම් බල ප්‍රදේශයට අයත් නිවාස කිහිපයකට හානි සිදුව ඇති බව දිස්ත්‍රික් ආපදා සම්බන්ධීකාරක ලුතිනන් කර්නල් ඒ .අයි . රණසිංහ මහතා පැවසුවේය. මේ අතර වර්ෂාව සමග පැවති අධික සුළං තත්ත්වය නිසා ගාල්ල දිස්ත්‍රික්කයේ ප්‍රදේශ රැසක විශාල ගස් මාර්ගවලට කඩා වැටී ඇති බව ප්‍රදේශයේ පවතින තත්ත්වය සම්බන්ධයෙන් පැහැදිලි කළ අද දෙරණ ප්‍රාදේශීය වාර්තාකරු සඳහන් කළේය. එමෙන්ම දුරකථන සහ විදුලි රැහැන්වලට ද විශාල වශයෙන් හානි සිදුවී ඇති බව දක්නට ලැබුණු බව ද ඔහු ප්‍රකාශ කළේය. පහළ වායු ගෝලයේ පවතින කැළඹිලි සහිත කාලගුණය මීට බලපා ඇති බව මෙම සුළං තත්ත්වය සම්බන්ධයෙන් පැහැදිලි කරන කාලගුණ විද්‍යා දෙපාර්තමේන්තුව පවසයි. මේ අතර උතුර, උතුරු මැද, දකුණ, නැගෙනහිර, සහ ඌව පළාත්වලට වැසි හෝ ගිගිරුම් සහිත වැසි වර්ධනය විය හැකි බව ද ඒ පිළිබඳ පැහැදිලි කළ කාර්යය භාර කාලගුණ විද්‍යාඥ අනුෂා වර්ණසූරිය මහත්මිය සඳහන් කළාය.", "URL": "https://sinhala.adaderana.lk/news.php?nid=20251", "Category": null, "Parent URL": null}