{"Source": "Adaderana", "Timestamp": "June 29, 2018 05:11 pm", "Headline": "අගුං නැවත සක්‍රීය වෙයි", "News Content": "ඉන්දුනීසියාවේ බාලි දුපතේ අගුං ගිනි කන්ද නැවත වරක් සක්‍රිය වී තිබේ. ඒ හේතුවෙන් සංචාරකයින් පිරිසක් එහි සිරව සිටින බව වාර්තා වෙයි. ඉන්දුනීසියාවේ බාලි දුපතේ අගුං ගිනි කන්ද සක්‍රිය වීම හේතුවෙන් එහි ජාත්‍යන්තර ගුවන් තොටුපළක් වසා දමා තිබේ. මේ හේතුවෙන් සංචාරකයින් පිරිසක් එහි සිරව සිටින බව වාර්තා වෙයි. බාලි දුපතේ ප්‍රධානතම ගුවන් තොටුපළ වසා දැමීමත් සමඟ ජාත්‍යන්තර ගුවන් ගමන්ද ඇතුළුව ගුවන් ගමන් වාර 48ක් අවලංගු කර තිබේ. ඉන් ගුවන් මඟින් 8000කට බලපෑම් එල්ල කර ඇති බව විදෙස් මාධ්‍ය වාර්තා කරයි. මේ අතර අඳුරු පැහැ දුමාරය මෙන්ම අළු ද අගුං යමහල මුදුනේ සිට මීටර 2500ක් තරම් උසට මුදාහැරෙන අතර ගිනිදළු ද නැගෙන බව බලධාරීන් පවසයි. ශාන්තිකර සාගර කලාපයේ පෘථිවි භූ තල ගැටීම හේතුවෙන් නිතර භූ සහ යමහල් ක්‍රියාකාරීත්ව හටගන්නා \"රිං ඔෆ් ෆයර්\" (Ring of Fire) ලෙස හැඳින්වෙන කලාපයේ ඉන්දුනීසියාව පිහිටා තිබේ. ක්‍රියාකාරී තත්ත්වයේ පවත්නා යමහල් 130 ට වැඩි ප්‍රමාණයක් එහි පවතියි. 1963 වසරේදී අගුං කන්ද අවසන් වරට විදාරණය වූ අවස්ථාවේදී දහසකට වැඩි පිරිසක් මියගියේය. එමෙන්ම එය පසුගිය වසරේ සිට කිහිප වරක්ම සක්‍රිය වී ඇති බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=91701", "Category": null, "Parent URL": null}