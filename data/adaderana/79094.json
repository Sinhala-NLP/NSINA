{"Source": "Adaderana", "Timestamp": "October 24, 2017 04:37 pm", "Headline": "රිටිගල රක්ෂිතය වනසන වැලි ඡාවාරම", "News Content": "රිටිගල රක්ෂිතය වනසමින් බලධාරින්ගේද ඇස්වලට වැලි ගසා රහසිගතව සිදුකරගෙන යන වැලි ජාවාරමක් පිළිබඳ තොරතුරු අද දෙරණ උකුස්සාට අනාවරණය විය. තිරප්පනේ, කැකිරාව හා පලුගස්වැව ප්‍රාදේශීය ලේකම් කොට්ඨාශ තුනටම මායිම්ව පිහිටි රිටිගල රක්ෂිතය හෙක්ටයාර 1524 ක විශාල භූමි ප්‍රෙද්ශයක් පුරා පැතිර පවතියි. එය වටිනා ශාක සහ දුර්ලභ සතුන් වර්ග රැසකින් ගහණව පවතින නිසාම මෙරට පවතින දැඩි ස්වභාවික රක්ෂිත තුනෙන් එකක් ලෙසද නම් කර තිබේ. වනජීවී අමාත්‍යංශය යටතේ පවතින මෙම රක්ෂිත ප්‍රදේශයට කිසිදු අයුරකින් ඇතුළුවීම, වන සතුන් දඩයම් කිරීම, අපද්‍රව්‍ය බැහැර කිරීම, වගුරු බිම් ගොඩකිරීම , ගොඩනැගිලි ඉදිකිරීම ඇතුළු කරුණු ගණනාවක් සම්බන්ධයෙන් නීතියෙන් තහනම් නියෝග පනවා ඇති පසුබිමක ඒ තුළ නීතිවිරෝධී ආකාරයෙන් වැලි ජාවාරමක් සිදුවන බවට අද දෙරණ උකුස්සා වෙත රහසිගත තොරතුරක් වාර්තා විය. ඒ අනුව ක්‍රියාත්මක වූ උකුස්සා එහි ගලපිටගල ප්‍රදේශයට ළගා වූ විට දක්නට ලැබුණේ ට්‍රැක්ටර් රථ යොදාගනිමින් වැලි ජාවාරම සිදුකරගෙන යන ආකාරයයි. මෙම වැලි ජාවාරම වෙනුවෙන්ම රක්ෂිතය තුළ මාර්ග සාදා තිබිණි. මේ හේතුවෙන් රක්ෂිතයේ පවතින වටිනා ශාක රැසකම මුල් පෑදී විනාශ මුඛයට යමින් තිබෙන අයුරුද උකුස්සාට නිරීක්ෂණය වුණි. වැලි කැනීම සිදුකරන ගලපිටගල ප්‍රදේශයට කිලෝමීටර් දෙකක් පමණ මෙපිටින් වන්නට වූ රිටිගල වනජීවී නිලධාරී කාර්යාලයෙන් මෙම වැලි ජාවාරම සම්බන්ධයෙන් තොරතුරු වාර්තාවී ඇත්දැයි අද දෙරණ උකුස්සා විමසීමක් කළේය. නමුත් එහි නිලධාරියෙකු පැවසුවේ මෙතෙක් එවන් කිසිදු තොරතුරක් තමන්ට වාර්තා වී නොමැති බවයි. එසේනම් නිලධාරීන්ගේද ඇසට වැලි ගසමින් මෙලෙස වටිනා ශාක හා සතුන් වර්ග විනාශ කරමින් මෙම ජාවාරම ගෙන යන්නේ කුමන කෙරුමෙකුගේ බලපුළුවන්කාරකමකින්ද ? අද දෙරණ උකුස්සා ඒ ගැන සීරුවෙන්.", "URL": "https://sinhala.adaderana.lk/news.php?nid=79094", "Category": null, "Parent URL": null}