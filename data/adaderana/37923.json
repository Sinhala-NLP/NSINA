{"Source": "Adaderana", "Timestamp": "October 5, 2013 08:23 am", "Headline": "මොහොමඩ් සියාම් ඝාතනය - සැමියාට ඇප‍ දෙන්නැයි බිරිඳ ඉල්ලයි", "News Content": "කෝටිපති ව්‍යාපාරික මොහොමඩ් සියාම් ඝාතනයේ පළමු සැකකරුවන ක්‍රිෂාන්ත කෝරලගේ නැමැත්තාට ඇප ලබා දෙන ලෙස ඉල්ලා කොළඹ මහාධිකරණයට ඇප අයදුම්පතක් යොමුකර තිබේ. අදාළ සැකකරුගේ බිරිඳ විසින් මෙම ඇප අයදුම්පත අධිකරණය වෙත යොමු කර ඇත. නීතිපති උපදෙස් පරිදි කොළඹ මහේස්ත්‍රාත් අධිකරණය විසින් මෙම සැකකරුට කොන්දේසි සහිත සමාවක් ලබාදී තිබේ. කොළඹ මහේස්ත්‍රාත් අධිකරණය හමුවේ අදාළ ඝාතනය සම්බන්ධයෙන් විභාග වන මුලික පරීක්ෂණ නඩුවේ පළමුවෙනි සැකකරු ලෙස නම් කොට ඇති තම සැමියා ඉදිරි නඩු කටයුතු වල දී පැමිණිල්ලට සහය ලබා දීමේ කොන්දේසි මත නීතිපති උපදෙස් පරිදි සමාවක් දී ඇති බව ඇප අයදුම්පත මගින් සැකකරුගේ බිරිද ප්‍රකාශ කර ඇත. හෘද රෝගියෙකු වන තම සැමියා මිට පෙර කිසිදු අධිකරණයකින් වැරදිකරු ලෙස තීන්දු කර නොමැති අතර ඔහුට එරෙහිව වෙනත් කිසිදු නඩුවක් නොමැති බවත් ඇප අයදුම්පත යොමුකරමින් සැකකරුගේ බිරිද තවදුරටත් කරුණු දක්වා තිබේ. මෙම කරුණු සැලකිල්ලට ගෙන සැකකරුට ඇප ලබා දෙන ලෙස අදාළ ඇප අයදුම්පත මගින් ඉල්ලා ඇති බව සඳහන්ය.", "URL": "https://sinhala.adaderana.lk/news.php?nid=37923", "Category": null, "Parent URL": null}