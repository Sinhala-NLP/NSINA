{"Source": "Adaderana", "Timestamp": "May 19, 2018 02:44 pm", "Headline": "දකුණේ පැතිර යන ඉන්ෆ්ලුවෙන්සා වෛරසය පාලනයට උපරිම පියවර අරගෙන තියෙනවා", "News Content": "දකුණු පළාත් ප්‍රදේශ කිහිපයක පැතිර යන ඉන්ෆ්ලුවෙන්සා වෛරස් රෝගී තත්ත්වය පාලනය කිරීම සඳහා අවශ්‍ය උපරිම ක්‍රියාමාර්ග මේ වන විට ගෙන ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා පවසයි. ඔහු පෙන්වා දෙන්නේ සෞඛ්‍ය කණ්ඩායම්, ඖෂධ සහ උපකරණ ප්‍රමාණවත් පරිදි දකුණු පළාතේ රෝහල් සඳහා ලබා දී ඇති බවයි. හඳුනානොගත් රෝගී තත්ත්වයකින් ගාල්ල කරාපිටිය රෝහලේ ළමුන් කිහිපදෙනෙකු මිය යාම වාර්තා වීමත් සමඟ සෞඛ්‍ය අංශ ඒ සම්බන්ධයෙන් විමර්ශන සිදු කළේය. කෙසේවෙතත් අදාළ ළමුන් මියගොස් ඇත්තේ ඉන්ෆ්ලුවෙන්සා රෝගය හේතුවෙන් බවට අනාවරණය වී ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා සඳහන් කළේය.", "URL": "https://sinhala.adaderana.lk/news.php?nid=89401", "Category": null, "Parent URL": null}