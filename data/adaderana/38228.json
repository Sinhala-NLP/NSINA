{"Source": "Adaderana", "Timestamp": "October 19, 2013 12:06 pm", "Headline": "පොදුරද සමුළුවට ඉන්දීය නියෝජ්‍ය ජනපතිගේ පැමිණීමත් තහවුරු කර නෑ", "News Content": "පොදුරාජ්‍ය මණ්ඩලයීය රාජ්‍ය නායක සමුළුව සදහා ඉන්දීය නියෝජ්‍ය ජනාධිපති මොහොමඩ් හමීඩ් අන්සාරී පැමිණීම මේ වන තෙක් තහවුරු කර නොමැති බව විදේශ අමාත්‍යංශය පවසයි. විදෙස් මාධ්‍ය වාර්තා කර තිබුණේ මෙරට පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව සඳහා ඉන්දීය නියෝජ්‍ය ජනාධිපතිවරයා සහභාගි වන බවයි. එමෙන්ම ඉන්දීය අග්‍රාමාත්‍ය ආචාර්ය මන්මෝහන් සිං මහතා රාජ්‍ය නායක සමුළුවට සහභාගි නොවන බව ද ඉන්දීය මාධ්‍ය වාර්තා කර තිබුණි. මේ සම්බන්ධයෙන් අද දෙරණ විදේශ අමාත්‍යංශයෙන් විමසීමක් කළේය. එහිදී විදේශ අමාත්‍යංශ ප්‍රකාශකයෙකු සඳහන් කළේ ඉන්දීය ඉන්දීය අග්‍රාමාත්‍ය ආචාර්ය මන්මෝහන් සිං මහතා රාජ්‍ය නායක සමුළුවට සහභාගි වීම හෝ නොවීම සම්බන්ධයෙන් මේ වන තෙක් නිල වශයෙන් දැනුම් දිමක් සිදුකර නොමැති බවය. එමෙන්ම ඉන්දීය නියෝජ්‍ය ජනාධිපතිවරයාගේ පැමිණීම ද මේ වන තෙක් තහවුරු වී නොමැති බව ඔහු පැවසුවේය. කෙසේ වෙතත් ඉන්දීය විදේශ අමාත්‍ය සල්මන් කුර්ෂිඩ් මහතා මෙවර පොදුරාජ්‍ය මණ්ඩලයීය රාජ්‍ය ජනායක සමුළුවට සහභාගි වන බවට තහවුරු කර ඇති බව විදේශ අමාත්‍යංශ ප්‍රකාශකයා සඳහන් කළේය. මේ අතර විදේශ අමාත්‍ය මහාචාර්ය ජී.එල්.පීරිස් මහතා මලයාසියාවේ සංචාරයක් ආරම්භ කර තිබේ. දෙරටට වැදගත්වන කරුණු කිහිපයක් සම්බන්ධයෙන් සාකච්ජා කිරීම මෙම සංචාරයේ අරමුණ බව විදේශ අමාත්‍යංශය සඳහන් කළේය. අදාළ සාකච්ජා හෙට දිනයේ ආරම්භ වීමට නියමිතය.", "URL": "https://sinhala.adaderana.lk/news.php?nid=38228", "Category": null, "Parent URL": null}