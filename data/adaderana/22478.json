{"Source": "Adaderana", "Timestamp": "February 29, 2012 11:11 am", "Headline": "කුගන් හා ලලිත් අත්අඩංගුවේ නම් වාර්තාවක් ඉල්ලයි", "News Content": "ජන අරගල ව්‍යාපාරයේ ක්‍රියාකාරීන් වන ලලිත් වීරරාජ් හා කුගන් මුරුගානන්දන් අතුරුදහන්වීම සම්බන්ධව ඔවුන්ගේ ඥාතීන් විසින් ගොනුකර ඇති පෙත්සමට අදාළ විරෝධතා ගොනුකිරීම සඳහා අභියාචනාධිකරණය වගඋත්තරකරුවන්ට කල් ලබා දී තිබේ. අදාළ පෙත්සමේ වගඋත්තරකරුවන් ලෙස යුද හමුදාපතිවරයා, පොලිස්පතිවරයා සහ යාපනය යුද හමුදා ආඥාපතිවරයා නම් කර තිබිණි. අදාළ පෙත්සම අද(29) කැඳවූ අවස්ථාවේ දී එම වග උත්තරුවන් වෙනුවෙන් අධිකරණය හමුවෙහි නීතිඥවරුන් පෙනී සිටියේය. අතුරුදහන් වී සිටින පුද්ගලයින් දෙදෙනා ඔවුන්ගේ අත්අඩංගුවේ සිටින්නේ නම් ඒ පිළිබඳව වාර්තාවක් ලබන මාර්තු මස 21 වන දින ඉදිරිපත් කරන ලෙස එහිදී අභියාචනාධිකරණය ඔවුන්ට නියෝග කර ඇත. එදින මේ සම්බන්ධව විරෝධතා ඇත්නම් ඉදිරිපත් කරන ලෙස ද අභියාචනාධිකරණය වගඋත්තරකරුවන්ට නියෝග කර තිබේ. පසුගිය දෙසැම්බර් මස 09 වන දින යාපනයේ දී ලලිත් වීරරාජ් හා කුගන් මුරුගානන්දන් යන පුද්ගලයින් දෙදෙනා අතුරුදහන්වීමට එරෙහිව ඔවුන්ගේ ඥාතීන් විසින් මෙම පෙත්සම ඉදිරිපත් කර ඇත. අතුරුදහන්ව සිටින පුද්ගලයින් දෙදෙනා අධිකරණය හමුවට ඉදිරිපත් කරන ලෙස ඔවුන් සිය පෙත්සමෙන් ඉල්ලා සිටියි.", "URL": "https://sinhala.adaderana.lk/news.php?nid=22478", "Category": null, "Parent URL": null}