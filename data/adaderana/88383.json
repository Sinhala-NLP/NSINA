{"Source": "Adaderana", "Timestamp": "May 2, 2018 12:42 pm", "Headline": "මුලතිව් තඩ්ඩුවාන් රක්ෂිතයේ ගින්න යුද හමුදා නිලධාරීන් නිවා දමයි", "News Content": "මුලතිව් තඩ්ඩුවාන් රක්ෂිතයේ හටගත් ලැව් ගින්නක් 64 වැනි සේනාංකයට අයත් නිලධාරීන් මහත් පරිශ්‍රමයක් යොදා ඊයේ (01) සවස සම්පූර්ණයෙන්ම නිවා දමනු ලැබිණ. තඩ්ඩුවාන රක්ෂිතයේ ඇති වූ ලැව් ගින්න පිළිබඳව සිවිල් වැසියකු යුද හමුදාවට කළ දැනුම් දීමෙන් පසුව මුලතිව් ආරක්ෂ සේනා මූලස්ථානයෙන් පාලනය වන 64 වැනි සේනාංකාධිපති බිග්‍රේඩියර් කේ.ජී.ජයවීර මහතාගේ උපදෙස් පරිදි 642 වැනි බලසේනාවේ 26 වැනි ගජබා රෙජිමේන්තුව හා 14 වැනි ශ්‍රී ලංකා සිංහ රෙජිමේන්තුවට අයත් සෙබළුන් විසින් මෙම ගින්න නිවා දැමීමට පියවර ගනු ලැබීය. යුද හමුදාවේ ජල බවුසර් යොදා ගනිමින් පැයකට ආසන්න කාලයක් ගින්න නිවා දැමීමට කටයුතු කළ අතර ගින්න ව්‍යාප්ත වූවෙ නම් අසල පිහිටි ගම්මාන වෙතටද ගින්න පැතිරීමෙන් විනාශයක් වීමට ඉඩ තිබූ බවද ප්‍රදේශවාසීන් පැවසූහ.", "URL": "https://sinhala.adaderana.lk/news.php?nid=88383", "Category": null, "Parent URL": null}