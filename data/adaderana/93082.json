{"Source": "Adaderana", "Timestamp": "July 23, 2018 06:35 pm", "Headline": "ඌව මහ ඇමති පළාත් සභාවේදී සමාව ගනී", "News Content": "ඌව පළාත් ප්‍රධාන අමාත්‍ය චාමර සම්පත් දසනායක මහතා අද(23) එම පළාත් සභාවේ සියලු මන්ත්‍රීවරුන්ගෙන් සමාව අයැද සිටියේය. ඒ පළාත් සභාවේ මන්ත්‍රීවරුන්ට විවිධ දෑ ලබාදෙමින් ඔවුන්ව තමන්ට අවැසි ආකාරයට පාලනය කළ හැකි බවට ප්‍රධාන අමාත්‍යවරයා අවස්ථා කිහිපයකදී සිදු කළ ප්‍රකාශ සම්බන්ධයෙන් මන්ත්‍රීවරුන් සිය විරෝධය පළ කිරීම හේතුවෙනි. ඌව පළාත් සභාවේ මන්ත්‍රීවරුන්ට විවිධ දෑ ලබාදෙමින් ඔවුන්ව තමන්ට අවැසි ආකාරයට පාලනය කළ හැකි බවට ප්‍රධාන අමාත්‍ය චාමර සම්පත් දසනායක මහතා අවස්ථා කිහිපයකදී ප්‍රකාශ කළ අතර ඊයේ නාච්චදූවේ පැවති රැස්වීමකදී ද ඔහු මෙලෙස අදහස් පළ කළේය. කෙසේවෙතත් ප්‍රධාන අමාත්‍යවරයගේ එම ප්‍රකාශයෙන් තමන්ව හෑල්ලුවට ලක් කර ඇති බව පවසමින් එම ප්‍රකාශයට විරෝධය පා ඌව පළාත් සභාවේ එක්සත් ජාතික පක්ෂ මන්ත්‍රීවරුන් අද පැවති පළාත් සභා සැසිවාරයට සහභාගි වූයේ කළු පටි පැළඳගෙනයි. මෙහිදී ඌව පළාත් සභා මන්ත්‍රී සමන්ත විද්‍යාරත්න මහතා විසින් ප්‍රධාන අමාත්‍යවරයාට එරෙහිව විශ්වාසභංග යෝජනාවක් ඉදිරිපත් කළ ද ප්‍රමාණවත් අත්සන් සංඛ්‍යාවක් නොලැබීම හේතුවෙන් සභාපතිවරයා විසින් එය බාරගෙන නොමැත. මේ අතර ඌව පළාත් සභාවේ ප්‍රධාන අමාත්‍යවරයා සිදු කර ඇති ප්‍රකාශයකට විරෝධය පළ කරමින් ඌව පළාත් සභා මන්ත්‍රී ශෂින්ද්‍ර රාජපක්ෂ මහතා ඇතුළු මන්ත්‍රීවරුන් තිදෙනෙකු ආණ්ඩු පක්ෂයෙන් ඉවත්ව ස්වාධිනව කටයුතු කිරීමට තීරණය කර තිබේ. අද පැවැති ඌව පළාත් සභාවේ මාසික රැස්වීමේදී අදාළ මන්ත්‍රීවරුන් තිදෙනා ස්වාධිනව කටයුතු කිරීමට පියවර ගනු ලැබුවේය. පසුගිය දා කලාවැව ප්‍රදේශයේ පැවැති ශ්‍රී ලංකා නිදහස් පක්ෂ ජන හමුවකදී ඌව පළාත් ප්‍රධාන අමාත්‍ය චාමර සම්පත් දසනායක මහතා මැති ඇමතිවරුන්ට අවමානයක් වන ලෙස ප්‍රකාශයක් සිදු කර ඇති බව පවසමින් ශෂින්ද්‍ර රාජපක්ෂ මහතා අද දිනයේ පළාත් සභාව තුළ විශේෂ ප්‍රකාශයක් සිදු කරමින් ස්වාධිනව කටයුතු කිරීමට තීරණය කළේය.", "URL": "https://sinhala.adaderana.lk/news.php?nid=93082", "Category": null, "Parent URL": null}