{"Source": "Adaderana", "Timestamp": "July 20, 2018 04:05 pm", "Headline": "රුපියල් 1000ක අල්ලසක් ගත් පොලිස් සැරයන් අල්ලස් දැලේ", "News Content": "රුපියල් 1000 ක මුදලක් අල්ලස් ලෙස ලබා ගත් කිරිබත්ගොඩ පොලිස් ස්ථානයේ රථවාහන අංශයට අනුයුක්තව රාජකාරී කළ පොලිස් සැරයන්වරයෙකු අල්ලස් හෝ දූෂණ චෝදනා විමර්ශන කොමිසමේ නිලධාරීන් විසින් අත්අඩංගුවට ගෙන තිබේ. මාකොළ දකුණ කිරිබත්ගොඩ ප්‍රදේශයේ පුද්ගලයෙකුගෙන් ලද තොරතුරකට අනුව මෙම වැටලීම සිදු කල අතර, පැමිණිලිකරුට අයත් රියදුරු බලපත්‍රය රථවාහන වරදක් සම්බන්ධයෙන් පොලිස් බාරයට ගෙන එය ආපසු ලබා දීම සඳහා මෙම අල්ලස් මුදල ඉල්ලා තිබේ. එය ලබා ගන්නා අවස්ථාවේ දී කිරිබත්ගොඩ පොලිස් ස්ථානයේ දී අද(20) මෙම අත්අඩංගුවට ගැනීම සිදු කර තිබේ. වැඩිදුර විමර්ශන සිදු කරනු ලබන අතර, විමර්ශනවලින් අනතුරුව සැකකරු කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමට නියමිත බව ද අල්ලස් හෝ දූෂණ චෝදනා විමර්ශන කොමිෂන් සභාව පවසයි.", "URL": "https://sinhala.adaderana.lk/news.php?nid=92918", "Category": null, "Parent URL": null}