{"Source": "Adaderana", "Timestamp": "September 8, 2010 01:48 pm", "Headline": "බංගලා හන්දියේදී යූ.ඇන්.පියට පොලිස් පොල්ල හරස්වෙයි", "News Content": "එක්සත් ජාතික පක්ෂය විසින් ආරම්භ කර ඇති විරෝධතා පා ගමනට ඇතුල්කෝට්ටේ-පිටකෝට්ටේ පාරේ බංගලා හංදියේදී පොලීසිය විසින් බාධා එල්ල වී ඇතැයි සඳහන් වේ. මෙහිදී පොලීසිය හා විරෝධතාකරුවන් අතර යම් නොසන්සුන්කාරී තත්ත්වයක් උද්ගත වී ඇතැයි වාර්තා වේ. විරෝධතාකරුවන් විසින් මහා මාර්ගය මැද පඹයෙක් පිළිස්සීමේදී පොලීසිය විසින් එය නවතන්නට ක්‍රියා කර ඇති බවත්,එහිදී ගිනි ගත් ගෝනි කැබැල්ලක් පොලීසිය දෙසට වීසිකිරිමේදී පොලිස් නිලධාරීයෙකුගේ ඇඟේවැදී නිල ඇදුම ගිනිගත් බවත් කියැවේ. එහිදී පොලීසිය විරෝධතාකරුවන්ට පහරදෙන්නට උත්සාහදැරීමත් සමග දැඩි නොසන්සුන්කාරී තත්ත්වයක් හටගෙන තිබේ. කෙසේ වෙතත් නියෝජ්‍ය පොලිස්පති දයා සමරවීර මහතා තත්ත්වය සමහන් කිරීමට උත්සාහ දරන බවද සඳහන් වේ.", "URL": "https://sinhala.adaderana.lk/news.php?nid=10720", "Category": null, "Parent URL": null}