{"Source": "Adaderana", "Timestamp": "May 6, 2018 07:01 am", "Headline": "උඩවලව ජලාශයේ වාන් දොරටුවක් විවෘත කරයි", "News Content": "‍උඩවලව ජලාශයේ වාන් දොරටුවක් විවෘත කර තිබේ. ආපදා කළමනාකරණ මධ්‍යස්ථානය ප්‍රකාශ කළේ ඊයේ (05) රාත්‍රී 7.00ට පමණ එම වාන් දොරටුව විවෘත කළ බවයි. මේ අතර අද (06) සවස් කාලයේ දිවයින පුරා ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. බොහෝ ප්‍රදේශවලට පස්වරු 2.00න් පමණ පසු වැසි ඇති විය හැකියි. දකුණු පලාතට උදෑසන කාලයේදීත් වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළේය. මධ්‍යම, සබරගමුව, උතුරු මැද, පළාත්වලටත් බදුල්ල, කළුතර සහ වව්නියාව දිස්ත්‍රික්කවලටත් මිලිමීටර් සියයකට වැඩි වර්ෂාපතනයක් ඇති විය හැකිය. සබරගමුව සහ මධ්‍යම පළාත්වල උදෑසන කාලයේ දි මිදුම් සහිත කාලගුණයක් පැවතිය හැකි බව කාලගුණ විද්‍යා දෙපාර්තමේන්තුව ප්‍රකාශ කළේය. මේ අතර ගාල්ල, හම්බන්තොට හරහා පොතුවිල් දක්වා වෙරළට ඔබ්බෙන් මුහුදු ප්‍රදේශවල තද වැසි ඇති විය හැකි අතර වැසි ඇති වන අවස්ථාවල දි මුහුද රළු විය හැකි බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=88592", "Category": null, "Parent URL": null}