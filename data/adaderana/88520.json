{"Source": "Adaderana", "Timestamp": "May 4, 2018 04:18 pm", "Headline": "කෘෂිකර්ම අමාත්‍යංශ ගොඩනැගිල්ල ගැන කතානායක කාර්යලයෙන් පිළිතුරු", "News Content": "කෘෂිකර්ම අමාත්‍යංශය පැවැති ගොඩනැගිලි සංකීර්ණය පාර්ලිමේන්තුව වෙත ලබාදෙන ලෙස හෝ කෘෂිකර්ම අමාත්‍යංශය නව ගොඩනැගිල්ලකට ගෙන යාම පිළිබඳව යෝජනාවක් පාර්ලිමේන්තුව විසින් ඉදිරිපත් නොකළ බව කතානායක කාර්යාලය පවසයි. කෘෂිකර්ම අමාත්‍යංශය රජමල්වත්ත ගොඩනැගිලි සංකීර්ණයේ සිට රාජගිරිය ප්‍රදේශයේ ගොඩනැගිල්ලක් වෙත ගෙනයන ලද්දේ පාර්ලිමේන්තුවේ ඉල්ලීමක් මත බවට මහින්ද අමරවීර අමාත්‍යවරයාගේ ප්‍රකාශයක් උපුටා දක්වමින් පලවී ඇති මාධ්‍ය වාර්තා පිළිබඳ කතානායක කරූ ජයසූරිය මහතාගේ අවධානය යොමුව ඇති බව සඳහන්ය. ඒ අනුව අමාත්‍යවරයාගේ ප්‍රකාශය සම්බන්ධයෙන් පැහැදිලි කිරීමක් සිදුකරමින් කතානායක කාර්යාලය පවසන්නේ නව රජය බලයට පත්වීමෙන් පසු පාර්ලිමේන්තුවේ ස්ථාපිත කරන ලද ආංශික කාරක සභාවන්හි කටයුතු සඳහා අමතර කාර්යාල පහසුකම් අවශ්‍යව තිබූ බවයි. ඒ සඳහා පාර්ලිමේන්තු බිම් මහලේ ගරාජය සුදුසු පරිදි සකසා ගැනීමට කථානායකවරයා උපදෙස් ලබාදී තිබූ අතර පාර්ලිමේන්තු නිලධාරීන් ඒ සම්බන්ධයෙන් අවධානය යොමුකර තිබූ බව කතානායක කාර්යාලය පෙන්වාදෙයි. කෙසේවෙතත් ඒ වන විට සියළුම පාර්ලිමේන්තු මන්ත්‍රීවරුන්ට පාර්ලිමේන්තුවට ආසන්නයෙන් කාර්යාල පහසුකම් සැපයිම පිළිබඳව රජයේ අවධානය යොමුව තිබීම හේතුවෙන් ඒ සඳහා මෙන්ම ආංශික කාරක සභාවන්හි කටයුතු සඳහා එකම ගොඩනැගිලි සංකීර්ණයක් යොදා ගැනීම ප්‍රයෝගිකය යන්න රජයේ අදහස වූ බව කතානායක කාර්යාලය පවසයි. ඒ අනුව පාර්ලිමේන්තුවට ආසන්නව පවතින කෘෂිකර්ම අමාත්‍යංශයට අයත් ගොඩනැගිලි සංකීර්ණය ඒ සඳහා ලබාගැනීමට රජය තීරණය කළ බව අදාළ නිවේදනයේ දැක්වෙයි. කෘෂිකර්ම අමාත්‍යංශය වෙනත් ස්ථානයක ස්ථාපිත කෙරුණේ රජය එලෙස ගත් තීරණයක් මත වන බව පවසන කතානායක කාර්යාලය එය පාර්ලිමේන්තුව විසින් කරන ලද ඉල්ලීමක ප්‍රතිඵලයක් නොවන බව අවධාරණය කළේය.", "URL": "https://sinhala.adaderana.lk/news.php?nid=88520", "Category": null, "Parent URL": null}