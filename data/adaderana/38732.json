{"Source": "Adaderana", "Timestamp": "November 10, 2013 01:35 pm", "Headline": "ලස්සන කළාට කමක් නෑ - ඒත් නාස්තියට විරුද්ධයි", "News Content": "මෙරට වත්මන් පාලකයින් නීතිය හා සාමය පිළිබඳ දක්වන්නේ අල්ප අවධානයක් යැයි එක්සත් ජාතික පක්ෂ පාර්ලිමේන්තු මන්ත්‍රී අජිත් පී. පෙරේරා මහතා පවසයි. නීතිය හා සාමය ඇතිකරලීමේ වැඩි වගකීම ඇත්තේ පොලීසියට බවත් ස්වාධීන පොලීසියක් ස්ථාපිත කළ යුතු නමුත් වත්මන් රජය එය පිළිනොගන්නා බවත් මන්ත්‍රීවරයා පෙන්වාදෙයි. පසුගිය දවස්වල කොළඹ 07 සූදූ පිටියක් වැටලූ පොලිස් නිලධාරීන් 23 දෙනෙකුට පොලිස්පති නියමයෙන් ස්ථාන මාරුවීම් ලබා දුන් බවද ඊට ‍හේතුව ස්වාධීන පොලිස් කොමිසමක් නැතිකම යැයි මන්ත්‍රීවරයා කොළඹදී අද (10) පෙරවරුවේ පැවැති මාධ්‍ය හමුවකදී පැවසීය. පොදුරාජ්‍ය මණ්ඩලීය සමුළුවට පැමිණෙන රාජ්‍ය නායකයන්ට පෙන්වන්න පාර්ලිමේන්තුව ගාව සත්තු වත්තක් දමා ඇති බවද, ලස්සන කිරීමට එජාපයේ විරුද්ධත්වයක් නැති නමුත් නාස්තියට දැඩි ලෙස විරුද්ධ බවද හෙතෙම කීවේය. පොදුරද සමුළුවේ ආරම්භක අවස්ථාවට එජාප නායක රනිල් වික්‍රමසිංහ මහතා ඇතුළු මන්ත්‍රීවරුන්ට ආරාධනා පත්‍ර එවා ඇති නමුත් ඒවා ලැබී ඇත්තේ සිය සහභාගිත්වය තහවුරු කළ යුතු දවසටත් පසුව බව ඔහු පැවසීය. විපක්ෂනායකවරයාට පමණක් එය කලින් ලැබී ඇති බවත් මහලේකම්වරයාට පවා ආරාධනා පත්‍රය ලැබී ඇත්තේ පමා වී බැවින් එය සැලසුම් සහගතව කළ එකක් යන සැකයද ඇති වන බව ඔහු පෙන්වාදුන්නේය. එසේම මෙරට විදේශ කටයුතු අමාත්‍යංශය මෙන්ම එහි අමාත්‍යවරයාට ද ඇත්තේ මොන්ටිසෝරි දැනුමක් බවද හෙතෙම පැවසීය. රාජ්‍ය තාන්ත්‍රික සමුළුවක කටයුතු සැලසුම් කර ගත නොහැකි තරමට එම අමාත්‍යංශය දුර්වල වී ඇති බවක් දක්නට ලැබෙන බව මන්ත්‍රීවරයා කියා සිටියේය. තවද එජාප නායකත්ව මණ්ඩලයේ සාමාජිකයින් සියලුදෙනා එක් මතයක සිට කටයුතු කරමින් පක්ෂය වෙනුවෙන් ඉදිරි ගමනක් යාමට සුදානම් බවද අජිත් පී.පෙරේරා මහතා පැවසීය. නායකත්වයට අභියෝග කළ කරූ ජයසූරීය මහතාට එහි සභාපතිවරයා වශයෙන් වැඩි වගකීමක් පවරා ඇතැයිද හෙතෙම එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=38732", "Category": null, "Parent URL": null}