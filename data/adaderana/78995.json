{"Source": "Adaderana", "Timestamp": "October 22, 2017 12:13 pm", "Headline": "බස්නාහිර පළාත් සභා මන්ත්‍රී ප්‍රසන්න සංජීව රිමාන්ඩ්", "News Content": "බස්නාහිර පළාත් සභා මන්ත්‍රී ප්‍රසන්න සංජීව මහතා රක්ෂිත බන්ධනාගාර ගත කර තිබේ. කළුතර මහේස්ත්‍රාත් අධිකරණය විසින් හෙට(23) දිනය දක්වා ඔහු රක්ෂිත බන්ධනාගාර ගත කිරීමට නියෝග කර ඇති බව පොලීසිය සඳහන් කළේය. දර්ගා නගරයේ රජයේ රෝහලේ වෛද්‍යවරුන්ගේ රාජකාරියට බාධා කිරීමේ සිද්ධියක් සම්බන්ධයෙන් ප්‍රසන්න සංජීව මහතා ඊයේ (21) දිනයේ අලුත්ගම පොලීසිය විසින් අත්අඩංගුවට ගනු ලැබීය. විදුලිසැර වැදුණු තරුණයෙකු රෝහලට රැගෙන ආ අවස්ථාවේදී වෛද්‍යවරුන් ඔහුට ප්‍රතිකාර නොකළ බව පවසමින් පළාත් සභා මන්ත්‍රීවරයා ඇතුළු පිරිසක් වෛද්‍යවරුන්ට බැණ පහරදීමට උත්සහ කර ඇති බව වාර්තා වෙයි. ඒ සම්බන්ධයෙන් ලද පැමිණිල්ලක් මත බස්නාහිර පළාත් සභා මන්ත්‍රී ප්‍රසන්න සංජීව මහතා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=78995", "Category": null, "Parent URL": null}