{"Source": "Adaderana", "Timestamp": "September 7, 2019 02:06 pm", "Headline": "ඇල්පිටිය ප්‍රාදේශීය සභාව දිනලා පෙන්වන්න-සජිත්ට අභියෝගයක්", "News Content": "ඉදිරි ජනාධිපතිවරණයට ශ්‍රී ලංකා නිදහස් පක්ෂයෙන් අපේක්ෂකයෙක් ඉදිරිපත් නොකරනු ඇතැයි තමන් විශ්වාස කරන බව එක්සත් ජනතා නිදහස් සන්ධානය පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතා පවසයි. නෙළුම් මාවතේ පිහිටි ශ්‍රී ලංකා පොදු ජන පෙරමුණු පක්ෂ කාර්යාලයේ අද(07) පැවති මාධ්‍ය හමුවකදී ඔහු මේ බව සඳහන් කළේය. මෙහිදී අදහස් දක්වමින් ලක්ෂ්මන් යාපා අබේවර්ධන මහතා පවසා සිටියේ, මේ වන විට ශ්‍රී ලංකා නිදහස් පක්ෂයේ ජනාධිපති අපේක්ෂකත්වය පිළිබඳව විවිධ මත පළ වෙන බවයි. ශ්‍රී ලංකා නිදහස් පක්ෂය කුමන හේතුවක් මත හෝ අපේක්ෂකයෙක් ඉදිරිපත් නොකරන බවද පැවසු ඒ මහතා, ශ්‍රීලනිප ය පොදු බලවේගයක් ලෙස පොදු සතුරාට එරෙහිව කටයුතු කිරීමට තීන්දු කළ බවත්, ඒ බව පසුගිය දා නිමල් සිරිපාල ද සිල්වා මහතා විසින් පැහැදිලිව නිදහස් පක්ෂ සම්මේලනයේ දී රටට විය යුතු දේ කුමක් ද යන්න පැහැදිලි කළ බවත් පැවසිය. එනිසා කිසිදු අවස්ථාවක ජනාධිපතිවරයා එක්සත් ජාතික පක්ෂයට වාසි වෙන හෝ වෙනත් ආණ්ඩු විරෝධී බලවේගයකට අවාසි වෙන කිසිදු තීර්ණයක් ගැනීමට කටයුතු නොකරන බවට තමාට විශ්වාස යැයි ද ලක්ෂ්මන් යාපා මහතා මෙහිදී පැවසීය. මේ වන විට ආණ්ඩු විරෝධී බලවේගය එක් පැත්තකට ගොනු වී ඇතැයි පැවසු මන්ත්‍රීවරයා, එනිසා ශ්‍රී ලංකා නිදහස් පක්ෂය ඉදිරියේ පොදු බලවේගයට එක් වීමට තීරණයක් ගනු ඇතැයි ද කියා සිටියේය. අපි එක්විය යුත්තේ, කවුරුන් සම﻿ඟ ද යන්න ප්‍රගතිශීලි ජනතාව දන්නා බවත් පැවසු මන්ත්‍රීවරයා එජාපයට, රනිල්ට, කරූට හෝ සජිත් ප්‍රේමදාස සහයට සහය දෙන්න මේ රටේ වමාංශික ජනතාව සුදානම් නැතැයි ද සඳහන් කළේය. මෙහිදී අදහස් දක්වමින් එක්සත් ජනතා නිදහස් සන්ධානයේ පාර්ලිමේන්තු මන්ත්‍රී පියල් නිශාන්ත මහතා පවසා සිටියේ, සජිත් ප්‍රේමදාස මහතාට අරයා මෙයා ඉන්නවා හන්දි ගානේ කතා කරමින් නොසිටි, තමන්ගේ පක්ෂයේ ඇති අර්බුදය තමන්ගේ නායකයා සමඟ විසඳා ගන්න යනුවෙනි. පුංචි මැතිවරණයක් එන බවත් දකුණේ නායකයාට දකුණේ පළාත් පාලන මැතිවරණය ජයග්‍රහණය කළ හැකි විය යුතු බවත් පැවසු ඒ මහතා, “ රටම දිනන්න හදන කෙනාට අපි දෙන අභියෝගය තමයි ඇල්පිටිය ප්‍රාදේශීය සභාව ජයග්‍රහණය කර පෙන්වන ලෙස පැවසීය. ප්‍රශ්නය - කුරුණෑගල දිස්ත්‍රික්කයේ ජාතික ලැයිස්තුවේ හිටපු මන්ත්‍රීවරයෙක් ඒකෙන් ඉල්ලා අස්වෙලා කියනවා “මම ජනතා බලයෙන්, කැමැත්තෙන් එන තනතුරට කැමතියි. ඒ නිසා මම ඉල්ලලා අස්වෙනවා.“ දැන් මාතර දිස්ත්‍රික්කයෙත් ඒ හා සමාන ලෙසම පත්වෙලා තියෙනවා. දැන් ඔබතුමා ගන්න තීරණය මොකක්ද ? මම මාතර දිස්ත්‍රික්කයේ වැඩිම ඡන්දයෙන් තුන් වතාවක් පත්ව ඇති බවත්, අද වන විට ජාතික ලැයිස්තුවෙන් සිටින බවත් පැවසු ලක්ෂමන් යාපා මන්ත්‍රීවරයා, ශ්‍රී ලංකා නිදහස් පක්ෂයෙන් මොන අභියෝග හා විනය පරීක්ෂණ තිබුණත් ඒවා ජයග්‍රහණය කරනවා විනා පාර්ලිමේන්තුවට එන්න සිටින මන්ත්‍රීවරයෙකුගේ අවස්ථාව කිසිදු අවස්ථාවක නැති කරන්නේ නැහැ යනුවෙන් පැවසීය.", "URL": "https://sinhala.adaderana.lk/news.php?nid=118518", "Category": null, "Parent URL": null}