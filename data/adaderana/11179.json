{"Source": "Adaderana", "Timestamp": "September 29, 2010 09:54 pm", "Headline": "මිනී මැරුමට වරදකරු වෙයි-හත් වසරකට පසු මරණ දඬුවම්", "News Content": "දෙහිඅත්තකණ්ඩිය ප්‍රදේශයේදී 2003 වසරේ සිදුවු මිනීමැරුමකට වරදකරු වු පුද්ගලයෙකුට බදුල්ල මහාධිකරණය විසින් අද මරණ දඬුවම නියම කළ බව අද දෙරණ අධිකරණ වාර්තාකරු සඳහන් කරයි. සිද්ධිය ඇසින් දුටු සාක්ෂි නොමැති වුව ද සැකකරුගේ ඇඟිලි සලකුණු සහ හැඳුනුම්පතක් ආශ්‍රයෙන් මිනීමැරුම් චෝදනාව සාධාරණ සැකයකින් තොරව ඔප්පු කර ඇති බව මහාධිකරණ විනිසුරු පී.වික්‍රමසිංහ මහත්මිය තීන්දුව ලබාදෙමින් ප්‍රකාශ කරන ලදී. මෙසේ මරණ දඬුවම නියම වූයේ මැදගෙදර නවරත්න බණ්ඩා නැමැති විත්තිකරුවෙකුටය. 2003 ජූලි මස 23 වන දින අම්පාර දෙහිඅත්තකණ්ඩියේදී හේරත් මුදියන්සේලාගේ කල්‍යාණි නැමති අයගේ මරණය සිදුකිරීම සහ ඇය සතු රන් මුදුවක් හා අත් ඔර්ලෝසුවක් කොල්ලකෑම යන චෝදනා විත්තිකරුට එල්ල වී තිබුණි. එසේ වුවද කොල්ලකෑමේ චෝදනාව සාධාරණ සැකයකින් තොරව ඔප්පු කිරීමට පැමිණිල්ල අපොහොසත් වීම නිසා එම චෝදනාවෙන් විත්තිකරු නිදහස් කරන ලදී. රජයේ ජ්‍යෙෂ්ඨ අධිනීතිඥ තුසිත මුදලිගේ මහතා සහ රජයේ අධි නීතිඥ දමිනීද සිල්වා මෙනවිය පැමිණිල්ල මෙහෙයවන ලදී.", "URL": "https://sinhala.adaderana.lk/news.php?nid=11179", "Category": null, "Parent URL": null}