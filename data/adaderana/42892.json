{"Source": "Adaderana", "Timestamp": "April 30, 2014 04:00 pm", "Headline": "පකිස්ථාන ත්‍රස්ත කණ්ඩායමකට සම්බන්ධ ලාංකිකයෙක් අල්ලයි ", "News Content": "පකිස්ථානයේ ත්‍රස්ත කණ්ඩායමකට සම්බන්ධ බව කියන ශ්‍රී ලාංකිකයෙකු ඉන්දියාවේ දී අත්අඩංගුවට ගෙන තිබේ. චෙන්නායි මධ්‍යම බුද්ධි අංශය සහ ප්‍රාන්ත පොලිසිය එක්ව සිදුකරන ලද ඒකාබද්ද වැටලීමක දී මොහු අත්අඩංගුවට ගෙන ඇති බව සඳහන් වෙයි. මහනුවර ප්‍රදේශයේ පදිංචිව සිටි 37 හැවිරිදි එම පුද්ගලයා චෙන්නායි මහේස්ත්‍රාත් අධිකරණ නියෝගයක් මත රක්ෂිත බන්ධනාගාර ගත කර ඇති බව වාර්තා වෙයි. ඔහු සංචාරක වීසා මත ඉන්දියාවට පැමිණ ඇති බව සඳහන් වෙයි. මෙරට පාකිස්ථානු මහකොමසාරිස් කාර්යාලයේ නිලධාරියෙකු විසින් තමිල්නාඩුව ආශ්‍රිත ත්‍රස්ත ක්‍රියාකාරකම් වලට අවශ්‍ය තරුණයින් බඳවා ගැනීමේ කටයුතු අදාළ පුද්ගලයා වෙත පවරා තිබු බවට චෙන්නායි බුද්ධි අංශ විසින් තොරතුරු අනාවරණය කරගෙන ඇති බව ඉන්දීය මාධ්‍ය වාර්තා කරයි. කෙසේ වෙතත් මීට සති කිහිපයකට පෙර ශ්‍රී ලංකාවේ සිට පැමිණෙන පිරිස් කෙරෙහි වැඩි අවධානයෙන් පසුවන ලෙස තමිල්නාඩු පොලිසිය දැනුවත් කිරීමට ඉන්දීය බුද්ධි අංශ පියවර ගෙන ඇති බව සඳහන්‍ වෙයි.", "URL": "https://sinhala.adaderana.lk/news.php?nid=42892", "Category": null, "Parent URL": null}