{"Source": "Adaderana", "Timestamp": "July 16, 2016 12:42 pm", "Headline": " මහින්දට ඉන්දියාවෙන් ආරාධනයක්", "News Content": "ඉන්දු - ශ්‍රී ලංකා ධීවර ගැටළුව පිළිබඳ සාකච්ඡා කිරීම සඳහා ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතාට ඉන්දීය රජයෙන් ආරාධනාවක් සිදු කර තිබේ.ඉන්දීය විදේශ කටයුතු අමාත්‍යාංශයේ ප්‍රකාශක ශ්‍රී විකාෂ් ස්වරප් මහතා ප්‍රකාශ කර ඇත්තේ පසුගිය පෙබරවාරි මාසයේ පැවැති ඉන්දු - ශ්‍රී ලංකා ඒකාබද්ධ කමිටුවේදී මෙම ගැටළුව සඳහා ස්ථිර විසඳුමක් ලබාදීමට දෙරටේම විදේශ අමාත්‍යවරුන් එකඟ වූ බවයි.කෙසේ වෙතත් මෙම ගැටළුව සඳහා ස්ථිර විසඳුමක් ලබා ගැනීමට ඉන්දීය කෘෂිකර්ම හා ගොවිජන සුබසාධන අමාත්‍යවරයා විසින් මෙරට ධීවර හා ජලජ සම්පත් සංවර්ධන අමාත්‍යාංශය වෙත ආරාධනාවක් ද සිදු කර ඇති බව ඔහු පවසයි.එමෙන්ම පසුගිය මැයි මාසයේදී ඉන්දීය අග්‍රාමාත්‍ය නරේන්ද්‍ර මෝදි සහ ජනාධිපති මෛත්‍රීපාල සිරිසේන මහතා සමග පැවැති සාකච්ඡාවකදී මෙම ගැටළුව සම්බන්ධයෙන් අවධානය යොමුව ඇති අතර ධීවර ගැටළුව කඩිනමින් විසදීම සඳහා අවසන් එකඟතාවකට පැමිණිය යුතු බව ද අවධාරණය කර තිබේ.කෙසේ වෙතත් ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා ඉන්දියාවට පැමිණීමෙන් අනතුරුව ධීවර ගැටළුව සම්බන්ධයෙන් සාකච්ඡා කර දීර්ඝ කාලීන විසඳුමක් සොයා ගැනීමට හැකි වනු ඇති බව ද ඉන්දීය විදේශ අමාත්‍යාංශයේ නියෝජිතයා සඳහන් කර තිබේ.", "URL": "https://sinhala.adaderana.lk/news.php?nid=62111", "Category": null, "Parent URL": null}