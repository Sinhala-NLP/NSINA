{"Source": "Adaderana", "Timestamp": "June 13, 2014 07:16 am", "Headline": "ශ්‍රී ලංකාවේ යුද අපරාධ සොයන්න සම්බන්ධීකාරකවරිය ලෙස සැන්ඩ්‍රා පත්වෙයි", "News Content": "ශ්‍රී ලංකාවේ සිදුවීයයි කියනු ලබන මානව හිමිකම් උල්ලංඝණය කිරීම් හා යුද අපරාධ චෝදනා පිළිබඳ විමර්ශනය කිරීම සඳහා ජ්‍යෙෂ්ඨ සම්බන්ධීකාරකවරිය ලෙස සැන්ඩ්‍රා බේදාස් මෙනවිය පත්කර තිබේ. එක්සත් ජාතීන්ගේ මානව හිමිකම් කොමසාරිස් නවි නීදන් පිල්ලෙයි විසින් එම සංවිධානයේ ජ්‍යෙෂ්ඨ නිලධාරිණියක වන සැන්ඩ්‍රා පත්කර ඇති බව විදෙස් පුවත් සේවා උපුටා දක්වයි. හයිටි මානව හිමිකම් සභාවේ වසර 8ක පමණ කාලයක් සේවය කර ඇති සැන්ඩ්‍රා මෑත කාලයේ ජාත්‍යන්තර ක්ෂමා සංවිධානයේ කටයුතු කර ඇති අතර එක්සත් ජාතීන්ගේ සංවිධානයට අනුබද්ධව වසර 18 ක පමණ අත්දැකීම් ඇත්තියකි. කෙසේ වෙතත් දකුණු සුඩානයේ යුදමය ගැටුම් ආශ්‍රිත විමර්ශනය කිරීමේදී දෝෂ සහිත වාර්තා සකස් කළ බවට ඇයට එරෙහිව චෝදනා එල්ලවී ඇති බව අල්ජසීරා පුවත් සේවය පෙන්වා දෙයි. එක්සත් ජාතීන්ගේ මානව හිමිකම් පිළිබඳ මහකොමසාරිස් කාර්යාලයේ මාධ්‍ය ප්‍රකාශක රූපට් කොල්විල්ලෙ පවසන පරිදි සැන්ඩ්‍රා විසින් ශ්‍රී ලංකාවට අදාළව විමර්ශන කණ්ඩායම සම්බන්ධීකරනු ඇති බව තහවුරු වී තිබේ. අධිකරණ වෛද්‍ය විශේෂඥයින් දෙදෙනෙකු,නීති විශ්ලේෂකයෙකු,ස්ත්‍රී-පුරුෂ සමාජභාවය පිළිබඳ විශේෂඥයෙකු ඇතුළු 12 දෙනෙකුගෙන් යුතු කණ්ඩායමක් විසින් මෙම විමර්ශන කටයුතු සිදුකරනු ඇති බව සඳහන්ය.", "URL": "https://sinhala.adaderana.lk/news.php?nid=43933", "Category": null, "Parent URL": null}