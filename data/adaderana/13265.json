{"Source": "Adaderana", "Timestamp": "January 4, 2011 02:42 pm", "Headline": "මුල්‍ය කටයුතු විනිවිද භාවයකින් පවත්වන්නැයි චම්පිකගෙන් උපදෙස්", "News Content": "2011 වසරේ විදුලි බල අමාත්‍යාංශය සහ ඊට අනුබද්ධිත සියලු ආයතනයන්හි මුල්‍ය කටයුතු ජනතාවට දැනගත හැකි වන පරිදි පූර්ණ විනිවිද භාවයකින් පවත්වාගෙන යාමට විදුලි බල අමාත්‍ය පාඨලී චම්පික රණවක මහතා අදාළ අංශ වලට උපදෙස් ලබාදී තිබේ. මෙම වසර සඳහා විදුලි බල මණ්ඩලය ඇස්තමේන්තු කළ මුළු වියදම රුපියල් බිලියන 159ක් වන බව අමාත්‍යවරයා සඳහන් කළේය. නව විදුලි ගාස්තු සංශෝධනය පිළිබඳ මාධ්‍ය දැනුවත් කිරීමේ සාකච්ඡාවකදී අමාත්‍යවරයා අද(04) මේ බව පැවසීය. අභ්‍යන්තර මුල්‍ය ජනනය ආශ්‍රිත වියදම් රුපියල් බිලියන 19 .5ක් ලෙස විදුලි බල මණ්ඩලය ඇස්තමේන්තු කර ඇති බව මෙහිදි වැඩිදුරටත් අදහස් දැක්වූ පාඨලී චම්පික රණවක මහතා ප්‍රකාශ කළේය. 2010 වසරට සාපේක්ෂව 2011 වසරේ ඇස්තමේන්තුගත විදුලි බල ක්ෂේත්‍රයේ වියදම් ඉහළ යාමට මූලික හේතුව වුයේ පසුගිය වසර දෙක තුළ ලෝක වෙළඳපොළේ තෙල් මිල ඉහළ යාම බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13265", "Category": null, "Parent URL": null}