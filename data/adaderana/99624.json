{"Source": "Adaderana", "Timestamp": "November 23, 2018 06:58 am", "Headline": "සද්ධන්තයෙකුට බිලි වූ පුංචි ජීවිත දෙකක් අවසන් ගමන් යයි", "News Content": "මහියංගනය, මාපාකඩවැව ප්‍රදේශයේ වන අලි පහරදීමකින් ගැහැණු ළමයි දෙදෙනෙක් ජීවිතක්ෂයට පත්ව ඇති බව මහියංගනය පොලීසිය පවසයි. ඊයේ(22) රාත්‍රී 10.30 පමණ මෙම පහරදීම සිදුව ඇති බව පොලීසිය සඳහන් කළේය. මෙලෙස මියගොස් ඇත්තේ ෆාතිමා රිස්තා නැමති 9 හැවිරිදි දියණියක් හා අන්වර් උම්මා රාසියා නැමති 11හැවිරිදි දියණියන් දෙදෙනෙකි. මෙම වන අලි දෙදෙනා ඊයේ රාත්‍රීයේ නිවසට පැමිණ, පහරදෙන අවස්ථාවේ නිවැසියන් එළියට පැන ඇති අතර මියගිය 9 හැවිරිදි ෆාතිමාගේ මව නිවසින් එළියට පැන දිවි බේරා ගැනීමට දිව ගොස් ඇත. මරණයට පත් අනෙක් දැරිය ෆාතිමාගේ ස්වාමියාගේ සොහොයුරියගේ දියණිය වන අතර, ඇයත් රැගෙන දිව යෑමට සැරසෙන විට ඔවුන් පසුපසින් පැමිණ වන අලියා පහර දී තිබේ. අලි පහරදීමෙන් නිවසටද හානි සිදුව ඇති බව පොලිසීය සඳහන් කරයි. සිද්ධිය සම්බන්ධයෙන් මහියංගනය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=99624", "Category": null, "Parent URL": null}