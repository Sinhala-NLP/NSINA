{"Source": "Adaderana", "Timestamp": "February 7, 2017 04:14 pm", "Headline": "  පාලන මිලක් නියම කරන්න බෑ", "News Content": "සහල් සඳහා පාලන මිලක් නියම කළ හැකි මිල පාලන පනත හෝ ඊට අදාළ දෙපාර්තමේන්තුව වර්තමානයේ නොමැති හෙයින් සහල් සඳහා පාලන මිලක් නියම කළ නොහැකි බවත්, සිදු කළ හැක්කේ උපරිම සිල්ලර මිලක් නියම කිරීම මිස පාලන මිලක් නියම කිරීමක් නොවන බව පාර්ලිමේන්තු මන්ත‍්‍රී බන්දුල ගුණවර්ධන මහතා පවසයි.අද(7) පැවති ඒකාබද්ධ විපක්ෂයේ ආර්ථික පර්යේෂණ ඒකකයේ පැවති මාධ්‍ය හමුවකට එක් වෙමින් එම මහතා මේ බව ප්‍රකාශ කර සිටියේය.ඔහු වැඩිදුරටත් මෙසේ අදහස් දැක්වූයේය,\" පසුගිය කාලෙ ලොකුම ප්‍රශ්නෙ වෙලා තිබ්බේ සහල් මිල. ලෝක ආර්ථික අර්බුදය තිබුණු කාලෙවත් සහල් මිල මෙච්චර වැඩිවෙලා නෑ. ආනයනික සහල් මිල සඳහා උපරිම මිලක් ලෙස කියලා තිබුණට එහෙම දෙයක් වෙලා නෑ. මේ සම්බන්ධව ගැසට් කරලා නැති නිසා ඕනෙම මිලකට අද හාල් විකුණන්න පුළුවන්.මහින්දගේ ආණ්ඩු සමයේ ලංකාවේ සුනාමිය, ඛනිජ තෙල් අර්බුදය, ලෝක ආහාර අර්බුදය, මුල්‍ය අර්බුදය , රාජ්‍ය ණය, රාජ්‍ය එකතැන පල්වීම , යුද්ධය වැනි සප්ත මහා අර්බුදයන් තිබුණා. අපි ආර්ථිකය කරද්දී අපි කංකුං මිටියකවත් කොමිස් ගත්තෙ නෑ. ආපේ කාලෙ ගැසට් කරළා තමයි මිල ගණන් කිව්වවේ. නමුත් අද එහෙම නෙමෙයි. ඊයේ ඉදන් තියන සහල් මිල යථාර්ථයක් නෙමෙයි. වළං කඩේට පැනලා ඇනගෙන ඇනගෙන ගිහිල්ලා වැඩක් නෑ කියලා මම මුදල් ඇමතිට කියනවා.සහල් වලට පාලන මිලක් දාන්න බෑ . මිල පාලන පනත අද නෑ. ඊට අදාළ දෙපාර්තමේන්තුවත් නෑ.ඒ හින්දා මිල පාලනය කරන්න බෑ. දැන් පාරිභෝගික ආරක්ෂණ පනත තියෙන්නෙ. ඒ හරහා උපරිම සිල්ලර මිලක් දාන්න පුළුවන්. ඒක පාලන මිල නෙමෙයි.මුදල් ඇමති මේ හැමදේටම වගකිව යුත්තා වෙනවා. රුපියලේ අව ප්‍රමාණය නිසා පොලී අනුපාතය ඉහළ ගිහින්. ස්ථාවර තැන්පතු 16%ක් ජනතාවගෙන් ගන්නවා. මේ විදිහට ජනතාව ණයක් ගත්තම 20%ක් වගේ ගෙවන්න වෙනවා. \" යනුවෙන් ඒ මහතා පැවසීය.", "URL": "https://sinhala.adaderana.lk/news.php?nid=69273", "Category": null, "Parent URL": null}