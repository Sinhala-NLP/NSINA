{"Source": "Adaderana", "Timestamp": "October 9, 2013 04:11 pm", "Headline": "මාතර - බෙලිඅත්ත නව දුම්රිය මාර්ගයේ ඉදිකිරීම් ඇරඹෙයි", "News Content": "මාතර - බෙලිඅත්ත නව දුම්රිය මාර්ගයේ ඉදිකිරීම් කටයුතු ලබන 28 වැනිදා ආරම්භ කරන බව ප්‍රවාහන අමාත්‍යංශය පවසයි. කිලෝමීටර 27ක දුරින් යුතු මෙම දුම්රිය මාර්ගය චීන සමාගමක් විසින් ඉදි කරනු ලබන අතර ඒ සඳහා චීන සමූහාණ්ඩුව විසින් අමෙරිකානු ඩොලර් මිලියන 170ක ණය ආධාර සපයයි. අදාළ ඉදිකිරීම් සමාගමේ වැඩබිම් නිරීක්ෂණය කළ ප්‍රවාහන අමාත්‍ය කුමාර වෙල්ගම මහතා ඉදිකිරීම් කටයුතු වල දී යොදා ගන්නා සේවකයින් අදාළ ප්‍රදේශයෙන්ම බඳවා ගන්නා ලෙස උපදෙස් ලබා දී තිබේ. එමෙන්ම දුම්රිය මාර්ගයේ ඉදිකිරීම් සිදුකිරීමේ දී පරිසරයට සිදු වන හානි අවම කර ගැනීම සඳහා කටයුතු කරන ලෙස ද අමාත්‍යවරයා අදාළ සමාගමට උපදෙස් ලබා දුන් බව ප්‍රවාහන අමාත්‍යංශය සඳහන් කරයි. අධිරාජ්‍යවාදී පාලනයෙන් පසුව මෙරට ඉදිවන ප්‍රථම දුම්රිය මාර්ගය ලෙස මාතර - බෙලිඅත්ත නව දුම්රිය මාර්ගය ඉතිහාස ගතවනු ඇති බවද කුමාර වෙල්ගම මහතා එහිදී සඳහන් කර තිබේ.", "URL": "https://sinhala.adaderana.lk/news.php?nid=38025", "Category": null, "Parent URL": null}