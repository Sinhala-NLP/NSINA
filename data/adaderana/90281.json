{"Source": "Adaderana", "Timestamp": "June 3, 2018 07:02 pm", "Headline": "දෙරණ නම්බර් වන් ස්ටාර්ස් ලයිව් ඉන් කොන්සර්ට් අති උත්කර්ෂවත්ව පැවැත්වෙයි", "News Content": "ටී.වී දෙරණ 13 වන සංවත්සරයට සමගාමීව මනුසත් දෙරණ සවිබලගැන්වීම වෙනුවෙන් සංවිධාන කළ දෙරණ නම්බර් වන් ස්ටාර්ස් ලයිව් ඉන් කොන්සර්ට් ඊයේ අති උත්කර්ෂවත් ලෙස පැවැත් විණි. ඒ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණශාලා පරිශ්‍රෙය්දීයි. වින්දනීය 13 වසරක ප්‍රාසාංගික අත්දැකීම සැමරීම උදෙසා පැවති ප්‍රසංගය ටී.වී. දෙරණ සමඟින් වසර 13ක් අත්වැල් බැඳගත් දිවයිනේ ජනප්‍රිය කලාකරුවන් රැසකගේ නැටුම් ගැයුම් වැයුම් වලින් වර්ණවත් විය. එමෙන්ම දෙරණ ඩ්‍රීම් ස්ටාර් ,ලිට්ල් ස්ටාර්,සිටි ඔෆ් ඩාන්ස්, ස්ටාර් සිටි යනාදී රියැලිටි වැඩසටහන් තුළින් මෙන්ම දෙරණ ටෙලි නාට්‍ය ඔස්සේ ප්‍රේක්ෂක ජනාදරයට පත් තරු රැසක්ද ඊයේ මෙම ප්‍රසංගයට එක්විය. එහිදී දිවයිනේ ජනප්‍රියතම ගායක ගායිකාවන් මියුරු සංගීතයට සජීවී ගායනයන් සිදුකළේ ප්‍රේක්ෂකාගාරය අමන්දානන්දයට පත්කරමින්. ප්‍රසංගය එළඹෙන 16 වන සෙනසුරාදා රාත්‍රී 9.30ට ටී.වී. දෙරණ ඔස්සේ විකාශය වීමට නියමිතය.", "URL": "https://sinhala.adaderana.lk/news.php?nid=90281", "Category": null, "Parent URL": null}