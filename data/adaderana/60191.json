{"Source": "Adaderana", "Timestamp": "May 16, 2016 01:23 pm", "Headline": " මර්වින්ගෙනුත් ඒකාබද්ධ විපක්ෂයක්", "News Content": "අගමැති රනිල් වික්‍රමසිංහ මහතාගේ ඡායා රූපයක් ශ්‍රී ලංකා නිදහස් පක්ෂ මූලස්ථානයේ ප්‍රදර්ශනය කළ යුතු බව හිටපු ඇමති මර්වින් සිල්වා මහතා අද පැවසීය.මෛත්‍රිපාල සිරිසේන මහතා ජනපති කරවීමට රනිල් වික්‍රමසිංහ මහතා කටයුතු කළ බැවින් එලෙස ඡායා රූපයක් ප්‍රදර්ශනය කළ යුතු යැයි හෙතෙම කීවේය.ඒ මහතා විසින් අද ඒකාබද්ධ විපක්ෂය නමින් මාධ්‍ය හමුවක් කැඳවා තිබූ අතර එහිදී ඔහු මේ අදහස් පළ කළේය.එහි කැඳවුම්කරු තමා යැයිද පැවසූ මර්වින් සිල්වා මහතා එක්සත් ජනතා නිදහස් සන්ධානයෙන් තරඟ කළ අයට ඒකාබද්ධ විපක්ෂය නමින් පෙනී සිටිය නොහැකි බවත්, ඒ අනූව ඒකාබද්ධ විපක්ෂය හිමි තමාට බවත්, හෙතෙම කීවේය.ඒකාබද්ධ විපක්ෂය යන ශුද්ධ වචනය හොරුන්ට, මංකොල්ලකරුවන්ට භාවිත කිරීමට ඉඩ දිය නොහැකි බවද, ඒ වෙනුවෙන් විපක්ෂයේ කාර්යභාරය ඉටුකිරීමට තමා ඒකාබද්ධ විපක්ෂය පිහිටුවා ගත් බවද එය පක්ෂයක් නොව සංවිධානයක් යැයිද ඔහු පෙන්වාදුන්නේය.මර්වින් සිල්වා මහතා මෙම මාධ්‍ය හමුව කැඳවා තිබුණේ කොළඹ මහජන පුස්තකාලයේදී වන අතර වත්මන් ඒකාබද්ධ විපක්ෂයේ බැනරයට සමාන අයුරින්ම බැනරයක් මාධ්‍ය හමුව පැවැති පසුබිමේ දක්නට ලැබිණ.මහින්ද රාජපක්ෂ, බැසිල් රාජපක්ෂ හා ගෝඨාභය රාජපක්ෂට අවශ්‍ය පරිදි පසුගිය ර‍ජයේ බොහෝ කටයුතු සිදුවූ බවට ද ඔහු එහිදී චෝදනා නැඟීය.", "URL": "https://sinhala.adaderana.lk/news.php?nid=60191", "Category": null, "Parent URL": null}