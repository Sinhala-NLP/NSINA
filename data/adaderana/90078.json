{"Source": "Adaderana", "Timestamp": "May 30, 2018 02:16 pm", "Headline": "නාමල්ට එරෙහි නඩුව අද විභාගයට-වැඩිදුර හරස් ප්‍රශ්න ඇසීම හෙටට කල් යයි", "News Content": "පාර්ලිමේන්තු මන්ත්‍රීවරයෙකු ලෙස කටයුතු කරමින් නීති විරෝධී ආකාරයට උපයා ගත් රුපියල් මිලියන 30ක මුදලක් ගවර්ස් කෝපරේට් නැමති සමාගමක ආයෝජනය කළ බවට චෝදනා කරමින් පාර්ලිමේන්තු මන්ත්‍රී නාමල් රාජපක්ෂ ඇතුළු විත්තිකරුවන් හයදෙනෙකුට එරෙහිව ගොනු කර තිබෙන නඩුව අද(30) කොළඹ මහාධිකරණය හමුවේ විභාගයට ගෙන තිබේ. කොළඹ මහාධිකරණ විනිසුරු සම්පත් අබේකෝන් මහතා ඉදිරියේ විභාගය පැවැත් විය. එහිදී රජයේ නියෝජ්‍ය සොලිස්ටර් ජනරාල් තුසිත් මුදලිගේ මහතා ගේ මෙහෙයවීම යටතේ බොස්ටන් කැපිටල්lනමැති සමාගමේ සභාපති ලෙස කටයුතු කරන රොහාන් අභය ඊරියගොල්ල මහතා සාක්ෂි ලබා දුන්නේය. ඉන් අනතුරුව විත්තියේ නීතිඥවරු විසින් සාක්ෂිකරු ගෙන් හරස් ප්‍රශ්න විමසීම ආරම්භ කර ඇත. හරස් ප්‍රශ්නවලට පිළිතුරු දෙමින් සාක්ෂිකරු කියා සිටියේ තමන් පොලිස් මූල්‍ය අපරාධ කොට්ඨාසයට කටඋත්තර පහක් ලබා දුන් බවයි. එම කටඋත්තර අතුරින් දෙකක් අසත්‍ය කටඋත්තර ලෙස සාක්ෂිකරු විසින් හරස් ප්‍රශ්නවලට පිළිතුරු දෙමින් පිළිගත්තේ ය. පසුව මෙම නඩුවට පාදක වූ කරුණු සම්බන්ධයෙන් මහේස්ත්‍රාත්වරයාට ප්‍රකාශයක් ලබාදුන් බවද සාක්ෂිකරු කියා සිටියේය. වැඩිදුර හරස් ප්‍රශ්න විමසීම හෙට දිනට කල් තැබුණි. පසුගිය රජය සමයේ පාර්ලිමේන්තු මන්ත්‍රීවරයකු ලෙස කටයුතු කරමින් නීති විරෝධී ආකාරයට උපයාගත් රුපියල් මිලියන 30ක මුදලක් ගවර්ස් කෝපරේට් නමැති සමාගමක ආයෝජනය කිරීම තුළින් මුදල් විශුද්ධිකරණය වැළැක්වීමේ පනත යටතේ වරදක් කර ඇතැයි පාර්ලිමේන්තු මන්ත්‍රී නාමල් රාජපක්ෂ ඇතුළු විත්තිකරුවන් හයදනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ විත්තිකරුවකු ලෙස නම් කර සිටින ඉන්දික ප්‍රභාත් කරුණාජීව මහතා මේ වන විට අධිකරණය මඟහැර සිටින අතර ඔහු නොමැතිව නඩු විභාගය පවත්වාගෙන යාමට ද අධිකරණය තීරණය කර ඇත.", "URL": "https://sinhala.adaderana.lk/news.php?nid=90078", "Category": null, "Parent URL": null}