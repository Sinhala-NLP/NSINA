{"Source": "Adaderana", "Timestamp": "January 17, 2013 09:33 am", "Headline": "නව අගවිනිසුරු නීතිය නොතකා සිටි අයෙක්ලු?", "News Content": "නව අගවිනිසුරුවරයා ලෙස හිටපු නීතිපති මොහාන් පීරිස් මහතා පත් කිරීම තුළින් නීතියේ ආධිපත්‍යය සහ පාරදෘෂ්‍යභාවය පිළිබඳ ගැටලු රැසක් මතුවන බව ජාත්‍යන්තර නීති විශාරදයින්ගේ කොමිසම පවසයි. නීතිපති ලෙස කටයුතු කළ සමයේ මොහාන් පීරිස් මහතා ජාත්‍යන්තර නීතීන් හා ප්‍රමිතීන් නොසලකා ක්‍රියා කළ අයෙකු බව නිවේදනයක් නිකුත් කරමින් එම කොමිසම පෙන්වාදෙයි. අගවිනිසුරුවරයා ලෙස මොහාන් පිරිස් මහතාගේ පත්වීම හෙළාදකින ජාත්‍යන්තර නීතී විශාරදයින්ගේ කොමිසම ආචාර්ය ශිරාණි බණ්ඩාරනායක මහත්මිය නැවත අගවිනිසුරුවරිය ලෙස පත් කරන ලෙස ඉල්ලීමක් කර තිබේ. මේ අතර දෝෂාභියෝගය පිළිබඳ සමස්ථ ක්‍රියාදාමය ශ්‍රී ලංකාවේ ජාත්‍යන්තර කීර්ති නාමය පළුදු කිරීමක් බව අමෙරිකානු රාජ්‍ය දෙපාර්තමේන්තුව ද පවසයි. මෙමගින් විදෙස් ආයෝජනවලට ද බලපෑමක් එල්ල විය හැකි බව අමෙරිකානු රාජ්‍ය දෙපාර්තමේන්තු ප්‍රකාශක වික්ටෝරියා නියුලන්ඩ් මහත්මිය සඳහන් කළේය.", "URL": "https://sinhala.adaderana.lk/news.php?nid=30824", "Category": null, "Parent URL": null}