{"Source": "Adaderana", "Timestamp": "January 4, 2016 04:25 pm", "Headline": "කුරණ පිපුරුම ගැන විශේෂ පරීක්ෂණයක්", "News Content": "හලාවත - කොළඹ ප්‍රධාන මාර්ගයේ මීගමුව, කුරණ ප්‍රදේශයේ සිදු වූ පිපුරුම සම්බන්ධයෙන් කොළඹ අපරාධ කොට්ඨාසයේ මෙහෙයවීමෙන් විශේෂ පරීක්ෂණයක් ආරම්භ කර ඇති බව පොලිසිය පවසයි.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා ප්‍රකාශ කළේ ඊයේ රාත්‍රී 09.15 ට පමණ සිදු වූ පිපුරුමෙන් පුද්ගලයින් දෙදෙනෙකු තුවාල ලබා ඇති බවයි.එමෙන්ම මාර්ගයේ ගමන් කරමින් තිබූ රථ වාහන දෙකකට ද ඊට ආසන්න වාහන වෙළඳ සැලක තිබූ රථ වාහන දෙකකට ද හානි සිදුව තිබේ.සිද්ධිය සම්බන්ධයෙන් සිදු කරන පරික්ෂණවලට අදාළව රජයේ රස පරික්ෂකවරයා එම ස්ථානයට කැඳවා ඇති අතර මීගමුව පොලිසිය ද විමර්ශනයක් ආරම්භ කර ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=56141", "Category": null, "Parent URL": null}