{"Source": "Adaderana", "Timestamp": "July 11, 2010 08:34 am", "Headline": "උපවාසය නැවැත්තුවේ එකඟතා 4න් පසුවයි", "News Content": "ජාතික නිදහස් පෙරමුණේ නායක විමල් වීරවංශ මහතා ආරම්භ කර තිබූ උපවාසය නතර කරනු ලැබුවේ රජය සමඟ ඇති කර ගත් එකඟතා 4කින් පසුව බව හිටපු පාර්ලිමේන්තු මන්ත්‍රී, ජාතික නිදහස් පෙරමුණේ ජාතික සංවිධායක ජයන්ත සමරවීර මහතා පවසයි. ඊයේ පස්වරුවේ පැවති මාධ්‍ය හමුවක දී ඔහු මෙම අදහස් පළ කළේය.‍ ශ්‍රී ලංකාව එක්සත් ජාතීන්ගේ සංවිධානයට පවා බලපෑම් එල්ල කළ හැකි රටක් බවට මෙම උපවාසය මගින් පැහැදිලි වන බව ජයන්ත සමරවීර මහතා වැඩිදුරටත් සඳහන් කළේය. මෙරට කිසිදු රණවිරුවකු යුධ අධිකරණය වෙත ගෙනයාමට එක්සත් ජාතීන්ගේ උපදේශන කමිටුවට ඉඩ නොදීම, එම කමිටුවට කිසිදු පහසුකමක් නොසැපයීම, කමිටුවේ කටයුතු නිරීක්ෂණයට ශ්‍රී ලංකාවේ දේශප්‍රේමි බුද්ධිමතුන්ගෙන් සමන්විත කමිටුවක් පත්කිරීම හා කමිටුවේ කිසිදු කොන්දේසියකට යටත්නොවී රණවිරුවන් ආරක්ෂා කිරීම යන කරුණු ඒ අතර වේ. එමෙන්ම එක්සත් ජාතීන්ගේ කොළඹ පිහිටි කාර්යාලය ඉදිරිපිට මාරාන්තික උපවාසයක නිරත වූ අමාත්‍ය විමල් වීරවංශ මහතාගේ සෞඛ්‍ය තත්ත්වය මේ වන විට යහපත් අතට හැරෙමින් පවතින බව වාර්තා වේ. ඊයේ පස්වරුවේ ජනාධිපතිවරයාගේ මැදිහත් වීමෙන් උපවාසය අවසන් කිරීමෙන් අනතුරුව ප්‍රතිකාර සඳහා විමල් වීරවංශ අමාත්‍යවරයාව යුද හමුදා රෝහලට ඇතුළත් කරනු ලැබීය. මේ වන විට ඔහුට අවශ්‍ය ප්‍රතිකාර කටයුතු සිදු කරන බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා ප්‍රකාශ කළේය.", "URL": "https://sinhala.adaderana.lk/news.php?nid=9527", "Category": null, "Parent URL": null}