{"Source": "Adaderana", "Timestamp": "August 24, 2017 03:53 pm", "Headline": "ගුවන් කොල්ලය කළ ලාංකිකයා යළි අධිකරණයට", "News Content": "ඔස්ට්‍රේලියාවේ සිට මැලේසියාව දක්වා පියාසර කරමින් තිබූ ගුවන්යානයක ගමන් ගනිමින් තමා අතේ බෝම්බයක් ඇති බවට බිය ගන්වා, එය නැවත මෙල්බර්න් නුවරට ගොඩබැස්වීමට බලපෑම් කළ ශ්‍රී ලාංකිකයා නැවත වතාවක් අධිකරණය ඉදිරියට පමුණුවා ඇත. මනෝජ් මාර්ක් නැමැති මෙම ශ්‍රී ලාංකිකයා අද (24) දින වීඩියෝ සම්බන්ධතාව හරහා මෙල්බන් අධිකරණය හමුවට පමුනුවා ඇත.පසු ගිය මැයි 31 වැනිදා ඔස්ට්‍රේලියාවේ සිට මැලේසියාව දක්වා පියාසරකරමින් තිබූ මලයාසියානු ගුවන් සමාගමට අයත් MH 128 ගුවන් යානයේ ගමන් මග වෙනස් කිරීමට බලපෑම් කිරීම සහ බොරු තර්ජනයක් මවා පාමින් ගුවන් යානයේ ආරක්ෂාව අනතුරේ හෙලීමට කටයුතු කිරීම යන වැරදි දෙක සම්බන්ධයෙන් මොහුට දඩුවම් නියම කර ඇත.මේ සම්බන්ධයෙන් මොහු ඇප අයැදුම් කර තිබුණේ නැත. මාර්ක් මානසික රෝගයකින් පෙළෙන බවත් බන්ධනාගාරය තුළ ඔහුගේ ආරක්ෂාව සම්බන්ධයෙන් තර්ජනයක් ඇති‍ බවත් පසුගිය ජූනි මාසයේදී මුල්වරට ඔහු අධිකරණයට ඉදිරිපත් කළ අවස්ථාවේදී මාර්ක් වෙනුවෙන් පෙනී සිටි නීතිඥයා අධිකරණය ඉදිරියේ පවසා තිබුණි. 25 හැවිරිදි මාර්ක් ලබන ඔක්තේම්බර් 31 දක්වා යළි බන්ධනාගාර ගතකර ඇත.", "URL": "https://sinhala.adaderana.lk/news.php?nid=76643", "Category": null, "Parent URL": null}