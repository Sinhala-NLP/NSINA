{"Source": "Adaderana", "Timestamp": "August 9, 2011 08:02 am", "Headline": "පුංචි ඡන්දයට තරග කිරීම ගැන අවසන් තීරණය සෙනසුරාදා -මනෝ", "News Content": "කොළඹ මහ නගර සභාව සහ දෙහිවල ගල්කිස්ස මහ නගර සභාව ඇතුළු පළාත් පාලන ආයතන කිහිපයක් සඳහා තරග කිරීමට බලාපොරොත්තු වන බව ප්‍රජාතන්ත්‍රවාදී ජනතා පෙරමුණ පවසයි. එළඹෙන සෙනසුරාදා දිනයේ ඒ පිළිබඳ අවසන් තීරණයක් ගැනීමට බලාපොරොත්තු වන බව එම පෙරමුණේ නායක මනෝ ගනේෂන් මහතා සඳහන් කරයි. දෙමළ ජාතික සන්ධානය ද අම්පාර දිස්ත්‍රික්කයේ කල්මුණේ මහ නගර සභාව සඳහා තරග කිරීමට තීරණය කර ඇති බව එම පක්ෂයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි. අනෙක් දිස්ත්‍රික්වල පළාත් පාලන ආයතන සඳහා මනෝ ගනේෂන් මහතාගේ ප්‍රජාතන්ත්‍රවාදී ජනතා පෙරමුණට සහය දැක්වීම සඳහා ඉදිරියේ දී සාකච්ඡා කිරීමට බලාපොරොත්තු වන බව ඔහු පෙන්වාදෙයි. මේ අතර පසුගිය පළාත් පාලන ඡන්ද විමසීමේ දී දෙමළ ජාතික සන්ධානය ජයගත් පළාත් පාලන ආයතනවල මන්ත්‍රීවරුන් දිවුරුම් දීම එළඹෙන 20 වැනිදා සිදුකිරීමට තීරණය කර තිබේ. යාපනය දිස්ත්‍රික්කයේ දී එම දිවුරුම්දීමේ කටයුතු සිදුකිරීමට බලාපොරොත්තු වන බව සුරේෂ් ප්‍රේමචන්ද්‍රන් මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=17940", "Category": null, "Parent URL": null}