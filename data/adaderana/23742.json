{"Source": "Adaderana", "Timestamp": "April 23, 2012 02:16 pm", "Headline": "චෝදනා හමස් පෙට්ටියට-මර්වින් යළි කරළියට..!", "News Content": "ශ්‍රී ලංකා නිදහස් පක්ෂය විසින් විනය පරීක්ෂණයක් සිදුකරන බවට වාර්තා පළ වූ මහජන සබඳතා හා මහජන කටයුතු අමාත්‍ය,ආචාර්ය මර්වින් සිල්වා මහතා කලක් නිහඬව සිට කිසිදු වග විභාගයකින් තොරව යළි දේශපාලන කරළියට පැමිණීම පක්ෂයේ ජ්‍යෙෂ්ඨයින්ගේ කලකිරීමට හේතු වී ඇති බව දේශපාලන ආරංචි මාර්ග සඳහන් කරයි. ආර්ථික සංවර්ධන අමාත්‍ය,ගම්පහ දිස්ත්‍රීක් ශ්‍රී.ලං.නි.ප දිස්ත්‍රීක් සංවිධායක බැසිල් රාජපක්ෂ මහතා ප්‍රමුඛ ආණ්ඩු පක්ෂයේ මැති ඇමතිවරුන් පිරිසකගේ ප්‍රධානත්වයෙන් අද(23)කැලණිය ආසන සංවිධායකවරයා වශයෙන්න මර්වින් සිල්වා මහතා‍ගේ දේශපාලන සම්බන්ධීකරණ කාර්යාලයක් විවෘත කිරීමත් සමග මෙම තත්ත්වය වර්ධනය වී ඇතැයි කියැවෙයි. මර්වින් සිල්වා මහතාට එරෙහිව කප්පම්,අල්ලස් හා දූෂණ,අක්‍රමිකතා පිළිබඳ චෝදනා එල්ල වූයේ වරක් දෙවරක් නොවේ.ආසන්න වශයෙන් පසුගිය ජනවාරි මස 05 වන දින කැලණිය ප්‍රාදේශීය සභාවේ සභාපති ප්‍රසන්න ජයවීර මහතා ප්‍රමුඛ මන්ත්‍රීවරුන් 12 දෙනකු අමාත්‍යවරයාට එරෙහිව ප්‍රසිද්ධියේ චෝදනා එල්ල කළෝය. කැලණිය,කිරිබත්ගොඩ නගරවල කප්පම් ගැනීම,දූෂණ වංචා හා අක්‍රමිකතාවලට මර්වින් සිල්වා මහතා සහ ඔහුගේ සහචරයින් වගකිව යුතු බවත්,ඒ බව තහවුරු කිරීම සඳහා සියලු ලියකියවිලි හා තොරතුරු තමන් සතුව ඇති බවත් කැලණිය ප්‍රාදේශීය සභාවේ සභාපති ප්‍රසන්න රණවීර මහතා ප්‍රසිද්ධ මාධ්‍ය හමුවකදී අනාවරණය කළේය. තමන්ට එරෙහි චෝදනා සම්බන්ධයෙන් මර්වින් සිල්වා අමාත්‍යවරයා කියා සිටියේ තමන් සමග සිටින මිනිසුන්ට තමන් මෙන්ම නොහැකි වුවත්, සාර්ථක ජීවිතයක් ගතකිරීමට උපකාර කළ බවත් එහි ප්‍රතිඵල ‍තමන් පසුපස ලුහුබැඳ පැමිණෙන බවත්ය. බල්ලොත් එක්ක නිදාගත් විට මැක්කන් සමග නැගිටීමට සිදුවන බවත්, කප්පම් ගැනීම හෝ එවැනි කිසියම් චෝදනාවක් ඔප්පු කළ හැකි නම්, තමන් වැරදි නම්\"දඟගෙයි දඬුවම් සියුමැලි වැඩි නම් අලුගෝසුවනේ එල්ලපියව්\" යයි තමන් ප්‍රකාශ කරන බව ද මර්වින් සිල්වා මහතා වැඩිදුරටත් අවධාරණය කළේය. කැලණිය ප්‍රාදේශීය සභාවේ සභාපතිවරයා ප්‍රමුඛ මන්ත්‍රීවරුන් විසින් යළි වරක් කැලණියට පැමිණ දේශපාලනයේ නියැළී පෙන්වන්නැයි අමාත්‍යවරයාට අභියෝග කළ අතර මර්වින් සිල්වා මහතාගේ කැලණි දේශපාලනය නිමාවී යැයි ඇතැම් දේශපාලන විචාරකයින්ද පෙන්වාදෙන්නට විය. ශ්‍රී.ලං.නි.ප මහ ලේකම් අමාත්‍ය මෛත්‍රිපාල සිරිසේන මහතා විසින් මර්වින් සිල්වා මහතා සම්බන්ධයෙන් විනය පරීක්ෂණයක් පවත්වන්නට තීරණය කර ඇති බව ප්‍රකාශයට පත්වුණු අතර ඊට අදාළ චෝදනා ගොනු කිරීමක් පිළිබඳ කතා බහක්ද දක්නට ලැබිණි. පක්ෂය තුළ නීති විරෝධීව හා විනය විරෝධීව කටයුතු කරන කිසිවෙකුට හෝ තරාතිරම නොබලා ක්‍රියාමාර්ග ගන්නා බව අමාත්‍ය මෛත්‍රීපාල සිරිසේන මහතා ඒ දිනවල ප්‍රසිද්ධියේ ප්‍රකාශ කළේය. එකී සියලු කාරණාවන් පසෙක තිබියදී මර්වින් සිල්වා මහතා දිගින් දිගටම කියා සිටියේ තමන්ට එරෙහිව විනය ක්‍රියාමාර්ග ගැනීමට ශ්‍රී ලංකා නිදහස් පක්ෂයට බලය නැති බව හා රාජපක්ෂවරුන් බලයේ සිටින තාක් කල් තමාට අත තියන්නට කිසිවෙකුටත් හැකියාවක් නොමැති බවයි. ඔහුගේ එම ප්‍රකාශය වඩාත් තහවුරු කරමින් අද(23)කැලණියේ සම්බන්ධීකරණ කාර්යාලය විවෘත කිරීමේ අවස්ථාවට එක්වෙමින් ආර්ථික සංවර්ධන අමාත්‍ය බැසිල් රාජපක්ෂ මහතාද කියා සිටියේ ආසන සංවිධායකවරයෙකු ඉවත් කළ හැක්කේත් ,සංවිධායකවරයෙකුට එරෙහිව විනය ක්‍රියා මාර්ගයක් ගත හැක්කේත් ජනාධිපතිවරයාට පමණක් බවයි. ඒ නිසාම ඉදිරියටත් කැලණිය මැතිවරණ බල ප්‍රදේශයේ ආසන සංවිධායකවරයා වශයෙන් අමාත්‍ය මර්වින් සිල්වා මහතා කටයුතු කරනු ඇති බවත්,පක්ෂයේ සෙසු ක්‍රියාකාරීන් ක්‍රියා කළ යුත්තේ ආසන සංවිධායකවරයාගේ අනුදැනුම මත බවත් බැසිල් රාජපක්ෂ මහතා සඳහන් කළේය. මෙම ප්‍රකාශය මගින් වඩාත් තහවුරු වනු ඇත්තේ මර්වින් සිල්වා මහතාට එරෙහි විනය විරෝධී චෝදනා යටපත් වන බව මෙන්ම අමාත්‍යවරයාට එරෙහිව නැඟී සිටි කැලණිය ප්‍රාදේශීය සභාවේ සභාපතිවරයා ප්‍රමුඛ මන්ත්‍රීවරුන්ට බරපතළ වහයෙන් දේශපාලන හා ජීවිත ආරක්ෂාව පිළිබඳ අභියෝගයකට මුහුණදෙන්නට සිදුවීම යයි බැලූ බැල්මට පෙනෙන්නට තිබේ. අනෙක් අතට අමාත්‍ය මර්වින් සිල්වා මහතාට එරෙහිව ප්‍රසිද්ධියේ එල්ල කරනු ලැබූ චෝදනා මෙන්ම ඔහු විසින්ම අනාවරණය කරනු ලැබූ චෝදනාවන් පිළිබඳවද පසුගිය කාලයේ කතා බහට ලක්විය. තාමත් නිසි තොරතුරක් අනාවරණය කර ගැනීමට නොහැකි වූ මාධ්‍යවේදී ලසන්ත වික්‍රමතුංග ඝාතනය සිදුකරනු ලැබුවේ හිටපු යුද හමුදාපති සරත් ෆොන්සේකා විසින් බවත්,ඊට අදාළව සියලු තොරතුරු තමන් අත ඇති බවත්,අවශ්‍යනම් අධිකරණයක් ඉදිරියේ කටඋත්තර දෙන්නට තමන් සූදානම් බවත් අමාත්‍ය මර්වින් සිල්වා මහතා කලකට ඉහතදී කියා සිටියේය. මර්වින් සිල්වා මහතාගේ ප්‍රකාශයේ සත්‍ය අසත්‍යතාව පිළිබඳ අප නොදන්නා නමුත් රටේ ආන්දෝලනයකට තුඩු දුන් අපරාධයක් සම්බන්ධයෙන් කරනු ලැබූ මෙම ප්‍රකාශයට අදාළව ඔහුගෙන් කට උත්තරයක් හෝ ලබාගැනීමටවත්,තමන් සිදුකරමින් සිටින විමර්ශනවලට අදාළව එයින් සාක්ෂියක් හෝ සොයාගන්නට පොලීසිය විසින් මෙතෙක් කටයුතු කර නැත. එසේම පසුගියදා ජනීවා මානව හිමිකම් සමුළුවට ශ්‍රී ලංකාව සම්බන්ධයෙන් ගෙන ආ යෝජනාව සම්මතවීමෙන් පසු වෛරි සහගත ලෙස මාධ්‍යයට ප්‍රකාශයක් කරමින් අමාත්‍යවරයා කියා සිටියේ දැනට රට හැර ගොස් සිටින පෝද්දල ජයන්ත නමැති මාධ්‍යවේදියාව රටින් එළෙව්වේ තමන් බවය. කාලයක් තිස්සේ අතුරුදහන් වූ,ඝාතනයට ලක්වූ හා ප්‍රහාරයට ලක්වූ මාධ්‍යවේදීන් ගණනාවක් සම්බන්ධයෙන් කිසිදු නිශ්චිත විමර්ශනයක් සිදුවී නොමැති තත්ත්වයක් තුළ පෝද්දලට එල්ලවූ මැර ප්‍රහාරය සම්බන්ධයෙන් එහි වගකීම තමන් බාරගන්නා බව අමාත්‍යවරයා විසින් ප්‍රසිද්ධියේ ප්‍රකාශ කිරීමෙන් පසුව හෝ ඔහුට එරෙහිව නීතිය ක්‍රියාත්මක කිරීමට පොලීසියට මෙතෙක් හැකියාවක් ලැබී නැත. නීතියේ ආධිපත්‍යය දේශපාලනයට යටවී ඇති මෙවැනි යුගයක ආර්ථික සංවර්ධන අමාත්‍ය බැසිල් රාජපක්ෂ මහතා අද දිනයේ අමාත්‍ය මර්වින් සිල්වා මහතාගේ සම්බන්ධීකරණ කාර්යාලය විවෘත කිරීමේ අවස්ථාවට එක්වෙමින් කියා සිටියේ රජය පෙරළීමට විදෙස් බලවේග ක්‍රියාත්මක වුවද ඒ සඳහා කිසිසේත්ම ඉඩ නොතබන බව හා අතැම්විට තමන්ගේම වැරදි නිසා හෝ අඩු පාඩු නිසා රජය පෙරළෙන්නට ඉඩ ඇති බවයි. ඒ නිසාම අමාත්‍යවරුන් කටයුතු කරද්දී තමන් කරන්නේ මොනවාද කියන්නේ මොනවාද යන්න බුද්ධිමත්ව සිතා බැලිය යුතු බවද බැසිල් රාජපක්ෂ මහතා මෙහිදී අවධාරණය කළේය. මර්වින් සිල්වා මහතාගේ අළුගසා දමා නැගිටීම මෙන්ම බැසිල් රාජපක්ෂ අමාත්‍යවරයාගේ ප්‍රකාශය අතර වන සම්බන්ධය පිරික්සීමෙන් මේ මොහොතේ දේශපාලනය පිළිබඳ සරල ඇත්තක් ගැඹුරින් අර්ථ දැක්වෙන බවද කිව යුතු වෙයි.", "URL": "https://sinhala.adaderana.lk/news.php?nid=23742", "Category": null, "Parent URL": null}