{"Source": "Adaderana", "Timestamp": "February 1, 2010 09:52 am", "Headline": "කිලිනොච්චි රෝහල විධිමත් කරයි", "News Content": "කිලිනොච්චි රෝහලේ පවතින අඩුපාඩු සොයා බැලීම සඳහා සෞඛ්‍ය අමාත්‍යංශයේ නිලධාරීන් පිරිසක් පසුගියදා සංචාරයක නිරතවිය. එහිදී කිලිනොච්චි රෝහලේ පවතින වෛද්‍ය උපකරණ හිඟය සහ විශේෂඥ වෛද්‍ය හිඟය මගහැරවීම සඳහා පියවර ගත් බව නියෝජ්‍ය සෞඛ්‍ය සේවා අධ්‍යක්ෂ වෛද්‍ය පාලිත මහීපාල මහතා පවසයි. කාලයක් තිස්සේ නවතා දමා තිබූ නේවාසික ප්‍රතිකාර සහ වෛද්‍ය ප්‍රතිකාර සැපයීම ද මේ වන විට ආරම්භ කර තිබේ. මේ වන විට කිලිනොච්චි ප්‍රදේශයේ නැවත පදිංචි කිරීම් කටයුතු ආරම්භ කර ඇති හෙයින් ඔවුන්ට අවශ්‍ය සෞඛ්‍ය පහසුකම් සැපයීම සඳහා කටයුතු සම්පාදනය කළ බව නියෝජ්‍ය අධ්‍යක්ෂවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=6388", "Category": null, "Parent URL": null}