{"Source": "Adaderana", "Timestamp": "April 25, 2016 09:16 am", "Headline": "සති දෙකකින් මත්ස්‍ය තහනම ඉවතට ", "News Content": "යුරෝපා සංගමය මෙරට මත්ස්‍ය අස්වැන්න ලබා ගැනීම සඳහා තවත් සති දෙකක පමණ කාලයක් ගත වනු ඇති බව ධීවර අමාත්‍යාංශය පවසයි.මෙරටට පනවා තිබූ තහනම ඉවත් කිරීමට යුරෝපා සංගමය තීරණය කර ඇති බව ධීවර අමාත්‍ය මහින්ද අමරවීර මහතා පසුගියදා පැවැති මාධ්‍ය හමුවකදී සඳහන් කළේය.කෙසේ වෙතත් අදාළ යෝජනාව යුරෝපා පාර්ලිමේන්තුව තුළ සම්මතවීමෙන් අනතුරුව එය ලිඛිතව මෙරටට දැනුම් දෙනු ලබයි.ඉන් අනතුරුව අදාළ ලියකියවිලි සඳහා අත්සන් කිරීමේන් අනතුරුව මෙරටට පනවා තිබූ යුරෝපා සංගම් තහනම නිල වශයෙන් ඉවත් වන බව වාර්තා වෙයි.ඒ සදහා තවත් සති දෙකක පමණ කාලයක් ගත වනු ඇති බව සඳහන්ය.ඉන් අනතුරුව පෙර පරිදි මෙරට මත්ස්‍ය අස්වැන්න යුරෝපා සංගමය විසින් ලබා ගනු ඇත.යුරෝපා සංගමය මෙරට මත්ස්‍ය අස්වැන්න ලබා ගන්නා විශාලතම විදෙස් වෙළඳපොළ වෙයි.මේ අතර ඉන්දු ලංකා ධීවර සාකච්ඡා සඳහා අමාත්‍ය මහින්ද අමරවීර මහතා මැයි මස දෙවන සතියේ ඉන්දියාව බලා පිටත්ව යාමට නියමිතය.ඉන්දීය මධ්‍යම රජයේ ආරාධනයකට අනුව අමාත්‍යවරයා මෙම සංචාරයේ නිරත වන බවයි ධීවර අමාත්‍යාංශය සදහන් කළේ.", "URL": "https://sinhala.adaderana.lk/news.php?nid=59457", "Category": null, "Parent URL": null}