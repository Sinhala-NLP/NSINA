{"Source": "Adaderana", "Timestamp": "July 10, 2019 01:32 pm", "Headline": "ෆුල් ටෑන්ක් ගැහුවොත් පාරිභෝගිකයාට රුපියල් 700 ක පාඩුවක්", "News Content": "ලංකා IOC සමාගම විසින් නිකුත් කරන පෙට්ට්‍රල්වල ප්‍රමිතිය සම්බන්ධයෙන් පාරිභෝගික අධිකාරිය මෙතෙක් කිසිදු ක්‍රියාමාර්ගයක් ගෙන නොමැති බව පාරිභෝගික අයිතීන් සුරැකීමේ සංවිධානයේ සභාපති රංජිත් විතානගේ මහතා පවසයි. අද දෙරණ BIG FOCUS වැඩසටහනට එක්වෙමින් ඒ මහතා මේ බව සඳහන් කළේය. පෙට්ට්‍රල් යනු භාණ්ඩයක් බවත් එකම නෞකාවෙන් ගෙනැවිත් එකම ආකාරයෙන් පිරිපහදු කරලා, එකම බවුසරයකින් බෙදා හරින බවත් පැවසු සභාපතිවරයා වැඩිදුරටත් කියා සිටියේ, එවැනි අවස්ථාවක ප්‍රෙට්ට්‍රල් මිල ගණන් දෙකක් පවතින බවයි. පාරිභෝගිකයා මේ බව නොදන්නා බවත් පවසා සිටි රංජිත් විතානගේ මහතා, පාරිභෝගිකයා ෆුල් ටෑන්ක් ගැහුවොත් රුපියල් 700-800 ක පාඩුවක් සිදු වන බව ද පැවසීය. විවිධ වර්ගයේ ප්‍රෙට්ටල් විවිධ මිල ගණන් යටතේ විකුණන බවත් පැවසු විතානගේ මහතා, මේ හේතුවෙන් ඇති වු සැකය මත පාරිභෝගික කටයුතු අධිකාරියට පැමිණිල්ලක් ඉදිරිපත් කරමින් මිලේ වෙනසට සාපේක්ෂව කිසියම් ප්‍රතිලාභයක් පාරිභෝගිකයාට හිමි වන්නේ දැයි සොයා බැලු බව ද කියා සිටියේය. එම පැමිණිල්ල ඛනිජ තෙල් සංස්ථාවේ ඇති රසායනාගාර වෙත ඉදිරිපත් කළ බවත් පැවසු සභාපතිවරයා, ලංකාවේ නීතිය අනුව එය පිළිගත හැකි රසායනාගාරයක් බවත් පැවසීය. මෙම ආයතනයට යොමු කිරීමෙන් අනතුරුව පාරිභෝගීක කටයුතු අධිකාරියට වාර්තාවක් ලැබෙන බවත්, ඒ අනුව යම් වෙනස් කමක් ඉන්දීය ඔයිල් සමාගමේ පෙට්‍රල්වලට ඇති බවත් තහවුරු වු බව පැවසු සභාපතිවරයා, නමුත් මේ වන තෙක් ඒ ගැන කිසිදු ක්‍රියාමාර්ගයක් ගෙන නොමැති බව ද කියා සිටියේය. බුද්ධික පතිරණ අමාත්‍යවරයාට මේ ගැන පවසා ඇති බවත්, ඔහු මෙම පිරිස අත්අඩංගුවට ගන්නා බවට පැවසුවත් අද වන විට දින 4 ක් ගත වී ඇතත් එවැන්නක් නම් සිදුව නොමැති බවද සභාපතිවරයා මෙහිදී පැවසීය. පාරිභෝගිකයා ආරක්ෂා කිරීමට ද එසේත් නොමැති නම් ව්‍යාපාරිකයා ආරක්ෂා කරන්න ද යන පැනය අද වන විට ඇතිව තිබෙන බව ද විතානගේ මහතා සඳහන් කළේය.", "URL": "https://sinhala.adaderana.lk/news.php?nid=113809", "Category": null, "Parent URL": null}