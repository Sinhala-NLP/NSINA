{"Source": "Adaderana", "Timestamp": "July 7, 2013 05:07 pm", "Headline": "ජනතාවට දැනෙන සංවර්ධනයක් දැන් තියෙන්නේ", "News Content": "පසුගිය වසර කිහිපය තුළ රටට ආර්ථික ජයග්‍රහණ රැසක් අත්කරදීමට රජයට හැකි වූ බව ජනාධිපති මහින්ද රාජපක්ෂ මහතා පවසයි. ජනතාවට දැනෙන සංවර්ධනයක් මේ වන විට රට තුළ නිර්මාණය වී ඇති බව ජනාධිපතිවරයා කියයි. ගුවන්තොටුපළ, වරාය, අධිවේගී මාර්ග සංවර්ධනය මෙන්ම අධ්‍යාපනය, සෞඛ්‍ය , වැනි ක්ෂේත්‍ර වල ඉහළ ප්‍රගතියක් මේ වන විට දක්නට ඇති බව ද ජනාධිපති මහින්ද රාජපක්ෂ මහතා පවසයි. ගාල්ල දිස්ත්‍රික් ශ්‍රී ලංකා නිදහස් නීතීඥ සංගමය සහ වෘත්තීයවේදීන් සමඟ දකුණු පළාත් ආණ්ඩුකාර කාර්යාලයේ පැවති සාකච්ජාවකට එක්වෙමින් ජනාධිපතිවරයා මේ බව පැවසීය. එහිදී වැඩිදුරටත් අදහස් දැක්වූ ජනාධිපතිවරයා පැවසුවේ රජයේ සංවර්ධන වැඩපිළිවෙළ පිළිබඳ නොතකන ඇතැමුන් රජයට එරෙහිව විවිධ මඩ ප්‍රචාර සහ ප්‍රබන්ධ ගොනු කරමින් සිටින බවයි. එහෙත් ඉන් නොසැලී ඉදිරියට යාමට ශ්‍රී ලංකා නිදහස් පක්ෂය ප්‍රමුඛ රජයට ශක්තිය ඇති බව ද ජනාධිපතිවරයා එහිදී වැඩිදුරටත් සදහන් කළේය.", "URL": "https://sinhala.adaderana.lk/news.php?nid=35570", "Category": null, "Parent URL": null}