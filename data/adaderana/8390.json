{"Source": "Adaderana", "Timestamp": "May 14, 2010 08:29 am", "Headline": "ලංකාවටත් ආගමික සමුළුවේ ඉඩ", "News Content": "අන්තවාදී ආගමික කණ්ඩායම් වලට එරෙහිව රුසියාව තුළ පැවැත්වීමට නියමිත ආගමික සමුළුව සඳහා ශ්‍රී ලංකාවට ද අවස්ථාව ලැබී තිබේ. ශ්‍රී ලංකාවේ රුසියානු තානාපති වැලැද්මීර්.පී මිකයිලෝ මහතා සහ අග්‍රාමාත්‍ය දි.මු ජයරත්න මහතා සමඟ ඊයේ පස්වරුවේ පැවති හමුවක දී මෙම ආරාධනය සිදු කර ඇති බව සඳහන්ය. එහි දී ශ්‍රී ලංකාවේ මත්ද්‍රව්‍ය භාවිතය අවම කිරීම සඳහා ගෙන ඇති පියවර සම්බන්ධයෙන් රුසියාවේ සතුට පළ කර ඇත. ඒ සඳහා සහය දැක්වීමට සූදානම් බව ද රුසියානු තානාපතිවරයා ප්‍රකාශ කර ඇති බව සඳහන්ය. මතින් තොර සමාජයක් ඇති කිරීමට බුද්ධ ශාසන හා ආගමික කටයුතු අමාත්‍යවරයා ලෙස තමන් පියවර ගන්නා බව මෙහි දී අග්‍රාමාත්‍යවරයා සඳහන් කළේය. මේ අතර දිවයින පුරා වෙහෙර විහාරස්ථාන වලට අයත් සඟ සතු දේපළ සම්බන්ධයෙන් සමීක්ෂණයක් සිදු කිරීමට පියවර ගෙන ඇති බව බුද්ධ ශාසන හා ආගමික කටයුතු පිළිබඳ අමාත්‍ය සහ අග්‍රමාත්‍ය දි.මු ජයරත්න මහතා පවසයි. ඊයේ ගල්කිස්ස ධර්මපාලාරාම විහාරස්ථානයේ දී විහාරාධිපති ස්වාමීන් වහන්සේ හමු වීමෙන් පසු ඊයේ අග්‍රාමාත්‍යවරයා මේ බව සඳහන් කළේය.", "URL": "https://sinhala.adaderana.lk/news.php?nid=8390", "Category": null, "Parent URL": null}