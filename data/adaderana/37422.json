{"Source": "Adaderana", "Timestamp": "September 15, 2013 03:09 pm", "Headline": "ටී.එන්.ඒ. පිරිසක් ආණ්ඩුවට", "News Content": "ද්‍රවිඩ ජාතික සන්ධානයේ යාපනය දිස්ත්‍රික් ප්‍රබල ක්‍රියාකාරීන් පිරිසක් එක්සත් ජනතා නිදහස් සන්ධානයට සහය පළ කිරීමට එක්ව තිබේ. ඊයේ පස්වරුවේ ජනාධිපති මහින්ද රාජපක්ෂ මහතාගේ ප්‍රධානත්වයෙන් යාපනයේ දොරෙඅප්පා ක්‍රීඩාංගණයේ පැවති ජනරැළියේ දී මොවුන් සන්ධානයට එක්වු බව ජනාධිපති මාධ්‍ය අංශය සඳහන් කළේය. සන්ධානයට එක්වූ පිරිස අතර ප්‍රදේශීය සභා මන්ත්‍රීවරුන් ඇතුළු ද්‍රවිඩ ජාතික සන්ධානයේ ප්‍රබල ක්‍රියාකාරීන් පිරිසක් සිටින බව ජනාධිපති මාධ්‍ය අංශය පැවසීය. ඊට අමතරව ඊ.පී.ඩී.පී පක්ෂයේ ප්‍රාදේශීය ක්‍රියාකාරීන් පිරිසක්ද මෙහිදී එක්සත් ජනතා සන්ධානයට එක්ව ඇති බව ජනාධිපති මාධ්‍ය අංශය කීය. ජාති, ආගම්, පළාත් භේදකින් තොරව රට සංවර්ධනය කිරීම සඳහා ජනාධිපතිවරයා ගෙන යන වැඩපිළිවෙළට සහය පළ කිරීම සඳහා තමන් සන්ධානය සමඟ එක්වූ බව ඔවුන් කී බව ජනාධිපති මාධ්‍ය අංශය පැවසීය.", "URL": "https://sinhala.adaderana.lk/news.php?nid=37422", "Category": null, "Parent URL": null}