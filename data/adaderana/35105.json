{"Source": "Adaderana", "Timestamp": "June 20, 2013 09:54 pm", "Headline": " රිදී යයි කියා තඹ පෙන්වලා - කාලයක් තිස්සේ සිදුකළ ජාවාරමක් හෙළිවෙයි", "News Content": "කාලයක් තිස්සේ ව්‍යාජ රිදී ආභරණ ගෙන්වා වෙළඳාමේ නිරතවූ ව්‍යාපාරිකයෙකු අත්අඩංගුවට ගැනීමට ශ්‍රී ලංකා රේගු බලධාරීන් සමත්වී තිබේ. කිලෝ ග්රෑම් 50 ක් බරැති වළළු 3000 ක් ලෙස තඹ වලින් නිෂ්පාදිත රිදී ගල්වන ලද මෙම ආභරණ තොගය බැංකොක් වල සිට කටුනායක ගුවන්තොටුපළින් ගෙන්වා ඇත්තේ ඉකුත් 18 වෙනිදාය. එකී භාණ්ඩ තොගය පිළිබඳ සැක සිතුණු රේගු බලධාරීන් එම ආභරණ තොගය රේගු විද්‍යාගාරයට යවා පරීක්ෂා කිරීමෙන් පසු ඒවා ව්‍යාජ ඒවා බව තහවුරු වූ වග රේගු මාධ්‍ය ප්‍රකාශක ලෙස්ලි ගාමීණී මහතා සඳහන් කළේය. තඹ වලින් නිෂ්පාදිත මෙම වළළුවල නියම මිල ලක්ෂ 6 ක් පමණ වන නමුත්, ඒවායේ වටිනාකම ලෙස හුවා දක්වා තිබුණේ ලක්ෂ 75 ක් බව හෙතෙම සිහිපත් කළේය. අත්අඩංගුවට ගත් සැකකරු මූලික ප්‍රශ්න කිරීමෙන් අනතුරුව මුදා හළ බවත් , අවශ්‍යය වුවහොත් යළි කැඳවන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=35105", "Category": null, "Parent URL": null}