{"Source": "Adaderana", "Timestamp": "September 25, 2018 10:16 am", "Headline": "නියෝමාල් රංගජීවට ඇප", "News Content": "වැලිකඩ බන්ධනාගාර සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කෙරුණු පොලිස් මත්ද්‍රව්‍ය නාශක කාර්යංශයේ පොලිස් පරීක්ෂක නියෝමාල් රංගජීව මහතා ඇප මත මුදා හැරීමට අභියාචනාධිකරණය නියම කර තිබේ. රුපියල් ලක්ෂ 02 බැගින් වූ ශරීර ඇප දෙකක් මත ඔහු මුදා හැරීමට අභියාචනාධිකරණය නියම කර ඇත. නියෝමාල් රංගජීව මහතා වෙනුවෙන් ඉදිරිපත් වූ ප්‍රතිශේධන පෙත්සමක් සලකා බැලීමෙන් අනතුරුව අභියාචනාධිකරණය මෙම නියෝගය ලබා දී තිබේ. නියෝමාල් රංගජීව මහතාගේ විදෙස් ගමන් තහනම් කිරීමට ද අධිකරණය නියෝග කර ඇති අතර සෑම ඉරිදා දිනකම අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස ද නියෝගයක් නිකුත් කර ඇති බව සඳහන්ය. මීට අමතරව 2012 වසරේ වැලිකඩ බන්ධනාගාරයේ ඇතිවූ සිද්ධිය සම්බන්ධයෙන් රක්ෂිත බන්ධනාගාර ගතව සිටින හිටපු බන්ධනාගාර කොමසාරිස් එමිල් රන්ජන් ලමාහේවා මහතා වෙනුවෙන් ඉදිරිපත්ව ඇති ප්‍රතිශෝධන පෙත්සම අභියාචනාධිකරණය හමුවේ සලකා බැලීමට නියමිතයි.", "URL": "https://sinhala.adaderana.lk/news.php?nid=96675", "Category": null, "Parent URL": null}