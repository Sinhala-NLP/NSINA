{"Source": "Adaderana", "Timestamp": "February 11, 2016 04:28 pm", "Headline": "අමාත්‍යංශ තීරණයට ධීවරයන් හිස නමයි", "News Content": "සුරුක්කු සහ ලයිලා නැමැති නීති විරෝධී මසුන් ඇල්ලීමේ ක්‍රම භාවිතය තහනම් කිරීම සඳහා ධීවර අමාත්‍යංශය ගත් තීරණයට ධීවර සමිති සියල්ලේම එකඟතාව පළවී තිබේ.නිවේදනයක් නිකුත් කරමින් ධීවර අමාත්‍යංශය පවසන්නේ මේ සම්බන්ධයෙන් වන අවසාන සාකච්ඡාව ධීවර අමාත්‍ය මහින්ද අමරවීර මහතාගේ ප්‍රධානත්වයෙන් අද(11) අමාත්‍යංශයේදී පැවත් වූ බවයි .ඒ සඳහා අමාත්‍යංශ නිලධාරීන් මෙන්ම ධීවර නියෝජිතයෝ රැසක්ද සහභාගි වී තිබේ.එහිදී ධීවර කටයුතු සඳහා භාවිත කරන සුරුක්කු සහ ලයිලා නැමැති නීති විරෝධී පන්න ක්‍රම හේතුවෙන් ශ්‍රී ලංකා මුහුදු තීරය තුළ මත්ස්‍ය ගහණය සීග්‍ර ලෙස පහත වැටෙමින් තිබෙන බවට අමාත්‍යවරයා ධීවර නියෝජිතයන් හමුවේ කරුණු පැහිදිලි කර තිබේ.ඒ අනුව එම ධීවර පන්න ක්‍රම ලබන 21 වන දින ක්‍රියාත්මක වන පරිදි සම්පූර්ණයෙන් තහනම් කිරීමට ධීවර නියෝජිතයින්ගේ එකඟතාව පළ වූ බව ධීවර අමාත්‍යංශය සඳහන් කළේය.එමෙන්ම තහනම් පන්න ක්‍රම යොදාගනිමින් ධීවර කටයුතු වල නිරත වන ධීවරයින්ට නීතිමය ක්‍රියාමාර්ග ගන්නා ලෙස මහින්ද අමරවීර අමාත්‍යවරයා නාවික හමුදාවට සහ වෙරළාරක්ෂක නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=57146", "Category": null, "Parent URL": null}