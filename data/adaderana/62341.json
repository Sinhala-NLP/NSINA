{"Source": "Adaderana", "Timestamp": "July 23, 2016 09:46 am", "Headline": "  ත්‍රීකුණාමල ග්‍රාම නිලධාරීන් විරෝධතාවක", "News Content": "ත්‍රීකුණාමලය, වෙරුගල් ප්‍රාදේශීය ලේකම් කොට්ඨාසයේ ග්‍රාම නිලධාරීවරයෙකු පොලීසිය විසින් අත්අඩංගුවට ගැනීමට එරෙහිව විරෝධය පළ කරන බව ශ්‍රී ලංකා ග්‍රාම නිලධාරීන්ගේ සංගමය පවසයි.වෙරුගල් ප්‍රාදේශීය ලේකම් කොට්ඨාසයට අයත් උක්කුරල් මහා විද්‍යාලයේ අනවසර ඉදිකිරීමක් සම්බන්ධයෙන් සොයාබැලීම සඳහා ගිය ග්‍රාම නිලධාරිවරයෙකු වෙරුගල් පොලීසිය විසින් මෙලෙස අත්අඩංගුවට ගෙන ඇති බව ඔවුන් පවසයි.මේ සම්බන්ධයෙන් අද දෙරණ කළ විමසීමකදී පොලිස් මාධ්‍ය ප්‍රකාශක කාර්යාලය පැවසුවේ පොලීසිය විසින් අදාළ ග්‍රාම නිලධාරීවරයා අත්අඩංගුවට ගෙන නොමැති බවත්, ඉඩම් ආරවුලක් සම්බන්ධයෙන් අධිකරණයට කරුණු වාර්තා කර ඇති අදාළ ග්‍රාම නිලධාරීවරයා එහිදී අධිකරණයට භාර වී ඇති බවයි. කරුණු සළකා බැලූ අධිකරණය ග්‍රාම නිලධාරීවරයා රක්ෂිත බන්ධනාගාර ගත කර ඇති බවට තොරතුරු ලැබී ඇති බව පොලිස් මාධ්‍ය ප්‍රකාශක කාර්යාලය අද දෙරණ කළ විමසීමකදී තවදුරටත් පැවසුවේය.කෙසේවෙතත් මෙයට විරෝධය පළ කරමින් ත්‍රීකුණාමල දිස්ත්‍රික්කයේ ග්‍රාම නිලධාරීන් අද(23) දින සිට සිය රාජකාරි කටයුතු වලින් ඉවත් වන බව ප්‍රකාශ කළේය.", "URL": "https://sinhala.adaderana.lk/news.php?nid=62341", "Category": null, "Parent URL": null}