{"Source": "Adaderana", "Timestamp": "May 31, 2017 04:52 pm", "Headline": " අතුරුදහන් වූ බව කියූ ශෂී වීරවංශගේ හැඳුනුම්පත අතුරුදහන් නෑ", "News Content": "කූඨ ලේඛන ඉදිරිපත් කර අවිධිමත් විදෙස් ගමන් බලපත්‍රයක් හා ජාතික හැඳුනුම්පතක් සකස් කර ගැනීමට එරෙහිව පාර්ලිමේන්තු මන්ත්‍රී විමල් වීරවංශගේ බිරිඳ ශෂි විරවංශට පවරා ඇති නඩුවේ කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර ඉදිරියේදී අද (31) චෝදනා කියවා තිබේ.සැකකාරිය විසින් තමන් එම චෝදනාවන්ට නිවරදි බව පැවසීම නිසා සාක්ෂි විමසීම ආරම්භ කරන ලද බවත්, පුද්ගලයින් ලියාපදිංචි කිරීමේ දෙපාර්තමේන්තුවේ සහකාර කොමසාරිස් ඉන්දික කුමාරද සේරම් අද සාක්ෂි ලබාදුන් බවත් අප වාර්තාකරු පවසයි. අපරාධ පරික්ෂණ දෙපාර්තමේන්තුව විසින් පවරා තිබු නඩු දෙකකට අදාළව නඩු භාණ්ඩ වු අදාළ ගුවන් ගමන් බලපත්‍රය හා ජාතික හැඳුනුම්පත අස්ථාන ගත වී ඇති බව මීට පෙර හෙළි වු කරුණු අසත්‍ය බව මෙහිදී අනාවරණය වී තිබේ.අධිකරණ බාරයට පමුණුවා තිබියදී අතුරුදහන් බව කියා පසුගිය නඩු දිනයේදී කරුණු දැක්වුණු සැකකාරියගේ විදේශ ගමන් බලපත්‍රය හා ජාතික හැඳුනුම්පත මෙලෙස අධිකරණ නඩුභාණ්ඩ අතර පවත්නා බව අනාවරණය වූ බැවින් වගකීම් විරහිත ලෙස කටයුතු නොකරන ලෙස මහේස්ත්‍රාත්වරයා විසින් අපරාධ පරීක්ෂණ දෙපාර්තමේන්තුවට තරයේ අවවාද කර ඇත.අපරාධ පරීක්ෂණ දෙපාර්තමේන්තු නිලධාරීන් විසින් පස්වන නඩු දිනයේදී මෙම විදේශ ගමන් බලපත්‍රය හා ජාතික හැඳුනුම්පත පිළිබඳ අධිකරණ ප්‍රධාන රෙජිස්ට්‍රාර්වරියගෙන් කරුණු විමසා ඇතත් නඩු භාණ්ඩ බාරකරුගෙන් ඒ පිළිබඳ විමසා නොමැති බව දන්වමින් මහේස්ත්‍රාත්වරයා විසින් මෙලෙස අවවාද කර තිබේ.කෙසේ වෙතත් මෙම නඩුව ලබන 22 දක්වා කල් තැබීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර විසින් තීරණය කළ බව අප වාර්තාකරු වැඩිදුරටත් කියා සිටියි.", "URL": "https://sinhala.adaderana.lk/news.php?nid=73785", "Category": null, "Parent URL": null}