{"Source": "Adaderana", "Timestamp": "January 31, 2019 07:20 am", "Headline": " සමූහ මිනි වලෙන් හමුවූ අස්ථිවල කාබන් පරීක්ෂාව නිරීක්ෂණයට තීරණයක්", "News Content": "මන්නාරම සමූහ මිනි වලෙන් සොයාගත් මිනිස් අස්ථි කොටස් සාම්පල සම්බන්ධයෙන් සිදු කරන රේඩියෝ කාබන් පරීක්ෂාව නිරීක්ෂණය කිරීමට අතුරුදහන්වූ තැනැත්තන් පිළිබඳ කාර්යාලය තීරණය කර තිබේ. අදාල සමූහ මිනී වලෙන් තෝරා ගත් අස්ථී කොටස් සාම්පල 06ක් රේඩියෝ කාබන් පරික්ෂාව සඳහා අමෙරිකාවේ ෆ්ලෝරිඩා හි පිහිටි බීඩා ඇනලිටික්ස් පර්යේෂණාගාරයට පසුගිය 25 වන දින භාරදෙනු ලැබීය. එම ක්‍රියාවලිය නිරීක්ෂණය කිරීමට අතුරුදහන් වූ තැනැත්තන් පිළිබඳ කාර්යාලයේ කොමසාරිස්වරයෙකු සහ අතුරුදහන් වූ තැනැත්තන්ගේ පවුල් නියෝජනය කරමින් නීතිඥවරුන් දෙදෙනෙකු සහභාගී වී තිබේ. මන්නාරම සමූහ මිනි වලේ කැණීම් ක්‍රියාවලියේදී නිරීක්ෂකයෙකු ලෙස කටයුතු කිරීමට අතුරුදහන් වූ තැනැත්තන් පිළිබඳ වූ කාර්යාලය පසුගිය වසරේ ජුනි මස 04 වන දින මන්නාරම දිසා අධිකරණයෙන් කළ ඉල්ලීම මහේස්ත්‍රාත්වරයා පිළිගත් අතර ඒ අනුව එහි සියලු කටයුතු නිරීක්ෂණය කරමින් පවතින බව අතුරුදහන් වූ තැනැත්තන් පිළිබඳ කාර්යාලය සඳහන් කළේය. මෙම පරීක්ෂණ කටයුතු වල විනිවිධ භාවය තහවුරු කිරීම තුළින් අතුරුදහන් වූ සහ අතුරුදහන් කළ තැනැත්තන්ගේ පවුල් වල සාමාජිකයින්ට මෙම විමර්ශන ක්‍රියාවලිය කෙරෙහි විශ්වාසය ගොඩනැගීම මෙහි අරමුණ බව අතුරුදහන් වූ තැනැත්තන් පිළිබඳ කාර්යාලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=103407", "Category": null, "Parent URL": null}