{"Source": "Adaderana", "Timestamp": "January 3, 2012 09:19 am", "Headline": "ශ්‍රී ලංකා -ද. අප්‍රිකා අවසන් ටෙස්ට් තරගය අද ඇරඹෙයි", "News Content": "සංචාරක ශ්‍රී ලංකා කණ්ඩායම හා දකුණු අප්‍රිකානු කණ්ඩායම අතර පැවැත්වෙන තෙවන හා අවසන් ටෙස්ට් ක්‍රිකට් තරගය අද(03) ආරම්භ වීමට නියමිතව තිබේ. ඒ දකුණු අප්‍රිකාවේ කේප් ටවුන්හිදීය. ටෙස්ට් තරගාවලියේ ජය ලබාගැනීමට නම් මෙම තරගය ජය ගැනීම කණ්ඩායම් දෙකටම ඉතාමත් වැදගත්ය. දෙරට අතර පැවති පළමු ටෙස්ට් ක්‍රිකට් තරගය ඉනිමකින් සහ ලකුණු 81 න් ජය ගැනීමට දකුණු අප්‍රිකානු කණ්ඩායම සමත් විය. කෙසේ වෙතත් දෙවන ටෙස්ට් ක්‍රිකට් තරගය ලකුණු 208 න් ජය ගැනීමට ශ්‍රී ලංකා කණ්ඩායම සමත් විය. මෙම ජයග්‍රහණයත් සමඟ ශ්‍රි ලංකා කණ්ඩායම අද ආරම්භ වන තරගයට හොඳ මානසිකත්වයකින් අවතීර්ණ වනු ඇති බව ක්‍රීඩා විචාරකයින් පවසයි. මෙම ටෙස්ට් තරගාවලියෙන් අනතුරුව දෙරට අතර තරග 05 න් සමන්විත එක්දින තරගාවලිය ආරම්භ වීමට නියමිතව ඇත. එහි පළමු තරගය මේ මස 11 වැනිදා ආරම්භ වනු ඇත.", "URL": "https://sinhala.adaderana.lk/news.php?nid=21120", "Category": null, "Parent URL": null}