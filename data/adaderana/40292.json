{"Source": "Adaderana", "Timestamp": "January 12, 2014 11:22 am", "Headline": "බස්නාහිර - දකුණ විසුරුවයි", "News Content": "බස්නාහිර සහ දකුණු පළාත් සභා අද මධ්‍යම රාත්‍රියේ සිට විසුරුවා හැරීමට තීරණය කර තිබේ. පළාත් ආණ්ඩුකාරවරුන් විසින් මීට ටික වේලාවකට පෙර ඊට අදාළ ලිපි ලේඛන වලට අත්සන් තබා ඇති බව සඳහන්ය. ඒ අනුව ඊට අදාළ ගැසට් නිවේදනය ද අද දිනයේ නිකුත් කිරීමට නියමිතය. බස්නාහිර සහ දකුණු පළාත් සභා විසුරුවාහැරීමට අදාළ ඉ ල්ලීම පළාත් ප්‍රධාන අමාත්‍යවරුන් විසින් ඊයේ දිනයේ දී ආණ්ඩුකාරවරුන්ගෙන් ඉල්ලීමක් කර තිබුණි. පළාත් සභාවල නිල කාලය අවසන් වීමට පෙර එම පළාත් සභා විසුරුවා හැරීම සඳහා පළාත් ප්‍රධාන අමාත්‍යවරුන්ට පැවරී ඇති බලතල අනුව අදාළ ඉල්ලීම සිදුකර ඇති බව සඳහන්ය. ඒ අනුව පළාත් ආණ්ඩුකරවරුන් අද පෙරවරුවේ පළාත් සභා විසුරුවාහැරීම සම්බන්ධවු ගැසට් නිවේදනයට අත්සන් තබා තිබේ. එම නිවේදනය මේ වනවිට රජයේ මුද්‍රණාලය වෙත ලැබී ඇති බව රජයේ මුද්‍රණාලාධිපතිවරයා අද දෙරණට සඳහන් කළේය. අද පස්වරුවේ අදාළ ගැසට් නිවේදනය ප්‍රකාශයට පත් කිරීමට නියමිතය. ගැසට් නිවේදනය ප්‍රකාශයට පත්කර දින 07ක් ඇතුළත මැතිවරණ කොමසාරිස්වරයා විසින් නාමයෝජනා කැඳවන දිනය ප්‍රකාශයට පත් කරනු ඇත. දින 14 ක කාලයක් නාමයෝජනා භාර ගැනීම සිදුවන අතර නාමයෝජනා භාර ගැනිම අවසන් වන දිනයේ දී ජන්ද විමසිම පැවැත්වෙන දිනය මැතිවරණ කොමසාරිස්වරයා විසින් ප්‍රකාශයට පත් කිරීමට නියමිතය. පළාත් සභා මැතිවරණය බොහෝ විට මාර්තු මස අග පැවැත්වීමට නියමිත බවද පැවසෙයි.", "URL": "https://sinhala.adaderana.lk/news.php?nid=40292", "Category": null, "Parent URL": null}