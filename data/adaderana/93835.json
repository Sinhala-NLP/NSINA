{"Source": "Adaderana", "Timestamp": "August 4, 2018 08:39 pm", "Headline": "උතුරු කොරියාවේ න්‍යෂ්ටික වැඩපිළිවෙල තවදුරටත්", "News Content": "උතුරු කොරියාව සිය න්‍යෂ්ටික වැඩපිළිවෙල තවදුරටත් පවත්වාගෙන යන බව විදෙස් මාධ්‍ය වාර්තා කරයි. තෝරාගත් නිශ්චිත කාලසීමාවක් තුළ සම්බාධක නොතකා උතුරු කොරියාවට භාණ්ඩ අපනයනය කළ ආසියාතික රටවල් කිහිපයක් පිළිබඳවත් අදාළ වාර්තා මඟින් එළිදක්වා තිබීම විශේෂත්වයකි. ජාත්‍යන්තර සම්බාධක නොතකා උතුරු කොරියාව සිය න්‍යෂ්ටික සහ මිසයිල වැඩපිළිවෙල අඛණ්ඩව පවත්වාගෙන යන බව එක්සත් ජාතීන්ගේ සංවිධානයේ කමිටුවක් රහස්‍ය වාර්තාවක් මඟින් අනාවරණය කරයි. එක්සත් ජාතීන්ගේ සංවිධානය උතුරු කොරියාවට පනවන ලද සම්බාධක ක්‍රියාවට නැංවීම පිළිබඳව මාස හයක කාලයක් අධ්‍යයනය කළ ස්වාධීන විශේෂඥයින් පිරිසක් අදාළ වාර්තාව පසුගියදා උතුරු කොරියානු සම්බාධක සම්බන්ධ ජාත්‍යන්තර කමිටුවක් හමුවට ඉදිරිපත් කළේය. කෙසේ වෙතත් එක්සත් ජාතීන්ගේ සංවිධානය වාර්තාව සමබන්ධව තවමත් ප්‍රතිචාර දක්වා නැහැ. අදාළ වාර්තාව මඟින් උතුරු කොරියාව සිරියාව සමඟ යුධමය සබඳතා පවත්වන බවටත් යේමනයේ හූති සටන්කාමීන්ට අවි ආයුධ සැපයීමට උත්සහ කරන බවටත් චෝදනා එල්ල වේ. පවතින සම්බාධක උල්ලංඝනය කරමින් උතුරු කොරියාව 2017 වර්ෂයේ ඔක්තෝම්බර් සහ 2018 වර්ෂයේ මාර්තු අතර කාලසීමාව තුළ චීනය, ඝානා, ඉන්දියාව, මෙක්සිකෝව, ශ්‍රී ලංකාව, තායිලන්තය, තුර්කිය සහ උරුගුවේ යන රටවල් වලින් අමෙරිකානු ඩොලර් මිලියන 100කට අධික වටිනාකමකින් යුත් භාණ්ඩ ආනයනය කර ඇති බව නව වාර්තාවේ දැක්වේ. මෙම වාර්තාව එළිදක්වන්නේ අමෙරිකා උතුරු කොරියානු නායකයින් අතර සිංගප්පූරුවේ පැවති ඓතිහාසික හමුවකින් අනතුරුව උතුරු කොරියාවට එරෙහිව පවතින සම්බාධක ලිහිල් කළ යුතු බවට චීනය සහ රුසියාව ආරක්ෂක කවුන්සිලය වෙත යෝජනාවක් ඉදිරිපත් කර තිබියදී වීම විශේෂත්වයකි. කෙසේ වෙතත් උතුරු කොරියාව සිය අවි ආයුධ වැඩසටහන සම්පූර්ණයෙන්ම අතිහිටුවන තෙක් ඔවුන්ට එරෙහිව දැඩි සම්බාධක තවදුරටත් පැවතිය යුතු බව අමෙරිකාවේ සහ ආරක්ෂක කවුන්සිලයේ තවත් රටවල් කිහිපයක ස්ථාවරයයි.", "URL": "https://sinhala.adaderana.lk/news.php?nid=93835", "Category": null, "Parent URL": null}