{"Source": "Adaderana", "Timestamp": "September 2, 2019 10:01 am", "Headline": "අසරණ අයට පිහිට වෙන තැනක්", "News Content": "බොලිවියාවේ පැතිර යන ලැව්ගිනි වලින් බලපෑමට ලක්ව කිසිදු පිළිසරණයක් නොමැතිව අසරණ වූ සතුන් වෙනුවෙන් පිහිට වන රැකවරණ මධ්‍යස්ථානයක් පිළිබඳව විදෙස් මාධ්‍ය වාර්තා වෙයි. ගින්නෙන් පීඩාවට පත්වූ සතුන් පුනරුත්ථාපන ක්‍රියාවලියකට යොමු කර නැවත වනයට මුදාහැරීමට එම මධ්‍යස්ථානය කටයුතු කරන බව සඳහන්. මේ දිනවල බොලිවියාවේ පැතිර යන ලැව්ගිනිවලින් මිනිසුන්ට පමණක් නොව සතුන්ටද එල්ල වී ඇත්තේ දැඩි බලපෑමක්. එලෙස බලපෑම් ලක් වූ සතුන්ට නිවහනක් වූ මෙම රැකවරණ මධ්‍යස්ථානය පිහිටා ඇත්තේ එරට අගුවස්කලියන්ටස් (Aguas Calientes) නගරයේයි. හෙක්ටයාර මිලියනයකට පමණ බලපෑම් එල්ල වී ඇති ලැව්ගිනිවවලින් විනාශ වූ ශාක හා සත්ත්ව සම්පත මැනිය නොහැකි තරම් විශාල සංබ්‍යාවක් බව වාර්තා වෙයි. කෙසේ වෙතත් ලැව්ගිනිවලින් බේරී මෙම මධ්‍යස්ථානයේ රැකවරණය ලබන්නට මෙම සතුන් වාසනාවන්ත වී තිබුණි. ජීව විද්‍යාඥයෙකු වන රාවුල් රොහාස් (Raul Rojas) මෙම මධ්‍යස්ථානයේ හිමිකරුයි. ගින්නෙන් පීඩාවට පත්වූ එම සතුන් පුනරුත්ථාපන ක්‍රියාවලියකට යොමු කර නැවත වනයට මුදාහැරීමට ඔහු අදහස් කරයි. කෙසේ වෙතත් ආපසු වනාන්තරයට යාමට නොහැකි බරපතල තුවාල ලබා ඇති සතුන්ට මෙම මධ්‍යස්ථානයේ රැඳී සිටීමට හැකියි. ලැව්ගිනිවලින් බලපෑමෙන් අන්ධභාවයට පත්වීමට ආසන්න තත්ත්වයක සිටි කුඩා කබැල්ලෑවෙක්ද මෙම මධ්‍යස්ථානයේ ප්‍රතිකාර ලබන රෝගී සතුන් අතරට අයත්. මේ දිනවල දකුණු අමෙරිකානු කලාපයට බලපා ඇති වියළි දේශගුණය ලැව්ගිනි පැතිර යාමට ප්‍රධාන හේතුවක් බව බොලිවියානු ජනාධිපතිවරයා පවසයි. කෙසේ වෙතත් ලැව්ගිනිවලින් පරිහානියට පත් වනාන්තර ප්‍රකෘතිමත් තත්ත්වයට පත්කිරීම බලධාරීන් ඉදිරියේ පවතින ප්‍රධානම අභියෝගයයි.", "URL": "https://sinhala.adaderana.lk/news.php?nid=118050", "Category": null, "Parent URL": null}