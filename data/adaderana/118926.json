{"Source": "Adaderana", "Timestamp": "September 12, 2019 11:43 am", "Headline": "වීථි දරුවන්ට සංගීතය උගන්වන ඇෆ්ගනිස්තාන යුවතිය", "News Content": "තලේබාන් සංවිධානය විසින් සංගීතය වැනි කලා කටයුතු වලට සීමා පනවා ඇති පසුබිමක වීථි දරුවන්ට සංගීතය උගන්වන දාහත් හැවිරිදි යුවතියක් පිළිබඳව ඇෆ්ගනිස්තානයෙන් වාර්තා වෙයි. ඇය නමින් මසූමා මොහම්මදි. මසූමා මොහම්මදි සහ ඇගේ සංගීත කණ්ඩායමේ සෙසු සාමාජිකයන් සෑම සති දෙකකටම වරක් කාබුල් අගනුවර පිහිටි අවන්හලකට පැමිණෙන්නේ වීථි දරුවන් කණ්ඩායමක්ද සමඟයි. එහිදී ඇය ඇතුළු පිරිසක වීථි දරුවන් කණ්ඩායමට සංගීතය උගන්වයි. සෑම දරුවෙක්ම ළමා වියේදී තම සිහිනය පසුපස හඹා යා යුතු බව මසූමාගේ අදහසයි. එහෙත් වීථි දරුවන්ගේ අපේක්ෂා විරහිත දෙනෙත් තමා බෙහෙවින් කම්පනයට පත්කළ බවත්, එබැවින් තමා දන්නා ශාස්ත්‍රය ඔවුන්ට ඉගැන්වීමට තීරණය කළ බවත් මසූමා පවසයි. සංගීත ප්‍රස්තාර කියැවීමේ සිට සංගීත භාණ්ඩ වාදනය දක්වාම මසූමාගේ සංගීත පන්තියේදී ඉගැන්වෙන බවත් සඳහන්. ඉගැන්වීමට අමතරව මෙම කණ්ඩායම වීථි දරුවන්ට අධ්‍යාපන අවශ්‍යතා සඳහා මුදල් ආධාරද ලබා දෙයි. වීථි දරුවන් කණ්ඩායමේ සිටින ඇතැම් ළමුන් ඉදිරියේදී සංගීත අංශයෙන් ඉදිරියටම යනු ඇති බවට මසූමා විශ්වාස කරයි. කෙසේ නමුත් ප්‍රසිද්ධ වේදිකාවේ ඉදිරිපත් කිරීම් සඳහා තම රට තුළ අවස්ථාවක් නොමැති බැවින් ඇතැම් අවස්ථාවල තමා කණස්සල්ට පත්වන බව ඇය පවසයි. එහෙත් මතු දිනක ඇෆ්ගන් වැසියන් මුළු හදවතින්ම සංගීතය පිළිගනු ඇති බවටත් මසූමා මොහම්මදි බලාපොරොත්තු දල්වා සිටියි. තලිබාන් සංවිධානය සංගීත සංස්කෘතියද පිළිගත යුතු බව පවසන මසූමා සංගීත ක්‍රියාකාරකම් නැවැත්වීමට ඔවුන්ට අවසරයක් නොමැති බව වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=118926", "Category": null, "Parent URL": null}