{"Source": "Adaderana", "Timestamp": "November 24, 2017 08:23 pm", "Headline": "අලුත් බදු ක‍්‍රමයට වැඩ කලොත් වටෙන් එන බදු ඉවත් කරනවා- මංගල කියයි", "News Content": "නව දේශීය ආදායම් බදු පනත ක‍්‍රියාවට නැංවීමෙන් පසුව බදු පිට වක‍්‍ර බදු ගෙවන ජනයාගේ බදු බර ඉවත් කෙරෙන බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. සංවර්ධනය වෙමින් පවත්නා රටක් ලෙසත්, තුන්වන ලෝකයේ රටක් ලෙසත්, කාලාන්තරයක් තිස්සේ හඳුන්වනු ලබන ශ‍්‍රී ලංකාවේ තවමත් වක‍්‍ර සහ ඍජු බදු ආදායම සියයට 80-20 මට්ටමේ පවතියි. දැනට බදු ගෙවමින් සිටින අය මතම බදු බර පැටවෙන හෙයින් අඛණ්ඩව පවතින මෙම අවාසනාවන්ත තත්ත්වය දැනට සම්මත කර ඇති නව දේශීය ආදායම් පනත ලබන වසරේ අපේ‍්‍රල් 01 දින සිට ක‍්‍රියාත්මක කිරීමෙන් පසුව ඍජු බදු ගෙවන්නන්ගේ ප‍්‍රමාණය වැඩිවෙනු ඇතැයි මුදල් හා ජනමාධ්‍ය අමාත්‍ය මංගල සමරවීර මහතා ප‍්‍රකාශ කළේය. බදු - වගකීමක් නොව සමාජ යුතුකමකි යන මැයෙන් මාතරදී පැවැති සම්මන්ත‍්‍රණයක් අමතමින් අමාත්‍යවරයා මේ බව පැවසීය. මෙරටේ බදු ගෙවන සමාගම් හා ව්‍යාපාරිකයන්ද දැනුවත් කිරීම සඳහා දේශීය ආදායම් දෙපාර්තමේන්තුව මගින් ප‍්‍රාදේශීය මට්ටමින් ජනතාව දැනුවත් කිරීම සඳහා නව බදු පනත පිළිබඳව සම්මන්ත‍්‍රණ මාලාවක් පැවැත්වීමට කටයුතු සංවිධානය කර ඇත. ප‍්‍රාදේශීය මට්ටමින් පැවැත්වෙන එහි සමාරම්භක සම්මන්ත‍්‍රණය මාතර පර්ල් ක්ලිෆ් හෝටලයේදී පැවැත්විණ.", "URL": "https://sinhala.adaderana.lk/news.php?nid=80479", "Category": null, "Parent URL": null}