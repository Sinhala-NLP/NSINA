{"Source": "Adaderana", "Timestamp": "November 19, 2010 08:36 am", "Headline": "සාමසාධක හමුදාවට එරෙහිව හයිටියේ උද්ඝෝෂණ", "News Content": "තම රටේ ශීඝ්‍රයෙන් පැතිර යන කොලරා වසංගතයට වගකිවයුත්තේ එක්සත් ජාතීන්ගේ සාමසාධක හමුදාව බවට චෝදනා කරමින් හයිටි වැසියන් උද්ඝෝෂණ ආරම්භ කර තිබේ. එක්සත් ජාතීන්ගේ සංවිධානයට අයත් රථවාහනවලට හානි සිදුකරමින් කලහකාරී ලෙස හැසිරුණු උද්ඝෝෂකයින් විසුරුවා හැරීම සඳහා හයිටි පොලිසිය කඳුළු ගෑස් ප්‍රහාර ද එල්ල කර ඇත. තම රටට කොලරා රෝගය රැගෙන ආවේ එක්සත් ජාතීන්ගේ සාමසාධක හමුදාවට අයත් නේපාල භට පිරිස් බව ඇතැම් හයිටි වැසියන් චෝදනා කරයි. කෙසේවෙතත් එක්සත් ජාතීන්ගේ සංවිධානය මෙම චෝදනා තරයේ ප්‍රතික්ෂේප කරයි. මේ අතර පසුගිය සඳුදා හයිටි වැසියන් සහ එක්සත් ජාතීන්ගේ භට පිරිස් අතර ඇති වූ ගැටුම්වලින් පුද්ගලයින් දෙදෙනෙකු මියගොස් ඇති බව ද සඳහන්ය. හයිටියේ ශීඝ‍්‍රයෙන් පැතිර යන කොලරා වසංගතය හේතුවෙන් පසුගිය සති තුනක කාලය තුළ පමණක් පුද්ගලයින් 1,100 ක පමණ ප්‍රමාණයක් මියගියහ.", "URL": "https://sinhala.adaderana.lk/news.php?nid=12252", "Category": null, "Parent URL": null}