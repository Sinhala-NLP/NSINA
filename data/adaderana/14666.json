{"Source": "Adaderana", "Timestamp": "March 7, 2011 09:11 am", "Headline": "පුංචි ඡන්දයේ තැපැල් ඡන්දය හෙට සහ අනිද්දා", "News Content": "පළාත් පාලන මැතිවරණයට අදාළ තැපැල් ඡන්ද සලකුණු කිරීම හෙට(08) සහ අනිද්දා(09) සිදුකෙරෙයි. අක්‍රමිකතා සිදුවිය හැකි බවට සැක කරන තැපැල් ඡන්ද සලකුණු කිරීමේ මධ්‍යස්ථාන සඳහා සහකාර තේරීම් භාර නිලධාරියෙකු බැගින් යෙදවීමට ද මැතිවරණ කොමසාරිස්වරයා තීරණය කර තිබේ. මේ අතර හෙට සහ අනිද්දා විශේෂ වැඩමුළු, සම්මන්ත්‍රණ සහ සාකච්ඡා නොපවත්වන ලෙස මැතිවරණ කොමසාරිස් දයානන්ද දිශානායක මහතා සියලු අමාත්‍යංශ ලේකම්වරුන්ට සහ දෙපාර්තමේන්තු ප්‍රධානීන්ට දැනුම් දී ඇති බව වාර්තා වේ. මෙම දින දෙක තුළ සහතික කිරීමේ නිලධාරීන් ලෙස කටයුතු කරන ආයතන ප්‍රධානීන් අනිවාර්යයෙන්ම කාර්යාලවල රැඳී සිටිය යුතු බවට ද මැතිවරණ කොමසාරිස්වරයා උපදෙස් ලබාදී තිබේ. මේ අතර තැපැල් ඡන්දය සලකුණු කරන මධ්‍යස්ථානවල අක්‍රමිකතා සිදුකරන පුද්ගලයින් තරාතිරම නොබලා අත්අඩංගුවට ගන්නා බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය.", "URL": "https://sinhala.adaderana.lk/news.php?nid=14666", "Category": null, "Parent URL": null}