{"Source": "Adaderana", "Timestamp": "October 12, 2011 09:04 am", "Headline": "කොළොන්නාවේ මාර්ග කිහිපයක විශේෂ රථවාහන සැලැස්මක්", "News Content": "කොළොන්නාව ප්‍රදේශයේ මාර්ග කිහිපයක විශේෂ රථවාහන සැලැස්මක් ක්‍රියාත්මක කරන බව පොලිසිය පවසයි. අභාවප්‍රාප්ත හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතාගේ අවමංගල උත්සවය හේතුවෙන් මෙම රථවාහන සැලැස්ම ක්‍රියාත්මක කරන බව පොලිසිය සඳහන් කරයි. අද(12) පෙරවරු 9 සිට අවමංගල්‍ය උත්සවය අවසන් වන තෙක් මෙම රථ වාහන සැලැස්ම ක්‍රියාත්මක කෙරෙන බව සඳහන්ය. කොළොන්නාව හන්දියෙන් දෙමටගොඩ දෙසටත් දෙමටගොඩ සිට සුගුණසාර පාර හරහා කොළොන්නාව හන්දිය දක්වා මාර්ගය සාමාන්‍ය වාහන ගමනාගමනය සඳහා වසා තැබෙනු ඇත. අවමංගල්‍ය නිවස වෙත පැමිණෙන වාහන පමණක් මෙම මාර්ගයේ ධාවනයට අවසර ලබා දෙන බව පොලිසිය පවසයි. එමෙන්ම ගොතටුව දෙස සිට කොළොන්නාව දෙසට පැමිණෙන වාහන පිරිවෙන හන්දියේ දී නවත්වන අතර සැහැල්ලු වාහන පමණක් මාර්ගයේ දකුණු තීරුවේ කොළොන්නාව හා වැල්ලම්පිටිය දෙසට ගමන් කරවීමට නියමිතය. අදාළ කාළය තුළ වැල්ලම්පිටිය හන්දියේ සිට කොළොන්නාව හන්දිය දෙසට කිසිදු බර වාහනයක් ඇතුළු කිරීම සිදු නොකරන බව පොලිසිය පවසයි. දෙමටගොඩ සිට කොළොන්නාව දෙසට ගමන් කරන සියලුම බර වාහන තෙල් සංස්ථාව හන්දියෙන් වමට හරවා මීතොටමුල්ල දෙසින් කොළඹ අවිස්සාවේල්ල පරණ පාර දෙසට ගමන් කරවනු ඇත.", "URL": "https://sinhala.adaderana.lk/news.php?nid=19304", "Category": null, "Parent URL": null}