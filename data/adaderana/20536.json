{"Source": "Adaderana", "Timestamp": "December 8, 2011 09:31 am", "Headline": "සමාජයීය ප්‍රගතියේ මූලික සාධකය අධ්‍යාපනයයි", "News Content": "සමාජයීය ප්‍රගතිය සඳහා වන මූලික සාධකය අධ්‍යාපනය බව ජනාධිපති මහින්ද රාජපක්ෂ මහතා පවසයි. අර්ථවත් ප්‍රජාතන්ත්‍රවාදයකට රජය සහ ජනතාව අතර සමීප අන්තර් ක්‍රියාවලියක් පැවතිය යුතු බව ද ජනාධිපතිවරයා සඳහන් කරයි. ප්‍රජාතන්ත්‍රවාදය ක්‍රියාත්මක වූ පැරණිතම රාජ්‍යයක් ලෙස ශ්‍රී ලංකාවට අභිමානයක් ඇති බව මහින්ද රාජපක්ෂ මහතා පෙන්වාදෙයි. ඉන්දුනිසියාවේ බාලි දිවයිනේ පැවැත්වෙන සිව්වන \"බාලි ප්‍රජාතන්ත්‍රීය සංසදය\" අමතමින් ජනාධිපතිවරයා මේ බව ප්‍රකාශ කර තිබේ. අදාළ සමුළුවට සහභාගී වී සිටින රාජ්‍ය නායකයින් අතරින් ප්‍රථම දේශනය පවත්වනු ලැබුවේ ජනාධිපති මහින්ද රාජපක්ෂ මහතා විසින් බව ජනාධිපති මාධ්‍ය අංශය සඳහන් කරයි. ශ්‍රී ලංකාවේ ක්‍රියාත්මක ප්‍රජාතන්ත්‍රවාදය හේතුවෙන් බාධාවකින් තොරව නියෝජිතයින් තෝරාපත් කරගැනීමට මෙන්ම ආණ්ඩු වෙනස් කිරීම සඳහා ද ජනතාවට අවස්ථාව හිමිවී ඇති බව ජනාධිපතිවරයා මෙහිදී පෙන්වාදී තිබේ. මෙම සැසිය හෙට(09) දිනයේත් පැවැත්වීමට නියමිතය.", "URL": "https://sinhala.adaderana.lk/news.php?nid=20536", "Category": null, "Parent URL": null}