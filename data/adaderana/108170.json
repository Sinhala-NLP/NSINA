{"Source": "Adaderana", "Timestamp": "April 18, 2019 03:20 pm", "Headline": "හොරොයින් කිලෝ 5ක් අරන් යද්දි දෙමටගොඩ සුද්දාගේ ගෝලයෙක් මාට්ටු", "News Content": "හෙරොයින් කිලෝ ග්‍රෑම් 5ක් යතුරුපැදියකින් ප්‍රවාහනය කරමින් සිටි සැකකරුවෙක් පොලිස් විශේෂ කාර්ය බලකාය විසින් අත්අඩංගුවට ගෙන තිබේ. අද(18) දහවල් 12ට පමණ කිරිබත්ගොඩ පොලිස් වසමේ මාකොළ වයි හංදිය ප්‍රදේශයේ දී පොලිස් විශේෂ කාර්ය බලකායේ නිලධාරීන්ට ලද තොරතුරක් මත වැටලීමක් සිදු කර මෙම හෙරොයින් ප්‍රවාහනය කරමින් සිටි යතුරුපැදිය හා සැකකරු අත්අඩංගුවට ගෙන ඇත. අත්අඩංගුවට ගත් සැකකරු වයස අවුරුදු 28 ක් වු කිරිබත්ගොඩ, කැලණිය ලිපිනයේ පදිංචි සමරවීර ආරච්චිගේ ජීවන් පෙරේරා යන පුද්ගලයෙක් බව අනාවරණය වී තිබේ. මෙම සැකකරු මීට පෙර පොලිස් විශේෂ කාර්ය බලකාය විසින් අත්අඩංගුවට ගෙන මේ වන විට බන්ධානාගාර ගතව සිටින මත්ද්‍රව්‍ය ජාවාරම්කරුවෙකු වන දෙමටගොඩ සුද්දා නැමැති අය විසින් මෙහෙයවා ඇති බවට විමර්ශනවලදී අනාවරණය වී ඇත. සැකකරු වැඩිදුර විමර්ශන සඳහා පොලිස් මත්ද්‍රව්‍ය කාර්යාංශයට භාර දීමට නියමිතයි.", "URL": "https://sinhala.adaderana.lk/news.php?nid=108170", "Category": null, "Parent URL": null}