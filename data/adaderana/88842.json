{"Source": "Adaderana", "Timestamp": "May 10, 2018 12:18 pm", "Headline": "අනුරුද්ධ පාදෙණියට එරෙහි පැමිණිල්ල විභාගයට දින නියම වෙයි", "News Content": "අධිකරණයට අපහාස කළේ යැයි චෝදනා කරමින් රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය මහතාට එරෙහිව ගොනුකර තිබූ පැමිණිල්ල ජුනි මස 05 වන දා විභාගයට ගන්නා බව අභියාචනාධිකරණය නියම කළේය. අදාළ පැමිණිල්ල අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඩුල්ල හමුවේ කැඳවනු ලැබීය. සිවිල් සංවිධාන ක්‍රියාකාරිකයන් දෙදෙනෙකු වන මහාචාර්ය සරත් විජේසූරිය සහ ගාමිණී වියන්ගොඩ යන මහතුන් විසින් පැමිණිල්ල ඉදිරිපත් කර තිබුණි. පැමිණිල්ල අද කැඳවූ අවස්ථාවේදී පැමිණිලිකාර පාර්ශවය පෙනී සිටි නීතිඥවරු අදාළ පැමිණිල්ල විභාග කිරීම සඳහා දිනයක් නියම කරන මෙන් ඉල්ලා සිටියි. ඒ අනුව ජුනි මස 05 දා සිට ආරම්භ කරන බවයි අධිකරණය විසින් නියම කළේය. පැමිණිලිකරුවන් අධිකරණය හමුවේ සඳහන් කර තිබුණේ පසුගිය වසරේ අප්‍රේල් මස කොළඹ පැවති රැස්වීමක දී අදහස් පලකල වගඋත්තරකාර වෛද්‍ය අනුරුද්ධ පාදෙණිය මහතා සයිටම් ආයතනය සම්බන්ධයෙන් අභියාචනාධිකරණය ලබාදුන් නඩු තීන්දුව විවේචනය කරමින් අදහස් ප්‍රකාශ කර ඇති බවයි. ඒ තුළින් ඔහු අධිකරණයට අපහාසාත්මක වියහැකි කරුණු ඉදිරිපත් කර ඇතැයි සඳහන් කරන පෙත්සම්කරුවන් ඒ පිළිබඳ විභාගයක් පවත්වා වෛද්‍ය පාදෙණිය මහතාට එරෙහිව සුදුසු දඬුවම් පමුණුවන මෙන් ද අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=88842", "Category": null, "Parent URL": null}