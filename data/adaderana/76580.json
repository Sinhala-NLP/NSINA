{"Source": "Adaderana", "Timestamp": "August 23, 2017 10:34 am", "Headline": " විද්‍යා ඝාතනය - මාවෙයි සේනාධිරාජාත් ගෑවෙයි", "News Content": "යාපනය,පුංකුඩිතිව් ප‍්‍රදේශයේදී ඝාතනයට ලක්වු ශිවලෝගනාදන් විද්‍යා දැරියගේ ඝාතන සැකකරුවන්ට සහයෝගය දීමේ සිදුවීම සම්බන්ධයෙන් යාපනය දිස්ත‍්‍රික් දෙමළ ජාතික සන්ධාන පාර්ලිමේන්තු මන්ත‍්‍රී මාවෙයි සේනාධිරාජා මහතාගෙන් ප‍්‍රකාශයක් ලබාගන්නා ලෙස යාපනය,කයිටිස් මහේස්ත‍්‍රාත් ඒ.එම්.එම්.රියාල් මහතා අපරාධ පරීක්ෂණ දෙපාර්තමේන්තුව වෙත ඊයේ(22)නියෝග කරනු ලැබීය.විද්‍යා දැරියගේ ඝාතන සිදුවීමට සම්බන්ධ ප‍්‍රධාන සැකකරුට පලායාමට සහයෝගය ලබාදීම සම්බන්ධයෙන් අත්අඩංගුවට ගත් හිටපු ‍ජ්‍යේෂ්ඨ නියෝජ්‍ය පොලිස්පති ලලිත් ජයසිංහ මහතා සම්බන්ධයෙන් නඩු විභාගය කයිට්ස් මහේස්ත‍්‍රාත් අධිකරණයේදී විභාගයට ගත් අවස්ථාවේදී මහේස්ත‍්‍රාත්වරයා අපරාධ පරීක්ෂණ දෙපාර්තමේන්තුව වෙත එලෙස නියෝග කළේය.සැකකරුවන් වෙත පළායාම සම්බන්ධයෙන් වන නඩු විභාගයේදී ලබාදුන් සාක්ෂි පදනම් කර ගනිමින් සිද්ධිය සම්බන්ධයෙන් මාවෙයි සේනාධිරාජා මහතා ඇතුළු හය දෙනෙකුගෙන් ප‍්‍රකාශ සටහන් කර ගන්නා ලෙසට අපරාධ පරීක්ෂණ දෙපාර්තමේන්තුව වෙත මහේස්ත‍්‍රාත්වරයා නියෝග කරනු ලැබීය.විද්‍යා ඝාතනයේ ප‍්‍රධාන සැකකරු වන ස්විස් කුමාර් නැමැත්තා ප‍්‍රදේශවාසීන් අල්ලාගෙන පහරදෙන අවස්ථාවේ අදාළ සැකකරු පොලිසියට භාරදෙන ලෙසට ළමා හා කාන්තා කටයුතු රාජ්‍ය අමාත්‍ය විජයකලා මහේශ්වරන් මහත්මිය පවසා ඇති බවද අපරාධ පරීක්ෂණ දෙපාර්තමේන්තු නඩු විභාගයේදී අධිකරණය වෙත දැන්වීය.ස්විස් කුමාර් නමැත්තා මුදා හැරීමේ සිදුවීම සම්බන්ධයෙන් විජයකලා මහේශ්වරන් අමාත්‍යවරියගෙන් මීට පෙර අපරාධ පරීක්ෂණ දෙපාර්තමේන්තු ප‍්‍රකාශයක් ලබා ගනු ලැබීය.", "URL": "https://sinhala.adaderana.lk/news.php?nid=76580", "Category": null, "Parent URL": null}