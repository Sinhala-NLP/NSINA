{"Source": "Adaderana", "Timestamp": "February 18, 2016 12:40 pm", "Headline": " හෙට මානව හිමිකම් යනවා", "News Content": "රැකියා විරහිත උපාධිධාරීන්ට රැකියා ලබාදෙන ලෙස රජයට බලකරමින් පැවැත්වූ විරෝධතාවයට එල්ල කළ ම්ලේච්ඡ ප්‍රහාරය ගැන මානව හිමිකම් කොමිසමට පැමිණිලි කරන බව රැකියා විරහිත උපාධිධාරීන්ගේ සංගමය පවසයි.එහි කැඳවුම්කරු ධම්මික මුණසිංහ මහතා පැවසුවේ හෙට පෙරවරු 10.00ට මානව හිමිකම් කොමිසමට මේ ගැන පැමිණිල්ලක් කරන බවයි.32‍,000ක් පමණ වන රැකියා විරහිත උපාධිධාරීන් තමන්ට රැකියා ලබාදෙන ලෙසට බලකරමින් පෙරේදා කොටුව දුම්රියපළ ඉදිරිපිට සිට විරෝධතා පා ගමනක් ආරම්භ කළ අතර ලෝටස් වටරවුමේදී එම විරෝධතා පා ගමනට කඳුළු ගෑස් හා ජල ප්‍රහාරයක් එල්ල විය.ඔවුන්ගේ අරමුණ වූයේ සිය ගැටලු ඇතුළත් සංදේශයක් අග්‍රාමාත්‍යවරයාට බාරදීමය.කෙසේ වෙතත් පොලිසිය මැදිහත්වීමෙන් එම විරෝධතා පා ගමන වැළකී ගිය අතර පොලීසිය සිදුකළ පහරදීම ගැන මානව හිමිකම් කොමිසමට පැමිණිලි කරන බව ධම්මික මුණසිංහ මහතා පැවසීය.", "URL": "https://sinhala.adaderana.lk/news.php?nid=57335", "Category": null, "Parent URL": null}