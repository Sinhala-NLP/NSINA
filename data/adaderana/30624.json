{"Source": "Adaderana", "Timestamp": "January 9, 2013 06:43 pm", "Headline": "වර්ණාලේපයට මුවාවී මව්පියන්ගේ පොකැට්ටුවට විදියි", "News Content": "පාසල් ගොඩනැගිලි වර්ණාලේප කිරීමේ මුවාවෙන් පාසල්වල මුදල් ගැරීම ජයටම සිදුකෙරෙමින් පවතින බව ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එහි මෙසේද සඳහන්ය. බස්නාහිර පළාතට අයත් කලාප අධ්‍යාපන කාර්යාල 11 තුළ පිහිටි පාසල්වල ගොඩනැගිලි වර්ණාලේප කිරීම සඳහා සිසුන් 500 කට අඩු පාසල්වලට රු.50,000 ක් ද, සිසුන් 500-750 අතර පාසල්වලට රු.75,000 ක් ද, සිසුන් 750-1000 අතර පාසල්වලට රු.100,000 ක් ද, සිසුන් 1000 කට වැඩි පාසල්වලට රු.150,000 ක් ද පළාත් අධ්‍යාපන දෙපාර්තමේන්තුව විසින් මුදල් ලබාදී ඇත. මෙසේ තිබියදී පාසල් බහුතරයක ගොඩනැගිලි වර්ණාලේප කිරීම සඳහා මුදල් එකතු කිරීමේ ජාවාරමක් මේ වන විට පාසල් මට්ටමින් ජයටම කි‍්‍රයාත්මක වෙමින් තිබේ. පාසල්වලට සිසුන් ඇතුළත් කිරීමේදී මෙන්ම\"පන්ති කව\" නමින් රැස්වීම් පවත්වමින් පාසල්වල වර්ණාලේප කිරීම සහ විවිධ අලංකාර කටයුතු සඳහා මුදල් අය කිරීමේ ක‍්‍රමවේදයක් කි‍්‍රයාත්මක වේ. පාසල්වල කටයුතු සඳහා මුදල් අය කිරීම චක‍්‍රලේඛ මගින් පැහැදිලිව තහනම් කොට තිබියදී මෙසේ සිසුන්ගේ දෙමාපියන්ගෙන් මුදල් අය කිරීම පිළිබඳ පරීක්ෂණයක් පැවැත්වීමක් හෝ එම කටයුතු සිදු කරන ආකාරය පිළිබඳ අධීක්ෂණයක් හෝ බලධාරීන් විසින් සිදු නොකරන්නේ ඔවුන්ද වක‍්‍රාකාරයෙන් මෙම කි‍්‍රයාවලියට අනුකූලතාවය දක්වන නිසාද යන්න සැක සහිතය. අල්ලස් හෝ දූෂණ කොමිෂන් සභාව දක්වන පරිදි දූෂණ අතින් වැඩිම පැමිණිලි සංඛ්‍යාවක් ලබා පළමු තැනට පත්වී ඇත්තේ අධ්‍යාපන ක්ෂේත‍්‍රයයි. මෙවැනි කටයුතු එවැනි තත්ත්වයටන්ට තව තවත් උඩගෙඩිදීමකි. එසේම වෙන් කර ඇති ප‍්‍රතිපාදනවලින් ද මුදල්වලින් තීන්ත මිල දී ගත යුතු ආයතනය බස්නාහිර පළාත් අධ්‍යාපන බලධාරීන් ලිඛිතව දැනුම් දෙමින් ඔවුන්ද මිලදී ගැනීමේ පාරදෘෂ්‍ය භාවයට බලපෑම් කොට ඇත. පාසල්වල කටයුතු සඳහා මුදල් අය කිරීම චක‍්‍රලේඛ මගින් පැහැදිලිව තහනම් කොට තිබියදීත් වර්ණාලේප කිරීම සඳහා මුදල් ලබාදී තිබියදී මෙවැනි කටයුතු සිදුවීම පිළිබඳ සොයා බලා අවශ්‍ය පියවර ගන්නා ලෙස ලංකා ගුරු සංගමය පළාත් අධ්‍යාපන බලධාරීන්ට අවධාරණය කර සිටී. එමෙන්ම මෙසේ පාසල්වල සිදුකරන මුදල් එකතු කිරීම් සඳහා මුදල් ලබානොදෙන ලෙසත්, ඒ සම්බන්ධ පැමිණිලි ඇතොත් අල්ලස් හෝ දූෂණ කොමිසමටත්, ලංකා ගුරු සංගමයටත් ලබාදෙන ලෙසත් දෙමාපියන්ගෙන් ඉල්ලා සිටිමු.", "URL": "https://sinhala.adaderana.lk/news.php?nid=30624", "Category": null, "Parent URL": null}