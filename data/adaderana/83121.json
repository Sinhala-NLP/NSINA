{"Source": "Adaderana", "Timestamp": "January 17, 2018 04:31 pm", "Headline": " අල්ලස් නඩුවේ තීන්දුව දෙන්න හදද්දී සිහිය නැතුව ඇදන් වැටිලා - තීන්දුවත් කල් ගිහින්", "News Content": "අල්ලස් නඩුවක තීන්දුව ලබාදෙන අවස්ථාවේදී විත්තිකරුවෙකු විත්ති කූඩුව තුළ සිහිසුන්ව ඇද වැටීමේ සිද්ධියක් කොළඹ මහාධිකරණයෙන් වාර්තා වෙයි. රුපියල් දස දහසක අල්ලස් මුදලක් ලබා ගැනීමේ සිද්ධියකට වරදකරුවන් වූ පුද්ගලයින් දෙදෙනෙකුට අදාළ නඩුවේ තීන්දුව කොළඹ මහාධිකරණ විනිසුරු විකුම් කළුආරච්චි මහතා විසින් අද පෙරවරුවේ ප්‍රකාශයට පත් වූ අවස්ථාවේදී එක් විත්තිකරුවෙකු සිහිසුන්ව ඇද වැටී ඇති බව සඳහන්ය. ඒ අනුව අදාළ නඩු තීන්දුව ලබාදීම ලබන 19 වන දින දක්වා කල් තැබූ කොළඹ මහාධිකරණ විනිසුරුවරයා අදාළ නඩුවේ අනෙක් විත්තිකරු එදින දක්වා රක්ෂිත බන්ධනාගාර ගත කිරීමට නියෝග කර තිබේ. 2009 වසරේ අප්‍රේල් මස 30 වන දින හා මැයි මස 18 වනදා දක්වා කාලය තුළ ගාල්ල මහ රෝහලේ මෘත ශරීරාගාරයේ සනීපාරක්ෂක කම්කරුවන් ලෙස කටයුතු කළ මෙම විත්තිකරුවන් දෙදෙනාට එරෙහිව අල්ලස් හෝ දූෂණ විමර්ශන කොමිසම මඟින් මෙම නඩුව පවරා තිබුණි. මෘත ශරීරයක පටක කොටස් ඉවත් කිරීම සඳහා පුද්ගලයෙකුගෙන් රුපියල් දස දහසක අල්ලස් මුදලක් ඉල්ලා සිටීම, ලබාගැනීම හා ඊට ආධාර අනුබල ලබා දීම සම්බන්ධයෙන් විත්තිකරුවන්ට එරෙහිව අධි චෝදනා ගොනු කර තිබුණි.", "URL": "https://sinhala.adaderana.lk/news.php?nid=83121", "Category": null, "Parent URL": null}