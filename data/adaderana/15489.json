{"Source": "Adaderana", "Timestamp": "April 15, 2011 02:23 pm", "Headline": "මෙරට ධීවරයින් අතරමං වූ මියෙන්මාර් ධීවර පිරිසක් බේරාගනියි   ", "News Content": "මුහුදේ අතරමංව සිටි මියෙන්මාර් ධීවරයින් පිරිසක් මෙරට ධීවරයින් පිරිසක් විසින් බේරාගෙන තිබේ. ජාත්‍යන්තර මුහුදේ ධීවර කටයුතුවල නිරත වෙමින් සිටියදී අනතුරට පත් යාත්‍රාවක සිටි මියෙන්මාර් ධීවරයින් 12 දෙනෙකු මෙලෙස බේරාගෙන ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. නාවික හමුදාවේ උපදෙස් අනූව එම ධීවරයින් පිරිස රැගත් ධීවර යාත්‍රාව මෙරටට ගෙන ඒමට කටයුතු කරමින් සිටින බව වර්ණකුලසූරිය මහතා සඳහන් කළේය. හෙට(16) දිනයේ දී මෙම ධීවර යාත්‍රාව ත්‍රිකුණාමලය වරායට පැමිණීමට නියමිතව ඇත.", "URL": "https://sinhala.adaderana.lk/news.php?nid=15489", "Category": null, "Parent URL": null}