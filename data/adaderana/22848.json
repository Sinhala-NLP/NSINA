{"Source": "Adaderana", "Timestamp": "March 16, 2012 08:53 pm", "Headline": "ලංගම බස් සේවක වර්ජනය අත්හිටුවයි", "News Content": "ශ්‍රී ලංකා ගමනාගමන මණ්ඩලයට අයත් ඩිපෝ රැසක සේවකයින් විසින් ආරම්භ කර තිබූ වැඩ වර්ජනය අත්හිටුවීමට එම සේවකයින් තීරණය කර තිබේ. ‍ එම සේවකයින් සමග පැවති සාකච්ඡාවකින් පසුව මෙසේ වර්ජනය අත්හිටුවීමට තීරණය කර ඇති බව අද(16) පැවති මාධ්‍ය හමුවකදී අදහස් දක්වමින් ප්‍රවාහන නියෝජ්‍ය අමාත්‍ය රෝහණ දිසානායක මහතා පැවසීය. වැටුප් ඉහළ නැංවීම ඇතුළු ඉල්ලීම් කිහිපයක් මුල්කරගනිමින් දින කිහිපයක සිට මෙම ඩිපෝ සේවක වැඩ වර්ජනය ක්‍රියාත්මක විය. අදාළ වැටුප් ඉහළ නැංවීම් සඳහා මහා භාණ්ඩාගාරයේ එකඟතාවය පළවූ බවත්, ඒ අනුව එම වැටුප් නැංවීම් ලබාදෙන බවට සේවකයින්ට ලබාදුන් පොරොන්දුව මත මෙසේ වැඩ වර්ජනය අත්හිටුවනු ලැබූ බව නියෝජ්‍ය අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22848", "Category": null, "Parent URL": null}