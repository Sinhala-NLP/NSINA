{"Source": "Adaderana", "Timestamp": "June 9, 2019 01:06 pm", "Headline": "දඹුල්ල රජමහා විහාරාධිපති හිමියන්ට තර්ජනය කළ දුරකතන සංවාදය මෙන්න", "News Content": "දඹුල්ල රජමහා විහාරාධිපති හිමියන්ට දුරකථනයෙන් මරණ තර්ජන සිදුකර රුපියල් කෝටි 10 ක කප්පම් මුදලක් ලබාගැනීමට උත්සාහ කළ පුද්ගලයින් තිදෙනෙකු දඹුල්ල පොලිසිය විසින් අත්අඩංගුවට ගෙන තිබේ. පසුගිය මැයි මස 20 වනදා අදාල ඇමතුම් ලබාදී ඇති අතර ඒ සම්බන්ධයෙන් විහාරාධිපති හිමි දඹුල්ල පොලිසියට සිදුකළ පැමිණිල්ලකට අනුව මෙම සැකකරුවන් අත්අඩංගුවට ගෙන ඇති බවයි පොලිසිය සදහන් කළේය. ලැබුණු පැමිණිල්ලට අනුව දීර්ඝ විමර්ශන සිදුකර ඇති දඹුල්ල පොලිසිය දඹුල්ල මහේස්ත්‍රාත් අධිකරණයට කරුණු වාර්තා කිරීමෙන් අනතුරුව අදාල දුරකතන ඇමතුම ලබා ගත් දුරකතන අංක පිළිබඳව තොරතුරු අනාවරණය කරගෙන තිබේ. ඒ අනුව ඊයේ (08) දිනයේදී එම සිද්ධියට සම්බන්ධ සැකකරුවන් තිදෙනෙකු දුරකතන 03 ක් සමඟ අත්අඩංගුවට ගත් බව පොලිසිය සදහන් කළේය. අත්අඩංගුවට ගත් පුද්ගලයින් අතර 19 හැවිරිදි චානක ප්‍රසන්න කරුණාරත්න නමැති ඉනාමළුව ප්‍රදේශයේ පදිංචිකරුවෙක්, 25 හැවිරිදි අතුල ජයශාන්ත දිසානායක නමැති කිඹිස්ස ප්‍රදේශයේ පදිංචිකරුවෙක් සහ 34 හැවිරිදි මිහිදු ගුණරත්න නමැති දඹුල්ල ප්‍රදේශයේ පදිංචිකරුවෙකු වන බව සදහන්. ඔවුන් අද දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර සැකකරුවන් විසින් දඹුල්ල රජමහා විහාරාධිපති හිමියන්ට දුරකතනය ඔස්සේ සිදුකරන තර්ජනය අඩංගු දුරකතන සංවාදය මාධ්‍ය වෙත මුදාහැර තිබුණි.", "URL": "https://sinhala.adaderana.lk/news.php?nid=111617", "Category": null, "Parent URL": null}