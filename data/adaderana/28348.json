{"Source": "Adaderana", "Timestamp": "October 17, 2012 08:40 am", "Headline": "ලංකාවේ තත්ත්වය ගැන මහින්ද බැංකි මූන්ව දැනුවත් කරයි", "News Content": "ශ‍්‍රී ලංකා රජයේ විශේෂ මානව හිමිකම් නියෝජිත සහ වැවිලි කර්මාන්ත අමාත්‍ය මහින්ද සමරසිංහ මහතා එක්සත් ජාතීන්ගේ මහලේකම් බැන්කී මූන් මහතා හමුවී තිබේ. අමෙරිකාවේ නිව්යෝර්ක් හි එක්සත් ජාතීන්ගේ මහලේකම් කාර්යාලයේ දී ඊයේ (16) දිනයේ මෙම හමුව සිදුව ඇති බව සඳහන්ය. මෙහිදී ශ‍්‍රී ලංකාවේ වත්මන් තත්ත්වය පිළිබඳව මහින්ද සමරසිංහ අමාත්‍යවරයා විසින් එක්සත් ජාතීන්ගේ මහලේකම්වරයා දැනුවත් කර තිබේ. උගත් පාඩම් හා සංහිඳියාව පිළිබඳ කොමිසන් වාර්තාවේ නිර්දේශ ක‍්‍රියාත්මක කිරීම පිළිබඳව එහිදී වැඩි අවධානයක් යොමු වී ඇති බව එක්සත් ජාතීන්ගේ සංවිධානය පෙන්වාදෙයි. විශේෂයෙන්ම යුද්ධයෙන් පසුව උතුරේ නැවත පදිංචි කිරීමේ කටයුතුවල ප‍්‍රගතිය පිළිබඳව බැන්කි මූන් මහතා, මහින්ද සමරසිංහ අමාත්‍යවරයාගෙන් විමසා ඇත. උතුරේ යුද්ධයක් ඇතිවීමට හේතු සාධක වූ කරුණු වටහාගෙන ඒ සදහා ශ‍්‍රී ලංකා රජය කඩිනමින් දේශපාලන විසඳුමක් ගෙන ඒමේ අවශ්‍යතාවය එක්සත් ජාතීන්ගේ මහලේකම්වරයා විසින් අවධාරණය කර තිබේ. ඊට අමතරව මෙම සාකච්ඡාවේ දී ශ‍්‍රී ලංකා රජය සහ එක්සත් ජාතීන්ගේ සංවිධානය අතර පවතින සහයෝගිතාව පිළිබඳව ද අවධානය යොමු වී ඇති බව සඳහන්ය.", "URL": "https://sinhala.adaderana.lk/news.php?nid=28348", "Category": null, "Parent URL": null}