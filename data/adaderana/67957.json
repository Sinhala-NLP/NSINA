{"Source": "Adaderana", "Timestamp": "January 10, 2017 04:45 pm", "Headline": " ඇතැම් පිරිස් මිනී උඩින් ගිහින් හරි වාසි ගන්න හදනවා ", "News Content": "හම්බන්තොට දිස්ත්‍රික්කය මුල්කරගත් සංවර්ධනය හරහා ඉදිරියේදී තමන්ගෙ බලය කඩාවැටෙන බව දන්නා රාජපක්‍ෂවරුන් ජනතාව යොදවා, ආරක්‍ෂක අංශ කුපිත කර ඝාතනයක් සිදුකරවා, එම මිනී උඩින් ගොස් හෝ දේශපාලන වාසි ගැනීමට උත්සාහ ගන්නා බව එක්සත් ජාතික පක්‍ෂ කොළඹ දිස්ත්‍රික් පාර්ලිමේන්තු මන්ත්‍රී මුජිබර් රහුමාන් මහතා පවසයි.ඒ මහතා මේ බව කියා සිටියේ සිරිකොත එක්සත් ජාතික පක්‍ෂ මූලස්ථානයේ අද(10) අද පැවති මාධ්‍ය හමුවකට එක් වෙමිනි.පසුගිය සෙනසුරාදා දිනයේ ඔවුන් ඒ සඳහා ගත් උත්සාහයක් අසාර්ථක වූ බව පෙන්වා දුන් මන්ත්‍රීවරයා කියා සිටියේ රාජපක්‍ෂ කල්ලියේ සියලු දෙනා හම්බන්තොට සංවර්ධනයට අකුල් හෙලද්දී චමල් රාජපක්‍ෂ මහතා පමණක් වෙනස් අදහසක සිටිනා බවයි.පසුගිය පාලන සමයේ කොළඹ නගරයේ ජනතාව බලහත්කාරයෙන් එළියට ඇඳ දමමින් ඔවුන්ගේ ඉඩම් ගෝඨාභය රාජපක්ෂ විසින් බහුජාතික සමාගම්වලට විකුණූ බවත් ඒ මහතා කියා සිටියේය.එමෙන්ම අද හම්බන්තොට ගැන කතා කරන ඩලස් අලහප්පෙරුම, විමල් වීරවංශ, උදය ගම්න්පිල වැනි මන්ත්‍රීවරුන් එදා සිටියේ කොහේදැයි තමන් ප්‍රශ්න කරන බව ද මුජිබර් රහුමාන් මන්ත්‍රීවරයා සඳහන් කළේය.", "URL": "https://sinhala.adaderana.lk/news.php?nid=67957", "Category": null, "Parent URL": null}