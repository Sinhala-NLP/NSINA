{"Source": "Adaderana", "Timestamp": "February 3, 2017 12:07 pm", "Headline": " නඩත්තුවක් නැති නිසා පල්ලෙපොළ ළිං විනාශ වෙනවා", "News Content": "පල්ලෙපොළ ප‍්‍රදේශයේ වසර ගණනාවක් පුරා ප‍්‍රදේශවාසීන් විසින් ප‍්‍රයෝජනයට ගන්නා ප‍්‍රජා ළිං සමූහයක් නිසි නඩත්තුවක් නොමැතිකමින් විනාශ වෙමින් පවතින බව ප්‍රතිපත්ති සංවර්ධන කාර්යාලය විසින් මාධ්‍යය නිවේදනයක් නිකුත්කරමින් ප්‍රකාශ කරයි.එම නිවේදනය පහත පරිදි වේ,පල්ලෙපොළ ප‍්‍රදේශයේ වසර ගණනාවක් පුරා ප‍්‍රදේශවාසීන් විසින් ප‍්‍රයෝජනයට ගන්නා ප‍්‍රජා ළිං සමූහයක් නිසි නඩත්තුවක් නොමැතිකමින් විනාශ වෙමින් පවතී. 1993-95 කාලයේ ඉදිකර ඇති මෙම ප‍්‍රජා ළිං වසර ගණනාවක් පුරාම කිසිඳු නඩත්තුවක් නොමැතිව භාවිතා කළත් වර්තමානය වන විට ඒවායින් බොහෝ ප‍්‍රමාණයක් නඩත්තු කළ යුතු තත්ත්වයේ පවතියි.මෙම ප‍්‍රජා ළිං අතර මැදලන්ද කැප්පෙටිකුඹුර ළිඳ, ගෝනගොඩයාය හතරැස් ළිඳ, දල්ලන්ද ළිඳ, ගල් කඩුල්ල ඔය අසල ළිඳ, හෝමාපොල කෘෂි ළිං දෙක, කිණිගම කෘෂි ළිඳ, පිල්ලෑව කෘෂි ළිඳ, ගිණිහිරිය පොදු ළිඳ, කැන්දගොල්ලයාය පොදු ළිඳ හා කෘෂි ළිඳ, යනාදි ප‍්‍රජා ළිං ප‍්‍රධාන වේ. මෙම බොහෝ ළිං මඟින් වර්තමානයේ ද පවුල් 300ක් පමණ ප‍්‍රතිලාභ ලබන නමුත් ඒවායින් බොහෝමයක් මේ වන විට ද ප‍්‍රතිසංස්කරණය කළ යුතුව ඇත.මෙම ප‍්‍රජා ළිංවල අතීතය සොයා යෑමේ දී හඳුනාගත හැකි වූයේ මෙම සියලුම ළිං මීට වසර 20කට පමණ පෙර ජනසවිය භාරකාර අරමුදල යටතේ සිදුකළ ප‍්‍රජා ව්‍යාපෘති බවයි. වර්තමානයේ පවා හොදින් ප‍්‍රයෝජනයට ගන්නා මෙම බහුතරයක් ළිං මෙතරම් දීර්ඝ කාලයක් කිසිඳු ප‍්‍රතිසංස්කරණයක් පවා සිදුනොකර භාවිත කිරීමෙන් එම ප‍්‍රජා ව්‍යාපෘතීන් හි තිරසාර බව කදිමට හඳුනාගත හැකියි.මෙම ප‍්‍රජා ළිංවලට අමතරව පල්ලෙපොළ ප‍්‍රදේශයේ මහාමාර්ග, වාරිමාර්ග හා අමුණු ආදිය රාශියක් ද ප‍්‍රජා සහභාගීත්වය සහිතව ඉදිකරනු ලැබුව ද වර්තමානය වන විට ඒවා ද අබලන්ව පවතින බව හඳුනාගත හැකිය. එක් කාලයක සිටි ප‍්‍රජාවක් විසින් ප‍්‍රදේශයට දායාද කළ මෙවැනි වටිනා ප‍්‍රජා ව්‍යාපෘති තවත් ප‍්‍රජාවක් විසින් නොසළකා අත්හැර දමා තිබීම සැබෑම අභාග්‍යයකි.", "URL": "https://sinhala.adaderana.lk/news.php?nid=69056", "Category": null, "Parent URL": null}