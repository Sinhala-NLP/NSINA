{"Source": "Adaderana", "Timestamp": "June 18, 2011 09:51 am", "Headline": "පෞද්ගලික ප්‍රවාහනයට ජාතික ප්‍රතිපත්තියක්", "News Content": "පෞද්ගලික ප්‍රවාහනය පිළිබඳ ජාතික ප්‍රතිපත්තියක් සකස් කිරීමට පියවර ගත් බව පුද්ගලික ප්‍රවාහන ‍අමාත්‍ය සී.බී. රත්නායක මහතා පවසයි. ඉදිරි වසර 25ක කාලය පිළිබඳ අවධානය යොමු කරමින් මෙම පියවර ගත් බව ඔහු සඳහන් කරයි. මෙරට ප්‍රවාහන පද්ධතියේ අකටයුතුකම්, අවිධිමත්බව සහ මගී ප්‍රවාහනය නිසි අයුරින් සිදුනොවන නිසා මෙම පියවර ගත් බව මේ ඒ පිළිබඳ වැඩිදුරටත් පැහැදිලි කළ රත්නායක මහතා කියා සිටියේය. මේ සඳහා මධ්‍යම රජයේ සහ පළාත් සභාවල දායකත්වය මේ සඳහා ලබාගෙන ඔවුන්ගේද අදහස් මත ජාතික ප්‍රතිපත්තියක් සැකසීම පිළිබඳව සාකච්ඡාවක් පැවති බව අමාත්‍යවරයා පෙන්වා දුන්නේය. මධ්‍යම රජය ලෙස ජාතික ගමනාගමන කොමිසන් සභාවෙන් කෙරෙන කාර්යයභාරය පෞද්ගලික ප්‍රවාහනය සමඟ ඒකාබද්ධව ක්‍රියාත්මක කිරීමට එකඟතාවය පළව ඇති බව ඔහු සඳහන් කළේය. එහෙත් මීට අදාළ ජාතික ප්‍රතිපත්තියක් සකස් කිරීම හිටපු ප්‍රවාහන අමාත්‍යවරයාගේ මූලිකත්වයෙන් ආරම්භ කෙරුණු බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. පෞද්ගලික බස් කර්මාන්තයට පමණක් නොව සමස්ත ප්‍රවාහන ක්ෂේත්‍රය සඳහාම මෙම කාලය තුළ ජාතික ප්‍රතිපත්තියක් අත්‍යවශ්‍ය බව ඒ මහතා පෙන්වාදෙයි. ආණ්ඩුක්‍රම ව්‍යවස්ථාව සහ එහි බලතල පිළිබඳ පවතින ගැටලු ජාතික ප්‍රතිපත්තියක් සැකසීමෙන්ම පමණක් විස‍ඳෙනු ඇතැයි සිතිය නොහැකි බව ද ඔහු අවධාරණය කර සිටියේය.", "URL": "https://sinhala.adaderana.lk/news.php?nid=16832", "Category": null, "Parent URL": null}