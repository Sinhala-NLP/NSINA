{"Source": "Adaderana", "Timestamp": "July 19, 2017 09:19 pm", "Headline": "පාසල් සිසුන්ගේ ගමනාගමන පහසුවට නියමු වැඩසටහනක් ", "News Content": "දරුවන් සුරකිමු ජාතික වැඩසටහන යටතේ පාසල් සිසුන්ගේ ගමනාගමන පහසුව සඳහා නියමු වැඩසටහනක් ක්‍රියාත්මක කිරීමට රජය තීරණය කර තිබේ. අද(19) පැවති කැබිනට් තීරණ දැනුම් දීමේ මාධ්‍ය හමුවට එක් වෙමින් සම කැබිනට් මාධ්‍ය ප්‍රකාශක ඉඩම් හා පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා මේ බව කියා සිටියේය. ඒ අනුව මෙම නියමු ව්‍යාපෘතිය සඳහා බස් රථ 04ක් මිල දී ගැනීමට සිදු වන අතර ඒ සඳහා රුපියල් මිලියන 12.86ක පිරිවැය වන බව ද ඒ මහතා පෙන්වා දුන්නේය. ප්‍රවාහන දුෂ්කරතා අවම කරමින් පාසල් සිසු දරුවන් වෙත සුරක්ෂිත ගමනාගමන පහසුකම් සැලසීමේ අවශ්‍යතාව සැලකිල්ලට ගනිමින්, උතුරු මැද පළාතේ දුෂ්කර අධ්‍යාපන කලාප 04ක පාසල් දරුවන්ගේ ප්‍රවාහන පහසුකම් ලබාදෙමින් මෙම නියමු ව්‍යාපෘතිය ක්‍රියාත්මක වෙයි. මෙම යෝජනාව ජනාධිපතිවරයා විසින් ඉදිරිපත් කර තිබේ.", "URL": "https://sinhala.adaderana.lk/news.php?nid=75429", "Category": null, "Parent URL": null}