{"Source": "Adaderana", "Timestamp": "February 1, 2016 12:55 pm", "Headline": "හිටපු ජනපති ආර්යා බරපතළ වංචා සොයන කොමිසමට පැමිණෙයි", "News Content": "හිටපු ජනපති ආර්යා ශිරන්ති රාජපක්ෂ මහත්මිය මීට ස්වල්ප මොහොතකට පෙර බරපතළ වංචා විමර්ශන ජනාධිපති කොමිසම වෙත පැමිණ තිබේ.පසුගිය රජය සමයේ ශිරන්ති රාජපක්ෂ මහත්මියගේ මාධ්‍ය සම්බන්ධීකාරවරයෙකු ලෙස කටයුතු කළ පුද්ගලයෙකුට අඩු තක්සේරුවක් යටතේ නිවසක් ලබාදීම සම්බන්ධයෙන් ප්‍රකාශයක් ලබාදීම සඳහා ඇය ජනාධිපති කොමිසම වෙත කැඳවා ඇති බව සඳහන්ය.එම නිවස අදාළ මාධ්‍ය සම්බන්ධීකාරවරයාට ලබා දෙන ලෙස ශිරන්ති රාජපක්ෂ මහත්මිය ජාතික නිවාස සංවර්ධන අධිකාරියට නියෝගයක් ද සිදු කර තිබේ.එම නිවස රුපියල් ලක්ෂ 05ක වටිනාකමක් පෙන්වා මාධ්‍ය සම්බන්ධීකාරවරයාට ලබාදී ඇති බව කියැවෙන අතර එම නිවසේ සැබෑ වටිනාකම රුපියල් ලක්ෂ 55ක් වන බව බරපතළ වංචා විමර්ශන ජනාධිපති කොමිසමේ ලේකම් ලැසිල් ද සිල්වා මහතා සඳහන් කළේය.මේ අතර මෙම සිද්ධියට අදාළව ප්‍රකාශයක් ලබාගැනීම සඳහා ශිරන්ති රාජපක්ෂ මහත්මියට පසුගිය සදුදා දිනයේ ද කොමිසම වෙත පැමිණෙන ලෙස දැනුම්දීමක් සිදු කර තිබුණි.එහෙත් එදිනට පැමිණිමට නොහැකි බව රාජපක්ෂ මහත්මිය සිය නීතිඥවරයා මගින් දැනුම්දී තිබූ බව ලේකම්වරයා කියා සිටියේය.", "URL": "https://sinhala.adaderana.lk/news.php?nid=56835", "Category": null, "Parent URL": null}