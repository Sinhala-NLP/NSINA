{"Source": "Adaderana", "Timestamp": "April 21, 2012 09:02 am", "Headline": "වෙසක් සමයේ පූජාභූමි හා උත්සව භූමි ආශ්‍රිතව විශේෂ වැඩපිළිවෙළක්", "News Content": "වෙසක් උත්සවය සමයේ දී පූජාභූමි සහ උත්සව භූමි ආශ්‍රිතව විශේෂ වැඩපිළිවෙළක් ක්‍රියාත්මක කරන බව ශ්‍රී ලංකා මහජන සෞඛ්‍ය පරීක්වරුන්ගේ සංගමය පවසයි. ජනතාවට සෞඛ්‍ය ආරක්ෂිත ආහාරපාන, පානීය ජලය සහ සනීපාරක්ෂක පහසුකම් ලබාදීමේ අරමුණින් මෙම වැඩසටහන ක්‍රියාත්මක කරන බව එම සංගමයේ සභාපති උපුල් රෝහණ මහතා සඳහන් කළේය. සියලුම ආහාර පරිහරණ ආයතන පරීක්ෂා කිරීම සඳහා උත්සව භූමිවලට මහජන සෞඛ්‍ය පරීක්ෂකවරුන් සහභාගි කරවන බව ද අද දෙරණ වෙත අදහස් දක්වමින් ඒ මහතා කියා සිටියේය. යම් පැමිණිල්ලක් වොතොත් එම උත්සව භූමිවල සෞඛ්‍ය වෛද්‍ය නිලධාරී කාර්යාලවල මහජන සෞඛ්‍ය පරීක්ෂකවරුන් වෙත ඉදිරිපත් කරන ලෙස ද ඔහු දැනුම් දෙයි. මේ අතර වෙසක් සමයේ ක්‍රියාත්මක සියලුම දන්සැල් පරීක්ෂා කිරීමේ කටයුතු ද සිදුකරන බව උපුල් රෝහණ මහතා ප්‍රකාශ කළේය. දන්සැල් පවත්වන බැතිමතුන්ට මහජන සෞඛ්‍ය පරීක්ෂකවරුන්ගේ සේවාව ලබාගැනීමට අවශ්‍ය නම් ඕනෑම අවස්ථාවක අදාළ කොට්ඨාසයේ මහජන සෞඛ්‍ය පරීක්ෂකවරයා වෙත දැනුම් දිය හැකි බව ද ඔහු සඳහන් කළේය.", "URL": "https://sinhala.adaderana.lk/news.php?nid=23684", "Category": null, "Parent URL": null}