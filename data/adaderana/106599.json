{"Source": "Adaderana", "Timestamp": "March 23, 2019 09:43 am", "Headline": "මොසැම්බික්-සිම්බාබ්වේ හරහා හැමූ සුළි කුණාටුවෙන් 500ක් මිය යයි", "News Content": "මොසැම්බික් සහ සිම්බාබ්වේ හරහා හමා ගිය සුළි කුණාටුවෙන් පුද්ගලයින් 500 දෙනෙකු පමණ ජීවිතක්ෂයට පත්ව ඇති බව තහවුරු කර ඇත. ආහාර සහ පානීය පිරිසිදු ජලය හිඟකම නිසා ලෙඩ රෝග පැතිර යාමේ අවදානමක්ද මතුව ඇති බව විදෙස් මාධ්‍ය වාර්තා කළේය. මොසැම්බික් රාජ්‍යය හරහා හමා ගිය ඉඩායි සුළි කුණාටුව හේතුවෙන් එරට ප්‍රදේශ රැසක් තවදුරටත් ජලයෙන් යටව පවතියි. මේ අතර ආපදාවෙන් පීඩාවට පත්වූවන්ට සහන සැළසීමට එක්සත් ජාතීන්ගේ සහන සේවා ඒජන්සිය පියවර ගෙන ඇත. ඒ අනුව ඔවුන් මොසැම්බික් රාජ්‍යයේ වෙරළබඩ පළාතේ දුෂ්කර ගම්මානවලට ආහාර ඇතුළු අතවශ්‍ය ආහාර ද්‍රව්‍ය ගුවනින් රැගෙන යාමට පියවර ගත් අතර ඒ සඳහා ගුවන් යානා සහ හෙලිකොප්ටර් යානා යොදා ගැණුනි. එක්සත් ජාතීන්ගේ සංවිධානයට අයත් ලෝක ආහාර වැඩසටහනේ සේවකයින් මෙම අවස්ථාවට එක්ව සිටියේය. ගංවතුරෙන් දැඩි බලපෑමක් එල්ල වූ නැගෙනහිර මොසැම්බික් රාජ්‍යයේ වැසියන්ට ආධාර ද්‍රව්‍ය බෙදා දුන් ඔවුන් අනතුරුව ආපදාවට ලක් වූ අසල්වැසි සිම්බාබ්වේ සහ මලාවි රාජ්‍ය බලා පිටව ගියේය. මොසැම්බික් සහ සිම්බාබ්වේ හරහා හමා ගිය සුළි කුණාටුවෙන් පුද්ගලයින් 500 දෙනෙකු පමණ ජීවිතක්ෂයට පත්ව ඇතැයි තහවුරු කර ඇතත්, එම සංඛ්‍යාව ඉහළ යා හැකි බවටද අපේක්ෂිතය. මේ අතර මොසැම්බික් රාජ්‍යයේ බෙයිරා නගරයෙන් කොළරා රෝගය වැළඳුනු රෝගීන් පිළිබඳව වාර්තා වී වෙයි. මේ හේතුවෙන් එහි අවතැන් කඳවුරු තුළ දිවි ගෙවන දහස් සංඛ්‍යාත පිරිසකට මාරාන්තික රෝගාබාධ ඇති වීමේ අවදානමක් මතුව ඇති බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=106599", "Category": null, "Parent URL": null}