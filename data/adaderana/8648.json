{"Source": "Adaderana", "Timestamp": "May 27, 2010 08:35 am", "Headline": "රනිල්ට හා තිස්සට වාරණ නියෝග", "News Content": "ඌව පළාත් සභාව තුළ පවතින එක්සත් ජාතික පක්ෂ මන්ත්‍රීධුරය සඳහා පුද්ගලයෙකු නම් කිරීම හෝ පත්කිරීම වළක්වාලමින් කොළඹ දිසා අධිකරණය, නායක රනිල් වික්‍රමසිංහ මහතාට හා මහලේකම් තිස්ස අත්තනායක මහතාට එ‍රෙහිව වාරණ නියෝගයක් නිකුත් කර තිබේ. එම පළාත් සභාව සඳහා තරග කර තේරී පත්නොවු අපේක්ෂක‍යෙකු වු නීතීඥ ආර්.කුලතුංග මහතා විසින් ඉදිරිපත් කළ පෙත්සමක් සළකා බැලීමෙන් අනතුරුව කොළඹ දිසා අධිකරණය මෙම නියෝගය නිකුත් කළේය. ලබන මස 4 වැනිදා දක්වා බලපැවැත්වෙන පරිදි කොළඹ දිසා අධිකරණය මෙම වාරණ නියෝගය නිකුත් කළේය. පසුගිය පාර්ලිමේන්තු මැතිවරණයට තරග කළ පළාත් සභා මන්ත්‍රී හරීන් ප්‍රනාන්දු මහතා පාර්ලිමේන්තුවට තේරී පත්වු බැවින් එම පුරප්පාඩුව සඳහා ඊළඟට වැඩිම මනාප ලබාගෙන සිටින පුද්ගලයා තමන් බව පෙත්සම්කරු පෙන්වා දෙයි. එහෙත් ‍එම තනතුර සඳහා වෙනත් පුද්ගලයෙකු පත් කිරීමට පක්ෂ නායකත්වය සුදානම් වන බව ඔහු සිය පෙත්සමින් පෙන්වා දී ඇත. අධිකරණය අවසන් ‍තීන්දුව ලබාදෙන තුරු මෙම පුරප්පාඩු වු මන්ත්‍රීධුරය සඳහා පුද්ගලයෙකු නම් කිරීම අත්හිටුවන ලෙස පෙත්සම්කරු කොළඹ දිසා අධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=8648", "Category": null, "Parent URL": null}