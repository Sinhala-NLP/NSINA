{"Source": "Adaderana", "Timestamp": "March 30, 2012 08:36 am", "Headline": "නීතිඥ සංගමයේ වෘත්තීය ක්‍රියාමාර්ගය අත්හිටුවයි", "News Content": "අද(30) දින ක්‍රියාත්මක කිරීමට නියමිතව තිබූ නඩුවලට පෙනී නොසිටීමේ වෘත්තීය ක්‍රියාමාර්ගය තාවකාලිකව අත්හිටුවීමට ශ්‍රී ලංකා නීතිඥ සංගමය තීරණය කර තිබේ. කෝට්ටේ භික්ෂු ඝාතන සිද්ධියේ සැකකරුවන් වෙනුවෙන් පෙනී සිටි නීතීඥවරයාට පහරදුන් පුද්ගලයින් අත්අඩංගුවට ගැනීමට පොලිසිය කටයුතු කිරීම හේතුවෙන් වෘත්තීය ක්‍රියාමාර්ගය අත්හිටවූ බව එම සංගමයේ ලේකම් නීතීඥ මහින්ද ලොකුගේ මහතා සඳහන් කළේය. පසුගියදා කෝට්ටේ රජමහා විහාරයේ භික්ෂූන් වහන්සේ දෙනමක් ඝාතනය කිරීමේ සිද්ධියට අදාළව සැකකරුවන් දෙදෙනෙකු අත්අඩංගුවට ගත් අතර ඔවුන් අධිකරණයට ඉදිරිපත් කිරීමෙන් අනතුරුව ලබන 5 වැනිදා දක්වා රක්ෂිත බන්ධනාගාර ගත කෙරුණි. එම සැකකරුවන් වෙනුවෙන් පෙනී සිටි නීතීඥවරයා‍ට කිසියම් පිරිසක් විසින් ප්‍රහාරයක් එල්ල කර තිබූ අතර ඊට විරෝධය පළ කරමින් අද දින වෘත්තීය ක්‍රියාමාර්ගයකට එළඹීමටයි ශ්‍රී ලංකා නීතීඥ සංගමය තීරණය කර තිබුණි. කෙසේවෙතත් ඊයේ(29) පස්වරුවේ මිරිහාන පොලිසිය විසින් ප්‍රහාරයට අදාළ සැකකරුවන් දෙදෙනා අත්අඩංගුවට ගෙන ගංගොඩවිල මහේස්ත්‍රාත් අධිකරණයට ඉදිරිපත් කර තිබුණි. අනතුරුව ඔවුන් ලබන 9 වැනිදා දක්වා රක්ෂිත බන්ධනාගාර ගතකිරීමට අධිකරණය තීන්දු කරනු ලැබීය.", "URL": "https://sinhala.adaderana.lk/news.php?nid=23171", "Category": null, "Parent URL": null}