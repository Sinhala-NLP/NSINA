{"Source": "Adaderana", "Timestamp": "October 13, 2018 02:20 pm", "Headline": "නියගයෙන් පීඩාවට පත් ජනතාව  සහන මල්ලක්", "News Content": "නියගයෙන් පීඩාවට පත් ජනතාව සඳහා රජය මගින් ලබා දෙන සහන මලු හෙට (14) සිට බෙදා හැරිමට කටයුතු කරන බව ආපදා කළමනාකරණ අමාත්‍ය දුමින්ද දිසානායක මහතා පවසයි. අමාත්‍යවරයා පවසන්නේ අමාත්‍යාංශය විසින් නිකුත් කළ චක්‍රලේඛනයකට අනුව ප්‍රමිතියෙන් යුතු භාණ්ඩ අවශ්‍ය ප්‍රමාණයන්ට පැකට් කර සහන මලු සකස් කරන බවයි. මහජන සෞඛ්‍ය පරික්ෂකවරුන්ගේ අධික්ෂණය යටතේ ගිරිඋල්ල සහ දඹදෙණිය යන ප්‍රදේශවල පිහිටි ශ්‍රී ලංකා පාරිභෝගික හා සමූපාකාර සංගමයට අයත් මධ්‍යස්ථානවලදී අදාල සහන මලු සකස් කිරිම සිදු කරන බව ද දුමින්ද දිසානායක මහතා සඳහන් කළේය. එම සහන මලු අද (13) දිනයේ නොච්චියාගම, තලාව, ගලෙන්බිදුණුවැව, කහටගස්දිගිලිය සහ මිහින්තලය යන ප්‍රාදේශිය ලේකම් කොට්ඨාස වෙත අද දිනයේදී ලොරි රථ මගින් ප්‍රවාහන කිරිමට නියමිතයි. ඒ අනුව සහන මලු බෙදාදීම හෙට දිනයේ නොච්චියාගම ප්‍රදේශයෙන් ආරම්භ කිරිමට නියමිතව තිබේ. එහිදී පවුලේ සාමාජිකයින් තිදෙනෙකුට වඩා සිටීනම් රුපියල් 5000ක සහන මල්ලක් සහ පවුලේ සාමාජිකයින් තිදෙනෙකුට අඩු නම් රුපියල් 4000ක සහන මල්ලක් ලබාදීමට කටයුතු කරන බව ආපදා කළමනාකරණ අමාත්‍ය දුමින්ද දිසානායක මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=97628", "Category": null, "Parent URL": null}