{"Source": "Adaderana", "Timestamp": "February 22, 2011 04:56 pm", "Headline": "අයථා බලපත්‍ර ලබාදීමට එරෙහිව දැඩි වෘත්තීය ක්‍රියාමාර්ගයක් ", "News Content": "යාපනය ප්‍රදේශයේ පෞද්ගලික බස්රථ සේවාව සඳහා අයථා බලපත්‍ර ලබාදීමට එරෙහිව ඉදිරියේ දී දැඩි වෘත්තීය ක්‍රියාමාර්ගයකට අවතීර්ණ වන බව ලංකා පෞද්ගලික බස්රථ හිමියන්ගේ සංගමය පවසයි. එම ප්‍රදේශයට එසේ අයථා අන්දමින් බලපත්‍ර ලබාදීම සම්බන්ධයෙන් වව්නියාව, පුත්තලම සහ හලාවත මාර්ග වලත් බස් ධාවනයෙන් ඉවත් විය යුතු බවට තීරණය කළ බව එම සංගමයේ සභාපති ගැමුණු විජේරත්න මහතා අද(22) පැවති මාධ්‍ය හමුවක දී සඳහන් කළේය. එසේ අයථා අන්දමින් කිසිදු බලපත්‍රයක් ලබා දී නොමැති බව ලංකා පෞද්ගලික බස්රථ හිමියන්ගේ සංගමය ඉදිරිපත් කරන චෝදනා සම්බන්ධයෙන් ජාතික ගමනාගමන කොමිසන් සභාවේ සභාපති ශෂී වෙල්ගම මහතාගෙන් අද ‍දෙරණ කළ විමසීමකදී ඒ මහතා සඳහන් කළේය. විශේෂ කැබිනට් අනුමැතියකින් හෝ ප්‍රතිපත්තියකට අනුකූලව සියලුම බලපත්‍ර ලබාදී ඇති බව ද ඔහු පෙන්වාදුන්නේය. පෞද්ගලික බස්රථ හිමියන්ගේ සංගමය ඉදිරිපත් කරන චෝදනා සියල්ල ප්‍රතික්ෂේප කරන බව ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14411", "Category": null, "Parent URL": null}