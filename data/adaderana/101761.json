{"Source": "Adaderana", "Timestamp": "January 3, 2019 06:38 pm", "Headline": "ජනපති ශ්‍රී ලංකා නිදහස් පක්ෂ මූලස්ථානයේ නිරීක්ෂණ චාරිකාවක", "News Content": "ජනාධිපති මෛත්‍රීපාල සිරිසේන මහතා ශ්‍රී ලංකා නිදහස් පක්ෂ මූලස්ථානයේ නිරීක්ෂණ චාරිකාවක නිරත වී තිබේ. අද(03) පෙරවරුවේ පක්ෂ මූලස්ථානයට ගිය ජනාධිපතිවරයා නිදහස් පක්ෂ කාන්තා සංවිධානය, තරුණ සංවිධානය, නීතීඥ සංගමය, උපාධිධාරී සංගමය, වෘත්තීයවේදීන්ගේ සංගමය ඇතුළු අනුබද්ධ සංවිධානවල නියෝජිතයින් හමුවී එම කාර්යාලවල කටයුතු ද නිරීක්ෂණය කළ බව ජනාධිපති මාධ්‍ය අංශය පැවසීය. ශ්‍රී ලංකා නිදහස් පක්ෂයේ සියලු අනුබද්ධ සංවිධාන ප්‍රතිසංවිධානයට ලක් කරමින් ඒවායේ ක්‍රියාකාරී දායකත්වය පක්ෂය වෙනුවෙන් ලබාගැනීමේ හැකියාව සොයා බැලූ ජනාධිපතිවරයා ශක්තිමත්, ජනතාවාදී පක්ෂයක් ලෙස නිදහස් පක්ෂය ඉදිරියට ගෙන යාමේ වැදගත්කම පෙන්වාදී තිබේ. පක්ෂ මූලස්ථානයේ කටයුතු ද විධිමත්ව පවත්වාගෙන යාමට ජනාධිපති මෛත්‍රීපාල සිරිසේන මහතා විසින් පක්ෂ ජ්‍යෙෂ්ඨ ක්‍රියාකාරීන් වෙත මෙහිදී උපදෙස් ලබාදුන් බව ද ජනාධිපති මාධ්‍ය අංශය සඳහන් කළේය. මේ අතර කටුගස්තොට, ගොහාගොඩ කැළිකසල කන්ද පිළිබඳ ගැටලුවට කඩිනම් විසඳුම් ලබාදෙන ලෙස ජනාධිපතිවරයා අදාළ අංශවලට උපදෙස් ලබාදී තිබේ. අද පෙරවරුවේ ජනාධිපති කාර්යාලයේ පැවති සාකච්ඡාවකට එක්වෙමින් ජනාධිපතිවරයා ප්‍රකාශ කර ඇත්තේ මීතොටමුල්ල වැනි තවත් ඛේදවාචකයකට ඉඩ නොතබා එම ගැටලුව විසඳීම සඳහා කඩිනම් පියවර ගන්නා ලෙසයි. අදාළ සාකච්ඡාව සඳහා මධ්‍යම පළාත් ප්‍රධාන ලේකම්වරයා ඇතුළු නිලධාරීන් පිරිසක් එක්ව සිටි බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=101761", "Category": null, "Parent URL": null}