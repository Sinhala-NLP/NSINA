{"Source": "Adaderana", "Timestamp": "July 10, 2019 02:09 pm", "Headline": "අයහපත් කාලගුණයෙන් ස්පාඤ්ඤයටත් ගංවතුර", "News Content": "අයහපත් කාලගුණයත් සමඟින් ස්පාඤ්ඤයේ නවාරා නගරයට ගංවතුර තත්ත්වයක් බලපා තිබේ. නගරය අසලින් ගලා බසින ගංගාවක ඉවුරු බිදී යාමෙන් මෙම අනතුර සිදුවිය. හදිසි වර්ෂාවකින් අනතුරුව නදී ඉවුරක් බිදී යාමෙන් ස්පාඤ්ඤයේ නවාරා නගරයේ අනතුරක් සිදුව තිබේ. ඒ හේතුවෙන් සිදුවූ ගංවතුරෙන් එක් අයෙක් මියගොස් ඇති බවද විදෙස් වාර්තාවල සඳහන් වෙයි. මෙසේ කැඩීගොස් ඇත්තේ සිඩාකොස් නදියේ ඉවුරයි. පළමුව සෙන්ටිමීර් 11ක් පමණව පැවැති ඉවුරේ බිදී යාම පසුව මීටර් 4ක් දක්වා ඉහළ ගිය අතර ඉන් ගලා ගිය ජල කඳ නගරයේ වීදි පුරා ගලාගියේ දියපහරට හසුවන සියල්ලත් රැගෙනයි. නවාරා ප්‍රෙද්ශයට කුණාටු තත්ත්වයක් බලපැවැත්වුණේ හදිසියේයි. පසුගිය සතිකිහිපය පුරා ස්පාඤ්ඤය ඇතුලු බටහිර යුරෝපයේ රටවල් අසාමාන්‍ය උණුසුම් කාලගුණයකට මුහුණ දුන්නේය. මේ හේතුවෙන් ස්පාඤ්ඤයේ නගර කිහිපයක ලැව් ගිනි පවා හට ගත්තේය. කෙසේ නමුත් ඒ සියල්ල අවසන් කරමින් ප්‍රදේශ කිහිපයකට අධික වැසි පතිත වන්නේ ජනතාව දැඩි අපහසුතාවට පත් කරමින්. මේ අතර පවතින වැසිබර කාලගුණය සලකා නිවාස තුළට වී කාලය ගත කරන ලෙස නෙවාරා බලධාරීන් ජනතාවගෙන් ඉල්ලා සිටියි. ගංවතුරේ වැඩි බලපෑම් එල්ල වූ කලාපයට තවදුරටත් අධික වැසි බලපැවැත්වෙන අතර ඉන් නගරය හරහා යන අධිවේගී මාර්ග පවා යටවී ඉන් ගමනාගමනයට බාධා එල්ල වී ඇතැයි විදෙස් වාර්තා වැඩිදුරටත් පවසයි.", "URL": "https://sinhala.adaderana.lk/news.php?nid=113814", "Category": null, "Parent URL": null}