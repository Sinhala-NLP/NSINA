{"Source": "Adaderana", "Timestamp": "July 15, 2019 03:33 pm", "Headline": "පොහොට්ටුව දිනවන්න විශිෂ්ඨ සේවයක් ඉටු කරන්නේ බැසිල්", "News Content": "පොදුජන පෙරමු‍ණේ ජනාධිපති මැතිවරණ ව්‍යාපාරය මෙහෙයවනු ලබන්නේ දිස්ත්‍රික් මට්ටමෙන් බවත් එහි ප්‍රමුඛ රාජකාරියක් ඉටු කරනු ලබන්නේ බැසිල් රාජපක්ෂ මහතා බව ශ්‍රී ලංකා පොදු ජන පෙරමු‍ණේ සභාපති අචාර්ය ජී .එල් .පීරිස් මහතා පවසයි. අද (15) පැවති පොදුජන පෙරමුණ විසින් සංවිධානය කළ මාධ්‍ය හමුවක දී සිය අදහස් දක්වමින් ඒ මහතා මේ බව ප්‍රකාශ කලේය. පොදුජන පෙරමුණෙ අපේක්ෂකයා එළඹෙන අගෝස්තු 11 දින මහින්ද රාජපක්ෂ මහතා විසින් ප්‍රකාශයට පත් කරන බවත් අපෙක්ෂකයා ප්‍රකාශයට පත් කිරීමෙන් පසුව පොදු ජන පෙරමුණ හා එක්ව කටයුතු කරන සියලු පක්ෂ ඒකරාශී වී තමන්ගේ ශක්තිය අපේක්ෂකයා වෙනුවෙන් ලබා දෙන බවත් ඔහු පවසයි. මෙම කටයුත්ත වෙනුවෙන් ප්‍රමුඛ රාජකාරියක් ඉටු කරන බව ඒ මහතා වැඩිදුරටත් පැවසීය. ජනාධිපතිවරණය කල් දැමීමෙ උප්පරවැට්ටියක් ලෙස පළාත් සභා මැතිවරණය ගෙන ඒමට ආණ්ඩුව උත්සහ කළ හොත් ජනතා පරමාධිපත්‍ය ආරක්ෂා කොට ජනතාවගේ ඡන්ද අයිතිය ආරක්ෂා කිරීම වෙනුවෙන් දැඩි නීතිමය පියවර ගන්නා බව ද ඒ මහතා පැවසීය. පළාත් සභා මැතිවරණය හෝ ඕනෑම මැතිවරණයකට මුහුණ දීම ශ්‍රී ලංකා පොදුජන පෙරමුණට කිසිදු අභියෝගයක් නොවන නමුත් මේ අවස්ථාවේ රටේ ස්ථාවරත්වය සඳහා සහ පවතින අරාජිකත්වය නැති කිරීම සඳහා ස්ථාවර රජයක අවශ්‍යතාවය ප්‍රමුඛ කාර්යක් බවත් ඔහු පවසයි. 2020 අප්‍රේල් මාසයේ දී නව ජනාධිපතිවරයෙකුගේ පාලනය යටතේ තුනෙන් දෙකක බහුතරයක් තිබෙන පොදුජන පෙරමුණු රජයක් යටතේ අවුරුදු කෑමට ජනතාවට හැකිවනු ඇතැයි ඒ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114193", "Category": null, "Parent URL": null}