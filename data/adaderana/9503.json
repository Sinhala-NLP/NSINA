{"Source": "Adaderana", "Timestamp": "July 9, 2010 04:38 pm", "Headline": "මූන්ගේ කමිටුව ඉවත්කරන තුරු එකාවන්ව පෙළ ගැසිය යුතුයි", "News Content": "එක්සත් ජාතීන්ගේ මහලේකම් බැන්කී මූන් මහතා පත් කරන ලද කමිටුව ඉවත් කර ගන්නා තුරු එකාවන්ව පෙළ ගැසිය යුතු බව ලංකා ජාතික සංඝ සභාව පවසයි. බැන්කි මූන් මහතා විසින් පත් කළ කමිටුව මතුපිටින් සරල ලෙස පෙනුන ද එය බරපතල තත්ත්වයක් බව නිවේදනයක් නිකුත් කරන එම සංඝ සභාවේ ලේඛකාධිකාරී ආචාර්ය පූජ්‍ය මාදුරුඔයේ ධම්මිස්සර හිමි සඳහන් කරයි. එම කමිටුව හරහා ශ්‍රි ලංකාව සම්බන්ධයෙන් ලබාදෙන නිර්දේශ මෙරට ස්වාධීනත්වයට බෙහෙවින් බලපානු ඇති බව ලංකා ජාතික සංඝ සභාව පෙන්වාදෙයි. ඒ අනුව දේශයේ අභිමානය රැක ගැනීම සඳහා මහා සංඝරත්නය වශයෙන් ජීවිත පරිත්‍යාගයෙන් පෙරමුණ ගන්නා බව ජාතික සංඝ සභාව වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=9503", "Category": null, "Parent URL": null}