{"Source": "Adaderana", "Timestamp": "January 20, 2018 09:03 am", "Headline": "කැළණිය රජ මහා විහාරයේ පෙරහැර නිසා නව රථ වාහන සැලැස්මක්", "News Content": "අද සිට ආරම්භ වන කැළණිය රජ මහා විහාරස්ථානයේ දුරුතු මහා පෙරහැර හේතුවෙන් එම ප්‍රදේශය ආශ්‍රිතව නව රථ වාහන සැලැස්මක් ක්‍රියාත්මක වන බව පොලීසිය පවසයි. අද දින කැලණිය පොලිස් ස්ථානය මගින් පෙරහැරක් පවත්වනු ලබන අතර මේ මස 23 වන දින කැලණිය රජමහා විහාරස්ථාන ධර්ම විද්‍යාලය මගින් පවත්වන පෙරහැර හා 27 වන දින කැළණිය රජ මහා විහාරස්ථානයේ දොරකඩ අස්න පෙරහැර වීදි සංචාරය කිරීමට නියමිත බව සඳහන්ය. මේ හේතුවෙන් කැලණිය සීමා මාලකය මාර්ගය, 04 කණුව සිට බියගම කොළඹ ප්‍රධාන මාර්ගය, තොරණ හංදිය සිට වරාගොඩට යන මාර්ග, පස්වරු 2.00 සිට රාත්‍රී 7.00 දක්වා කාලය තුළ පෙරහැර පැවැත්වෙන දිනයන්හි දී වසාදැමීමට සිදුවන බව පොලීසිය සඳහන් කළේය. ඒ සඳහා විකල්ප මාර්ග ලෙස 04 කණුවෙන් බියගම දෙසට පැමිණෙන වාහන පට්ටිය හංදියෙන් නුවර පාර ඔස්සේ ගමන් කළ හැකි අතර, බියගම දෙසින් පැමිණෙන බර වාහන පට්ටිවිල හංදියෙන් නුවර පාර ඔස්සේ ගමන් කළ හැකි බව පොලීසිය පවසයි. එමෙන්ම බියගම දෙස සිට ගමන් කරන සැහැල්ලු වාහන හා යතුරුපැදි, නාගහමුල හංදියෙන් 230 බස් මාර්ගය ඔස්සේ කිරිබත්ගොඩ දෙසට ගමන් කළ හැකි අතර කොහල්විල හංදියෙන් ගෝණවල මාර්ගය, ඇටහෙරලියගහමුල හංදියෙන් කිරිබත්ගොඩ දෙසට ගමන් කළ හැකි බව ද සඳහන්ය.", "URL": "https://sinhala.adaderana.lk/news.php?nid=83249", "Category": null, "Parent URL": null}