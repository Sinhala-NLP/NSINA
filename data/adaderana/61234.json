{"Source": "Adaderana", "Timestamp": "June 19, 2016 09:23 am", "Headline": "පොසොන් පොහෝ දිනය අදයි - අනුරපුරට දහස් සංඛ්‍යාත පිරිසක්", "News Content": "තිලෝගුරු සම්මා සම්බුදුරජාණන් වහන්සේගේ දහම් පණිවිඩය මිහිඳු මහරහතන් වහන්සේ විසින් මෙරට ස්ථාපිත කිරීම සිදුවුණු පොසොන් පොහෝ දිනය අදට යෙදී තිබේ.මීට අමතරව බුදුරජාණන් වහන්සේ බුදු වී සිව්වන සතියේ “රුවන්ගෙයි“ වැඩ සිටියදී ප්‍රථම වරට උන්වහන්සේගේ ශරීරයෙන් සවනක් බුදුරැස් විදිඳීම ද ලක්දිව ප්‍රථම මහන උප සම්පදා පිංකම සිදුකිරීම ද අද වැනි පොහොය දිනක සිදුව ඇත.ලක්වැසි ජනතාවගේ ආගමික සංස්කෘතික, සමාජයීය සහ දේශපාලනික පෙරළියක් ඇති කරමින් ථේරවාදී බුදුදහම ස්ථාපිත කර ශ්‍රී ලංකාව බෞද්ධ දේශයක් බවට පත් කිරීමේ අනුපමේය දායකත්වයක් සැපයූ මිහිඳු මහරහතන් වහන්සේගේ ගුණ සිහිකිරීම මෙවර පොහොය දිනයේ අරමුණු අතර වේ. පොහෝ දිනය නිමිත්තෙන් අනුරාධපුරය කේන්ද්‍ර කරගනිමින් දිවයින පුරා වෙහෙර විහාරස්ථාන ඇතුළු ආගමික ස්ථානවල දානශීල භාවනා ආදී පිංකම් පැවැත්වෙයි. පොසොන් පොහොය දිනය නිමිත්තෙන් ටී.වී.දෙරණ සහ එෆ්.එම්.දෙරණ අද දවස පුරා විශේෂ ආගමික වැඩසටහන් රැසක් සංවිධානය කර තිබේ.මේ අතර පොසොන් පොහොය නිමිත්තෙන් අනුරාධපුරය, මිහින්තලය සහ තන්තිරිමලය සිද්ධස්ථාන කේන්ද්‍ර කරගනිමින් ලක්ෂ 15කට අධික වන්දනාකරුවන් පිරිසක් පැමිණෙනු ඇති බවට අනුරාධපුරය දිස්ත්‍රික් ලේකම්වරයා විශ්වාසය පළකරයි.ඔවුන්ට අවශ්‍ය පොදු පහසුකම් සැලසීමට පියවර ගෙන ඇති බව දිස්ත්‍රික් ලේකම් ඩී.පී.ජී.කුමාරසිරි මහතා ප්‍රකාශ කළේය.මේ අතර වන්දනාකරුවන්ගේ ආරක්ෂාව සඳහා පොලිස් නිලධාරීන් 3000ක් පමණ යොදවා ඇත.වැව්වලින් දියනෑමේ දී ආරක්ෂක අංශ උපදෙස් පරිදි පමණක් සැමවිටම කටයුතු කළ යුතු බව රජය වන්දනාකරුවන්ගෙන් ඉල්ලා සිටියි.එමෙන්ම අනුරාධපුර පූජා නගරය ආශ්‍රිතව දන්සැල්, 141ක් පමණ සංවිධානය කර ඇති අතර සියලු දන්සැල් පරීක්ෂා කිරීමේ වැඩපිළිවෙළක් ඊයේ සිට ආරම්භ කර ඇත.මහජන සෞඛ්‍ය පරීක්ෂක ඩබ්ලිව්.ඩී.එස්.කේ. අබේවික්‍රම මහතා ප්‍රකාශ කළේ ආහාර සෞඛ්‍ය සහ සනීපාරක්ෂක කටයුතු පිළිබඳ නිරන්තර අවධානය යොමුකර ඇති බවයි.", "URL": "https://sinhala.adaderana.lk/news.php?nid=61234", "Category": null, "Parent URL": null}