{"Source": "Adaderana", "Timestamp": "July 27, 2011 08:29 am", "Headline": "අඟුලාන පොලිස් ඝාතකයන්ට එරෙහි තීන්දුව 25 දා", "News Content": "ආන්දෝලනයට ලක් වූ අඟුලාන දිවිත්ව පුද්ගල ඝාතන නඩුවේ තීන්දුව අගෝස්තු මස 25 වැනිදා ප්‍රකාශ කරන බව නිවේදනය කර තිබේ. අදාළ නඩු තීන්දුව මහාධිකරණ විනිසුරු දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඩුල්ල විසින් ප්‍රකාශයට පත් කෙරෙනු ඇත. මෙම නඩුවේ විත්තිකරුවන් ලෙස අඟුලාන පොලිසියේ හිටපු ස්ථානාධිපතිවරයා ඇතුළු පොලිස් කොස්තාපල්වරුන් සිව් දෙනෙකු නම් කර තිබේ. ඔවුන් මේ වන විට අධිකරණය මඟින් රක්ෂිත බන්ධනාගාර ගත කර ඇත. ත්‍රිපුද්ගල මහාධිකරණ විනිසුරු මඩුල්ල නඩුවට අදාළ සාක්ෂි සටහන් කර ගැනීමෙන් අනතුරුව තීන්දුව ප්‍රකාශයට පත් කිරීම සඳහා මෙසේ දින නියම කරන ලදී. අඟුලාන ප්‍රදේශයේ තරුණයින් දෙදෙනකු පැහැර ගෙන ගොස් මරාදමන ලදැයි චෝදනා කරමින් නීතීපතිවරයා විත්තිකරුවන්ට එරෙහිව ‍අධී චෝදනා ‍ඉදිරිපත් කර තිබුණි. අදාළ නඩුව විශේෂ නඩු කටයුත්තක් ලෙස සලකා එය ත්‍රිපුද්ගල විශේෂ මහාධිකරණ විනිසුරු මඩුල්ලක් හමුවේ විභාග කිරීමට හිටපු අගවිනිසුරුවරයා තීන්දු කර තිබුණි.", "URL": "https://sinhala.adaderana.lk/news.php?nid=17659", "Category": null, "Parent URL": null}