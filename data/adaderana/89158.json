{"Source": "Adaderana", "Timestamp": "May 15, 2018 05:22 pm", "Headline": "හෙරොයින් සහ විදෙස් ගිනි අවියක් සමඟ පුද්ගලයෙක් කොටුවෙයි-තවත් අයෙක් අල්ලන්න යද්දි පැනලා", "News Content": "හෙරොයින් සහ විදේශ රටක නිෂ්පාදිත ගිනි අවියක් සමඟ පුද්ගලයෙකු අත්අඩංගුවට ගැනීමට පොලිස් මත්ද්‍රව්‍ය කාර්යංශය සමත්ව තිබේ. ඊයේ(14) සවස් කාලයේ දී පුගොඩ වසමේ ගල්පොතුගොඩ ප්‍රදේශයේ දී පොලිස් මත්ද්‍රව්‍ය කාර්යංශයේ නිලධාරින්ට ලද තොරතුරක් මත මෙම වැටලීම සිදුකර යතුරු පැදියකින් ගමන් කළ පුද්ගලයෙකු නවතා පරීක්ෂා කර මෙලෙස අත්අඩංගුවට ගෙන තිබේ. ඔහු සතුව තිබී හෙරොයින් ග්‍රෑම් 151 මිලි ග්‍රෑම් 160ක්, විදේශ රටක නිෂ්පාදික පිස්තෝලයක් හා එම උණ්ඩ 13 ක් සමඟ අත්අඩංගුවට ගෙන ඇත. අත්අඩංගුවට ගත් සැකකරු වයස අවුරුදු 41 ක් වු පූගොඩ, ගල්පොතුගොඩ ප්‍රදේශයේ පදිංචිකරුවෙකි. සැකකරුගේ ප්‍රකාශයක් මත හෙරොයින් ජාවාරමට සම්බන්ධ තවත් පුද්ගලයෙකු ගල්පොතුගොඩ ප්‍රදේශයේ දී අත්අඩංගුවට ගැනීමට යෑමේ දී එම සැකකරු ඔහු පැමිණි කාර් රථය ද දමා පළා ගොස් ඇත. එම කාර් රථයේ තිබී හෙරොයින් ග්‍රෑම් 500 ක ප්‍රමාණයක් සොයා ගෙන ඇති අතර, කාර් රථය පොලිස් බාරයට ගෙන ඇත. පළා ගිය සැකකරු වයස අවුරුදු 40 වන නවගමුව ප්‍රදේශයේ පදිංචිකරුවෙක් බවට අනාවරණය වී තිබේ. අත්අඩංගුවට ගත් සැකකරු අද(15) දින පූගොඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුව දින 7ක් රැදවුම් නියෝග ලබා ගෙන විමර්ශන සිදු කරනු ලබයි. පළා ගිය සැකකරු අත්අඩංගුවට ගැනීම සඳහා පොලිස් මත්ද්‍රව්‍ය කාර්යාංශය වැඩිදුර විමර්ශන කටයුතු සිදු කරනු ඇත.", "URL": "https://sinhala.adaderana.lk/news.php?nid=89158", "Category": null, "Parent URL": null}