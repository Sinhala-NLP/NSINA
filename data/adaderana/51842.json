{"Source": "Adaderana", "Timestamp": "June 8, 2015 09:34 am", "Headline": "ගෙල බැඳි රන් මාලයට තට්ටු කරලා මාට්ටු", "News Content": "හැටන් - නුවර ප්‍රධාන මාර්ගයේ අඹගමුව ප්‍රදේශයේදී කාන්තාවකගේ ගෙල බැඳි රන් මාලයක් කොල්ලකා තිබේ.යතුරුපැදියකින් පැමිණි පුද්ගලයන් දෙදෙනෙකු අඹගමුව ප්‍රදේශයේදී මාර්ගයේ ගමන් ගනිමින් සිටි කාන්තාවකගේ රුපියල් 65,000ක් වටිනා රන් මාලය කොල්ලකා පලාගොස් ඇති බව පොලිසිය පවසයි. සිද්ධය සම්බන්ධයෙන් විමර්ශන ආරම්භ කළ ගිනිගත්හේන පොලිසිය සියලුම මාර්ග බාධක දැනුවත් කිරිමට පියවර ගෙන තිබුණි.ඒ අනුව කළුගල්ල මාර්ග බාධකයේ රාජකාරී කටයුතු කළ නිලධාරින් විසින් යතුරුපැදියද සමඟ සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කරයි.සැකකරුවන් පරික්ෂා කිරිමේදී සොරාගත් රන්මාලයද සොයාගෙන තිබේ.ඔවුන් අද අධිකරණයට ඉදිරිපත් කිරිමට නියමිත අතර ගිනිගත්හේන පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=51842", "Category": null, "Parent URL": null}