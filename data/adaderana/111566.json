{"Source": "Adaderana", "Timestamp": "June 8, 2019 12:46 pm", "Headline": "පාකිස්ථාන අගමැති මෝදිට එවු ලිපිය", "News Content": "කාශ්මීර ගැටළුව ඇතුළු ඉන්දියාව සහ පාකිස්ථානය අතර පවතින සියලු ගැටළුකාරී තත්වයන් සාකච්ඡා මාර්ගයෙන් විසදා ගැනීම පිළිබඳ අවධානය යොමුකරමින් පාකිස්ථාන අග්‍රාමාත්‍ය ඉම්රාන් ඛාන්, ඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යොමු කර ඇත. පාකිස්ථාන මාධ්‍ය වාර්තා කර ඇත්තේ මීට දින දෙකකට පමණ පෙර යොමු කර ඇති අදාළ ලිපියෙන් සිය දෙවන ධුර කාලය සඳහා දිවුරුම් දුන් ඉන්දීය අග්‍රාමාත්‍යවරයා හට ඉම්රාන් ඛාන් විසින් සුබ පැතුම් ද එක් කර ඇති බවයි. පවතින ගැටළුකාරී තත්වයන් විසදා ගැනීම සඳහා සුදුසුම පියවර සාකච්ඡා මාර්ගය බව සිය ලිපියෙන් පෙන්වා දී ඇති පාකිස්ථාන අග්‍රාමාත්‍යවරයා එය දෙරටේම ජනතාවට ඵලදායි වනු ඇති බව සඳහන් කර ඇත. කෙසේවෙතත් අදාල ලිපිය සම්බන්ධයෙන් ඉන්දීය පාර්ශවයෙන් මේ දක්වාත් ප්‍රතිචාර ලැබී නොමැති බව වාර්තා වෙයි.", "URL": "https://sinhala.adaderana.lk/news.php?nid=111566", "Category": null, "Parent URL": null}