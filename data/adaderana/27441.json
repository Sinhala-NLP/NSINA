{"Source": "Adaderana", "Timestamp": "September 15, 2012 07:54 pm", "Headline": "වසරේ ජනප්‍රියම ක්‍රීඩකයා සම්මානය සංගක්කාරට", "News Content": "අයි.සී.සී සම්මාන ප්‍රදානෝත්සවයේදී කුමාර් සංගක්කාර වසරේ ජනප්‍රියම ක්‍රීඩකයා සම්මානය මෙන්ම වසරේ ටෙස්ට් ක්‍රිකට් ක්‍රීඩකයාට හිමි සම්මානය ද හිමිකර ගැනීමට මීට ටික වේලාවකට පෙර සමත්විය. ජාත්‍යන්තර ක්‍රිකට් කවුන්සිලය විසින් වාර්ෂිකව සංවිධානය කරන මෙම උත්සවය කොළඹදී දැන් පැවැත්වේ. එහිදී වසරේ විනිසුරුවරයා සම්මානය දිනා ගැනීමට විනිසුරු කුමාර ධර්මසේන සමත්විය. වසරේ ටෙස්ට් ක්‍රීඩකයාට හිමි සම්මානය සඳහා දකුණු අප්‍රිකාවේ හෂීම් අම්ලා, වර්නන් පීලැන්ඩර් හා ඔස්ට්‍රේලියාවේ මයිකල් ක්ලාක්ගේ නම් නිර්දේශ වී තිබුණ ද ඔවුන් ද අභිබවා යමින් සංගක්කාර එම සම්මානයට පාත්‍රවීම විශේෂත්වයකි. මේ අතර ඉන්දීය කණ්ඩායමේ විරාට් කෝලි වසරේ එක්දින ක්‍රීඩකයාට හිමි සම්මානය හිමිකර ගන්නා ලදී. එම සම්මානය ද පසුගිය වසරේ දිනා ගනු ලැබුවේ කුමාර් සංගක්කාරය. වසරේ ජනප්‍රියම ක්‍රීඩකයාට හිමි සම්මානය දිනා ගැනීමේදී (2004) වසරේදී රාහුල් ඩ්‍රාවිඩ්, (2005) වසරේදී ඇන්ඩෘ ෆ්ලින්ටොෆ්, ජැක් කාලිස්, (2006, 2007) වසරවලදී රිකි පොන්ටින්, (2008) වසරේදී සිවනරීන් චන්ද්‍රපෝල්, (2009) වසරේදී මිචෙල් ජොන්සන්, (2010) වසරේදී සචීන් ටෙන්ඩුල්කාර් හා (2011) වසරේදී ජොනතන් ට්‍රෝට් විසින් දිනාගෙන තිබිණ.", "URL": "https://sinhala.adaderana.lk/news.php?nid=27441", "Category": null, "Parent URL": null}