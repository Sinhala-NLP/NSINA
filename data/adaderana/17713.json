{"Source": "Adaderana", "Timestamp": "July 29, 2011 09:30 am", "Headline": "කෝටි ගණනක මුද්දර වසර ගණනාවක් භාවිතයට‍ ගෙන නෑ", "News Content": "තැපැල් දෙපාර්තමේන්තුවේ මුද්දර කාර්යාංශය සතුව කෝටි ගණනක මුද්දර වසර ගණනාවක සිට භාවිතයට‍ නොගෙන තිබෙන බවට වෘත්තීය සමිති චෝදනා කරයි. මෙම මුද්දර කාර්යාංශයේ සේප්පුවල බහා මෙතෙක් කල් තිබූ බව ලංකා තැපැල් සේවා සංගමයේ සභාපති ජයන්ත විජේසිංහ මහතා ප්‍රකාශ කළේය. මුද්දර කාර්යාංශය සතුව තිබූ සේප්පු 08 ක් පසුගිය දිනවල විවෘත කරනු ලැබූ බවත්, ඒ අතර 2001 දී වසා දමන ලද සේප්පුවක් තිබූ බවත් ඔහු පෙන්වාදුන්නේය. එමෙන්ම 2005 දී මුද්දර කාර්යාංශයේ ප්‍රධානියා ලෙස කටයුතු කළ නිලධාරියා විශ්‍රාම යනවිට සේප්පුවල සියලුම යතුරු ඔහු විසින් රැගෙන ගොස් ඇති බව විජේසිංහ මහතා සඳහන් කළේය. ඔහු සතුව අදාළ යතුරු තිබූ නිසා අදාළ සේප්පු විවෘත කරගැනීමට හැකියාව ලැබුණු බව ද හෙතෙම කියා සිටියේය. මීට වසර කිහිපයකට පෙර වසන ලද මෙම සේප්පු තැපැල් පරිපාලනය මගින් කිසිදු ප්‍රයෝජනයකට නොගෙන, මුදල් කාර්යාංශය අකර්මන්‍ය කර විනාශය කරා රැගෙන යාමේ මාර්ගය සකස් කර ඇති බවට ද තැපැල් සේවා සංගමයේ සභාපතිවරයා චෝදනා කරයි. මෙම මුද්දර ගණන් කිරීමේ කටයුතු මේ වන විටත් ආරම්භ කර ඇති අතර එම මුද්දරවල වටිනාකම මෙතෙක් තක්සේරු කර නොමැති බව මේ සම්බන්ධයෙන් අද දෙරණ තැපැල් අමාත්‍යාංශ ලේකම් හේමසිරි ප්‍රනාන්දු මහතාගෙන් කළ විමසීමකදී ඔහු සඳහන් කළේය. මේ අතර ජපානයේ පැවැත්වෙන ප්‍රදර්ශනයකට අදාළ මුද්දර ලක්ෂ 11ක් ගෙන ගොස් ඇති බවට වාර්තා වන බව තැපැල් සේවා සංගමයේ සභා‍පති ජයන්ත විජේසිංහ මහතා ප්‍රකාශ කළේය. එහෙත් අදාළ මුද්දර තොගයෙන් කිසිදු මුද්දරයක් අස්ථානගත වීමට ඉඩ නොදෙන බව එම චෝදනාව ප්‍රතික්ෂේප කළ තැපැල් අමාත්‍යාංශ ලේකම් හේමසිරි ප්‍රනාන්දු මහතා අවධාරණය කළේය.", "URL": "https://sinhala.adaderana.lk/news.php?nid=17713", "Category": null, "Parent URL": null}