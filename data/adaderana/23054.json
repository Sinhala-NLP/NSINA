{"Source": "Adaderana", "Timestamp": "March 25, 2012 10:00 pm", "Headline": "අධ්‍යාපන ඇමතිගෙන් තවත් නීති විරෝධී කැබිනට් පත්‍රිකාවක්", "News Content": "ශී‍්‍ර ලංකා අධ්‍යාපන පරිපාලන සේවයේ ව්‍යවස්ථාව උල්ලංඝණය කරමින් අධ්‍යාපන අමාත්‍යවරයා විසින් තවත් කැබිනට් පති‍්‍රකාවක් නිකුත් කර ඇති බව ලංකා ගුරු සංගමය පවසයි. මෙවැනි ක්‍රම විරෝධී කැබිනට් පත්‍රිකා අනුමත නොකරන ලෙස ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා රජයෙන් ඉල්ලා සිටියි. මේ බව සඳහන් කරමින් ඔහුගේ අත්සනින් යුතුව නිකුත් කර ඇති නිවේදනයක මේ බව සඳහන් වේ. එකී නිවේදනය පහත පරිදිය. ශී‍්‍ර ලංකා අධ්‍යාපන පරිපාලන සේවා ව්‍යවස්ථාවට අනුව පරිපාලන සේවයට බඳවාගනු ලබන්නේ පරිපාලන සේවයේ 3 වන පන්තියට, විශේෂ සහ සාමාන්‍ය සේවක සංඛ්‍යාව වශයෙනි. සාමාන්‍ය සේවක සංඛ්‍යාවට බඳවා ගනු ලබන නිලධාරීන් විදුහල්පති සේවයේ හා පරිපාලන සේවයේ තනතුරු දරන අතර, විශේෂ සේවක සංඛ්‍යාවට බඳවා ගන්නා අය තමන් බඳවා ගන්නා විෂයයන්ට අනුව ඒවායේ පරිපාලන කටයුතුවල නිරත වෙති. විශේෂ සේවක සංඛ්‍යාවට බඳවා ගනු ලබන්නේ විෂයන් පදනම් කරගෙනය. ශී‍්‍ර ලංකා අධ්‍යාපන පරිපාලන සේවයට බඳවා ගැනීමේදී සාමන්‍ය සේවක සංඛ්‍යාවට තරග විභාගයෙන් බඳවා ගන්නා ලකුණු මට්ටම ඉහළ අගයක් ගන්නා අතර අනිත් විෂයන් අනුව බඳවා ගන්නා ලකුණු පහල මට්ටමක පවතී. උදාහරණයක් ලෙස මෙවර අධ්‍යාපන පරිපාලන සේවයට බඳවා ගැනීමේ සීමීත තරග විභාගයේදී විශේෂ සේවක සංඛ්‍යාවට බඳවා ගත් 37 දෙනා ලකුණු 208 කින් බඳවා ගන්නා විට විශේෂ සේවක සංඛ්‍යාවට අදාළ විෂයන් යටතේ බඳවා ගන්නා ලද්දේ ශාරීරික අධ්‍යාපනය 187, පිරිවෙන් 185, ගෘහවිද්‍යාව 188, බටහිර සංගීතය 171 ආදී වශයෙනි. අධ්‍යාපන ඇමතිවරයා යොමු කර ඇති කැබිනට් පති‍්‍රකාව තුළ සඳහන් වන්නේ විශේෂ සේවක සංඛ්‍යාවට බඳවා ගන්නා නිලධාරීන්ට සාමාන්‍ය සේවක සංඛ්‍යාවට බඳවා ගන්නා නිලධාරීන්ගේ රාජකාරි ද ඉටුකළ හැකිවන පරිදි අවස්ථාව සලසා දිය යුතු බවයි. වැඩිදුරටත් ඔහු සඳහන් කර ඇත්තේ විශේෂ සේවක සංඛ්‍යාවේ පිරිස් විදුහල්පති තනතුරුවලට ද ඇතුළත් විය හැකි පරිදි අවස්ථාවක් ලබාදෙන බවය. මෙය අධ්‍යාපන පරිපාලන සේවා ව්‍යවස්ථාව අමු අමුවේ උල්ලංඝණය කිරීමක් වන අතර සාමාන්‍ය සේවක සංඛ්‍යාවට ඇතුළු වීමට විභාගයට පෙනී සිටි අයට බරපතල ආසාධාරණයක් සිදු කරයි. සාමාන්‍ය සේවක සංඛ්‍යාව යටතේ විභාගයට පෙනී සිට ඉහළ ලකුණු ලැබූ අය පත්වීම් නොලැබ සිටියදී විශේෂ සේවක සංඛ්‍යාව යටතේ විභාගයට පෙනී සිට අඩු ලකුණින් පරිපාලන සේවයට ඇතුළු වූවන් සාමාන්‍ය සේවක සංඛ්‍යාවේ රාජකාරි කරන තත්වයක් මෙයින් ඇති වේ. මෙවැනි විකාර සහගත කටයුතු වහාම නතර කරන ලෙස ඉල්ලා සිටින ලංකා ගුරු සංගමය මෙවැනි ක‍්‍රම විරෝධී කැබිනට් පති‍්‍රකා අනුමත නොකරන ලෙස රජයෙන් ඉල්ලා සිටී.", "URL": "https://sinhala.adaderana.lk/news.php?nid=23054", "Category": null, "Parent URL": null}