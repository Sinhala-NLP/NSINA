{"Source": "Adaderana", "Timestamp": "October 23, 2017 12:59 pm", "Headline": " ඇතා සල්ලි දීලා ගත්තේ නෑ-පරිත්‍යාගයක් විදිහට ලැබුණා", "News Content": "මියෙන්මාර් රජයෙන් ශ්‍රී දළදා මාලිගයට 2007 වසරේදී ඇතෙකු ලබාගෙන ඇත්තේ මිලදී ගැනීමක් වශයෙන් නොව පරිත්‍යාගයක් වශයෙන් බව දියවඩන නිළමේ ප්‍රදීප් නිලංග දෑල මහතා පවසයි. ඔස්ට්‍රේලියාවේ සිට අද දෙරණ වෙත විශේෂ ප්‍රකාශයක් කරමින් ඔහු සඳහන් කළේ පරිත්‍යාගය සඳහා වටිනාකමක් ලබාදීමට පමණක් ලේඛනවල මිලක් දක්වා ඇති බවයි. එහෙත් ඒ සඳහා දළදා මාලිගය කිසිඳු මුදලක් වැය කර නොමැති බව දියවඩන නිළමේ ප්‍රදීප් නිලංග දෑල මහතා ප්‍රකාශ කළේය. දළදා මාලිගයට රුපියල් 26 කෝටි පනස්දහසක පමණ මුදලක් වැය කර මියෙන්මාරයෙන් ඇතෙකු මිලදී ගෙන ඇති බව හිටපු රේගු අධ්‍යක්ෂවරයෙකු වූ සමන්ත ගුණසේකර මහතා තිරසාර සංවර්ධන හා වනජීවී අමාත්‍ය ගාමිණී ජයවික්‍රම පෙරේරා මහතා වෙත පැමිණිලි කර තිබුණි. ඒ අනුව අමාත්‍යවරයා විසින් විමර්ශනයක් සිදු කිරීම සඳහා විශ්‍රාමික ශ්‍රේෂ්ඨාධිකරණ විනිසුරු නිමල් දිසානායක මහතා පත් කර තිබුණි. ඔහුගේ වාර්තාවට අනුව අදාළ ගණුදෙනුවේදී වංචාවක් සිදුව ඇති බවත්, ඒ පිළිබඳ ක්‍රියාමාර්ග ගත යුතු බවටත් නිර්දේශ කර තිබූ බව වාර්තා වෙයි.", "URL": "https://sinhala.adaderana.lk/news.php?nid=79036", "Category": null, "Parent URL": null}