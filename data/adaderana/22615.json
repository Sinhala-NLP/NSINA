{"Source": "Adaderana", "Timestamp": "March 6, 2012 11:39 am", "Headline": "ආණ්ඩුවේ නාස්තියෙන් නස්පැත්තිය ජනතාවටයි", "News Content": "ආණ්ඩුවේ නාස්තිකාර වියදම් කපා නොහැර ජනතාවගේ අත්‍යවශ්‍ය වියදම් කපාහරිමින් සිටීම කනගාටුවට කරුණක් බව එක්සත් ජාතික පක්ෂය පවසයි. රජයේ අනවශ්‍ය වියදම් 9% න් කපාහැරිය යුතු බවට ආණ්ඩුව තීරණයක් ගෙන ඇති බවට ප්‍රකාශකිරීම පිළිබඳ අදහස් දක්වමින් එ.ජා.ප මහ ලේකම් තිස්ස අත්තනායක මහතා මේ බව කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. මේ ආකාරයෙන් 9% න් වියදම් කපාහැරීමට තීරණය කර ඇත්තේ ආණ්ඩුව විසින්ම යෝජනා කරන ලද සංවර්ධන ව්‍යාපෘතීන් වලින් යයිද,අයවැය සකස් කරද්දී අනවශ්‍ය වියදම්ද එකතු කර ඇති බව ආණ්ඩුව විසින්ම පිළිගෙන ඇති බවක් එයින් පෙන්නුම් කෙරෙන බවද ඔහු සඳහන් කළේය. දැයට කිරුළ සඳහා රුපියල් කෝටි 200 ක් පමණ වියදම් කරමින් සැදූ රේල් පීලි,ගොඩනැඟිලිවල ගොඩනැඟිලි ද්‍රව්‍ය ආදිය මේවන විට තිබුණු තැන්වලින් ගලවා වෙනත් තැන්වලට රැගෙනවිත් ඇති බවද මහ ලේකම්වරයා පෙන්වා දුන්නේය. ආණ්ඩුවේ අනවශ්‍ය වියදම් හා නාස්තිය නිසා මේවන විට රුපියල් බිලියන 1562 ක් පමණ අපතේ ගොස් ඇතැයි අත්තනායක මහතා සිහිපත් කළේය. මැති ඇමතිවරුන්ගේ අනවශ්‍ය වියදම් මෙන්ම මිහින් ලංකා,ඛනිජ තෙල් සංස්ථාව ආදී නාස්තිකාර ආයතන නිසා සිදුවන අනවශ්‍ය වියදම් කපා හැර ජනතාවට සහන ලබාදිය යුතු බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22615", "Category": null, "Parent URL": null}