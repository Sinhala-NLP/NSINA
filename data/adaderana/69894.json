{"Source": "Adaderana", "Timestamp": "February 21, 2017 08:12 am", "Headline": "ශ්‍රී ලංකාවේ සේවා නියුක්තිකයින් එකළොස් ලක්ෂය ඉක්මවයි", "News Content": "රාජ්‍ය හා අර්ධ රාජ්‍ය අංශයේ සේවා නියුක්තිකයින් එකළොස් ලක්ෂයකට අධික සංඛ්‍යාවක් සිටින බව ජනලේඛන හා සංඛ්‍යා ලේඛන දෙපාර්තමේන්තුව පවසයි. ජන ලේඛන හා සංඛ්‍යා ලේඛන දෙපාර්තමේන්තුව විසින් පසුගිය වර්ෂයේ රාජ්‍ය හා අර්ධ රාජ්‍ය අංශයේ සේවා නියුක්තිය පිළිබඳ සංගනනයට අනුව මේ බව තහවුරු වී තිබේ. 2016 වර්ෂයේ නොවැම්බර් මස 17 වන දින මුළු දිවයිනම ආවරණය වන පරිදි මෙම සංගනනය සිදුකරනු ලැබීය. ඒ අනුව ත්‍රිවිධ හමුදාවල කාර්යය මණ්ඩලය හැර රාජ්‍ය හා අර්ධ රාජ්‍ය අංශයේ සේවා නියුක්තිකයින් එකළොස් ලක්ෂ 17,808 දෙනෙකු වන බව ජන ලේඛන හා සංඛ්‍යා ලේඛන අධ්‍යක්ෂ ජනරාල් ඒ.ජේ.සතරසිංහ මහතා සඳහන් කරයි. ඒ අතරින් සියයට 54යි දශම 9ක් පිරිමින් වන අතර සියයට 45යි දශම 1 ක් කාන්තාවන් බව සනාථ වී තිබේ. සේවා නියුක්තිකයන් අතුරින් සියයට 7යි දශම 6ක් අවුරුදු 56 හා ඊට වැඩි වයස්වල පුද්ගලයින් වන අතර අවුරුදු 18ත් 29ත් අතර වයස් කාණ්ඩවල සියයට 15ක් ද අවුරුදු 30ත් 55ත් අතර සියයට 77යි දශම 4ක් ද වන බව සංගනනයෙන් අනාවරණය වී තිබේ. ලක්ෂ 11 වැඩි සේවා නියුක්තිකයින් අතරින් සියයට 95ක් ස්ථිර සේවකයින් වන අතර ඉන් සියයට 75යි දශම 6ක් ස්ථිර විශ්‍රාම වැටුප් සහිත තනතුරුවල ද සියයට තුනයි දශම 9ක් අර්ථසාධක අරමුදලට දායකත්වය දරන ස්ථීර විශ්‍රාමික වැටුප් සහිත තනතුරුවල ද සියයට 15යි දශම 7ක් අර්ථ සාධක අරමුදලට දායක ස්ථීර තනතුරුවල ද සේවය කරනු ඇති බව වාර්තා වේ. මෙම සංගනනයට අනුව රාජ්‍ය හා අර්ධ රාජ්‍ය අංශයේ සේවා නියුක්තිකයින්ගෙන් සියයට 35යි දශම 8කට වැඩි පිරිසක් අධ්‍යන පොදු සහතික පත්‍ර උසස් පෙළ විභාගය සමත් වී ඇති අතර සියයට 26යි දශම 1ක් උපාධිය හෝ ඊට ඉහළ සුදුසුකම් සහිත අය බව වාර්තා වෙයි. සෑම සේවා නියුක්තිකයන් දෙදෙනෙකුගෙන් එක් අයෙකුම අන්තර්ජාලය භාවිත කරන බවත් සියයට 62යි දශම 7කට පරිගණක සාක්ෂරතාවය පවතින බවත් මේ තුළින් අනාවරණය වී තිබේ.", "URL": "https://sinhala.adaderana.lk/news.php?nid=69894", "Category": null, "Parent URL": null}