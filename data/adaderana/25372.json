{"Source": "Adaderana", "Timestamp": "June 28, 2012 08:29 am", "Headline": "වී සහ සහල් අපනයනය තහනම් ", "News Content": "2012 /2013 මහ කන්නයේ අස්වනු නෙලන තෙක් වී සහ සහල් අපනයනය තහනම් කර තිබේ. ජනාධිපති මහින්ද රාජපක්ෂ මහතාගේ උපදෙස් මත ආනයන හා අපනයන පාලකවරයා විසින් මෙම තහනම සිදුකර ඇති බව මුදල් හා ක්‍රමසම්පාදන අමාත්‍යාංශය නිවේදනයක් නිකුත් කරමින් සඳහන් කරයි. පරිභෝජනය සඳහා මහ කන්නයේ සහල් නිෂ්පාදනය දේශීය වෙළඳපොළට ලැබෙන තෙක් පාරිභෝගිකයින්ට දැරිය හැකි මිලකට සහල් ලබාගත හැකි වන පරිදි ප්‍රමාණවත් සහල් තොග රට තුළ තිබෙන බව තහවුරු කිරීම සඳහා මෙම තීරණය ගෙන ඇත. වී අලෙවි මණ්ඩලය යටතේ මෙට්‍රික් ටොන් 204,260 ක් සහ දිස්ත්‍රික් ලේකම් කාර්යාලයවල වී මිලදී ගැනීම් වැඩසටහන් යටතේ තවත් මෙට්‍රික් ටොන් 59,786 ක සහල් තොග රජය සතුව පවතින බව මුදල් අමාත්‍යාංශය ප්‍රකාශ කරයි. සහල් අපනයනය තහවුරු කිරීම මගින් ජීවන වියදම වැඩිවීම වළක්වාලමින් දැනට පවතින ස්ථාවර මිල ගණන් යටතේ මෙම වසරේ ඉදිරි කාලය තුළ දී අවශ්‍ය වන සහල් ප්‍රමාණයට වඩා වැඩි ප්‍රමාණයක් සැපයීමට හැකි බව ද මුදල් අමාත්‍යාංශය පෙන්වාදෙයි. එලෙසම මෙම තීරණය හේතුවෙන් විදේශ විනිමය වැයකරමින් මෙරටට සහල් ආනයනය කිරීම ද සිදු නොවනු ඇත. කෙසේවෙතත් විශේෂයෙන්ම විදේශීය වෙළඳපොළවල් සඳහා පමණක් ඉලක්ක කරගනිමින් නිෂ්පාදනය කළ සහල් වර්ග අපනයනය සඳහා විශේෂ අවසර පත්‍රයක් නිකුත් කිරීමට ද පියවර ගන්නා බව මුදල් හා ක්‍රමසම්පාදන අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=25372", "Category": null, "Parent URL": null}