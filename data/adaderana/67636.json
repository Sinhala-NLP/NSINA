{"Source": "Adaderana", "Timestamp": "January 2, 2017 07:15 pm", "Headline": "මේ වසර අසුබම වසරක් ලෙස ඉතිහාස ගතවෙනවා", "News Content": "2017 සුබ නවවසරක් කී පමණින්ම මේ වසර සුබ නොවන බවත්, මේ වසර අසුබම වසරක් ලෙස ඉතිහාස ගතවීමට නියමිත බවත් පිවිතුරු හෙළ උරුමයේ නායක,පාර්ලිමේන්තු මන්ත්‍රී උදය ගම්මන්පිල මහතා පවසයි.මන්ත්‍රීවරයා මේ බව කියා සිටියේ අද(02)කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය. අපි පන්සල් පල්ලි ගිහින් ආශිර්වාදය අරගත්තා. ඒ වගේම දකින දකින කෙනාට ප්‍රාර්ථනා කරනවා අපි සුබ නවවසරක් කියලා. නමුත් සුබ නව වසරක් කියා පැතූ පමණින්ම ආගමික නායකයින්ගේ ආශිර්වාදය ලැබු පමණින්ම වසරනම් සුබ වන්නේ නැහැ. වසර සුබ වන්න නම් මේ වසරේ අපිට ජීවිත පරිත්‍යාගයෙන් කටයුතු කරන්න වෙනවා. මේ ආණ්ඩුව 2017 පාවාදීමේ වසර ලෙස නම් කරලා හමාරයි. ඒ නිසා 2017 වසර අපි පින්බිම සුරකින වසර ලෙස නම් කරනවා. මේ වසරෙදි ආණ්ඩුව මහා පාවාදීම් තුනක් කරන්න හදනවා. බොහෝවිට වසරේ පලවෙනි මාස 3 තුල මෙය සිදුවිය හැකියි. ඉන් පලමුවැන්න දෙමළ බෙදුම්වාදීන්ට අපේ රට පූජා කෙරෙන ෆෙඩරල් ව්‍යවස්ථාව ලබන මාර්තුමාසයේදී සම්මතකරගැනීමේ වෑයමක ආණ්ඩුව නිරතවෙලා ඉන්නවා. දෙවෙනි කාරණය තමයි මාර්තුමස වන විට එක්ටා ගිවිසුම අත්සන් කරලා ශ්‍රී ලාංකිකයන්ගේ රැකියා අවසථාවන් මේ ආණ්ඩුව බලයට ගෙන ඒමට කටයුතු කළ ඉන්දියාවට පූජා කිරීමට නියමිතයි. තුන්වන කාරණය තමයි හම්බන්තොට චීනයටත්, ත්‍රීකුණාමලය ඉන්දියාවටත්, කොළඹ ප්‍රධාන ජැට් දෙකක් ඕස්ට්‍රේලියාව හරා ඇමරිකාවටත් ලබාදෙමින් මේ මව්බිම ලෝක බලවතුන් තුන්දෙනෙක්ගේ කෙළිබිමක් බවට පත්කිරීමටද නියමිතයි. මෙවැනි බලවතුන් සයිප්‍රසයේදී ලෙබනනයේදී වියට්නාමයේදී බල අරගල වල යෙදුනු හැටි දැක්කම අපිට පේනවා මේ බලවතුන් එන්නේ යන්න නෙමෙයි කියන එක. මේ අදුරදර්ශි හෙටක් ගැන නොසිතන ආණ්ඩුව මෙතනට තමයි මේ රට තල්ලු කරන්න හදන්නේ. මේ මහා පාවාදීම් තුන පරාජය කරන වසර බවට මේ වසර පත් කරගන්නට රටේ ජනතාව අධිෂ්ඨාන කර ගත්තොත් ඒ වෙනුවෙන් කැප උනොත් 2017 සුබ වීම කෙසේ වෙතත් අසුබ වීමනම් වලක්වාගන්න හැකිවේවි. ඒ වගේම මේ මහා පාවාදීම්වලට ආණ්ඩුවට තිබෙන ලොකුම බාධාව තමයි මහසඟරුවන. උන්වහන්සේලා ජීවිත පරිත්‍යාගයෙන්ම කටයුතු කර සටන්වලට නායකත්වය දුන් නිසා තමයි වසර 2500 පුරාවටම මේ රට රැක ගන්න පුළුවන් උනේ. මේ ආණ්ඩුව හිතාගෙන ඉන්නවා පන්සල්වලට විවිධ ආමිස පූජා හරහා මහා සංඝරත්නය දිනාගන්න පුළුවන් කියලා. පන්සල් වල විවිධ ඉදිකිරීම්වලට ආණ්ඩුවේ සහ විවිධ ව්‍යාපාරිකයන්ගේ මුදල් ලබාදීම හරහා මහ සංඝරත්නය දිනා ගැනීමේ ව්‍යාපාරයක් මේ ආණ්ඩුව ආරම්භ කිරීමට බලාපොරොත්තු වෙනවා කියා අපිට තොරතුරු ලැබී තියෙනවා. මේක මහා සංඝරත්නයට කළ බලවත් අපහාසයක්. මන්ද ඉතිහාසයේ කවමදාවත් ආමිස පූජාවන්ට යටවී මහා සංඝරත්නය අපේ මව්බිම පවා දී නැහැ.", "URL": "https://sinhala.adaderana.lk/news.php?nid=67636", "Category": null, "Parent URL": null}