{"Source": "Adaderana", "Timestamp": "August 16, 2012 09:39 am", "Headline": "එන්.ජී.ඕ. සෞඛ්‍ය සායනවලට අවසර ලබාදීම විධිමත් කෙරෙයි", "News Content": "රාජ්‍ය නොවන සංවිධාන විසින් සංවිධානය කරන සෞඛ්‍ය සායන සහ කඳවුරු සඳහා අවසර ලබාදීමේ දී විධිමත් වැඩපිළිවෙළක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. ඇතැම් රාජ්‍ය නොවන සංවිධාන උතුරු හා නැගෙනහිර ඇතුළු දිවයිනේ ඇතැම් ප්‍රදේශවල විවිධ සෞඛ්‍ය සායන හා කඳවුරු සංවිධාන කරනු ලබයි. ඒ සඳහා විදෙස් රටවල වෛද්‍යවරුන්ගේ ද සහය ලබාගන්නා බව සෞඛ්‍ය අමාත්‍යාංශය ප්‍රකාශ කරයි. එවැනි වැඩසටහනක් ක්‍රියාත්මක කිරීමට මාස 02 කට පෙර සෞඛ්‍ය අමාත්‍යාංශය දැනුවත් කර ඒ සඳහා අනුමැතිය ලබාගත යුතුවෙයි. එහෙත් ඇතැම් රාජ්‍ය නොවන සංවිධාන අදාළ වැඩසටහන ක්‍රියාත්මක කිරීමට දින කිහිපයක් තිබිය දී අනුමැතිය ලබාගැනීමට ඉල්ලීම් කරන බව සෞඛ්‍ය අමාත්‍යාංශය පවසයි. නිවැරදි ක්‍රියා පටිපාටියෙන් තොරව එලෙස සිදුකරන ඉල්ලීම් සඳහා මින් ඉදිරිය‍ට අවසර ලබා නොදෙන ලෙස සෞඛ්‍ය අමාත්‍ය මෛත්‍රීපාල සිරිසේන මහතා සෞඛ්‍ය බලධාරීන්ට උපදෙස් ලබා දී ඇත. විශේෂයෙන් එම වැඩසටහන් සඳහා විදෙස් රටවලින් පැමිණෙන වෛද්‍යවරුන් පිළිබඳව සොයා බැලීම ඉතා වැදගත් බව සෞඛ්‍ය අමාත්‍යවරයා පෙන්වාදෙයි. එලෙස පැමිණෙන ඇතැම් වෛද්‍යවරුන්ගේ සුදුසුකම් පිළිබඳව මෙන්ම ඔවුන් වෙනත් අරමුණු සඳහා මෙරටට පැමිණෙන්නේ ද යන්න පිළිබඳව සොයාබැලීම ඉතා වැදගත් වන බැවින් අදාළ වැඩසටහන සඳහා අනුමැතිය ලබාදීමේ දී වඩාත් සැලකිලිමත් විය යුතු බව සෞඛ්‍ය අමාත්‍යවරයා බලධාරීන්ට දැනුම් දී තිබේ.", "URL": "https://sinhala.adaderana.lk/news.php?nid=26620", "Category": null, "Parent URL": null}