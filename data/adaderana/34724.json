{"Source": "Adaderana", "Timestamp": "June 7, 2013 09:41 pm", "Headline": "හිස බූ ගා සිටි මිටි පුද්ගලයා ප්‍රගීත් එක්නැලිගොඩ කියා මිතුරා මට පෙන්නුවා", "News Content": "අතුරුදහන් වූ බව කියන මාධ්‍යවේදී ප්‍රගීත් එක්නැලිගොඩ මහතා ප්‍රංශයේ සිටින බව පාර්ලිමේන්තුවේදී තමා පැවසුවේ පාසල් කාලයේ මිතුරෙකු වූ මාධ්‍යවේදී මංජුල වෙඩිවර්ධන නැමැත්තා ප්‍රංශයේදී තමාට එක්නැලිගොඩ මහතා පෙන්වූ නිසා යැයි පුත්තලම දිස්ත්‍රික් මන්ත්‍රී අරුන්දික ප්‍රනාන්දු මහතා පවසයි. පාර්ලිමේන්තුවේ දී අද (07) වරප‍්‍රසාද ප‍්‍රශ්නයක් මතු කරමින් මන්ත‍්‍රීවරයා මේ බව අනාවරණය කළේය. ප්‍රගීත් එක්නැලිගොඩ මහතා ජීවත් ව සිටින බවට තමා විසින් සිදුකළ ප්‍රකාශය සත්‍යයක් යැයි එහිදී මන්ත්‍රී අරුන්දික ප්‍රනාන්දු මහතා පැවසීය. තමා ප්‍රංශයේ සංචාරයක නිරතව සිටියදී සිය මිතුරෙකු වූ මාධ්‍යවේදී මංජුල වෙඩි වර්ධන නැමැත්තා විසින් හිස බූ ගා සිටි මිටි පුද්ගලයෙකු තමන් වෙත පෙන්වා ඔහු ප‍්‍රගීත් එක්නැලිගොඩ බව පැවසුවේ යැයි මන්ත්‍රීවරයා කියා සිටියේය. එම අවස්ථාවේදී ඔහු තමන් සමග කතා කිරීමෙන් වැළකී එම ස්ථානයෙන් පිටත්ව ගිය බවද පාර්ලිමේන්තු මන්ත‍්‍රී අරුන්දික ප‍්‍රනාන්දු පැවසුවේය. ඒ අනුව මාධ්‍යවේදී ප‍්‍රගීත් එක්නැලිගොඩ ප‍්‍රංශයේ සිටින බවට පාර්ලිමේන්තුවේ දී තමන් ප‍්‍රකාශ කළේ මාධ්‍යවේදී මංජුල වෙඩිවර්ධන ලබාදුන් කරුණු මත බව හෙතෙම පෙන්වාදුන්නේය. පසුගිය 5 දා පාර්ලිමේන්තුවේ පැවැති පුවත්පත් මණ්ඩල පනත යටතේ නියෝග පිළිබඳ විවාදයේදී තමා සිදුකළ ප‍්‍රකාශය දඩමීමා කර ගනිමින් ඇතැම් විද්‍යුත්, මුද්‍රිත මාධ්‍ය සහ වෙබ් අඩවි තමාව විවේචනය කරමින්, අභූත චෝදනා එල්ල කරන බව ඔහු කියා සිටියේය. ඒ අනුව මෙම ප‍්‍රකාශය පිළිබඳ මාධ්‍ය මගින් ගෙන යන ප‍්‍රචාරක වැඩපිළිවෙළ නිසා තම කීර්ති නාමයට හානියක් වනවා මෙන්ම පාර්ලිමේන්තු වරප‍්‍රසාද කඩවන බවද මන්ත‍්‍රීවරයා ප‍්‍රකාශ කළේය. එසේම එම ප්‍රකාශය පදනම් කර ගනිමින් එක්නැලිගොඩ මහත්මිය තමා පාර්ලිමේන්තුවේ සිදුකළ ප්‍රකාශය ගැන සිදුකරන අදහස් දැක්වීම් පදනම් විරහිත බවද ඔහු පැවසුවේය. ප්‍රගීත් එක්නැලිගොඩ අතුරුදහන්වීම සම්බන්ධයෙන් රජය හා අරුන්දික ප්‍රනාන්දු යන අය වගකිව යුතු ආකාරයක් එමගින් ගම්‍යමාන වන බව හෙතම පෙන්වාදුන්නේය. මේ ගැන ඇය තමාගෙන් සෘජුවම විමසීමක් නොකර එක් එක් මාධ්‍ය ආයතනවලට විවිධ ප්‍රකාශ නිකුත් කිරීම අනුමත කළ නොහැකි බව අරුන්දික ප්‍රනාන්දු මන්ත්‍රීවරයා කියා සිටියේය. එක්සත් ජාතීන්ගේ සංවිධානය ඉදිරිපිට පැවැති උද්ඝෝෂණයකට සුනන්ද දේශප්‍රිය මහතා සමඟ ප්‍රගීත් එක්නැලිගොඩ මහතා ද සහභාගි වී සිට ඇති බව මන්ත්‍රීවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34724", "Category": null, "Parent URL": null}