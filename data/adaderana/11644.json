{"Source": "Adaderana", "Timestamp": "October 21, 2010 12:06 pm", "Headline": "අනතුරින් මුහුදු ගිය ධීවරයින් 4 ක් මියයයි ", "News Content": "බේරුවල ප්‍රදේශයෙන් මුහුදුගිය ධීවරයින් සිව්දෙනෙකු අනතුරකින් ජිවිතක්ෂයට පත්ව තිබේ. \"දිනූෂ 2\"නැමැති බහුදින ධීවර යාත්‍රාවක් ධීවරයින් පස්දෙනෙකු සමග පසුගිය මාර්තු 19 වන දින මුහුදු ගොස් ඇති අතර ඉන් ධීවරයින් සිව්දෙනෙකු මෙසේ ජීවිතක්ෂයට පත්ව ඇති බව ධීවර අමාත්‍යාංශය පවසයි. මෙම ධීවර යාත්‍රාව පසුගිය ජුනි 16 වැනි දින සිට අතුරුදන්ව ඇති බවට තොරතුරු වාර්තා වූ බව එම අමාත්‍යාංශය සඳහන් කරයි. ඒ අනුව අමාත්‍යාංශය සහ දෙපාර්තමේන්තුව විසින් රටවල් කිහිපයක තානාපති කාර්යාලය මේ සම්බන්ධයෙන් දැනුවත් කර තිබේ. ඊයේ(21) දිනයේ දී මෙම යාත්‍රාව මාලදිවයින් මුහුදු සීමාවේ පාවෙමින් තිබෙන බවට මාලදිවයිනේ ශ්‍රී ලංකා තානාපති කාර්යාලය මගින් දැනුම් දී ඇති බව ධීවර අමාත්‍යාංශය ප්‍රකාශ කරනු ලැබීය. යාත්‍රාව සොයාගන්නා අවස්ථාවේ එක් ධීවරයෙකු පමණක් නිරුපද්‍රිතව සිට ඇති අතර මියගොස් සිටි සෙසු ධීවරයින් සිව්දෙනාගේ සිරුරු මාලදිවයින් වෙරළාරක්ෂක නිලධාරින් විසින් මුහුදට දමා ඇති බවට අනාවරණය වී ඇත. මෙලෙස නිරුපද්‍රිතව සොයාගත් ධීවරයා මේ වන විට මාලදිවයින් වෙරළාරක්ෂක නිලධාරීන් විසින් මාලේ අගනුවර වෙත ගෙනඒමට කටයුතු කරමින් සිටින බව ධීවර අමාත්‍යාංශය ප්‍රකාශ කරනු ලැබීය. එම ධීවරයා සහ යාත්‍රාව කඩිනමින් මෙරටට ගෙනඒමට කටයුතු කරන බව ද එම අමාත්‍යාංශය සඳහන් කරයි. අද(21) උදෑසන මෙම සිදුවීමෙන් මරණයට පත් ධීවරයින් සංඛ්‍යාව තිදෙනෙකු බව වාර්තා වී තිබුණි.", "URL": "https://sinhala.adaderana.lk/news.php?nid=11644", "Category": null, "Parent URL": null}