{"Source": "Adaderana", "Timestamp": "June 14, 2012 12:32 pm", "Headline": "රට බෙදීම ගැන ටී.එන්.ඒ ව්‍යවස්ථාවේ නෑ", "News Content": "රට බෙදීම සම්බන්ධව සිය පක්ෂ ව්‍යවස්ථාව තුළ කිසිදු කරුණක් ඇතුළත්ව නොමැති බව ඉලංගෙයි තමිල් අරුසුකච්චි පක්ෂයේ නායක ආර්.සම්බන්ධන් මහතා ප්‍රකාශ කරයි. දෙමළ භාෂාවෙන් පවතින එම ව්‍යවස්ථව ඉංශ්‍රීසි භාෂාවට පරිවර්තනය කිරීමේදී සිතාමතාම දෝෂ සහගත අයුරින් පරිවර්තනය කර ඇති බව එම මහතා සදහන් කරයි. ඔහු මේ බව සදහන් කළේ ශ්‍රී ලංකාවේ ක්‍රියාත්මක වන ද්‍රවිඩ ජාතික සන්ධානය, ඉලංගෙයි තමිල් අරුසුකච්චි, දෙමළ විමුත්ති සන්ධානය, ටෙලෝ හා ඊ.පී.ආර්.එල් යන පක්ෂවල ව්‍යවස්ථාවේ රට බෙදීම සම්බන්ධව ඇතැම් කරුණු ඇතුලත්ව ඇති බැවින් එම පක්ෂ තහනම් කළ යුතු බවට ප්‍රකාශ කරමින් සිංහල ජාතික පෙරමුණේ ලේකම් අධි නීතීඥ ජයන්ත ලියනගේ මහතා ශ්‍රේෂ්ඨාධිකරණයට ඉදිරිපත් කර තිබූ පෙත්සමක් සම්බන්ධයෙන් අදහස් දක්වමිනි. ද්‍රවිඩ ජාතික සන්ධානයේ නායක ආර්.සම්බන්ධන් මහතා ද හින්දු පුවත්පතට අදහස් දක්වමින් මේ බව ප්‍රකාශ කර ඇත. කෙසේ වෙතත් මඩකළපුවේ පැවති ද්‍රවිඩ ජාතික සන්ධානයේ සමුළුවකදී ආර්.සම්බන්ධන් මහතා දෙමළ රාජ්‍යයේ දේශපාලන අයිතිවාසිකම් ලබා ගැනීම සදහා කරන සටන අලුත් පරිච්ඡේදයකට පැමිණ ඇති බව ප්‍රකාශ කළ බව ද හින්දු පුවත්පත වාර්තා කරයි. ශ්‍රී ලංකාවේ ආණ්ඩුව දෙමළ ජනතාවගේ අයිතිවාසිකම් ලබාදීම ගැන කිසිදු වැඩපිළිවෙළක් ක්‍රියාත්මක කරන්නේ නැති බවත් කිසිම දිනක එක්සත් ශ්‍රී ලංකාවක් තුළ දෙමළ ජනතාවට ඔවුන්ගේ අයිතිවාසිකම් නොලැබෙන බවත් සම්බන්ධන් මහතා එම සමුළුවේදී ප්‍රකාශ කළ බව හින්දු පුවත්පත වැඩිදුරටත් සදහන් කරයි.", "URL": "https://sinhala.adaderana.lk/news.php?nid=25018", "Category": null, "Parent URL": null}