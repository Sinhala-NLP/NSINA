{"Source": "Adaderana", "Timestamp": "January 30, 2011 08:52 am", "Headline": "ප්‍රචණ්ඩ ක්‍රියා 6 යි-අපේක්ෂකයින් දැනුවත් කිරීමේ වැඩසටහනක්", "News Content": "පළාත් පාලන මැතිවරණයට අදාළ සිද්ධීන් 6ක් මේ වන විට වාර්තා වී ඇති බව පැෆ්රල් සංවිධානය පවසයි. එයින් හතරක් එකම පක්ෂයේ අපේක්ෂකයින් අතර ඇති වූ ආරවුල් බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි. ඉදිරියේදී මැතිවරණ ප්‍රචණ්ඩ ක්‍රියා වර්ධනය විය හැකි බැවින් යම් නීතිමය හා විනය ක්‍රියා මාර්ගයක් තුළින් මැතිවරණ කටයුතු සිදුවිය යුතු බවට තමන් ඒ ඒ පක්ෂ වල වගකිවයුත්තන්ගෙන් ඉල්ලා සිටින බවද හෙතෙම අද දෙරණට කියා සිටියේය. මේ අතර දිවයින පුරා මැතිවරණ නීතී රීතී පිළිබඳ අපේක්ෂකයින් දැනුවත් කිරීමේ වැඩසටහනක් ආරම්භ කර ඇති බව පොලිසිය පවසයි. පොලිස් ස්ථාන මට්ටමින් එම දැනුවත් කිරී‍මේ වැඩසටහන ක්‍රියාත්මක කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා ප්‍රකාශ කරයි.", "URL": "https://sinhala.adaderana.lk/news.php?nid=13844", "Category": null, "Parent URL": null}