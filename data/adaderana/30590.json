{"Source": "Adaderana", "Timestamp": "January 8, 2013 12:50 pm", "Headline": "මෛත්‍රීපාල කියන විදියට අපක්ෂපාති  පරීක්ෂණයක් තියන්නේ කොහොමද?", "News Content": "අමාත්‍ය මෛත්‍රීපාල සිරිසේන මහතා කැලණිය ප්‍රාදේශීය සභා මන්ත්‍රී හසිත මඩවල මහතාගේ ඝාතනය පිළිබඳව අපක්ෂපාති පරීක්ෂණයක් පැවැත්විය යුතු යැයි පැවසුවත් එය කරන්නේ කෙසේදැයි ප්‍රශ්න කරන බව එජාප මහලේකම් තිස්ස අත්තනායක මහතා ප්‍රශ්න කරයි. කැලණියේ දැන් ඇත්තේ මැර දේශපාලනයක් බවත් මෛත්‍රීපාල සිරිසේන අමාත්‍යවරයා පැවසු ආකාරයට ආණ්ඩුව නියෝජනය කරන පුද්ගලයෙකු සම්බන්ධයෙන් සාධාරණ පරීක්ෂණයක් කරන්නේ කෙසේද යන්න ප්‍රශ්නයක් බවත් ඔහු විමසයි. කැලණියේ මීට පෙර මෙවැනි තත්ත්වයක් නොතිබු බවද පෙන්වාදෙන තිස්ස අත්තනායක මහතා එකී ඝාතනය සම්පූර්ණයෙන් හෙළාදකින බවද කොළඹදී අද (08) පෙරවරුවේ පැවැති මාධ්‍ය හමුවකදී පැවසීය. මේ අතර ආසියාවේ අශ්චර්ය බවට ශ්‍රී ලංකාව පත්ව ඇත්තේ අන් කවරක් නිසා නොව ස්ත්‍රී දුෂණ හා ළමා අපචාර අතින් බවද මහලේකම්වරයා කියා සිටියේය. නියෝජ්‍ය සොලිසිටර් ජනරාල්වරයා ඉකුත් දා පැවැති වැඩිහිටියන් හා දරුවන් පිළිබඳ සමුළුවකදී මේ පිළිබඳව අදහස් දක්වා ඇතැයි ද තිස්ස අත්තනායක මහතා පැවසුවේය. ස්ත්‍රී දුෂණ හා ළමා අපචාර සම්බන්ධයෙන් ඔහු විසින් එහිදී මාධ්‍යවේදීන්ට සංඛ්‍යා ලේඛන කිහිපයක්ද ඉදිරිපත් කළේය. ඒ අනුව 1990 වසරේ සිට 1995 දක්වා ස්ත්‍රී දූෂණ හා ළමා අපචාර සිද්ධි 907 කි. 2006 වසරේදී 1463කි. 2007 වසරේදී 1397කි. 2008 වසරේදී 1592කි. 2009 වසරේදී 1524කි. 2010 වසරේදී 1854කි. 2011 වසරේදී 1631කි. යනාදි වශයෙන් එම සංඛ්‍යා ලේඛන වාර්තා වී ඇති බවත් එමගින් පැහැදිළි වන්නේ මෙම අපරාධවල වාර්ෂිකව වැඩිවීමක් යැයිද තිස්ස අත්තනායක මහතා කියා සිටියේය. මේ අතර දෝෂාභියෝග විමර්ශන කමිටුවේ වාර්තාවේ විවාදයට සහභාගි වන්නේ ද නැද්ද යන්න පාර්ලිමේන්තු මන්ත්‍රී කණ්ඩායම් රැස්වීමේදී තීරණය කරන බවද එක්සත් ජාතික පක්ෂයේ මහ ලේකම් තිස්ස අත්තනායක මහතා පැවසුවේය.", "URL": "https://sinhala.adaderana.lk/news.php?nid=30590", "Category": null, "Parent URL": null}