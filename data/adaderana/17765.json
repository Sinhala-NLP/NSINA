{"Source": "Adaderana", "Timestamp": "July 31, 2011 05:00 pm", "Headline": " ලෝකයේ එහෙම වුණත් ලංකාවේ එහෙම නෑ", "News Content": "ලොව වෙනත් රටවල ආදීවාසීන් වඳ වී යාමේ තර්ජනයට මුහුණ දුන්නද අප රටේ ආදී වාසීන්ට එම ඉරණම අත් නොවන බව ජනාධිපති මහින්ද රාජපක්ෂ මහතා පවසයි. මෙරට පැවති ත්‍රස්තවාදය අපට මෙන්ම ආදී වාසී ජනතාවට ද දරුණු ලෙස බලපෑ බව ජනාධිපතිවරයා පෙන්වා දෙයි. ලෝක ආදීවාසී දිනය නිමිත්තෙන් වාකරේ සල්ලතිව් වෙරළ තීරයේ පැවති උත්සවයට එක් වෙමින් ජනාධිපති මහින්ද මහින්ද රාජපක්ෂ මහතා මෙම අදහස් පළ කළේය. වීර කැප්‍පැටිපොල නි‍ළමේ තුමන් අධිරාජ්‍ය වාදීන්ට එරෙහි කැරලි ගසන විට එහි සහයට සිටියේ ද වැදි ජනතාව බවද ජනාධිපතිවරයා එහිදී කියා සිටියේය. එදා සිට අද දක්වාම කතරගම පෙරහැරේ යාමට සහ දළඳා වහන්සේට මී පැණි පූජාව පැවැත්වීමේ වරප්‍රසාදය ආදී වාසීන්ට ඇති බැවින් එයින් ඔවුන්ට මෙරට ඇති උරුමය කියා පාන බව ද ජනාධිපති මහින්ද රාජපක්ෂ මහතා සඳහන් කළේය. මෙහි දී ආදී වාසී නායක ඌරුවරිගේ වන්නිල ඇත්තන්ගේ ප්‍රමුඛත්වයෙන් පවත්වන ලද වරිග සභාවේ සාකච්ඡා කෙරුණු ගැටලු හා යෝජනා ඇතුළත් සංදේශයක් ද ඌරුවරිගේ වන්නිල ඇත්තන් විසින් ජනාධිපතිවරයාට භාර දෙනු ලැබිණි. මෙහි දී වන ජීවී දෙපාර්තමේන්තුව හා ආදී වාසීන් අතර ගිවිසුමක් අත්සන් කෙරුණු අතර ආදීවාසීන් කිහිප දෙනෙකුට වනජීවී දෙපාර්තමේන්තුවේ රැකියා අවස්ථා ප්‍රදානය කිරීම ද සිදුවිය. ඊට අමතරව වැදි ජනතාව පිළිබඳ සමාජ ආර්ථික සමීක්ෂණ වාර්තාව කොළඹ විශ්ව විද්‍යාලයේ උපකුලපති මහාචාර්ය ශානික හිරිබුරේ මහත්මිය විසින් මෙහි දී ජනාධිපතිවරයාට පිළිගන්වනු ලැබුවාය. ආදීවාසීන් සඳහා නිවාස තනා දීමේ ව්‍යාපෘතියේ ආරම්භය සනිටුහන් කරමින් එක් නිවසක අයිතිය ඔවුන්ට පැවරීම ද ජනාධිපතිවරයා විසින් සිදු කෙරුණි.", "URL": "https://sinhala.adaderana.lk/news.php?nid=17765", "Category": null, "Parent URL": null}