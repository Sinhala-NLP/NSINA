{"Source": "Adaderana", "Timestamp": "May 16, 2010 03:00 pm", "Headline": "නායකත්වයට එරෙහිව සජිත් අවි අමෝරයි", "News Content": "එක්සත් ජාතික පක්ෂය ඉහළපෙළ නායකත්වයට එරෙහිව සජිත් ප්‍රේමදාස මහතා ඇතුළු පිරිසක් පක්ෂය තුළ දැවැන්ත කැරැල්ලක් ගසන්නට උත්සාහ දරමින් සිටින බව පක්ෂ අභ්‍යන්තර ආරංචි මාර්ග සඳහන්කරයි. සජිත් ප්‍රේමදාස මහතා\"ජාතික ජීවය\"නමින් එක්සත් ජාතික පක්ෂය යළි නඟා සිටුවීම සඳහා රට පුරා විශේෂ රැස්වීම් මාලාවක් පවත්වමින් යාම පක්ෂයේ ඉහළ පෙළ නායකයින්ගේ දෝෂ දර්ෂණයට ලක්ව තිබේ. විශේෂයෙන්ම පසුගිය සතියේ ගම්පහ දිස්ත්‍රීක්කයේ සජිත් ප්‍රේමදාස මහතාගේ මූලිකත්වයෙන් පැවති\"ජාතික ජීවය\"වැඩ සටහනින් පසු එම වැඩසටහන නවත්වන ලෙස බලපෑම් එල්ල වී ඇතැයි දැන ගන්නට ඇත. පක්ෂ මහ ලේකම් තිස්ස අත්තනායක මහතාගෙන් මේ පිළිබඳ අප කළ විමසීමකදී ඔහු කියා සිටියේ\"ජාතික ජීවය\"වැඩ සටහන නවත්වන ලෙස සජිත්ට පක්ෂයේ ඉහළ පෙළ නායකත්වයෙන් බලපෑමක් එල්ල වී නැති බවය. එසේ වුවද පක්ෂ අභ්‍යන්තරයේ ඒ පිළිබඳ යම් කතා බහක් නිර්මාණය වී ඇති බවද හෙතෙම වැඩි දුරටත් කියා සිටියේය. තමන්ට පක්ෂයේ තනතුරු ලැබුණත් නැතත් එක්සත් ජාතික පක්ෂය ගොඩනැඟීම සඳහා\"ජාතික ජීවය\"වැඩ සටහන සමග රට පුරා සෑම මැතිවරණ කොට්ඨාසයකටම යන බව සජිත් ප්‍රේමදාස මහතා පසුගිය සති අන්ත පුවත්පතකට පවසා තිබිණි. ඊයේ යටිනුවර,මුරුතලාව ප්‍රදේශයේ පැවති රැස්වීමකට සහභාගී වෙමින් සජිත් ප්‍රේමදාස මහතා පවසා සිටියේ එක්සත් ජාතික පාක්ෂිකයාට හොඳ කලදසාවක් එළඹෙන දිනය වැඩි ඈතක නොවන බවයි. තමන් කිසි විටෙකත් තොප්පිගල කැලෑවක් පමණක් බව හෝ,අලිමංකඩ යනවා කියා පාමංකඩ යන බවක් හෝ කිලිනොච්චිය යනවා කියා මැදවච්චිය යන බවක් හෝ නොකී බවත් ඒවා නොහොබිනා කතා බවත් ප්‍රේමදාස මහතා පවසා තිබේ. විරෝධාර හමුදාවන් ත්‍රස්තවාදයට එරෙහිව කළ දැවැන්ත කාර්යයභාර්යය උපහාසයට ලක්කරමින් කළ එකී ප්‍රකාශ ද එක්සත් ජාතික පක්ෂය මෙබඳු ඉරණමකට ලක්වන්නට හේතුවූ බව සජිත් ප්‍රේමදාස මහතා යටිනුවරදී වැඩිදුරටත් සඳහන් කර ඇත. කෙසේ වුවද එක්සත් ජාතික පක්ෂය ප්‍රතිසංවිධානය කිරීම සඳහා වන යෝජනා ඇතුළත් වාර්තාව හෙට දිනයේ සකස් කර අවසන් කිරිමටත් ,එය අනිද්දා (18)දින විපක්ෂ නායක රනිල් වික්‍රමසිංහ මහතාට බාරදීමට නියමිත බවත් එ.ජා.ප ප්‍රතිසංවිධාන කමිටුවේ සභාපති ජෝශප් මයිකල් පෙරේරා මහතා පවසයි. සජිත් ප්‍රේමදාස,දයාසිරි ජයසේකර,රෝසි සේනානායක,බුද්ධික පතිරණ ඇතුළු බොහෝ පිරිසක් පක්ෂයේ යාවජීව නායකත්වය වෙනුවට ඡන්ද බලයෙන් තේරීපත්විය යුතු නායකත්වයක් පිළිබඳ වන මතවාදය පක්ෂය තුළ ජයග්‍රහණය කරවීමට උත්සාහ ගන්නා බව පෙනෙන්නට තිබේ.", "URL": "https://sinhala.adaderana.lk/news.php?nid=8434", "Category": null, "Parent URL": null}