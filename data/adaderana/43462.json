{"Source": "Adaderana", "Timestamp": "May 25, 2014 04:51 pm", "Headline": "පකිස්ථාන අත්අඩංගුවේ සිටි ඉන්දීය ධීවරයින් නිදහස් ", "News Content": "පකිස්ථාන අත්අඩංගුවේ පසුවන ඉන්දීය ධීවරයින් පිරිසක් නිදහස් කිරීමට එරට රජය තීරණය කර තිබේ. පකිස්ථානය සහ ඉන්දියාව අතර සුහදතාව වර්ධනය කරගැනීමේ අරමුණින් ඉන්දීය ධීවරයින් පනස් නව දෙනෙකු මෙලෙස නිදහස් කිරීමට පකිස්ථාන රජය තීරණය කර ඇති බව විදෙස් මාධ්‍ය වාර්තා කළේය. නරේන්ද්‍ර මෝඩි ඉන්දීය අගමැති ධුරයේ දිවුරුම්දීමේ අවස්ථාවට පකිස්ථාන අගමැතිවරයාට ද ආරාධනයක් කර තිබු අතර එය පිළිගත් පකිස්ථාන අග්‍රාමාත්‍ය නවාස් ෂරීෆ් තමා පැමිණෙන බව ඊයේ(24) දිනයේ තහවුරු කළේය. ඊට සමගාමීව මෙලෙස අත්අඩංගුවේ පසුවන ඉන්දීය ධීවරයින් පිරිසක් නිදහස් කර ඇති බව වාර්තා වෙයි. ඉන්දීය නව අගමැතිවරයා දිවුරුම්දීමේ උත්සව අවස්ථාව සඳහා සහභාගී වීමට පකිස්ථාන අග්‍රාමාත්‍ය නවාස් ෂරීෆ් හෙට උදෑසන ඉන්දියාව බලා පිටත්ව යාමට නියමිතය.", "URL": "https://sinhala.adaderana.lk/news.php?nid=43462", "Category": null, "Parent URL": null}