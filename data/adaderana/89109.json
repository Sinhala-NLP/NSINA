{"Source": "Adaderana", "Timestamp": "May 15, 2018 05:55 am", "Headline": "මත් කුඩු පානයට සල්ලි නැතුව එළුවන් හොරකමේ ගිය සැකකරුවන් 3ක් කොටු වෙයි", "News Content": "හෙරෝයින් මත් කුඩු පානය කිරීම සඳහා එළුවන් සොරකම් කර අලෙවි කිරීමේ ජාවාරමක නිරත වූ බව කියන සැකකරුන් තිදෙනෙකුව මාදම්පේ පොලීසිය විසින් අත්අඩංගුවට ගෙන ඇත. පොලීසිය විසින් අත්අඩංගුවට ගෙන ඇත්තේ මාදම්පේ - තිණිපිටිගම සහ තනියවල්ලභ ගම පදිංචිකරුවන් තිදෙනෙකුවය. මාදම්පේ මහා වෙල්යායේ සිටි එළුවන් දෙදෙනෙකුව සැකකරුවන් විසින් සොරකම් කර ත්‍රී රෝද රථයක දමාගෙන ගොස් වෙන්නප්පුව ප්‍රදේශයට අලෙවි කර තිබී ඇත. සොරකම් කර ඇති එක් එළුවෙකු රුපියල් 26,000 ක පමණ වටිනා වුවත් සැකකරුවන් එම සතුන් අලෙවි කර ඇත්තේ රුපියල් 8000 බැගින් වූ මුදලකට බව විමර්ශනවලදී හෙලිවී ඇත. එළුවන් සොරකම් කර ලබා ගත් මුදල්වලින් තමන් හෙරෝයින් මත් කුඩු පානය කළ බව සැකකරුවන් පොලීසියට පවසා ඇත. සොරකම් කරන ලද එළුවන් දෙදෙනා සහ එම සතුන් ප්‍රවාහනය කිරීමට යොදා ගත් ත්‍රී රෝද රථයද පොලිස් බාරයට ගෙන ඇත. සැකකරුවන් හලාවත මහේස්ත්‍රාත් අධිකරණයට ඉදිරිපත් කිරීමට නියමිතව තිබේ. මාදම්පේ පොලීසියේ අපරාධ විමර්ශන අංශයේ ස්ථානාධිපති උප පොලිස් පරීක්ෂක ඊරියගොල්ල,උප පොලිස් පරීක්ෂක ජයවර්ධන,පොලිස් කොස්තාපල්වරුන් වන 26278 අජිත්,46351 චන්ද්රිසේන සහ 91371 රණසිංහ යන නිලධාරීන් විසින් සැකකරුවන් අත්අඩංගුවට ගැනීමට කටයුතු කර ඇත.", "URL": "https://sinhala.adaderana.lk/news.php?nid=89109", "Category": null, "Parent URL": null}