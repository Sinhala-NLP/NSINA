{"Source": "Adaderana", "Timestamp": "March 6, 2018 08:27 am", "Headline": "තරග නීතී උල්ලංඝණය කර නේදන් ලියෝන් දඩ මුදලක් නියම කරයි", "News Content": "දකුණු අප්‍රිකානු කණ්ඩායම සමඟ පැවැත්වෙන ටෙස්ට් තරගාවලිය අතර තුර දී තරග නීතී රීති උල්ලංඝණය වන අයුරින් හැසිරීම සම්බන්ධයෙන් ඔස්ට්‍රේලියානු දඟ පන්දු යවන ක්‍රීඩක නේදන් ලියෝන් හට දඩ මුදලක් නියම කර තිබේ. ඒ අනුව ඔහුගේ තරග මුදලින් සියයට 15ක ප්‍රශතයක් දඩ ලෙස අය කර ගැනීමට ජාත්‍යන්තර ක්‍රිකට් කවුන්සිලය විසින් තීරණය කර ඇත. දෙරට අතර පැවැති පළමු ටෙස්ට් තරගය අතර තුර දී නේදන් ලියෝන්ගේ පන්දුවක් හමුවේ දකුණු අප්‍රිකානු ක්‍රීඩක ඒ.බි.ඩිවිලියස් දුවද්දී දැවී යාමට හසු වුණා. එම අවස්ථාවේ දී ලියෝන් විසින් සිය අතෙහි තිබූ පන්දුව සිතා මතා බිම වැටී සිටි ඒ.බි.ඩිවිලියස් ආසන්නයේ දමා යාම හේතුවෙන් තරග නීති රීති උල්ලංඝණය කර ඇති බව ජාත්‍යන්තර ක්‍රිකට් කවුන්සිලය පවසයි. ඒ අනුව ඔහුගේ තරග මුදලින් අදාළ දඩ මුදල් අය කරගැනීමට තීරණය වී ඇති බව සඳහන්ය.", "URL": "https://sinhala.adaderana.lk/news.php?nid=85230", "Category": null, "Parent URL": null}