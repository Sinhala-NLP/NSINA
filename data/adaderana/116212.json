{"Source": "Adaderana", "Timestamp": "August 10, 2019 10:52 am", "Headline": "ලේකිමා චීනයට කඩා වදියි", "News Content": "ප්‍රබල “ලේකිමා” සුළිකුණාටුව චීනයට කඩා වැදී ඇත. මේ හේතුවෙන් අධික වර්ෂාපතනයත් සමඟ තද සුළං තත්වයක් හටගෙන ඇති අතර මිලියනයකට අධික පිරිසකට ඔවුන්ගේ නිවෙස් වල රැඳී සිටින ලෙස දැනුම් දී ඇති බව විදෙස් මාධ්‍ය වාර්තා කළේය. සුළඟ පැයට කිලෝමීටර් 187ක පමණ වේගයකින් හමා යන බව සඳහන්ය. මේ හේතුවෙන් ගංවතුර සහ නායයෑම් ඇති වීම සම්බන්ධයෙන් අනතුරු ඇඟවීමේ නිවේදන නිකුත් කර ඇත. චීනයේ ශේජියැන්ග් පළාතේ පමණක් ගුවන් ගමන් 300ක් පමණ අවලංගු කර ඇති අතර දුම්රිය සේවාවන්ද තාවකාලිකව අත්හිටුවීමට පියවර ගෙන ඇති බව විදෙස් මාධ්‍ය වාර්තා කළේය. චීනයට බලපා ඇති අයහපත් කාලගුණ තත්ත්වය හේතුවෙන් පුද්ගලයින් ලක්ෂයකට අධික පිරිසක් පීඩාවට පත්ව ඇත. පසුගිය වර්ෂයේ චීනයට බලපෑ මැන්ග්කුට් සුළි කුණාටුව හේතුවෙන් පුද්ගලයින් මිලියන 02කට අධික පිරිසක් පීඩාවට පත් වු අතර පුද්ගලයින් 59 දෙනෙකු ජීවිතක්ෂයට පත් වුණි.", "URL": "https://sinhala.adaderana.lk/news.php?nid=116212", "Category": null, "Parent URL": null}