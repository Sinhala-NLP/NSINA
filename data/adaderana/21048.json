{"Source": "Adaderana", "Timestamp": "December 30, 2011 03:27 pm", "Headline": "ප්‍රතිඵල නැවත සමීක්ෂණයෙන් මිලියන ගණන් හොයන්න හදනවා", "News Content": "ව්‍යාකූල තත්ත්වයට පත්වූ උසස් පෙළ ප්‍රතිඵල නැවත සමීක්ෂණයෙන් විභාග දෙපාර්තමේන්තුව රුපියල් මිලියන ගණනකින් ආදායම් ඉපයීමට උත්සාහ දරන බව ලංකා ගුරු සේවා සංගමය පවසයි. දෙසැම්බර් විසි අට වන දින සිට ජනවාරි අට වන දින දක්වා විභාග ප්‍රතිඵල නැවත සමීක්ෂණය සඳහා සිසුන්ට අවස්ථාව ඇති බව විභාග දෙපාර්තමේන්තුව නිවේදනය කර තිබුණි. කෙසේවෙතත් මෙලෙස ප්‍රතිඵල සමීක්ෂණයට කටයුතු කිරීමේ දී එක් සිසුවෙකුට විෂයන් තුන සඳහා රුපියල් 750 ක මුදලක් විභාග දෙපාර්තමේන්තුවට ගෙවීමට සිසුන්ට සිදුවන බව ලංකා ගුරු සේවා සංගමය පවසයි. මෙවර උසස් පෙළ විභාගය සඳහා සිසුන් 294,861ක් පෙනී සිටි අතර ඉන් නැවත සමීක්ෂණය සඳහා 250,000 ට අධික සිසුන් පිරිසක් ඉල්ලුම් කිරීමට ඉඩ ඇති බව ලංකා ගුරු සේවා සංගමය පෙන්වා දෙයි. මේ හේතුවෙන් විභාග දෙපාර්තමේන්තුව රුපියල් මිලියන 190 ට ආසන්න මුදලක් අය කරගන්නා බව ලංකා ගුරු සේවා සංගමය චෝදනා කරයි.", "URL": "https://sinhala.adaderana.lk/news.php?nid=21048", "Category": null, "Parent URL": null}