{"Source": "Adaderana", "Timestamp": "September 22, 2015 01:19 pm", "Headline": "නව මන්ත්‍රීන් 3ක් දිවුරුම්දෙයි", "News Content": "පාර්ලිමේන්තුවේදී නව මන්ත්‍රීවරුන් තිදෙනෙකු කථානායක කරු ජයසූරිය මහතා ඉදිරියේදී දිවුරුම්දී තිබේ.ඒ එක්සත් ජාතික පක්ෂයේ පාලිත තෙවරප්පෙරුම, එක්සත් ජනතා නිදහස් සන්ධානයෙන් ලක්ෂ්මන් සෙනෙවිරත්න සහ ජනතා විමුක්ති පෙරමුණේ බිමල් රත්නායක යන තිදෙනාය. අද පස්වරු 1.00ට පාර්ලිමේන්තුව රැස්වූ අවස්ථාවේ නව මන්ත්‍රීවරුන් තිදෙනා දිවුරුම්දී තිබේ.සිය පුත්‍රයාගේ අභාවය හේතුවෙන් නව පාර්ලිමේන්තුවේ මන්ත්‍රීවරුන් දිවුරුම්දීම සිදුවු මංගල සභා වාරයට පැමිණීමට එක්සත් ජාතික පක්ෂයේ පාලිත තෙවරප්පෙරුම මහතාට නොහැකිවුණි.මේ හේතුවෙන් ඔහු අද දිනයේ දිවුරුම් දී ඇති බව සඳහන්ය.ජනතා විමුක්ති පෙරමුණේ ජාතික ලැයිස්තුවෙන් පාර්ලිමේන්තුවට තේරී පත්වු හිටපු විගණකාධිපති සරත්චන්ද්‍ර මායාදුන්නේ මහතා මන්ත්‍රී ධුරයෙන් ඉල්ලා අස්වීම හේතුවෙන් ඒ සඳහා බිමල් රත්නායක මහතා ජනතා විමුක්ති පෙරමුණ විසින් නම් කරනු ලැබුවේය.මේ අතර පාර්ලිමේන්තුවට තේරී පත්වුව ද ඉන් ඉල්ලා අස්වී පසුගියදා ඌව පළාත් ප්‍රධාන අමාත්‍ය ධුරයේ දිවුරුම්දුන් චාමර සම්පත් දසනායක මහතාගෙන් හිස්වු මන්ත්‍රී ධුරය සඳහා ලක්ෂ්මන් සෙනවිරත්න මහතා එක්සත් ජනතා නිදහස් සන්ධානය විසින් පත් කර ඇත.", "URL": "https://sinhala.adaderana.lk/news.php?nid=54006", "Category": null, "Parent URL": null}