{"Source": "Adaderana", "Timestamp": "April 18, 2019 06:50 am", "Headline": "මදූෂ් සමඟ ඩුබායි හිදි අත්අඩංගුවට ගත් තවත් දෙදෙනෙක් ලංකාවට", "News Content": "මාකඳුරේ මධූෂ් සමඟ ඩුබායි හිදි අත්අඩංගුවට ගෙන පිටුවහල් කළ තවත් පුද්ගලයින් දෙදෙනෙකු දිවයිනට පැමිණි තිබේ. ඔවුන් දෙදෙනා අද (18) අළුයම 5.55ට පමණ UL - 226 ගුවන් යානයෙන් දිවයිනට පැමිණි බව පොලිසි මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. අත්අඩංගුවට ගත් පියල් පුෂ්ප කුමාර හා මොහොමඩ් අෆ්රිඩී මොහොමඩ් ඉන්හාම් නැමති සැකකරුවන් දෙදෙනා මේ වනවිට අපරාධ පරීක්ෂණ දෙපාර්තමේන්තුව ප්‍රශ්නකරමින් සිටින බව සඳහන්. මේ අතර ඩුබායි සිට පිටුවහල් කිරීමෙන් අනතුරුව ශ්‍රි ලංකාවට ඊයේ (17) පැමිණි පුද්ගලයින් 06 දෙනාගෙන් පස් දෙනෙකුගෙන් තවදුරටත් ප්‍රශ්න කිරීම් සිදුකරන බව පොලිසිය පවසයි. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අපරාධ පරීක්ෂණ දෙපාර්තමේන්තුව සහ පොලිස් බුද්ධි අංශයේ නිළධාරීන් එක්ව ඔවුන්ගෙන් ප්‍රශ්න කිරීම් සිදු කරන බවයි. ප්‍රබල අපරාධ කල්ලි සාමාජිකයෙකු වු මාකදුරේ මඳුෂ් සමඟ ඩුබායි හිදී අත්අඩංගුවට ගත් තවත් පුද්ගලයින් 06 දෙනෙකු එරටින් පිටුවහල් කීරීමෙන් අනතුරුව ඊයේ අළුයම දිවයිනට පැමිණියේය. දිවයිනට පැමිණි ඔවුන්ව කටුනායක ගුවන් තොටුපළේදී අපරාධ පරීක්ෂණ දෙපාර්තමේන්තු භාරයට ගත් අතර එම පිරිස අතර මදුෂ්ගේ බාප්පා කෙනකු සහ ඥාති සහෝදරයෙකු සිටින බව රුවන් ගුණසේකර මහතා සදහන් කළේය. එලෙස අපරාධ පරීක්ෂණ දෙපාර්තමේන්තු භාරයට ගත් පුද්ගලයින් 06 දෙනා අතරින් ගයාන් බුද්ධිම පෙරේරා වැඩිදුර පරික්ෂණ සදහා ඊයේ රාත්‍රි කොලඹ අපරාධ කොට්ඨාසයට භාර දී තිබේ. අනෙක් පුද්ගලයින් පස් දෙනා තවදුරටත් කටුනායක ගුවන් තොටුපලේ රදවාගෙන ප්‍රශ්න කිරීම් සිදුකරමින් සිටින බවය පොලිසිය සදහන් කළේය. ඒ අනුව මේ වනවිට මාකදුරේ මදුෂ් සමග ඩුබායිහිදී අත්අඩංගුවට ගත් පුද්ගලයින් අතරින් 21 දෙනෙකු මෙරටට පිටුවහල් කර තිබේ. එම පිරිස අතරින් පුද්ගලයින් 08 දෙනෙකු මුදාහැර ඇති අතර මහා පරිමාණ මත්ද්‍රව්‍ය ජාවාරම්කරුවෙකු වන කන්ජිපානි ඉම්රාන් රැදවුම් නියෝග මත රදවාගෙන ප්‍රශ්න කිරීම් සිදුකරනු ලබයි.", "URL": "https://sinhala.adaderana.lk/news.php?nid=108133", "Category": null, "Parent URL": null}