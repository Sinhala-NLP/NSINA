{"Source": "Adaderana", "Timestamp": "July 29, 2011 10:34 am", "Headline": "අල්ලස් ලබාගත් කොස්තාපල් වසර 2 ක් හිරගෙට", "News Content": "අල්ලස් ලබාගැනීමේ චෝදනාවට වරදකරු කළ කතරගම පොලිසියේ හිටපු උපසේවා පොලිස් කොස්තාපල්වරයෙකුට බරපතල වැඩ සහිත වසර දෙකක සිරදඩුවමක් නියම කර තිබේ. ඊට අමතරව රුපියල් දෙදහසක දඩ මුදලක් ද නියම කළ කොළඹ ‍මහේස්ත්‍රාත් අධිකරණය දඩ මුදල ගෙවීම පැහැර හරිනු ලැබුවහොත් අමතරව මාස 3 ක සිරදඬුවමක් නියම කරන බව ද ප්‍රකාශ කළේය. රථවාහන පිළිබදව වරදක් සිදුකළ පුද්ගලයෙකුට එරෙහිව නඩු නොපවරා සිටීම සඳහා රුපියල් දහසක අල්ලසක් ලබාගත් බවට චෝදනා කරමින් අල්ලස් කොමිසම මෙම නඩුව පවරා තිබුණි. පොලිස් කොස්තාපල්වරයාට එරෙහිව ඉදිරිපත් වූ චෝදනා සාධාරණ සැකයකින් තොරව ඔප්පු වී ඇතැයි සඳහන් කළ ප්‍රධාන මහේස්ත්‍රාත් රශ්මි සිංගප්පුලි මහතා ඒ අනුව මෙම දඩුවම පනවනු ලැබීය.", "URL": "https://sinhala.adaderana.lk/news.php?nid=17716", "Category": null, "Parent URL": null}