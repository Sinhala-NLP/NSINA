{"Source": "Adaderana", "Timestamp": "July 8, 2018 01:03 pm", "Headline": "ගෑස් මිලට එරෙහිව ජනතාව කුපිත‍ වෙයි-දේපල රැසකට හානි", "News Content": "ගෑස් මිල වැඩි කරන බවට හයිටි රජය නිවේදනය කිරීමත් සමඟ කුපිත වූ එරට ජනතාවගේ හැසිරීම මේ වන විට ඉතාම ප්‍රචණ්ඩකාරී ස්වරූපයක් ගෙන ඇති බව විදෙස් මාධ්‍ය වාර්තා කරයි. මොවුන් මෙම ක්‍රියාමාර්ගයට අවතීර්ණ වී සිටියේ රජය තෙල් මිල වැඩි කරන බව නිවේදනය කර දිනකට පසුවයි. කුපිත වූ පිරිස් දේපල රැසකටද හානි සිදුකර ඇති බව වාර්තා වෙයි. ප්‍රචණ්ඩකාරී වාතාවරණය හමුවේ හයිටි රාජ්‍යයේ ව්‍යාපාරික සහ සේවා ස්ථාන රැසක් වසා දමා තිබූ අතර පොදු ප්‍රවාහන සේවාවන්ද අත්හිටුවා තිබුණි. මේ අතර කැප් හයිටියන්හි ගැටුම් හටගෙන ඇති බවද වාර්තා වෙයි. හයිටි රාජ්‍යයට පැමිණීමට නියමිත එක්සත් ජනපදයේ ගුවන් සේවා කිහිපයක් අවලංගු කර ඇති අතර ප්‍රචණ්ඩකාරී වාතාවරණය හමුවේ රාජ්‍ය තාන්ත්‍රික සහ තානාපති නිලධාරීන්ට ඉවත් වන ලෙස ඩොමිනිකාන් ජනරජය නියෝග කර ඇති බවද සඳහන් වෙයි. ආධාර සැපයීමේ ක්‍රමවේදයක කොටසක් ලෙස ජාත්‍යන්තර මූල්‍ය අරමුදල ඉන්ධන සහනාධාර අඩු කිරීමෙන් පසුව, ගෑස් මිල වැඩිවීම දැඩි ලෙස ඉහළ යන බවට හයිටි රජය නිවේදනය කර තිබුණි. කෙසේ වෙතත් බටහිර අර්ධගෝලයේ ඇති දුප්පත්ම රට වන්නේද හයිටි රාජ්‍යය බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=92185", "Category": null, "Parent URL": null}