{"Source": "Adaderana", "Timestamp": "June 22, 2014 01:42 pm", "Headline": "මංගල සමරවීරලා බොර දියේ මාළු බාන්න සැරසෙනවා ", "News Content": "සිදුව ඇති ගැටුම්කාරී තත්ත්වය දඩමීමා කරගෙන එ.ජා.ප. පාර්ලිමේන්තු මන්ත්‍රී මංගල සමරවීරලා ඇතුළු පිරිස \"බොරදියේ මාළු බාන්නට\" සැරසෙන බව ජාතික නිදහස් පෙරමුණ පවසයි. නිවේදනයක් නිකුත් කරමින් අද(22) ජා.නි.පෙ. මේ බව සඳහන් කර තිබේ එම මාධ්‍ය නිවේදනය පහත පරිදි වෙයි. ඊයේ(21) අලූයම් කාලයේ පානදුර ප්‍රදේශයේ පිහිටි රෙදිපිළි වෙළඳසැල තුළ හටගත් ගින්න පොලීසිය පවසන පරිදි විදුලි කාන්දුවකින් සිදු වූවක් නොව පැහැදිලිවම කිසියම් පිරිසක් විසින් කළ ගිනි තැබීමක් බව එ.ජා.ප පාර්ලිමේන්තු මන්ත‍්‍රී මංගල සමරවීර පවසා ඇත්තේ එම සිදු වීම සිදු වී පැය 06ක් ඉක්ම යන්නටත් පෙරය. පොලීසිය පවසන පරිදි විදුලි කාන්දුවකින් මෙය සිදු වූවාද, නැද්ද යන්න හෝ වෙනත් අයුරකින් මෙම ගින්න හටගත්තාද යන්න හෝ කිව හැක්කේ ඒ පිළිබඳව සිදු කෙරෙන විමර්ශන අවසානයේය. නමුත් මංගල සමරවීරලා පැය 06ක් ඉක්ම යන්නටත් පෙර මෙවැනි ප‍්‍රකාශ නිකුත් කිරීම පිළිකුල් සහගතය. එමගින් පැහැදිලිව පෙනී යන්නේ, සිදුව ඇති ගැටුම්කාරී තත්ත්වය දඩමීමා කරගෙන ඔවුන් \"බොරදියේ මාළු බාන්නට\" සැරසෙන බවය. ගැටුමක් සිදු වූ බව සැබෑය. දැන් සිදු විය යුත්තේ ගැටුම් හේතුවෙන් බිඳි ගිය ආගමික සංහිඳියාව හා ජන කොටස් අතර සමගිය යළි ගොඩනැංවීමට බෞද්ධ, හින්දු, ඉස්ලාම් ආගමික නායකයන් හා සියලූ දේශපාලන පක්‍ෂ කැපවීමය, මෙවැනි සිදුවීම් යළි ඇති නොවීමට ගත හැකි පියවරවලට අදාළ යෝජනා රට හමුවේ තැබීමය. එවැනි සද්භාවයෙන් කළ යුතු කාර්යයන් රැසක් පවතිද්දී එ‍.ජා.පයේ මංගල සමරවීරලාගේ මෙවැනි පහත් පෙළේ කටයුතු ජාතික නිදහස් පෙරමුණ දැඩි පිළිකුළෙන් යුතුව හෙළා දකින්නෙමු. ආගම් ඇත්තේ ගැටුම් හදා ගනිමින් ගහ මරා ගැනීමට නොව සමාජයට ශිෂ්ඨ සම්පන්න, විනයගරුක මිනිසුන් දායක කිරීමය. එසේම මේ අවස්ථාවේ ආගමික සහජීවනයට හා ජනකොටස් අතර සමගියට එරෙහිව සිදු වන සියලූ කටයුතු වැළැක්වීම සඳහා නිවැරදි ලෙස නීතිය ක‍්‍රියාත්මක කරන ලෙසද අදාළ බලධාරීන්ගෙන් ඉල්ලා සිටිමු.", "URL": "https://sinhala.adaderana.lk/news.php?nid=44147", "Category": null, "Parent URL": null}