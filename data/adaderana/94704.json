{"Source": "Adaderana", "Timestamp": "August 20, 2018 09:37 am", "Headline": "ආණමඩුවේ හෝටලය කැඩූ සැකකරුවන් 3ක් අත්අඩංගුවට", "News Content": "ආණමඩුව - ආඩිගම ප්‍රදේශයේ හෝටලයකට කඩා වැදී අලාභ හානි සිදු කිරීමේ සිද්ධියට සම්බන්ධ සැකකරුවන් තිදෙනෙකුව අත්අඩංගුවට ගෙන ඇත. ඊයේ (19) රාත්‍රීයේ මෙම සැකරුවන් අත්අඩංගුවට ගත් බව ආණමඩුව පොලීසිය ප්‍රකාශ කළේය. සිද්ධියෙන් පසුව සැකකරුවන් තම නිවෙස් වලින් පලා ගොස් ආඩිගම - ගල්කුලිය ප්‍රදේශයේ කැලෑවක සැගවී සිට ඇත. ඊයේ රාත්‍රියේ ප්‍රධාන සැකකරුගේ බිරිද ඔවුන්ට ආහාර රැගෙන යන විට රහසිගතව ඒ පසුපස ගිය පොලිස් කණ්ඩායමක් විසින් සැකකරුවන් අත්අඩංගුවට ගෙන ඇත. සැකකරුවන් දින කීපයක් අදාල හෝටලයෙන් ආහාර ලබා ගෙන මුදල් ලබා නොදීමේ සිද්ධියක් මෙම පහර දීමට හේතුව බව විමර්ශණ වලදී හෙළිවී තිබේ. තමන් මෙම පහර දීම සිදු කරන්නේ ප්‍රදේශයේ දේශපාලකයෙකුගේ අනුදැණුම මත බවට කණ්ඩායමේ නායකයා පවසා ඇති බව හෝටලයේ හිමිකරු පවසන නමුත් සිද්ධියට දේශපාලන සම්බන්ධයක් නොමැති බව පොලීසිය කියයි. හෝටලයට කඩා වැදී සිදු කරන පහර දීම එහි සවි කර ඇති ආරක්ෂිත කැමරා වල සටහහන් වී තිබේ. පොලීසිය විසින් අත්අඩංගුවට ගෙන ඇති සැකකරුවන් අතර සිටි දෙදෙනෙකු ප්‍රදේශයේ කසිප්පු ජාවාරමට සම්බන්ධ අයවළුන් බවටද හදුනා ගෙන ඇත. එම සිද්දියට සම්බන්ධ එක් සැකකරුවෙකු අත්අඩංගුවට ගැනීමට නියමිත බවද පොලීසිය කියයි. සැකකරුවන් ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=94704", "Category": null, "Parent URL": null}