{"Source": "Adaderana", "Timestamp": "April 9, 2014 09:31 am", "Headline": "ද්‍රවිඩයින් රවටන මනෝ එක්ක වැඩකරන්න බෑ", "News Content": "ප්‍රජාතන්ත්‍රවාදී ජනතා පෙරමුණේ නියෝජ්‍ය නායක කුමරගුරුබරන් මහතා එම තනතුරින් ඉවත් කර තිබේ. මනෝ ගනේෂන් යනු දෙමළ ජනතාවට වඩා සිංහල කාන්තාවක් වෙනුවෙන් පෙනී සිටින නායකයෙකු බවත් පක්ෂයේ නම ප්‍රජාතන්ත්‍රවාදී වුවද ඔහු ක්‍රියා කරන්නේ පැසිස්ට්වාදී පාලකයෙකු ලෙස බවත් අදාළ තීරණය පිළිබඳ අදහස් දක්වමින් කුමරගුරුබරන් මහතා කියයි. ප්‍රජාතන්ත්‍රවාදී ජනතා පෙරමුණේ පරිපාලන ලේකම් ප්‍රියානි ගුණවර්ධන වෙනුවෙන් මනෝ ගනේෂන් සැමවිටම පෙනී සිටින බවත් දෙමළ ජනතාවගේ ඡන්දයෙන් ප්‍රියානි ගුණවර්ධනට කොළඹ නගර සභාවේ ආසනයක් දුන්නේ කෙසේද පිළිබඳවත් ඒ මහතා ප්‍රශ්න කරයි. කිසිදු පූර්ව දැනුම්දීමකින් තොරව පක්ෂයේ මධ්‍යමකාරක සභාව රැස්ව තමාව සිය තනතුරින් ඉවත්කර ඇති බව පෙන්වාදෙන ඔහු යළි පක්ෂයට එක් නොවන බවත් දෙමළ ජනතාව වෙනුවෙන් පෙනී නොසිටින මහින්ද රාජපක්ෂ ආණ්ඩුවටවත් එක් නොවන බවත් කියයි. තමාව පක්ෂයෙන් ඉවත් කිරීම නීති විරෝධි ක්‍රියාවක් බව පවසන ගුරුබරන් මහතා නීතිය හමුවට ගොස් ඒ වෙනුවෙන් සාධාරණය ඉටුකර ගැනීමට හැකි නමුත් පැසිස්ට්වාදී නායකයෙකු සමග තවදුරටත් තමාට ගමනක් නැති බැවින් පක්ෂයෙන් ඉවත්වන බවද පවසයි. කෙසේ වුවද කුමරගුරුබරන් පක්ෂයෙන් ඉවත් කළේ ඔහු පක්ෂය විවේචනය කරමින් මාධ්‍යයට කරුණු හෙළි කිරීම හා ආණ්ඩුවට වාසිදායක වන අයුරින් කටයුතු කිරීම නිසා යැයි මේ පිළිබඳ අදහස් දක්වමින් ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසා තිබේ.", "URL": "https://sinhala.adaderana.lk/news.php?nid=42407", "Category": null, "Parent URL": null}