{"Source": "Adaderana", "Timestamp": "March 19, 2013 05:15 pm", "Headline": "කරුණානිධි මෙදාපාරත් කළේ රඟපෑමක් ", "News Content": "ඩී.එම්.කේ.පක්ෂය ඉන්දීය සන්ධාන රජයෙන් ඉවත්වීමට ගත් තීරණය රඟපෑමක් බව තමිල්නාඩු ප්‍රධාන ඇමතිනි ජයලලිතා ජයරාම් පවසයි. ඉන්දීය මාධ්‍ය වෙත අදහස් දක්වමින් ඇය මේ බව පවසා ඇත. ප්‍රධාන අමාත්‍යවරිය සඳහන් කර ඇත්තේ ඩී.එම්.කේ පක්ෂය මෙම තීරණය ඉතා ප්‍රමාද වී ගත් එකක් බවයි. මීට පෙර අවස්ථාවකදි ඩී.එම්.කේ. පක්ෂ නායකයා ශ්‍රී ලංකාවේ දෙමළ ජනතාවට සිදුවන හිරිහැර සම්බන්ධයෙන් නිරාහාරව සිටිමින් උපවාසයක් සිදුකළ බව ද ඇය පෙන්වාදෙයි. ඒ ආකාරයෙන්ම මේ අවස්ථාවේදීත් ඩි.එම්.කේ.පක්ෂ නායකයා රංගනයක නිරත වන බව ප්‍රධාන අමාත්‍යවරිය පවසා ඇත. ඉන්දීය මධ්‍යම රජයෙන් ඉවත් වෙනවා නම් එම තීරණය මීට පෙර ගත යුතුව තිබුණු බව ද ජයලලිතා ජයරාම් මහත්මිය ඉන්දීය මාධ්‍ය වෙත පවසා තිබේ. 2009 වර්ෂය තුළ ඩී.එම්.කේ.පක්ෂ නායකයා මෙම කාර්යයසිදුකළේ නම් එය වඩාත් වැදගත් බව ද ඇය පවසා ඇති බව ඉන්දීය මාධ්‍ය සඳහන් කළේය. මෙම ක්‍රියාව තුළින් ඩී.එම්.කේ.පක්ෂ නායකයා දෙමළ ජනතාව රවටා ඇති බව ද ජයලලිතා ජයරාම් මහත්මිය පවසා තිබේ.", "URL": "https://sinhala.adaderana.lk/news.php?nid=32567", "Category": null, "Parent URL": null}