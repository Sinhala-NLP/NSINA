{"Source": "Adaderana", "Timestamp": "April 26, 2017 08:33 pm", "Headline": "මැයි  1 දා පුද්ගලික ගමන්වලින් වළකින ලෙස එස්.බී. ඉල්ලයි", "News Content": "ශ්‍රී ලංකා නිදහස් පක්ෂය විසින් සංවිධානය කරන මෙවර මැයි රැළිය ඉතිහාසයේ වැඩිම ජන සහභාගිත්වයක් සහිත මැයි රැළිය වන බැවින් එදින මහනුවර හරහා යන පුද්ගලික ගමන්වලින් වළකින ලෙස සමාජ සවිබල ගැන්වීම් හා සුභසාධන අමාත්‍ය එස්.බී.දිසානායක මහතා ජනතාවගෙන් ඉල්ලීමක් කරයි. මහනුවර ගැටඹේ ක්‍රීඩාංගණයේ දී පැවැත්වීමට නියමිත ශ්‍රී ලංකා නිදහස් පක්ෂ මැයි රැළියේ ප්‍රධාන සංවිධායකවරයා ලෙස සිය මැයි දින පණිවුඩය නිකුත් කරමින් අමාත්‍යවරයා මේ අදහස් පළ කළේ ය. පොලිතීන් හෝ ප්ලාස්ටික් අපද්‍රව්‍ය මැයි රැළිය අවට හෝ මහනුවර කිසිම තැනක නොදමන ලෙස ද මැයි රැළියට එක්වන ශ්‍රී ලංකා නිදහස් පාක්ෂිකයන් ගෙන් අමාත්‍යවරයා විශේෂ ඉල්ලීමක් කරමින් ඉල්ලා සිටියේ ය.", "URL": "https://sinhala.adaderana.lk/news.php?nid=72520", "Category": null, "Parent URL": null}