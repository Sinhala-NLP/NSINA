{"Source": "Adaderana", "Timestamp": "June 30, 2018 02:38 pm", "Headline": "තුරුණු දිරිය ණය යෝජනා ක්‍රමය දිවයින පුරා සාර්ථකව ක්‍රියාත්මකයි", "News Content": "යොවුන් ව්‍යවසායකයින් නඟා සිටුවිමේ අරමුණින් හඳුන්වාදී ඇති තුරුණු දිරිය ණය යෝජනා ක්‍රමය මේ වන විට දිවයින පුරා සාර්ථක ලෙස ක්‍රියාත්මක කෙරෙමින් පවතින බව අග්‍රාමාත්‍ය කාර්යාලය පවසයි. මෙම ණය යෝජනා ක්‍රමය සඳහා දිවයින පුරා විසිරි සිටින කුඩා පරිමාණ ව්‍යාපාරිකයින්ගේ ඉතා ඉහළ ඉල්ලුමක් ලැබෙමින් පවතින බව අග්‍රාමාත්‍ය කාර්යාලය සදහන් කළේය. මේ වන විට මෙම ණය යෝජනා ක්‍රමය සඳහා සුදුසුකම් සහිත ප්‍රතිලාභීන් 904 දෙනෙකු හඳුනාගෙන තිබේ. ඉන් 519 දෙනෙකු සඳහා ව්‍යාපාර සැලසුම් සකස් කර ඇති බව අග්‍රාමාත්‍ය කාර්යාලය සදහන් කළේය. තුරුණු දිරිය මෙම ණය යෝජනා ක්‍රමය උපාධියක් හෝ පිළිගත් වෘත්තිය සහතිකයක් සහිත කුඩා පරිමාණ ව්‍යවසායකයින් සඳහා ඇපකරුවන් නොමැතිව සහ ලිහිල් ඇප කොන්දේසි යටතේ ක්‍රියාත්මක කෙරෙයි.", "URL": "https://sinhala.adaderana.lk/news.php?nid=91740", "Category": null, "Parent URL": null}