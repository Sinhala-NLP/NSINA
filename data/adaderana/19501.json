{"Source": "Adaderana", "Timestamp": "October 21, 2011 12:48 pm", "Headline": "පිටකොටුවේ නීති විරෝධී මුල්‍ය ආයතන 2 ක් වටලයි", "News Content": "පිටකොටුව තුන් වන හරස් වීදියේ සහ කුමාර වීදියේ පවත්වාගෙන ගිය නීති විරෝධී මුල්‍ය ආයතන දෙකක් වැටලීමට කොළඹ වංචා විමර්ශන අංශය සමත්ව තිබේ. වංචා විමර්ශන අංශයේ නිලධාරීන් සිදුකළ අදාළ වැටලීමේ දී උපයාගත් ආකාරය හෙළිකළ නොහැකි වු රුපියල් දාහත් ලක්ෂ 51,000 ට වැඩි මුදලක් සොයා ගැනීමට හැකි වු බව පොලිසිය පැවසීය. ඒ සම්බන්ධයෙන් අදාළ මූල්‍ය ආයතනයේ සැකකරු අත්අඩංගුවට ගෙන ඇත. කුමාර වීදියේ පවත්වාගෙන ගිය මූල්‍ය ආයතනයේ තිබී එවැනිම වූ රුපියල් එක් ලක්ෂ 14,000ක මුදලක් සොයා ගත් බව කොළඹ වංචා විමර්ශන අංශය පවසයි. විදේශගතව සිටින පුද්ගලයින්ගේ මුදල් නීති විරෝධී අයුරින් මෙම ආයතන හරහා මෙරට සිටින පුද්ගලයින් අතර බෙදාහැර ඇති බවට මූලික පරීක්ෂණවලදී අනාවරණය වී තිබේ. එමගින් රජයට අය විය යුතු මුදල් ප්‍රමාණයක් අහිමි වී යන බව පොලිසිය සඳහන් කරයි. එම ස්ථානයේදී ද සැකකරුවන් තිදෙනෙකු අත්අඩංගුවට ගෙන ඇති අතර ඔවුන් කොළඹ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 27 වැනිදා දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=19501", "Category": null, "Parent URL": null}