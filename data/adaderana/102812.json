{"Source": "Adaderana", "Timestamp": "January 22, 2019 11:19 am", "Headline": "පාකිස්ථානයේ බස් රථ අනතුරින් පුද්ගලයින් 26 ක් මරුට-14කට තුවාල", "News Content": "පාකිස්ථානයේ බලුචිස්තාන් පළාතේදී ධාවනය වෙමින් තිබූ බස් රථයක් ට්‍රක් රථයක ගැටීමෙන් අනතුරුව ගිනිගෙන තිබේ. අනතුරින් පුද්ගලයින් 26දෙනෙක් මියගොස් 14 දෙනෙකු තුවාල ලැබීය. පාකිස්ථානයේ කරච්චි නගරයේ සිට බලුචිස්තාන් පළාතේ පන්ජ්ගුර් නගරය බලා ධාවනය වෙමින් තිබූ බස් රථයක් ට්‍රක් රථයක ගැටීමෙන් අනතුරුව ගිනිගැනීමට ලක්ව තිබේ. අනතුර සිදුවන අවස්ථාවේ බස් රථය තුළ මගීන් 40දෙනෙකු පමණ සිට ඇති බව විදෙස් වාර්තා සඳහන් කළේය. සිද්ධියෙන් පුද්ගලයින් 26 දෙනෙකු පමණ මියගොස් ඇති අතර 14 දෙනෙකු තුවාල ලබා තිබේ. මියගිය බොහෝ දෙනෙකුගේ සිරුරු ගින්නෙන් පිළිස්සීම නිසා අනන්‍යතාව හඳුනාගැනීමට අපහසු තත්ත්වයේ පවතින බවයි රෝහල් බලධාරීන් පැවසුවේය. තුවාල ලැබූ අය අතරින් අසාධ්‍ය තත්ත්වයේ පසුවන කිහිප දෙනෙකු වෙනත් රෝහල් වෙත මාරුකර යවා ඇතැයිද සඳහන් වෙයි. ගින්නෙන් බස් රථය සහ ට්‍රක් රථය මුළුමණින්ම දැවී විනාශ වී තිබේ. අනතුර සම්බන්ධයෙන් වැඩිදුර පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=102812", "Category": null, "Parent URL": null}