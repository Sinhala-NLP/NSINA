{"Source": "Adaderana", "Timestamp": "October 3, 2018 09:42 am", "Headline": "විදුලි රැහැනේ පැටලී අවසන් වු ප්‍රේමය", "News Content": "කරන්දෙණිය, මඩකුඹුර ප්‍රදේශයේ වෙල්යායක සතුන් දඩයම් කිරීමට යොදා තිබු විදුලි රැහැනක පැටලී තරුණයෙකු මියගොස් ඇති බව කරන්දෙණිය පොලීසිය පවසයි. මෙලෙස මිය ගිය තරුණයාගේ මළ සිරුර ඊයේ(02) රත්‍රී 7ට පමණ ප්‍රදේශවාසීන් විසින් දැක කරන්දෙණිය පොලීසියට දැනුම් දී තිබේ. මිය ගිය තරුණයා ඊයේ අළුයම නිවසේ ජනේලයක් විවෘත කොට නිවසෙන් පිටව ගොස් ඇති අතර අදාළ පුද්ගලයා නිවසේ නොසිටීම හේතුවෙන් මාව්පියන් විසින් කරන්දෙණිය පොලීසියට පැමිණිල්ලක් කර තිබේ. පසුව ප්‍රදේශවාසීන් විසින් අදාළ පුද්ගලයා සොයා මෙහෙයුමක් දියත් කළ අතර ඔහුගේ මළ සිරුර පෙම්වතියගේ නිවසට ආසන්නයේ පිහිට වෙල්යායේ තිබී හමුව ඇති බව වාර්තා වෙයි. මෙලෙස මිය ගොස් ඇත්තේ රංජිත් සුරංග නැමති 22 හැවිරිදි කරන්දෙණිය කටුකන්න ප්‍රදේශයේ පදිංවි පුද්ගලයෙකි. මළ සිරුර පිළිබඳ මහේස්ත්‍රාත් පරීක්ෂණය ඇල්පිටිය මහේස්ත්‍රාත් ගයාන් මීගහගේ මහතා විසින් සිදු කළ ඇති අතර පශ්චාත් මරණ පරීක්ෂණය සඳහා සිරුර ඇල්පිටිය රෝහලේ තැම්පත් කරන ලෙස නියෝග කර තිබේ. සිද්ධිය සම්බන්ධයෙන් වැඩිදුර පරීක්ෂණ කරන්දෙණිය පොලීසිය විසින් සිදු කරයි. (ඡායාරූප-දීපාල් ද සිල්වා)", "URL": "https://sinhala.adaderana.lk/news.php?nid=97092", "Category": null, "Parent URL": null}