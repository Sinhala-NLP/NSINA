{"Source": "Adaderana", "Timestamp": "August 29, 2016 11:37 pm", "Headline": "අවසන් සටනේදී නිලධාරීන්ට සල්ලි ගෙවා රට පැන්න එල්.ටී.ටී.ඊ නායකයින් ගැනත් හොයනවා  ", "News Content": "යුද්ධයේ අවසන් සති කිහිපයේදී ඇතැම් එල්.ටී.ටී.ඊ නායකයින් සිය ආරක්ෂාව පතා ආරක්ෂක අමාත්‍යංශයේ නිලධාරීන්ට මුදල් ගෙවා විදේශගතව ඇතැයි විදේශ කටයුතු අමාත්‍ය මංගල සමරවීර මහතා අනාවරණය කරයි.2009 වසරේ යුද්ධයේ අවසන් කාලයේදී එවැනි දෑ සිදුව ඇති බවත්, එසේ විදේශ ගතවූවන්ද අතුරුදන් වූවන් ලෙස ලැයිස්තු ගත කර ඇති බවත්, ඒ අනූව ඔවුන් ගැනද සොයා බැලිය යුතු බවත්, ඊට අතුරුදන් වූවන්ගේ කාර්යාලය ස්ථාපිත කිරීමේ පනතින් ඉඩ ලැබෙන බවත්, අමාත්‍යවරයා පෙන්වාදෙයි.විදේශ අමාත්‍යවරයා මේ බව කියා සිටියේ අතුරුදන් වූවන්ගේ කාර්යාලය ස්ථාපිත කිරීමට අදාළව එහි වත්මන් තත්ත්වය සම්බන්ධයෙන් දෙස් විදෙස් මාධ්‍යවේදීන් දැනුවත් කිරීම සඳහා සිය අමාත්‍යංශයේදී අද පැවැති මාධ්‍ය හමුවේදීය.මෙම කාර්යාලය පිළිබඳ ඇතැමුන් ජනතාව අතරට වැරදි මත ගෙන යන බවත්, මෙමගින් යුද හමුදාව කිසිවිටෙකත් බිල්ලට නොදෙන බවත්, සිදුවන්නේ ඔවුන්ගේ ආරක්ෂාව ඉන් තහවුරු වීම බවත්, පැවසූ අමාත්‍යවරයා ජවිපෙ විසින් මේ සඳහා ගෙන ලද සංශෝධන ඇතුළත් කිරීමට බලාපොරොත්තු වන බවත්, එහිදී පැවසීය.අතුරුදන් වූවන් සම්බන්ධයෙන් සොයාබැලීමට ස්ථාපිත කළ කාර්යාලය තවත් මාස 3ක් ඇතුළත ස්ථාපිත කෙරෙන බවද, ඊට අධිකරණ බලයක් නොලැබෙන බවද , එහි නිර්දේශ ක්‍රියාත්මක කරනු ලබන්නේ ශ්‍රී ලංකාවේ පවත්නා නීතියට අනූව බවද ඔහු ප්‍රකාශ කළේය.එසේම අය වැයට පෙර සත්‍ය සෙවීමේ කොමිසම පිහිටුවීම සඳහා වන මූලික කෙටුම්පතක් මේවන විට සකස් කර අවසන් බවත්, එය බොහෝ දුරට ලබන ඔක්තෝබර් මාසයේදී පාර්ලිමේන්තුවට ඉදිරිපත් කරන බවත්, අමාත්‍යවරයා කියා සිටියේය.එය ඇතැම් විට අය වැයට පෙර ඉදිරිපත් කිරීමට නොහැකි වුවහොත් ලබන වසරේ ජනවාරී මාසයේදී පාර්ලිමේන්තුවට ඉදිරිපත් කිරීමට සැලසුම් කර ඇති බවද මංගල සමරවීර මහතා පැවසීය.තවද නව ආණ්ඩුක‍්‍රම ව්‍යවස්ථාවක් සඳහා වන මූලික කෙටුම්පතක් ලබන නොවැම්බර් මාසයේ පාර්ලිමේන්තුවට ඉදිරිපත් කිරීමට බලාපොරොත්තු වන බවත්, එය එම මාසයේ ඉදිරිපත් කෙරෙන 2017 අයවැය යෝජනාවලට පෙර බොහෝ දුරට ඉදිරිපත් කෙරෙනු ඇති බවත්, අමාත්‍යවරයා කීවේය.එසේම ජාත්‍යන්තර වශයෙන් පවා ශ්‍රී ලංකාව පසුගිය කාලයේදී කොන්වී තිබූ බවත්, පසුගිය කාලයේදී එක්සත් ජාතීන්ගේ මානව හිමිකම් සංවිධානය විසින් ගෙන එන ලද යෝජනා ඊට උදාහරණ බවත්, දැන් එවැනි බලපෑමක් ශ්‍රී ලංකාවට නැති බවත්, අමාත්‍යවරයා පෙන්වාදුන්නේය.යුද සමයේ වූ දෑ ගැන සොයා බැලීමට ශ්‍රී ලංකා රජයට හැකි බවත්, දෙමුහුම් අධිකරණ ක්‍රියාවලිය සම්පූර්ණයෙන් ප්‍රතික්ෂේප කරන බවත්, පැවසූ අමාත්‍යවරයා විදේශ විනිසුරුවන් ගෙන්වන්නේ නැති බවත්, දේශීය අධිකරණ යාන්ත්‍රණයක් තුළ පමණක් එම කටයුතු සිදුවන බවත්, එහිදී ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=63589", "Category": null, "Parent URL": null}