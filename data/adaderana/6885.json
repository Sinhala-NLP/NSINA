{"Source": "Adaderana", "Timestamp": "February 22, 2010 07:00 pm", "Headline": "රට ගිහින් එන්නන් ලියාපදිංචි කෙරෙයි", "News Content": "විදේශ රැකියා සඳහා ‍ගොස් නැවත පැමිණෙන පුද්ගලයින් ලියාපදිංචි කිරීමේ ව්‍යාපෘතියක් ක්‍රියාත්මක කිරීමට විදේශ සේවා නියුක්ති කාර්යාංශය තීරණය කර තිබේ. අදාළ ව්‍යාපෘතිය හෙට සිට ක්‍රියාත්මක කරන බව විදේශ සේවා නියුක්ති කාර්යාංශයේ සභාපති කිංස්ලි රණවක මහතා පවසයි. එම කාර්යාංශයේ ලියාපදිංචිව විදේශ රැකියා සඳහා ගොස් සිය සේවා ‍කාලය අවසන් වී නැවත පැමිණෙන පුද්ගලයින් පිළිබඳ සොයාබලා අදාළ ලියාපදිංචි කිරීම් සිදුකරන බව කිංස්ලි රණවක මහතා සඳහන් කරයි. විදේශ රැකියා කිරීමෙන් ලැබූ අත්දැකීම් හා සේවා පළපුරුද්දට මෙරටදී වටිනාකමක් ලබාදීම හා ඔවුන්ගේ ශ්‍රමය රටේ සංවර්ධන ව්‍යාපෘති සඳහා කඩිනමින් යොදා ගැනීම මෙම ව්‍යාපෘතියේ අරමුණ බව රණවක මහතා වැඩිදුරටත් කියා සිටියේය. ලියාපදිංචි කිරීමේ කටයුතු විදේශ සේවා නියුක්ති කාර්යාංශයේ ප්‍රධාන කාර්යාලයෙන් හැර කාර්යාංශයේ සියලුම පළාත් හා දිස්ත්‍රික් කාර්යාලවලදී සිදුකිරීමට නියමිතයි.", "URL": "https://sinhala.adaderana.lk/news.php?nid=6885", "Category": null, "Parent URL": null}