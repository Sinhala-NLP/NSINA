{"Source": "Adaderana", "Timestamp": "January 5, 2013 09:30 am", "Headline": "අල්මාරියේ රත්‍රං නෑ", "News Content": "නිවසකින් රුපියල් 2,53,000 ක් වටිනා රන් ආභරණ සොරා ගැනීමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව හලාවත පොලීසිය පවසයි. තම ස්වාමි පුරුෂයා විදේශ ගතව සිටින බවත්, තම අවුරුදු 03 ක් වන දරුවා සහ මව සමග නිවසේ වාසය කරන බවත් ඊයේ දිවා කාලයේ තමන් නිවසින් පිටතට ගොස් සිටින විට කිසියම් අයෙකු මෙම සොරකම සිදු කර ඇතැයි හලාවත කොරයාවත්ත පදිංචි මුතුපෝරුතොටගේ මේරියන් නදීශා පෙරේරා (27) යන අය පොලීසියට පැමිණිලි කර ඇතැයි අප වාර්තාකරු කියයි. නිවසේ පිටුපස දොර කඩා ඇතුළු වී ඇති අයෙක් නිදන කාමරයේ අල්මාරියේ තිබු රන් ආභරණ සොරා ගෙන ගොස් ඇති බව මුලික විමර්ශනවලදී හෙළිවී ඇති බව පොලීසිය කියයි. සොරකම සිදු කරන ලද්දේ කව්රුන් විසින්ද යන්න මෙතෙක් අනාවරණය වී නැතැයි ද අප වාර්තාකරු පවසයි. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=30505", "Category": null, "Parent URL": null}