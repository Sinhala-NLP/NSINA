{"Source": "Adaderana", "Timestamp": "September 9, 2012 04:23 pm", "Headline": "නැගෙනහිර පරාජය රනිල්ගේ පමණක් නෙවෙයි", "News Content": "නැගෙනහිර පළාත් සභා මැතිවරණයේදී එක්සත් ජාතික පක්ෂය ලැබු පරාජය රනිල් වික්‍රමසිංහ මහතා පමණක් ලැබු පරාජයක් නොවන බව උසස් අධ්‍යාපන අමාත්‍ය එස්.බී දිසානායක මහතා පවසයි. ඒ අනුව නැගෙනහිර මැතිවරණයේදී එක්සත් ජාතික පක්ෂය සිව්වන තැනට පත්වීම විපක්ෂ නායක රනිල් වික්‍රමසිංහ මහතා පමණක් නොව සජිත් ප්‍රේමදාස මහතා මෙන්ම කරු ජයසූරිය මහතා ලැබු පරාජයක් බව ඔහු පෙන්වාදෙයි. මෙම මැතිවරණයේදී පැහැදිළිවම දක්නට ලැබෙන්නේ එජාපයේත්, ජවිපෙත් ඡන්ද පදනම පහතට ඇද වැටීම යැයි එස්.බී දිසානායක මහතා පවසයි. උතුරු මැද මෙන්ම සබරගමු පළාත් සභාවල සන්ධානයේ ඡන්ද පදනම වැඩි වී ඇති බවත් සබරගමුව පළාත් සභාවෙන් ජවිපෙ අන්ත පරාජයකට ලක්ව ඇති බවත් ඔහු සඳහන් කරයි.", "URL": "https://sinhala.adaderana.lk/news.php?nid=27260", "Category": null, "Parent URL": null}