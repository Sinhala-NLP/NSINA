{"Source": "Adaderana", "Timestamp": "July 15, 2014 03:59 pm", "Headline": "  වගකීම් සහතික ගන්න මට තීරණය කරන්න බෑ", "News Content": "බොරතෙල් ප්‍රවාහනය කරන බෝයාවේ රබර් නල පුපුරා ගියද, එකී නල නිෂ්පාදිත සමාගම් මගින් වගකීම් සහතිකයක් ලබා නොගන්නේ ඒ පිළිබඳ තමන්ට තීරණය කළ නොහැකි නිසා බව ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා පවසයි. එම සමාගම් මගින් නල ගෙන්වීම සිදුකරනු ලබන්නේ ඛනිජ තෙල් සංස්ථාව බැවින් වගකීම් සහතිකයක් ලබාගැනීමට එම සංස්ථාව ක්‍රියා කළ යුතු බව අමාත්‍යවරයා කියා සිටියි. සපුගස්කන්ද තෙල් පිරිපහදුව දක්වා බොරතෙල් ප්‍රවාහනය කරන රබර් නලය ඉරිතැලීයාම මේවන විට පැරණි නලයක් යොදා තාවකාලිකය යථා තත්ත්වයට පත්කර ඇති බව පෙන්වීමට මාධ්‍යවේදීන් කැටුව ගිය නිරීක්ෂණ චාරිකාවට එක්වෙමින් අමාත්‍යවරයා මේ බව සඳහන් කළේය. මේවන විට තාවකාලික නලයක් යොදා යථා තත්ත්වයට පත් කළද ඒ සඳහා අලුත්ම රබර් නලයක් ඇණවුම් කර ඇති බවත්, එය ඉතා හදිසි බැවින් ටෙන්ඩර් පටිපාටියට පිටින් යමින් සිදුකළ බවත් ඔහු පෙන්වාදුන්නේය. එසේම මේවන විට මුතුරාජවෙල දක්වා තෙල් ප්‍රවාහනය කරන බෝයාවේ රබර් නලයද බිඳී ගොස් ඇතත් දින 4ක් ඇතුළත ඊට අලුත්ම රබර් නලයක් යොදා යථා තත්ත්වයට පත්කරන බව අනුර ප්‍රියදර්ශන යාපා මහතා අවධාරණය කළේය. මෙලෙස රබර් නල අක්‍රීයවීම හේතුවෙන් සිදුවූ පාඩුව ජනතාවට අත්දකින්නට ලැබෙනු ඇතිද යන්නෙන් මාධ්‍යවේදියෙකු ඇසූ ප්‍රශ්නයකට ප්‍රතිචාර දක්වමින් අමාත්‍යවරයා කියා සිටියේ එය එසේ නොවනු ඇති බවයි. මෙම පාඩු සහගත තත්ත්වයන් හේතුවෙන් කිසිවිටෙකත් ඉන්ධන මිල ඉහළයාමක් සිදුනොවන බවත්, මිල ඉහළයාමක් සිදුවන්නේ නම් ඒ ලෝක වෙළඳපොලේ තෙල් මිල ඉහළයාම නිසා පමණක් බවත් අමාත්‍යවරයා එහිදී සඳහන් කළේය.", "URL": "https://sinhala.adaderana.lk/news.php?nid=44685", "Category": null, "Parent URL": null}