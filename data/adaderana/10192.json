{"Source": "Adaderana", "Timestamp": "August 13, 2010 07:19 am", "Headline": "අත්අඩංගුවට පත් වූ මන්ත්‍රීවරුන් ඇතුළු 10 ක් රිමාන්ඩ්", "News Content": "අත්අඩංගුවට ගනු ලැබූ ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රීවරුන් වන විජිත හේරත්,අජිත් කුමාර මෙන්ම පළාත් සභා මන්ත්‍රී නලින් හේවගේ යන මහත්වරුන් ලබන 16 වන දින තෙක් රිමාන්ඩ් භාරයේ තැබීමට ගාල්ල මහේස්ත්‍රාත් නියෝග කර තිබේ. මෙම මන්ත්‍රීවරුන් සමග ක්‍රියාකාරීන් 10 දෙනෙකුද අත්අඩංගුවට පත්වූ අතර සියලුදෙනා ඊයේ රාත්‍රියේ ගාල්ල මහේස්ත්‍රාත් හමුවට ඉදිරිපත් කිරීමෙන් පසු අගෝස්තු 10 වන දින දක්වා රිමාන්ඩ් භාරයේ තබන ලෙස නියෝග කෙරී ඇත. ඊයේ ගාල්ල නගරයේ පැවැත්වුණු උද්ඝෝෂණයෙන් අනතුරුව පැමිණිල්ලක් කිරීම පිණිස ගාල්ල පොලීසියට ගිය අවස්ථාවේදී මෙම පිරිස අත්අඩංගුවට ගෙන ඇති බව ප්‍රජාතන්ත්‍රවාදී ජාතික සන්ධානයේ ආරංචි මාර්ග සඳහන් කරයි. ගාල්ල පොලීසියට පැමිණිල්ලක් ඉදිරිපත් කරන්නට ගිය පිරිසට කළුතර දිස්ත්‍රීක් පාර්ලිමේන්තු මන්ත්‍රී අර්ජුන රණතුංග මහතාද ඇතුළත්ව සිටි බවත් එසේ වුවත් ඔහුව අත්අඩංගුවට ගැනීමට ක්‍රියා නොකළ බවත් පක්ෂ ක්‍රියා කාරියෙක් කියා සිටියේය. එසේ වුවද ප්‍රජාතන්ත්‍රවාදී ජාතික සන්ධානයේ මන්ත්‍රීවරුන් තිදෙනෙකු ඇතුළු පිරිස අත්අඩංගුවට ගනු ලැබුවේ පොලිස් නිලධාරියෙකුට කළ පහරදීමක් සම්බන්ධයෙන් බව දකුණු පළාත් භාර නියෝජ්‍ය පොලිස්පති කිංස්ලි ඒකනායක මහතා පවසා තිබුණි.. ප්‍රජාතන්ත්‍රවාදී ජාතික සන්ධානය ගාල්ල නගරයේ සංවිධානය කළ උද්ඝෝෂණ පාගමනට පොලිසිය විසින් කඳුළු ගෑස් ප්‍රහාරයක් එල්ල කර තිබුණු බවත් එහිදී පොලිසියට ගල්මුල් ප්‍රහාර එල්ල කළ උද්ඝෝෂකයින් දෙදෙනෙකු පොලිසිය විසින් අත්අඩංගුවට ගත් බව ත් ඒකනායක මහතා සඳහන් කරන ලදී. අත්අඩංගුවට ගත් පුද්ගලයින් නිදහස් කරගැනීමට මෙම මන්ත්‍රීවරුන් පිරිස පොලිස් ස්ථානයට ගිය අවස්ථාවේ දී එහි සිටි පොලිස් නිලධාරියෙකු සමග බහින්බස් වීමක් ඇතිවී එම පොලිස් නිලධාරියාට මන්ත්‍රීවරුන් විසින්පහරදුන් බව හෙතෙම කියා සිටියේය. \"ප්‍රජාතන්ත්‍රවාදය වෙනුවෙන් ජනතා උද්ඝෝෂණය\" මැයෙන් ඊයේ දිනයේ උද්ඝෝෂණ ව්‍යාපාරය සංවිධානය කර තිබු අතර ඊට විජිත හේරත්, අර්ජුන රණතුංග, ලාල්කාන්ත, අනෝමා ‍ෆොන්සේකා යන මහත්ම මහත්මීන් ‍පවා සහභාගී වී සිටියහ.", "URL": "https://sinhala.adaderana.lk/news.php?nid=10192", "Category": null, "Parent URL": null}