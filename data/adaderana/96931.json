{"Source": "Adaderana", "Timestamp": "September 30, 2018 08:20 am", "Headline": "අධික වේගය ජාවාරම හෙළි කරයි", "News Content": "සැකයක් සහිත ලොරි රථයක් සම්බන්ධයෙන් අධානයෙන් සිටි කිලිනොච්චිය, මලයාලපුරම් ප්‍රදේශයේ තරුණයින් පිරිසක් අදාළ ලොරි රථය පසුපස හඹාගොස් යෑම හේතුවේන් ගංජා ජාවාරමක් අල්ලා ගැනීමට කිලිනොච්චිය පොලීසියට ඊයේ (29) රාත්‍රියේ හැකි විය. කිලිනොච්චිය,මලයාලපුරම් ප්‍රදේශයේ අධික වේගයෙන් ධාවනය වන කුඩා ලොරි රථයක් සම්බන්ධයෙන් අවධානය යොමුකළ තරුණයින් පිරිසක් එම ලොරි රථය පසුපස ලුහු බැඳ ඇත. එම අවස්ථාවේදි අදාල ලොරි රථය කිලිනොච්චිය,මලයාලපුරම් ප්‍රදේශයේ කුරික්කු වීදිය ඔස්සේ වැවක් වෙත ධාවනය කොට තිබේ. තරුණයින්ගේ හඹාඒම හමුවේ සැකකරුවන් ලොරි රථයේ තිබු පාර්සල කිහිපයක් එළියට විසිකොට ලොරි රථයද දමා පළාගොස් ඇති අතර,අනතුරුව තරුණයින් සිද්ධිය සම්බන්ධයෙන් පොලිසිය වෙත දන්වා ඇත. පොලිසිය පැමිණ පරීක්ෂා කිරීමේදී විසිකොට තිබු පාර්ලස වල කේරළ ගංජා කිලෝ ග්රැම් 6ක් පමණ තිබි ඇති අතර, ‍දමාගොස් තිබු ලොරි රථයද පොලිසිය අත්අඩංගුවට ගෙන තිබේ. පොලිසිය පැවසුවේ ප්‍රදේශයේ තරුණයින්ගේ අවධානය හේතුවෙන් අදාළ ජාවාරම අල්ලා ගැනීමට හැකි වු බවයි. පැනගිය සැකකරුවන් සොයා පරීක්ෂණ මෙහෙයවන අතර, අත්අඩංගුවට ගත් ගංජා හා ලොරි රථය කිලිනොච්චිය මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් කිලිනොච්චිය පොලිසිය වැඩිදුර පරීක්ෂණ මෙහෙයවයි. (ඡායා රූප-මාධව කුලසූරිය)", "URL": "https://sinhala.adaderana.lk/news.php?nid=96931", "Category": null, "Parent URL": null}