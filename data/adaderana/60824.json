{"Source": "Adaderana", "Timestamp": "June 6, 2016 09:05 am", "Headline": "UPDATE:ගින්න පාලනය වෙයි-නිවාස රැසකට හානි-මාර්ග තවමත් වැසෙයි-විසිරී ගිය කොටස් අල්ලන්න එපා!", "News Content": "අවිස්සාවේල්ල - කොස්ගම සාලාව යුධ හමුදා කඳවුරේ ඇති වූ ගින්න මේ වන විට පාලනය කර ඇති බව යුධ හමුදාව පවසයි.ඊයේ(05) පස්වරු 05.30ට පමණ සාලාව යුධ හමුදා කඳවුරේ අවි ගබඩාවේ ගින්නක් හටගත් අතර එය පැය 03කට අධික කාලයක් පැවතියේය.කඳවුර තුළින් විශාල පිපිරීම් හඩවල් ඇසුණු බව ප්‍රදේශයේ ජනතාව අද දෙරණ සමග සඳහන් කළේය.මේ සමගම අවි ආයුධවල කොටස් හමුදා කඳවුරෙන් පිටත ප්‍රදේශවලට පතිත වූ බව සඳහන්ය.ඇතැම් කොටස් නිවාසවලට වැටීම හේතුවෙන් එම නිවාසවලට ද හානි සිදු වී ඇති බව අද දෙරණ වාර්තාකරුවන් සඳහන් කරයි.මේ හේතුවෙන් සාලාව යුධ හමුදා කඳවුර අවට ප්‍රදේශයේ ජනතාව ඉවත් කිරීමට ද පොලීසිය පියවර ගනු ලැබීය.කෙසේ වෙතත් අවි ආයුධ කොටස් පුපුරායාම හේතුවෙන් සහ ගින්න වර්ධනය වීම හේතුවෙන් අවිස්සාවේල්ල කොළඹ මාර්ගයේ රථ වාහන ධාවනය තාවකාලිකව නවතා දැමුණු අතර එය මේ වන විටත් ක්‍රියාත්මක වෙයි.ඒ අනුව අවිස්සාවේල්ල දෙස සිට පැමිණෙන රථ වාහන කොස්ගම දක්වාත් කොළඹ සිට පැමිණෙන රථ වාහන හංවැල්ල නගරය දක්වා පමණක් සීමා කිරීමට ආරක්ෂ අංශ පියවර ගනු ලැබීය.මෙම තත්ත්වය හේතුවෙන් අවට ප්‍රදේශවලින් ඉවත් කෙරුණු ජනතාව මේ වන විටත් ප්‍රදේශයේ රෝහල් සහ වෙනත් ස්ථානවල රැදී සිටින බව අද දෙරණ වාර්තාකරුවන් සඳහන් කළේය.අදාළ ගින්න හේතුවෙන් එක් යුධ හමුදා සෙබලෙකු ජීවිතක්ෂයට පත්ව ඇති අතර තුවාල ලැබූ තවත් සෙබලෙකු ප්‍රතිකාර සඳහා හෝමාගම රෝහලට ඇතුළත් කර ඇති බව වාර්තා වෙයි.කෙසේ වෙතත් තුවාලකරුගේ තත්ත්වය බරපතළ නොවන බව රෝහල් ආරංචි මාර්ග සඳහන් කරයි.මේ අතර මේ දක්වාත් සාලාව හමුදා කඳවුරේ සේවයේ නිරතව සිටි සෙබලුන්ගේ සංඛ්‍යාව පිළිබඳ තොරතුරු අනාවරණය වී නොමැත.හමුදා කඳවුර තුළින් තවමත් පිපිරීම් ශබ්ද ඇසෙන බැවින් ඊට ළඟාවීම අපහසු බව වාර්තා වෙයි.කෙසේ වෙතත් ඊයේ රාත්‍රියේම හමුදා සෙබලුන් කණ්ඩායමක් හමුදා කඳවුර තුළට ඇතුල් වුවද එහි කිසිදු පරීක්ෂණ කටයුත්තක් සිදු කිරීමට හැකියාව නොපවතින බව යුධ හමුදාව සඳහන් කළේය. ගින්න මැඩ පැවැත්වීම සඳහා නාවික හමුදාව මෙන්ම ගුවන් හමුදාවේද සහය හිමි වුණි.ගුවන් හමුදා මාධ්‍ය ප්‍රකාශක කපිතාන් චන්දිම අල්විස් මහතා සඳහන් කළේ ගුවන් හමුදාවේ බී 200 ගුවන් යානයක් සමග සෙබලුන් කණ්ඩායක් කොස්ගම සාලාව ප්‍රදේශයේ නිරීක්ෂණ කටයුතුවලට යොමු කළ බවයි.එමෙන්ම ගින්න පාලනය කිරීම සඳහා නාවික හමුදා ගිනි නිවීමේ රථ තුනක් ද එම ස්ථානයට යොමු කළ බව නාවික හමුදා මාධ්‍ය ප්‍රකාශක අක්‍රමි අලවි මහතා අද දෙරණ සමග සඳහන් කළේය.මේ අතර හමුදා කඳවුරේ ඇති වූ පිපිරීම හේතුවෙන් කඳවුර අවට ප්‍රදේශයේ විසිරි ඇති කොටස් ඇල්ලීමෙන් වළකින ලෙසත් එම කොටස් පිළිබඳව ඉතා ඉක්මනින් යුධ හමුදාව වෙත දැනුම් දෙන ලෙසත් හමුදා මූලස්ථානය ජනතාවගෙන් ඉල්ලීමක් කරයි.මේ පිළිබඳව 011 3 81 86 09 හෝ 011 2 43 42 51 යන දුරකතන අංක වලට දැනුම් දෙන ලෙස යුධ හමුදා මුලස්ථානය සඳහන් කළේය.මේ අතර මෙම සිද්ධියෙන් ඇති විය හැකි හානිය අවම කර ගැනීම සඳහා පියවර රැසක් ගනිමින් සිටින බව අග්‍රාමාත්‍ය රනිල් වික්‍රමසිංහ මහතා පවසයි.මෙම සිද්ධියෙන් ඇති වූ හානිය අවම කර ගැනිම සදහා අදාළ ප්‍රදේශයේ ජනතාවගේ සහයෝගය ආරක්ෂ අංශ වෙත ලබා දෙන ලෙස අග්‍රාමාත්‍යවරයා ඉල්ලීමක් කර ඇත.මේ වන විටත් කදවුරේ සිට කිලෝමීටර් 03ක දුරින් පිහිටි ජනතාව එම ප්‍රදේශවලින් ඉවත් කර ඇති බවද අග්‍රාමාත්‍යවරයා වැඩිදුරටත් සඳහන් කළේය.මේ අතර සිද්ධිය පිළිබඳ නිරීක්ෂණය කිරීම සඳහා නීතිය හා සාමය පිළිබඳ අමාත්‍ය සාගල රත්තානයක මහතා ද අදාළ ප්‍රදේශය වෙත ගොස් තිබේ.එහිදී ඔහු පවසා ඇත්තේ අදාළ සිද්ධිය පිළිබඳ පරීක්ෂණ කටයුතු අපරාධ පරීක්ෂණ දෙපාර්තමේන්තුව වෙත භාර දෙන ලෙසයි.මේ අතර සාලාව යුධ හමුදා කඳවුරේ ඇති වූ ගින්න හේතුවෙන් අද දිනයේදී අවිස්සාවේල්ල මැතිවරණ බල ප්‍රදේශයේ පාසල් සහ රාජ්‍ය ආයතන වසා තැබෙන බව රජය පවසයි.ජනාධිපති මෛත්‍රිපාල සිරිසේන මහතාගේ උපදෙස් මත අදාළ තීරණය ගත් බව ජනාධිපති මාධ්‍ය අංශය සඳහන් කළේය.එමෙන්ම සාලාව යුධ හමුදා කඳවුරේ ඇති වූ ගින්නෙන් පිටවූ දුම ආග්‍රහණය කිරීමෙන් වළකින ලෙස සෞඛ්‍ය අංශ ඉල්ලීමක් කරයි.හැකි සෑම අවස්ථාවකදීම තෙත රෙදි කඩකින් මුහුණ ආවරණය කර ගන්නා ලෙස සෞඛ්‍ය අංශ දැනුම් දී ඇත.මේ අතර ගින්නෙන් තුවාල ලබා හෝ අනතුරට පත්ව පැමිණෙන රෝගීන් වෙනුවෙන් ප්‍රතිකාර කිරීම සඳහා අවට සියළු රෝහල් සුදානම් කර පවතින බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා පවසයි.ඒ අනුව අවිස්සාවේල්ල මූලික රෝහලට අතිරේක ගිලන් රථ 18ක් යොදාවා ඇති අතර කරවනැල්ල මූලික රෝහල, කොළඹ ජාතික රෝහල, දකුණු කොළඹ ශික්ෂණ රෝහල සහ අවට පිහිටි සියලු රෝහල් හදිසි තත්ත්වය වෙනුවෙන් සූදානම් කොට පවතින බව සෞඛ්‍ය සේවා අධ්‍යක්ෂ ජනරාල්වරයා සඳහන් කළේය.අතරේක වෛද්‍ය කණ්ඩායම් සහ සෞඛ්‍ය කාර්යය මණ්ඩල රත්නපුර මහ රෝහලෙන් සහ අවට රෝහල්වලින් යොමු කර ඇති බව පවසන සෞඛ්‍ය සේවා අධ්‍යක්ෂ ජනරාල්වරයා තුවාල කරුවන් ශෛල්‍ය කර්ම සඳහා භාජනය කිරීම සඳහා අවශ්‍ය පියවර ගෙන ඇති බව ද සඳහන් කළේය.එමෙන්ම මේ වන විට අවිස්සාවේල්ල - කොළඹ ප්‍රධාන මාර්ගය තාවකාලිකව වසා දමා ඇති බැවින් ඒ සඳහා විකල්ප මාර්ග භාවිතා කරන ලෙස පොලීසිය ජනතාවගෙන් ඉල්ලීමක් කරයි.කොස්ගම සාලාව යුධ හමුදා කඳවුරේ අවි ගබඩාවේ සිදු වූ පිපිරිමක් හේතුවෙන් ඊයේ පස්වරුවේ සිට එම මාර්ගයේ ගමනා ගමන කටයුතු තාවකාලිකව නතර කිරීමට පොලිසිය පියවර ගෙන තිබුණි.ඒ අනුව කොළඹ සිටි අවිස්සාවේල්ල දක්වා ගමන් ගන්නා සියළු රථ වාහන හංවැල්ල හරහා පූගොඩ නගරයට ගොස් කනන්පැල්ල හරහා අවිස්සාවේල්ල දක්වා ධාවනය කරන ලෙස පොලීසිය දැනුම් දෙයි.අවිස්සාවේල්ල සිට කොළඹ දක්වා ධාවන කරනු ලබන සියළු වාහන තල්දූව, ඌරාපොල හරහා හංවැල්ලට ගොස් කොළඹ දක්වා ධාවනය කළ හැකි බව පොලිසිය සඳහන් කළේය.", "URL": "https://sinhala.adaderana.lk/news.php?nid=60824", "Category": null, "Parent URL": null}