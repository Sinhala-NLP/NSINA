{"Source": "Adaderana", "Timestamp": "April 13, 2012 12:22 pm", "Headline": "දිමුතු හා කුමාර් පැහැර ගත්තේ එකම තැනකින්ද?පරීක්ෂණ නොමග යැවීමේ උත්සාහයක්ද?", "News Content": "පෙරටුගාමී සමාජවාදී පක්ෂයේ ඉහළ පෙළ ක්‍රියාකාරීන් දෙදෙනකු වන කුමාර් ගුණරත්නම් හා දිමුතු ආටිගල යන දෙදෙනා පැහැරගැනීමට ලක්ව ඇත්තේ එකම ස්ථානයකදී විය හැකි බවට මේවන විට රජයේ ආරක්ෂක අංශවල අවධානයට ලක්ව තිබේ. පැහැරගැනීමට ලක්වූ බව කියන දිමුතු ආටිගල මෙනවිය පොලීසියට ලබාදුන් කට උත්තරය හා ප්‍රකාශිත තොරතුරුවල පවත්නා පරස්පර විරෝධීභාවයන් නිසා මෙම සැකය ඇතිවී ඇතැයි ආරක්ෂක අංශ ආරංචි මාර්ග සඳහන් කරයි. දිමුතු ආටිගල මෙනවිය පසුගිය අප්‍රේල් මස 06 වන දින රාත්‍රීයේ ගොඩගම ප්‍රදේශයේ පිහිටි සිය නිවසට යමින් සිටියදී අතරමගදී පැහැරගැනීමට ලක්වූ බවත්,පසුදින(07)අලුයම කිරිබත්ගොඩ,ගැමුණු මාවත පිහිටි නිවසේදී කුමාර් ගුණරත්නම් පැහැරගැනීමට ලක්වූ බවත් වාර්තා විය. කෙසේ නමුත් පොලීසියට ලබාදුන් කට උත්තර මෙන්ම ලැබී ඇති තොරතුරු අනුවත්,ඉන් පසුව සිදුවූ ක්‍රියාදාමයත් සැලකිල්ලට ගැනීමේදී දෙදෙනාම එකම ස්ථානයකින් පැහැරගැනීමට වැඩි ඉඩකඩක් ඇති බව පෙනීයන වග ආරක්ෂක අංශ ආරංචි මාර්ගවල අදහසයි. එසේ වුවද පැහැරගනු ලැබුවේ එකම ස්ථානයකින් බවට තොරතුරු අනාවරණය වී ඇත්නම් පැහැරගනු ලැබුවේ කවුරුන් විසින්ද යන්න තොරතුරු අනාවරණය නොවූයේ මන්ද යන්න ද ඇතැම් පිරිස්වල අවාධානයට ලක්ව ඇත. ඉකුත් 07 වන දින කිරිබත්ගොඩදී සිදුවූ පැහැරගැනීමේ සිදුවීමට අදාළව ගැමුණු මාවතේ පදිංචි අසල්වැසියකු විසින් පොලීසිය‍ට දෙනු ලැබූ කටඋත්තරයේ අදාළ නිවසට විටෙක ස්ත්‍රීයක් යන එන බවද,වේලාව අවේලාව නොතකා ඇතැමුන් යන එන බවද පවසා තිබේ. තමා විසින් නිවස හිමි \"උපුල්\"නමැති අයට ඒ සම්බන්ධයෙන් දැන්වූ බවත්, ඒ අය තමාගේ මිතුරන් බවට එහිදී හෙතෙම කියා සිටි වගත් අසල්වැසි කාන්තාව පොලීසියට වැඩිදුරටත් පවසා ඇතැයි සඳහන් වේ. කෙසේ නමුත් පැහැරගැනීමට ලක් වූ දිමුතු ආටිගල මෙනවිය පැහැර ගත් පිරිස් විසින් තලපත්පිටිය ප්‍රදේශයේදී මුදාහැරීමෙන් පසු මාදිවෙල පිහිටි පක්ෂ කාර්යාලයට ඇය පැමිණෙන විටත් ඇයගේ අතුරුදහන්වීම සම්බන්ධයෙන් මාධ්‍ය දැනුවත් කිරීම සඳහා පක්ෂ ක්‍රියාකාරීන් විසින් මාධ්‍ය හමුවක් කැඳවා තිබූ බව පක්ෂ ආරංචි මාර්ග පවසයි. පසුව ඇයටද මාධ්‍යයට අදහස් දක්වන ලෙස කරනු ලැබූ ඉල්ලීම ප්‍රතික්ෂේප කරමින් තමා මහත් සේ කම්පනයට හා වෙහෙසට පත්ව ඇති බැවින් තමාට විවේක ගන්නට අවස්ථාව සලසා දෙන ලෙස ඇය පක්ෂයේ හිතවතුන්ගෙන් ඉල්ලා තිබේ. එම ඉල්ලීමට ඉඩකඩ ලබාදී ටික වේලාවක් විවේක ගැනීමෙන් පසු ඇය මාධ්‍ය හමුවේ අදහස් දක්වන්නට කැමැත්ත පළ කර ඇති අතර ඒ අනුව ඊට ඉඩ ප්‍රස්ථාව සලසා දී ඇත. එහිදී ඇය තමා පැහැරගත් අන්දම,මුහුණදෙන්නට සිදුවූ අත්දැකීම් මොනවාද යන්න සවිස්තරව ප්‍රකාශ කළ බවත්,මාධ්‍ය හමුව පැවැත්වෙන අතරතුරදී එම ස්ථානයට පැමිණි මිරිහාන පොලීසියේ ජ්‍යෙෂ්ඨ පොලිස් පරීක්ෂකවරයකු මාධ්‍ය හමුව පැවැත්වීමෙන් අනතුරුව පොලීසියට කට උත්තරයක් ලබාදීමට කටයුතු කරන ලෙස ඉල්ලූ බවත් සඳහන් වේ. එහෙත් දැඩි වෙහෙස හා කම්පනය නිසාත් පසුව කට උත්තරයක් ලබාදෙන බවට පොලිස් නිලධාරියාට දැනුම්දුන් පසුව ඔහු සිය දුරකථන අංකය ලබාදි කට උත්තරයක් ලබාදිය හැකි වේලාව දන්වන ලෙස පවසා පිටත්ව ගිය බවත් පක්ෂ කාර්යාලය කියා සිටියි. ඉක්බිතිව පක්ෂයට හිතවත් නීතිඥ පිරිස් සමග සාකච්ඡා කිරීමෙන් අනතුරුව දිමුතු ආටිගල මෙනවියගේ ආරක්ෂාව හා ඇය මුහුණ දී සිටි තත්ත්වය සැලකිල්ලට ගෙන පවත්නා නීතිමය ඉඩ ප්‍රස්ථාවට අනුව සවිස්තරාත්මක ප්‍රකාශයක් මිරිහාන පොලීසියට හා පොලිස්පතිවරයාට යොමුකිරීමට පියවර ගෙන තිබේ. එසේ යොමු කිරීමෙන් පසුව සවස 5.30 ට පමණ කොළඹ අපරාධ කොට්ඨාසයේ ජ්‍යෙෂ්ඨ නිලධාරියකු පැමිණ දිමුතු මෙනවියගෙන් යළි ප්‍රකාශයක් සටහන් කර ගැනීමට අවශ්‍ය බව දන්වා ඇති අතර ඇයගේ අතුරුදහන්වීම සැලවීමෙන් පසු ඒවන විට ලංකාවට පැමිණි ඥාතීන් හමුවීමට පවා නොගොස් පැය එක හමාරක කාලයක් එකී ප්‍රකාශය සටහන් කර ගැනීම‍ට පොලීසිය කටයුතු කළ බවත් පක්ෂ කාර්යාලය පෙන්වාදෙයි. කෙසේ වෙතත් දිමුතු හා කුමාර් පැහැරගත් බවට ආණ්ඩුවට එල්ලවන චෝදනා තරයේ ප්‍රතික්ෂේප කරන බව වැඩබලන ජනමාධ්‍ය අමාත්‍ය,ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පසු දින ප්‍රවෘත්ති සාකච්ඡාවක් කැඳවමින් කියා සිටියේය. පැහැරගනු ලැබූ බව කියූ නොයෙල් මුදලි‍ගේ හෙවත් කුමාර් යන අය දෙමටගොඩ පොලීසියට පැමිණ බාර වූ බවත්,ඕස්ට්‍රේලියානු මහ කොමසාරිස් කාර්යාලයේ මැදිහත්වීම මත කල්ඉකුත් වූ ගුවන් ගමන් බලපත්‍රයකින් පැමිණීම නිසා ඔහු ඕස්ට්‍රේලියාවට පිටමං කළ බවත් අමාත්‍යවරයා එහිදී කියා සිටියේය. එහෙත් ඕස්ට්‍රේලියාවේ සිය නිවසේ සිට අන්තර්ජාලය ඔස්සේ මෙරට මාධ්‍ය ඇමතූ කුමාර් ගුණරත්නම් කියා සිටියේ තමාට ලිංගික වධ බන්ධනවලට පවා මුහුණ දෙන්නට සිදුවූ බවත්,තමා පැහැරගනු ලැබුවේ රජයේ ආරක්ෂක අංශ මගින් බවත්ය. එසේම පැහැර ගත් පිරිස් දෙමටගොඩ පොලීසිය අසළින් තමා බස්සවා පොලීසියට යන ලෙස නියෝග කළ බැවින් තමා පොලීසියට ගිය බවත්,තමා අපරාධකරුවකු හෝ නීතියට පිටින් ක්‍රියා කළ පුද්ගලයකු නම් කළ යුතුව තිබුණේ ඕස්ට්‍රේලියාවට පිටත් කරවීම නොව තමාට එරෙහිව නීතිමය ක්‍රියාමාර්ග ගැනීම බවත් හෙතෙම එහිදී පෙන්වා දුන්නේය. ආසියානු මානව හිමිකම් කොමිසම ඊයේ දිනයේ නිවේදනයක් නිකුත් කරමින් කියා සිටියේ කුමාර් ගුණරත්නම් හා දිමුතු ආටිගල යන දෙදෙනා පැහැරගැනීම හුදකලා සිදුවීමක් නොව දීර්ඝ කාලයක් තිස්සේ ශ්‍රී ලංකාවේ සිදුවූ පැහැරගැනීම් හා අතුරුදහන් කිරීමේ ක්‍රියාවලියේ ප්‍රතිඵලයක් බවයි. කෙසේ නමුත් මෙම පැහැරගැනීමට අදාළව පරීක්ෂණ සිදුවෙමින් පවත්නා ආකාරය සම්බන්ධයෙන් තමන් තුළ පැහැදීමක් නොමැති බව පෙරටුගාමී සමාජවාදී පක්ෂයේ ක්‍රියාකාරීන්ගේ අදහසයි. මේවන විට මෙම පරීක්ෂණයන් නොමග යවා කුමාර් හා දිමුතු යන දෙදෙනා සම්බන්ධයෙන් සදාචාර විරෝධී මතයක් නිර්මාණය කිරීමටත්,එමගින් පැහැරගැනීම සම්බන්ධයෙන් ආණ්ඩුවට එල්ලවන විරෝධය සමහන් කර ගැනීමටත් උත්සාහයක් ගනිමින් සිටින බවට ඔවුහු චෝදනා කරති.", "URL": "https://sinhala.adaderana.lk/news.php?nid=23484", "Category": null, "Parent URL": null}