{"Source": "Adaderana", "Timestamp": "January 21, 2014 07:19 am", "Headline": "ශ්‍රී ලංකාවේ මානව හිමිකම් බිඳ වැටීමක් මිස වර්ධනයක් නෑ", "News Content": "ශ්‍රී ලංකාවේ මානව හිමිකම් තත්ත්වයේ වර්ධනයක් පසුගිය මාස තුන තුළ දක්නට නොලැබෙන බව බ්‍රිතාන්‍යය පවසයි. ශ්‍රී ලංකාව සම්බන්ධයෙන් ජාත්‍යන්තරයේ වැඩි අවධානයක් යොමුවු පොදුරාජ්‍ය මණ්ඩලයීය රාජ්‍ය නායක සමුළුව පැවති පසුගිය නොවැම්බර් මාසය තුළ ද මානව හිමිකම් උල්ලංඝණය වීමේ සිදුවීම් රැසක් වාර්තා වී ඇති බව ඔවුන් පෙන්වා දෙයි. බ්‍රිතාන්‍ය විදේශ සහ පොදුරාජ්‍ය මණ්ඩලයීය කාර්යාලය විසින් මානව හිමිකම් පිළිබඳ නවතම වාර්තාව නිකුත් කරමින් මේ බව පවසා තිබේ. මාස තුනකට වරක් අදාළ කාර්යාලය විසින් ඒ ඒ රටවල මානව හිමිකම් පිළිබඳ වාර්තාවක් නිකුත් කරන අතර පසුගිය වසරේ ඔක්තෝබර් මාසයේ සිට දෙසැම්බර් දක්වා වු වාර්තාව ඊයේ දිනයේ නිකුත් කරනු ලැබ ඇත. එහිදි ශ්‍රී ලංකාව ඇතුළු රටවල් 27ක මානව හිමිකම් උල්ලංඝණය වීම් සම්බන්ධයෙන් අවධානය යොමුකර ඇති අතර විශේෂයෙන් පසුගිය නොවැම්බර් මාසයේ දී මෙරට තුළ මානව හිමිකම් උල්ලංඝණය වීමේ සිදුවීම් කිහිපයක් පිළිබඳව අදාළ වාර්තාවේ සඳහන්ය. උතුරේ සිට කොළඹ පැවති උත්සවයක් සඳහා පැමිණෙමින් සිටි ජනතාවට ආරක්ෂක අංශවලින් බාධා එල්ල කිරීම, විපක්ෂ නායක රනිල් වික්‍රමසිංහ මහතාගේ මෝටර් රථයට ප්‍රහාරයක් එල්ල කිරීම සහ කොළඹ නගරයේ උද්ඝෝෂණ පැවැත්වීම වළක්වාලමින් ලබාගත් අධිකරණ තීන්දු මානව හිමිකම් උල්ලංඝණය වීමේ සිදුවීම් ලෙස ඔවුන් පෙන්වා දී ඇත. පොදුරාජ්‍ය මණ්ඩලයීය රාජ්‍ය නායක සමුළුවට පැමිණි බ්‍රිතාන්‍ය චැනල් ෆෝ නාලිකාවේ මාධ්‍යවේදීන්ට එරෙහිව උද්ඝෝෂණ පැවැත්වීමට ජනතාව පෙළඹවීම සහ ඔවුන්ට උතුරේ සංචාරය කිරීමට අවස්ථාව නොදීම පිළිබඳව ද අදාළ වාර්තාවෙන් දක්වා තිබේ.", "URL": "https://sinhala.adaderana.lk/news.php?nid=40508", "Category": null, "Parent URL": null}