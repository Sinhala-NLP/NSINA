{"Source": "Adaderana", "Timestamp": "November 23, 2018 10:45 am", "Headline": "ගඩොල් කර්මාන්තකරුවන් අර්බුදයක", "News Content": "තම කර්මාන්තයට මැටි සපයා ගැනීමට නොහැකි වීමෙන් ආණමඩුව මහකුඹුක්කඩවල වේලාසිය ගඩොල් කර්මාන්තකරුවන් බරපතල අසීරුතාවයකට ලක්ව ඇති බව ඔවුන් පැවසීය. මහකුඹුක්කඩවල ප්‍රාදේශීය ලේකම් බල ප්‍රදේශයට අයත් කිවුල ග්‍රාම නිළධාරි වසමේ පදිංචිව සිටින පවුල් 460කට ආසන්න සංඛ්‍යාවෙන් පවුල් 300කට අයත් පිරිස් තම ජීවිකාව ලෙස දශක ගණනාවක සිට මෝඩ ගඩොල් කපා පුළුස්සා අළෙවි කිරීමේ කර්මාන්තයේ නිරතව සිටියද මේ වන විට මොවුන්ට මැටි සපයා ගැනීමට නොහැකි වීම නිසා බරපතල ගැටළු රැසකට මුහුණ දීමට සිදුව ඇති බව මොවුන් පවසා තිබේ. දශක ගණනාවක සිට ගඩොල් කර්මාන්තයේ නිරතව තම දරු පවුල් රැක ගන්නා වේලාසිය ගඩොල් කර්මාන්තකරුවන් තම කර්මාන්තයට මැටි ලබා ගැනීමට නොහැකිවීමෙන් මොවුන් අසරණව ඇති බවත් අද දෙරණ වාර්ථාකරු පැවසීය. අතීතයේ තම ඉඩම් වලින් කර්මාන්තයට අවශ්‍ය මැටි සපයා ගත්තද මේ වන විට මැටි ප්‍රමාණවත් ලෙස සපයා ගැනීමට නොහැකිවීම හේතුවෙන් වෙනත් ප්‍රදේශ වලින් මැටි රැගෙන ඒමට සිදුව ඇතත් එහිදී තමන්ට නියමිත බලපත්‍ර නොලැබීම නිසා කර්මාන්තය කරගෙන යාමට නොහැකි වී ඇති බව මොවුන් පවසා තිබේ.", "URL": "https://sinhala.adaderana.lk/news.php?nid=99647", "Category": null, "Parent URL": null}