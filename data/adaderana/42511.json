{"Source": "Adaderana", "Timestamp": "April 13, 2014 12:54 pm", "Headline": "විනයාගම් සහ නෙදියවන් අල්ලන්න සහය ඕනෑ", "News Content": "නැවත එල්.ටි.ටි.ඊ. සංවිධානය පණ ගැන්වීම සඳහා ආධාර අනුබල ලබාදෙන පුද්ගලයින් සම්බන්ධයෙන් සිදුකරන පරීක්ෂණ කටයුතු පුළුල් කර ඇති බව පොලීසිය පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ ජාත්‍යන්තරයේ සිට එවැනි ක්‍රියාකාරකම්වල නිරත වන පුද්ගලයින් කිහිපදෙනෙකු පිළිබඳව මේ වන විට තොරතුරු ලැබී ඇති බවයි. විනයාගම් සහ නෙදියවන් නමැති එම සාමාජිකයින් අත්අඩංගුවට ගැනීම සඳහා ජාත්‍යන්තර පොලීසියේ සහය ඉල්ලා ඇති බවද අජිත් රෝහණ මහතා සඳහන් කළේය. ඉකුත්දා මරණයට පත්වූ ගෝපී ඇතුළු එල්.ටී.ටී.ඊ. සැකකරුවන් තිදෙනාට ශ්‍රී ලංකාව තුළ යළි එල්.ටී.ටී.ඊ සංවිධානය ගොඩනැඟීම සඳහා අවශ්‍ය මූල්‍යාධාර යුරෝපයේ සිට සපයා ඇත්තේ මොවුන් බව ආරක්ෂක අංශ විසින් අනාවරණය කරගෙන තිබේ.", "URL": "https://sinhala.adaderana.lk/news.php?nid=42511", "Category": null, "Parent URL": null}