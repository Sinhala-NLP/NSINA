{"Source": "Adaderana", "Timestamp": "November 9, 2011 11:23 am", "Headline": "කොළඹ මහ නගරසභාව පෙන්වා මනෝ ගනේෂන් පාර්ලිමේන්තුවට රිංගයි..?", "News Content": "ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා ඉදිරි දින කිහිපය තුළ පාර්ලිමේන්තු මන්ත්‍රීවරයකු ලෙස අසුන්ගනු ඇතැයි දේශපාලන ආරංචි මාර්ග සඳහන් කරයි. එ.ජා.ප ජාතික ලැයිස්තුවෙන් තේරීපත්වූ මන්ත්‍රී ඩී.එම් ස්වාමිනාදන් මහතා ඉල්ලා අස්වනු ඇති බවත්,එකී පුරප්පාඩුවට ජාතික ලැයිස්තු මන්ත්‍රීවරයකු ලෙස මනෝ ගනේෂන් මහතා එ.ජා.පය විසින් නම් කරනු ඇති බවත් කියැවෙයි. පසුගිය මහ මැතිවරණයේදීද එක්සත් ජාතික පක්ෂයේ ජාතික ලැයිස්තුවෙන් මනෝ ගනේෂන් මහතා පාර්ලිමේන්තු නියෝජනය කළ යුතු බවට පක්ෂ දෙක අතර යම් එකඟතාවක් තිබුණද මහ මැතිවරණයෙන් පසු එකී එකඟතාවය ඛණ්ඩනය විය. කෙසේ වෙතත් මේවන විට කොළඹ මහ නගර සභාවේ බලය එක්සත් ජාතික පක්ෂයට හිමිවුවද විපක්ෂයේ මන්ත්‍රීධූර අතර යම් එකඟතාවක් ඇති වුවහොත් එකී බලය පවත්වාගෙන යාමේ අභියෝගයකට මුහුණ දී මට එ.ජාපයට සිදුවනු ඇත. ප්‍රජාතන්ත්‍රවාදී එක්සත් සන්ධානයට හිමිවූ මන්ත්‍රීධූර දෙක දැනටමත් රජය හා එක්වී ඇති බවද මෙහිලා සිහිපත් කළ යුතුය. ඒ අනුව කොළඹ මහ නගර සභාවේ එ.ජා.ප පාලනය පවත්වාගෙන යාමට මනෝ ගනේෂන් මහතාගේ පක්ෂයට හිමිව ඇති මන්ත්‍රීධූර 6 තීරණාත්මක බැවින් කොළඹ මහ නගර සභාවේ පාලනයට සහයදීමත් ඊට හිලව්ලෙස මනෝ ගනේෂන් මහතාට ජාතික ලැයිස්තුවෙන් පාර්ලිමේන්තුවට මන්ත්‍රීධූරයක් හිමිකරදීමටත් දෙපාර්ශවය එකඟ වී තිබේ. කොළඹ මහ නගර සභාවේ මංගල සැසිවාරය ඊයේ දිනයේ පැවැත්වුණු අතර එහිදී මනෝ ගනේෂන් මහතාගේ නායකත්වයෙන් යුතු ප්‍රජාතන්ත්‍රවාදී ජනතා පෙරමුණෙන් මහ නගර සභාවට තේරීපත් වූ මන්ත්‍රීවරුන් හයදෙනා පාලක එ.ජා.පයට සහයදෙන බව ප්‍රකාශ කර තිබේ. එහෙත් මේ පිළිබඳ ප්‍රජාතන්ත්‍රවාදී ජනතා පෙරමුණේ ජ්‍යෙෂ්ඨයකු අද දෙරණට කියා සිටියේ තම පක්ෂය හා එක්සත් ජාතික පක්ෂය අතර අවබෝධතා ගිවිසුමක් පවත්නා බවත් එය කුමක්දැයි අනාවරණය කළ නොහැකි බවයි. කෙසේ වෙතත් විපක්ෂ නායක රනිල් වික්‍රමසිංහ මහතා මේවන විට විදෙස්ගතව ඇති බැවින් ඔහු යළි ලංකාවට පැමිණි වහාම එකී අවබෝධතා ගිවිසුමට අත්සනු තබනු ඇති බව දේශපාලන ආරංචි මාර්ග කියා සිටියි.", "URL": "https://sinhala.adaderana.lk/news.php?nid=19881", "Category": null, "Parent URL": null}