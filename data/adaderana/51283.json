{"Source": "Adaderana", "Timestamp": "May 12, 2015 03:17 pm", "Headline": "ඥානසාර හිමියන්ට එන්න බැරි වුණේ ඒ නිසයි!", "News Content": "බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන්ට පසුගිය 8 වැනිදා අධිකරණය හමුවේ පෙනී සිටීමට නොහැකි වූයේ උන්වහන්සේ ජපානයට ගොස් සිටි නිසා බව එම සංවිධානයේ ජාතික සංවිධායක පූජ්‍ය විතාරන්දෙණියේ නන්ද හිමියන් පවසයි.අත්‍යවශ්‍ය ආගමික කටයුත්තක් හේතුවෙන් උන්වහන්සේ විදේශ ගත ව සිටි බවද, අදාළ නොතීසිය ලැබී තිබුණු බවද, උසාවි දිනයට පැමිණීම සඳහා ගුවන් ටිකට්පතක් වෙන් කර ගැනීමට නොහැකිවීම මීට හේතුව බවද උන්වහන්සේ කියයි.අල්ලස් කොමිසම ඉදිරිපිට විරෝධතා පවත්වා උසාවියට අපහාස කළැයි චෝදනා ලැබ පසුගියදා අධිකරණය හමුවේ පෙනී නොසිටි නිසා ඥානසාර හිමියන් අත්අඩංගුවට ගන්නා ලෙසට අධිකරණය නියෝගයක් ලබාදීම ගැන අදහස් දක්වමින් අද පැවති මාධ්‍ය හමුවකදී විතාරන්දෙණියේ නන්ද හිමියන් මේ බව පැවසීය.මේ අතර විල්පත්තුවේ විනාශය ගැන 2014 මාර්තු වල සිට ගිය රජයටත් දැන් මේ රජයටත් කරුණු කී බවද පැවසූ උන්වහන්සේ විල්පත්තුවේ දැනටමත් බො‍හෝමයක් ඉදිකිරීම් අවසන් කර ඇති බවද පෙන්වාදුන්නේය.මීට සම්බන්ධ රිෂාද් බදියුදීන් ඇමතිවරයා පසුගිය රජයේත් මේ රජයේත් කර්මාන්ත ඇමතිවරයා ලෙස බලගතු පුද්ගලයෙකු වී ඇති බවත්, උසාවියට ගල් ගැසූ, විනිසුරුවන්ට හූ කියූ ඔහුට එරෙහිව කිසිදු ක්‍රියාමාර්ගයක් නැති බවත්, පැවසීය.ඔහු කර්මාන්ත ඇමතිවරයා ලෙස සිය හිතවතුන්ට පමණක් ඇතැම් කොන්ත්‍රාත් ලබාදෙන බවටද උන්වහන්සේ චෝදනා කළේය.", "URL": "https://sinhala.adaderana.lk/news.php?nid=51283", "Category": null, "Parent URL": null}