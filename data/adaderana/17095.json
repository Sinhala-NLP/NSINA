{"Source": "Adaderana", "Timestamp": "June 30, 2011 12:10 pm", "Headline": "විදෙස් අමාත්‍යාංශයේ අනුශාඛා දුෂ්කර ප්‍රදේශවලටත්  ", "News Content": "වසරක කාලයක් තුළ විදේශ කටයුතු අමාත්‍යාංශයේ ශාඛාවක් අනුරාධපුර දිස්ත්‍රික්කය තුළ ස්ථාපිත කරන බව විදේශ කටයුතු නියෝජ්‍ය අමාත්‍ය නියෝමාල් පෙරේරා මහතා පවසයි. දුරස්ථව සිටින ජනතාවට සිය අමාත්‍යාංශයේ සේවාවන් කඩිනමින් ලබාදීමේ අරමුණින් මෙසේ අනුශාඛා විවෘත කිරීමට කටයුතු යොදා ඇති බව ඔහු සඳහන් කළේය. මේ යටතේ තවත් දිවයිනේ තෝරාගත් දුෂ්කර ප්‍රදේශ කිහිපයක විදේශ කටයුතු අමාත්‍යාංශයේ ශාඛාවන් ස්ථාපිත කිරීමට නියමිත බව අමාත්‍යවරයා අද දෙරණට ප්‍රකාශ කළේය. විදේශ කටයුතු අමාත්‍යාංශයේ කොන්සියුලර් අංශයේ අද(30) උදෑසන පැවති උත්සවයකින් අනතුරුව අද දෙරණට අදහස් දක්වමින් නියෝමාල් පෙරේරා නියෝජ්‍ය අමාත්‍යවරයා මේ අදහස් පළ කළේය. කොන්සියුලර් අංශයේ සියලු සහතික පත් පළමු වතාවට පරිගණක ගත කිරීම නියෝජ්‍ය අමාත්‍යවරයාගේ ප්‍රධානත්වයෙන් අද සිදුකෙරුණි. ජනතාවට කඩිනම් සේවාවක් ලබාදිමේ අරමුණින් මෙය සිදුකෙරුණු බව නියෝමාල් පෙරේරා නියෝජ්‍ය අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17095", "Category": null, "Parent URL": null}