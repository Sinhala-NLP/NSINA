{"Source": "Adaderana", "Timestamp": "January 6, 2016 03:06 pm", "Headline": "පාන්පිටි ගණන් ඉස්සු සමාගම්වලට නඩු!", "News Content": "පාරිභෝගික අධිකාරියේ නිසි අවසරයකින් තොරව පාන්පිටි මිල ඉහළ නැංවීමට කටයුතු කළ සමාගම්වලට එරෙහිව නීතිමය ක්‍රියාමාර්ග ගන්නා බව පා‍රිභෝගික කටයුතු පිළිබඳ අධිකාරිය අවධාරණය කරයි.නිවේදනයක් නිකුත් කරමින් එම අධිකාරිය පවසන්නේ පාන්පිටි ‍ආනයනය කර බෙදාහරින සමාගම් සිය නිෂ්පාදනවල මිල වැඩි කිරීමට නිසි අවසරයක් ගෙන නැති බවයි.පාන්පිටි කිලෝවක මිල රුපියල් 2කින් වැඩි කර අදාළ සමාගම් සිය අලෙවි නියෝජිතයින්ට අලෙවි කරන බවත්, මෙම වාතාවරණය යටතේ වෙළෙඳුන් ද පාන් පිටි මිල ඉහළ නංවා අලෙවි කරන බවත්, තොරතුරු වාර්තා විය.ඒ අනූව අදාළ සමාගම්වලට විරුද්ධව නඩු පවරන බවත්, පාලන මිල ඉක්මවා පාන්පිටි අලෙවි කළ නොහැකි බවත්, එම අධිකාරිය අවධාරණය කර තිබිණ.", "URL": "https://sinhala.adaderana.lk/news.php?nid=56188", "Category": null, "Parent URL": null}