{"Source": "Adaderana", "Timestamp": "June 3, 2016 05:26 pm", "Headline": " ප්‍රසාදය මෙන්ම අප්‍රසාදයත් ලැබෙනවා", "News Content": "කෘෂිකාර්මික රටක් ලෙස මෙරට නගා සිටුවමින් ගොවි ආර්ථිකය ශක්තිමත් කිරීමේ වැඩපිළිවෙළේ දී ගොවි ජනතාවට තම නිෂ්පාදන සඳහා හොඳ වෙළෙඳපොළක් සහ සාධාරණ මිලක් ලබාදීම අත්‍යවශ්‍ය බව ජනාධිපති මෛත්‍රීපාල සිරිසේන මහතා පවසයි.තම නිෂ්පාදන පාරිභෝගිකයා අතට පත් වන විට අතරමැදියන් විශාල ප්‍රමාණයක් සිටීම හේතුවෙන් ගොවි ජනතාවට මුහුණදීමට සිදුව ඇති ගැටලුකාරී තත්ත්වය පිළිබඳ කඩිනම් අවධානය යොමුවිය යුතු බව ජනාධිපතිවරයා සඳහන් කළේය.අද(03) පෙරවරුවේ පොළොන්නරුව බුද්ධි මණ්ඩපයේ පැවති ජාතික කෘෂි ව්‍යාපාරික සංවර්ධන වැඩසටහනට එක්වෙමින් ජනාධිපති මෛත්‍රීපාල සිරිසේන මහතා මේ බව සඳහන් කළේය.කෘෂිකාර්මික ක්ෂේත්‍රයේ ප්‍රවර්ධනය වෙනුවෙන් රජය ගන්නා තීන්දු තීරණ ඇතැම් අවස්ථාවල ප්‍රසාදයට ලක් වනවා සේම ඇතැම් අවස්ථාවල අප්‍රසාදයට පත් වීම ද වැළැක්විය නොහැකි බව ජනාධිපතිවරයා සඳහන් කළේය. කෙසේවෙතත් කෘෂිකර්මාන්තයේ සහ ගොවි ජනතාවගේ ගැටලුවලට විසඳුම් ලබාදීමට රාජ්‍ය ප්‍රතිපත්තිය අනුව කැපවන බව ද ජනාධිපතිවරයා මෙහිදි පවසා තිබේ.", "URL": "https://sinhala.adaderana.lk/news.php?nid=60747", "Category": null, "Parent URL": null}