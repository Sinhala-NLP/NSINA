{"Source": "Adaderana", "Timestamp": "November 28, 2017 09:43 pm", "Headline": "හැංඟිලා හිටපු ප‍්‍රභල ඇමතිගේ ලේකම් යළි රිමාන්ඩ්", "News Content": "රජයේ ප‍්‍රභල අමාත්‍යවරයෙකුගේ ලේකම්වරයෙක්යැයි පවසමින් රුපියල් කෝටි ගණනින් වංචාකොට සැඟව සිටියදී දඹුල්ල ප‍්‍රදේශයේදී අත්අඩංගුවට ගෙන හෙට්ටිපොල අධිකරණය මගින් රක්‍ෂිත බන්ධනාගාර ගත කරසිටි සැකකරුවෙකු යළි රක්ෂිත බන්ධනාගාර ගත කර තිබේ. දුම්මලසූරිය පොලීසිය මඟින් පවරා තිබූ නඩු තුනකින් දෙකකට යළිත් දෙසැම්බර් මස 12 දක්වා රක්‍ෂිත බන්ධනාගාර ගතකරන ලෙසට කුලියාපිටිය වැඩ බලන මහේස්ත‍්‍රාත් කැලූම් හෙට්ටිගමගේ මහතා නියම කළේය. එලෙස යළිත් රක්‍ෂිත බන්ධනාගාර ගතවූයේ බිංගිරිය ප‍්‍රදේශයේ පදිංචි හොරතල් පේඩිගේ කිංස්ලි ප‍්‍රදීප් පතිරණ නැමැත්තෙකි. දුම්මලසූරිය පොලීසිය මඟින් ජපන් රටේ රැකියාවක් ලබාදෙන බවට රුපියල් ලක්‍ෂ 5ක් වංචාකිරීම හා සාපරාදී සාවද්‍ය පරිහරණය, මූල්‍ය ආයතනයකින් ණය මුදලක් ලබාදෙන බවට පවසා රුපියල් දෙලක්‍ෂ විසිපන්දහසක් වංචාකිරීම හා සාපරාධී සාවද්‍ය පරිහරණය හා රජයේ රැකියා ලබාදෙන බවට පවසමින් මුදල් රුපියල් ලක්‍ෂ 3ක් වංචා කිරීම හා සාපරාධී සාවධ්‍ය පිරහරණය යන චෝදනා නගමින් අදාළ නඩු පවරා තිබිණ. එසේ පවරා තිබූ නඩු තුනෙන් එක් නඩුවක් සඳහා රුපියල් ලක්‍ෂය බැඟින් වූ ශරීර ඇප දෙකක් මත මුදාහරින ලෙසත් ඇපකරුවන් පදිංචි සහතික ඉදිරිපත්කළ යුතු බවත්, ඇප තැබීමෙන් පසුව සෑම මසකම අවසන් ඉරුදින දුම්මලසූරිය පොලීසියේ පෙනීසිටින ලෙසටත් නියම විය. එමෙන්ම හලාවත පොලීසියේද සැකකරුට එරෙහිව පවතින නඩු සඳහා බන්ධනාගාරය මඟින් සැකකරු හලාවත අධිකරණයට යොමුකරන ලෙසට අධිකරණයෙන් කළ ඉල්ලීමකට අනුව සැකකරු දෙසැම්බර් 8 දා හලාවත මහේස්ත‍්‍රාත් අධිකරණයට ඉදිරිපත් කිරීමට නියමවිය. දුම්මලසූරිය පොලීසිය වෙනුවෙන් පොලිස් පරීක්‍ෂක කපිල සිල්වා උප පොලිස් පරීක්‍ෂක රන්ජන් යන මහත්වරුන් අධිකරණයට කරුණු කී අතර නීතිඥ ජානක වත්තේගෙදර මහතා සැකකරු වෙනුවෙන් පෙනී සිටියේය.", "URL": "https://sinhala.adaderana.lk/news.php?nid=80697", "Category": null, "Parent URL": null}