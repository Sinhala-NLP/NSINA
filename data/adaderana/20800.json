{"Source": "Adaderana", "Timestamp": "December 19, 2011 02:43 pm", "Headline": "තමිලිනී 2 වනදා දක්වා රිමාන්ඩ්", "News Content": "රිමාන්ඩ් භාරයේ පසුවන එල්. ටී. ටී. ඊ සංවිධානයේ දේශපාලන අංශයේ කාන්තා නායිකා තමිලිනී නැමති සැකකාරිය සම්බන්ධව ගත යුතු ඉදිරි ක්‍රියා මාර්ගය පිළිබඳව නීතිපතිවරයා‍ගෙන් උපදෙස් විමසා ඇති බව රහස් පොලිසිය අද(19) කොළඹ මහේස්ත්‍රාත් අධිකරණයට දැනුම් දී තිබේ. අදාළ පැමිණිල්ල කැඳවූ අවස්ථාවේ දී බන්ධනාගාරගතව සිටින තමිලිනී නැමති සැකකාරිය අධිකරණයට ඉදිරිපත් කර තිබිණි. එම සැකකාරිය සම්බන්ධව කරන ලද සියලුම පරීක්ෂණ වාර්තා නීතිපති දෙපාර්තමේන්තුව වෙත යොමුකර ඇති බව රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කළේය. මෙම සැකකාරිය සම්බන්ධව ගත යුතු ඉදිරි ක්‍රියා මාර්ග පිළිබඳව එම දෙපාර්තමේන්තුවෙන් මෙතෙක් උපදෙස් ලබා නොමැති බව ද පැවසීය. එම කරුණ සලකා බැලූ කොළඹ මහේස්ත්‍රාත් අධිකරණය අදාළ සැකකාරිය ලබන 02 වන දින දක්වා රිමාන්ඩ් භාරයේ තැබීමට නියෝග කර තිබේ. වන්නි යුද ගැටුම් අවසන්වීමෙන් පසුව රජයේ ආරක්ෂක හමුදා වෙත බාර වූ තමිලිනී නැමති සැකකාරිය පසුව රහස් පොලිසිය මගින් අත්අඩංගුවට ගෙන රඳවාගෙන ප්‍රශ්න කරනු ලැබීය.", "URL": "https://sinhala.adaderana.lk/news.php?nid=20800", "Category": null, "Parent URL": null}