{"Source": "Adaderana", "Timestamp": "February 26, 2016 07:30 pm", "Headline": " ස්ථාවර නියෝග වෙනස් කරනවා", "News Content": "පාර්ලිමේන්තු‍ මන්ත්‍රීවරුන්ගේ ප්‍රශ්නවලට පිළිතුරු ලබාදීම සඳහා අදාළ විෂයභාර ඇමතිවරයා හෝ නියෝජ්‍ය ඇමතිවරයා පාර්ලිමේන්තුවේ සිටීම අනිවාර්ය කරමින් ස්ථාවර නියෝග වෙනස් කරන බව කථානායක කරු ජයසූරිය මහතා අද පාර්ලිමේන්තුවේදී පැවසීය.විපක්ෂයේ ප්‍රධාන සංවිධායක අනුර කුමාර දිසානායක මහතා ඊයේ යොමු කළ ප්‍රශ්නයක් සම්බන්ධයෙන් අද සභාවේ අවධානය යොමු කළ අවස්ථාවේ සභානායක අමාත්‍ය ලක්ෂ්මන් කිරිඇල්ල මහතා පැවසුවේ එම ප්‍රශ්නයට පිළිතුරු දීමට අදාළ අමාත්‍යවරයා සිටිය යුතු බවයි.අදාළ විෂයබාර අමාත්‍යවරුන් මැතිසබයට ගෙන ඒම තම වගකීමක් නොව ඔබගේ වගකීමක් යැයි අනුර කුමාර දිසානායක මහතා සභානායකවරයාගේ අවධානය යොමු කළ අවස්ථාවේදී තමන් ඒ බව අදාළ අමාත්‍යවරුන්ට දැනුම්දී ඇතැයිද සභානායකවරයා පිළිතුරු ලෙස කියා සිටියේය.ඊට මැදිහත්වෙමින් කථානායකවරයා කියා සිටියේ මන්ත්‍රීවරුන්ගේ ප්‍රශ්නවලට පිළිතුරුදීමට විෂයභාර ඇමතිවරයා හෝ නියෝජ්‍ය ඇමතිවරයා පාර්ලිමේන්තුවේ සිටීම වැදගත් බැවින් ඒ ගැන අග්‍රාමාත්‍යවරයා සමග සාකච්ඡා කිරීමට බලාපොරොත්තු වන බවත්, ස්ථාවර නියෝග වෙනස් කිරීමට ද අපේක්ෂා කරන බවත්ය.", "URL": "https://sinhala.adaderana.lk/news.php?nid=57629", "Category": null, "Parent URL": null}