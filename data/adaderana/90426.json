{"Source": "Adaderana", "Timestamp": "June 6, 2018 09:37 am", "Headline": "වයස අවුරුදු 12 ක පාසල් සිසුවිය දුෂණය කළ 20 හැවිරිදි තරුණයා පොලීසියට හසුවෙයි", "News Content": "වයස අවුරුදු 12 යි මාස 06 ක් වන පාසල් සිසුවියක් දුෂණය කළ බව කියන 20 හැවිරිදි තරුණයෙකුව පුත්තලම පොලීසිය විසින් අත්අඩංගුවට ගෙන තිබේ. අතවරයට පත්ව ඇත්තේ පුත්තලම - මානාවේරිය ප්‍රදේශයේ පදිංචි පාසල් සිසුවියකි. අතවරයට පත්ව ඇති දැරිවිය සහ සැකකරු අතර ප්‍රේම සම්බන්ධතාවයක් තිබී ඇත. පසුගිය මස 29 වැනිදා දැරිවියගේ නිවසට සැකකරු පැමිණ කථා බහ කරමින් සිට පසුව දෙදෙනාම නිවස ආසන්නයේ ඇති සෙල්ලන්කන්දල් රක්ෂිතයට ගොස් ඇති බවත් එහිදී ඔවුන් අඹු-සැමි ඇසුරක් පවත්වා ඇති බවත් මූලික විමර්ශනවලදී හෙලිවී තිබේ. තමන් මුහුණ දුන් අත්දැකීම දැරිවිය ඇයගේ ගමේ තවත් අයෙකු හා පවසා ඇත. ඉන් පසුව මේ බව ගම්වාසීන් දැන ගෙන දැරිවියගේ මවට ඒ සම්බන්ධයෙන් පවසා ඇත. නමුත් මව කිසිදු පියවරක් ගැනීමට කටයුතු කර නැත. ඒ අනුව ගම්වාසීන් විසින් මේ බව පුත්තලම ප්‍රාදේශීය ලේකම් කාර්යාලයේ ළමා හිමිකම් ප්‍රවර්ධන නිලධාරීනිය වෙත දැණුම් දීමට කටයුතු කර ඇත. ළමා හිමිකම් ප්‍රවර්ධන නිලධාරීනිය මව සහ දැරිවිය ඇයගේ කාර්යාලයට කැඳවා තොරතුරු ලබා ගැනීමෙන් පසුව සිද්ධිය පොලීසියට පැමිණිලි කිරීමට කටයුතු කර ඇත. ඒ අනුව විමර්ශන කටයුතු සිදු කර ඇති පොලීසිය සැකකරුව අත්අඩංගුවට ගෙන තිබේ. දැරිය වෛද්‍ය පරීක්ෂණයක් සඳහා පුත්තලම මූලික රෝහලට ඇතුළත් කර ඇත. පුත්තලම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=90426", "Category": null, "Parent URL": null}