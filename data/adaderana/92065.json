{"Source": "Adaderana", "Timestamp": "July 5, 2018 10:13 pm", "Headline": "යුද හමුදාව දුර්වල කරන චක‍්‍රලේඛ තුනක් ගැන ජයන්ත කියයි", "News Content": "ශ‍්‍රී ලංකා යුද හමුදාව තවදුරටත් දුර්වලකර, දුර්මුඛ කෙරෙන චක‍්‍රලේඛ තුනක් නිකුත්ව ඇති බවත් ඒවා මඟින් ලොව බිහිසුණුම ත‍්‍රස්තවාදයක් පැරදවීමට නායකත්වය දුන් යුද විරුවන් රැසක් විශ‍්‍රාම ගැන්වෙනු ඇති බවත් ජාතික නිදහස් පෙරමුණ අනාවරණය කර සිටියි. අද (05) පිටකෝට්ටේ පිහිටි ජානිපෙ ප‍්‍රධාන කාර්යාලයේදී පැවැති මාධ්‍ය හමුවකදී එහි ජාතික සංවිධායක ජයන්ත සමරවීර මහතා මෙසේ අනාවරණය කර සිටියේය. එහිදී වැඩිදුරටත් අදහස් දැක්වූ ඒ මහතා මෙසේද සඳහන් කළේය. ‘‘මීට සති දෙකකට ඉහතදී අපි ඔබට අනාවරණය කර සිටියා ශ‍්‍රී ලංකා යුද හමුදාව සියයට 25කින් කප්පාදු කිරීමට යුද හමුදා මාණ්ඩලික ප‍්‍රධානී නිකුත් කළ නියෝගය පිළිබඳව. එමඟින් යුද හමුදාවේ බල ඇණි 33ක්, නිලධාරී තනතුරු 938ක් හා සෙසු නිලයන් 23,266ක් කප්පාදු කිරීමට නියෝග කර තිබුණා. ඉහත කී බලඇණි 33 කප්පාදු කිරීමේදී ඒවාට අයත් කඳවුරු 100කට ආසන්න ප‍්‍රමාණයක් ඉබේම ඉවත් කිරීමට සිදු වෙනවා. ඒ අනුව උතුරේ යුද උපායිකව ඉතා වැදගත් කඳවුරු 100ක් ඉවත් කෙරෙනවා. එම නියෝගය සේම යුද හමුදාව පරිපාලනමය ක‍්‍රමවේද ඔස්සේ දුර්වල කෙරෙන තවත් යුද හමුදා චක‍්‍රලේඛ තුනක් පිළිබඳවයි අද අප රට හමුවේ තබන්නේ. 2016 ජුනි 29 වැනිදා යුද සේවා ලේකම් මේජර් ජෙනරාල් එන්. ජේ. වල්ගම විසින් නිකුත් කොට ඇති ‘නිවාඩු නොලබා නොපැමිණි නිලධාරීන් විශ‍්‍රාම ගැන්වීම’ යන චක‍්‍රලේඛය ඒ අතර වන පළමුවැන්නයි. මෙහිදී තමන්ට හිමි නිවාඩු අවසන්ව ගොස් දින 14 ඉක්මවා නිවාඩු ගන්නා නිලධාරීන් විශ‍්‍රාම ගැන්වීමට නියෝග කර තිබෙනවා. යුද සමයේත්, මේ චක‍්‍රලේඛය නිකුත් කිරීමට පෙරත් සිදු වූයේ ‘නිවාඩු නොලබා නොපැමිණි නිලධාරීන්’ පොදු සමා කාලයක් ලබා දී ගෙන්වා ගෙන වෙනත් දඩුවම්වලට ලක් කර නැවත සක‍්‍රිය හමුදා සේවයට එක්කර ගැනීමයි. නමුත් දැන් සේවයෙන් විශ‍්‍රාම ගැන්වීමට පියවර ගැනෙනවා. මේ යටතේ විශේෂයෙන් බුද්ධි අංශ නිලධාරින් 100කට ආසන්න පිරිසක් විශ‍්‍රාම ගැන්වීමට නියමිත බව ඒ මහතා පෙන්වා දෙයි.", "URL": "https://sinhala.adaderana.lk/news.php?nid=92065", "Category": null, "Parent URL": null}