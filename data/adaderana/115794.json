{"Source": "Adaderana", "Timestamp": "August 5, 2019 02:30 pm", "Headline": "තවත් විදෙස් නැවක් ඉරාන ආරක්ෂක අංශ බාරයට", "News Content": "ගල්ෆ් මුහුදේ තෙල් ජාවාරමේ යෙදුණු බව පවසමින් ඉරාන ආරක්ෂක අංශ විසින් තවත් විදේශීය නෞකාවක් සිය බාරයට ගෙන ඇත. හොර රහසේ ඉන්ධන ප්‍රවාහනය කරන යාත්‍රාවක් ඉරානය අත්අඩංගුවට ගත් දෙවන අවස්ථාව මෙයයි. ගල්ෆ් කළාපයේදි තවත් විදෙස් නෞකාවක් අත්අඩංගුවට ගැනීමට ඉරාන ආරක්ෂක අංශ පියවර ගෙන ඇත. ඉරාන විප්ලවීය ආරක්ෂක බලකායේ නාවික බලගණය විසින් මෙම අත්අඩංගුවට ගැනීම සිදුකර ඇති බව සඳහන්. ඇතැම් අරාබි රාජ්‍යයන් වෙත ඉන්ධන ජාවාරම් සිදුකිරීමට මෙම නෞකාව යොදාගෙන ඇති බවට ඔවුන් චෝදනා කරයි. ඉරානය පවසා සිටියේ මෙම නෞකාවේ ඉන්ධන ලීටර් ලක්ෂ 7ක් ප්‍රවාහනය කරමින් පැවති බවයි. එමෙන්ම, එහි සිටි නැවියන් 7 දෙනෙකුද අත්අඩංගුවට ගත් බවද ඔවුන් ප්‍රකාශ කළේය. ඉරානයේ ඉන්ධන ක්ෂේත්‍රය ඉලක්ක කරමින් එක්සත් ජනපදය දැඩි සම්බාධක පැනවීමත් සමග මේ වනවිට ගල්ෆ් කලාපය තුළ දැඩි නොසන්සුන්කාරී තත්ත්වයක් උද්ගතව ඇති අතර, මේ සියලු සිදුවීම් ඒ සමග බැඳී පවතියි. අමෙරිකාව ඉරානයේ ඉන්ධන ගණුදෙනු සම්බන්ධව පනවා තිබූ සම්බාධක තර කරනු ලැබූ අතර එයින් පසු මෙම සිද්ධිය වාර්තා වූ බව විචාරකයෝ පෙන්වා දෙයි. මීට පෙර පසුගිය ජූලි 13දා ඉරානය තවත් නෞකාවක් මේ ආකාරයෙන්ම අත්අඩංගුවට ගත් අතර, එවරද ඉරානය කියා සිටියේ ඔවුන් ඉන්ධන ජාවාරමක නිරත වූ බවයි. එමෙන්ම ධීවර යාත්‍රාවක් හා ගැටුණු බව පවසමින් බ්‍රිතාන්‍ය ධජය යටතේ යාත්‍රා කළ නෞකාවක් ද පසුගිය මාසයේදී ඉරානය අත්අඩංගුවට ගත්තේය. අමෙරිකාව ඉරානයේ ඉන්ධන ගණුදෙනු සම්බන්ධව පනවා තිබූ සම්බාධක තර කරනු ලැබූ අතර එයින් පසු මෙම සිද්ධිය වාර්තා වූ බව විචාරකයින් පෙන්වා දෙයි.", "URL": "https://sinhala.adaderana.lk/news.php?nid=115794", "Category": null, "Parent URL": null}