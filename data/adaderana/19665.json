{"Source": "Adaderana", "Timestamp": "October 30, 2011 08:17 am", "Headline": "සිසුන්ගේ කලා අධ්‍යාපනය බැස්සිය යුතුයි", "News Content": "කලා අංශයෙන් අධ්‍යාපනය හදාරන දරුවන්ගේ ප්‍රතිශතය පහත දැමීමට පියවර ගත යුතු බව අධ්‍යාපන අමාත්‍ය බන්දුල ගුණවර්ධන මහතා පවසයි. වසරකට තුන් ලක්ෂයක පමණ සිසුන් පිරිසක් අ.පො.ස උසස් පෙළ විභාගයට පෙනී සිටින බවත්,එයින් 53% ක් කලා අංශය නියෝජනය කරන බවත් අමාත්‍යවරයා කියා සිටියි. දරුවන් කලා අංශයට යොමුවීමේ වරද ඇත්තේ දරුවන් තුළවත්,දෙමව්පියන් තුළවත් නොවන බවත්, කලා අංශයෙන් අධ්‍යාපනය හදාරා උසස් පෙළට පෙනී සිටින සිසුන්ගේ ප්‍රතිශතය 25% දක්වා අඩුකළ යුතු බව හෙතෙම පෙන්වාදෙයි. ගණිතඥයන්,වෛද්‍යවරුන්,විද්‍යාඥයන්,පර්යේෂකයන්,නිර්මාණකරුවන් විද්‍යාත්මක දැනුම කේන්ද්‍රකරගත් උගතුන් බිහිකරන විද්‍යා විෂය ධාරාවෙන් උසස් පෙළ හදාරන්නේ 22% ක් වැනි පිරිසක් බව ඔහු සඳහන් කරයි. අද අප ජීවත්වන ගෝලීයකරණයට ලක් වූ යුගයක බැවින් වාණිජ විෂය ධාරාවට ඉතා ඉහළ පිළිගැනීමක් ඇතත් වාණිජ කලා අංශයෙන් ඉගෙනුම ලබන්නේ 25% ක් පමණක් බවද අමාත්‍යවරයා අවධාරණය කළේය. එබැවින් විද්‍යා සහ වාණිජ අංශවලින් අධ්‍යාපනය ලැබීමට ප්‍රමාණවත් පහසුකම් පාසල් තුළ ඇති කොට ඒ සඳහා ඉඩ ප්‍රස්ථාව සලසාදීමට කාලය පැමිණ ඇති බව තිස්සපුර විද්‍යාලයේ පැවති උත්සවයකට එක්වෙමින් අමාත්‍ය බන්දුල ගුණවර්ධන මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19665", "Category": null, "Parent URL": null}