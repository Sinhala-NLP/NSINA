{"Source": "Adaderana", "Timestamp": "January 5, 2011 05:53 pm", "Headline": "එකඟ නෑ-ඒත් සිසුවාගේ ජීවිතයේ වගකීම උපකුලපතිවරයා බාරගත යුතුයි", "News Content": "පංති තහනමට ලක්කොට තමන්ට විභාගයට පෙනී සිටින්නට අවසර ලබා නොදීමට විරෝධය පාමින් ශ්‍රී ජයවර්ධනපුර විශ්ව විද්‍යාලයේ වතුර ටැංකියක් මත නැඟී විරෝධය පාන සිසුවාගේ ජීවිතය පිළිබඳ වගකීම උප කුලපතිවරයා විසින් බාරගත යුතු බව අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. එසේ වුවද මෙම සිසුවා විරෝධතාවය පළ කරන ආකාරය සම්බන්ධයෙන් තමන් එකඟ නොවන බවද,එය ශිෂ්‍ය සංගමයක් ලෙස ගත් තීරණයක් නොව හුදෙක් පුද්ගලිකව තම අභිමතයට අනුව ගත් තීරණයක් පමණක් බවද හෙතෙම අද දෙරණට කියා සිටියේය. තමන් එකඟ නොවූවද සිසුන් මත දියත් කර ඇති මර්දනයේ තරම මෙවැනි විරෝධතාවන් පැවැත්වීම තුළින් ප්‍රකාශමාන වන බවද ප්‍රේමරත්න මහතා පෙන්වාදුන්නේය‍. මේ ආකාරයට සිසුන්ට එරෙහි මර්දනය දිගින් දිගටම ක්‍රියාත්මක වුවහොත් සරසවි සිසුන් විශ්ව විද්‍යාල ඉදිරිපිට ගිනි තබා ගන්නා තත්ත්වයක් නිර්මාණය විය හැකි යයිද,එය ඉතාම කනගාටුදායක තත්ත්වයකැයිද හෙතෙම අවධාරණය කළේය. ශ්‍රී ජයවර්ධන පුර විශ්ව විද්‍යාලයේ කළමනාකාර පීඨයේ තෙවෙනි වසර සිසුවෙකු වූ නෙරංජන් එදිරිසිංහ සිසුවා මේ වන විටත් විශ්ව විද්‍යාලයේ අඩි 70 ක් පමණ උසැති වතුර ටැංකිය මත නැඟී සිය විරෝධතාවය ප්‍රකාශ කරමින් සිටියි.", "URL": "https://sinhala.adaderana.lk/news.php?nid=13295", "Category": null, "Parent URL": null}