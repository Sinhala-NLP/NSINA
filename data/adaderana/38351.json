{"Source": "Adaderana", "Timestamp": "October 24, 2013 02:10 pm", "Headline": "වාස් ගුණවර්ධනට තවත් නඩුවක් ", "News Content": "මාලඹේ තොරතුරු තාක්ෂණ ආයතනයේ ශිෂ්‍යයෙකුව සිටි නිපුණ රාමනායක පැහැරගෙන ගොස් පහරදීමේ සිද්ධියට අදාළව හිටපු නියෝජ්‍ය පොලිස්පති වාස් ගුණවර්ධන මහතාට එරෙහිව මහාධිකරණය හමුවේ නඩු පවරන බව නියෝජ්‍ය සොලිස්ටර් ජෙනරාල්වරයා දැනුම් දී තිබේ. නිපුණ රාමනායක සහ ඔහුගේ මව විසින් අභියාචනාධිකරණයට ඉදිරිපත් කරන ලද පෙත්සමකින් සඳහන් කර තිබු‍ණේ පහරදීමේ සිද්ධියට වාස් ගුණවර්ධන මහතා සම්බන්ධ බවයි. මේ හේතුවෙන් හිටපු නියෝජ්‍ය පොලිස්පතිවරයා අදාළ නඩුවේ විත්තිකරුවෙකු ලෙස නම්කරන ලෙස අදාළ පෙත්සමෙන් ඉල්ලා තිබුණි. ඒ අනුව නියෝජ්‍ය සොලිස්ටර් ජෙනරාල්වරයා අභියාචනාධිකරණය හමුවේ දැනුම් දී ඇත්තේ වාස් ගුණවර්ධන මහතාට එරෙහිව මහාධිකරණය හමුවේ නඩුපවරන බවයි.", "URL": "https://sinhala.adaderana.lk/news.php?nid=38351", "Category": null, "Parent URL": null}