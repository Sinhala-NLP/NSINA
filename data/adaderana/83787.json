{"Source": "Adaderana", "Timestamp": "January 30, 2018 01:08 pm", "Headline": " වෛද්‍ය නිලධාරීන්ගේ සංගමය-සුව ඇමති අතර සාකච්ඡාවක්", "News Content": "ඉල්ලීම් කිහිපයක් මුල් කර ගනිමින් සංඛේත වැඩ වර්ජනයක නිරතව සිටින රජයේ වෛද්‍ය නිලධාරීන්ගේ සංගමය සහ සෞඛ්‍ය අමාත්‍ය රාජිත සේනාරත්න මහතා අතර සාකච්ඡාවක් පවත්වා තිබේ. සයිටම් අර්බුදයට විසඳුම් ලබාදීම ඇතුළු ඉල්ලීම් කිහිපයක් මුල් කරගනිමින් රජයේ වෛද්‍ය නිලධාරීන්ගේ සංගමය අද දිනයේ සංඛේත වැඩ වර්ජනයක නිරත වෙයි. අද පෙරවරු 08.00 ට ආරම්භ වූ වැඩ වර්ජනය හෙට පෙරවරු 08.00 දක්වා ක්‍රියාත්මක කරන බව එම සංගමය සඳහන් කළේය. රජයේ වෛද්‍ය නිලධාරීන්ගේ සංගමය විසින් ආරම්භ කර ඇති සංඛේත වැඩ වර්ජනය ඔවුන්ගේ ඉල්ලීම් පිළිබඳ සාකච්ඡා කිරීම සඳහා සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් අද පෙරවරුවේ සෞඛ්‍ය අමාත්‍යංශයේදී සාකච්ඡාවක් පවත්වා තිබේ. එම සාකච්ඡාවට සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා ඇතුළු නිලධාරීන් පිරිසක් සහ රජයේ වෛද්‍ය නිලධාරීන්ගේ සංගමය නියෝජනය කරමින් එහි සභාපති විශේෂඥ වෛද්‍ය අනුරුද්ධ පාදෙණිය මහතා ඇතුළු නිලධාරීන් පිරිසක් සහභාගී වී සිටි බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=83787", "Category": null, "Parent URL": null}