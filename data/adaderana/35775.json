{"Source": "Adaderana", "Timestamp": "July 14, 2013 03:14 pm", "Headline": "13 බලතල අඩු කරන්න ඉඩ දෙන්න එපා", "News Content": "ශ්‍රී ලංකාවේ පළාත් සභාවලට ව්‍යවස්ථානූකූලව ලබාදී ඇති බලතල කප්පාදු නොකරන ලෙස ශ්‍රී ලංකා රජයට බලපෑම් එල්ල කළ යුතු බව තමිල්නාඩු ප්‍රධාන අමාත්‍ය ජයලලිතා ජයරාම් පවසයි. ඉන්දීය අග්‍රාමාත්‍ය මන්මෝහන් සිං මහතා වෙත ලිපියක් යොමුකරමින් ඇය මේ පිළිබඳ දැනුම් දී ඇති බව ඉන්දීය මාධ්‍ය වාර්තා කරයි. 13 වන ව්‍යවස්ථා සංශෝධනය තුළින් පළාත් සභාවලට ලබාදී ඇති බලතල කිසිදු හේතුවක් මත ඉවත් කිරීම සිදුනොවිය යුතු බව ඇය පෙන්වාදෙයි. ඒ පිළිබඳව ඉන්දීය රජය ශ්‍රී ලංකා රජයට දැඩි බලපෑම් එල්ල කළ යුතු බව අදාළ ලිපියෙන් ජයලලිතා ජයරාම් ඉන්දීය අග්‍රාමාත්‍යවරයාට දැනුම් දී ඇත. ශ්‍රී ලාංකික දෙමළ ජනතාවගේ ප්‍රජාතන්ත්‍රවාදී අයිතිවාසිකම් වෙනුවෙන් ඉන්දීය රජය නිරන්තරයෙන් පෙනී සිටිය යුතු බව ඇය පවසයි. 13 වන ව්‍යවස්ථා සංශෝධනය ඉන්දීය රජය සමඟ ඒකාබද්ධව සකස් කර ඇති බැවින් ශ්‍රී ලංකා රජයට එහි යෝජනා සංශෝධනය කිරීමට තනිව තීරණය කළ නොහැකි බවත් අදාළ ලිපියේ වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=35775", "Category": null, "Parent URL": null}