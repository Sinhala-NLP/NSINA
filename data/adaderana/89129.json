{"Source": "Adaderana", "Timestamp": "May 15, 2018 11:52 am", "Headline": "පොහොට්ටුවේ විරෝධයට එජාපෙන් තණකොළ", "News Content": "ගාල්ල - බොපේ පෝද්දල ප්‍රාදේශිය සභා පොදුජන පෙරමුණේ සභාපති ඇතුළු මන්ත්‍රීවරුන් සහ මන්‍ත්‍රීවරියන් එක්ව තෙල් මිල වැඩිකිරීම සම්බන්ධයෙන් පාපැදි මත ගමන් කරමින් විරෝධතාවයක නියැලි බව අද දෙරණ වාර්තාකරු පැවසීය. අද(15) උදෑසන 8.30ට පමණ ආරම්භ කළ මෙම විරෝධතා ව්‍යාපාරය ගාල්ල - කලේගාන ප්‍රදේශයේ සිට බොපේ පෝද්දල ප්‍රාදේශිය සභා වෙත ගමන් කර බව අප වාර්තාකරු සඳහන් කළේය. මෙහිදී බලාපොරොත්තු නොවු ලෙස එක්සත් ජාතික පක්ෂ මන්ත්‍රීවරුන් පිරිසක් තණකොළ හා විරෝධතා පුවරුද ගෙන පොදුජන පෙරමුණේ මන්ත්‍රීවරුන්ගේ විරෝධතාවයට ප්‍රති විරෝධය පාමින් මාර්ගය අවහිර කරමින් විරෝධතාවයේ නියැලුණු බව වාර්තා වෙයි. මේ අතර බලපිටිය ප්‍රාදේශීය සභාවේ ශ්‍රී ලංකා පොදුජන පෙරමුණේ මන්ත්‍රීවරුන් ඉන්ධන මිල වැඩි කිරීමට එරෙහිව ප්‍රාදේශීය සභාව වෙත පැමිණ ඇත්තේ පාපැදිවලින් සහ පා ගමනින් බව වාර්තා වෙයි. මේ අතර ඉන්ධන මිල වැඩි කිරීමට එරෙහිව මීගමුව ඇතුළු ප්‍රදේශ කිහිපයක ධීවරයින් දෙවන දිනටත් අද දිනයේ මුහුදු යාමෙන් වැලකී සිටියි. මේ හේතුවෙන් ඇතැම් ප්‍රදේශවල මාළු මිලදී ගැනීම සඳහා පැමිණි පාරිභෝගිකයින්ද දුෂ්කරතාවට පත්ව සිටින බව අද දෙරණ වාර්තාකරුවන් සඳහන් කළේය. මේ අතර ත්‍රීරෝද රථ හිමියන් සඳහාද ඉන්ධන සහනාධාරයක් ලබා දිය යුතු බව ත්‍රීරෝද රථ සංගම් පවසයි. ජාතික ත්‍රීරෝද රථ සම්මේලනයේ සභාපති සුනිල් ජයවර්ධන මහතා සඳහන් කළේ ඊට අදාළ සංදේශයක් ජනාධිපතිවරයා වෙත බාර දීමට කටයුතු කරන බවයි.", "URL": "https://sinhala.adaderana.lk/news.php?nid=89129", "Category": null, "Parent URL": null}