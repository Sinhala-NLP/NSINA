{"Source": "Adaderana", "Timestamp": "January 29, 2013 07:59 am", "Headline": "පශු ‍වෛද්‍ය නිලධාරීන් හෙට ලෙඩ නිවාඩු", "News Content": "ඉල්ලීම් කිහිපයක් මුල් කරගනිමින් වෘත්තීය ක්‍රියාමාර්ගයක නිරතවීමට රජයේ පශු වෛද්‍ය නිලධාරීන්ගේ සංගමය තීරණය කර තිබේ. අසනීප නිවාඩු දමා හෙට (30) දිනයේ දී සිය රාජකාරී කටයුතුවලින් ඉවත්වීමට තීරණය කර ඇති බව රජයේ පශු වෛද්‍ය නිලධාරීන්ගේ සංගමයේ සභාපතිනී වෛද්‍ය කේ.සි.එච්.කොතලාවල මහත්මිය සදහන් කළේය. ඒ අනුව හෙට දිනයේ දී පශු වෛද්‍ය නිලධාරීන්, පශු පර්යේෂණ නිලධාරීන්, සත්ත්ව පාලන නිලධාරීන් හා පර්යේෂණ නිලධාරීන් රාජකාරි කටයුතුවලින් ඉවත් වනු ඇති. සේවා ව්‍යවස්ථාව සංශෝධනය කිරීම ඇතුළු සිය ගැටලු සම්බන්ධයෙන් අවස්ථා ගණනාවකදීම බලධාරීන් දැනුවත් කළ ද මෙතෙක් ඊට කිසිදු පියවරක් ගෙන නොමැති බව කොතලාවල මහත්මිය පවසයි. වෘත්තීය සමිති ක්‍රියාමාර්ගය පවත්වන හෙට දිනයේ ලිප්ටන් වටරවුම අසල විරෝධතා ව්‍යාපාරයක නිරතවීමට ද රජයේ පශු වෛද්‍ය නිලධාරීන්ගේ සංගමය තීරණය කර තිබේ.", "URL": "https://sinhala.adaderana.lk/news.php?nid=31173", "Category": null, "Parent URL": null}