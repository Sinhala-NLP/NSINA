{"Source": "Adaderana", "Timestamp": "August 24, 2018 03:16 pm", "Headline": "කඩදාසියෙන් ලොව ජය ගත් දිරිය කතක්", "News Content": "හඟුරක්කෙත-දිඹුල්කුඹුර ප්‍රදේශයේ පදිංචි එච්.එම්.විනීතා දයාලතා මහත්මිය හා ජේ.එම්.ධනපාල මහතා අපට හමුවෙන්නේ සිය උත්සහයෙන් තම වෘත්තීය කරමින් ලංකාවට විදේශ විනිමය රැගෙන ගෙන අපූරු යුවලක් ලෙසයි. ඔවුන් ගැන අද දෙරණ වාර්තා වීමත් සමඟ ඔබට ඔවුන් හඳුන්වා දීමට අප තීරණය කළෙමු. ඉතා ගුණාත්මක භාවයෙන් යුතු පරිසර හිතකාමී කඩදාසි නිෂ්පාදන කරමින් ජීවිකාව ගෙනි යන මොවුන් අද වන විට ඉතා සාර්ථක ලෙස තම වෘත්තිය සිදු කරනු ලැබුවත් එහි බොහෝ බාධාවන් ඇති බව අපට පැවසීය. 2003 වසරේ සිට UNDP ආයතනය හඟුරන්කෙත ප්‍රදේශයේ ග්‍රාමීය ජනතාවගේ අවශ්‍යතා හා ප්‍රායෝගීතා පිළිබඳ කරන ලද පර්යේෂණයක ප්‍රතිඵලයක් ලෙස මෙම කඩදාසි නිෂ්පාදන සංකල්පය හඳුන්වා දී තිබේ. පසුව හඟුරක්කෙත ප්‍රාදේශීය ලේකම් කාර්යාලයේ මූලික මැදිහත් වීමෙන් මෙම ව්‍යාපෘතිය සාදා ගොඩනැඟිල්ලක් හා යාන්ත්‍රික මෙවලම් කිහිපයක් ද හඳුන්වා දී තිබේ. මෙයට සමගාමීව කොළඹ ප්‍රදේශයේ මුද්‍රණ ආයතනවලින් කපා මුවත් කරන කාර්ඩ්බෝඩ් ආදිය පොගවා යළි කිලෝග්‍රෑම් 10 ක් බැගින් පල්ප බවට පත් කළ හැකි යන්ත්‍රයක්, කඩදාසිය නිර්මාණය කරන යන්ත්‍රණයක්, ජලය ඉවත් කරන යන්ත්‍රයක් හා කඩදාසියේ මටසිලිටුභාවය වැඩි දියුණු කිරීම සඳහා වු යන්ත්‍රයක් ලබා දී තිබේ. මෙම නිෂ්පාදනවලට විදෙස් රටවලින් ඉතා ඉහළ ඉල්ලුමක් පවතින අතර, ඒවා ලබා දීම මොවුන්ට අද වන විට ඉතා දුෂ්කර වී තිබේ. මෙම යුවලට ඍජුවම අපනයනය කිරීමේ ක්‍රම වේදයක් සෑදීය හැකිනම් මෙයින් අතර මැදියන් අතට යන වියදම ඉතිරි කර ගත හැකි බව ද ඔවුන් පවසයා සිටියි. කාර්මාන්තය පවත්වා ගෙන යන ගොඩනැඟිල්ල තවදුරටත් පුළුල් කර ගැනීම මෙන්ම මේ තුළින් තවත් විශාල පිරිසකට රැකියා අවස්ථා ඇති කර දීම මොවුන්ගේ අනාගත බලාපොරොත්තුව වී තිබේ. මොවුන් ඉන්දියාවෙන් පුහුණුව පවා ලබා තිබෙන හෙයින් මෙම යන්ත්‍ර සුත්‍ර තාක්ෂණය පිළිබඳ අනාගත පරපුරට දැනුමක් ලබා දීමත් පවතින යන්ත්‍ර උපකරණ නවීකරණය කර ගැනීමේ අවශ්‍යතාවයක් ඇති බව බවත් ඔවුන් පවසයි. හඟුරක්කෙත ප්‍රදේශයේ හොඳම ස්වයං රැකියා කර්මාන්තය ලෙස මෙම ව්‍යාපෘතිය සම්මාන රැසක් ලබා තිබේ. අත් කඩදාසි නිෂ්පාදනය සම්බන්ධයෙන් මධ්‍යම පළාතට ඇති එකම ව්‍යාපෘතිය වශයෙන් මෙය වැඩි දියුණු කර ගැනීමට මොවුන් දෙපළ බලධාරීන්ගෙන් සහය ඉල්ලා සිටියි.", "URL": "https://sinhala.adaderana.lk/news.php?nid=94958", "Category": null, "Parent URL": null}