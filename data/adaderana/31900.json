{"Source": "Adaderana", "Timestamp": "February 25, 2013 08:43 am", "Headline": "22 වන සැසිවාරය අදයි", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලයේ 22 වන සැසිවාරය අද (25) ආරම්භ වෙයි. එය ශ්‍රී ලංකාවේ වේලාවෙන් පස්වරු 1.30 ට පමණ ආරම්භ වනු ඇත. ස්විස්ටර්ලන්තයේ ජිනීවාහි දී ඇරඹෙන සැසිවාරය මාර්තු මස 22 වනදා දක්වා පැවැත්වෙයි. අමාත්‍ය මහින්ද සමරසිංහ මහතා ශ්‍රී ලංකා නියෝජිත පිරිසේ නායකත්වය දරන අතර ඔහු අනිද්දා මානව හිමිකම් සැසිවාරය ඇමතීමට නියමිතය. ශ්‍රී ලංකාව සම්බන්ධ විශ්ව කාලීන සමාලෝචන වාර්තාව මාර්තු මස 15 වැනිදා මානව හිමිකම් කවුන්සිල සැසිවාරයේ දී සාකච්ඡාවට ගැනෙනු ඇති. එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් කාර්යාලය විසින් ශ්‍රී ලංකාව සම්බන්ධයෙන් මාර්තු මස 20 වැනිදා වාර්තාවක් ඉදිරිපත් කිරීමට ද සැලසුම් කර ඇත. මේ අතර අමෙරිකා එක්සත් ජනපදය විසින් ද ශ්‍රී ලංකාව සම්බන්ධයෙන් මාර්තු මස 21 වැනිදා තවත් යෝජනාවක් ඉදිරිපත් කිරීමට අපේක්ෂිතය. ඊට අදාළ ඡන්ද විමසීමක් ද එදින පැවැත්වෙයි.", "URL": "https://sinhala.adaderana.lk/news.php?nid=31900", "Category": null, "Parent URL": null}