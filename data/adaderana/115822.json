{"Source": "Adaderana", "Timestamp": "August 5, 2019 07:08 pm", "Headline": "පල්ලෙවෙල නීතිවිරෝධී මත්පැන් බීමෙන් මියගිය ගණන තවත් ඉහළට", "News Content": "පල්ලෙවෙල නීතිවිරෝධී මත්පැන් නිෂ්පාදනාගාරයක මත්පැන් පානය කිරීමෙන් 12 දෙනකු මිය යාමේ සිද්ධියේ විමර්ශනවලට අදාළව පල්ලේවෙල පොලිසියේ ස්ථානාධිපතිවරයාට වහාම ක්‍රියාත්මක වන පරිදි ස්ථාන මාරුවක් ලබා දී තිබේ. මෙම මත්පැන් නිෂ්පාදනාගාරය පවත්වාගෙන ගොස් ඇත්තේ නීතිවිරෝධි මත්පැන් නිෂ්පාදන චෝදනාව සම්බන්ධයෙන් අධිකරණයේ නඩු නවයක සැකකරුවකු බවට පත්ව සිටින අයෙක්. මීරිගම පල්ලෙවෙල ප්‍රදේශයේ පවත්වාගෙන ගිය නීතිවිරෝධී මත්පැන් නිෂ්පාදනාගාරයක මත්පැන් පානය කළ පිරිසක් හදිසියේ රෝගී වී මිය යාමේ පුවත පළමුවෙන්ම වාර්තා වූයේ ඉකුත් සෙනසුරාදායි. ගෙවුණු දෙදින තුළ පමණක් එම ස්ථානයේන් මත්පැන් පානය කළ පුද්ගලයන් 11 දෙනකු මිය ගොස් තිබුණි. ඒ අතරින් එක් පුද්ගලයකුගේ මළ සිරුරු සොයාගැනුණේ ඒ ආසන්නයේ වත්තෙමුල්ල ප්‍රදේශයේ කැලෑබද ඉඩමක තිබියදීයි. මිය ගිය ගණන තවත් ඉහළ නංවමින් රොගම රෝහලේ ප්‍රතිකාර ලබමින් සිටි තවත් අයකුද අද මිය ගියේය. සිද්ධියෙන් රෝහල්ගතව ප්‍රතිකාර ලබන පුද්ගලයන් ගණන 20 කට අධිකයි. විජලන තත්ත්වයකින් සහ හෘදයේ ඇතිවූ අබාධ හේතුවෙන් අදාළ පුද්ගලයින් ජීවිතක්ෂයට පත්ව ඇති බව පශ්චාත් මරණ පරීක්ෂණවලින් අණාවරණ වී තිබේ. ‍ එහෙත් ප්‍රෙද්ශවාසීන් පවසන ආකාරයට ඊට එරෙහිව නීතිය ක්‍රියාත්මක වී නැහැ. කෙසේ වෙතත් මේ සිද්ධීය වාර්තා වීමෙන් අනතුරුව මෙම නීතීවිරෝධි මත්පැන් නිෂ්පාදනාගාරයේ හිමිකරු මෙන්ම එහි සහායකයෙකු පල්ලෙවෙල පොලීසිය විසින් අත්අඩංගුවට ගනු ලැබූ අතර අත්තනගල්ල මහේස්ත්‍රාත් අධිකරණයට ඉදිරිපත් කිරීමෙන් පසු ජූලි 07 වැනිදා තෙක් රක්ෂිත බන්ධනාගාරගත කෙරුණි. සැකකරුවන් සමඟ නීතිවිරෝධි මත්ද්‍රව්‍ය ලීටර් 08 කට අධික ප්‍රමාණයක්ද පොලිස් භාරයට ගෙන තිබේ. නමුත් සිය පොලිස් වසම තුළ දිගු කලක පටන් සිදුවූ ජාවාරම , පුද්ගලයින් 12 දෙනෙක් නීතිවිරෝධි මත්පැන් විෂවීමෙන් මිය යනතෙක්ම පල්ලේවල පොලිසීයේ ඇස නොගැටීම ගැන ගම්වාසීන් විමතිය පළ කරයි. එහෙත් මේ නීතිවිරෝධි මත්පැන් නිෂ්පාදනාගාරය පවත්වාගෙන ගිය කාංචන අජිත් නම් ප්‍රධාන සැකකරු සම්බන්ධයෙන් අත්තනගල්ල මහේස්ත්‍රාත් අධිකරණයේ මේ වනවිටත් නඩු 09 ක් පවතින බවත් එම නඩු 09ම නීතිවිරෝධි මත්පැන් නිෂ්පාදනයට සම්බන්ධ නඩු බවත් පල්ලේවෙල පොලිසීය අප කල විමසීමකදී සඳහන් කළේය. එමෙන්ම මෙම මත්පැන් බෙදාහරිනු ලැබූ ඇලිපිටියේගෙදර සුභසිංහ නැමැති සැකකරුටද අත්තනගල්ල අධිකරණයේ නඩු 09 ක් පවතින බව පොලිසීය පවසයි. මෙලෙස නීතිවිරෝධී මත්පැන් අලෙවි කිරීම සම්බන්ධයෙන් අවස්ථා ගණනාවකදී අධිකරණයට ඉදිරිපත් කෙරුණු තැනැත්තෙක් තවදුරටත් කිසිදු පැකිළිමකින් තොරව ජාවාරම ඉදිරියට සිදුකරගෙන ගොස් ඇත්තේ කාගේ සහායක් ඇතිවද යන්න පිළිබඳව ප්‍රෙද්ශවාසීන් තුළ ඇත්තේ දැඩි සැකයක්. මේ අතර නීතිවිරෝධි මත්පැන් පානය කර හදිසියේ රෝගී වී මිය ගිය වත්තෙමුල්ල ප්‍රෙද්ශයේ පුද්ගලයාගේ දේහය ගම්වාසීන් අද මීරිගම දිවුලපිටිය මාර්ගයට රැගෙන අවේය. ඉන්පසු එම දේහය අවසන් කටයුතු සදහා සුසානභූමිය වෙත රැගෙන යන අතරතුර ප්‍රධාන ජාවාරම්කරු මත්පැන් අලෙවිකල බව පැවසෙන ස්ථානයට දේහය රැගෙනවිත් ජනතාව සිය විරෝධය පළ කළේය. එලෙස විරෝධය පැවැත්වෙන අතරතුර පල්ලේවල ප්‍රදේශයේ මියගිය අනෙක් පුද්ගලයාගේ ඥාතීන්ද එම තැනැත්තාගේ දේහය රැගෙන විත් විරෝධය පළකළ අතර එහිදී ප්‍රධාන ජාවාරම්කරුවන්ගේ ඥාතීන් බව පැවසෙන පිරිසක් සමග බහින්බස්වීමක් ඇති වුණි.", "URL": "https://sinhala.adaderana.lk/news.php?nid=115822", "Category": null, "Parent URL": null}