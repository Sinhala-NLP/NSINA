{"Source": "Adaderana", "Timestamp": "September 12, 2018 12:10 pm", "Headline": "බස්-ටිපර් අනතුරකින් 6ක් රෝහලට", "News Content": "අනුරාධපුර-ත්‍රිකුණාමලය ප්‍රධාන මාර්ගයේ හොරොව්පතාන ඇලපත් වැව මංසන්ධිය ප්‍රදේශයේදී සිදුවූ රිය අනතුරකින් පුද්ගලයික් 6දෙනෙකු තුවාල ලබා ඇති බව හොරොව්පතාන පොලිසිය පවසයි. ඊයේ(11) සවස 6.30 පමණ වැලි ප්‍රවාහනය කරමින් තිබූ ටිපර් රථයක් සහ මඟී ප්‍රවාහන බස් රථයක් මුහුණට මුහුණ ගැටීමෙන් මෙම අනතුර සිදුවී තිබේ. අනුරාධපුර දෙස සිට වැලි ප්‍රවාහනය කරමින් තිබු ටිපර් රථය, වෙනත් වාහනයකට ඉස්සර කිරීමත් සමඟ හොරොව්පතාන දෙසින් කෙළඹ දෙසට ගමන් කරමින් තිබු බස්රථයේ ගැටී ඇති බව වාර්තා වෙයි. එම අනතුරින් පුද්ගලයින් 6 දෙනෙකු තුවාල ලබා අනුරාධපුර ශික්ෂණ රෝහල වෙත ඇතුළත් කර තිබේ. එලෙස රෝහලට ඇතුළත් කළ පුද්ගලයින්ගෙන් ටිපර් රථයේ රියදුරුගේ තත්ත්වය බරපතළ බව රෝහල් ආරංචිමාර්ග සඳහන් කරයි. ටිපර් රථ රියදුරාගේ නොසැලකිලිමත් රිය ධාවනය මෙම අනතුරට මුල් වී ඇති බව සිදුකරන ලද මූලික පරීක්ෂණවලදී හෙළි වී තිබෙන බව හොරොව්පතාන පොලීසිය සඳහන් කරයි. සිද්ධිය සම්බන්ධයෙන් හොරොව්පතාන පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=95974", "Category": null, "Parent URL": null}