{"Source": "Adaderana", "Timestamp": "November 29, 2011 03:28 pm", "Headline": "ගොඩනැගිලි ද්‍රව්‍ය සංස්ථාව ලංකෙම් නිෂ්පාදන අලෙවියට පිවිසෙයි", "News Content": "ගොඩනැගිලි ද්‍රව්‍ය සංස්ථාව එහි දිවයින පුරා පිහිටි සියලුම අලෙවිසැල් මගින් මින් ඉදිරියට ලංකෙම් තීන්ත පමණක් අලෙවි කිරීමේ වෙළඳ හවුල්කාරිත්වයක් නොබෝදා \"සීමාසහිත ලංකෙම් පේන්ට්ස් සමාගම\" සමඟ ඇති කරගෙන ඇත. තම ප‍්‍රමුඛතම නිෂ්පාදනය වන \"රොබියලැක්\" නිපදවීම සහ අලෙවි කිරීම පිළිබඳව නම් දරා සිටින ලංකෙම් පේන්ට්ස් ආයතනය තීන්ත කර්මාන්තයේ පුරෝගාමියා ලෙස වසර 25 ක් පුරා විහිදුණු පුළුල් පරාසයක අත්දැකීම් සතුය. නව වෙළඳ හවුල්කාරිත්වය ගැන අදහස් දැක්වූ ලංකෙම් PLC හි අධ්‍යක්ෂ රුවන් ටී. වීරසිංහ මහතා පැවසුවේ \"ගොඩනැගිලි ද්‍රව්‍ය සංස්ථාව සමඟ මේ ආකාරයේ හවුල්කාරිත්වයක් ගොඩනඟා ගැනීමට හැකිවීම ගැන අතිශයෙන් සතුටට පත්වන බවත් තවද එමගින් ශ‍්‍රී ලංකාව පුරා විසිරී සිටින තවත් විශාල පාරිභෝගිකයන් සමූහයක් වෙත ලඟාවීමට අවකාශ සැලසෙන බවත්ය. මෙමගින් තවද දෙපාර්ශවයටම මහත් සේ ප‍්‍රතිලාභ අත්වන අතර එය අනාගතය සඳහා සුබ නිමිත්තක් ලෙස දැක්විය හැකි\" බව වැඩිදුරටත් අදහස් දක්වමින් පවසා සිටියේය. අත්සන් කිරීමේ උත්සවයට සහභාගි වූ සම්භාවනීය ආරාධිතයන් අතර අභ්‍යන්තර කටයුතු, වෙළඳ සහ සමුපකාර අමාත්‍යාංශයේ ස්ථිර ලේකම් සුනිල් එච්. සිරිසේන මහතාද විය. ලංකෙම් නිපැයුම් පෙළට අලංකරණ ආලේප, කර්මාන්ත සඳහාවූ තීන්ත ආලේප, EPIFIX ප‍්‍රමුඛ ගම් වර්ග, පෙර ආලේපන, මළ බැඳීම් වළක්වන ආලේප, ස්වයං ප‍්‍රති නිමැවුම් ආලේප සහ දැව ආරක්‍ෂණ ආලේප ආදී ශ්‍රී ලංකාවේ තීන්ත පාරිභෝගිකයින්ගේ සියළු අවශ්‍යතාවන් සපුරාලීමට සමත් නිපැයුම් පෙළක් අයත්ය. මෑතකදී මෙම සමාගම කීර්තිමත් ඉතාලි සමාගමක් සමග එක්ව ජලය මත පදනම් වූ දැව ආලේපනයක් වන \"ඇක්වාෂීල්ඞ්\" වෙළඳපොළට හඳුන්වාදීමට කටයුතු කළේය. ඒකල පිහිටි ලංකෙම් තීන්ත කර්මාන්ත ශාලාව එහි ප‍්‍රමිති කළමනාකරණය වෙනුවෙන් SLS ISO 9001:2008 තත්ත්ව සහතිකයෙන් පිදුම් ලත් ශ‍්‍රී ලංකාවේ ප‍්‍රථම තීන්ත නිෂ්පාදනාගාරය වන අතර SLS ලාංඡනයට අමතරව පාරිසරික කළමනාකරණය වෙනුවෙන් ISO 14001 තත්ත්ව සහතිකයෙන් මේ දක්වා පිදුම් ලද ලංකාවේ එකම තීන්ත නිෂ්පාදකයා ද වේ.", "URL": "https://sinhala.adaderana.lk/news.php?nid=20342", "Category": null, "Parent URL": null}