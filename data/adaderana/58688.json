{"Source": "Adaderana", "Timestamp": "March 28, 2016 04:43 pm", "Headline": "මං තීරු ගැලෙව්වේ අපි නෙවෙයි-නියඟය විදුලි අර්බුදයට හේතුව නෙවෙයි", "News Content": "මාබෝල ප‍්‍රදේශයේ ඇවිදින මංතීරුව ඉවත් කිරීම සිදු කර ඇත්තේ තම අමාත්‍යාංශයෙන් නොවන බව මහනගර හා බස්නාහිර සංවර්ධන අමාත්‍ය චම්පික රණවක මහතා පවසයි. එම මංතීරු ඉවත් කරපු අයම එය නැවත සකස් කිරීමට කටයුතු කරනු ඇති බවත්,තමන් නගර සංවර්ධනයේදී සෑම තීන්දුවක්ම ගන්නේ ජනතාව සමග සිටිමින් බවත් අමාත්‍යවරයා කියා සිටියේ කොට්ටාව නගර සංවර්ධන කටයුතු ආරම්භ කරමින්, බස්නැවතුම්පළෙහි ඉදිකිරීම්වල සමාරම්භක උළෙලට එක්වෙමිනි. එහිදී තවදුරටත් අදහස් දැක්වූ අමාත්‍යවරයා මෙසේද සඳහන් කළේය.පසුගිය සමයේ අපි දැක්කා ඒකාධිපති ආකාරයකට මේ රටේ මාධ්‍ය සහ අනෙකුත් සමාජය තලාපෙළා දාල තිබුණේ. දැන් යම් නිදහසක් ලබාදීලා තිබෙනවා, සම්පූර්ණ නිදහසක්. ඒ නිදහස සමහරු වැරදි විදිහට පාවිච්චි කරනවා.දේශපාලන ෆැසිස්ට්වාදය වෙනුවට ඇතැම් අය අද, ඇතැම් මාධ්‍යවේදීන්, ඇතැම් පිරිස් මාධ්‍ය ෆැසිස්ට්වාදයක් දියත් කරලා තිබෙනවා.මිනිස්සුන්ව විනාශ කරන්න පුළුවන්ද කියලා බලනවා. චරිත ඝාතනය කරන්න පුළුවන්ද බලනවා. මා හිතනවා නිදහස කියන්නේ ඊට වඩා විධිමත් වැදගත් දෙයක්. මේ ඒකාධිපති වියරුව පරාද කරපු ජනතාව විසින්ම මාධ්‍ය සදාචාරයක් හදන්න කැපවිය යුතු කාලය ඇවිල්ලා තිබෙනවා. ඒ වගේම විශේෂයෙන් කියන්න ඕනේ ඊයේ මාධ්‍යවල විශේෂ අවධානයක් යොමු වුණා මේ මාබෝල ප‍්‍රදේශයේ ඇවිදින මංතීරුවක් ගලවා දැමීමේ සිද්ධිය ගැන. අපේ අමාත්‍යාංශය මගින් පාලනය වන හෝ අපි ගොඩනඟපු ඇවිදින මංතීරුවක් නෙවෙයි ඒක. පහුගිය කාලේ අතහැරලා දාල තිබිලා අපි ප‍්‍රතිෂ්ථාපනය කළා. අපිට ඉල්ලීමක් ආවා ඉඩම් අමාත්‍යාංශයෙන් ඒ ඇවිදින මංතීරුව තිබෙන ඇළ අසලින් පාරක් ඉදිකරන්න අවසර ඉල්ලලා. එයට අපේ ඉඩම් සංවර්ධනය කිරීමේ මණ්ඩලයෙන් ප‍්‍රතිචාර දක්වලා තිබෙනවා ඒ ඇළ සංවර්ධනය කිරීමේ ක්‍රියාවලියට අනගාතයේ අපේ ඒ යන්ත‍්‍ර සූත‍්‍ර යොදා ගැනීමට ඉඩ දෙන පරිද්දෙන් ඒ පාර හැදුවට කමක් නැහැ කියලා. අපි කවුරුවත් කියලා නැහැ ඇවිදින මංතීරු විනාශ කරන්න හෝ එහෙම නැත්නම් වෙනත් ආකාරයකට කටයුතු කරන්න කියලා. මම හිතනවා ඒ මාවත ගලවපු අයම නැවත සකස් කරලා ඒ ජනතාවට ලබාදෙයි කියලා. ඒනිසා මාධ්‍යවලින් අපි ඉල්ලා සිටිනවා ඔවැනි දේ රටේ නොයක් නොයෙක් තැන්වල සිද්ධ වෙමින් පවතින නිසා චරිත ඝාතනය කරන්න ඉදරිපත් වෙන්නේ නැතිව සත්‍යය වාර්තාකරන්න කියලා. ඒ වගේම කෙටියන් නමුත් මම කියන්න ඕනේ අද පවතින මේ විදුලි අර්බුදය ගැන. මම බොහොම පැහැදිලව කියන්න ඕනේ මිථ්‍යා මත කිහිපයක් තියෙනවා මේ සම්බන්ධව. එකක් තමයි මේ නියඟයක් නිසා විදුලි අර්බුදයක් ඇතිවුණා කියන එක. මේ රටේ කිසිම නියඟයක් නැහැ. මේ තියන්නේ සාමාන්‍ය ක‍්‍රමය, කොහොමත් අපේ රටේ දෙසැම්බර් මාසේ ඉඳන් ජූනි මාසේ වෙනකන් වහින්නේ නැහැ.නිරිත දිග මෝසම් සුළඟත් නැහැ. ඊසාන දිග මෝසම් සුළඟත් නැහැ. ජනවාරි මාසෙත් සෑහෙන්න වැහැල තියෙනවා ජලාශ ප‍්‍රදේශවලට.ඒ නිසා නියඟයක් තියෙනවා ලයිට් කපන්න වෙලා තියෙනවා කියන එක මිථි්‍යාවක්. මොකද අද මෙ රටේ උපරිම විදුලි ඉල්ලූම මෙගාවොට් 2300 යි නමුත් ධාරිතාව තියෙනවා 4000 ක්. 4000ක් තියාගෙන 2300ක් දෙන්න බැහැ කියල කියන්න බෑ කාටවත්. ධාරිතාව නැහැ, ආණ්ඩු වියදම් කරලා නැහැ කියල කාටවත් කියන්න බැහැ. ඊළඟට හුඟාක් දෙනෙක් දෝෂාරෝපණය කරනවා පුත්තලමේ බලාගාරය ගැන. ඒකේ ඒ බරපතළ අඩුපාඩුකම් තියන බව ඇත්ත. නමුත් ඒ බලාගාර හැදුවේ දේශපාලනඥයින් නෙමෙයි. ඒ බලාගාරය හැදුවේ ඉංජිනේරු මහත්වරු. ඒ බලාගාරය හදන්න ගිවිසුම් අත්සන් කළේ 2005 සැප්තැම්බර් 30 චීනයේදී. එවකට ජනාධිපතිතුමිය චන්ද්‍රිකා බණ්ඩාරනායක මැතිණිය.ඒ බලාගාර ගිවිසුම අත්සන් කළේ දේශපාලකයෙක් නෙමෙයි. ඒ ගිවිසුම අත්සන් කළේ එවකට ලංකා විදුලි බල මණ්ඩලයේ හිටපු ජ්‍යේෂඨතම ඉංජිනේරුවා වූ සාමාන්‍යාධිකාරී රංජිත් ෆොන්සේකා මහත්තයයි. ඒ ගිවිසුම් ප‍්‍රකාරව යන්ත‍්‍ර ඉදිවෙලා නැත්නම් ඒකට චන්ද්‍රිකා මැතිණියවත්, ඊට පස්සේ ආව මහින්ද මහත්තයවත්, මෛත‍්‍රීපාල සිරිසේන මහත්තයවත් වග කියන්න ඕනේ නැහැ. ඒක ඒ ඉංජිනේරු මහත්වරු ගොඩනඟපු දෙයක්. හැබැයි මම නම් ඒකේ අඩුපාඩුව දැක්කා. නමුත් ඒ අවස්ථාවේ අපිට වෙන විකල්පයක් තිබුණෙ නැහැ. ඒ නිසා අපි 2011 දි විශේෂ යෝජනාවක් ඉදිරිපත් කලා බලාගාරය කරගෙන යන ආකාරය ගැන. මේ කොහොම උනත් දැන් අපි ඒ බලාගාරය පවත්වාගත යුතුයි. ඒ බලාගාරය මේ රටේ විදුලිපද්ධතියට ශක්තියක්. දොස් ඇහුවට, ඒක පවත්වාගෙන යාමේ වගකීම තිබෙන්නේ ඇමතිතුමාලට නොවෙයි ඉංජිනේරු මහත්වරුන් අතයි. ඒ නිසා මම කියන්න කැමතියි කෘතීම විදුලි අර්බුදයක් නිර්මාණය කරන්න හදන්න එපා කියන එක. එවැනි කිසිම විදුලි අර්බුදයක් අපේ රටේ නැහැ. 2011 ජූනි මාසේ ඉඳන් 2012 සැප්තැම්බර් මාසේ වෙනකන් එක වැහි බිංදුවක් නැතිව මාස 16 ක් ලංකා විදුලි බල මණ්ඩලය ගෙනියන්න පුළුවන් වුණානම් මේ මාසයක් පෑව්වයි කියලා ඒක කරන්න බැරිවෙන්න හේතුවක් නැහැ. 2010 විසිහතර පැයම විදුලිය දෙන්න පුළුවන්කමක් තිබුනේ නැහැ. විදුලි බල මණ්ඩලයේ ණය බරින් බිලියන 155ක් පාඩු ලබලා තිබුණේ. අවුරුදු 15 ක් තිස්සේ විදුලි බල මණ්ඩලයට මේ රටේ කොළඹ දිස්ත‍්‍රික්කයේවත් 100%ක් විදුලිය දෙන්න බැරිව තිබුණ තත්ත්වයක් තුළ අද 100% ක් විදුලිය ලබාදීලා, මූල්‍යමය අතින් ශක්තිමත් කරලා 24 පැයම විදුලිය ලබාදෙන්න පුළුවන් තැනට විදුලිබල මණ්ඩලය ගේන්න මහත් කැපවීමක් එදා අපිත් එක්ක අවුරුදු 03ක් ඒ සේවක මහත්වරුන් කළා. එසේ අඳුරෙන් එළියට ආපු විදුලිබල මණ්ඩලය එළියෙන් අඳුරට ගෙනයන්න කල්ලි කන්ඩායම්වලට, යට ඉඳන් උගුල් අදින අයට, ඞීසල් විකුණලා නැවත වතාවක් විදුලිබල මණ්ඩලය වළේ දාන්න උත්සාහ කරන අයට ඉඩ තියන්න එපා කියලා මේ රටේ පාරිභෝගික ජනතාවගෙන් අපි ඉල්ලා සිටිනවා. ලංකා විදුලිබල මණ්ඩලය එහි අවංක සේවක සේවිකාවන් එක්ක අපි සියළු දෙනාම රැකගත යුතුයි. ඒ තුළින් මේ විදුලි බල අර්බුදය ජය ගන්න අපිට හැකිවෙයි. මේක ස්වභාවික අර්බුදයක් නෙමෙයි. මේක කෘතිම අර්බුදයක් බව මම බොහොම පැහැදිලිව කියනවා.", "URL": "https://sinhala.adaderana.lk/news.php?nid=58688", "Category": null, "Parent URL": null}