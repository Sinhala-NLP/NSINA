{"Source": "Adaderana", "Timestamp": "December 11, 2016 11:05 am", "Headline": "ඩෙංගු මරණ 77ක් - දිස්ත්‍රික්ක 10ක ඩෙංගු වසංගත තත්ත්වයක් ", "News Content": "දිවයිනේ දිස්ත්‍රික්ක 10ක ඩෙංගු වසංගත තත්ත්වයක් වාර්තා වන බව සෞඛ්‍ය අමාත්‍ය රාජිත සේනාරත්න මහතා පවසයි.කොළඹ ගම්පහ, කළුතර, ගාල්ල, යාපනය, රත්නපුර, කුරුණෑගල, පුත්තලම, මඩකලපුව සහ අම්පාර යන දිස්ත්‍රික්කවල මෙම ඩෙංගු වසංගත තත්ත්වය පවතින බව අමාත්‍යවරයා සදහන් කළේය.ඒ අනුව මෙම දිස්ත්‍රික්ක 10 තුළ සෞඛ්‍ය වෛද්‍ය නිලධාරී කොට්ඨාශ 30ක සෞඛ්‍ය සේවකයන්ගේ නිවාඩු අවලංගු කිරීමට සෞඛ්‍ය අමාත්‍යවරයා පියවර ගෙන ඇති බව වාර්තා වේ.ඒ සඳහා වන චක්‍ර ලේඛය අද (11) නිකුත් කරන බව සෞඛ්‍ය අමාත්‍යාංශය සඳහන් කළේය.ඩෙංගු මදුරුවන් බෝවන අයුරින් පරිශ්‍ර පවත්වාගෙන අයට රුපියල් 25,000ක දඩ මුදලක් නියම කිරීමේ ගැසට් පත්‍රය නිකුත් කිරීමට ද සෞඛ්‍ය අමාත්‍යාංශයේ පැවති ඩෙංගු මර්දනය පිළිබඳ ප්‍රගති සමාලෝචන රැස්වීමකදී තීරණය කර තිබේ.ඩෙංගු මදුරු පරික්ෂා කිරීම් සඳහා නිවාස තුළට පරීක්ෂණ කණ්ඩායම් ඇතුළු වීමේ දී නිවෙස් හිමියන්ගේ අවසරය ලබාගත යුතු බවට වන නීතිය අහෝසි කිරීමට ද මෙහිදී තීරණය කළ බව සෞඛ්‍ය අමාත්‍යාංශය ප්‍රකාශ කළේය.2016 වසරේ මේ දක්වා කාලය තුළ ඩෙංගු රෝගීන් 47,900ක් වාර්තා වී ඇති අතර ඉන් 77 දෙනෙකු මියගොස් තිබේ.", "URL": "https://sinhala.adaderana.lk/news.php?nid=66926", "Category": null, "Parent URL": null}