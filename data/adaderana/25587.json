{"Source": "Adaderana", "Timestamp": "July 7, 2012 08:55 pm", "Headline": "නාවික කටයුතු පිළිබඳව ඉන්දියාව හා ශ්‍රී ලංකාව අතර සාකච්ඡාවක්", "News Content": "දෙරටෙහි ධීවරයින් විසින් ජාත්‍යන්තර මුහුදු සීමා උල්ලංඝණය කිරීම ඇතුළු ශ්‍රී ලංකාව හා ඉන්දියාව අතර නාවික කටයුතු සම්බන්ධ කරුණු පිළිබඳව සාකච්ඡාවක් පැවැත්වී තිබේ. ශ්‍රී ලංකාව හා ඉන්දියාව අතර 21 වන වරට පැවති වාර්ෂික ජාත්‍යන්තර මුහුදු සීමා හමුවේ දී මෙම කරුණු සාකච්ඡාවට බඳුන්ව ඇති බව සඳහන්ය. දෙරට අතර නාවික සබඳතා වර්ධනය කරලීමේ අරමුණින් මෙම හමුව වාර්ෂිකව පැවැත්වෙන බව ශ්‍රී ලංකා නාවික හමුදාව පවසයි. කන්කසන්තුරේට සමීප මුහුදු සීමාවේ දී ශ්‍රී ලංකා නාවික හමුදාවට අයත් සාගර නැමති නෞකාවේ දී මෙම හමුව පැවැත්වී ඇත. මෙම සාකච්ඡාව සඳහා ශ්‍රී ලංකාව හා ඉන්දියාව නියෝජනය කරමින් දෙරටෙහි නාවික නිලධාරීන් හා වෙරළාක්ෂක නිලධාරීන් සහභාගි වී තිබේ. එම සාකච්ඡාව අතරතුර නාවික මෙහෙයුම් හා ධීවර කටයුතු, දෙරටෙහි ධීවරයින් විසින් ජාත්‍යන්තර මුහුදු සීමා උල්ලංඝණය කිරීම වැනි කරුණු පිළිබඳව පොදුවේ සාකච්ඡාවට ගෙන ඇති බව ද ශ්‍රී ලංකා නාවික හමුදාව පවසයි.", "URL": "https://sinhala.adaderana.lk/news.php?nid=25587", "Category": null, "Parent URL": null}