{"Source": "Adaderana", "Timestamp": "June 20, 2011 09:43 pm", "Headline": " චැනල් -4 ට එරෙහිව නඩු පවරන්න-නැතහොත් වරදකරුවන්ට දඬුවම් දෙන්න", "News Content": "ශ්‍රී ලංකා හමුදාවට එරෙහිව පවත්නා අහිතකර ප්‍රසිද්ධිය නවතාලීම සඳහා ඉක්මන් පියවර නොගතහොත් රටට වැදගත් හා නොඑසේනම් ඉදිරියේදී වැදගත් විය හැකි ජාත්‍යන්තර බලගතු ජාතීන්ගෙන් හා ආයතනයන්ගෙන් ශ්‍රී ලංකාව දුරස්ථ වෙමින් පවත්නා බව එක්සත් ජාතික පක්ෂය පවසයි. එසේ වුවද ඒ බව වත්මන් රජය හා නැඹුරුව කටයුතු කරන විදේශ කටයුතු පිළිබඳ විශේෂඥයින් විසින් තවමත් වටහාගෙන නොමැති බව එ.ජා.ප පාර්ලිමේන්තු මන්ත්‍රී මංගල සමරවීර මහතා කියා සිටියි. චැනල් 4 නාලිකාව විසින් මෑතකදී විකාශය කරන ලද වාර්තාමය වැඩ සටහන තුළින් ශ්‍රී ලංකාවේ ප්‍රතිරූපයට සිදුවූ හානිය වළක්වාගැනීමට ගතහැකි පියවර දෙකක් පවත්නා බව එක්සත් ජාතික පක්ෂයේ මාධ්‍ය ඒකකය වෙනුවෙන් නිවේදනයක් නිකුත් කරමින් මංගල සමරවීර මහතා පෙන්වාදෙයි. එම වාර්තාමය වැඩසටහන ගොතන ලද ව්‍යාජයක් හෝ ද්වේශ සහගතව හෝ බෙදුම්වාදී න්‍යාය පත්‍රයට අනුව සිදුවූවක් නම් එක්සත් රාජධාණියේ චැනල් 4 ආයතනයට එරෙහිව නඩු පැවරිය යුතු බව ඔහු සඳහන් කරයි. එසේ නඩු පවරා මාධ්‍ය ආයතනයක් විසින් පිළිපැදිය යුතු ආචාර ධර්ම නොතකා මෙම වීඩියෝ පටය ප්‍රසිද්ධ කර ඇති බව පෙන්වාදිය යුතුව ඇතිවා සේම මෙම වැඩ සටහන සහමුලින්ම අසත්‍ය එකක් බව සනාථ කරනු ලැබුවහොත් බ්‍රිතාන්‍ය අධිකරණය ඒ බව පිළිගැනීමට කටයුතු කරනු ඇති බව සමරවීර මහතා කියා සිටියි. මෙම ටී.වී චැනලය මගින් අපගේ ජාතියෙහි ප්‍රතිරූපයට කරන ලද හානිය හා ජාත්‍යන්තර තලයේ අප රට උසුලන ස්ථානය මෙම වාර්තාමය වැඩසටහන මගින් පහතට ඇදහැළීම සම්බන්ධයෙන් ඔවුන්ට එරෙහිව නීතිමය ක්‍රියාමාර්ගයකට එළඹීම රජය සතු වගකීමක් බවද මන්ත්‍රීවරයා අවධාරණය කරයි. එසේ නොකරන්නේ නම් රජයට ගත හැකි අනෙක් පියවර වන්නේ මෙම චෝදනාවන්හි සත්‍ය අසත්‍යතාව නිගමනය කිරීම සඳහා විශ්වාසදායි,විනිවිද පෙනෙන විධික්‍රමයක් අනුගමනය කොට එම චෝදනාවන්හි කිසියම් සත්‍යතාවක් වේනම් ,ඒවා සැබවින්ම සත්‍ය නම් එයට වගකිව යුත්තන්ට දඬුවම් පැමිණවීම බව සමරවීර මහතා අවධාරණය කරයි. එසේ නොකිරීමෙන් එල්.ටී.ටී.ඊය පරාජය කළ යුද්ධයේදී ඉතා ආදර්ශවත්ව කටයුතු කළ ශ්‍රී ලංකා හමුදාව මෙවැනි චෝදනාවන්ට වන්දි ගෙවීමට සිදුවන බවත්,එය වේදනාවක් බවත් ඔහු කියා සිටියි. ශ්‍රී ලංකා යුද හමුදාව වෙනුවෙන් ක්‍රියාත්මකවීමට අප වගකීමෙන් යුතුය බැඳී සිටින බවත්,අප වෙනුවෙන් විශාල කැප කිරීමක් සිදුකළ රණ විරුවන් වෙත එල්ලවෙන චෝදනාවන්ගෙන් ඔවුන් මුදවාලීමට අප බැඳී සිටින බවත් මංගල සමරවීර මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=16890", "Category": null, "Parent URL": null}