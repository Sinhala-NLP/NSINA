{"Source": "Adaderana", "Timestamp": "February 11, 2012 03:12 pm", "Headline": "පුත්තලම පොලිසියේ නිලධාරීන් දෙදෙනෙකුගේ වැඩ තහනම්", "News Content": "රාජකාරී සඳහා පිටත්ව යාමේ දී සන්තකයේ තබාගන්නා මුදල්වලට වැඩි ප්‍රමාණයක් ළඟ තබාගැනීමේ හේතුව මත පුත්තලම පොලිසියේ පොලිස් නිලධාරීන් දෙදෙනෙකුගේ වැඩ තහනම් කර තිබේ. පුත්තලම කොට්ඨාස භාර පොලිස් අධිකාරී අනුර අබේවික්‍රම මහතා විසින් අදාළ වැඩ තහනම් කිරීම සිදුකර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. ඊයේ(10) දිනයේ පුත්තලම, කුරුණෑගල මාර්ගයේ ලංගම ඩිපෝව අසල රථ වාහන හැසිරවීමේ රාජකාරීයේ නිරතව සිටි අදාළ පොලිස් නිලධාරීන් දෙදෙනා මාර්ගයේ ගමන් ගන්නා රථ වාහනවල රියදුරන්ගෙන් නීති විරෝධී ලෙස මුදල් ලබාගන්නා බවට පොලිසියට තොරතුරු ලැබී තිබුණි. ඒ අනුව අදාළ පොලිස් නිලධාරීන් දෙදෙනා රාජකාරී කටයුතුවල යෙදී සිටිය දී පරීක්ෂාවට ලක් කර ඇති අතර එහිදි ඔවුන් සිදුකළ වංචාව අනාවරණය කරගෙන තිබේ.", "URL": "https://sinhala.adaderana.lk/news.php?nid=22034", "Category": null, "Parent URL": null}