{"Source": "Adaderana", "Timestamp": "October 8, 2013 03:29 pm", "Headline": "13 ගැන කතා කිරීමට ඇති හොඳම වේදිකාව පාර්ලිමේන්තුවයි  ", "News Content": "13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් මතුව ඇති ගැටලු සාකච්ඡා කිරීම සඳහා ඇති හොඳම වේදිකාව පාර්ලිමේන්තුව බව ජනාධිපති මහින්ද රාජපක්ෂ මහතා පවසයි. ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා හමුවු අවස්ථාවේ ජනාධිපතිවරයා පෙන්වා දුන්නේ පාර්ලිමේන්තු තේරීම් කාරක සභාව රැස්වී ජනතා අවශ්‍යතාවන්ට අනුගත විසඳුමක් සාකච්ඡා මාර්ගයෙන් සොයාගත යුතු බවයි. අද(08) පෙරවරුවේ ජනාධිපති මන්දිරයේ දී පැවති මෙම හමුවේ දී අදහස් දක්වමින් ඉන්දීය විදේශ අමාත්‍යවරයා සඳහන් කළේ උතුරු පළාත් සභා මැතිවරණය පැවැත්වීම සඳහා ජනාධිපති මහින්ද රාජපක්ෂ මහතා ගත් නිර්භීත තීරණය සහ ඒ සඳහා දුන් නායකත්වය පිළිබඳ ප්‍රසාදය පළ කරන බවයි. පළාත් සභා මැතිවරණය විශිෂ්ඨ ඓතිහාසික අවස්ථාවක් ලෙස හැඳින්විය හැකි ඉතා වැදගත් ඉදිරි පියවරක් බව සල්මන් කුර්ෂිඩ් මහතා එහිදි සඳහන් කළේය. එම සාකච්ඡාවේ දී දෙරටේ ධීවර ජනතාව අතර පැන නැගී ඇති ගැටලු සම්බන්ධයෙන් ජනාධිපතිවරයා සහ කුර්ෂිඩ් මහතා දීර්ඝ වශයෙන් සාකච්ඡා කර තිබේ. සිය ගැටලුවලට තමන් විසින්ම විසඳුම් සොයා ගැනීමට දෙරටේ ධීවර ප්‍රජාව අතර සාකච්ඡාවක් සඳහා පහසුකම් සැලසීම මෙම ගැටලුව විසඳීම සඳහා ගත හැකි ඉදිරි පියවරක් බවට දෙපාර්ශවය විසින් තීරණය කළ බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=38000", "Category": null, "Parent URL": null}