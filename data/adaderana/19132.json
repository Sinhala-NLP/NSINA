{"Source": "Adaderana", "Timestamp": "October 4, 2011 12:14 pm", "Headline": "තවත් සැකකරුවෙක් ආයුධ පෙන්නන්න ගිහින් නසී-පොලීසිය කියයි", "News Content": "මොරටුව පොලිස් බල ප්‍රදේශයේ,මෝදර පොලිස් මුරපොළට අනුයුක්තව රාජකාරියේ යෙදී සිටි පොලිස් නිලධාරියකු ඝාතනය කිරීමට අදාළ සැකකරුවකු මරණයට පත්ව ඇති බව පොලීසිය සඳහන් කරයි. පොලිස් මාධ්‍ය ප්‍රකාශක,පොලිස් අධිකාරී මැක්සි ප්‍රොක්ටර් මහතා ඒ පිළිබඳ කරුණු දක්වමින් යොමු කර ඇති නිවේදනය පහත පරිදිය. මෙම අපරාධය සම්බන්ධයෙන් මොරටුව පොලීසිය වැඩිදුර විමර්ශන පවත්වා මෝදර ප‍්‍රදේශයේ පදිංචි සැකකරුවන් හතර දෙනෙකු සහ පානදුර රටියලගොඩ ප‍්‍රදේශයේ පදිංචි සැකකරුවකු අත්අඩංගුවට ගෙන ඇත. ඉන් එක් සැකකරුවකුගෙන් අනාවරණය කර ගත් තොරතුරු අනුව\"සැකකරුගේ මග පෙන්වීම පරිදි මෙම අපරාධයට උපයෝගී කර ගන්නා ලද කඩුවක් සහ මන්නයක්\" බොල්ගොඩ ගගේ මැදවූ දූපතක සගවා තිබී\"අද දින උදෑසන මොරටුව පොලිස් ස්ථානයේ නිලධාරීන් කණ්ඩායමක් විසින් සොයා ගෙන ඇත. මෙම පොලිස් කණ්ඩායම ගමන් කළ නාවික බෝට්ටුවෙන් ආපසු ගමන් කරමින් සිටියදී අත්විලංගු සහිතව සිටි සැකකරු එක වරම ඔහු අසල සිටි පොලිස් නිළධාරියාට අත්දෙකෙන්ම පහරක් එල්ල කිරීම හේතුවෙන් පොලිස් නිලධාරියා ගඟට වැටී ඇත. අනතුරුව සැකකරුද ගඟට පැන ඇත. වහාම ක‍්‍රියාත්මක වූ පොලිස් කණ්ඩායම සැකකරු සහ පොලිස් නිලධාරියා ගොඩට ගෙන ඇත. සැකකරු පානදුර රෝහලට රැගෙන ගොස් ඇතුළත් කිරීමට කටුයුතු කරන විට සැකකරු මිය ගිය බව වෛද්‍ය වරයා විසින් අනාවරණය කර ඇත. මෘත ශරීරය පානදුර රෝහලේ මෘත ශරීරාගාරයේ තබා ඇත. පශ්චාත් මරණ පරීක්ෂනය මෙතෙක් අවසන් නැත. තුවාල ලැබූ පොලිස් නිලධාරියාද අසාධ්‍ය තත්වයේ කළුබෝවිල රෝහලේ දැඩි සත්කාර ඒකකයේ ප‍්‍රතිකාර ලබමින් සිටියි. මොරටුව පොලීසිය වැඩිදුර විමර්ශන පවත්වාගෙන යනු ලබයි. අත්සන් කළේ. මැක්සි ප්‍රොක්ටර් අධ්‍යක්ෂ, පොලිස් මහජන සම්බන්ධතා කොට්ඨාශය/ පොලිස් මාධ්‍ය ප‍්‍රකාශක", "URL": "https://sinhala.adaderana.lk/news.php?nid=19132", "Category": null, "Parent URL": null}