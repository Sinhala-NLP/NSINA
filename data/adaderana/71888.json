{"Source": "Adaderana", "Timestamp": "April 9, 2017 08:23 am", "Headline": " අපි යෝජනා පිළිගන්නේ නෑ", "News Content": "මාලඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් පැන නැගී ඇති ගැටළු විසදීම සඳහා රජය ඉදිරිපත් කර ඇති යෝජනා පිළි නොගන්නා බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසයි. එහි කැදවුම්කරු ලහිරු වීරසේකර ප්‍රකාශ කළේ එම යෝජනාවලින් සිදුවන්නේ සයිටම් ආයතනයට වාසී සැලසීම මිස ගැටළුවලට විසඳුම් ලබාදීම නොවන බවයි. මේ සම්බන්ධයෙන් සෞඛ්‍ය අමාත්‍ය රාජිත සේනාරත්න මහතා ප්‍රකාශ කළේ අදාළ යෝජනා ජනාධිපතිවරයාගේ අනුමැතියෙන් ඉදිරිපත්ව ඇති අතර ඒවා ක්‍රියාත්මක කිරීමට පියවර ගන්නා බවයි. මේ අතර මාලඹේ සයිටම් ආයතනය සම්බන්ධයෙන් ගන්නා ඉදිරි ක්‍රියාමාර්ග පිළිබඳ සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමයේ විධායක සභාව ලබන අඟහරුවාදා රැස්වීමට නියමිතව තිබේ. රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය හරිත අලුත්ගේ මහතා පැවසුවේ පසුගියදා උසස් අධ්‍යාපන අමාත්‍යංශය විසින් ඉදිරිපත් කළ යෝජනාවලිය තරයේ හෙළා දකින බවයි.", "URL": "https://sinhala.adaderana.lk/news.php?nid=71888", "Category": null, "Parent URL": null}