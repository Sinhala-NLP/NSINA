{"Source": "Adaderana", "Timestamp": "March 21, 2019 01:03 pm", "Headline": "අමෙරිකාවේ මධ්‍යම කලාපයේ ගංවතුර තත්ත්වය දකුණුදිග ප්‍රදේශයටත්", "News Content": "අමෙරිකාවේ මධ්‍යම කලාපයේ හටගෙන ඇති දරුණු ගංවතුර තත්ත්වය එරට දකුණුදිග ප්‍රදේශය වෙත ව්‍යාප්තවීමේ අවදානමක් මතුව ඇත. අයහපත් කාලගුණය හේතුවෙන් සිදුවූ මරණ සංඛ්‍යාවද සිව්දෙනෙකු දක්වා ඉහළ ගොස් ඇති බව එරට වාර්තා සඳහන් කළේය. උතුරු අමෙරිකාවේ දිගම ගංඟාව වන මිසෝරි ගංඟාවද මේ වන විට පිටාර ගලමින් පවතින අතර ඒ හේතුවෙන් ප්‍රදේශ රැසක්ම ජලයෙන් යට වී ඇත. මිසිසිපි ගංඟාවද පිටාර මට්ටමට ලඟාවී ඇති බැවින් අමෙරිකාවේ දකුණු ප්‍රදේශයටත් ගංවතුර අවදානමක් මතුව ඇති බව සඳහන්ය. මේ හේතුවෙන් හදිසි සේවා සූදානමින් තැබීමටත් දකුණුදිග ප්‍රාන්තවල බලධාරීන් පියවර ගෙන ඇත. මධ්‍යම තැනිතලා කලාපයට බලපා ඇති ගංවතුරින් නිවාස ඇතුළු දේපළවලට වූ හානිය අමෙරිකානු ඩොලර් බිලියනය ඉක්මවන බව විදෙස් වාර්තාවල සඳහන්ය. ගංවතුරින් මහාමාර්ග සහ පාලම් මෙන්ම වගාබිම් රැසක්ද විනාශ වී ඇත. මේ අතර අමෙරිකාවේ උතුරු සහ මධ්‍යම කලාපවලින් ඉදිරි දිනවලදී උණුසුම් කාලගුණික තත්ත්වයක් අපේක්ෂා කෙරෙන බව වාර්තා වෙයි. ඒ සමඟ හිම දියවීම වේගවත් වන බැවින් තවදුරටත් ජල ගැලීම් සිදුවනු ඇතැයි කාලගුණ බලධාරීන් සඳහන් කළේය.", "URL": "https://sinhala.adaderana.lk/news.php?nid=106476", "Category": null, "Parent URL": null}