{"Source": "Adaderana", "Timestamp": "June 2, 2018 07:42 am", "Headline": "අාපදා තත්ත්වයෙන් ඉඩම් අහිමි වූ ජනතාවට ඉඩම් ලබාදීමේ වැඩපිළිවෙල අරඹයි", "News Content": "‍ආපදා තත්ත්වයෙන් ඉඩම් අහිමි වූ ජනතාව සඳහා ඉඩම් ලබාදීමේ වැඩපළිවෙල ආරම්භ කර ඇති බව ඉඩම් ප්‍රතිසංස්කරණ කොමිෂන් සභාව පවසයි. ආපදාවට ලක්වූ ප්‍රදේශ වල ද්රි‍ස්ත්‍රික් ලේකම්වරු විසින් අදාළ නිර්දේශ ආපදා කළමනාකරණ අමාත්‍යංශයට ඉදිරිපත් කිරීමෙන් පසු එම නිර්දේශ ඉඩම් ප්‍රතිසංස්කරණ කොමිෂන් සභාව වෙත ඉදිරිපත් කෙරෙන බව සඳහන්ය. අනතුරුව එම නිර්දේශ සැළකිල්ලට ගනිමින් රජය සතු පදිංචියට සුදුසු තත්වයේ පවතින ඉඩම් ජනතාවට ලබාදීමට කටයුතු කරන බව එම කොමිෂන් සභාවේ සභාපති සම්පත් සුභසිංහ ආරච්චි මහතා සඳහන් කළේය. මේ අතර පසුගියදා ඇති වූ නායයෑම් තත්ත්වයත් සමඟ එම ප්‍රදේශවල ජනතාව ආරක්ෂිත ස්ථාන වල නැවත පදිංචි කිරීමේ කටයුතු ආරම්භ කර ඇති බව ජාතික ගොඩනැගිලි පර්යේෂණ සංවිධානය පවසයි. ප්‍රදේශීය ලේකම් කාර්යාල හරහා රජය සතු ඉඩම් සම්බන්ධයෙන් තම ආයතනය දැනුවත් කිරීමෙන් පසු ඒවායේ පවතින නායයෑම් අවදානම, ජනතාව නැවත පදිංචි කිරීමට සුදුසු තත්ත්වයේ පවතින්නේ ද සහ ජනතාවට ඇති යටිතල පහසුකම් සම්බන්ධයෙන් අධීක්ෂණය කරන බව එම සංවිධානයේ වැඩබලන අධ්‍යක්ෂ ගාමිණී ජයතිස්ස මහතා සඳහන් කළේය. ඒ අනුව ජනතාව නැවත පදිංචි කිරීමට සුදුසු තත්ත්වයේ පවතින ඉඩම් සම්බන්ධයෙන් අදාළ ආයතන වෙත නිර්දේශ ඉදිරිපත් කිරීමට කටයුතු කරන බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=90202", "Category": null, "Parent URL": null}