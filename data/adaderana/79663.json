{"Source": "Adaderana", "Timestamp": "November 8, 2017 03:51 pm", "Headline": "ගුවන් යානය හදන්න කාර්මිකයකු රැගෙන ගුවන්ගත වූ 'ගුවන්' කැබ් එකේ හැපුණු 6 දරු පියා එතැනමයි", "News Content": "ගලේවෙල දඹුල්ල ප්‍රධාන මාර්ගයේ ගලේවෙල නගරය ආසන්නයේ අද (8) පස්වරුවේ ගුවන් හමුදාවට අයත් කැබ් රථයක් පා පැදියක් ගැටීමෙන් අයකු මියගොස් ඇති බව පොලීසිය කියයි.මෙම අනතුරෙන් මියගොස් ඇත්තේ ගලේවෙල නබඩ ගහවත්ත ප්‍රදේශයේ පදිංචි අලුත් ගෙදර බඹර ලෙබ්බේ නම් 60 හැවිරිදි හයදරු දරු පියෙකි.යතුරුපැදි කරු ගලේවෙල දෙසින් දඹුල්ල දෙසට ගමන් කරමින් සිට ඇත. ගුවන් හමුදාවට අයත් කැබ් රථයත් ගලේවෙල දෙසින් දඹුල්ල දෙසට ධාවනය වෙමින් තිබී ඇත.ආසන්නයේ ගරාජයක සවිකර තිබූ ආරක්ෂිත කැමරාවක මෙම අනතුර සිදුවන ආකාරය සටහන්ව තිබුණු බව ද පොලීසිය කියයි. ඒ අනුව පරීක්ෂාකර බැලීමේදී පාපැදිකරු ගමන් කරමින් සිටීයදී ප්‍රධාන මාර්ගය හරහා පාර මාරුවීමට උත්සාහ කිරීමත් සමඟ වේගයෙන් පැමිණි කැබ් රථයට යටවන බව පොලිසිය කියයි.අනතුර සිදු වීමත් සමඟ ගලේවෙල පොලිසියේ රථ වාහන අංශයේ නිලධාරීන් කඩිනමින් මරණ පරීක්ෂණ කටයුතු සිදු කරනු ලැබිය. හදිසි මරණ පරීක්ෂකවරයා ස්ථාන පරීක්ෂාව සිදු කොට පොලිසියේ දමා තිබූ පාපැදිය හා වාහනයද පරීක්ෂාවට ලක්කරනු ලැබීය.ගුවන් හමුදාවට අයත් මෙම කැබ් රථය ගුවන් යානයක් අලුත් වැඩියා කිරීම සඳහා කාර්මිකයකු සහ ඊට අවශ්‍ය මෙවලම් රැගෙන අනුරාධපුරය බලා ධාවනය වූ එකක් බව ද පොලීසිය කියයි. අනතුර සම්බන්ධයෙන් පාපැදිය සහ ගුවන් හමුදා රථය පොලිස් භාරයට ගෙන ඇති අතර ගුවන් හමුදාවේ රියැදුරාද අත්අඩංගුවට ගත් බව පොලිසිය කියයි.", "URL": "https://sinhala.adaderana.lk/news.php?nid=79663", "Category": null, "Parent URL": null}