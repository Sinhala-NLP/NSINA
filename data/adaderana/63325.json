{"Source": "Adaderana", "Timestamp": "August 22, 2016 07:08 am", "Headline": "දුම්රිය-අලි ගැටුම් වැළකීම ගැන වාර්තාවක් ", "News Content": "මෙම වසරේ ගත වූ කාලසීමාව තුළ දුම්රියවල ගැටීමෙන් වන අලි 09 දෙනෙකු ජිවිතක්ෂයට පත්ව ඇති බව වනජිවි දෙපාර්තමේන්තුව පවසයි.මෙහි ආසන්නතම සිදුවීම පසුගියදා මන්නාරම මඩු දුම්රිය මාර්ගයේදී වන අලි 04 දෙනෙකු දුම්රියට බිලිවීම බව එම දෙපාර්තමේන්තුව සඳහන් කරයි.කෙසේ වෙතත් සතියකට වන අලි 04 දෙනෙකු හෝ 05 දෙනෙක් මිනිස් ක්‍රියාකාරකම් හේතුවෙන් ජිවිතක්ෂයට පත්වන බව ද වනජිවි දෙපාර්තමේන්තුව පවසා සිටියි.ගම්වැදුණු වන අලි පළවා හැරීම සදහා ගම්මාසින් විසින් අලි වෙඩි දීර්ඝ කාලයක් තිස්සේ භාවිතා කිරිම හේතුවෙන් ඇතැම් මෙම අලීන්ට මේ වන විට ශ්‍රවණ ආබාධ මතුව ඇති බව සඳහන්ය.මේ හේතුව අලි දුම්රියේ ගැටීමට ප්‍රධාන හේතුවක් විය හැකි බවට දෙපාර්තමේන්තුව විශ්වාසය පළකරයි.වන අලින්ට ශ්‍රවණාබාධ වලට ලක්වීම පිළිබඳ ඉදිරියේදී සොයා බලා අවශ්‍ය පියවර ගන්නා බව ද එම දෙපාර්තමේන්තුව සඳහන් කරයි.මේ අතර පසුගියදා දුම්රියේ ගැටීමෙන් වන අලි සිව් දෙනෙකු මියගිය ස්ථානය සහ වන අලි මියගිය තවත් ස්ථාන පිළිබඳ සොයා බැලීම සදහා දුම්රිය දෙපාර්තමේන්තුවේ නිළධාරින් කණ්ඩායමක් පසුගිය දින දෙක තුළ එම ප්‍රදේශවල සංචාරය කර තිබේ.මෙහිදී වන අලි දුම්රියේ ගැටීමට වළක්වා ගැනිම සඳහා ගත යුතු ක්‍රියාමාර්ග පිළිබඳ යෝජනා ඉදිරිපත් වී තිබේ.අදාළ යෝජනා ඇතුළත් වාර්තාව ලබන අඟහරුවාදා දිනයේදී එළිදැක්විමට නියමිත බව ද සඳහන්ය.", "URL": "https://sinhala.adaderana.lk/news.php?nid=63325", "Category": null, "Parent URL": null}