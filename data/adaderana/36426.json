{"Source": "Adaderana", "Timestamp": "August 6, 2013 04:19 pm", "Headline": "මහනුවර මහ රෝහලේ හදවත් ශල්‍යකර්ම නවතී - රෝගීන් කොළඹට", "News Content": "මහනුවර මහ රෝහලේ සිදුකෙරෙන හදවත් ශල්‍යකර්ම සියල්ලම වහාම ක්‍රියාත්මක වන පරිදි අත්හිටුවීමට ශල්‍ය විශේෂඥ වෛද්‍යවරු තීරණය කර තිබේ. සෞඛ්‍ය අමාත්‍යංශය විසින් ගන්නා ලද අත්තනෝමතික ක්‍රියාමාර්ග නිසා තමන් මෙම ක්‍රියාමාර්ගය සඳහා එළඹුණු බව එම වෛද්‍යවරුන් සඳහන් කළේය. හදවත් ශල්‍ය වෛද්‍යවරුන් පත් කිරීමේ මෙතෙක් අනුගමනය කළ ක්‍රියාපරිපාටිය උල්ලංඝණය කරමින් අමාත්‍යංශය කටයුතු කර ඇති බව ද ඔවුන් පෙන්වාදෙන්නේය. අද මහනුවර ප්‍රදේශයේ පැවති මාධ්‍ය හමුවකට එක්වෙමින් එම වෛද්‍යවරුන් මේ බව ප්‍රකාශ කළේය. දිනකට හදවත් සැත්කම් 3ක් පමණක් සිදුකෙරෙන මහනුවර මහ රෝහලෙන් ප්‍රතිකාර ලබාගැනීම සඳහා දැනට රෝගීන් 6000 ක් පමණ පොරොත්තු ලේඛනයේ සිටින බව එම වෛද්‍යවරුන් වැඩිදුරටත් සඳහන් කළේය. මේ අතර මෙම සිද්ධිය පිළිබඳව අද දෙරණ මහනුවර මහරෝහලේ නියෝජ්‍ය අධ්‍යක්ෂ වෛද්‍ය සුසිල් සිරිවර්ධන මහතාගෙන් විමසීය . එහිදී ඔහු සඳහන් කළේ ශල්‍ය විශේෂඥ වෛද්‍යවරුන්ගේ මෙම ක්‍රියාමාර්ගය නිසා මහනුවර මහ රෝහලේ කිසිදු හදවත් සැත්කමක් සිදු නොවන බවයි. හදිසි සැත්කම් සඳහා පමණක් රෝගීන් කොළඹ ජාතික රෝහලට යොමු කරන බව ද ඔහු පැවසීය.", "URL": "https://sinhala.adaderana.lk/news.php?nid=36426", "Category": null, "Parent URL": null}