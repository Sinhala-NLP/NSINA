{"Source": "Adaderana", "Timestamp": "September 23, 2015 03:38 pm", "Headline": " තොරතුරු පනතේ කටයුතු ඉවරයි - 07 දා කැබිනට් එකට වැටෙයි", "News Content": "තොරතුරු දැනගැනීමේ පනත සකස් කොට අවසන් බවත්, එළඹෙන 05 වන දින එය නීතිපති දෙපාර්තමේන්තුවට යොමුකරන බවත් ජනමාධ්‍ය හා පාර්ලිමේන්තු ප්‍රතිසංස්කරණ අමාත්‍ය, සම කැබිනට් මාධ්‍ය ප්‍රකාශක ගයන්ත කරුණාතිලක මහතා පවසයි.පනත් කෙටුම්පත නීතිපති දෙපාර්තමේන්තුවට යොමුකිරීමට සමගාමීව අදහස් විමසීම සඳහා පළාත් සභාවලටද යොමුකරන බව හෙතෙම කියා සිටියේ අද(23) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි.ඉන් අනතුරුව ඔක්තෝම්බර් මස 07 වන දින මෙම පනත් කෙටුම්පත කැබිනට් මණ්ඩලයේ අනුමැතිය සඳහා ඉදිරිපත් කරන බවත්, එතැන් සිට සති දෙකක කාලය තුළ පාර්ලිමේන්තුවට යොමුකරන බවත් අමාත්‍යවරයා සඳහන් කළේය.මේ අතර ආන්දෝලනයට තුඩු දුන් කොටදෙණියාව, බඩල්ගම දැරිය දූෂ්‍ය කොට ඝාතනය කිරීමේ සිදුවීමට අදාළව මාධ්‍යවේදියෙකු විසින් විමසන ලද පැනයකට ප්‍රතිචාර දක්වමින් කරුණාතිලක අමාත්‍යවරයා කියා සිටියේ පරීක්ෂණ වලට කිසිදු බාධාවක් නොමැති බවයි.එහෙත් එම දැරියගේ ඝාතනය සම්බන්ධයෙන් මාධ්‍ය ආයතන 2ක් පිළිගත් ආචාර ධර්ම වලට පටහැණිව පුවත් පළකිරීම කනගාටුදායක බවත්, ඒ සම්බන්ධයෙන් ඉදරියේදී යම් ක්‍රියාමාර්ග ගන්නා බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54032", "Category": null, "Parent URL": null}