{"Source": "Adaderana", "Timestamp": "March 13, 2012 03:02 pm", "Headline": "ද්විත්ව ලියාපදිංචියක් සිදුකළ පුද්ගලයින්ට එරෙහිව නීතීමය ක්‍රියාමාර්ග ", "News Content": "ඡන්ද හිමි නාම ලේඛනවල හිතාමතා ද්විත්ව ලියාපදිංචියක් සිදුකර ඇති පුද්ගලයින් සම්බන්ධයෙන් නීතීමය ක්‍රියාමාර්ග ගන්නා බව මැතිවරණ කොමසාරිස්වරයා ප්‍රකාශ කළේ යැයි පැෆ්රල් සංවිධානය පවසයි. ඡන්ද හිමි නාම ලේඛන ප්‍රතිශෝධනය සම්බන්ධයෙන් මැතිවරණ කොමසාරිස්වරයා සහ නිරීක්ෂණ සංවිධාන අතර විශේෂ සාකච්ඡාවක් පැවැත්වුණු බව එහි විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. හිතාමතා දිවිත්ව ලියාපදිංචියක් සිදුකර ඇති පුද්ගලයින් 500 දෙනෙකු සම්බන්ධයෙන් පමණ තොරතුරු අනාවරණය වී ඇති බව එහි දී මැතිවරණ කොමසාරිස්වරයා ප්‍රකාශ කර තිබේ. එවැනි දිවිත්ව ලියාපදිංචි හේතුවෙන් මැතිවරණ මහලේකම් කාර්යාලයට අමතර පිරිවැයක් දැරීමට සිදුව ඇති බව ද සඳහන්ය. කෙසේවෙතත් අත්වැරදීමකින් එවැනි දිවිත්ව ලියාපදිංචියක් සිදුකර ඇති පුද්ගලයින්ට එය නිවැරදි කිරීම සඳහා ලබන 20 වැනිදා දක්වා මැතිවරණ මහලේකම් කාර්යාලය කල් ලබා දී තිබේ.", "URL": "https://sinhala.adaderana.lk/news.php?nid=22774", "Category": null, "Parent URL": null}