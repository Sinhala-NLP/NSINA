{"Source": "Adaderana", "Timestamp": "July 15, 2014 10:36 am", "Headline": "තවත් මන්මෝහන් සිං කෙනෙක් වෙන්න එපා - කරුණානිධි මෝඩිට කියයි", "News Content": "ශ්‍රී ලාංකික දෙමළ ජනතාවගේ ගැටලුව සම්බන්ධයෙන් ඉන්දීය කොංග්‍රස් පක්ෂය අනුගමනය කළ ප්‍රතිපත්තියම අනුගමනය නොකරන ලෙස ඩී.එම්.කේ.පක්ෂ නායක එම්.කරුණානිධි ඉන්දීය අග්‍රාමාත්‍යවරයා වෙත අනතුරු ඇඟවීමක් සිදුකර තිබේ. ශ්‍රී ලංකාව පිළිබඳ සිදුකිරීමට නියමිත ජාත්‍යන්තර පරීක්ෂණයට ඉන්දියාව සහය පල නොකිරීමට ගත් තීරණය සම්බන්ධයෙන් නිවේදනයක් නිකුත් කරමින් ඩී.එම්.කේ.පක්ෂ නායක එම්.කරුණානිධි මෙය ප්‍රකාශ කර ඇති බව සඳහන්ය. භාරතීය ජනතා පක්ෂය යටතේ ලොව පුරා වෙසෙන දෙමළ ජාතිකයින්ට යහපතක් උදාවනු ඇති බවට එම ජනතාව විශ්වාසය පළ කරන බව එම්.කරුණානිධි පවසයි. ශ්‍රී ලංකාවේ දෙමළ ජනතාව ආරක්ෂා කිරීමට ඉන්දියාව පියවර ගත යුතු බවට භාරතීය ජනතා පක්ෂයේ ජ්‍යෙෂ්ඨ නායකයෙකු වු යෂ්වන්ත් සිං කර ඇති ප්‍රකාශයක්ද ඩී.එම්.කේ.පක්ෂ නායකයා එහිදී යළි සිහිපත් කර ඇත. මේ අතර කච්චතිව් දූපතේ අයිතිය යළි ශ්‍රී ලංකාවෙන් පවරා ගත නොහැකි බවට ඉන්දීය මධ්‍යම රජය විසින් කර ඇති ප්‍රකාශයට පිළිතුරු ලබාදීම සඳහා ඉන්දීය ශ්‍රේෂ්ඨාධිකරණය කරුණානිධිට සති 4ක කාලයක් ලබාදී තිබේ. කච්චතිව් දූපතේ අයිතිය ශ්‍රී ලංකාවෙන් ලබාගත යුතු බව කියමින් කරුණානිධි විසින් කර තිබූ ඉල්ලීමකට ප්‍රතිචාර වශයෙන් ඉන්දීය මධ්‍යම රජය එරට අධිකරණයට දිවුරුම් ප්‍රකාශයක් ලබාදෙමින් එය ප්‍රතික්ෂේප කර තිබුණි. 1974-1976 කාලයේදී එම දූපත ගිවිසුමක් මගින් ශ්‍රී ලංකාවට පවරා දී ඇති බවත් එය යළිත් ඉල්ලා සිටීමට නොහැකි බවත් ඉන්දීය මධ්‍යම රජය පෙන්වාදී ඇත. කෙසේ වෙතත් එය පැරණි ගිවිසුමක් බව පෙන්වාදෙන ඩී.එම්.කේ.පක්ෂ නායකයා කච්චතිව් දූපතේ අයිතිය ඉන්දියාව සතු බවත් එරට ධීවරයින්ට මසුන් ඇල්ලීමේ කටයුතුවලට එහි අයිතියක් ඇති බැවින් ඉඩ ලබාදිය යුතු බවත් සඳහන් කර තිබේ. එසේ වුවද කරුණානිධිගේ ඉල්ලීම ඉටු කළ නොහැකි බවට ඉන්දීය මධ්‍යම රජය විසින් ඉදිරිපත් කර ඇති දිවුරුම් ප්‍රකාශයට පිළිතුරු දක්වන ලෙස එරට ශ්‍රේෂ්ඨාධිකරණය කරුණානිධිට ඊයේ (14) මෙම නියෝගය ලබාදී ඇත.", "URL": "https://sinhala.adaderana.lk/news.php?nid=44677", "Category": null, "Parent URL": null}