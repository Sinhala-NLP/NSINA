{"Source": "Adaderana", "Timestamp": "January 20, 2014 08:28 am", "Headline": "ඉන්දු ශ්‍රී ලංකා ධීවර ගැටලුව ඉක්මනින් අවසන් කරනවා ", "News Content": "ඉන්දියාව සහ ශ්‍රි ලංකාව අතර පවතින ධීවර ගැටලුව ඉතා ඉක්මනින් අවසන් කිරිමට බලාපොරොත්තු වන බව ඉන්දිය අග්‍රාමාත්‍ය කාර්යාලයේ අමාත්‍ය වී.නාරායනන්ස්වාමී පවසයි. මෙම මස 27 වන දින පවතින සමුළුව අතර තුරදී මේ සම්බන්ධයෙන් සාකච්ඡා පැවැත්වීමට බලාපොරොත්තු වන බව ඔහු පවසා ඇත. ඉන්දීය මාධ්‍ය වෙත අදහස් දක්වමින් ඉන්දීය අග්‍රාමාත්‍ය කාර්යාලයේ අමාත්‍ය වි.නාරායනන්ස්වාමි මෙම අදහස් පළ කර තිබේ. මෙම සාකච්ඡා අතරතුර තමිල්නාඩු සහ ශ්‍රි ලාංකික ධීවර නියෝජිතයන්ට ඔවුන්ට අයත් යාත්‍රා අත්අඩංගුවට පත්වීම වළක්වා ගැනීම සම්බන්ධයෙන් සාකච්ඡා කිරිමට හැකියාව පවතින බව නාරායනන්ස්වාමි මෙහිදි පවසා ඇත. එමෙන්ම මෙම සාකච්ඡා වල දී දෙරටේ ධීවරයින්ට ධීවර කටයුතු සඳහා යා හැකි ප්‍රදේශ පිළිබඳව ඉන්දීය සහ ශ්‍රි ලංකා ධීවරයින්ට අවබෝධයක් ලබාගත හැකි බව ද වි.නාරායනන්ස්වාමි පවසා තිබේ. මෙම සාකච්ඡා ධීවර යාත්‍රා අත්අඩංගුවට පත්වීම් වළක්වා ගැනීමට උපකාරි වන බව අමාත්‍යවරයා පවසා ඇත. කෙසේ වෙතත් ඉන්දු ශ්‍රි ලංකා ධීවර ගැටලුවට අවසන් විසඳුමක් ලැබෙන තුරු අදාළ සාකච්ඡා පැවැත්වීමට නියමිතය.", "URL": "https://sinhala.adaderana.lk/news.php?nid=40476", "Category": null, "Parent URL": null}