{"Source": "Adaderana", "Timestamp": "November 9, 2011 06:52 pm", "Headline": "මාව හිඟන්නෙක් කරන්න බෑ-එ.ජා.ප මන්ත්‍රී දයා ගමගේ කියයි", "News Content": "පාඩු ලබන ආයතන රජයට පවරා ගැනීම සම්බන්ධයෙන් වූ පනත් කෙටුම්පතට එරෙහිව ගොනු කළ පෙත්සම් ලබන 15 වැනිදා විභාගයට ගැනීමට ශ්‍රේෂ්ඨාධිකරණය තීරණය කර තිබේ. අදාළ පෙත්සම් පිළිබඳ අද සලකා බැලූ ශ්‍රේෂ්ඨාධිකරණය මෙම තීරණය ගෙන ඇති බව වාර්තා වේ. පූජ්‍ය තිනියාවල පාලිත හිමි සහ එක්සත් ජාතික පක්ෂය විසින් මෙම පෙත්සම් ගොනු කර තිබුණි.. එක්සත් ජාතික පක්ෂයට හෝ පුද්ගලිකව තමාට පමණක් වාසි සලකා මෙම නඩුව ගොනු නොකළ බවත්, මුළු මහත් රටටම බලපාන පනතක් බැවින් සියලුදෙනා ඒ පිළිබඳ සලකා එකතුවුණු බවත් සිය පෙත්සම් ඉදිරිපත් කිරීම සම්බන්ධයෙන් පූජ්‍ය තිනියාවල පාලිත හිමියන් අද දෙරණට කියා සිටියේය. එබැවින් මුළු රටටම අහිතකර ලෙස බලපවත්නා මෙම පනත් කෙටුම්පත ඉල්ලා අස්කර ගැනීමට හෝ රටට හිතකර ලෙස නව පනතක් ගෙන ඒමට හෝ ජනාධිපතිවරයා විසින් කටයුතු කළ යුතු බව උන්වහන්සේ පෙන්වා දුන්නේය. අවුරුදු 10 ක් තමාගේ ජීවිතයේ වටිනාම කාලය කැපකරමින් රුපියල් මිලියන 149 ක් පාඩුවට තිබුණු ඇඟලුම් ආයතනය රුපියල් මිලියන 200 ක් ලාභ ලබන ආයතනයක් බවට පත්කළ බවත් අද ඇඟලුම් කර්මාන්ත 2 ක් දාලා අහිංසක ගැමි තරුණ තරුණියන් 300 ට රැකියාදී ඇති බවත් දයා සමූහ ව්‍යාපාරයේ සභාපති,නැගෙනහිර පළාත් සභාවේ විපක්ෂ නායක,එ.ජා.ප මන්ත්‍රී දයා ගම‍ගේ මහතා සඳහන් කළේය. ඒ වගේමතමන්ට අයිති පලතුරු අපනයනය කරනා ගොවිබිමේ අන්නාසි,ගස්ලබු ආදී පලතුරු වගාවෙන් ගොවීන් 3000 ක් පමණ සේවය කරන බවත් දයා ගමගේ මහතා සිහිපත් කළේය. තම ආයතන ආණ්ඩුවට පවරාගෙන තමා හිඟන්නෙක් බවට පත් කරනා බව ආණ්ඩුවේ අමාත්‍යවරයකු ප්‍රකාශ කර ඇති බව සිහිපත් කළ ගමගේ මහතා තම ව්‍යාපාර ආණ්ඩුවට පවරාගනු ලැබුවත් තමාව හිඟන්නකු කළ නොහැකි බවත්,හිඟන්නන් වනුයේ තම ව්‍යාපාර තුළින් එදිනෙදා ජීවනෝපාය සලසා ගන්නා 50,000 ක පමණ ජනතාවක් බව අමතක නොකළ යුතු බවද අවධාරණය කළේය. මේ අතර සෙවනගල සීනි කර්මාන්තශාලාව යළි රජයට පවරා ගන්නා ලෙස ඉල්ලමින් සෙවනගල, දණ්ඩුබ මංසන්ධියේ දී අද උද්ඝෝෂණයක් සංවිධාන කර තිබුණු බව අද දෙරණ වාර්තාකරු කියා සිටියි.", "URL": "https://sinhala.adaderana.lk/news.php?nid=19892", "Category": null, "Parent URL": null}