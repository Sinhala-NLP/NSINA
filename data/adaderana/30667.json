{"Source": "Adaderana", "Timestamp": "January 11, 2013 09:35 am", "Headline": "ප්‍රදේශ කිහිපයකට අනතුරු ඇඟවීම්", "News Content": "පවතින අධික වර්ෂාව හේතුවෙන් ප්‍රධාන ජලාශ රැසක වාන් දොරටු විවෘත කර තිබේ. ඉහළ කොත්මලේ සහ පරාක්‍රම සමුද්‍රය යන ජලාශවල වාන් දොරටු විවෘත කිරීම හේතුවෙන් මාදුරුඔය, බදුලුඔය, මල්වතු ඔය සහ මහවැලි ගංගා ආශ්‍රිතව ජීවත් වන ජනතාවට ජල ගැලීම් තත්ත්වයන් පිළිබඳව අවධානයෙන් සිටින ලෙස ආපදා කළමනාකරණ මධ්‍යස්ථානය දැනුම් දී ඇත. වාරිමාර්ග දෙපාර්තමේන්තුවට අයත් ජලාශ 50 වැඩි සංඛ්‍යාවක් ද පිටාර මට්ටමේ පවතින බව වාර්තා වේ. මේ අතර බදුල්ල සුමනතිස්සගම, බදුලුපිටිය, හෑගොඩ, කයිලගොඩ, දෙයියන්නේවෙල සහ කනුපැලැල්ල යන ප්‍රදේශවල පවුල් 150 ක් පමණ ජල ගැලීම් හේතුවෙන් පීඩාවට පත්ව සිටියි. වැසි සහිත කාලගුණික තත්ත්වය තවදුරටත් පැවතියහොත් දිස්ත්‍රික් කිහිපයක නාය යාමේ අවදානමක් පැවතිය හැකි බවට ජාතික ගොඩනැගිලි පර්යේෂණ සංවිධානය අනතුරු අඟවයි. ඒ අනුව මැදදුම්බර, පාතහේවාහැට, ගඟවටකෝරලේ, වලපනේ, නුවරඑලිය, කොත්මලේ, රත්තොට, උකුවෙළ, මාතලේ සහ බදුල්ල දිස්ත්‍රික්කයේ මහියංගනය හැර සියලු ප්‍රාදේශීය ලේකම් කොට්ඨාස නායයාමේ අවදානමට ලක්ව තිබේ. මේ අතර පේරාදෙණිය විශ්ව විද්‍යාලය ආසන්නයේ සිදුවූ නායයාමක් හේතුවෙන් පේරාදෙණිය - මහනුවර මාර්ගයේ රථවාහන ධාවනය එක් මංතීරුවකට පමණක් සීමා‍ කර ඇති බව පොලීසිය පැවසුවේය. නුවරඑළිය - බදුල්ල මාර්ගයේ හග්ගල උද්භිත උද්‍යානය ආසන්න ප්‍රදේශයක දී පස් කන්දක් නායයාම හේතුවෙන් රථවාහන ගමනාගමනය ඇණහිට තිබේ. මේ අතර උඩරට දුම්රිය මාර්ගයේ උඩුවර සහ බදුල්ල අතර ප්‍රදේශයක දී පස් කන්දක් කඩා වැටීම හේතුවෙන් දුම්රිය ධාවනයට බාධා එල්ල වී ඇත. එම මාර්ගයේ දුම්රිය ධාවන කටයුතු බණ්ඩාරවෙල දක්වා පමණක් සීමා කර ඇති බව දුම්රිය පාලක මැදිරිය සඳහන් කළේය. මේ අතර අද (11) දිනයේ ද දිවයි‍නේ ප්‍රදේශ රැසකට වැසි ඇතිවිය හැකි බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ ජීවන් කරුණාරත්න මහතා සඳහන් කළේය.", "URL": "https://sinhala.adaderana.lk/news.php?nid=30667", "Category": null, "Parent URL": null}