{"Source": "Adaderana", "Timestamp": "February 12, 2014 02:11 pm", "Headline": "යුරෝපා සංගමයත් ලංකාවට එරෙහි තීරණයක් ගනී", "News Content": "ශ්‍රී ලංකාවේ සිදුවූ බව කියන යුද අපරාධ සම්බන්ධයෙන් ස්වාධීන සහ විශ්වාසදායී පරීක්ෂණයක් සඳහා ක්‍රියාකාරීව සහය පළ කරන බව යුරෝපා සංගමය පවසයි. බ්‍රසල්ස්හිදී රැස්වූ යුරෝපා සංගමයේ විදේශ කටයුතු පිළිබඳ කවුන්සිලය විසින් මෙම තීරණය ගෙන ඇති බව සඳහන්ය. ලබන මාර්තු මාසයේ පැවැත්වෙන ජිනීවා මානව හිමිකම් කවුන්සිලයේ දී යුරෝපා සංගමය ක්‍රියා කළ යුතු ආකාරය සම්බන්ධයෙන් සාකච්ඡා කිරීමට යුරෝපා සංගමයේ විදේශ කටයුතු පිළිබඳ කවුන්සිලය මෙලෙස රැස්වී ඇත ශ්‍රී ලංකාවේ මානව හිමිකම් පිළිබඳ වර්තමාන තත්ත්වය පිළිබඳව ද අවධානයෙන් පසුවන බව එහිදී ප්‍රකාශ වී තිබේ. මේ අතර ශ්‍රී ලංකාවේ සිදුවූ බව කියන යුද අපරාධ සිද්ධීන් සම්බන්ධයෙන් ජාත්‍යන්තර පරීක්ෂණයක් සිදුකළ යුතු බවට අමෙරිකාව විසින් මානව හිමිකම් කවුන්සිලයට ඉදිරිපත් කිරීමට නියමිත යෝජනාවට සහය පළ කිරීමට බ්‍රිතාන්‍ය තීරණය කර තිබේ. කෙසේ වෙතත් චීනය සහ රුසියාව ශ්‍රී ලංකාවට සහය ලබාදෙන බව මේ වන විටත් ප්‍රකාශ කර ඇත. රටක අභ්‍යන්තර කටයුතුවලට වෙනත් රටවලින් සිදුකරන බලපෑම් අනුමත කළ නොහැකි බව ඔවුන් පවසයි.", "URL": "https://sinhala.adaderana.lk/news.php?nid=41072", "Category": null, "Parent URL": null}