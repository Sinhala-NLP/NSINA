{"Source": "Adaderana", "Timestamp": "May 6, 2012 11:55 am", "Headline": "ඩෙංගු මදුරුවා දැන් හරි වෙනස්", "News Content": "ඩෙංගු මදුරුවා විවිධ පරිසර තත්ත්ව වලට අනුවර්තනය වෙමින් පවතින බව සෞඛ්‍ය අංශ පවසයි. ඩෙංගු මදුරුවා සම්බන්ධයෙන් සිදුකරන කීට විද්‍යා සමීක්ෂණවලට අනුව ‍‍‍ඩෙංගු මදුරුවාගේ ජීවන චක්‍රයේ ඇතැම් අවස්ථා අනුවර්තනයන්ට ලක්ව ඇති බව වාර්තා වේ. විශේෂයෙන්ම මේ වන විට ඩෙංගු මදුරුවා බිත්තර දමන ස්ථානවල යම් යම් වෙනස්කම් පවතින බව සෞඛ්‍ය අංශ පෙන්වාදෙයි. නැගෙනහිර පළාතේ ව්‍යාප්ත වී ඇති ඩෙංගු මදුරුවන්ගෙන් 46% ක් පමණ ළිං ආශ්‍රිතව බිත්තර දමන බවට අනාවරණය වී තිබේ. ඊට අමතරව ඩෙංගු මදුරුවන් දෂ්ඨ කරන කාල සීමාව ද වෙනස් වී ඇති බව වාර්තා වේ. මීට පෙර උදෑසන කාලයේ සහ පස්වරු කාලයේ පමණක් දෂ්ඨ කිරීම සිදුකළ ඩෙංගු මදුරුවා වර්තමානයේ දී රාත්‍රී කාලයේ පවා දෂ්ඨ කිරීම් සිදුකරන බවට පරීක්ෂණවලින් හෙළි වී තිබේ. ඩෙංගු මදුරුවා‍ගේ ආයු කාලය මාසයක් පමණ වන අතර එම කාලය තුළ දී අවස්ථා 4 කදී පමණ බිත්තර දමන බැවින් ඩෙංගු මදුරු ව්‍යාප්තිය ශීඝ්‍ර ලෙස ඉහළ යමින් පවතින බව ද සඳහන්වේ.", "URL": "https://sinhala.adaderana.lk/news.php?nid=24053", "Category": null, "Parent URL": null}