{"Source": "Adaderana", "Timestamp": "September 7, 2018 09:23 am", "Headline": "තේ කුඩු හොරෙක් පොලිස් බාරයට", "News Content": "මස්කෙළිය, බ්‍රන්ස්වික් තේ වතුයායේ ගබඩා කාමරයක තිබී රුපියල් 5200/- ක් පමණ වටිණා තේ කුඩු කිලෝ 07 ග්‍රෑම් 500 ක් සොරා ගත්තේ යැයි, කියන වතු කම්කරුවෙක් මස්කෙළිය පොලීසිය විසින් අත්අඩංගුවට ගෙන තිබේ. ඊයේ(06) සවස මෙම පුද්ගලයා අත්අඩංගුවට ගෙන ඇති අතර, බ්‍රන්ස්වික් තේ වතුයායේ කම්කරුවන් සඳහා මාසිකව නිකුත් කරන තේ කුඩු වත්තේ ගබඩා කාමරයක තිබී සොරාගෙන ඇති බවත්, එම වතුයායේම සේවය කරන සැකකරු පිළිබඳව ලද තොරතුරක් මත අත්අඩංගුවට ගෙන ප්‍රශ්න කර තිබේ. එහිදී සොරාගත්තේ යැයි කියන තේකුඩු තොගය සැකකරුගේ නිවසේ සඟවා තිබියදී සොයා ගත් බවත් සිද්ධිය සම්බන්ධයෙන් වැඩිදුර පරීක්ෂණ පවත්වන බවත් මස්කෙළිය පොලීසියේ උප පොලිස් පරීක්ෂක ආනන්ද මහතා පැවසීය. බ්‍රන්ස්වික් තේ වතුයායේ වතු පාලනාධිකාරිය මඟින් මෙම සොරකම සම්බන්ධව පොලීසියට කරන ලද පැමිණිල්ලක් අනුව පරීක්ෂණ ආරම්භ කර ඇත. සැකකරු හැටන් මහේස්ත්‍රාත් අධිකරණය හමුවට පැමිණවීමට නියමිතය.", "URL": "https://sinhala.adaderana.lk/news.php?nid=95691", "Category": null, "Parent URL": null}