{"Source": "Adaderana", "Timestamp": "January 9, 2018 02:00 pm", "Headline": "දොස්තර ස්ථානමාරු කිසිම බලපෑමක් නැතුව කරනවා", "News Content": "ආයුර්වේද වෛද්‍ය ස්ථාන මාරුවීම්, කිසිඳු බලපෑමකට යටත් නොවී සිදු කරන ලෙස සෞඛ්‍ය අමාත්‍ය රාජිත සේනාරත්න මහතා නිලධාරීන්ට උපදෙස් ලබා දී තිබේ. නාරාහේන්පිට රුධිර පාරවිලයන මධ්‍යස්ථානයේ පසුගියදා පැවති පළාත් දේශීය වෛද්‍ය අමාත්‍ය සම්මේලනයේදී අමාත්‍යවරයා එම උපදෙස් ලබා දුන් බව සෞඛ්‍ය අමාත්‍යංශය සඳහන් කළේය. පළාත් සභා බලධාරීන්ගෙන් ආයුර්වේද වෛද්‍ය ස්ථාන මාරුවීම් සඳහා විවිධ බලපෑම් එල්ල වන බවට නිලධාරීන් විසින් එහිදී සෞඛ්‍ය අමාත්‍යවරයා දැනුවත් කර තිබේ. ඒ සම්බන්ධයෙන් අවධානය යොමු කළ අමාත්‍යවරයා ප්‍රකාශ කර ඇත්තේ නවක වෛද්‍යවරයෙක් පත්වීම් ලබාගත් පසු වසර 03 ක කාලයක් එම ස්ථානයේ සේවය කළ යුතු බවට යි. එමෙන්ම රැකියා විරහිත දේශීය වෛද්‍ය උපාධිධාරීන් සියලු දෙනාටම ලබන සතියේදී පත්වීම් ලබා දීමට කටයුතු කරන බවද සෞඛ්‍ය අමාත්‍ය රාජිත සේනාරත්න මහතා එහිදී ප්‍රකාශ කළ බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=82721", "Category": null, "Parent URL": null}