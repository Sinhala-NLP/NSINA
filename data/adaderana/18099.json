{"Source": "Adaderana", "Timestamp": "August 16, 2011 09:02 am", "Headline": "නුවරඑළියේ තත්ත්වය ගැන විශේෂ සාකච්ඡාවක්", "News Content": "නුවරඑළිය දිස්ත්‍රික්කයේ සියලුම ප්‍රාදේශීය ලේකම්වරුන්, ග්‍රාම නිලධාරීවරුන් සහ සමෘද්ධි නිලධාරීන් විශේෂ සාකච්ඡාවකට කැඳවා තිබේ. අද(16) උදෑසන 10 .30 ට නුවරඑළිය නගර ශාලාවේ මෙම සාකච්ඡාව පැවැත්වෙන බව නුවරඑළිය දිස්ත්‍රික් ලේකම් ඩී.පී.ජි.කුමාරසිරි මහතා ප්‍රකාශ කළේය. දිස්ත්‍රික්කයට බලපාන ප්‍රධාන කරුණු කිහිපයක් පිළිබඳව දැනුවත් කිරීම සඳහා මෙම ‍විශේෂ සාකච්ඡාව පවත්වන බව දිස්ත්‍රික් ලේකම්වරයා පවසයි. මේ අතර මේ වන විට නුවරඑළිය දිස්ත්‍රික්කයේ වතු ආශ්‍රිත ආරක්ෂක කටයුතු සඳහා විශේෂ කාර්යය බලකාය සහ යුද හමුදාව ද යොදවා ඇති බව ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා පවසයි. දිස්ත්‍රික්කයේ ආරක්ෂක තත්ත්වය පිළිබඳ පැහැදිලි කිරීම සඳහා පැවති මාධ්‍ය හමුවකදී නවරත්න මහතා මෙම අදහස් පළ කළේය. කඳුරට ප්‍රදේශයේ සියලුම ජනතාවට කිසිදු බිය, සැකයකින් තොරව දෛනික රාජකාරි කිරීමේ වාතාවරණය ගොඩනැගී ඇති බවත් ඒ මහතා පෙන්වාදුන්නේය. පසුගිය දින කිහිපය තුළ ගම්පොළ ප්‍රදේශයේ මහජනතාව බියවැද්දීමට සූදානම් වූ තරුණයින් සිව්දෙනෙකු අත්අඩංගුවට ගෙන රක්ෂිත බන්ධනාගාරගත කර ඇති බව ද එහිදි වැඩිදුරටත් අදහස් දැක්වු ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. එමෙන්ම රාගල ප්‍රදේශයේ පුද්ගලයින් සිව්දෙනෙකු අත්අඩංගුවට ගෙන රක්ෂිත බන්ධනාගාරගත කර ඇති බවත්, ජනතාව බියවැද්දීමට කටයුතු කරන පුද්ගලයින් සම්බන්ධව මේ වනවිට අවශ්‍ය කටයුතු සිදුකෙරෙන බවත් ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=18099", "Category": null, "Parent URL": null}