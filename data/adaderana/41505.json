{"Source": "Adaderana", "Timestamp": "March 3, 2014 02:27 pm", "Headline": "නිහඬබව බිඳින්න මහජන පෙළගැසීමක් ඕනෑ", "News Content": "ජනතාවට වගකිව යුතු ආයතන සියල්ල රාජපක්ෂ දේශපාලනයට අනුව නටන බව ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. අද (03) බත්තරමුල්ල පක්ෂ ප්‍රධාන කාර්යාලයේදී පැවති මාධ්‍ය හමුවකදී හෙතෙම මේ බව කියා සිටියේය. එහිදී ඔහු මෙසේද සඳහන් කළේය. අපි මීට ඉහතදී අල්ලස් කොමිසමේ සභාපතිවරයාට එරෙහිව පැමිණිල්ලක් අල්ලස් හෝ දූෂණ විමර්ශන කොමිසමට බාරදුන්නා. ඒ පිළිබඳව රටේ මතුවෙලා තිබෙන සංවාදය වඩා ඵලදායි තැනකට ගෙනියන්න අවශ්‍ය වෙලා තිබෙනවා. දූෂණයට එරෙහි මතය නියෝජනය කරලා අල්ලසට, දූෂණයට එරෙහිව කටයුතු කරලා අල්ලසෙන්, වංචාවෙන්, දූෂණයෙන් තොර රටක් නිර්මාණය කිරීම අපේ බලාපොරොත්තුව වෙලා තිබෙනවා. මහින්ද රාජපක්‍ෂ මහත්තයා බලයට ඇවිත් කිව්වේ මහින්ද චින්තනයට අනුව පළවෙනියටම කරන්නේ අල්ලස, දූෂණය පිටුදැකීමේ පනතක් පාර්ලිමේන්තුවට ගෙනවිත් සම්මත කරගන්නවා කියලයි. නමුත් තවමත් එම පනත සම්මත කරගැනීමේ කිසිදු සාකච්ඡාවක් ගොඩනැගිලා නැහැ. රටේ ජනතාවට පැමිණිල්ලක් කිරීමට තිබෙන ව්‍යවස්ථාපිත ආයතනත් මේ වනවිට දූෂණය වෙලා. අපි අල්ලස් හෝ දූෂණ කොමිසමට ගියේ කොමිසම තවදුරටත් ජනතාවට සාධාරණයක්, යහපතක් ඉටුකරන්නේ නැහැ කියලා ඔප්පු කරන්නයි. පොලීසියට අපි පැමිණිලි කරන්නේ එම ආයතනවලින් නීතිය, සාධාරණත්වය ඉටුවෙන්නේ නැහැ කියලා පෙන්වන්නයි. අධිකරණයට යන්නෙත් මැතිවරණ කාලෙට මැතිවරණ කොමසාරිස්ට දූෂණ ගැන පැමිණිලි කරන්නෙත් මෙම ආයතන මගින් තව දුරටත් නීතිය, සාධාරණ්වය ඉටු නොවන බව ජනතාවට ඔප්පු කරන්නයි. මහින්ද රාජපක්‍ෂ පාලනයේ මහජන ආයතනවලින් මේ වනවිට ජනතාවට යුක්තිය, සාධාරණත්වය ඉටුවෙන්නේ නැහැ. අපි අල්ලස් කොමිසමට ගියෙත් ඒ බව ඔප්පු කරන්නයි. අල්ලස් කොමිසමේ වගකීම වුණේ තම ආයතනයේම සභාපතිවරයාට එරෙහිව ඉදිරිපත් වුණු පැමිණිල්ල අපක්‍ෂපාතීව, විනිවිදභාවයෙන් යුතුව විභාග කරලා ආයනය නිවැරදියි කියලා ඔප්පු කිරීම. නමුත් අල්ලස් කොමිසමත් මහින්ද රාජපක්‍ෂ ආණ්ඩුවත් කටයුතු කරන ආකාරයෙන් පේනවා එම ආයතන සාධාරණ ආයතන නොවෙයි කියලා. ජනවාරි 01වැනිදා අල්ලස් කොමිසමේ සභාපතිවරයාට එරෙහිව පැමිණිල්ල ඉදිරිපත්කරන විට ලිපි ලේඛන, ඡායාරූප, අවශ්‍ය සාක්‍ෂි සියල්ල ඉදිරිපත් කළා. වාහන ජාවාරමක් සම්බන්ධයෙන් බාලපටබැඳි මහතා ශ්‍රේෂ්ඨාධීකරණ විනිසුරුවරයෙක්ව සිටියදී දුන් අධිකරණ තීන්දුවකට පටහැනිව කි‍්‍රයා කරමින් ජාවාරම්කරුගෙන් අල්ලසක් ලෙස වාහනයක් ලබාගැනීම ඔහුට තිබුණු චෝදනාවයි. ඒවා ඔප්පු කිරීම සඳහා වාහනයේ ඡායාරූප, පාවිච්චිය සහතික කිරීමේ ලේඛන සියල්ල ඉදිරිපත් කළා. නමුත් ඒ පිළිබඳව කිසිදු විභාගයක් නැති නිසා අපි නැවත ජනවාරි 31 ප‍්‍රගතිය පිළිබඳව විමසා අල්ලස් කොමිසමේ සභාපතිවරයාට ලිපියක් බාරදුන්නා. පෙබරවාරි 09 වැනිදා ආණ්ඩුවේ පුවත්පත් දෙකක මා විසින් ඉදිරිපත් කළ පැමිණිල්ල විභාගයකින් තොරව ඉවත් කරන බව වාර්තා කර තිබුණා. එපමණක් නොවෙයි වැරදි තොරතුරු මත මෙවැනි පැමැණිලි ඉදිරිපත්කරන පැමිණිලිකරුවන්ට එරෙහිව නීතිමය පියවර ගතහැකි බවද එම පුවත්පත් වාර්තා කර තිබුණා. පැමිණිලිකරුවන මා දැනුවත් නොකර රාජ්‍ය මාධ්‍යවල එම පුවත පළවන විට අල්ලස් කොමිසමේ විමර්ශන පිළිබඳව අපිට සාධාරණ සැකයක් මතුවුණා. ඒ පිළිබඳව අපි ලේකම්ට ලිව්වා. ඒකපාර්ශවික පරීක්‍ෂණය ගැටලූ සහිත බව පෙන්වා දුන්නා. පෙබරවාරි 12 වන දින අපි අල්ලස් කොමිසමට ගිය අවස්ථාවේ ලේකම්වරයා කිව්වේ පෙබරවාරි 05 දින අපිට ලිඛිතව දැනුම් දී තිබෙන බවයි. අපිට ඒ වන විටත් ලිපියක් ලැබී තිබුණේ නැහැ. ඒ මොහොතේ ලේකම්වරයාගේ දුරකථනයෙන්ම අධ්‍යක්‍ෂ ජනරාල්තුමියට කතා කළා. එතුමිය කියා සිටියේ පස්වෙනි දින ලිපියකින් දැනුම් දුන් බවයි. ඒ අවස්ථාවේ මම පිටපතක් ඉල්ලා සිටියත් අල්ලස් කොමිසම පිටපත ලබාදීම ප‍්‍රතික්ෂේප කළා. ඒ පිළිබඳව ලිඛිත ඉල්ලීමක් කරන්න කිව්වා. ඒ මොහොතේත් අපිට අල්ලස් කොමිසමේ නිළධාරීන් පිළිබඳව විශ්වාසයක් තිබුණා. මොකද ඔවුන් ජනතාවගේ බදු මුදල්වලින් වැටුප් ලබන රාජ්‍ය සේවකයින් නිසාත්, අල්ලස් කොමිසමේ පනතට අනුව කි‍්‍රයාත්මක වීමට බැඳිලා සිටින නිසාත්. මා හට අල්ලස් කොමිසමෙන් ලිපියක් ලැබුණේ පෙබරවාරි 17වනදායි. එම ලිපියට තැපැල් දෙපාර්තමේන්තුවෙන් තබන මුද්‍රාවේ දිනය වන්නේ පෙබරවාරි 14 දිනයයි. අධ්‍යක්‍ෂ ජනරාල්තුමිය මා හට පෙබරවාරි 05 වැනිදා එව්වා යැයි කියන ලිපිය තැපැල් දෙපාර්තමේන්තුවට ලැබෙන්නේ පෙබරවාරි 14ද? එමෙන්ම ලිපිය ටයිප් කළ දිනය ලෙස සඳහන් වී තිබෙන්නේ පෙබරවාරි 10 වැනිදායි. මට ලිපිය ලැබෙන්නේ 17 වැනිදායි. මේක තැපැල් දෙපාර්තමේන්තුවේ ප‍්‍රශ්නයක්ද? අධ්‍යක්‍ෂ ජනරාල්වරිය 05 වැනිදා ලෙස සඳහන් කරන දිනයේ සිදුවී තිබෙන්නේ එම පැමිණිල්ල නීතිපතිවරයාට යොමුකිරීම සඳහා තීරණයක් ගැනීමයි. 10 වැනි දින මා හට ලබාදෙන ලිපිය ටයිප් කරනු ලබන්නේ පෙබරවාරි 12 වැනිදා අපි අල්ලස් කොමිසමට ගිය නිසා බව හොඳටම පැහැදිලියි. නමුත් ආණ්ඩුවේ පුවත්පත් දෙකකට එම ප‍්‍රවෘත්තිය යන්නේ කොහොමද? පැමිණිලිකරුට දැනුම් දෙනවාට වඩා ආණ්ඩුවේ මාධ්‍යවලට දැනුම් දෙන එක වඩා වැදගත් වන්නේ කොහොමද? වැදගත්ම කරුණ වෙන්නේ එම පැමිණිල්ල විමර්ශනයකින් තොරවම ඉවත් කරන බව එම පුවතේ සඳහන් කිරීමයි. ඒ විතරක් නෙවෙයි එවැනි පැමිණිලි ඉදිරිපත් කරන අයට එරෙහිව අධිකරණයට යනවා කියලා පැමිණිලිකරුවන් බිය වද්දනවා. අල්ලස් හෝ දූෂණ පනතට අනුව අපි මෙම පැමිණිල්ල ඉදිරිපත් කළා. අපිට බාලපටබැඳි මහත්තයත් එක්ක පුද්ගලික ප‍්‍රශ්න නැහැ. රටේ අල්ලස, දූෂණය සම්බන්ධයෙන් කි‍්‍රයාත්මකවීමට රජයේ ආයතනවල සේවකයින්ට වගකීමක් තිබෙනවා. කොමිසමේ නිලධාරීන් ඒ සම්බන්ධයෙන් කරන කටයුතුවල විනිවිදභාවයක් තිබිය යුතුයි. නමුත් රජයේ එවැනි ආයතන බොහොමයක් එම ආයතනවල මුල් පටුවේ ඉන්න පුද්ගලයින් බොහොමයක් ආණ්ඩුවේ වුවමනාවට නැටවෙනවා. රජයේ ආයතනවල කාර්යභාරය පිළිබඳ ජනතාවට තිබුණු විශ්වාසය බිඳවැටිලා තිබෙනවා. අධිකරණය, පොලීසිය, කොමිසන් සභා, ජනතාවට වගකියන ආයතනද කියන සැකය මතුවෙලා තිබෙනවා. එම ආයතන සම්පූර්ණයෙන් බිඳ වැටිලා. මෙම ආයතනවල නිදිමත කි‍්‍රයාමාර්ගවලින් කියා පාන්නේ මෙවැනි ආයනතවලට ජනතාවට එන්න එපා කියලද? ආවොත් පෙරළා නඩු දානවා කියලද? ඒ වගේම මේ පැමිණිල්ල සම්බන්ධයෙන් නීතිපතිට කි‍්‍රයාමාර්ගයක් ගැනීමට බලයක් නොමැති බවත් මාධ්‍ය වාර්තා පළකරලා තිබුණා. මේ සම්බන්ධයෙන් අපක්‍ෂපාතී පරීෂක්‍ණයක් නැත්තේ ඇයි? අඩුම තරමේ සභාපතිවරයා ඉල්ලා අස්වුණේ නැත්තේ ඇයි? තවමත් සභාපතිවරයා පුටුවේ ඉඳගෙන ලිපි වංචා හසුරුවනවා. ඒ වගේම අපි අල්ලස් කොමිසමට පැමිණිල්ල කළ පසුව එම ජාවාරමට සම්බන්ධ පුද්ගලයෙක් මාධ්‍ය සාකච්ඡාවක් තියලා අපිට අභියෝග කරනවා. එයින් පෙන්නුම් කරන්නේ කුමක්ද? අල්ලස් කොමිසමේ සභාපතිවරයා සහ මෙම ජාවාරම්කරු අතර තිබෙන සම්බන්ධය නොවෙයිද? එයින් අපි කරන ලද පැමිණිල්ල සනාථ කර තිබෙන අතර පැමිණිල්ල විභාගයට තවත් සාක්‍ෂියක් එකතුවී තිබෙනවා. එනිසා මෙම ආයතන පිරිසිදු විය යුතුයි. මුල් පුටු පිරිසිදු විය යුතුයි. මේ දේවල් මෙසේ සිදුවෙද්දී විධායක ජනාධිපතිවරයා නිහඬයි. අධිකරණ ඇමති නිහඬයි. ලංකා ඉතිහාසයේ පළමුවෙනි වතාවට තමයි මෙවැනි බරපතළ පැමිණිල්ලක් ඉදිරිපත් වුණේ. තමන් බලයට පැමිණ පළමුවෙන්ම අල්ලස් විරෝධී පනතක් සම්මත කරනවා කියපු ආණ්ඩුව නිහඬ වී ඉන්නේ ඇයි? ආණ්ඩුවේ ප‍්‍රතිපත්තිය නිහඬව සිටීමද? ආණ්ඩුවේ මෙම නිහඬතාවය බිඳින්න දැවැන්ත හඬක්, මහජන පෙළගැසීමක් අවශ්‍යයයි. අගමැතිවරයා කුඩු ගේනකොට ජනාධිපතිවරයා නිහඬයි. ඇමතිවරු එතනෝල් ගේනකොට ජනාධිපතිවරයා නිහඬයි. මෙය ඉතා පුදුම සහගතයි. රට විනාශයට, පරිහානියට පත්වන දෙය තමයි නීතියේ ආධිපත්‍යය බිඳ වැටීම. දේශපාලන පක්‍ෂයක පාර්ලිමේන්තු මන්තී‍්‍රවරයෙක් ලෙස පැමිණිල්ලක් ඉදිරිපත්කරන විට තත්ත්වය මෙය නම් සාමාන්‍ය පුරවැසියෙකුට අත්වන ඉරණම කුමක්ද? සාමාන්‍ය පුරවැසියන් එවැනි දේ අභියෝගයට ලක්කරන්නේ නැහැ. නමුත් දේශපාලන පක්‍ෂ විදියට ජනතා විමුක්ති පෙරමුණ ඊට එරෙහිව අරගල කරනවා. නිහඬ මිනිසුන් වෙනුවෙන් අපේ හඬ අවදි කරනවා. එනිසා අපි ජනතාවට කියන්නේ මෙය තනි සිදුවීමක් ලෙස හුදකලා කරන්න එපා. එහෙම වුණොත් එය වැරදි ආකල්පයක්. එහෙම වුනොත් අල්ලස, දූෂණය රජ කරන්න පිටුවහලක් වෙනවා. එවැනි තත්වයක් ඇතිවීමට එරෙහිව දැවැන්ත විරෝධයක් එල්ල කරන්න අපි එම විරෝධය නියෝජනය කරන්න සූදානම්.", "URL": "https://sinhala.adaderana.lk/news.php?nid=41505", "Category": null, "Parent URL": null}