{"Source": "Adaderana", "Timestamp": "April 26, 2011 09:53 am", "Headline": "විශ්‍රාම වැටුප් නොලබන සේවකයින්ට විශ්‍රාම වැටුපක් ලබාදීමට අරමුදල් 3ක්", "News Content": "රාජ්‍ය සංස්ථා සහ පෞද්ගලික අංශයේ සේවය කරන දැනට විශ්‍රාම වැටුපක් නොලබන සියලුම සේවකයින් සඳහා විශ්‍රාම වැටුපක් ලබාදීමට අරමුදල් 3ක් ස්ථාපිත කර තිබේ. ඒ සඳහා යෝජිත විශ්‍රාම වැටුප් අරමුදල් පනත සම්බන්ධයෙන් ජනාධිපති මහින්ද රාජපක්ෂ මහතා වෘත්තීය සමිති නියෝජිතයින් සමග සිදුකළ සාකච්ඡාව‍ක දී මෙම පියවරගෙන ඇති බව සඳහන්ය. සේවා නියුක්තිකයින්ගේ විශ්‍රාම වැටුප් ප්‍රතිලාභ අරමුදල, විදේශ සේවා නියුක්තිකයින්ගේ අරමුදල හා ස්වයංරැකියා නියුක්තිකයින්ගේ විශ්‍රාම වැටුප් ප්‍රතිලාභ අරමුදල මේ සඳහා යෝජනා වී තිබේ. කෙසේවෙතත් මෙම යෝජිත විශ්‍රාම වැටුප් ක්‍රියාවලියට එරෙහිවන බව ඒකාබද්ධ වෘත්තීය සමිති සන්ධානය පවසයි. ඒ සම්බන්ධව රජයට ලිඛිතව දැනුම් දී ඇති බවත්, ශ්‍රේෂ්ඨාධිකරණයෙහි නඩුවක් පැවරීමට කටයුතු කර ඇති බවත් එහි ප්‍රකාශක සමන් රත්නප්‍රිය මහතා අද දෙරණට ඒ සම්බන්ධයෙන් අදහස් පළ කරමින් කියා සිටියේය. එමෙන්ම අද(26) දිනය තුළ කොළඹ, ජයවර්ධන කේන්ද්‍රයෙහි පොදු වෘත්තීය සමිතිවල සහභාගිත්වයෙන් සමුළුවක් පැවැත්වීමෙන් රජයට විරෝධය පළකරන බව ඔහු සඳහන් කළේය. එම සමුළුවෙන් පසු දහවල් 12 සිට 1 දක්වා උද්ඝෝෂණ ව්‍යාපාරයක් පැවැත්වීමට තීරණය කර ඇති බව හෙතෙම පෙන්වාදුන්නේය. වෘත්තීය සමිති එල්ල කරන එම චෝදනා කම්කරු අමාත්‍ය ගාමිණී ලොකුගේ මහතා ප්‍රතික්ෂේප කළේය. මෙම විශ්‍රාම වැටුප මගින් අර්ථ සාධක අරමුදල හා භාරකාර අරමුදලට කිසිදු හානියක් නොවන බව අමාත්‍යවරයා පෙන්වාදුන්නේය.", "URL": "https://sinhala.adaderana.lk/news.php?nid=15708", "Category": null, "Parent URL": null}