{"Source": "Adaderana", "Timestamp": "December 19, 2011 11:27 am", "Headline": "තිලංග බෑ කියයි", "News Content": "ශ්‍රී ලංකා ක්‍රිකට් පාලක මණ්ඩලයේ සභාපති ධුරය වෙනුවෙන් තමන් තරග නොවැදීමට තීරණය කළ බව තිලංග සුමතිපාල මහතා පවසයි. එමෙන්ම තමන් ශ්‍රී ලංකා ක්‍රිකට් පාලක මණ්ඩලයේ ලේකම් ධුරය සඳහා ස්වාධීනව තරග වදින බව ශ්‍රී ලංකා ක්‍රිකට් ආයතනයේ හිටපු ලේකම් නිශාන්ත රණතුංග සඳහන් කරයි. තිලංග සුමතිපාල මහතාගේ පාර්ශවයට අයත් පිරිසක් මීට පෙරාතුව ක්‍රිකට් පාලක මණ්ඩලයේ සෙසු තනතුරු සඳහා නාම යෝජනා බාරදුන් අතර තිලංග සුමතිපාල අද පෙරවරුවේ යෙදුණු සුබ මොහොතින් නාම යෝජනා බාරදීමට නියමිතව තිබිණි. හදිසියේම තම තීරණය වෙනස් කළ බවත්, එහෙත් තම පාර්ශවයේ සෙසු පිරිස සෙසු තනතුරු සඳහා මෙම නිලවරණයේ දී තරග වදින බවත් අද(19) පැවති මාධ්‍ය හමුවක දී අදහස් දක්වමින් සුමතිපාල මහතා ප්‍රකාශ කළේය. ශ්‍රී ලංකා ක්‍රිකට් පාලක මණ්ඩලයේ නිලවරණය 2012 ජනවාරි මස 03 වන දින පැවැත්වීමට නියමිතය.", "URL": "https://sinhala.adaderana.lk/news.php?nid=20793", "Category": null, "Parent URL": null}