{"Source": "Adaderana", "Timestamp": "June 24, 2019 02:14 pm", "Headline": "ඉන්දියාවේ තාවකාලික කුඩාරමක් කඩා වැටී පුද්ගලයින් 14 ක් මරුට", "News Content": "ඉන්දියාවේ රාජස්ථාන් ප්‍රාන්තයේ තාවකාලික කූඩාරමක් කඩාවැටීම හේතුවෙන් පුද්ගලයින් 14 දෙනෙකු මියගොස් තිබේ. විදෙස් මාධ්‍ය වාර්තා කළේ සිදුවීමෙන් තවත් 50 දෙනෙකු පමණ තුවාල ලබා ඇති බවයි. ඉන්දියාවේ බටහිර රාජස්ථාන් ප්‍රාන්තයේ බාර්මර් (Barmer) දිස්ත්‍රික්කයේ ඉදිකර තිබූ විශාල කූඩාරමක් කඩාවැටී මෙම අනතුර සිදුවිය. ප්‍රදේශයට බලපෑ තද වැසි සහ අකුණු කුණාටුවක් ඊට හේතු වී තිබුණි. අදාළ අවස්ථාවේ ආගමික උත්සවයක් සඳහා සහභාගී වූ පිරිසක් කූඩාරම තුළ සිට ඇති බව විදෙස් වාර්තා සඳහන් කරයි. බොහෝ දෙනෙකු එම ස්ථානයේදීම මියගිය බව එම වාර්තාවල වැඩිදුරටත් සඳහන් වෙයි. අනතුරත් සමඟ කූඩාරම තුළ වූ විදුලි රැහැන් කඩාවැටීම හේතුවෙන් විදුලි සැර වැදී කිහිප දෙනෙක් මරණයට පත්ව ඇති අතර සුන්බුන් වල ගැටීම නිසා සෙසු පිරිස මියගොස් ඇති බව වාර්තා වෙයි. මේ අතර අනතුරින් තුවාල ලැබූ සෙසු පිරිස මේ වනවිට රෝහල්ගතව ප්‍රතිකාර ලබන බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=112667", "Category": null, "Parent URL": null}