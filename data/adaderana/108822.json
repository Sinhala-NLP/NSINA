{"Source": "Adaderana", "Timestamp": "April 27, 2019 09:41 pm", "Headline": "හෙරොයින් අලෙවි කළ අයෙක් හා ළඟ තබා ගත් පුද්ගලයන් 6ක් කොටුවෙයි", "News Content": "ගිනිගත්හේන ප්‍රදේශයේ පාසල් ළමුන් ඇතුළු තරුණයන්ට හෙරොයින් මත්කුඩු අලෙවි කරන ප්‍රධාන ජාවාරම්කරුවෙකු සහ එම ජාවාරම්කරුගෙන් හෙරොයින් මත්ද්‍රව්‍යය මිල දී ගෙන සන්තකයේ තබාගෙන සිටි තරුණයන් හය දෙනෙකු අත්අඩංගුවට ගෙන ඇත. හැටන් සුරා බදු කාර්යයාලයේ නිලධාරින් විසින් ඊයේ (26) රාත්‍රියේ මෙම අත්අඩංගුවට ගැනීම සිදුකර ඇති බව අද දෙරණ වාර්තාකරු සඳහන් කර ඇත. අත්අඩංගුවට ගත් ප්‍රධාන ජාවාරම්කරු පොලිස් විශේෂ කාර්යය බලකායේ සේවයේ නිතරව සිට පැන ආ පොලිස් භටයෙකු බවත්, එම සැකකරු ප්‍රදේශයේ පාසල් ළමුන් සහ තරුණයන් ඉලක්ක කර ගනිමින් හෙරොයින් මත්කුඩු අලෙවි කිරිමේ ජාවාරමේ නිරතව සිටි බවත් මෙම වැටලීම සිදු කළ හැටන් සරාබදු කාර්යයාලයේ නිලධාරීන් ප්‍රකාශ කර ඇත වැටලිමේදී ප්‍රධාන සැකකරුගෙන් හෙරොයින් මත්කුඩු මිල දිීගෙන සන්කයේ තබාගෙන සිටි ප්‍රදේශයේ තරුණයන් හය දෙනෙකුද සැකපිට අත්අඩංගුවට ගෙන ඇත. අත්අඩංගුවට ගත් ප්‍රධාන ජාවාරම්කරු සහ තරුණයන් හය දෙනා ගිනිගත්හේන ප්‍රදේශයේම පදිංචිකරුවන් බවත්, ඔවුන් අවුරුදු 22 ,23 ,සහ 47 යන වයස් කාණ්ඩ ල පසුවන අය බවත් අනාවරණය වී ඇත. මෙම සැකකරුවන් සන්තකයේ තිබි හෙරොයින් මිලිග්‍රෑම් 1240ක් අත්අඩංගුවට ගෙන ඇත. අත්අඩංගුවට ගත් සැකකරුවන් හැටන් මහෙස්ත්‍රාත් අධිකරණය වෙත ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=108822", "Category": null, "Parent URL": null}