{"Source": "Adaderana", "Timestamp": "June 20, 2019 01:25 pm", "Headline": "ඇමතිකම් නැතුව මෙයාලට දැන් ඉන්න බෑ-ඒ ජීවිතේට පුරුදු වුනාම ඒක නැතුව බෑ", "News Content": "ප්‍රතිපත්තියක් සහ විලි ලැජ්ජාවක් නොමැති කම නිසා ඉල්ලා අස් වූ මුස්ලිම් මන්ත්‍රීවරු නැවතත් අමාත්‍යවරු ලෙස දිවුරුම් දුන් බව මධ්‍යම පළාත් ආණ්ඩුකාර මෛත්‍රී ගුණරත්න මහතා පැවසීය. මධ්‍යම පළාත් ආණ්ඩුකාර මෛත්‍රී ගුණරත්න මහතා සීගිරියට පැමිණි අවස්ථාවේදී ඊයේ(19) පස්වරුවේ මාධ්‍යවේදීන් කළ විමසීමකදී නව අමතිවරුන් දිවුරුම් දීම පිළිබඳව එම අදහස් පළ කළේය. මෛත්‍රී ගුණරත්න මහතා වැඩිදුරටත් කියා සිටියේ ව්‍යාජ ලෙස තීන්දුවක් ලබාගෙන නැවතත් ඇමැතිවරු ලෙස දිවුරුම් දුන් බවය. මෙම පිරිසට සති දෙකක කාලයක් ඇමතිකම් නොමැතිව ජීවත්වීමට නොහැකි බවද හෙතෙම අවධාරණය කළේය. මෙම ඇමතිවරුන් පුරුදු වී ඇත්තේ දත් බෙහෙත් එක පවා ආණ්ඩුවෙන් ලබා ගැනීමට බවත් හා ප්‍රතිපත්ති සියල්ල පයින් ගසා බල්ලාට දමා ඇමැතිවරුන් ලෙස නැවත භාර ගැනීම සිදු කර තිබෙන බවද හෙතෙම සඳහන් කළේය. ඇතැම්විට අනෙකුත් ඉල්ලා අස්වූ පිරිස ඇමැතිකම් ලබා ගැනීම පිළිබඳව කිසිදු සැකයක් නොමැති බවද මෛත්‍රී ගුණරත්න මහතා සඳහන් කළේය. එක ඇමතිවරයකු නඩත්තු කිරිම සඳහා රුපියල් ලක්ෂ 50ක මුදලක් වියදම් වෙන බවත් එම ජීවිතයට පුරුදු වූ අයට කෙසේ වත් තමන්ගේ මුදලින් ජීවත්වීමට නොහැකි වන බව ඒ මහතා සඳහන් කළේය. ලක්ෂ 50 ක මුදලකින් නඩත්තු වූ අයට රුපියල් ලක්ෂ 5ක මුදලක් වත් අඩුම තරමේ නඩත්තුවට අවශ්‍ය වෙන නිසා ඇමතිකම් භාර ගන්නා බව මෛත්‍රී ගුණරත්න මහතා පැවසීය. ජනතාවගේ ලේ උරා බොන කිනිතුල්ලන් බවද මෛත්‍රී ගුණරත්න මහතා දැඩිව කියා සිටියේය.", "URL": "https://sinhala.adaderana.lk/news.php?nid=112405", "Category": null, "Parent URL": null}