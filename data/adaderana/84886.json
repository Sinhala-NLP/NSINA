{"Source": "Adaderana", "Timestamp": "February 27, 2018 07:18 am", "Headline": "මාළුන්ගේ ගුණය මනින්න සුදානමක්", "News Content": "බහුදින ධීවර යාත‍්‍රා මඟින් අල්ලා ගන්නා මසුන්ගේ ගුණාත්මකභාවය පිළිබඳ තක්සේරුවක් සිදුකිරීමට ධීවර හා ජලජ සම්පත් සංවර්ධන අමාත්‍යාංශය තීරණය කර තිබේ. නාරා ආයතනය සහ ධීවර දෙපාර්තමේන්තුව එක්ව අදාළ වාර්තාව සකස් කරන ලෙස ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා උපදෙස් ලබා දී ඇති බව වාර්තා වෙයි. මේ වන විට මෙරට බහුදින ධීවර යාත‍්‍රා 4000ක් පමණ ගැඹුරු මුහුදේ මසුන් ඇල්ලීමේ කටයුතුවල නිරත වන අතර එම මසුන්ගේ ගුණාත්මකභාවය පිළිබඳ මෙතෙක් කිසිදු තක්සේරු වාර්තාවක් ලබාගෙන නොමැති බව අමාත්‍ය මහින්ද අමරවීර මහතා පවසයි. එම නිසා අද(27) දිනය තුළ එම වාර්තාව ලබාදෙන ලෙස අමාත්‍යවරයා බලධාරින්ට උපදෙස් ලබා දී ඇත. ගැඹුරු මුහුදේ මසුන් ඇල්ලීමේ කටයුතු විධිමත්ව සිදුකිරීමට අවශ්‍ය උපදෙස් ධීවරයින්ට ලබාදීම මෙම තක්සේරු වාර්තාව කැදවීමේ අරමුණ වී තිබේ. බහුදින ධීවර යාත‍්‍රාවල හිමිකරුවන් සමඟ අමාත්‍ය මහින්ද අමරවීර මහතා හෙට(28) දිනයේ විශේෂ සාකච්ඡාවක් සිදුකිරීමට සැලසුම් කර ඇති බව වාර්තා වෙයි.", "URL": "https://sinhala.adaderana.lk/news.php?nid=84886", "Category": null, "Parent URL": null}