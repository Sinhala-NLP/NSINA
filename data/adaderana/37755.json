{"Source": "Adaderana", "Timestamp": "September 28, 2013 08:56 am", "Headline": "අපහාසයට රුපියල් මිලියන 25ක් ඉල්ලයි", "News Content": "පුත්තලම ශාන්ත ඇන්ඩෘ විද්‍යාලයේදී සලකුණු කළ ඡන්ද පත්‍රිකා තොගයක් සොයා ගැනීමේ සිද්ධිය කුමන්ත්‍රණයක් විය හැකි බව පුත්තලම දිස්ත්‍රික් ලේකම් කිංස්ලි ප්‍රනාන්දු මහතා පවසයි. ශ්‍රී ලංකා පරිපාලන සේවා සංගමය විසින් ඊයේ සංවිධානය කර තිබූ මාධ්‍ය සාකච්ඡාවට එක්වෙමින් ඔහු සඳහන් කළේ අදාළ ඡන්ද පත්‍රිකා නියමිත පරිදි ගණන් කිරීම සඳහා යොදාගත් බවට තහවුරු කළ හැකි බවයි. එම සිද්ධිය සම්බන්ධයෙන් සන්ධාන අපේක්ෂකයෙකු විසින් දිස්ත්‍රික් තේරීම්භාර නිලධාරීවරයා ලෙස කටයුතු කළ තමාට පසුගිය 24 වැනිදා බැන වැදුණු බව කිංස්ලි ප්‍රනාන්දු මහතා සඳහන් කළේය. තමාට සිදුව ඇති අපහාසය සම්බන්ධයෙන් රුපියල් මිලියන 25 ක වන්දියක් ඉල්ලා නඩු පවරන බව ද කිංස්ලි ප්‍රනාන්දු මහතා පැවසීය. මේ සම්බන්ධයෙන් කරුණු විමසීමට එක්සත් ජනතා නිදහස් සන්ධාන හිටපු අමාත්‍ය අශෝක වඩිගමන්ගාව මහතා සම්බන්ධ කර ගැනීමට දැරූ උත්සහය සාර්ථක වූයේ නැත. කෙසේ වුව ද අද දිනයේ ඔහු මේ සම්බන්ධයෙන් මාධ්‍ය හමුවක් කැඳවීමට නියමිත බව පැවසෙයි. සලකුණු කළ ඡන්ද පත්‍රිකා තොගයක් පුත්තලම ශාන්ත ඇන්ඩෲ පාසලේ ගොඩනැගිල්ලකින් හමුවීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් පරීක්ෂණ ආරම්භ කර ඇති අතර පුද්ගලයින් 10 දෙනෙකුගෙන් පමණ මේ වන විට ප්‍රකාශ සටහන් කරගෙන ඇති බව වාර්තා වේ.", "URL": "https://sinhala.adaderana.lk/news.php?nid=37755", "Category": null, "Parent URL": null}