{"Source": "Adaderana", "Timestamp": "June 7, 2010 08:48 am", "Headline": "මව්බිම නැඟීසිටුවීමේ ලාංකික කාර්යභාරය විශාලයි -ජී. එල්", "News Content": "මව්බිම දෙපයින් නැගීසිටුවීම සඳහා ශ්‍රි ලාංකේය ප්‍රජාවන්ට විශාල කාර්යය භාරයක් පැවරී ඇති බව විදේශ අමාත්‍ය මහාචාර්ය ජි.එල්.පීරිස් මහතා පවසයි. සිංගප්පුරුවේ පැවති නවවැනි ආසියානු ආරක්ෂක සමුළුව අමතමින් අමාත්‍යවරයා මේ බව සඳහන් කළේය. \"ත්‍රස්තවාදයට මුහුණදීම සහ යහපාලනය\"යන තේමාව යටතේ මෙම සමුළුවේදී අදහස් දැක්වු අමාත්‍යවරයා ත්‍රස්තවාදය හේතුවෙන් විපතට පත්වුවන් පිළිබඳ සොයා බැලීම සඳහා පත් කළ කොමිසම සම්බන්ධයෙන්ද කරුණු දක්වා සිටියේය. එම කොමිසමේ වගකීම වැරදිකරුවන් සොයා ඔවුන්ට දඩුවම් කිරීම, දෝෂාරෝපණය කිරීම හෝ පළිගැනීම නොවන බව අමාත්‍යවරයා පැවසුවේය. යුද්ධයෙන් පීඩා විදි ජනතාවට යළි සිය ජිවිතය ගොඩනගා ගැනීම සඳහා දායක විය හැකි ආකාරය පිළිබඳ සොයා බැලීම අදාළ කොමිසමට පැවරී ඇති බව ජි. එල්. පීරිස් මහතා පෙන්වා දුන්නේය. ඒ සඳහා විදේශිකයන් වෙනුවට දේශීය නියෝජිතයින් කණ්ඩායමක් යොදා ගැනීම මගින් තම ජනතාවගේ අවශ්‍යතා අවබෝධ කර ගැනීමේ වැඩි හැකියාවක් පවතින බව ද අමාත්‍යවරයා පැවසුවේය. ශ්‍රි ලංකාව ආර්ථික වශයෙන් සංවර්ධනය වෙමින් පවතින බව පෙන්වා දුන් විදේශ අමාත්‍ය ජි.එල්.පීරිස් මහතා මෙරට ඒකපුද්ගල ආදායම ආසියාවේ බොහෝ රටවලට සාපේක්ෂව ඉහළ අගයක් ගන්නා බව ද පෙන්වා දුන්නේය.", "URL": "https://sinhala.adaderana.lk/news.php?nid=8856", "Category": null, "Parent URL": null}