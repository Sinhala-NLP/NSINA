{"Source": "Adaderana", "Timestamp": "June 21, 2018 09:33 pm", "Headline": "අපනයන ආර්ථිකය කෙරෙහි රට යොමු කිරීමට වත්මන් ආණ්ඩුව පියවර ගත්තා", "News Content": "අපනයන ආර්ථිකය කෙරෙහි රට යොමු කරවීමට වත්මන් ආණ්ඩුව පියවර ගෙන තිබෙන බවත්, එමගින් ආර්ථිකය දියුණු කරමින්, වැඩ කරන ජනතාව හා මධ්‍යම පන්තිය ශක්තිමත් කළ හැකි බවත් අග්‍රාමාත්‍ය රනිල් වික්‍රමසිංහ මහතා අද (21) බොරලැස්ගමුවේ දී පැවසීය. ආර්ථිකය ඉදිරියට ගෙන යාමට නොහැකිව පැන ගිය ඇතැම් අය අද කුමන චෝදනා කළත් තම රජය මේ වන විට විවිධ අභියෝගවලට මුහුණ දී, ගත වූ කාලය තුළ ණය ගෙවා දමමින් රටේ ආර්ථිකය නිසි මාවතකට යොමු කර ඇතැයි හෙතෙම අවධාරණය කළේය. අග්‍රාමාත්‍ය රනිල් වික්‍රමසිංහ මහතා මෙම අදහස්පළ කළේ අද (21) දින වේරැස් ගඟ වැසි ජල අපවහන කළමනාකරණ හා පරසරය වැඩිදියුණු කිරීමේ ව්‍යාපෘතිය යටතේ බොරලැස්ගමුව ප්‍රදේශයේ ඉදිකරන ලද කෙළිමඬල ළමා උද්‍යානය සහ ඇවිදින මංතීරුව විවෘත කිරීමේ උත්සවයට සහභාගි වෙමිනි. එහිදී තවදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේද කීය. “අපනයන ආර්ථිකයක් කෙරෙහි රට යොමු කරවීමට අද අපි පියවර ගෙන තිබෙනවා. එමගින් රටේ ආර්ථිකය දියුණු වනවා සේම වැඩ කරන ජනතාවත්, මධ්‍යම පන්තියත් ශක්තිමත් වෙනවා. වැඩ කරන ජනතාව හා මධ්‍යම පන්තිය ශක්තිමත් වීම හරහා නාගරීකරණය වේගයෙන් සිදු වෙනවා. මේ වැඩ කටයුතු තවදුරටත් ශක්තිමත්ව ඉදිරියට ගෙන යාම අපේ අරමුණයි. මේ ආණ්ඩුව බලයට පත් වන විට රටේ ආර්ථිකය විනාශ වී තිබුණා. ඇතැම් පාර්ශ්ව අද කොතරම් කෑ ගැසුවත් එදා ඔවුන්ට ආර්ථිකය පවත්වා ගෙන යාමට නොහැකිව පැන ගියා. ඒ වන විට ලබාගෙන තිබුණු ණය සඳහා පොලී ගෙවීමටවත් හැකියාවක් ඔවුන්ට තිබුණේ නැහැ. වසර දෙක තුනකින් අපි විවිධ අභියෝගවලට මුහුණ දී ඒ තත්ත්වය වෙනස් කර රටේ ආර්ථිකය යහපත් තත්ත්වයකට ගෙන ඒමට ක්‍රියා කළා. එය ඉතා අපහසු කාර්යයක්. ඇතැම් විට බදු වැඩි කිරීමට සිදු වූ අතර එවැනි අවස්ථාවල දී ආණ්ඩුවට විවිධ චෝදනා එල්ල කළා. එහිදී ජනතාවට විශාල අපහසුතා සිදුව ඇත්නම් ඒ කෙරෙහි අවධානය යොමු කර පිළියම් යොදන ලෙස ද මා මුදල් අමාත්‍යවරයාට දන්වා සිටියා. 2009 වසරේ යුද්ධය අවසන් වන තෙක් වැඩි වශයෙන් ණය ලබාගත්තේ රුපියල්වලිනුයි. ඒ නිසා ණය ගෙවීම ප්‍රශ්නයක් නොවුණත්, යුද්ධයෙන් පසු ඩොලර්වලින් වැඩි පුර ණය ලබාගත් නිසා ණය ගෙවීමේ දී ප්‍රශ්න මතු වුණා. අද වන විට රටේ ණය බර 2009 ට වඩා තුන් ගුණයකින් වැඩි වී තිබෙනවා. කෙසේ හෝ මේ ණය අප ගෙවා දැමිය යුතුයි. අද මේ රටේ අපනයනය හා විදේශ ආයෝජන වැඩි වී තිබෙනවා. එහෙත් එය ප්‍රමාණවත් වන්නේ නැහැ. එයින් මා සෑහීමකට පත්වන්නේත් නැහැ. මෙය තවත් වැඩි කළ යුතුයි. භාණ්ඩ නිෂ්පාදනයත්, සේවා අංශ දියුණු කිරීමත්, අපනයනය පුළුල් කිරීමත් අපේ මූලික අරමුණ වී තිබෙනවා. එය කරන්නේ නැත්නම් රටේ ආර්ථිකය ඉදිරියට ගෙන යාමට නොහැකි යැයි ද” අග්‍රාමාත්‍ය රනිල් වික්‍රමසිංහ මහතා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=91285", "Category": null, "Parent URL": null}