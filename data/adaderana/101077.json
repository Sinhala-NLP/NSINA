{"Source": "Adaderana", "Timestamp": "December 21, 2018 08:49 am", "Headline": "අමෙරිකානු ආරක්ෂක ලේකම් ඉල්ලා අස්වෙයි", "News Content": "අමෙරිකානු ආරක්ෂක ලේකම්වරයා ඉල්ලා අස්වී තිබේ. එම තනතුර සඳහා අනුප්‍රාප්තිකයෙක් නුදුරේදීම පත්කරන බවට ජනාධිපතිවරයා දැනටමත් පවසා ඇති නමුත් ඒ කවුරුන්ද යන්න ප්‍රකාශයට පත්කර නැහැ. අමෙරිකාවේ ආරක්ෂක ලේකම් ලෙසින් කටයුතු කළ ජිම් මැටිස් ලබන පෙබරවාරි මාසයෙන් පසු විශ්‍රාම යන බව අමෙරිකානු ජනාධිපතිවරයා අනාවරණය කළේය. හිටපු හමුදා ජෙනරාල්වරයෙක් වන ජිම් මැටිස්, ප්‍රකටව සිටියේ ට්‍රම්ප් රජයේ සමබරකිරීමේ බලකාය ලෙසයි. සිරියාවේ යුද්ධය ජයග්‍රහණය කර හමාර බව පවසමින් එහි ස්ථාපනය කර ඇති අමෙරිකානු හමුදා ඉන් ඉවත් කිරීමට ඇමෙරිකානු ජනාධිපතිවරයා පසුගියදා තීරණය කළේය. ජිම් මැටිස්ගේ ඉල්ලා අස්වීමට මෙම කරුණ බලපා ඇති බවටද සඳහන් වෙයි. සිය ඉල්ලා අස්වීමේ ලිපිය ජනාධිපතිවරයා වෙත එවමින් ජිම් මැටිස් පවසා ඇත්තේ තමන් ඉල්ලා අස්වූ පසු ජනාධිපතිවරයාගේ මතයට සමාන මත ඇති ආරක්ෂක ලේකම්වරයෙකු පත්කරගැනීමට හැකි වනු ඇති බවයි. ඉන් පසු ජිම් මැටිස්ගෙන් පුරප්පාඩු වූ ධුරය සදහා නව අනුප්‍රාප්තිකයෙක් කඩිනමින් නම්කරන බව ජනාධිපති ට්‍රමප් ප්‍රකාශ කළේය. ට්‍රම්ප් පාලනය යටතේ කටයුතු කළ උසස් නිලධාරියෙක් ඉල්ලා අස්වූ පළමු අවස්ථාව මෙය නොවෙයි. පසුගිය මාර්තු මාසයේදී අමෙරිකාවේ හිටපු රාජ්‍ය ලේකම් රෙක්ස් ටිලර්සන් ඉවත් කෙරුණේ ඉතාමත් කෙටි ට්විටර් පණිවිඩයක් සටහන් කරමින් වීම විශේෂයි.", "URL": "https://sinhala.adaderana.lk/news.php?nid=101077", "Category": null, "Parent URL": null}