{"Source": "Adaderana", "Timestamp": "May 2, 2011 03:45 pm", "Headline": "රුසියාව හා චීනයට මූන්ගේ වාර්තාව ගැන කියාදීමට සූදානම් ", "News Content": "එක්සත් ජාතීන්ගේ සංවිධානයේ ත්‍රිපුද්ගල කමිටු වාර්තාවෙහි ඇතුළත් කරුණු පිළිබඳ සත්‍ය තත්ත්වය පිළිබඳව රුසියාව හා චීනයට පැහැදිලි කිරීමට තමන් සූදානම් බව ද්‍රවිඩ ජාතික සන්ධානයේ ප්‍රධාන ලේකම්, පාර්ලිමේන්තු මන්ත්‍රී මාවෙයි සේනාධිරාජා මහතා පවසයි. එම කමිටු වාර්තාව පිළිනොගන්නා බවත්, එම වාර්තාව සම්බන්ධව ශ්‍රී ලංකාවට සහයෝගය ලබාදීමට සූදානම් බව ද රුසියාව ප්‍රකාශ කර තිබේ. එමෙන්ම ශ්‍රී ලංකාව සම්බන්ධයෙන් එක්සත් ජාතීන්ගේ සංවිධානය විසින් පසුගිය දා ප්‍රසිද්ධියට පත් කරන ලද වාර්තාව විවේචනයට ලක් කරමින් චීන විදේශ කටයුතු අමත්‍යවරයාගේ ප්‍රකාශක හොන්ග් ලී මහතා ප්‍රකාශයක් නිකුත් කර තිබිණි. ශ්‍රී ලංකාව මේ වන විටත් විශේෂ කමිටුවක් මඟින් රටට එල්ල වී ඇති චෝදනා විමර්ශනය කිරීම ආරම්භ කර ඇති බැවින් ඒ සඳහා ඔවුන්ට අවස්ථාව ලබා දිය යුතු බව ඔහු එහිදී සඳහන් කර ඇත. ජාත්‍යන්තරය විසින් සිදු කළ යුත්තේ ශ්‍රී ලංකාවේ සංවර්ධන කටයුතු වලට සහයෝගය දැක් වීම මිස ගැටලු ඇති කිරීම නොවන බව ද හෙතෙම වැඩිදුරටත් අවධාරණය කර තිබිණි. මෙවැනි තත්ත්වයක් මත චීනය හා රුසියාවට වාර්තාවේ කරුණු පිළිබඳව පැහැදිලි කිරීමට ඉදිරිපත් වන බව සේනාධිරාජා මහතා අවධාරණය කරයි.", "URL": "https://sinhala.adaderana.lk/news.php?nid=15841", "Category": null, "Parent URL": null}