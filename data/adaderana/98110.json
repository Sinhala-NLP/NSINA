{"Source": "Adaderana", "Timestamp": "October 23, 2018 04:23 pm", "Headline": "කටුනායක ගුවන් තොටුපලේ ඉදිකිරීම් ව්‍යාපෘතියේ ටෙන්ඩරය නුසුදුසු සමාගමකට ද?", "News Content": "බණ්ඩාරනායක ජාත්‍යන්තර ගුවන් තොටුපලේ මගී පර්යන්තය ඉදිකිරීමේ ව්‍යාපෘතිය රජයේ පිළිගත් ටෙන්ඩර් පටිපාටිය උල්ලංඝනය කරමින් සුදුසුකම් නොමැති සමාගමකට ලබාදීමට රජය සූදානම් වන බවට චෝදනා කරමින් ඉදිරිපත් කළ මූලික අයිතිවාසිකම් පෙත්සමක් විභාගයට ගැනීමට ශ්‍රේෂ්ඨාධිකරණය අවසර ලබා දී තිබේ. මාගා ඉංජිනියරිං ප්‍රයිවට් ලිමිටඩ් සමාගම විසින් ඉදිරිපත් කළ පෙත්සම සලකා බැලූ ඊවා වනසුන්දර, ප්‍රියන්ත ජයවර්ධන සහ එල්. ටී.බී.දෙහිදෙණිය යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසින් එම නියෝගය ලබාදී ඇති බව සඳහන් වෙයි. ඒ අනුව පෙත්සම් විභාගය ලබන පෙබරවාරි මස 26 වනදා පැවැත්වීමට විනිසුරුවරුන් නියම කල බව අද දෙරණ අධිකරණ වාර්තාකරු පැවසුවේය. පෙත්සමේ වගඋත්තරකරුවන් ලෙස ජනාධිපතිවරයා, අග්‍රාමාත්‍යවරයා, සිවිල් ගුවන් සේවා අමාත්‍ය නිමල් සිරිපාල ද සිල්වා මහතා ඇතුළු අමාත්‍ය මණ්ඩලය සහ නීතිපතිවරයා ඇතුළු පිරිසක් නම් කර තිබේ. පෙත්සම්කාර සමාගම ප්‍රකාශ කර ඇත්තේ ගුවන් තොටුපලේ නව මගී පර්යන්තය ඉදිකිරීමේ ව්‍යාපෘතිය සඳහා ටෙන්ඩර් කැඳවීම සිදුකළ අවස්ථාවේ තම සමාගම ටෙන්ඩර් පත්‍රිකාවක් ඉදිරිපත් කළ බවයි. සියලු සුදුසුකම් සපුරා තිබියදීත් අදාළ ටෙන්ඩරය තම සමාගම වෙත ලබානොදී එය සුදුසුකම් නොමැති වෙනත් සමාගමක් වෙත පැවරීමට රජය සූදානම් වන බව පෙත්සම්කාර සමාගම ශ්‍රේෂ්ඨාධිකරණය හමුවේ ප්‍රකාශ කර ඇත. සිය මූලික අයිතීන් කඩ වී ඇති බවට තීන්දුවක් ලබාදෙන ලෙස ඉල්ලා සිටින පෙත්සම්කරුවන් අදාළ ටෙන්ඩරය සුදුසුකම් නොමැති වෙනත් සමාගමක් වෙත පැවරීම වැළැක්වීමේ නියෝගයක් නිකුත් කරන ලෙස ශ්‍රේෂ්ඨාධිකරණයෙන් ඉල්ලා තිබේ. ඉදිරිපත් වූ කරුණු සලකා බැලූ විනිසුරු මඩුල්ල පෙත්සම පෙබරවාරි මස 26 වනදා විභාගයට ගැනීමට නියම කළ අතර එදිනට මේ සම්බන්ධයෙන් කරුණු දක්වන ලෙස පාර්ශවකරුවන්ට නියම කර ඇති බව සඳහන් වෙයි.", "URL": "https://sinhala.adaderana.lk/news.php?nid=98110", "Category": null, "Parent URL": null}