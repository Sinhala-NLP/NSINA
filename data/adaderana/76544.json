{"Source": "Adaderana", "Timestamp": "August 22, 2017 09:41 am", "Headline": "ගේල් සහ සැමුවෙල්ස් කොදෙව් සංචිතයට කැඳවයි", "News Content": "එංගලන්ත කණ්ඩායමට එරෙහි එක්දින තරගාවලිය සඳහා ක්‍රිස් ගේල් සහ මාලන් සැමුවෙල්ස් බටහිර ඉන්දීය කොදෙව් සංචිතයට කැඳවා තිබේ. ගේල් 2015 වසරේ මාර්තු මාසයෙන් පසු එක්දින තරගයකට ක්‍රීඩා කර නොමැති අතර සැමුවෙල්ස් පසුගිය වසරේ ඔක්තෝබර් මාසයෙන් පසු කොදෙව් කණ්ඩායම නියෝජනය කරමින් එක්දින ජාත්‍යන්තර තරගයකට සහභාගී වී නොමැති බව වාර්තා වෙයි. දේශීය තරග සඳහා සහභාගී වීම කොදෙව් ක්‍රීඩකයන්ට සංචිතයට ඇතුළු වීම සඳහා අනිවාර්යය අංගයක් කර තිබු අතර මේ වන විට එරට ක්‍රිකට් පාලක මණ්ඩලය එම කොන්දේසිය ලිහිල් කර තිබේ. කොදෙව් ක්‍රීඩකයන් සහ එරට ක්‍රිකට් පාලක මණ්ඩලය අතර පසුගිය කාලය තුළ ගැටලුකාරී තත්ත්වයන් මතු වීම හේතුවෙන් ක්‍රීඩකයන් කිහිපදෙනෙකුට කොදෙව් කණ්ඩායම නියෝජනය කිරීම අහිමි විය.", "URL": "https://sinhala.adaderana.lk/news.php?nid=76544", "Category": null, "Parent URL": null}