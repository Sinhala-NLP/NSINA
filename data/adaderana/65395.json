{"Source": "Adaderana", "Timestamp": "October 25, 2016 05:06 pm", "Headline": "වරෙන්තුකරු අල්ලන්න පොලීසිය මහජන සහය පතයි", "News Content": "නෝටන් බ්‍රිජ්, අළුඔය ජනපදයේ සිදුවූ පුද්ගල ඝාතනයක් සහ ස්ත්‍රී දුෂණයක් සම්බන්ධයෙන් මරණ දඬුවම් නියම වී සිටින විවෘත වරෙන්තුකරුවෙකු අත්අඩංගුවට ගැනීම සඳහා පොලීසිය මහජන සහය පතයි.2009 වසරේ නෝටන්බ්‍රිජ්, අළුඔය ජනපදයේ දී පුද්ගල ඝාතනයක් සිදුකිරීම සහ ස්ත්‍රී දූෂණයක් සිදුකිරීම සම්බන්ධයෙන් එකම පවුලේ සහෝදරයන් තිදෙනෙකු නෝටන්බ්‍රිජ් පොලීසිය විසින් අත්අඩංගුවට ගෙන තිබුණි.මාස 6ක කාලයක් රක්ෂිත බන්ධනාගාර ගත කිරීමෙන් අනතුරුව ඔවුන් ඇප මත මුදාහැර සිටි බව පොලිස් මූලස්ථානය සඳහන් කළේය.කෙසේවෙතත් පසුගිය මාර්තු මස 9 වැනිදා අදාළ නඩුවේ තීන්දුව නුවරඑළිය මහාධිකරණයේ දී ප්‍රකාශ කිරීමට නියමිතව තිබුණ ද නඩුවේ පළමු චූදිතයා වන ඉලංගකෝන් තිසේරා කමලදාස් යන අය අධිකරණයට පැමිණ නොසිටි බැවින් ඔහු අත්අඩංගුවට ගෙන මාර්තු 10 වැනිදා අධිකරණයට ඉදිරිපත් කරන ලෙස වරෙන්තු නිකුත් කර තිබුණි.එහෙත් එදින වරෙන්තුව ක්‍රියාත්මක කිරීමට නොහැකිවීම හේතුවෙන් නඩුව මාර්තු මස 16 වැනිදාට කල් තැබු බව පොලිස් මූලස්ථානය සඳහන් කළේය.ඒ අනුව 16 වැනිදා අදාළ නඩුව විභාග කර පළමු චූදිතයාට සහ අනෙක් සැකකරුවන් දෙදෙනාට නුවරඑළිය මහාධිකරණය මගින් මරණ දඬුවම් නියම කර ඇත.කෙසේවෙතත් සිද්ධියට අදාළ ප්‍රධාන විත්තිකරු එදින ද අත්අඩංගුවට ගෙන අධිකරණයට ඉදිරිපත් කිරීමට නොහැකි වී ඇති බව පොලිස් මූලස්ථානය පැවසුවේය. ඔහු 35 හැවිරිදි වියේ පසුවන උස අඩි 5යි අඟල් 7ක් වන සිහින් සිරුරැති තළෙලු අයෙක් බව සඳහන්ය. කොණ්ඩය කොටට කපා පිටුපසට පීරා ඇති මොහු පිළිබඳ යම් තොරතුරක් වෙතොත් 051 22 32 206 හෝ 071 85 91 121 යන දුරකථන අංකවලට දැනුම්දෙන ලෙස පොලිස් මූලස්ථානය ඉල්ලීමක් කරයි.", "URL": "https://sinhala.adaderana.lk/news.php?nid=65395", "Category": null, "Parent URL": null}