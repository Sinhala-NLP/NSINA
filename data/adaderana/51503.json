{"Source": "Adaderana", "Timestamp": "May 22, 2015 11:01 am", "Headline": "භාරත ඝාතන නඩුව ආයෙමත් කල්යයි", "News Content": "භාරත ලක්ෂ්මන් ප්‍රේමචන්ද්‍ර මහතා ඝාතනයට අදාළ නඩුව එක් විත්තිකරුවෙකු නොමැතිව ලබන මස 11 වැනිදා යළි විභාගයට ගැනීමට තීරණය කර තිබේ.මෙම නඩුවේ 10 වැනි විත්තිකරු ලෙස නම් කර ඇති ජානක බණ්ඩාර ගලබොඩට සිතාසි ලබාදීමට නොහැකි වූ නිසා ඔහු නොමැතිව අපරාධ නඩු විදාන සංග්‍රහය යටතේ මෙම නඩුව විභාගයට ගැනීමට අවශ්‍ය පියවර ගන්නා ලෙස රජයේ නීතිඥවරයා අද උසාවියට දැනුම්දී තිබේ.ඒ අනූව ජූනි මස 11දාට එම නඩුව විභාගයට ගැනීමට කොළඹ මහාධිකරණ විනිසුරු දේවිකා තෙන්නකෝන් මහත්මිය නියෝග කළ බව අප වාර්තාකරු පැවසීය.පසුගිය 28 වැනිදා කොළඹ මහාධිකරණ‍ය හමුවේ මෙම නඩුව කැඳවූ අවස්ථාවේ එය අද (22) විභාගයට ගැනීමට තීරණය කරන ලදී.හිටපු පාර්ලිමේන්තු මන්ත්‍රීවරයෙකු මෙන්ම ජනාධිපති වෘත්තී සමිති උපදේශකවරයෙකු වූ භාරත ලක්ෂමන් ප්‍රේමචන්ද්‍ර මහතා ඇතුළු සිව්දෙනකු 2011 ඔක්තෝබර 08 වැනිදා සවස කොළොන්නාවේ සිදුවූ වෙඩි තැබීමකින් ඝාතනය විය.ඒ පළාත් පාලන මැතිවරණය පැවති 2011 ඔක්තෝබර 08 සවස වැනිදා සවස මුල්ලේරියාව, වල්පොළ හන්දියේදී භාරත ලක්ෂ්මන් ප්‍රේමචන්ද්‍ර පාර්ශ්වය හා දුමින්ද සිල්වා පාර්ශ්වය අතර ඇතිවූ ගැටුමකදීය.මෙම ඝාතනය සම්බන්ධයෙන් පාර්ලිමේන්තු මන්ත්‍රී දුමින්ද සිල්වා මහතා ඇතුළු විත්තිකරුවන් 12දෙනෙකුට චෝදනා එල්ල වී තිබේ.", "URL": "https://sinhala.adaderana.lk/news.php?nid=51503", "Category": null, "Parent URL": null}