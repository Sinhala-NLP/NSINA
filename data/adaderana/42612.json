{"Source": "Adaderana", "Timestamp": "April 17, 2014 05:17 pm", "Headline": "බෙරගල තරුණයාගේ සංදේශය ජනපති අතට බාරදෙයි", "News Content": "ජනාධිපති මහින්ද රාජපක්ෂ මහතා අස්ගිරි පාර්ශවයේ මහනායක අතිපුජ්‍ය උඩුගම ශ්‍රී බුද්ධ රක්ඛිත නාහිමිපාණන් බැහැදැක ආශිර්වාද ලබාගෙන තිබේ. අද පෙරවරුවේ අස්ගිරි මහා විහාරයට පැමිණි ජනාධිපතිවරයා මහනායක හිමියන්ගෙන් ආශිර්වාද ලබාගත් බව අද දෙරණ වාර්තාකරු සඳහන් කළේය. එහිදී මහනායක හිමියන් විසින් ජනාධිපති මහින්ද රාජපක්ෂ මහතා වෙත විශේෂ සංදේශයක් ද බාරදී තිබේ. හපුතලේ, බෙරගල ප්‍රදේශයේ පදිංචි තරුණයෙකු විසින් 2011 වසරේ සිට මේ දක්වා දිවයිනේ විවිධ ස්ථාන වල දී ලබාගත් මහජන අත්සන් සහිත සංදේශයක් අතිපුජ්‍ය උඩුගම ශ්‍රි බුද්ධ රක්ඛිත නාහිමිපාණන් විසින් මෙලෙස ජනාධිපතිවරයා වෙත බාරදී ඇතැයි සඳහන්ය. පුවත්පත් ඇතුළු පත්‍රිකා වල බුද්ධ රූපය මුද්‍රණය කිරීම සිදුවන අතර එම පත්‍රිකා කැළි කසළ දැමීමට මෙන්ම විවිධ ස්ථාන වල දැමීම මගින් බුදුන්වහන්සේට අගෞරව වන ආකාරයේ කටයුතු සිදුවන බව එම සංදේශයේ සඳහන්ය . එහෙයින් බුද්ධරූපය පුවත්පත් හා පත්‍රිකා වල මුද්‍රණය කිරීම වැළැක්විමට පියවර ගන්නා ලෙස එම සංදේශය මගින් ජනාධිපතිවරයාගෙන් ඉල්ලා තිබේ. සංදේශය බාර ගැනීමෙන් අනතුරුව ජනාධිපතිවරයා සඳහන් කර ඇත්තේ මේ පිළිබඳ ජනමාධ්‍ය ආයතන දැනුවත් කිරීමට කටයුතු කරන බවයි. ඒ පිළිබඳව තමාගේ විශේෂ අවධානය යොමුකරන බව ද ජනාධිපති මහින්ද රාජපක්ෂ මහතා එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=42612", "Category": null, "Parent URL": null}