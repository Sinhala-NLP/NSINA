{"Source": "Adaderana", "Timestamp": "June 11, 2017 08:57 am", "Headline": "ඒ කාණ්ඩයේ අවසන් පූර්ව වටයට එංගලන්තය සහ බංග්ලාදේශය සුදුසුකම් ලබයි", "News Content": "ශූරයන්ගේ කුසලාන ක්‍රිකට් තරඟාවලියේ “ඒ“ කාණ්ඩය යටතේ අවසන් පූර්ව වටය සඳහා සුදුසුකම් ලැබීමට එංගලන්තය සහ බංග්ලාදේශය සමත් විය. ඊයේ (10)පැවති තරගයේ දී ඔස්ට්‍රේලියාව පරාජයට පත් වීම මීට හේතුවෙන් බංග්ලාදේශ කණ්ඩායමට අවසන් පූර්ව වටය සඳහා සුදුසුකම් ලැබීමට හැකි විය. බංග්ලාදේශ කණ්ඩායම එක් තරඟයක් ජයගෙන ලකුණු දෙකක් ද ඔස්ට්‍රේලියානු කණ්ඩාය සමඟ පැවති තරගය වර්ෂාව හේතුවෙන් ජය පරාජයෙන් තොරව අවසන් වීම මත එක් ලකුණක් බැගින් ද හිමිකර ගත්තේය.ඔස්ට්‍රේලියානු කණ්ඩායම එක් තරඟයක් පරාජයට පත් වු අතර සෙසු තරඟ දෙකට වර්ෂාවෙන් බාධා එල්ල වීම හේතුවෙන් ඔවුන්ට ප්‍රසාද ලකුණු එක බැඟින් හිමි විය.ඊයේ (10) තරඟයේ දී ප්‍රථමයෙන් පන්දුවට පහරදුන් ඔස්ට්‍රේලියානු කණ්ඩායම පන්දුවාර 50දි කඩුලු 9ක් දැවී ලකුණු 277ක් ලබාගත්තේය. එහිදී ආරොන් ෆින්ච්, ස්ටීවන් ස්මිත් සහ ට්‍රේවිස් හෙඩ් අර්ධ ශතක වාර්තා කළේය. පන්දු යැවීමේ දී මාක් වුඩ් සහ අඩිල් රෂිඩ් කඩුලු 4 බැගින් දවා ගත්තේය. එංගලන්ත ඉනිමේ පන්දුවාර 40 පන්දු දෙකක් අවසානයේ දී තරඟයට වාර්ෂාවෙන් බාධා එල්ල වු අතර ඒ වන විට එම කණ්ඩායම කඩුලු 4ක් දැවී ලකුණු 240ක් ලබා සිටියේය. තරඟය යළි ආරම්භ කිරීමට නොහැකි වු බැවින් ඩක්වත් සහ ලුවිස් න්‍යායට අනුව එංගලන්ත කණ්ඩායමට ලකුණු 40ක ජයක් හිමි විය.“බී“ කාණ්ඩය යටතේ ඉන්දියාව සහ දකුණු අප්‍රිකාව අතර තීරණාත්මක තරඟය අද(11) පැවැත්වේ.", "URL": "https://sinhala.adaderana.lk/news.php?nid=74110", "Category": null, "Parent URL": null}