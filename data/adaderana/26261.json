{"Source": "Adaderana", "Timestamp": "August 2, 2012 12:00 pm", "Headline": "තඹුත්තේගම පොලීසියට ගල්මුල්-ගම්වැසියන්ට කඳුළු ගෑස් ", "News Content": "අනුරාධපුර-කුරුණෑගල මාර්ගයේ තඹුත්තේගම පොලීසිය හංදියේදී විරෝධතා ව්‍යාපාරයක නිරත වූ පිරිසක් විසිරුවා හැරීමට පොලීසිය විසින් කඳුළු ගෑස් ප්‍රහාරයක් එල්ල කර තිබේ. අනුරාධපුර-කුරුණෑගල මාර්ගයේ තඹුත්තේගම පොලීසිය හංදිය මේවන විට වසාදමා ඇති බව අද දෙරණ වාර්තාකරු පවසයි. ඉකුත් 31 වන දින මෙම තඹුත්තේගම ප්‍රදේශයේදී සිදුවූ රිය අනතුරකින් දැරියක ජීවිතක්ෂයට පත්ව ඇති අතර ඊයේ දිනයේ එම අනතුර සිදුකළ බවට චෝදනා ලැබ ඇති රියදුරා පොලීසියට භාරවී තිබේ. අනතුරුව ඔහු තඹුත්තේගම මහේස්ත්‍රාත්වරයා හමුවට ඉදිරිපත් කර ඇප පිට නිදහස් වී ඇති බව සඳහන්ය. පොහෝ දිනයක්ව තිබියදී මේ සා අපරාධයක් සිදුකළ රියදුරුට ක්ෂණිකව ඇප ලබාදීමට කටයුතු කිරීම හේතුවෙන් ගම්වැසියන් පොලීසියට එරෙහිව මෙම උද්ඝෝෂණයේ නිරතවී ඇති බවත්,එහිදී පොලීසිය සමග ගැටුම්කාරී තත්ත්වයක් ඇතිවී ඇති බවත් අද දෙරණ වාර්තාකරු කියා සිටියි. කැරලි මර්දන ඒකකය අදාළ ස්ථානයට ළඟාවී ඇතැයි අප වාර්තාකරු සඳහන් කරයි. මේ අතර අනුරාධපුර ජ්‍යේෂ්ඨ පොලිස් අධීකාරී එස්.ඩබ්.එම්.සේනාරත්න මහතා එම විරෝධතාකරුවන් පිරිස සමඟ සාකච්ඡා කරන බව සඳහන්ය.", "URL": "https://sinhala.adaderana.lk/news.php?nid=26261", "Category": null, "Parent URL": null}