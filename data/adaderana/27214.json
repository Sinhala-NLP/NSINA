{"Source": "Adaderana", "Timestamp": "September 7, 2012 04:56 pm", "Headline": "ඩිප්ලෝමාධාරීන්ගේ පෙත්සමක් විභාගයට ගනියි", "News Content": "යාපනය සහ කිලිනොච්චි දිස්ත්‍රික්කවල සිටින ජාතික ගණකාධිකාරී ඩිප්ලෝමා විභාගය සමතුන් සඳහා උපාධිධාරී පත්වීම් නොදෙන බවට සඳහන් කරමින් ඉදිරිපත් වු පෙත්සමක් විභාග කිරීමට ශ්‍රේෂ්ඨාධිකරණය අද තීරණය කළේය. එම දිස්ත්‍රික්ක දෙක නියෝජනය කරමින් ඩිප්ලෝමාධාරීන් 228 දෙනෙකු විසින් පෙත්සම ගොනුකර තිබිණ. විශ්ව විද්‍යාල ප්‍රතිපාදන කොමිසම තම ඩිප්ලෝමා සහතිකය උපාධිධාරී සහතිකයක් ලෙස පිළිගෙන ඇති බව ඔවුන් පෙන්වාදෙයි. එහෙත් උපාධිධාරී පත්වීම් ලබාදිමේ දී යාපනය සහ කිලිනොච්චි දිස්ත්‍රික්කවල ඩිප්ලෝමාධාරී තමන් සඳහා පත්වීම් ලබානොදෙන බවට විශ්ව විද්‍යාල ප්‍රතිපාදන කොමිසම විසින් දැනුම් දී ඇති බව පෙත්සම්කරුවන් සඳහන් කර තිබේ. මේ සම්බන්ධයෙන් සලකා බැලු ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ල පෙත්සම විභාග කිරීමට තීරණය කළ අතර එය ලබන වසරේ මාර්තු 05 වන දිනට කල් තබන ලදී.", "URL": "https://sinhala.adaderana.lk/news.php?nid=27214", "Category": null, "Parent URL": null}