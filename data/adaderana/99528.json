{"Source": "Adaderana", "Timestamp": "November 21, 2018 10:13 am", "Headline": "රුපියල් කෝටි දෙකක වියදමින් ආදාහානාගාරයක්   ", "News Content": "ඌව පළාත් සභාව හා ඇල්ල ප‍්‍රාදේශීය සභාව එක්ව රුපියල් කෝටි දෙකක ප‍්‍රතිපාදන යටතේ ඇල්ල ප‍්‍රාදේශීය සභා බල ප‍්‍රදේශයට අයත් දෙමෝදරට ආදාහානාගාරයක් ඉදි කිරීමේ කටයුතු මේ වන විට ආරම්භ කර තිබේ. මේ වන විට බදුල්ල දිස්ත‍්‍රික්කයේ බණ්ඩාරවෙල බදුල්ල සහ වැලිමඩ ප‍්‍රදේශවල පමණක් ආදාහානාගාර ඉදි කර ඇතත් ඇල්ල ප‍්‍රදේශයට ආදාහානාගාරයක් නොමැතිවීම විශාල අඩුපාඩුවක්ව පැවතිණි. ඇල්ල ප‍්‍රදේශයේ මෘත ශරීරයක් ආදාහානය කිරීමට අවශ්‍ය වූ විට එම ප‍්‍රදේශයේ ජනතාවට මෙතෙක් කල් බණ්ඩාරවෙලට හෝ බදුල්ලට රැගෙනයාමට අවශ්‍ය වූ අතර බදුල්ල සහ බණ්ඩාරවෙල ආදාහානාගාරවල දැඩි තදබදයක් පැවතීම නිසා ඇල්ල ප‍්‍රදේශයේ ජනතාවට තම අවශ්‍යතා ඉටු කර ගැනීම සඳහා විශාල දුෂ්කරතාවයකට මුහුණ පෑමට සිදුවී තිබුණි. මෙම තත්වය මඟහැරවීම සඳහා ඌව පළාත් සභාව හා ඇල්ල ප‍්‍රාදේශීය සභාව එක්ව රුපියල් කෝටි දෙකක ප‍්‍රතිපාදන යටතේ දෙමෝදර නගරයේ සුසානභූමිය ආශ්‍රිතව මෙම ආදාහානාගාරය ඉදි කිරීම සිදු කෙරේ. මෙම ආදාහානාගාරය ඉදිකිරීමෙන් පසු ඇල්ල ප්‍රදේශීය සභා බල ප‍්‍රදේශයේ පදිංචිකරුවන් සඳහා ඉතා අඩු මුදලක් යටතේ මෙම ආදාහානාගර භාවිතා කිරීමේ අවස්ථාව උදාවී තිබේ. මෙම ආදාහානාගාරය ඉදිකිරීමේ කටයුතු 2019 වර්ෂයේ මාර්තු මාසයේදී අවසන් කිරීමට නියමිතය.", "URL": "https://sinhala.adaderana.lk/news.php?nid=99528", "Category": null, "Parent URL": null}