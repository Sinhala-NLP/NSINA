{"Source": "Adaderana", "Timestamp": "March 5, 2012 08:40 am", "Headline": "සෞදියේ මෙරට ගෘහ සේවකයින්ට සමාජ ආරක්ෂණ වැඩපිළිවෙළක්", "News Content": "සෞදි අරාබියාවේ ගෘහ සේවයේ නිරතව සිටින මෙරට සේවකයින් සඳහා ජාත්‍යන්තර මට්ටමේ සමාජ ආරක්ෂණ වැඩපිළිවෙළක් ආරම්භ කළ බව විදේශ සේවා නියුක්ති කාර්යාංශය පවසයි. මෙම වැඩසටහන යටතේ බඳවා ගනු ලබන ගෘහ සේවකයින් වයස අවුරුදු 50 ට අඩු විය යුතු බව එම කාර්යාංශය පෙන්වා දෙයි. මෙම රක්ෂණ ක්‍රමය යටතේ ප්‍රතිලාභියා ස්වභාවිකව හෝ හදිසි අනතුරකින් මියගියහොත් ඔහු වෙනුවෙන් සෞදි රියාල් 15 , 000ක් හිමි වේ. එම මුදලේ මෙරට වටිනාකම රුපියල් 435, 000 කි. තව ද ප්‍රතිලාභියා හදිසි රෝගයකට නේවාසිකව ප්‍රතිකාර ගන්නා අවස්ථාවේ දී ද මූල්‍ය ප්‍රතිපාදන ලබාදීමට කටයුතු යොදා තිබේ. සේවකයාට ප්‍රතිලාභ ලබා ගැනීමට අමතරව මෙම ජාත්‍යන්තර සමාජ ආරක්ෂණ වැඩපිළිවෙල යටතේ සේවා යෝජකයාට ද ප්‍රතිලාභ ලබාගත හැකිය. තම සේවකයා සේවා ස්ථානයෙන් පලාගියහොත් ඒ වෙනුවෙන් සේවා යෝජකයාට එරට රැකියා නියෝජිතයාට ගෙවූ ගාස්තුව‍ වෙනුවට රුපියල් දෙලක්ෂ තිස් දහසක උපරිමයකට යටත්ව වන්දි ලබා ගත හැකි බව ද විදේශ සේවා නියුක්ති කාර්යාංශය පවසයි.", "URL": "https://sinhala.adaderana.lk/news.php?nid=22583", "Category": null, "Parent URL": null}