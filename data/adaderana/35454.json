{"Source": "Adaderana", "Timestamp": "July 3, 2013 02:45 pm", "Headline": "බදු සහනය 1% යි -  බදු අසහනය 99% යි", "News Content": "යුද්ධය අවසන් වූ වහාම වැඩ කරන ජනතාවගේ වැටුප වැඩි කරන බවට රාජපක්ෂ රෙජීමය පොරොන්දු වූ නමුත් අද වන විටත් එය නිසියාකාරව සිදුකර නොමැති බව විපක්ෂ නායක රනිල් වික්‍රමසිංහ මහතා පවසයි ජීවන අංකය ගැසට් කරන ලෙසත්, වැඩ කරන ජනතාවගේ වැටුප වැඩි කරන ලෙසත් ඉල්ලා සිටින බවද අද(03) ජාතික සේවක සංගමයේ නව සභාපති පත්කිරීමේ උත්සව සභාව අමතමින් විපක්ෂ නායකවරයා ප්‍රකාශ කළේය. දැනට රටේ පවතින ණය පියවා ගැනීමට නොහැකිව අධ්‍යාපනය සහ සෞඛ්‍ය යන අංශයන් මේ වන විටත් දැඩි කප්පාදුවකට ලක්කර ඇති බවත්, එය ජනතාවට ගෙවීමට සිදුවන බවත් හෙතෙම පැවසීය. 1% ‍ට බදු සහනත් 99% ට බදු අසහනත් මේ රාජපක්ෂ රෙජීමය මගින් පනවා ඇති බව එම අවස්ථාව ඇමතූ වික්‍රමසිංහ මහතා සඳහන් කළේය. ශ්‍රී ලංකාවේ වර්ෂා කාලය පැමිණි විට විදුලි බිල වැඩි කර රාජපක්ෂ රෙජීමයේ දුෂණවලට වක්‍රව අහිංසක අසරණ ජනතාවගේ කරමත බර පටවන බවද ඒ මහතා පවසා සිටියේය. රට තුළ ස්වාධීන අධිකරණයක් නොමැති බවත්, නීතිය නිසියාකාරව ක්‍රියාත්මක නොකරන බවත් වැඩිදුරටත් අදහස් දක්වමින් ඒ මහතා අදහස් ප්‍රකාශ කළේය.", "URL": "https://sinhala.adaderana.lk/news.php?nid=35454", "Category": null, "Parent URL": null}