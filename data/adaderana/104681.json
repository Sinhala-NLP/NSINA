{"Source": "Adaderana", "Timestamp": "February 20, 2019 01:26 pm", "Headline": "මීළඟ පක්ෂ නායක රැස්වීමට නීතිපතිත් එක්වෙන ලකුණු", "News Content": "පළාත් සභා මැතිවරණය පැවැත්වීම සම්බන්ධයෙන් නීතිමය උපදෙස් ලබාගැනීම සඳහා නීතිපති ජයන්ත ජයසූරිය මහතා සහ මැතිවරණ කොමිසමේ සභාපති මහින්ද දේශප්‍රිය මහතාව ඊළඟ පක්ෂ නායක රැස්වීමට කැඳවීමට අද තීරණය කර තිබේ. දෙමළ ප්‍රගතිශිලී සන්ධානයේ නායක අමාත්‍ය මනෝ ගනේෂන් මහතා සඳහන් කළේ අද(20) පැවති පක්ෂ නායක රැස්වීමේදී මේ තීරණය ගත් බවයි. පළාත් සභා නවය අතුරින් සබරගමුව, නැගෙනහිර, උතුරු මැද, මධ්‍යම , වයඹ සහ උතුරු පළාත් සභා හයෙහිම නිල කාලය මේ වන විට අවසන්ව ඇති අතර එළඹෙන අප්‍රේල් මාසයේදි දකුණ පළාත් සභාවේ සහ බස්නාහිර පළාත් සභාවෙත්, ඔක්තෝබර්වලදී ඌව පළාත් සභාවෙත් නිල කාලය අවසන් වීමට නියමිතයි. මෙවන් තත්වයක් පැවතුනත් පළාත් සභා මැතිවරණ පැවැත්වීමට නොහැකි වී ඇත්තේ පැවති 'සමානුපාතික ක්‍රමය' වෙනුවට 'මිශ්‍ර සමානපාතික ක්‍රමයට' පළාත් සභා ඡන්දය පැවැත්වීම සඳහා 2017 අංක 17 පනතින් ගෙන ආ යෝජනාව පාර්ලිමේන්තුවෙන් සම්මත නොවීම නිසයි. එය සමාලෝචන කමිටුවක් හමුවට යොමුකෙරුණත් එහි ඉදිරි කටයුතු සම්පූර්ණ වී නොතිබීම නිසා පළාත් සභා මැතිවරණය පැවැත්වීම පිළිබඳ ගැටලු සහගත තත්වයක් නිර්මාණය වී තිබේ. ඊළඟ පක්ෂ නායක රැස්වීමට නීතිපතිවරයා සහ මැතිවරණ කොමිසමේ සභාපතිවරයා කැඳවා ඒ සම්බන්ධයෙන් අදාළ නීතිමය උපදෙස් ලබාගැනීමට අද පැවති පක්ෂ නායක රැස්වීමේදී තීරණය කෙරුණේ ඒ අනුවයි. මේ අතර නිල කාලය අවසන්වීමට නියමිත ඌව සහ බස්නාහිර පළාත් සභා විසුරුවාලීම සම්බන්ධයෙන් එහි මහ ඇමතිවරුන් අතර පරස්පර අදහස් පවතියි.", "URL": "https://sinhala.adaderana.lk/news.php?nid=104681", "Category": null, "Parent URL": null}