{"Source": "Adaderana", "Timestamp": "January 29, 2012 04:27 pm", "Headline": "සපිරි පාසල් එපා-නිදහස් අධ්‍යාපනය අවුල් කරන්නේ පුද්ගලික අංශයට පාරකපන්නයි", "News Content": "වර්තමානය වන විට මෙරට අධ්‍යාපන ක්ෂේත්‍රයේ ගැටලු රැසක් මතුවී ඇති බව ජනතා විමුක්ති පෙරමුණ පවසයි. පළමු ශ්‍රේණියට ළමුන් ඇතුළත් කර ගැනීමේ සිටම ගැටලු පවතින බව පාර්ලිමේන්තු මන්ත්‍රී අනුර කුමාර දිසානායක මහතා පෙන්වාදෙයි. වර්තමාන ආණ්ඩුව මේ වසරේ සිට ක්‍රියාත්මක කරන සපිරිපාසල් 1000ක ව්‍යාපෘතිය ක්‍රියාත්මකවීමේදී එයට අයත් නොවන පාසල් 4000කට වැඩි ප්‍රමාණයක් වැසීයාමට ඉඩහැර ඇති බවත්,අධ්‍යාපනය පෞද්ගලීකරණය කිරීමේ වැඩසටහන වහාම අත්හිටුවියයුතු බවත් කොළඹ අද පැවති මාධ්‍ය හමුවකට එක් වෙමින් හෙතෙම අවධාරණය කළේය. එක් සපිරි පාසලකින් උපරිම පෝෂිත පාසල් ගණන 5ක් වන විට මේ යටතේ මුළු ලංකාව පුරාම ආවරණය වන්නේ පාසල් 5000ක් පමණක් බවද ඉතිරි පාසල් 4000ට වැඩි ප්‍රමාණය සම්පත් නොලැබීමෙන් ඉබේම වැසීයාමට මේ ක්‍රමය යටතේ ඉඩ සැලසෙන බවත් මන්ත්‍රීවරයා කියා සිටියි. මුලින්ම සපිරි පාසැල් 1000ක් තෝරාගත් බව ආණ්ඩුව කියන නමුත් එකී පාසල් තෝරාගත් නිර්ණායකය කුමක්දැයි තමන් ප්‍රශ්න කරන බවත්,ජන ඝණත්වය, භූගෝලීය පිහිටීම, ජන වර්ගවල විසිරීම, මේ ආදී කිසිවක් මෙහිදී සැලකිල්ලට ගෙන නැති බවත් දිසානායක මහතා සඳහන් කරයි. දේශපාලකයින්ගේ අවශ්‍යතාවය මත සපිරි පාසැල් ගොඩනැඟීමෙන් පාසල් අධ්‍යාපනය අවුල් ජාලාවක් බවට පත්ව ඇති බවත්,පහුගිය දිනවල මේ ව්‍යාපෘතියට විරුද්ධව පෙළපාලි වර්ග දෙකක් පැවැත්වුණු බවත්, එකක් සපිරි පාසැල් එපා යනුවෙන් පවත්වන විට අනෙක සපිරි පාසැල් ඕනෑ යනුවෙන්පැවැත්වුණු බවත් ඔහු සිහිපත් කළේය. ජාතික පාසැල් පද්ධතියට ඇතුළත් වන්නේ මේ රටේ දුප්පත් දෙමාපියන්ගේ දරුවන් බවත්,ජනාධිපතිවරයාගේ හෝ අධ්‍යෘපන ඇමතිවරයාගේද, වෙනත් ඇමතිවරුන්ගේ දරුවන් මේ පාසැල් වලට නොයන බවත් , රටේ ජනතාවගේ අධ්‍යාපනය සම්පූර්ණයෙන්ම විනාශ කිරීමේ ව්‍යාපෘතියක් බවට සපිරි පාසැල් ක‍්‍රමය දැනටමත් පත්වී අවසන්ව ඇති බැවින් ඒ මෙය වහාම අත්හිටුවිය යුතුයි කියන බලපෑම ජනතා විමුක්ති පෙරමුණ ලෙස ඉටුකරන බවත් මන්ත්‍රීවරයා කියා සිටියේය. අධ්‍යාපනය පෞද්ගලීකරණය කිරීමට ආණ්ඩුව ප‍්‍රතිපත්තියක් වශයෙන් එකඟ වී ඇත්තේ ඇයිද කියන කාරණය අපි නිවැරදිව තේරුම් ගත යුතු බවත්,. බටහිර දියුණු රාජ්‍යයන්ගේ ප‍්‍රාග්ධනය නිදහසේ අපේ රටට ගලා එන්න ඉඩ සලසා තිබෙන පසුබිමක ,සංචාරක හෝටල්, ගාමන්ට්, වෙනත් කර්මාන්ත ශාලා වගේම අද වන විට කෙසෙල් වගාවටත් විදේශීය ප‍්‍රාග්ධනය යොදා ගන්නා මොහොතක අධ්‍යාපන පෞද්ගලීකරණය ප‍්‍රතිපත්තියක් වශයෙන් ආණ්ඩුව පිළිඅරගෙන ඇත්තේ විදේශීය ප‍්‍රාග්ධනයට ඉඩකඩ විවෘත කර දෙන්නට යයි දිසානායක මහතා සඳහන් කළේය. මෙම ප‍්‍රතිපත්තිමය එකඟතාවයට යටත්ව ජාතික අධ්‍යෘපනය නැත්නම් නිදහස් අධාපනය බිඳ වැටීමට සලස්වා පෞද්ගලික අධ්‍යාපන ආයතන වලට තිබෙන ඉල්ලූම වැඩි කිරීමෙන් විදේශීය ප‍්‍රාග්ධනය සඳහා වෙළඳපොල සකස් කිරීමේ කි‍්‍රයාමාර්ගයක ආණ්ඩුව සැලසුම් සහගතව යෙදී ඉන්නවාද කියන බරපතළ ගැටලුව මතුවන බව මන්ත්‍රීවරයා කියා සිටියේය. විභාග ප‍්‍රශ්න පත‍්‍ර පිළිබඳ ප‍්‍රශ්නය, පාසැල් ඇතුළු අධාපනය බිඳවැටීම පිළිබඳ ප‍්‍රශ්නය වර්ධනය වීමට ඉඩ හැර ආණ්ඩුව අත්තනෝමතික ලෙස කටයුතු කිරීමෙන් පැහැදිලි වන්නේ පෞද්ගලික අංශයට වැඩිපුර ඉඩ පාදාදෙමින් සිටින බව යයිද, සෞඛ්‍ය ක්ෂේත‍්‍රයේ රජයේ රෝහල් බිඳ වැටීමට ඉඩ හැර පෞද්ගලික රෝහල් සඳහා ඉඩකඩ පුළුල් කිරීමට අනුග‍්‍රාහය දැක්වූ අයුරින්ම අධ්‍යාපන ක්ෂේත්‍රයටද එය එසේ සිදුකරමින් සිටින බව අනුර කුමාර දිසානායක මහතා පෙන්වා දුන්නේය.", "URL": "https://sinhala.adaderana.lk/news.php?nid=21727", "Category": null, "Parent URL": null}