{"Source": "Adaderana", "Timestamp": "June 10, 2015 01:59 pm", "Headline": "සරණාගතයින් 71 දෙනා ආපසු ගෙනයන්න මිනිස් ජාවාරම්කරුවන්ට ඔස්ට්‍රේලියාවෙන් කප්පමක්?", "News Content": "මුහුදු මාර්ගයෙන් ඔස්ට්‍රේලියාවට ශ්‍රී ලාංකිකයින් 54 දෙනෙකු රැගෙන ගිය මිනිස් ජාවාරම්කරුවන් 6 දෙනෙකුට ඔස්ට්‍රේලියානු රේගු නිලධාරීන් විසින් අමෙරිකානු ඩොලර් 30,000ක් ගෙවා ඇති බව විදෙස් මාධ්‍ය වාර්තා කරයි.ජාවාරම්කරුවන් 6 දෙනාට ඩොලර් 5000 බැගින් ගෙවා ඔවුන්ට උපදෙස් ලබාදී ඇත්තේ මෙම පිරිස ඉන්දුනීසියාවට රැගෙන යන ලෙස බව එම වාර්තා අනාවරණය කරයි.ශ්‍රී ලාංකිකයින් 54 දෙනෙකු, බංග්ලාදේශ හා මියන්මාර ජාතිකයින්ද ඇතුළුව 71 දෙනෙකු රැගත් යාත්‍රාවක් පසුගිය මස ඔස්ට්‍රේලියානු නාවික හමුදා නිලධාරීන් විසින් අත්අඩංගුවට ගෙන තිබුණි.මෙලෙස අත්අඩංගුවට ගත් යාත්‍රාවේ සිටි මිනිස් ජාවාරම්කරුවන් 6 දෙනා ඔස්ට්‍රේලියානු රේගු බලධාරීන් සමග පැවැති සාකච්ඡාවකින් පසු මෙම සරණාගතයින් පිරිස යළි ඉන්දුනීසියාවට රැගෙනයාමට උපදෙස් ලැබී ඇති අතර ඒ සඳහා අමෙරිකානු ඩොලර් 30,000ක මුදලක් ඔවුන්ට ගෙවා ඇතැයිද විදෙස් මාධ්‍ය වාර්තා කරයි.ඒ අනූව එකී සරණාගතයින් පිරිස සහිත යාත්‍රාව මෙම ජාවරම්කරුවන් විසින් ඉන්දුනීසියාවේ රොටේ දූපතේ පිහිටි ටෙන්ගාරා වෙත රැගෙනවිත් ඇත.එහිදී රොටේ පොලිස් ප්‍රධානි හිද්යාට් විසින් මෙම සැකකටයුතු මිනිස් ජාවාරම්කරුවන් 6 දෙනා අත්අඩංගුවට ගෙන ඇති අතර එම අවස්ථාවේ මෙම ජාවාරම්කරුවන් 6 දෙනා තමන්ට මුදල් ලැබුණු ආකාරය හෙළි කර තිබේ.ඔගස් නැමැති ඔස්ට්‍රේලියානු නිලධාරියෙක්, ඉන්දුනීසියානු භාෂාව හොඳින් කතා කළ හැකි අයෙක් තමන්ට මුදල් ලබාදී මෙම පිරිස ඉන්දුනීසියාවට රැගෙන යන ලෙස උපදෙස් දුන් බව ඔවුන් කියා ඇත.ඩොලර් 30,000 තිබූ ප්ලාස්ටික් මලු 6ක්ද පොලිස් බාරයට ගෙන ඇති අතර අනතුරුව එම මුදල් ‍ජාවාරම්කරුවන්ගේ පවුල් වෙත යැවීමට පොලිසිය පියවරගෙන ඇති බවද විදෙස් මාධ්‍ය වාර්තා කරයි.මේ අතර අදාළ මුදල් ලබාදීමේ සිද්ධිය ගැන ඔස්ට්‍රේලියානු ආගමනික කටයුතු අමාත්‍ය පීටර් ඩටන් ප්‍රතික්ෂේප කර ඇති අතරම ඒ ගැන අදහස් දැක්වීම ද ඔහු ප්‍රතික්ෂේප කර ඇත.රොටේ පොලිස් ප්‍රධානි හිද්යාට් විසින් ඔස්ට්‍රේලියානු මාධ්‍ය වෙත මෙම හෙළිදරව්ව කර ඇති බවද (Xinhua) පුවත් සේවය වාර්තා කරයි.", "URL": "https://sinhala.adaderana.lk/news.php?nid=51900", "Category": null, "Parent URL": null}