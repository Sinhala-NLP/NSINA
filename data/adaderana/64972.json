{"Source": "Adaderana", "Timestamp": "October 12, 2016 12:08 pm", "Headline": " මූල්‍ය නගරයේ ඉදිකිරීම් කඩිනමින් නිම කරනවා ", "News Content": "මෙරට ඉදිරි සංවර්ධන සැලසුම් එළඹෙන අයවැයට ප්‍රථම ජනතාවට හෙළි කරන බව අග්‍රාමාත්‍ය රනිල් වික්‍රමසිංහ මහතා පවසයි. ජී.එස්.පි.ප්ලස් සහනය යළිත් වරක් මෙරටට ලබාගෙන තරුණ තරුණියන් සඳහා නව රැකියා උත්පාදනය කිරීම රජයේ අරමුණ බව අග්‍රාමාත්‍යවරයා සඳහන් කළේය.අද(12) පැවති 16 වන ලෝක අපනයන සංවර්ධන සමුළුව අමතමින් අග්‍රාමාත්‍ය රනිල් වික්‍රමසිංහ මහතා මේ බව සඳහන් කර තිබේ. ශ්‍රී ලංකාව ඉන්දියන් සාගාරයේ කේන්ද්‍රස්ථානය බවට පත් කිරීම වත්මන් රජයේ අරමුණ බව සඳහන් කළ අග්‍රාමාත්‍යවරයා වරාය සහ ගුවන්තොටුපොළ තවදුරටත් සංවර්ධනය කිරීමට කටයුතු කරන බව මෙහිදි සඳහන් කළේය. කොළඹ, හම්බන්තොට සහ ත්‍රීකුණාමලය වරායන් සහ කටුනායක සහ මත්තල යන ගුවන්තොටුපොළවල් සංවර්ධනය කිරීමට කටයුතු කරන බව ද අග්‍රාමාත්‍යවරයා සඳහන් කර තිබේ.විශේෂයෙන් ත්‍රිකුණාමලය වරාය බෙංගාල සමුද්‍රයේ කේන්ද්‍රස්ථානය බවට පත් කිරීමට කටයුතු කරන බව අග්‍රාමාත්‍යවරයා සඳහන් කර ඇත.එමෙන්ම මේ වන විටත් හම්බන්තොට කර්මාන්තපුරයේ වැඩකටයුතු ආරම්භ කර ඇති බව සඳහන් කළ අග්‍රාමාත්‍ය රනිල් වික්‍රමසිංහ මහතා මූල්‍ය නගරයේ ඉදිකිරීම් කටයුතු කඩිනමින් නිමකිරීමට බලාපොරොත්තු වන බව ද සඳහන් කර සිටියේය. සිංගප්පූරුව සහ ඩුබායි අතර පිහිටි එකම මුල්‍ය නගරය කොළඹ මූල්‍ය නගරය බව අග්‍රාමාත්‍යවරයා මෙහිදී සඳහන් කර තිබේ. මේ අතර ජී.එස්.පි.ප්ලස් සහනය පිළිබඳව තවදුරටත් සාකච්ඡා කිරීම සඳහා ලබන සෙනසුරාදා දිනයේ දී තමන් බ්‍රසල්ස් නුවර සංචාරයක නිරත වීමට සැලසුම් කර ඇති බවද අග්‍රාමාත්‍ය රනිල් වික්‍රමසිංහ මහතා මෙහිදි වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=64972", "Category": null, "Parent URL": null}