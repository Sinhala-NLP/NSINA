{"Source": "Adaderana", "Timestamp": "August 2, 2012 09:40 pm", "Headline": " පොලිසියිට පාට් දමා වැලි ලොරිය ගෙන ගිය මන්ත්‍රී ඇතුළු 6 ක් රිමාන්ඩ්", "News Content": "බලපත්‍ර රහිත වැලි ලොරියක් සමග සැකකරුවෙකු පොලිස් භාරයෙන් මුදවාගෙන ගිය ආරච්චිකට්ටුව ‍ප්‍රාදේශීය සභාවේ මන්ත්‍රීවරයෙකු ඇතුළු 6 දෙනකු රක්ෂිත බන්ධනාගාර ගතකොට තිබේ. ඊයේ දින දින සවස හලාවත පොලිස් බලප්‍රදේශයට අයත් ආනවිලන්දාව ප‍්‍රදේශයේදී පුත්තලම විශේෂ වැටලීම් ඒකකයේ නිලධාරීන් මගින් බලපත‍්‍ර රහිත වැලි ලොරියක් සහ සැකකරුවෙකු අත්අඩංගුවට ගෙන ඇති බව පොලීසිය පවසයි. එම ලොරිය සහ සැකකරුවා පොලිසිය වෙත රැගෙන එමින් සිටි අවස්ථාවේදී අතරමගදී පැමිණි පිරිසක් එම වැලි ලොරිය සහ සැකකරු මුදවාගෙන ගොස් ඇති අතර එසේ පැමිණි පිරිස අතර ආරච්චිකට්ටුව ප‍්‍රාදේශීය සභාවේ මන්ත‍්‍රීවරයෙකුද වූ බව පොලිස් මාධ්‍ය ප්‍රකාශක කාර්යාලය සඳහන් කරයි. ඉන්පසුව පරික්ෂණ පැවැත්වු හලාවත මුලස්ථාන පොලිස් පරික්ෂක ඇතුළු කණ්ඩායමක් අදාළ ලොරිය සොයා ගෙන පොලිසිය භාරයට ගෙන ඇති අතර අද දින (02) එය මුදවා ගෙන ගිය සැකකරුවන්ගෙන් 04 දෙනෙකු අත්අඩංගුවට ගෙන තිබේ. එම සැකකරුවන් පිරිස හලාවත අධිකරණයට ඉදිරිපත් කිරීමෙන් පසු හඳුනාගැනීමේ පෙරට්ටුවක් සදහා අගොස්තු මස 7 වන දින දක්වා රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. එසේම පසුව තවත් සැකකරුවන් දෙදෙනෙකු අධිකරණයට භාර වී ඇති අතර ඒ අතර ආරච්චිකට්ටුව ප‍්‍රාදේශීය සභාවේ මන්ත‍්‍රීවරයාද වූ බව කියැවෙයි. ඒ අනුව එම දෙදෙනාද අද(02)අධිකරණයට ඉදිරිපත් කරනු ලදුව හඳුනා ගැනිමේ පෙරට්ටුවකට ඉදිරිපත් කරනතුරු 07 වන දින දක්වා රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක කාර්යාලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=26274", "Category": null, "Parent URL": null}