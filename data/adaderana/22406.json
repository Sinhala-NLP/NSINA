{"Source": "Adaderana", "Timestamp": "February 26, 2012 03:47 pm", "Headline": "කළ යුත්තේ උද්ඝෝෂණ පැවැත්වීම නෙවෙයි", "News Content": "හිසෙන් ඇල්ලිය යුතු සතාගේ නගුටෙන් අල්ලා ආණ්ඩුව කටයුතු කරමින් සිටින බව ප්‍රජාතන්ත්‍රවාදි ජනතා පෙරමුණේ නායක මනෝ ගනේෂන් මහතා පවසයි. ජාත්‍යන්තරයට එරෙහිව උද්ඝෝෂණ සිදුකිරීම වෙනුවට උගත් පාඩම් හා ප්‍රතිසන්ධානය සඳහා වූ ජනාධිපති කොමිසමේ නිර්දේශයන් ක්‍රියාත්මක කළ යුතුව ඇති බව ඔහු පෙන්වා දෙයි. අමෙරිකාව හෝ ලෝකයේ බලගතු රටවලට එරෙහිව උද්ඝෝෂණ සිදුකිරීමෙන් සැබෑ ප්‍රශ්න වලට විසඳුමක් නොලැබෙන බව හෙතෙම අද දෙරණට කියා සිටියේය. කළ යුත්තේ අවම වශයෙන් එකී නිර්දේශ හෝ ක්‍රියාත්මක කරන බවට එක්සත් ජාතීන්ට සහතික වීම බවද ඔහු අවධාරණය කළේය. ඇතැම්විට මෙම උද්ඝෝෂණ හේතුවෙන් ඉන්ධන මිල ඉහළයාමට එරෙහිව ජනතාව තුළ පවත්නා කෝපය තාවකාලිකව සමහන් කළ හැකිවෙනු ඇති බව ගනේෂන් මහතා සඳහන් කළේය. එසේ වුවද එය තාවකාලික පැලැස්තර විසඳුමක් පමණක් වනු ඇති බවත්,ශ්‍රී ලංකාවේ ජාතික ප්‍රශ්නයට දේශපාලන විසඳුමක් ලබාදිය යුතු බව අද ජාත්‍යන්තර ප්‍රජාවේ මතය බවත් ඔහු පෙන්වා දුන්නේය.", "URL": "https://sinhala.adaderana.lk/news.php?nid=22406", "Category": null, "Parent URL": null}