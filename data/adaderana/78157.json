{"Source": "Adaderana", "Timestamp": "September 29, 2017 03:10 pm", "Headline": "පිඬුසිඟා වැඩි මුදල් රණවිරුවන් වෙනුවෙන්", "News Content": "සිල්රෙදි සිරකරුවන් සුරැකිමේ සංවිධානයේ භික්ෂූන් වහන්සේලා විසින් පිඬුසිඟා වැඩ එකතු කළ මුදල් රණවිරුවන් දෙදෙනෙකු වෙත පරිත්‍යාග කළ බව එම සංවිධානයේ පූජ්‍ය මැදගොඩ අභයතිස්ස හිමියන් පවසයි. අද(29) පැවති එම සංවිධානයේ මාධ්‍ය හමුවට එක් වෙමින් උන් වහන්සේ මෙම අදහස් පළ කළේය. ඒ අනුව පිඬුසිඟා වැඩ එකතු වු රුපියල් 287,828 ක මුදලක් අද දිනයේ දී අබාධිත තත්ත්වයෙන් පසුවන නිශාන්ත මහිරාජ් රණවිරුවාට දෘෂ්‍යාධාර කට්ටලයක් ලබා ගැනීම සඳහාත් චින්තක සම්පත් නම් රණවිරුවාට සිය ලෑලි නිවස වෙනුවට නව නිවසක් සාදා ගැනීම සඳහාත් පොරොන්දු පත්‍ර 2ක් ප්‍රදානය කළේය. මෙම අරමුදල අයුක්ති සහගත ලෙස බන්ධනාගාර ගත කිරීමට යෙදුණු හිටපු ජනාධිපති ලේකම් ලලිත් වීරතුංග හා අනුෂ පැල්පිට යන මහත්වරුන් වෙනුවෙන් ඇති කළ බවත් ඔවුන් නිදහස් වු නිසා ඔවුන්ගේ අභිමතය පරිදි එම මුදල් ජනතා සුබසිද්ධිය වෙනුවෙන් යෙදවු බවත් අභයතිස්ස හිමියන් කියා සිටියේය. භික්ෂුන් වහන්සේලා නිරන්තරයෙන් ජනතාව වෙනුවෙන් කටයුතු කරන බවත් අසාධාරණයට එරෙහිව නැගී සිටින බවත් උන් වහන්සේ වැඩිදුරටත් පැවසීය.", "URL": "https://sinhala.adaderana.lk/news.php?nid=78157", "Category": null, "Parent URL": null}