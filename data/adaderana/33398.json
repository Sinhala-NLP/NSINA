{"Source": "Adaderana", "Timestamp": "April 19, 2013 03:10 pm", "Headline": "පොරොන්දු නෝට්ටුවකට අත්සන් ගැනීමේ සිද්ධියේ සැකකරු යළි රිමාන්ඩ්", "News Content": "හලාවත, මුගුණුවටවන ප්‍රදේශයේ පදිංචිකරුවෙකුව පැහැර ගෙන ගොස් බලහත්කාරයෙන් පොරොන්දු නෝට්ටුවකට අත්සන් ලබා ගැනීමේ සිද්ධිය සම්බන්ධයෙන් හලාවත පොලීසිය විසින් අත්අඩංගුවට ගෙන සිටින සැකකරුවෙකු ලබන 23 වැනි දින දක්වා රක්ෂිත බන්ධනාගාර ගත කරන ලෙස හලාවත දිසා විනිසුරු ජගත් කහඳගම මහතා නියෝග කර තිබේ. මෙසේ රක්ෂිත බන්ධනාගාර ගත කරන ලද්දේ ගම්පහ යක්කල පදිංචි ජයමාල් තිසේරා නැමැති අයෙකු බව අද දෙරණ වාර්තාකරු පවසයි. පසුගිය 03 වැනිදා සිව්දෙනෙකු විසින් තමන් පැහැර ගෙන ගොස් බලහත්කාරයෙන් පොරොන්දු නෝට්ටුවකට අත්සන් ලබාගෙන පසුව හලාවත, රිදීවැල්ල ක්‍රීඩා පිටිය අසලදී අතහැර ගිය බව හලාවත මුගුණුවටවන පදිංචි ඩෙරික් චමින්ද සිල්වා යන අය හලාවත පොලීසියට පැමිණිලි කරමින් පවසා ඇත. තමන්ව පැහැර ගැනීම සඳහා පොලිස් නිල ඇඳුම් ඇඳ සිටි අයෙකු සහ හලාවත පදිංචි පිය පුතු දෙදෙනෙකු ද සිටි බව පැමිණිලිකරු තම පැමිණිල්ලේ සඳහන් කර තිබේ. ඒ අනුව ක්‍රියාත්මක වු හලාවත පොලීසිය ගම්පහ යක්කල ප්‍රදේශයේ පදිංචි ව්‍යාපාරිකයෙකු සහ පැහැර ගැනීමට යොදා ගත් බව කියන මෝටර් රථය පසුගිය 06 වැනි දින අත්අඩංගුවට ගෙන තිබුණි. මෙම පැහැර ගැනීමට ගම්පහ පොලිස් කොට්ඨාසයේ රථවාහන අංශයේ ස්ථානාධිපතිවරයා ලෙස කටයුතු කරන ප්‍රධාන පොලිස් පරීක්ෂකවරයෙකු සම්බන්ධ බවට අත්අඩංගුවට ගත් සැකකරු පොලීසියට පවසා ඇත. අත්අඩංගුවට ගෙන තිබු සැකකරුව පසුගිය 07 වැනි දින හලාවත දිසා අධිකරණය වෙත ඉදිරිපත් කිරීමෙන් පසුව මෙම මස 19 වැනි දින දක්වා රක්ෂිත බන්ධනාගාර ගත කර තිබුණි.", "URL": "https://sinhala.adaderana.lk/news.php?nid=33398", "Category": null, "Parent URL": null}