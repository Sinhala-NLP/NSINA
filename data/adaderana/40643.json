{"Source": "Adaderana", "Timestamp": "January 26, 2014 08:24 am", "Headline": "ශ්‍රී ලංකාවට එරෙහි යෝජනාවකට බ්‍රිතාන්‍ය හා අමෙරිකාව කැසකවයි", "News Content": "ලබන මාර්තු මාසයේ ජීනිවා හි පැවැත්වෙන මානව හිමිකම් කවුන්සිල සැසිවාරයේ දි ශ්‍රී ලංකාවට එරෙහි යෝජනාවක් සම්මත කරගැනීම සඳහා බ්‍රිතාන්‍ය හා අමෙරිකා එක්සත් ජනපදය දැඩි පරිශ්‍රමයක නිරතව සිටියි. බ්‍රිතාන්‍යයේ විදේශ හා පොදුරාජ්‍ය මණ්ඩලයීය කටයුතු පිළිබඳ නියෝජ්‍ය අමාත්‍ය මාක් සිමන්ස් එරට පාර්ලිමේන්තුවේ දී ප්‍රකාශ කර ඇත්තේ බ්‍රිතාන්‍යයේ විදේශ සහ පොදුරාජ්‍ය මණ්ඩලයීය කාර්යාලය දැනටමත් මේ සම්බන්ධයෙන් දැවැන්ත වැඩපිළිවෙළක් ක්‍රියාත්මක කරන බවයි. මානව හිමිකම් කවුන්සිලයේ දී බ්‍රිතාන්‍යයේ වැඩපිළිවෙළ අමාත්‍යංශ මට්ටමින් ක්‍රියාත්මක කරන බව ද මාක් සිමන්ස් ප්‍රකාශ කර ඇත. මාර්තු මාසයට පෙර ශ්‍රී ලංකාව තුළින්ම විධිමත් ක්‍රියාවලියක් ආරම්භ නොකළහොත් මානව හිමිකම් කොමසාරිස්වරිය සමඟ එක්ව අන්තර්ජාතික විමර්ශනයකට සහයෝගය පල කරන බව ඔහු කියා තිබේ. ඔහු සඳහන් කර ඇත්තේ ඒ සඳහා ජාත්‍යන්තර සහයෝගය ලබාගැනීමට බ්‍රිතාන්‍ය රජය කටයුතු කරන බවයි.", "URL": "https://sinhala.adaderana.lk/news.php?nid=40643", "Category": null, "Parent URL": null}