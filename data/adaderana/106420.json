{"Source": "Adaderana", "Timestamp": "March 20, 2019 04:13 pm", "Headline": "ලංකාව ගැන වාර්තාව මානව හිමිකම් කවුන්සිලයට", "News Content": "ශ්‍රී ලංකාවේ සිදුවූ යුධ අපරාධ විමර්ෂණය කිරීම සඳහා විදෙස් විනිසුරුවරුන් සහිත දෙමුහුන් අධිකරණයක් පිහිටුවිය යුතු බවට ජගත් මානව හිමිකම් කොමසාරිස්වරිය අද (20) දින සිය වාර්ෂික වාර්තාව ඉදිරිපත් කරමින් යළිත් අවධාරණය කර සිටියාය. කෙසේ වෙතත් මානව හිමිකම් කොමසාරිස්වරිය කළ එම ඉල්ලීම ශ්‍රී ලංකා විදේශ කටයුතු අමාත්‍ය තිලක් මාරපන මහතා අද මානව හිමිකම් සැසිවාරය අමතමින් ප්‍රතික්ෂේප කළේය. ජගත් මානව හිමිකම් පිළිබඳ මහ කොමසාරිස් මිෂෙල් බැචලෙට් මහත්මිය එක්සත් ජාතීන්ගේ මානව හිමිකම් කවුන්සිලයේ 40 වැනි සැසිවාරයට සමගාමීව පසුගියදා ශ්‍රී ලංකාව පිළිබඳ සිය වාර්තාව එළිදක්වා තිබු අතර අද නිල වශයෙන් එය ප්‍රධාන සැසිවාරයට ඉදිරිපත් කිරීම සිදුකළේය. මෙහිදී වාර්තාව ඉදිරිපත් කරමින් ඇය සඳහන් කලේ ශ්‍රී ලංකාවේ සිදුවී ඇති අපරාධ පිළිබඳ වගවීමේ යාන්ත්‍රණය ඉතාම මන්දගාමී ලෙස ක්‍රියාත්මක වී ඇති බවත් විශේෂ අධිකරණ යාන්ත්‍රණයක් ස්ථාපිත කිරීම සඳහා වන සැලැස්මක් සම්බන්ධයෙන් රජයේ අවධානය මෙතෙක් යොමු වී නොමැති බවත්ය. එමෙන්ම ආරක්ෂක හමුදාවලට සම්බන්ධවූවන් සහ එහි ඉහළ නිලයන් දැරූවන් අපරාධවලට සම්බන්ධ වී ඇති අවස්ථාවලදී ඔවුන් සම්බන්ධයෙන් නීතීය ක්‍රියාත්මක කිරීමට රජයට ඇති හැකියාව ගැටළු සහගත බවද ඇය සඳහන් කළාය. එවැනි පුද්ගලයින් සම්බන්ධයෙන් සිදුවන විමර්ශන දේශපාලන බලපෑම් මත ක්‍රියාත්මක නොවන මට්ටමකට පැමිණ ඇතැයිද ඇය පවසා සිටියි. ශ්‍රී ලංකාවේ සිදුවී ඇතැයි චෝදනා එල්ල වී ඇති අන්දමේ බරපතල සහ මහා පරිමාණයේ අපරාධ සම්බන්ධයෙන් මෙරට සාමාන්‍ය අධිකරණ ක්‍රියාවලියට අනුව කටයුතු කිරීමට හැකියාව නොමැති බව තහවුරු වී තිබියදීත් විදේශිය විනිසුරුවරුන් අධිකරණ ක්‍රියාදාමයට සහභාගී කරවාගැනීමට ශ්‍රී ලංකාව ප්‍රතික්ෂේප කිරීම ගැන විමතියට පත්වන බවද ඇය පෙන්වා දෙයි. එමෙන්ම මෙරට සිදුවී ඇතැයි කියන ජාත්‍යන්තර මානව හිමිකම් නීති උල්ලංඝණය කිරීමේ චෝදනා විභාග කිරීම සඳහා විදේශිය විනිසුරුවරුන්ද රැගත් දෙමුහුන් අධිකරණයක් ස්ථාපිත කළ යුතු බවට ඇය මෙම වාර්තාවෙන් යෝජනා කර සිටියි. එමෙන්ම එම වාර්තාව හරහා මානව හිමිකම් කොමිසම වැඩිදුරටත් පවසා තිබෙන්නේ ශ්‍රී ලංකාව මරණ දඬුවම ක්‍රියාත්මක නොකිරීමේ ප්‍රතිපත්තියද දිගටම පවත්වාගත යුතු බවය. එසේම මෙරට මානව හිමිකම් තත්ත්වය පිළීබඳ නිරන්තර අධීක්ෂණය සඳහා ජගත් මානව හිමිකම් පිළිබඳ මහ කොමසාරිස්ගේ දේශීය කාර්යාලයක් ස්ථාපිත කළ යුතු බවද ඇය යෝජනා කරන අතර මෙම යෝජනාවන් ක්‍රියාත්මක කිරීම සඳහා මානව හිමිකම් කොමිසමේ සියලු සහය ලබා දීමට තමා සූදානම් බවද මහකොමසාරිස්වරිය සඳහන් කළාය. අනතුරුව ශ්‍රී ලංකාව නියෝජනය කරමින් විදේශ කටයුතු අමාත්‍ය තිලක් මාරපන මහතා මානව හිමිකම් කවුන්සිලයේ 40 වැනි සැසිවාරය ඇමතුවේය. අමාත්‍යවරයා අදහස් දැක්වීමෙන් අනතුරුව ශ්‍රී ලංකාවට එරෙහිව ගෙන ආ යෝජනා ඇතුලත් වාර්තාව සම්බන්ධයෙන් සෙසු රටවල නියෝජිතයින් අදහස් දැක්වූවේය. මේ අතර මානව හිමිකම් සැසිවාරය අවසන් වීමෙන් අනතුරුව ශ්‍රී ලංකාව නියෝජනය කරමින් සහභාගී වූ දූත පිරිස සහ ශ්‍රී ලංකාවේ රාජ්‍ය නොවන සංවිධාන නියෝජනය කරමින් සහභාගී වූ නියෝජිතයින් මහ කොමසාරිස්වරියගේ නව යෝජනා සම්බන්ධයෙන් අදහස් පල කළේය.", "URL": "https://sinhala.adaderana.lk/news.php?nid=106420", "Category": null, "Parent URL": null}