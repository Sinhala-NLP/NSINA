{"Source": "Adaderana", "Timestamp": "June 1, 2016 08:47 am", "Headline": "අදත් ප්‍රදේශ රැසකට වැසි", "News Content": "දිවයිනේ බස්නාහිර, වයඹ දකුණ, මධ්‍යම සහ සබරමුව පළාත් වලට අද දිනයේද විටින් විට වැසි හෝ ගිගුරුම් සහිත වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි.මන්නාරම දිස්ත්‍රික්කයේද තැනින් තැන වැසි හෝ ගිගුරුම් සහිත වැසි ඇතිවිය හැකි බව කාර්යයේ නියුතු කාලගුණ විද්‍යාඥ මලින්ද මිල්ලන්ගොඩ මහතා සඳහන් කළේය.ඇතැම් ස්ථාන වලට මිලිමීටර් 75ක් පමණ වන තරමක තද වැසි අපේක්ෂා කරන බව ඔහු පැවසුවේය.ඌව සහ නැගෙනහිර පළාත් වල පස්වරු 2.00න් පසු ස්ථාන කිහිපයක වැසි හෝ ගිගුරුම් සහිත වැසි ඇතිවිය හැකි බව සඳහන්ය.පුත්තලම සිට මන්නාරම සහ කන්කසන්තුරය හරහා ත්‍රිකුණාමලය දක්වා සහ මඩකළපුව සිට පොතුවිල් හරහා හම්බන්තොට දක්වා මුහුදේ සුළං වේගය පැයට කිලෝ මීටර 60 ඉක්මවිය හැකි බව කාර්යයේ නියුතු කාලගුණ විද්‍යාඥ මලින්ද මිල්ලන්ගොඩ මහතා පැවසුවේය.මේ හේතුවෙන් එම මුහුදු ප්‍රදේශ රළු විය හැකි බැවින් විමසිලිමත් වන ලෙස ධීවර ප්‍රජාවගෙන් සහ නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලීමක් කරයි.", "URL": "https://sinhala.adaderana.lk/news.php?nid=60667", "Category": null, "Parent URL": null}