{"Source": "Adaderana", "Timestamp": "January 10, 2017 02:20 pm", "Headline": "  අන්තවාදීන් බාධා කරන්නේ රටේ අනාගතයටයි ", "News Content": "බොහෝ අන්තවාදී පිරිස් දේශපාලන අරමුණින්, පදනම් විරහිතව පහර දෙමින් බාධා කරන්නේ රජයට හෝ දේශපාලන පක්ෂයකට නොව මේ රටේ අනාගතයට බව ජාතික ප්‍රතිපත්ති සහ ආර්ථික කටයුතු රාජ්‍ය අමාත්‍ය නිරෝෂන් පෙරේරා මහතා පවසයි. ගෝලීය ආර්ථික අභියෝග ජය ගනිමින් එය නිශ්චිත ඉලක්කයක් කරා ළඟා වීම තුළ බලගතු ශ්‍රී ලංකාවක් ගොඩ නැගීම වත්මන් රජයේ අරමුණ බව අමාත්‍යවරයා මාධ්‍ය වෙත නිවේදනයක් නිකුත් කරමින් සඳහන් කළේය. ශ්‍රී ලංකාව තිරසාර සංවර්ධනයක් වෙත රැගෙන යාමේ යෝධ සංවර්ධන සංග්‍රාමය ආරම්භ කිරීමට මේ වනවිට රජය සමත් වී තිබෙන අතර ගෝලීය ආර්ථික අභියෝග ජය ගනිමින් එය නිශ්චිත ඉලක්කයක් කරා ළඟා වීම තුළ බලගතු ශ්‍රී ලංකාවක් ගොඩ නැගීම අපගේ අරමුණ බව අමාත්‍යවරයා එම නිවේදනයේ සඳහන් කර තිබේ. රැකියා දසලක්ෂයක් බිහි කරමින් ජනතාවගේ අදායම් මට්ටම ඉහළ නංවා ආර්ථික ස්ථාවරත්වයක් ඇති කිරීමට නම් නියත වශයෙන්ම අපනයන ආර්ථිකයක් ගොඩ නැගිය යුතුය. ශ්‍රී ලංකාව භූ ගෝලීය වශයෙන් පිහිටා ඇති ස්ථානය අපනයන ඉලක්ක සාර්ථක කරගැනීමේදී අතිශය වැදගත් වනු ඇති බවත් රටක් ලෙස ජාත්‍යන්තරය තුළ පවතින කිර්තිනාමය ඉහළ නංවා ගැනීමට ගත වූ වසර දෙකේදී දැවැන්ත කාර්යභාරයක් ඉටු කර ඇති බවත් අදාළ නිවේදනයේ දැක්වෙයි.කුඩා රටක් ලෙස අපේ වෙළඳපොළ සිමා සහිතය. ඒ නිසාම ලෝකයේ විශාල වෙළඳ පොලවල් සමඟ අප ගිවිසුම් ගත වියයුතු බව අමාත්‍යවරයා නිකුත් කළ නිවේදනයේ වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=67947", "Category": null, "Parent URL": null}