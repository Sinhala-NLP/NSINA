{"Source": "Adaderana", "Timestamp": "October 16, 2013 12:55 pm", "Headline": "රනිල් - සජිත් - කරු සාකච්ඡාවේ යෝජනා 3ක් කෘත්‍යාධිකාරී මණ්ඩලයට යයි", "News Content": "එ.ජා.ප. නායක රනිල් වික්‍රමසිංහ, සජිත් ප්‍රේමදාස සහ කරු ජයසුරිය යන මහත්වරුන් අතර පැවති විශේෂ සාකච්ජාවේ දී ඇතැම් යෝජනා පක්ෂ කෘත්‍යාධිකාරී මණ්ඩලය වෙත යොමු කිරීමට තීරණය වී තිබේ. ඊයේ(15) පැවති සාකච්ජාවේ දී එක්සත් භික්ෂු පෙරමුණ විසින් ඉදිරිපත් කළ යෝජනා 08ක් සාකච්ජාවට ලක්ව ඇති අතර එහිදී යෝජනා 05ක් සම්බන්ධයෙන් කිසිදු ගැටළුවක් නොතිබුණු බව දේශපාලන ආරංචි මාර්ග පවසයි. රනිල් වික්‍රමසිංහ මහතා පක්ෂ ජ්‍යේෂ්ඨ නායකයා වශයෙන් ක්‍රියා කරන අතර විපක්ෂ නායකයා වශයෙන් ද පාර්ලිමේන්තු කටයුතු මෙහෙයවීමේ භාර නායකයා වශයෙන් ද කටයුතු කළ යුතු බව එම යෝජනා වලියේ පළමුවැන්නයි. පක්ෂය මෙහෙයවිමට පක්ෂ නායකත්ව මණ්ඩලයක් පත් කළ යුතු බවත්, එම මණ්ඩලය පක්ෂය මෙහෙයවීමේ පුර්ණ බලතල සහිත මණ්ඩලයක් විය යුතු බවත් එහි දෙවන යෝජනාව වෙයි. එලෙස පත් වන මණ්ඩලය නායකත්ව මණ්ඩලය නමින් හැදින් විය යුතු බව තුන්වන යෝජනාව වන අතර, හතර වන යෝජනා වී ඇත්තේ පක්ෂ නායකයා සතු සියලු බලතල නායකත්ව මණ්ඩලය වෙත පැවරිය යුතු බවයි. එම නායකත්ව මණ්ඩලය තුළින් පක්ෂය තුළ සිදු කළ යුතු සියලු පත් කිරීම් සහ ප්‍රතිසංශෝධනයන් මෙන්ම සියලු තීරණ ගැනීම් සිදුකළ යුතු බව 05 වන යෝජනාව වෙයි. 06 වන යෝජනාව වන්නේ නායකත්ව මණ්ඩලය පත් කළ වහාම කෘත්‍යාධිකාරී මණ්ඩලය ඇතුළු පක්ෂයේ සියලු සංවිධාන ප්‍රතිව්‍යුහගත කිරීමේ බලය නායකත්ව මණ්ඩලය සතු විය යුතු බවයි. සභාපති වශයෙන් කරු ජයසුරිය මහතා ද, සජිත් ප්‍රේමදාස මහතා ඇතුළු 09 දෙනෙකුගේ උපරිමයකට යටත්ව නායකත්ව මණ්ඩලය පත් කෙරෙන අතර එහි සෙසු සාමාජිකයින් එක්සත් භික්ෂු පෙරමුණ විසින් යෝජනා කෙරෙන බව, 07 වන යෝජනාව වෙයි. මෙම සියලු යෝජනා සති 02ක් ඇතුළත නිම කළ යුතු බව එක්සත් භික්ෂු පෙරමුණ ඉදිරිපත් කළ යෝජනාවලියේ 08 වන යෝජනාවයි. ඊයේ(15) පැවති සාකච්ජාවේ දී පළමු වන යෝජනාව වන රනිල් වික්‍රමසිංහ මහතා පක්ෂ ජ්‍යේෂ්ඨ නායකයා වශයෙන් ක්‍රියා කරන අතර විපක්ෂ නායකයා වශයෙන් ද පාර්ලිමේන්තු කටයුතු මෙහෙයවීමේ භාර නායකයා වශයෙන් ද කටයුතු කළ යුතු බවට වන යෝජනාව කෘක්‍යාධිකාරී මණ්ඩලයේ සාකච්ඡාවට ලක් කළ යුතු බව වික්‍රමසිංහ මහතාගේ අදහස වී තිබේ. යෝජනාවලියේ 03 වන යෝජනාව වන පත් වන මණ්ඩලය නායකත්ව මණ්ඩලය නමින් හැඳින් විය යුතු බවට වන යෝජනාවට සහ පසුවන යෝජනාව වන නායකත්ව මණ්ඩලය තුළින් පක්ෂය තුළ සිදු කළ යුතු සියලු පත් කිරීම් සහ ප්‍රති සංශෝධනයන් මෙන්ම සියලු තීරණ ගැනීම් සිදුකළ යුතු බවට වන යෝජනාවද එලෙස කෘත්‍යාධිකාරී මණ්ඩල‍යේ අවධානයට ලක් කළ යුතු බව රනිල් වික්‍රමසිංහ මහතාගේ අදහස වී ඇතැයි කියැවෙයි. ඒ අනුව එම යෝජනා 03 පක්ෂ කෘත්‍යාධිකාරී මණ්ඩලය වෙත ඉදිරිපත් කර අනුමැතිය ගත යුතු බවට රනිල් වික්‍රමසිංහ මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=38178", "Category": null, "Parent URL": null}