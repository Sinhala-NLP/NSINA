{"Source": "Adaderana", "Timestamp": "September 24, 2013 03:37 pm", "Headline": "ජනපති ට්විටර් මඟින් ප‍්‍රශ්නවලට පිළිතුරු දෙයි", "News Content": "ජනාධිපති මහින්ද රාජපක්‍ෂ මහතා එක්සත් ජාතීන්ගේ මහා මණ්ඩලයේ 68 වැනි සැසිවාරය ඇමතීමෙන් අනතුරුව නිව් යෝර්ක් නුවර සිට ට්විටර් (Twitter) ඔස්සේ ප‍්‍රශ්නවලට පිළිතුරු දීමට නියමිත බව ජනාධිපති මාධ්‍ය අංශය පවසයි. ජනාධිපතිවරයා අද (24) පස්වරුවේ මහා මණ්ඩලය හමුවේ සිය දේශනය කිරීමට නියමිතය. ට්විටර් ප‍්‍රශ්නෝත්තර වාරය හෙට (25) නිව් යෝර්ක් වේලාවෙන් උදේ 09.00 ට (ශ‍්‍රී ලංකා වේලාවන් සවස 06.30 ට ඇරඹෙයි. පැය භාගයකට ආසන්න කාලයක් පැවැත්වෙන ප‍්‍රශ්නෝත්තර වාරයේ දී විශේෂයෙන් මහා මණ්ඩල සැසිවාරය ගැනත් ජනාධිපති රාජපක්‍ෂ මහතා මේ සතියේ නිව් යෝර්ක් හි රැඳී සිටින කාලය තුළ නිරත වන නිල කාර්යයන් ගැනත් අවධානය යොමු කෙරෙන බව ජනාධිපති මාධ්‍ය අංශය කියයි. ජනාධිපති ලේකම් ලලිත් වීරතුංග මහතා මෙහෙයවන වැඩසටහනේ දී ප‍්‍රශ්න ඇසීම සහ පිළිතුරු දීම ජනාධිපති රාජපක්‍ෂ මහතාගේ ට්විටර් ගිණුම (@PresRajapaksa ) ඔස්සේ සිදු කෙරේ. ප‍්‍රශ්නෝත්තර සැසියේ කාලය සීමිත බැවින් ජනාධිපතිවරයාගෙන් ප‍්‍රශ්න ඇසීමට අදහස් කරන අය සිය ප‍්‍රශ්න හැකි ඉක්මනින් ගිණුමට යොමු කරන ලෙස ද ජනාධිපති මාධ්‍ය අංශය ඉල්ලීමක් කරයි. ප‍්‍රශ්න ඇසීමේදී (#AskMR ) ලෙස භාවිතා කරන්නැයි ද ජනාධිපති මාධ්‍ය අංශය වැඩිදුරටත් ඉල්ලා සිටි‍යි.", "URL": "https://sinhala.adaderana.lk/news.php?nid=37658", "Category": null, "Parent URL": null}