{"Source": "Adaderana", "Timestamp": "February 12, 2014 11:27 am", "Headline": "බ්‍රිතාන්‍ය යුවළක් පැහැරගැනීමේ සිද්ධියට ලාංකිකයින් 2ක් මාට්ටු", "News Content": "කප්පම් ලබාගැනීම සඳහා ශ්‍රී ලාංකික සම්භවයක් සහිත බ්‍රිතාන්‍ය යුවළක් පැහැරගෙන යාමේ සිද්ධියක් සම්බන්ධයෙන් ශ්‍රී ලාංකිකයින් දෙදෙනෙකු ඉන්දියාවේ දී අත්අඩංගුවට ගෙන තිබේ. අදාළ සිද්ධිය සම්බන්ධයෙන් තවත් පුද්ගලයින් 7දෙනෙකු චෙන්නායි පොලීසිය විසින් අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. පසුගිය වසරේ මැයි මාසයේදී ඉන්දියාවේ චෙන්නායි හිදි මොවුන් පැහැරගැනීමට ලක්ව ඇතැයි සඳහන්ය. එකී යුවළ පැහැරගැනීමෙන් පසු ඔවුන් ඉන්දියානු රුපියල් කෝටි දෙකහමාරක පමණ මුදලක් ඉල්ලා ඇති බව සඳහන් වේ. මේ සම්බන්ධයෙන් අදාළ යුවළගේ දියණිය විසින් ස්කොට්ලන්යාර්ඩ් පොලීසියට සිදුකරන ලද පැමිණිල්ලකට අනුව විමර්ශන ආරම්භ කර තිබු අතර එහිදී බ්‍රිතාන්‍ය ජාතිකයින් දෙදෙනෙකු අත්අඩංගුවට ගෙන තිබුණි. සිද්ධිය සම්බන්ධයෙන් සිදුකළ දීර්ඝ විමර්ශන වලදී පැහැරගැනීමේ සිද්ධියට අදාළ සෙසු සැකකරුවන් පිළිබඳ තොරතුරු අනාවරණය වී ඇති අතර ඒ අනුව චෙන්නායි පොලීසිය ඒ පිළිබඳ දැනුවත් කිරිමට පියවර ගෙන ඇත. අදාළ සිදුවීම සම්බන්ධයෙන් පරීක්ෂණ සිදු කිරීමට ස්කොට්ලන්යාර්ඩ් පොලීසියේ විශේෂ කණ්ඩායමක් ඉන්දියාවට පැමිණ ඇති බව ද සඳහන්ය.", "URL": "https://sinhala.adaderana.lk/news.php?nid=41065", "Category": null, "Parent URL": null}