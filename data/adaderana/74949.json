{"Source": "Adaderana", "Timestamp": "July 6, 2017 03:37 pm", "Headline": "ආණ්ඩුවේ 18 ක් ඒකාබද්ධයට එන්න සූදානම්", "News Content": "සැප්තැම්බර් මාසයේ මැද වන විට ආණ්ඩු පක්ෂයේ අමාත්‍යවරුන් 18 ක් ඒකාබද්ධය හා එක්වන බව පාර්ලිමේන්තු මන්ත්‍රී සනත් නිශාන්ත මහතා පවසයි. අද(06) නෙළුම් මාවතේ පැවති ඒකාබද්ධ විපක්ෂයේ මාධ්‍ය හමුවට එක් වෙමින් ඔහු මෙම අදහස් පළ කළේය. මේ වන විටත් සංචාරක සංවර්ධන හා ක්‍රිස්තියානි ආගමික කටයුතු නියෝජ්‍ය අමාත්‍ය අරුන්දික ප්‍රනාන්දු මහතා සහ ප්‍රියන්කර ජයරත්න යන මහත්වරු ඒකාබද්ධය හා එක්වීමට සිය කැමැත්ත පළ කර ඇති බව ද මන්ත්‍රීවරයා මෙහිදී වැඩි දුරටත් කියා සිටියේ ය. මෙම මාධ්‍ය හමුව සඳහා පාර්ලිමේන්තු මන්ත්‍රී රෝහිත අබේගුණවර්ධන, පියල් නිශාන්ත යන මහත්වරුද එක් ව සිටියේය. මෙහිදී අදහස් දක්වමින් පියල් නිශාන්ත මහතා කියා සිටියේ වර්තමාන ආණ්ඩුව පිළිබඳ ශ්‍රි ලංකා නිදහස් පක්ෂ අමාත්‍යවරුන් පමණක් නොව අද වෙන විට එක්සත් ජාතික පක්ෂයේ පසු පෙළ තරුණ මන්ත්‍රීවරු දැවැන්ත කලකිරීමකින් සිටින බවත් ඉතාම කෙටි කාලයක් තුළ ඒ පිළිබඳ ඔවුන් ද තීරණයක් ගනු ඇතැයි තමා විශ්වාස කරන බවත්ය.", "URL": "https://sinhala.adaderana.lk/news.php?nid=74949", "Category": null, "Parent URL": null}