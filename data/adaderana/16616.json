{"Source": "Adaderana", "Timestamp": "June 8, 2011 08:35 am", "Headline": "කොළඹ-නුවරඑළිය පිරිමින්ට අපලයි", "News Content": "කොළඹ සහ නුවරඑළිය දිස්ත්‍රික්ක වල පිරිමින්ගේ ප්‍රජනන ශක්තිය ශීඝ්‍රයෙන් පහත බසිමින් පවතින බව කීට විද්‍යාඥ ආචාර්ය කීර්ති මොහොට්ටි මහතා පවසයි. සමීක්ෂණයකින් මේ බව අනාවරණ වී ඇති බවත්, වාතය දූෂණය වීම මීට ප්‍රධාන හේතුව බවත් ඔහු සඳහන් කරයි. නුවරඑළිය දිස්ත්‍රික්කයේ සිදු කරන වගාවන් හේතුවෙන් අධික කෘමිනාශක ප්‍රමාණයක් භාවිත කරන බව වාර්තා වේ. එම කෘමි නාශක වාතයට මුදා හැරීමත් සමඟම එම රසායනික සංඝටක ශරීර ගත වීම පිරිමින්ගේ ප්‍රජනන ශක්තිය හීන කරන බවට අනාවරණ වී ඇති බව ආචාර්ය කීර්ති මොහොට්ටි මහතා පවසයි. එසේ වුවද කොළඹ දිස්ත්‍රික්කයේ මෙම තත්ත්වය හට ගැනීමට ප්‍රධාන වශයෙන් හේතු වී ඇත්තේ රථ වාහන වලින් සහ කර්මාන්ත ශාලා වලින් අධික දුමාරය බැව් හෙතෙම අනාවරණය කරයි. වසර 20ක පමණ කාලයක් මෙම අහිතකර වාතය සහිත පරිසරවල ජීවත්ව සිටින පිරිමින් මෙම තත්ත්වයට පත්ව ඇති බව ආචාර්ය මොහොට්ටි මහතා පෙන්වා දෙයි.", "URL": "https://sinhala.adaderana.lk/news.php?nid=16616", "Category": null, "Parent URL": null}