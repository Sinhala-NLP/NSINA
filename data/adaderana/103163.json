{"Source": "Adaderana", "Timestamp": "January 27, 2019 02:47 pm", "Headline": "සේනා ගැන අවධානයෙන් පසුවන්නැයි උපදෙස්", "News Content": "සේනා දළඹු ගහනයේ මේ වනවිට යම් අඩුවක් දක්නට ලැබුනත් සළඹයා රැඳී සිටින ස්ථාන සම්බන්ධයෙන් ගොවි ජනතාව වඩාත් අවධානයෙන් පසුවිය යුතු බව සේනා දළඹු මර්දන විශේෂ ඒකකයේ ප්‍රධානී, නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා පැවසීය. ඔහු වැඩිදුරටත් ප්‍රකාශ කලේ සේනා දළඹුවන් මර්දනය කිරීම සඳහා ස්වාභාවික ද්‍රව්‍ය වලින් පළිබෝධ නාශක දියර නිපදවූ මෙරට නිර්මාණකරුවන් සිය නිෂ්පාදන වල සාම්පල කෘෂිකර්ම දෙපාර්තමේන්තුව වෙත ලබාදීම ඉතා අවම මට්ටමක පවතින බවයි. දිවයිනේ විවිධ ප්‍රදේශවල බඩඉරිඟු ඇතුළු වගා බොහෝමයකට ව්‍යාප්ත වෙමින් ඒවාට හානි සිදු කළ සේනා දළඹු උවදුර පිළිබඳව පසුගිය දින කිහිපය පුරාම විවිධ තොරතුරු වාර්තා විය. එවන් පසුබිමක තණමල්විල ප්‍රාදේශිය ලේකම් කොට්ඨාසයේ කිවුල්ආර ප්‍රදේශයේ කෙසෙල් වගාවකින්ද හඳුනා නොගත් දළඹුවෙක් හමුව තිබේ. සුදු පැහැයක් ගන්නා මෙම දළඹුවා කෙසෙල් ගසේ කොළ සම්පූර්ණයෙන් ආහාරයට ගෙන විනාශ කරන බවයි ගොවීන් පෙන්වා දෙන්නේ. මේ අතර සේනා දළඹු මර්දනයට ස්වාභාවික ද්‍රව්‍ය භාවිතයෙන් දියරයක් නිෂ්පාදනය කළ කුලියාපිටිය, මූණමල්දෙනියේ ආයුර්වේද වෛද්‍ය රාජජීව කුමාර මහතා ඊයේ පස්වරුවේ අනුරාධපුර නොච්චියාගම , ළිඳවැව ප්‍රදේශයට පැමිණියේය. එම ප්‍රදේශයේ සේනා දළඹුවන් ආක්‍රමණය කර සිටි බඩඉරිඟු වගාවකට ඔහු තමන් නිපදවූ දියරය අත්හදා බැලීම සිදු කලේය. මේ අතර සේනා දළඹු මර්දන විශේෂ ඒකකයේ ප්‍රධානී , නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා අද දෙරණට සදහන් කලේ මේ වනවිට සේනා දළඹු ගහනයේ යම් අඩුවීමක් දක්නට ලැබෙන බවයි.", "URL": "https://sinhala.adaderana.lk/news.php?nid=103163", "Category": null, "Parent URL": null}