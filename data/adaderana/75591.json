{"Source": "Adaderana", "Timestamp": "July 24, 2017 08:57 pm", "Headline": "ත්‍රිකුණාමල වරාය දියුණු කරන්න වසර 3ක සංවර්ධන සැළැස්මක්", "News Content": "ශ්‍රී ලංකා ආර්ථිකයට විශාල දායකත්වයක් සපයන ත්‍රිකුණාමල වරාය කඩිනමින් සංවර්ධනය කිරීම සඳහා වසර තුනක සංවර්ධන සැලැස්මක් ක්‍රියාත්මක කිරීමට සැළසුම් කර ඇති බව වරාය හා නාවික අමාත්‍ය මහින්ද සමරසිංහ මහතා පවසයි. ත්‍රිකුණාමල වරායට අයත් විය යුතු හෙක්ටයාර 10 000 ක් පමණ වන ඉඩම් හඳුනාගෙන ගැසට් කිරීමටත්, එම ඉඩම් වරායේ ඉදිරි සංවර්ධන කටයුතු සඳහා උපයෝගී කරගැනීමටත්, දැනට මෙහෙයුම් කටයුතු සිදුකෙරෙන පර්යන්ත 04 ඉදිරියේදී වඩාත් කාර්යක්ෂම වාණිජ අවශ්‍යතා සඳහා දියුණු කරමින් රටේ ආර්ථිකයට ඵලදායී දායකත්වයක් ලබාදීමට කඩිනම් වැඩපිළිවෙළක් ක්‍රියාත්මක කිරීම මෙම සංවර්ධන සැලැස්මේ අරමුණ බව අමාත්‍යවරයා පවසයි. එමෙන්ම මෙතෙක් මෙහෙයුම් කටයුතු සිදු නොකර ඇති ඔළුවිල් වරාය ඉදිරියේදී රාජ්‍ය හා පෞද්ගලික ආයෝජකයන්ගේ සහභාගීත්වයෙන් සංවර්ධනය කිරීමට අවශ්‍ය යෝජනා දැනටමත් අධ්‍යයනය කරමින් සිටින බවත්, ඉදිරියේදී ස්ථිර ලෙස වරායේ මෙහෙයුම් කටයුතු සිදු කිරීමට අවශ්‍ය පියවර ගන්නා බවද අමාත්‍යවරයා වැඩිදුරටත් සඳහන් කළේය. වරාය ආරම්භ කිරීමේදී ප්‍රදේශවාසීන්ගෙන් පවරාගත් ඉඩම් සඳහා මෙතෙක් වන්දි නොලැබූවන් වෙනුවෙන් මාස දෙකක් තුළ අදාළ වන්දි මුදල් ලබාදීමට කටයුතු කරන මෙන් අදාළ අංශ වෙත අමාත්‍යවරයා නියෝග කළ අතර ඒ සඳහා ජනාධිපතිතුමාගේ ද අවසරය ලබාගත් බවද ප්‍රකාශ කළේය.", "URL": "https://sinhala.adaderana.lk/news.php?nid=75591", "Category": null, "Parent URL": null}