{"Source": "Adaderana", "Timestamp": "March 4, 2016 02:51 pm", "Headline": "කිරිඇල්ලත් මර්වින් වගේ!", "News Content": "පත්වීමක් සම්බන්ධයෙන් කරුණු විමසූ අවස්ථාවේදී ලක්ෂ්මන් කිරිඇල්ල අමාත්‍යවරයා විසින් මාධ්‍යවේදියෙකුට බැණ වැදීම අනුමත නොකරන බව වමේ කේන්ද්‍රය පවසයි.මෙරට ප්‍රජාතන්ත්‍රවාදය ඇති කිරීම සඳහා ජනවාරී 8 නව රජය බලයට පත්කිරීමට සහය දුන් පිරිසක් ලෙස වමේ කේන්ද්‍රය අදාළ සිද්ධිය ගැන කනගාටු වන බවත්, කිරිඇල්ල අමාත්‍යවරයාගේ එම හැසිරීම අශිෂ්ඨ බවත්, එහි සමකැඳවුම්කරු චමීර පෙරේරා මහතා කියයි.එය ජනවාරී 8 ඇතිකර ගත් එකඟතා බිඳ දැමිමක් ලෙස සැලකිය හැකි බවද ඒ මහතා අද පෙරවරුවේ පැවැති මාධ්‍ය හමුවක් අමතමින් පැවසීය.ලක්ෂ්මන් කිරිඇල්ල අමාත්‍යවරයා සම්බන්ධ වූ එම සිද්ධිය ඉකුත් රජය සමයේ මර්වින් සිල්වා හිටපු ඇමතිවරයාගේ හැසිරීම හා සමාන යැයිද ඒ මහතා වැඩිදුරටත් කියා සිටියේය.එම මාධ්‍ය හමුව ඇමතු එහි සම කැඳවුම්කරුවෙකු වන ජගත් හේමචන්ද්‍ර මහතා පැවසුවේ පොහොර සහනාධාරය රුපියල් 350ටම දිය යුතු බවයි.පොහොර සහනාධාරය නොලැබ ගොවීන් අධෛර්ය වුවහොත් විදේශිකයින්ට ගොවීන්ගේ ඉඩම් මිලදී ගැනීමට මඟ පෑදෙනු ඇතැයිද හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=57873", "Category": null, "Parent URL": null}