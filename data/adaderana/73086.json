{"Source": "Adaderana", "Timestamp": "May 12, 2017 09:06 am", "Headline": " චීන සබ්මැරීනය ලංකාවේ නතර කරන්න කළ ඉල්ලීම ශ්‍රී ලංකා රජය ප්‍රතික්ෂේපකරලා", "News Content": "චීනයට අයත් සබ්මැරීනයක් කොළඹ වරායේ නවතා තැබීමට චීනය විසින් ශ්‍රී ලංකාවෙන් කළ ඉල්ලීම ශ්‍රී ලංකා රජය විසින් ප්‍රතික්ෂේප කර ඇති බව රොයිටර් පුවත් සේවය වාර්තා කරයි.රොයිටර් පුවත්සේවය පෙන්වා දෙන්නේ චීනය විසින් සිදු කර ඇති අදාළ ඉල්ලීම ප්‍රතික්ෂේප කිරීමට ශ්‍රී ලංකා රජය කටයුතු කර ඇත්තේ චීනය හා ඉන්දියාව අතර පවත්නා සම්බන්ධතාවය හේතුවන්නට ඇති බවයි.එනම් චීනය හා ශ්‍රී ලංකා දෙරටේ මිත්‍රත්වය සම්බන්ධයෙන් ඉන්දියාවේ යහපත් ප්‍රතිචාරයක් නොමැතිවීම හේතුවෙන් මෙය ප්‍රතික්ෂේප කරන්නට ඇති බව පෙන්වා දී තිබේ.කොළඹ වරා‍යේ අවසන්වරට සබ්මැරීනයක් නවතා ඇත්තේ 2014 ඔක්තෝම්බර් මස බවත්, එය චීන රජයට අයත් වූවක් බවත් වාර්තා වෙයි.ඒ සඳහාද ඉන්දියාව දැඩි විරෝධයක් පළ කර ඇති බවත්, ජාත්‍යන්තර වෙසක් දිනයට සමගාමීව ඉන්දීය අගමැතිගේ මෙරට සංචාරය හා ඉන්දියාව ශ්‍රී ලංකාව අතර පවත්වා සම්බන්ධතාවය පළුඳුවීම වළක්වා ගනිමින් මෙම අවස්ථාව ලබා නොදී ඇති බව රොයිටර් පුවත් සේවය වාර්තා කර තිබේ.චීනය හා ශ්‍රී ලංකාව අතර ඇති සම්බන්ධයට ඉන්දියානු රජයේ යහපත් ප්‍රතිචාරයක් නොමැති බවත්, ඒ හේතුවෙන් ඉදිරියේදී හෝ ශ්‍රී ලංකා රජය විසින් චීන සබ්මැරීනයක් ශ්‍රී ලංකා මුහුදු සීමාවේ නතර කර තැබීමට අවස්ථාවක් ලබාදීම බව අවිනිශ්චිත බව සඳහන්ය.", "URL": "https://sinhala.adaderana.lk/news.php?nid=73086", "Category": null, "Parent URL": null}