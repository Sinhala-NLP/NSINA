{"Source": "Adaderana", "Timestamp": "October 9, 2012 01:54 pm", "Headline": "අධිකරණ වැඩවලට අදත් බාධා", "News Content": "අධිකරණ කටයුතුවලට අද (09) දිනයේ දීත් බාධා එල්ල වී තිබේ. දිසා විනිසුරුවරුන් සහ මහේස්ත්‍රාත්වරුන් රාජකාරී කටයුතු සඳහා නොපැමිණීම හේතුවෙන් මෙම තත්ත්වය උද්ගත වී ඇති බව අද දෙරණ වාර්තාකරුවන් සඳහන් කළේය. අධිකරණ සේවා කොමිෂන් සභාවේ ලේකම් මංජුල තිලකරත්න මහතාට පසුගියදා සිදුකරන ලද පහරදීම සම්බන්ධයෙන් ගනු ලබන ඉදිරි ක්‍රියාමාර්ග පිළිබඳ තීරණය කිරීම සඳහා අධිකරණ සේවා සංගමයේ විශේෂ මහා සභා රැස්වීමක් මේ වන විට කොළඹ දිසා අධිකරණ සංකීර්ණයේ දී පැවැත්වේ. අද පෙරවරු 10.30 ට පමණ මෙම විශේෂ මහා රැස්වීම ආරම්භ වු බව සඳහන්ය. මේ හේතුවෙන් අද දිනයේ අධිකරණ කටයුතුවලට බාධා එල්ල වී ඇත. මේ අතර නීතීඥවරුන් කොළඹ මහේස්ත්‍රාත් අධිකරණ සංකීර්ණය ඉදිරිපිට සාමකාමී විරෝධතාවක ද නිරත වන බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=28148", "Category": null, "Parent URL": null}