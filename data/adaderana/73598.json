{"Source": "Adaderana", "Timestamp": "May 26, 2017 06:59 pm", "Headline": " කෝටි 70ක පරිපූරක ඇස්තමේන්තුවක් පාර්ලිමේන්තුවට", "News Content": "අමාත්‍යවරුන් තුන්දෙනෙකුට සහ මුදල් අමාත්‍යාංශයට වාහන ලබා ගැනීම සහ අමාත්‍යාංශ දෙකකට මෙන්ම ආණ්ඩුකාරවරියකගේ නිල නිවාස අලූත්වැඩියා කිරීම සඳහා රුපියල් විසිපන්කෝටි අසූලක්ෂ 50,000ක පරිපූරක ඇස්තමේන්තුවක් පාර්ලිමේන්තුවට ඉදිරිපත් කර තිබේ.අද (26) දිනයේ මෙය පාර්ලිමේන්තුවට ඉදිරිපත් කෙරුණු බව අද දෙරණ පාර්ලිමේන්තු වාර්තාකරු පවසයි. මෙහි විශේෂත්වය වන්නේ මෙම මුදල් සඳහා අනුමැතිය ගැනීමට පාර්ලිමේන්තුවට ඉදිරිපත් කළ ද මේ වනවිටත් අදාළ මුදල් නිකුත් කර තිබීමය. ඊට අමතරව කෝටි 45ක තවත් පරිපූරක ඇස්තමේන්තුවක් ඉදිරිපත් කර ඇති අතර එය මීතොටමුල්ල කසළ කන්ද නාය යාමෙන් විපතට පත්වූවන් සඳහා ගේ, දොර උපකරණ මිලදී ගැනීම සඳහා බව වාර්තා වෙයි.මේ අතර, දැනට ඇති වී ඇති ආපදා තත්ත්වය හේතුවෙන් සම්බන්ධයෙන් ද අද පාර්ලිමේන්තුවේදී අවධානයට ලක්වුණි. පක්ෂ නායක රැස්වීමක් සඳහා පාර්ලිමේන්තුව කල් තැබීම ද සිදුවූ අතර, පස්වරු 2ට අද දිනයේ වැඩ කටයුතු අවසන් කෙරුණි.", "URL": "https://sinhala.adaderana.lk/news.php?nid=73598", "Category": null, "Parent URL": null}