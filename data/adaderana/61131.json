{"Source": "Adaderana", "Timestamp": "June 15, 2016 04:08 pm", "Headline": " මහනගර ව්‍යාපෘතිය කොන්ක‍්‍රීට් වනාන්තරයක් නෙවෙයි", "News Content": "රජය රුපියල් බිලියන 600ක් පමණ විමධ්‍යගත සංවර්ධනය සඳහා වියදම් කරන බවත්, ඒවා අවිධිමත් ලෙස වැය කිරීමෙන් පැන නැගෙන ප‍්‍රශ්නවලට විසඳුම් සැපයීම සඳහා ඊටත් වඩා වැඩි මුදලක් වැය කරන බැවින් ඒ අනූව ආයෝජන සකස් කිරීමට අවශ්‍ය විධිමත් නාගරික සැළැස්මක් හා විධිමත් ග‍්‍රාමීය සැළැස්මක් ඉදිරියේදී මුළු රටටම ඉදිරිපත් කිරීමට සූදානම් බවත්, මහ නගර හා බස්නාහිර සංවර්ධන අමාත්‍ය පාඨලී චම්පික රණවක මහතා කියයි.අමාත්‍යවරයා මේ බව සඳහන් කර සිටියේ අද (15) උදෑසන බැද්දගාන තෙත්බ්ම් උද්‍යානය ජනතා අයිතියට පත් කිරීමේ උත්සවයට සහභාගී වෙමිනි.තමන් 2008 වසරේ පරිසර ඇමතිවරයා ලෙස කටයුතු කරද්දී මධ්‍යම පරිසර අධිකාරිය සහ සම්පත් පාය අවට ප‍්‍රදේශය හරිත කවයක් ලෙස නම් කිරීමට කටයුතු කළ බවත්, එහි පළමු කොටස ලෙස ඩෙන්සිල් කොබ්බෑකඩුව මාවත හරිත කවය ලෙස දියුණු කල බවද අමාත්‍යවරයා පෙන්වා දෙයි.මේ ප‍්‍රදේශ හරිත කවයේ කොටසක් හැටියට ගොඩනැගීමට මූලික වැඩ කොටස් ආරම්භ කළද, පාර්ලිමේන්තු මැතිවරණය හේතුවෙන් තමන්ට වෙනත් අමාත්‍යාංශයක් ලබාදීම හේතුවෙන් එම කටයුත්ත නිමා කරන්න හැකියාවක් නොලැබුණු බවද අමාත්‍යවරයා පවසයි.කෙසේ වුවද, මෙම කාර්ය සාර්ථක කරගැනීම සඳහා සහය දුන් ලෝක බැංකුවටත්, එම ව්‍යාපෘතිය ගෙනගිය නාගරික සංවර්ධන අමාත්‍යාංශයටත්, එහි ව්‍යාපෘති කළමනාකාරවරුන් හා ඒ සඳහා සහය දක්වපු සියළුම දෙනාට තමන්ගේ කෘතවේදීත්වය අමාත්‍යවරයා මෙහිදී පළ කර සිටියේය. ඓතිහාසික බලකොටුවක් වූ මේ ප‍්‍රදේශය අප ඉතාමත්ම නරක ආකාරයට භාවිත කර තිබෙන අතර නරක ආකාරයට එය අදටත් පවත්වාගෙන යන බවත් ඒ නිසා අඩු තරමින් ඒ පැරණි බලකොටුවේ කොටස්වත් මුදාගෙන අපේ දරුවන්ට එය නිසි ආකාරයෙන් අනාගතයට සංරක්ෂණය කරදීමට අධිෂ්ඨානයක් ඇති කරගත යුතු බවද අමාත්‍යවරයා සඳහන් කළේය. අනාගත නාගරික සැළසුම්කරණයේදී මුළු රටේම ජාතික භෙෘතික සැළැස්ම බිම් මට්ටමට ගෙන ගොස් ගංවතුර, කැලිකසල, ප‍්‍රවාහන තදබදය කියන මේ වියවුල් නාගරීකරණයේ ගැටළු තුනට විසඳුම් ලැබෙන ආකාරයට ගම් මට්ටමේ, බිම් මට්ටමේ සිට කිසියම් ආකාරයක විධිමත් වාස්තු විද්‍යාත්මක සැලසුමකට අපේ නගර, අපේ ගම් රැගෙන යාමට කටයුතු කරන බවද අමාත්‍යවරයා වැඩි දුරටත් සඳහන් කර සිටියේය.", "URL": "https://sinhala.adaderana.lk/news.php?nid=61131", "Category": null, "Parent URL": null}