{"Source": "Adaderana", "Timestamp": "January 30, 2012 12:12 pm", "Headline": "නොරොච්චෝලේ විකුණන්නේ නෑ", "News Content": "නොරොච්චෝලේ තාප විදුලි බලාගාරය චීන සමාගමකට හෝ වෙනත් කිසිදු සමාගමකට අලෙවි කිරීමේ කිසිදු උත්සාහයක් නොමැති බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. කෙසේවෙතත් නොරොච්චෝලේ බලාගාරයේ පරිපාලන කටයුතු චීන සමාගම වෙත පැවරීමට රජයේ අවධානය යොමුව ඇති බව බැසිල් රාජපක්ෂ මහතා සඳහන් කරයි. චීනය මෙරට ආර්ථිකය ආක්‍රමණය කර ඇති බවට විපක්ෂයෙන් එල්ල වන චෝදනා ප්‍රතික්ෂේප කළ බැසිල් රාජපක්ෂ අමාත්‍යවරයා පසුගිය වසරේ මෙරටට වැඩිම පරිත්‍යාග සිදුකර ඇති රට වන්නේ ද චීනය වන බව කියා සිටියේය. අද(30) පෙරවරුවේ අරලියගහ මන්දිරයේ දී මාධ්‍ය ආයතනවල ප්‍රවෘත්ති අංශ ප්‍රධානීන් සමග පැවති සාකච්ඡාවට එක්වෙමින් ආර්ථික සංවර්ධන අමාත්‍යවරයා මේ බව සඳහන් කළේය. එමෙන්ම ජාතික ගැටලුව සම්බන්ධව විසඳුමක් සෙවීම සඳහා පත්කෙරෙන පාර්ලිමේන්තු තේරීම් කාරක සභාවේ සැලකිය යුතු බහුතර බලයක් ආණ්ඩු පක්ෂයට නොමැති බව ඒ සම්බන්ධව එම හමුවේ දී නැගුණු පැනයකට පිළිතුරුදෙමින් ඒ මහතා ප්‍රකාශ කළේය. ජාත්‍යන්තර මූල්‍ය අරමුදල ශ්‍රී ලංකාවට ලබාදීමට එකඟතාව පළ කර ඇති තවත් අමෙරිකානු ඩොලර් මිලියන 800 ක පමණ මුදලක් ලබා ගැනීම සම්බන්ධයෙන් මෙතෙක් තීරණය කර නොමැති බව ඔහු පෙන්වාදුන්නේය. ඒ සම්බන්ධයෙන් ආර්ථික විශේෂඥයින් සමඟ සාකච්ඡා කරන බව ද බැසිල් රාජපක්ෂ මහතා අවධාරණය කළේය.", "URL": "https://sinhala.adaderana.lk/news.php?nid=21743", "Category": null, "Parent URL": null}