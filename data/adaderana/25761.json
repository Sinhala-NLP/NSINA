{"Source": "Adaderana", "Timestamp": "July 13, 2012 04:49 pm", "Headline": " ලංකා ගුරු සංගමයෙන් ශ්‍රේෂ්ඨාධිකරණයට මෝසමක්", "News Content": "2011 උසස් පෙළ ප‍්‍රතිඵල සම්බන්ධව ශ්‍රේෂ්ඨාධිකණ තීන්දුව කි‍්‍රයාත්මක නොකිරීමට එරෙහිව ශ්‍රේෂ්ඨාධිකරණයට මෝසමක් ගොනුකර තිබේ. අද (13) දහවල් මෙම මෝසම ගොනු කළ බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා පවසයි. 2011 උසස් පෙළ ප‍්‍රතිඵල ව්‍යාකූලව නිකුත් කිරීම සම්බන්ධයෙන් සිසුන් 16 දෙනෙකු සමග ලංකා ගුරු සංගමය ගොනු කළ පෙත්සමට අදාළ තීන්දුව 2012 ජුනි මස 25 වන දින ලබාදෙන ලදී. මේ සම්බන්ධ පැහැදිලි තීන්දුවක් තිබියදී අධ්‍යාපන අමාත්‍යාංශය, උසස් අධ්‍යාපන අමාත්‍යාංශය, විශ්ව විද්‍යාල ප‍්‍රතිපාදන කොමිසම විභාග දෙපාර්තමේන්තුව සති 3 කට ආසන්න කාලයක් තිස්සේ එම තීන්දුව කි‍්‍රයාත්මක නොකළ බව ස්ටාලින් මහතා පෙන්වාදෙයි. ශ්‍රේෂ්ඨාධිකරණ තීන්දුවේ පැහැදිලිව දක්වා ඇත්තේ අනවශ්‍ය ප‍්‍රමාදයකින් තොරව පැරණි හා නව නිර්දේශයන්ට වෙන වෙනම ඉසෙඞ් අගය ගණනය කර නිවැරදි ප‍්‍රතිඵල නිකුත් කරන ලෙසය. එසේ තිබියදීත් එකිනෙකාට වරද පටවමින් ළමුන් අතරමං වන ආකාරයේ ප‍්‍රකාශ නිකුත් කරමින් නඩු තීන්දුව කි‍්‍රයාත්මක නොකිරීම තුළ ලංකා ගුරු සංගමය අද දින ශ්‍රේෂ්ඨාධිකරණයට මෝසමක් ගොනු කළ බවත්, ඉහත තත්ත්වය පිළිබඳ ශ්‍රේෂ්ඨාධිකරණයෙන් සුදුසු නියෝගයක් නිකුත් කරන ලෙස ඉල්ලා සිටින ලද බවත් ස්ටාලින් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=25761", "Category": null, "Parent URL": null}