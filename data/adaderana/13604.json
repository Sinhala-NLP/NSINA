{"Source": "Adaderana", "Timestamp": "January 19, 2011 02:42 pm", "Headline": "ජනපති රූ රැගත් කැලැන්ඩරයට විරෝධතා-200 ක් අත්අඩංගුවේ", "News Content": "ජනාධිපති මහින්ද රාජපක්ෂ මහතාගේ ඡායා රූපයක් සහිත කැලැන්ඩරයක් තමිල්නාඩුවේ බෙදාහැරීමට එරෙහිව විරෝධය පෑ 200 ක පමණ පිරිසක් අත්අඩංගුවට ගෙන ඇතැයි ඉන්දීය මාධ්‍ය උපුටා දක්වයි. තමිල්නාඩුවේ,උඩුමලෙයි හි පිහිටි හමුදා අභ්‍යාස විද්‍යාලයක් ඉදිරිපිට අද(19) පැවති විරෝධතාවයකදී පොලීසිය හා විරෝධතාකරුවන් අතර නොසන්සුන්කාරී වාතාවරණයක් උද්ගත වූ බව නක්කීරන් වෙබ් අඩවිය සඳහන් කරයි. උඩුමලෙයි හි පිහිටි හමුදා අභ්‍යාස විද්‍යාලයේ සිසුන් අතර මෑතකදී මෙම කැලැන්ඩරය බෙදාහැර ඇති බවත්,මෙම කැලැන්ඩරය ආපසු ලබාගත යුතු බවත් විරෝධතාකරුවන් ප්‍රකාශ කර තිබේ. අද පෙරවරුවේ ජනාධිපති මහින්ද රාජපක්ෂ මහතාගේ ඡායා රූපය සහිත කැලැන්ඩර් වලට ගිනි තබමින් පැවැති මෙම විරෝධතාවයට ඉන්දීය ඒ.ඩී.එම්.කේ,නාම් තම්ලර් කච්චි,සහ ඩී.එම්.කේ යන දේශපාලන පක්ෂ හා ද්‍රවිඩ සිවිල් සංවිධාන කිහිපයක සහයෝගය ලැබී ඇතැයිද සඳහන් වේ.", "URL": "https://sinhala.adaderana.lk/news.php?nid=13604", "Category": null, "Parent URL": null}