{"Source": "Adaderana", "Timestamp": "October 17, 2011 11:36 am", "Headline": "ශිෂ්‍ය සංගම් සභාපතිට පහරදීමේ වගකීම ආණ්ඩුව බාරගත යුතුයි", "News Content": "යාපනය විශ්වවිද්‍යාලයේ ශිෂ්‍ය සංගම් සභාපතිට සිදුකළ පහරදීම හෙළා දකින බවත්,එහි වගකීම ආණ්ඩුව විසින් බාරගත යුතු බවත්\"අපි ශ්‍රී ලාංකිකයෝ\"සංවිධානය පවසයි. එහි විධායක කමිටු සාමාජික උදුල් ප්‍රේමරත්න මහතාගේ අත්සනින් යුතුව නිකුත් කළ නිවේදනයක මේ බව දැක්වේ. එකී නිවේදනය පහත පරිදිය. යාපනය විශ්වවිද්‍යාලයේ මහා ශිෂ්‍ය සංගමයේ සභාපති සුබ‍්‍රමනිහම තලපලාසිංහම් සහෝදරයාට ඊයේ(16) දින දස දෙනෙකුගෙන් පමණ සමන්විත මැර කණ්ඩායමක් විසින් අමානුෂිකව පහරදී ඇත. ඒ ඔහු මහපාරේ තනිව යමින් සිටියදීය.\"උඹලාට වෙනම රටක් අවශ්‍යදැ\" යි අසමින් එම පිරිස පහරදී ඇත. ඉන් අනතුරුව මොහු රෝහල් ගතකිරීමට පවා සිදුවී ඇත. මෙම අමානුෂික ප‍්‍රහාරය\"අපි ශී‍්‍ර ලාංකිකයෝ\"සංවිධානය ලෙස දැඩිලෙස හෙළාදකිමු. එමෙන්ම මෙම පහරදුන් ස්ථානය ජනාකීර්ණ ප‍්‍රදේශයක් වූ අතර යාපනයේ පමණක් හමුදාව 50,000 ක් හා පොලීසිය 5,000 ක් ආරක්‍ෂාවට සිටින අවස්ථාවක මෙම පහරදීම බලවත් ගැටලුවකි. එසේම මේ වනතුරු ප‍්‍රහාරයට සම්බන්ධ කිසිදු සැකකරුවෙක් අත්අඩංගුවට ගැනීමට පොලීසියට හැකියාවක් ලැබී නොමැත. අප පසුගිය කාලය තුළ දිගින් දිගටම අවධාරණය කළේ ආණ්ඩුව උතුරේ දෙමළ ජනයා බිය වද්දමින් විශාල බලහත්කාරී ආධිපත්‍යයක් මගින් උතුරේ පාලනය ගෙනයාමට උත්සහ කරන බවයි. 55,000 ක ආරක්‍ෂක බලඇණියක් සහිත යාපනය තුළ මෙවැනි පහරදීමක් නන්නාදුනන පිරිසක් විසින් කළායැයි කීම කිසිලෙසකින් වත් පිළිගත නොහැකි අතර මෙහි වගකීම ආණ්ඩුව විසින් බාරගත යුතුය. ස්තූතියි. උදුල් පේ‍්‍රමරත්න විධායක කමිටු සමාජික", "URL": "https://sinhala.adaderana.lk/news.php?nid=19409", "Category": null, "Parent URL": null}