{"Source": "Adaderana", "Timestamp": "February 13, 2013 05:21 pm", "Headline": "රජයේ සූදානම සතුටුදායකයි", "News Content": "මේ වසරේ පැවැත්වීමට නියමිත පොදුරාජ්‍ය මණ්ඩලයීය සමුළුව සඳහා ශ්‍රී ලංකා රජයේ සූදානම සතුටුදායක තත්ත්වයක පවතින බව පොදුරාජ්‍ය මණ්ඩලයීය මහලේකම් කමලේශ් ෂර්මා මහතා පවසයි. එම වැඩකටයුතු යහපත් ක්‍රමවේදයක් අනුව සිදුකෙරෙමින් පවතින බව ඒ මහතා පෙන්වා දෙයි. මෙම වසරේ පොදුරාජ්‍ය මණ්ඩලයීය සමුළුව නොවැම්බර් මාසයේ දී කොළඹ දී පැවැත්වීමට නියමිතය. ඒ පිළිබඳ මෙරට වත්මන් තත්ත්වය පිළිබඳ සොයා බැලීම සඳහා පොදුරාජ්‍ය මණ්ඩලයීය මහලේකම්වරයා පසුගිය සඳුදා දිවයිනට පැමිණි අතර ඔහු අද දිවයිනෙන් පිටත්ව ගියේය. මහලේකම්වරයාගේ තෙදින නිල සංචාරය තුළ ශ්‍රී ලංකා ජනාධිපතිවරයා, කතානායකවරයා, විපක්ෂ නායකවරයා, විදේශ අමාත්‍යවරයා මෙන්ම රජයේ ඉහළ පෙළේ නිලධාරීන් මුණගැසී සාකච්ඡා කළේය. මෙම සාකච්ඡා වලින් අනතුරුව මාධ්‍ය වෙත නිවේදනයක් නිකුත් කරමින් ඒ මහතා මෙම අදහස් පළ කර තිබේ. මෙහිදි වැඩිදුරටත් අදහස් දැක්වු පොදුරාජ්‍ය මණ්ඩලයීය මහලේකම්වරයා සඳහන් කර ඇත්තේ ශ්‍රි ලංකාවේ මානව හිමිකම් ප්‍රවර්ධනය සඳහා තාක්ෂණික උපදෙස් ලබාදීමට පොදුරාජ්‍ය මණ්ඩලය බැඳී සිටින බවයි. ඉදිරියේ දී පොදුරාජ්‍ය මණ්ඩලයේ සභාපතීත්වය ශ්‍රි ලංකාවට ලැබීම මෙරට ඉදිරි ප්‍රවර්ධනය සඳහා වඩාත් වැදගත් වනු ඇති බවද ඒ මහතා සදහන් කර ඇත. මේ අතර මේ වසරේ මැයි මාසයේ දී පොදුරාජ්‍ය මණ්ඩලයට අයත් නිලධාරීන්ගේ සහභාගීත්වයෙන් යුත් සාකච්ඡාවක් ලන්ඩන් වලදී පැවැත්වීමට නියමිතය. එහිදී සංහිඳියාව පිළිබඳව සාකච්ඡා කිරීමට ද නියමිත බව මහලේකම්වරයා සඳහන් කළේය. මෙම සාකච්ඡාවේ දී ශ්‍රී ලංකාව විසින් සකස් කළ උගත් පාඩම් හා සංහිඳියා කොමිසමේ වාර්තාව සාකච්ඡාවට ගැණෙන බව ද ඒ මහතා වැඩිදුරටත් කියා සිටියේය. මෙහිදි යුද්ධයෙන් අනතුරුව ශ්‍රී ලංකාව කටයුතු කළ ආකාරය පිළිබඳවත් එහි අත්දැකීම් පිළිබඳවත් සෙසු රටවල නියෝජිතයන් සමඟ සාකච්ඡා කිරීමට ශ්‍රී ලංකාවෙන් පැමිණෙන නියෝජිතයන්ට අවස්ථාව සැලසෙන බව ද කමලේශ් ෂර්මා මහතා සඳහන් කර තිබෙනවා.", "URL": "https://sinhala.adaderana.lk/news.php?nid=31605", "Category": null, "Parent URL": null}