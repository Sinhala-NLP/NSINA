{"Source": "Adaderana", "Timestamp": "November 5, 2011 12:57 pm", "Headline": "බහාලුම් රථ සේවක ගැටලුව ගැන විශේෂ සාකච්ඡාවක් ", "News Content": "වරාය තුළට බහාලුම් රථ ඇතුළු කරගැනිමේ දී හා පිටකිරීමේ දී සිදුවන ප්‍රමාද දෝෂයන් සම්බන්ධයෙන් බහාලුම් රථ සේවකයින් මුහුණ දී සිටින ගැටලුව පිළිබඳ විශේෂ සාකච්ඡාවක් පැවැත්වී තිබේ. සාකච්ඡාව සඳහා වරාය අධිකාරියේ සභාපතිවරයා ඇතුළු පිරිසක් සහභාගී වූ බව බහාලුම් ප්‍රවාහන සේවක සංගමයේ සභාපති උපාලි ගුණවර්ධන මහතා සඳහන් කළේය. මෙහිදී අදාළ ගැටලුව සඳහා ලබාදිය හැකි කෙටිකාලීන හා දිගුකාලීන විසඳුම් සම්බන්ධව සාකච්ඡා වූ බවත්, එම සියලුම කෙටිකාලීන විසඳුම් සඳහා එකඟත්වය පළවූ බවත් එම සාකච්ඡාවේ දී ඇතිකරගත් එකඟතා පිළිබඳව පැහැදිලි කළ උපාලි ගුණවර්ධන මහතා සඳහන් කළේය. කෙසේවෙතත් ඊයේ(04) දිනයේ සිට බහාලුම් ප්‍රවාහන සේවකයින් නිරතව සිටින විරෝධතාව හේතුවෙන් කොළඹ, ඉඟුරුකඩේ හන්දිය, වරාය පිවිසුම් දොරටුව අසල බහාලුම් රථ දිගු පෝලිමක් දැකිය හැකි බව පොලිසිය පවසයි. මේ හේතුවෙන් එම මාර්ගයේ සුළු රථවාහන තදබදයක් පැවති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පැවසුවේය.", "URL": "https://sinhala.adaderana.lk/news.php?nid=19801", "Category": null, "Parent URL": null}