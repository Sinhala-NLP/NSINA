{"Source": "Adaderana", "Timestamp": "March 5, 2018 09:03 pm", "Headline": "අගමැතිට එරෙහි විශ්වාසභංගයට ඒකාබද්ධයේ අත්සන් යෙදීම හෙට ", "News Content": "අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංගයට හෙට දිනයේදී ඒකාබද්ධ විපක්ෂ මන්ත්‍රීවරුන් අත්සන් යොදන බව පිවිතුරු හෙළ උරුමය පවසයි. එහි නායක පාර්ලිමේන්තු මන්ත්‍රි උදය ගම්මන්පිල මහතා අද කොළඹ පැවැති මාධ්‍ය හමුවකට එක්වෙමින් මේ බව ප්‍රකාශ කළේය. මෙහිදී වැඩිදුරටත් අදහස් දැක්වූ ගම්මන්පිල මහතා මෙසේ පැවසීය. අගමැතිතුමන්ට එරෙහි විශ්වාසභංග යෝජනාව දැන් සම්පුර්ණයෙන්ම සකසා අවසන්ය. ඇතමුන් ප‍්‍රශ්න කරනවා මේ විශ්වාසභංගය ගෙන එන්නේ අගමැතිතුමන්ට එරෙහිවද නැතිනම් ආණ්ඩුවට එරෙහිවද කියලා. අගමැතිතුමන්ට එරෙහිව ගෙන ඒමේදී අනිවාර්යයෙන්ම එය ආණ්ඩුවට එරෙහිවද ගෙන ආ විශ්වාසභංගයක් වෙනවා. මන්ද අගමැතිතනතුර පුරප්පාඩු වෙනව කියන්නේ අමාත්‍ය මණ්ඩලයද විසිරී ගිහිල්ලා නව අගමැතිවරයෙක් සමග නව ඇමති මණ්ඩලයක් පත්කරන්න සිදුවෙනවා. චෝදනා 14 කින් මෙම විශ්වාශභංගයට සමන්විතයි. මෙම විශ්වාසභංගයට සහය දෙන ඒකාබද්ධ විපක්ෂය ශ‍්‍රී ලංකා නිදහස් පක්ෂය සහ එක්සත් ජාතික පක්ෂය යන පාර්ශව තුනේම ප‍්‍රධානීන් එයට එකගතාවය පලකර තියෙනවා. අපි විශ්වාසකරන එහි අඩංගු කරුණු අනුව ජනතා විමුක්ති පෙරමුණ සහ දෙමළ ජාතික සංධානය රටේ පැත්තෙන් හිතලා ඉදිරිපත්කරන මේ විශ්වාසභංග යෝජනාවට සහයෝගය ලබාදේවි කියලා.", "URL": "https://sinhala.adaderana.lk/news.php?nid=85217", "Category": null, "Parent URL": null}