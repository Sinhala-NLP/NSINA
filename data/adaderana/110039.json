{"Source": "Adaderana", "Timestamp": "May 16, 2019 09:03 am", "Headline": "හෙලිකොප්ටරයක් ගඟකට කඩාවැටෙයි", "News Content": "අමෙරිකාවේ නිව්යෝක් නුවර ගංගාවක් මතට හෙලිකොප්ටර් යානයක් කඩාවැටී තිබේ. අනතුරින් පුද්ගලයන් දෙදෙනෙක් තුවාල ලැවේය. ඉන්ධන ලබාගෙන යළි ගුවන් ගත කෙරුණු හෙලිකොප්ටර් යානයක් ඒ සමගම අමෙරිකාවේ නිව්යෝක් හි හඩ්සන් නදියට කඩාවැටී තිබේ. එම අවස්ථාවේ යානයේ සිට ඇත්තේ ගුවන් නියමුවා පමණක් වන අතර ඔහු අනතුරින් තුවාල ලබා තිබුණි. ගුවන් නියමුවා බේරා ගැනීමට ගිය වෙනත් සේවකයෙක්ද එහිදී තුවාල ලබා ඇතැයි සඳහන්ය. යානය ගුවන්ගත කිරීමත් සමග එහි යම් දෝෂයක් හටගත් බවත් යානය නියමුවාගේ පාලනයෙන් ගිලිහී ගොස් ඇති බවත් සිදුවීම ඇසින් දුටුවෙකු පවසා තිබේ. කෙසේ නමුත් අනතුරට නිශ්චිත හේතුවක් තවමත් අනාවරණ වී නොමැති බව වාර්තා වෙයි.", "URL": "https://sinhala.adaderana.lk/news.php?nid=110039", "Category": null, "Parent URL": null}