{"Source": "Adaderana", "Timestamp": "May 11, 2015 03:28 pm", "Headline": "අගමැතිටත් විශ්වාස භංගයක් ගේනවා", "News Content": "ජෝන් අමරතුංගට, රවී කරුණානායකට මෙන්ම අගමැති රනිල් වික්‍රමසිංහ මහතාට එරෙහිව ද විශ්වාස භංගයක් ගෙනඒමට තීරණය කර ඇති බව හිටපු නියෝජ්‍ය අමාත්‍ය පාර්ලිමේන්තු මන්ත්‍රී සරත් කුමාර ගුණරත්න මහතා පවසයි.පාර්ලිමේන්තුවේ සුළුතර බලයක් හිමි වත්මන් අගමැතිවරයා විසින් ගෙන යන පාලනය පිළිනොගන්නා බවත්, ඒ අනූව මෙම පාර්ලිමේන්තුව විසුරුවා හැර වහා මැතිවරණයකට යා යුතු බවත්, ඒ මහතා අවධාරණය කරයි.මීගමුව පක්ෂ කාර්යාලයේදී අද මාධ්‍ය හමුවක් පවත්වමින් හෙතෙම මේ බව පැවසීය.මහලොකුවට කුඩු කාරයින්, එතනෝල් කාරයින් අල්ලනවා යැයි එදා කියුවත් අද එවැන්නක් සිදුව නැති බවත්, අපි හිරගෙවල් 10ක දැම්මත් මහින්ද රාජපක්ෂ නායකයාව නැවත බලයට ගෙන එමේ සටන අත නොහරින බවද හෙතෙම කියා සිටියේය.හිටපු නියෝජ්‍ය අමාත්‍යවරයා වැඩිදුරටත් කියා සිටියේ ඒ සඳහා අනෙකුත් කණ්ඩායම්ද පෙළ ගැසෙනු ඇතැයි තමන් විශ්වාස කරන බවයි.", "URL": "https://sinhala.adaderana.lk/news.php?nid=51253", "Category": null, "Parent URL": null}