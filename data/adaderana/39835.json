{"Source": "Adaderana", "Timestamp": "December 24, 2013 06:11 pm", "Headline": "වර්ජනය ගෙනියන්නේ ආණ්ඩුවේම වෘත්තීය සමිතියක් - මිල්කෝ උප සභාපති", "News Content": "ආණ්ඩුවේම වෘත්තීය සමිතියක් විසින් මිල්කෝ සමාගමේ වැඩ වර්ජනය මෙහෙය වන බව මිල්කෝ සමාගමේ උප සභාපති සංජීව ලිලාරත්න මහතා පවසයි. පසුගිය 9 වන දින සිට ක්‍රියාත්මක වන මිල්කෝ සමා‍ගමේ සේවක වර්ජනය පෞද්ගලික න්‍යාය පත්‍රයකට අනුව සිදු කරනු ලබන දෙයක් බව අද(24) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම මෙම වැඩ වර්ජනය සඳහා සේවකයි බලහත්කාරයෙන් යොමු කර ඇති බවත්, ඊයේ(23) දිනයේදී ඇතැයි සේවකයි සේවය සඳහා පැමිණි බවත්, නමුත් එම සේවකයින් පවා වෘත්තීය සමිති නිලධාරීන් විසින් සිය නිවෙස්වලට ගොස් බිය ගන්වා ඇති බවද හෙතෙම අවධාරණය කළේය. තවද තමන් මෙම ආයතන සඳහා පැමිණෙන විට මෙම කම්හලේ සේවකයින් සූදු ගසා ඇති බවත්, විශාල වශයෙන් වරදී සහගත දේවල් ‍‍එම කම්හලේ සිදු වූ බවත්, නමුත් එම සේවකයින් සඳහා සුළු දඬුවම් ලබා දී නැවති සේවය සඳහා බඳවා ගත් බව ඒ මහතා එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=39835", "Category": null, "Parent URL": null}