{"Source": "Adaderana", "Timestamp": "April 5, 2014 01:06 pm", "Headline": "ඉරණමඩුවේ රක්ෂිතයක් වැනසූ 5ක් අත්අඩංගුවේ", "News Content": "ඉරණමඩු, රාමනාදන්පුර රක්ෂිතයේ නීති විරෝධි ලෙස දැව කපමින් සිටි පුද්ගලයින් පස්දෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබේ. කිලිනොච්චිය පොලිස් විශේෂ කාර්ය බලකායේ නිලධාරින් පිරිසක් විසින් අදාළ වැටලීම සිදුකර ඇති බව සඳහන්ය. මෙහිදී කපා ප්‍රවාහනය කිරීම සඳහා සූදානම් කර තිබු දැව තොගයක් පොලිස් විශේෂ කාර්යය බලකාය බාරයට ගෙන ඇත. පොලිස් විශේෂ කාර්යය බලකාය භාරයට ගත් දැව තොගයේ වටිනාකම රුපියල් ලක්ෂයකට අධික බව බලකාය සඳහන් කළේය. මීට අමතරව දැව කැපීම සඳහා යොදාගන්නා උපකරණ පොලිස් විශේෂ කාර්යය බලකාය භාරයට ගෙන තිබේ. අත්අඩංගුවට ගත් සැකකරුවන් සහ දැව තොගය වැඩිදුර විමර්ශන සඳහා කිලිනොච්චිය පොලිස් ස්ථානය වෙත බාරදී ඇත.", "URL": "https://sinhala.adaderana.lk/news.php?nid=42327", "Category": null, "Parent URL": null}