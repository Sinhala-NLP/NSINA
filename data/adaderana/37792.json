{"Source": "Adaderana", "Timestamp": "September 29, 2013 05:27 pm", "Headline": "ජලාශය ළඟ ගින්නක්", "News Content": "කාසල්රී ජලාශ රක්ෂිතයේ ගින්නක් හටගෙන තිබේ. මස්කෙළිය, නෝර්වුඩ් , නිව්වැලි ප්‍රදේශයෙන් හටගෙන ඇති මෙම ගින්න හේතුවෙන් අක්කර 5 ක පමණ භුමි ප්‍රදේශයක් මේ වන විට විනාශ වී ඇති බව පොලීසිය පැවසුවේය. ප්‍රදේශයේ පවතින වියළි කාලගුණික හා දැඩි සුළං තත්ත්වය මත ගින්න මැඩ පැවැත්වීම අසීරු වී ඇති බව නෝර්වුඩ් පොලිසිය සඳහන් කළේය. මේ අතර සෝමාවතිය රක්ෂිතයේ අද දහවල් හටගත් ගින්න මේ වන විට නිවා දමා තිබේ. සෝමාවතිය සුංගාවිල ගඟ අසළ ප්‍රදේශයේ සිට කිලෝමීටර් 6 ක් රක්ෂිතයේ මෙම ගින්න හටගෙන ඇති බව වාර්තා වේ. පොලිසිය, යුද හමුදාව සහ සිවිල් ආරක්ෂක නිලධාරීන් එක්ව ගින්න මැඩ පවත්වා ඇත.", "URL": "https://sinhala.adaderana.lk/news.php?nid=37792", "Category": null, "Parent URL": null}