{"Source": "Adaderana", "Timestamp": "May 6, 2018 07:00 pm", "Headline": " පක්ෂ නායකයින්ගේ පොදු කැමැත්ත මත ජනාධිපති අපේක්ෂකයා තෝරනවා", "News Content": "තමා අතුළු පක්ෂ නායකයින්ගේ පොදු කැමැත්ත මත ශ්‍රී ලංකා පොදුජන පෙරමුණේ ජනාධිපති අපේක්ෂකයා තෝරාගැනෙන බව හිටපු ජනාධිපති මහින්ද රජපක්ෂ මහතා පවසයි. අද පෙරවරුවේ කොළඔ පැවති ආගමික වැඩසටහනකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඒ මහතා මේ බව සඳහන් කළේය. එමෙන්ම හෙට දිනයේ පැවැත්වෙන පොදුජන පෙරමුණේ මැයි රැළිය සඳහා ගාලු මෝදර පිටිය ඉල්ලූ නමුත් එය ලබා නොදුන් බවත් ඒ හේතුවෙන් එය ගාල්ලේ පැවැත්වීමට තීරණය කළ බවද ඒ මහතා කියා සිටියේය. එමෙන්ම ඒ සඳහා රට පුරා සිටින පිරිස් හෙට දිනයේ සහභාගීවීමට නියමිත බවද ඒ මහතා කියා සිටියේය. මේ අතර රටේ ආර්ථික වර්ධනය හා නීතියේ ආධිපත්‍යය ස්ථාපිත කිරීම මීළඟ ආණ්ඩුවේ ප්‍රධාන අභියෝගය වී ඇතැයි හිටපු ආරක්ෂක ලේකම් ගෝඨාභය රාජපක්ෂ මහතා පවසයි. පානදුරදී ඊයේ පස්වරුවේ පැවති වියත් මඟ සම්මන්ත්‍රණයට එක්වෙමින් ඔහු මේ බව සඳහන් කළේය.", "URL": "https://sinhala.adaderana.lk/news.php?nid=88633", "Category": null, "Parent URL": null}