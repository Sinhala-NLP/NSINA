{"Source": "Adaderana", "Timestamp": "July 22, 2016 08:51 am", "Headline": "  ලැජ්ජා විය යුතුයි!", "News Content": "යාපනය විශ්වවිද්‍යාලයේ ඇති වූ සිද්ධිය බහුවිධත්වයට එල්ල වූ ප්‍රහාරයක් මිස ජාතිවාදී ගැටළුවක් නොවන බව ජාතික සංවාද අමාත්‍ය මනෝ ගනේෂන් මහතා පවසයි. අමාත්‍යවරයා පෙන්වා දෙන්නේ එය ජාතිවාදී ගැටළුවක් බවට අර්ථකතනය කිරීමට දෙස් විදෙස් කණ්ඩායම් ක්‍රියා කරන බවයි.ඒ පිළිබඳ ලැජ්ජාවට පත්විය යුතු බව මනෝ ගනේෂන් මහතා පෙන්වා දෙයි.එහිදි අමාත්‍යවරයා වැඩිදුරටත් අදහස් දක්වමින් මෙසේද පැවසීය, ‘‘සමහර අය විශේෂ මාධ්‍ය හමු ලැස්ති කරලා යාපනයේ සිසු ගැටුම සිංහල දෙමළ ප්‍රශ්නයක් බවට පත් කරන්න හදනවා. ඒක සිංහල දෙමළ ප්‍රශ්න නෙමෙයි. ඒක අන්තවාදීන්ගේ ප්‍රශ්නයක්. මේ රටේ ජනතාව බුද්ධිමත් නිසා නේද ජාතිවාදී අන්තවාදී ආණ්ඩුවක් පන්නලා, අපේම කියලා ආණ්ඩුවක් නිර්මාණය කරගත්තේ.උතුරේත්, දකුණේත් අන්තවාදීන් එකිනෙකා අතර නිල නොවන අවබෝධතා ගිවිසුමක් තියෙනවා. උතුරේ අය කට අරින කොට දකුණේ අයට ලකුණු වැටෙනවා. දකුණේ අන්තවාදීන් කට අරින කොට උතුරේ අන්තවාදීන්ට ලකුණු වැටෙනවා. ඒ නිසා අපි මේ යථාර්තය තේරුම් ගන්නට ඕන.උඩරට නැටුම ගැන මම හොදට දන්නවා. මගේ පියාගේ ගම මහනුවර. මම මූලික අධ්‍යපනය ලබා ගත්තේ මහනුවර ශාන්ත අන්තෝනි විදුහලේ. ලංකාවේ ඉතාම ලස්සනම සුන්දරම පාසල. මහවැලි ගං ඉවුර ළග තියෙනවා. මට මතකයි 4 වෙනි පන්තියේ දි උඩරට නැටුම් නැටුවා. හිතාගන්නකො මනෝ ගනේසන් ඒ කාලේ උඩරට නැටම් නැටුව හැටි. දැන් නම් මතක නෑ. ඒ නිසා අපේ සහෝදර ජාතීන්ගේ භාෂාව, ඉතිහාසය, සංස්කෘතිය, සංගීතය ගැන දැනගත් නිසා මම ඒකට ගරු කරන්න පුරුදු උනා. ඒකේ තියෙන වැරැද්ද මොකක්ද කියලා මට නම් තෙරෙන්නේ නැ. මම ඉපදුනේ දෙමල, හින්දු ආගමිකියෙක් හැටියට. නමුත් ඒකෙන් තේරුම් යන්නේ අනෙක් සහෝදර ආගම්, ජාතීන්, භාෂා ගැන උනන්දු වෙන්නේ එපා කියලා නෙමෙයි. ලංකාව වගේ බහුවාදී රටකට ඒක ඕනේ. මේ රට නැවත ගොඩ ගන්න නම්, එකම පදනම වෙන්නේ බහුවාදයයි. යාපනයේ සිදුවෙච්ච සිදුවීම බහුවාදයට වෙච්ච පහරක්. ඒක එතන උනා කියලා දකුණේ අන්තවාදය හිස ඔසවන්න ඉඩ දෙන්න එපා. මේක බුත්ධිමත්ව අපි තේරුම් ගන්නට ඕන. උතුරේ උඩරට නැටුමට කවුරුහරි විරුද්ධ වෙලා තිබණා නම් ඒ විරුද්ධ වෙච්ච අයව අපි ලැඡ්ඡ කරවන්න ඕන. දකුණේ විශ්ව විද්‍යාලවලට මම ආරාධනා කරනවා, ආචාර්ය පරපුරට හා ශිෂ්‍ය පරපුරට නාදස්රම්, වේලම්, බරත නාට්‍යම් සමග උස්සව සංවිධාන කරලා උතුරට පණිවිඩ යවන්න මග හදන්න කියලා. මම හැමදාම ප්‍රතිපත්ති ගරුකව හිටපු මිනිහෙක්. මේ තැනට ආවේ කෙළින් ගමනකින්. මේ තනතුරු ඔක්කෝම තාවකාලිකයි. මගේ ඇමතිකම හරියට මම ඇදල ඉන්න කෝට් එක වගෙයි. රස්නේ දැනෙන කොට මට ගලවලා දාන්න පුලුවන්. මම ඇදන් ඉන්න කලිසම හරියට මගේ ප්‍රතිපත්ති වගෙයි. ඒක මට ගලවන්න බැනේ. අපි ලෑස්තියි බහුවාදි රටකට, ඔබලා ලැස්ති ද කියලා උතුරේත්, දකුණේත් අන්තවාදීන්ගෙන් මම අහනවායි යනුවෙන් අමාත්‍යතුමා වැඩිදුරටත් අදහස් ප්‍රකාශ කළේය.", "URL": "https://sinhala.adaderana.lk/news.php?nid=62303", "Category": null, "Parent URL": null}