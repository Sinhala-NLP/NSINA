{"Source": "Adaderana", "Timestamp": "February 14, 2016 11:30 am", "Headline": "නාවික - ධීවර ගැටුමක් ගැන පරීක්ෂණ", "News Content": "මන්නාරම, පල්ලිමුණෙයි ප්‍රදේශයෙන් මුහුදු ගිය ධීවරයින් පිරිසක් සහ නාවික හමුදාව අතර ඇති වු ගැටුමක් සම්බන්ධයෙන් පොලීසිය විමර්ශන ආරම්භ කර තිබේ.මුලංකාවිල් පොලීසිය විසින් මෙම විමර්ශනය සිදුකරන බව පොලිස් මාධ්‍ය ප්‍රකාශක කාර්යාලය පැවසුවේය.තහනම් ක්‍රම භාවිත කරමින් මසුන් ඇල්ලීමේ නිරත වු ධීවරයින් පිරිසක් නාවික හමුදාව විසින් අත්අඩංගුවට ගැනීමට ගිය අවස්ථාවේ එම ධීවරයින් සහ නාවික හමුදා නිලධාරීන් අතර මෙම ගැටුම හටගෙන ඇති බව සඳහන්ය.එහිදී නාවික හමුදාව විසින් ධීවරයින් දෙදෙනෙකු අත්අඩංගුවට ගෙන මුලංකාවිල් පොලීසියට භාර දී ඇති අතර තවත් ධීවරයින් පිරිසක් පළාගොස් ඇත. පසුව නාවික හමුදාව පහරදුන් බව පවසමින් පළාගිය ධීවරයින් දෙදෙනෙකු මන්නාරම රෝහලට ඇතුළත්ව ඇති බව පොලිස් මාධ්‍ය ප්‍රකාශක කාර්යාලය පැවසුවේය.කෙසේවෙතත් මේ පිළිබඳ නාවික හමුදා මාධ්‍ය ප්‍රකාශක කපිතාන් අක්‍රම් අලෙවි මහතාගෙන් අද දෙරණ කළ විමසීමකදී ඔහු සඳහන් කළේ එවැනි ගැටුමක් සිදුව නොමැති බවයි.", "URL": "https://sinhala.adaderana.lk/news.php?nid=57205", "Category": null, "Parent URL": null}