{"Source": "Adaderana", "Timestamp": "July 1, 2010 09:42 am", "Headline": "ලංකාවට කෝපවෙන්න හේතුවක් නෑ -බැංකි මූන්", "News Content": "ශ්‍රී ලංකාවේ සිවිල් යුද්ධය පැවති කාල සීමාව තුළ මානව හිමිකම් කඩවී ඇද්ද යන්න විමසා බැලීම සඳහා එක්සත් ජාතීන් විසින් පත්කළ විද්වත් කමිටුව පිළිබඳව ශ්‍රී ලංකා රජයට කෝපකාරී ප්‍රතිචාරයක් දැක්වීමට කිසිදු හේතුවක් නැති බව එක්සත් ජාතීන්ගේ සංවිධානය පවසයි. පසුගිය සතියේ එක්සත් ජාතීන්ගේ සංවිධානයේ මහ ලේකම්වරයා විසින් ඉන්දුනීසියාවේ මර්සුකි දරුස්මන්ගේ සභාපතිත්වය යටතේ එම විශේෂ විද්වත් කමිටුව පත්කරනු ලැබීය. එහි සෙසු සාමාජිකයින් ලෙස දකුණු අප්‍රිකාවේ ජස්මින් සූකා සහ අමෙරිකානුවේ ස්ටීවන් රැට්නර් නම්කර තිබුණි. මාස 4 ක කාලයක් සඳහා මොවුන් පත් කර ඇති බව ද සඳහන් විය. නමුත් ශ්‍රී ලංකා රජය මෙම කමිටුව ප්‍රතික්ෂේප කළ අතර එම කමිටුවේ සාමාජිකයන්ට ශ්‍රී ලංකාවට පැමිණීමට අවසර නොදෙන බව ද ප්‍රකාශ කළේය. එසේ එම කමිටුවට විරුද්ධ වීම සඳහා කිසිදු සාධාරණ හේතුවක් නොමැති බව 50 වන නිදහස් සංවත්සරය සමරන ප්‍රජාතන්ත්‍රවාදී කොංගෝ ජනරජයේ අගනුවරදී රොයිටර් පුවත් සේවය සමග පැවති සම්මුඛ සාකච්ඡාවක් අතරතුරදී එක්සත් ජාතීන්ගේ මහ ලේකම් බැංකි මූන් මහතා සඳහන් කර ඇත. මෙවැනි කම්ටුවක් පත්නොකරන ලෙස ශ්‍රී ලංකා රජය බැන්කි මූන් මහතාගෙන් ඉල්ලීමක් කළ අතර ඔවුන් පෙන්වා දී තිබුණේ යුධ කාල සීමාව තුළ මානව හිමිකම් කඩවී ඇද්ද යන කරුණ විමසා බැලීම සඳහා රජය විසින්ම කොමිසමක් පත් කර ඇති බවය. මානව හිමිකම් සුරැකීම පිළිබඳව පෙන්නුම් කිරීම සඳහා ශ්‍රී ලංකා ජනාධිපති මහින්ද රාජපක්ෂ මහතාට මෙය අවස්ථාවක් කොට ගත හැකි බව ද මහ ලේකම්වරයා අවධාරණය කර ඇත.", "URL": "https://sinhala.adaderana.lk/news.php?nid=9313", "Category": null, "Parent URL": null}