{"Source": "Adaderana", "Timestamp": "January 26, 2012 09:18 am", "Headline": "මැගසින් ගැටුම ගැන කමිටු වාර්තාව ලබන සිකුරාදා නිකුත් වෙයි", "News Content": "වැලිකඩ මැගසින් බන්ධනාගාරයේ හටගත් නොසන්සුන් තත්ත්වය සම්බන්ධයෙන් පරීක්ෂණ පැවැත්වීමට පත්කළ ද්විපුද්ගල කමිටු වාර්තාව ලබන සිකුරාදා වන විට නිකුත් කළ හැකි බව පුනරුත්ථාපන හා බන්ධනාගාර ‍ප්‍රතිසංස්කරණ අමාත්‍යාංශය පවසයි. අදාළ කමිටු නියෝජිතයින් ඊයේ(25) පස්වරුවේ හමු වූ බව එම අමාත්‍යාංශයේ ලේකම් ඒ.දිසානායක මහතා ප්‍රකාශ කළේය. ඒ අනුව අදාළ සිද්ධිය සම්බන්ධයෙන් මූලික පරීක්ෂණ කටයුතු පිළිබඳ තොරතුරු ලබා ගත් බව ලේකම්වරයා සඳහන් කළේය. මැගසින් බන්ධනාගාරයේ සිදුවීමෙන් ඇතිවූ අලාභය ලෙස රුපියල් ලක්ෂ 47 ක් ලෙස තක්සේරු කර ඇති බව ද ඔහු පෙන්වා දුන්නේය. අදාළ සිදුවීමෙන් බන්ධනාගාරයේ පුස්තකාල ගොඩනැගිල්ල සහ රැඳවියන් ලියාපදිංචි කිරීමේ අංශය වෙත අලාභ හානි සිදුව ඇති බව ද ඒ .දිසානායක මහතා කියා සිටියේය. මේ අතර පසුගිය අඟහරුවාදා දිනයේ වැලිකඩ මැගසින් බන්ධනාගාරයේ ඇති වූ සිද්ධියෙන් තුවාල ලැබූ පුද්ගලයින් 32 දෙනෙකු තවදුරටත් කොළඹ ජාතික රෝහලේ ප්‍රතිකාර ලබමින් සිටියි. ප්‍රතිකාර ලබන පුද්ගලයින් කිසිවෙකුත් බරපතල තත්ත්වයේ පසුනොවන බව කොළඹ ජාතික රෝහලේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=21652", "Category": null, "Parent URL": null}