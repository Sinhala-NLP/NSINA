{"Source": "Adaderana", "Timestamp": "September 22, 2018 02:58 pm", "Headline": "2019 ලෝක කුසලානය ජනපතිට ඉදිරිපත් කරයි", "News Content": "2019 ලෝක කුසලානය ජනාධිපති මෛතී‍්‍රපාල සිරිසේන මහතා වෙත ඉදිරිපත් කිරීම ඊයේ (21) පස්වරුවේ ජනාධිපති නිල නිවසේදී සිදුකෙරිණි. 2019 වසරේ පැවැත්වෙන ලෝක කුසලාන කි‍්‍රකට් තරගාවලියේ ජයග‍්‍රාහකයන්ට පිරිනැමෙන කි‍්‍රකට් ලෝක කුසලානය ලොව වටා ගෙන රැගෙන යන සංචාරයේ සිව්වන අදියර යටතේ එය මේ දිනවල ශ‍්‍රී ලංකාවේ ප‍්‍රදර්ශනය කෙරෙන අතරතුර ජනාධිපතිවරයා වෙත එය ඉදිරිපත් කර තිබේ 1996 ලෝක කුසලාන ක‍්‍රිකට් තරඟාවලියේ හිටපු නායක අමාත්‍ය අර්ජුන රණතුංග මහතා අතින් ක‍්‍රිකට් ලෝක කුසලානය ජනාධිපතිතුමා වෙත පිළිගැන්විණි. මෙම අවස්ථාවට ක‍්‍රිකට් පුහුණුකරු චන්දික හතුරුසිංහ මහතා සමඟින් ශ‍්‍රී ලංකා ක‍්‍රිකට් කණ්ඩායමේ සාමාජිකයන් සියලු දෙනා සහ 1996 ලෝක කුසලානය වෙනුවෙන් තරඟකළ හිටපු ක‍්‍රිකට් ක‍්‍රීඩකයින් වන රොෂාන් මහානාම සහ රොමේෂ් කලූවිතාරණ ඇතුළු ක‍්‍රිඩකයන් ද එක්ව සිටියහ. මීට සමගාමීව ජාතික රූපවාහිනිය විසින් ක‍්‍රියාවට නැංවීමට නියමිත ”Earth Watchman” පැළ සිටුවීමේ ව්‍යාපෘතියේ වාර්තාව ජාතික රූපවාහිනී සංස්ථාවේ සභාපතිනි ඉනෝකා සත්‍යාංගනී මහත්මිය විසින් ජනාධිපතිවරයා වෙත පිළිගැන්වූවාය. ක‍්‍රිකට් ක‍්‍රීඩාව සඳහා යොදාගනු ලබන ක‍්‍රිකට් පිත්ත නිර්මාණය කිරීමට දැව කදන් උපයෝගී කර ගන්නා බැවින් මෙම පැළ සිටුවීමේ ව්‍යාපෘතිය ලෝක කුසලාන ක‍්‍රිකට් තරගාවලියට සමගාමීව සිදුකරනු ලබයි. මෙම අවස්ථාවට අමාත්‍ය ෆයිසර් මුස්තාෆා, නියෝජ්‍ය අමාත්‍ය ලසන්ත අලගියවන්න, හිටපු ක‍්‍රීඩා අමාත්‍ය පාර්ලිමේන්තු මන්ත්‍රී දයාසිරි ජයසේකර යන මහත්වරුන් ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=96538", "Category": null, "Parent URL": null}