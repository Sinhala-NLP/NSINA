{"Source": "Adaderana", "Timestamp": "July 14, 2017 02:42 pm", "Headline": "ශ්‍රී ලංකා-බංග්ලාදේශ ගිවිසුම් රැසකට අත්සන් තැබෙයි", "News Content": "ශ්‍රී ලංකාව සහ බංග්ලාදේශය අතර නව ගිවිසුම් රැසකට අත්සන් තබා තිබේ..බංග්ලාදේශයේ සංචාරයක නිරත ජනාධිපති මෛත්‍රීපාල සිරිසේන මහතා සහ බංග්ලාදේශ අග්‍රාමාත්‍ය ෂික් හසීනා මහත්මිය අතර පැවැති ද්වීපාර්ශවික සාකච්ඡාවලින් අනතුරුව මෙම ගිවිසුම්වලට අත්සන් තැබුණු බව ජනාධිපති මාධ්‍ය අංශය සඳහන් කළේය.ඒ අනුව දෙරටේ ප්‍රමිති ආයතන දෙක අතර ප්‍රමිතිකරණය සම්බන්ධයෙන් වන ගිවිසුමට විදේශ කටයුතු අමාත්‍ය රවී කරුණානායක මහතා සහ බංග්ලාදේශ කර්මාන්ත අමාත්‍යවරයා අත්සන් තබා තිබේ.දෙරට අතර ආර්ථික සහයෝගීතාව ඉහළ නංවා ගැනීම පිළිබඳ ගිවිසුමට ද රවී කරුණානායක අමාත්‍යවරයා සහ බංග්ලාදේශ කෘෂිකර්ම අමාත්‍යවරයා අත්සන් තැබූ බව ජනාධිපති මාධ්‍ය අංශය සඳහන් කළේය.කෘෂිකාර්මික සහයෝගීතාව පිළිබඳ ගිවිසුමට කෘෂිකර්ම රාජ්‍ය අමාත්‍ය වසන්ත අළුවිහාරේ මහතා සහ බංග්ලාදේශ කෘෂිකර්ම අමාත්‍යවරයා අත්සන් තබා ඇති අතර තොරතුරු තාක්ෂණය පිළිබඳ ගිවිසුමකට නියෝජ්‍ය අමාත්‍ය ලසන්ත අලගියවන්න මහතා සහ බංග්ලාදේශ තොරතුරු තාක්ෂණ අමාත්‍යවරයා අත්සන් තබා තිබේ.මීට අමතරව ගුවන් විදුලි හා රූපවාහිනී සංවර්ධනය, නෞකා ක්ෂේත්‍රයේ සහයෝගීතාවය, විදේශ සේවා නිලධාරීන් පුහුණු කිරීමේ හා විදේශ සේවා පුහුණු ඒකකයක් පිහිටුවීම, දෙරට අතර රාජතාත්‍රික හා රාජකාරී ගමන් බලපත්‍ර වීසා වලින් නිදහස් කිරීම ඇතුළු ගිවිසුම්වලට මෙහිදී අත්සන් තැබුණු බව සඳහන්ය.මේ අතර බංග්ලාදේශයේ සංචාරයක නිරතව සිටින ජනාධිපති මෛත්‍රීපාල සිරිසේන මහතා සහ බංග්ලාදේශ අගමැතිනි ෂික් හසීනා මහත්මිය අතර ද්වීපාර්ශවික සාකච්ඡා අද පැවැත් වුණි. බංග්ලාදේශයේ ඩකා අගනුවරදී හමුව පැවති බව ජනාධිපති මාධ්‍ය අංශය සඳහන් කළේය.ශ්‍රී ලංකාව සහ බංග්ලාදේශය අතර වෙළෙඳ, ආර්ථික ඇතුළු ක්ෂේත්‍ර රැසක ද්වීපාර්ශවික සබඳතා තවදුරටත් ඉහළ නංවා ගැනීම පිළිබඳ මෙහිදී දීර්ඝ වශයෙන් සාකච්ඡා කර තිබේ.මේ අතර ඊයේ පස්වරුවේ ඩකා නුවර පැවැති ව්‍යාපාරික හමුවක ප්‍රධාන ආරාධිතයා ලෙස ජනාධිපති මෛත්‍රීපාල සිරිසේන මහතා සහභාගී වී ඇති අතර විදේශ කටයුතු අමාත්‍ය රවී කරුණානායක මහතා එහිදී ශ්‍රී ලංකාවේ ආයෝජන හා ව්‍යාපාරික අවස්ථාවන් පිළිබඳ විශේෂ දේශනයක් සිදු කර තිබේ.", "URL": "https://sinhala.adaderana.lk/news.php?nid=75239", "Category": null, "Parent URL": null}