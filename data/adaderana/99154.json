{"Source": "Adaderana", "Timestamp": "November 13, 2018 07:02 pm", "Headline": "විධායක ජනාධිපතිධූරය අහෝසි කිරීම අත්‍යාවශ්‍යයි", "News Content": "ජනාධිපතිවරයා විසින් පාර්ලිමේන්තුව විසුරුවා හරිමින් නිකුත් කළ ගැසට් නිවේදනය ක්‍රියාත්මක කිරීම වලක්වාලමින් ශ්‍රේෂ්ඨාධිකරණය අතුරු තහනම් නියෝගයක් නිකුත් කිරීම තුළින් විධායක ජනාධිපතිධූරයේ ඇති අනතුරුදායක තත්ත්වය මනාව පෙනී යන බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා පවසයි. අද(13) දිනයේ දී ඉහත නඩු විභාගයේ අවසන් තීන්දුව අධිකරණය මඟින් ලබා දීමෙන් අනතුරුව අධිකරණ භූමියෙන් පිටතට පැමිණ මන්ත්‍රීවරයා මෙම අදහස් පළ කළේය. මෙම ක්‍රියාවලිය තුළ විධායක බලතල පිළිබඳ ගැටළුකාරී තත්ත්වයක් පෙනී යන බැවීන් අනිවාර්යයෙන්ම විධායක ජනාධිපතිධූරය අහෝසි කළ යුතු බව ඔහු සඳහන් කළේය. මහින්ද රාජපක්ෂ මහතාගේ හා ජනාධිපතිවරයාගේ දුෂිත පාලනය පරාජය කළ බවත්, නඩු තීන්දුව තුළින් පමණක් මෙම සටන අවසන් නොවන බවත් ඔහු සඳහන් කරයි. කෙසේ වෙතත් හෙට(14) දිනයේ දී පාර්ලිමේන්තුව කැඳවා ඇති බවත් ඒ අනුව ව්‍යවස්ථාවට අනුකූලව පාර්ලිමේන්තුවට සහභාගී වීමට නියමිත බවත් බිමල් රත්නායක මහතා කියා සිටියේය.", "URL": "https://sinhala.adaderana.lk/news.php?nid=99154", "Category": null, "Parent URL": null}