{"Source": "Adaderana", "Timestamp": "April 8, 2012 09:41 pm", "Headline": "නීතියට පිටින් යන අය රකින්න කිසිම වුවමනාවක් නෑ", "News Content": "තමන්ට දේශපාලනය කිරීමට පොලිසිය අවශ්‍ය උපාංගයක් නොවන බවත්, දේශපාලනය කිරීම සඳහා පොලිසි අවශ්‍ය වන්නේ මැරයින්, තක්කඩින් ළග තබාගෙන දේශපාලනය කරන උදවියට බවත් ඉදිකිරීම්,ඉංජිනේරු සේවා, නිවාස හා පොදු පහසුකම් අමාත්‍යාංශය විමල් වීරවංශ මහතා පවසයි. තමා වටා පොලිසිවල ගැවෙසෙන,පොලිසිවල පිහිට පතන දේශපාලන ආධාර කරුවන් නැති නිසා තමන්ට පොලිසියෙන් අවශ්‍යවන්නේ සාධාරණව නීතිය ඉටුකර ගැනීම පමණක් බව හෙතෙම කියා සිටියේය. අමාත්‍යවරයා මේ බව කියා සිටියේ\"ජනසෙවණ කැපකරු නිවාස වැඩපිළිවෙළ\" යටතේ අසරණ පවුලක් වෙනුවෙන් ඉදිකළ අංග සම්පුර්ණ නිවසක් එම පවුලට බාරදීම සඳහා අද (08) දින අතුරුගිරිය ගල්පොත්ත සමුද්‍ර මාවතේදී පැවති උත්සවයකට සහභාගි වෙමිනි. මෙහිදී අමාත්‍යවරයා මෙසේද සඳහන් කළේය. \"කඩුවෙල ආසනයේ පැවති පොලිස් ස්ථාන තුන එක්තරා අවධියකදී එක් පුද්ලයෙකුට අවශ්‍ය විදිහටයි ක්‍රියාත්මක වුණේ.ඒ කාලේ විපක්ෂයේ දේශපාලඥයකුට කඩුවෙල කොඩිවැලක් වත් අදින්න අවස්ථාවක් තිබුණේ නෑ. ඒත් අද වන විට කඩුවෙල මේ පොලිස් ස්ථාන තුනෙන් වෙන්නේ ජනතාවට සාධාරණය ඉටුවීම පමණයි.ඒ සඳහා පක්ෂ විපක්ෂ භේදයක් නෑ. ඒ විතරක් නෙවෙයි සමහර රාජ්‍ය ආයතන තියෙනවා ඒ ආයතනයකින් වැඩක් කරගන්න විපක්ෂයට නෙවෙයි සන්ධානේට ඡන්දේ දුන් අයටවත් බෑ. සන්ධානේට දුන්නත් සන්ධානේ එතන ඉන්න ප්‍රධානියාට ඡන්දේ දුන්නේ නැත්නම් ඒ ආයතන වලින් වැඩක් කරගන්න බෑ.ඒත් අපි මේ අමාත්‍යාංශය භාරගෙන පසුගිය වර්ෂයේදී කඩුවෙල ආසනයේ පමණක් 500 කට නිවාස ණය ආධාර ලබා දීමට කටයුතු කළා. එතෙන්දී ඒ කිසි කෙනෙකුගෙන් ගියපාර ඡන්දේ දුන්නේ කාටද ? මේ පාර ඡන්දේට වැඩකළේ කාටද කියලා ඇහුවේ නෑ. ඒ කාරණය කඩුවෙල මේ විපක්ෂ නායකතුමත් දන්නවා. අපිට දැනගන්න ලැබුණා මෑතක ඉදලා නවගමුව ප්‍රදේශයේ මත්ද්‍රව්‍ය භාවිතය වැඩිවෙලා කියලා. අපි වහාම පොලිස් ස්ථානය දැනුවත් කළා. ඒවා මැඩලන්න කටයුතු කරන්න කියලා.මොකද නීතියට පිටින් යන කිසිම කෙනෙක් රකින්න අපට කිසිම අවශ්‍යතාවයක් නෑ... අද මේ උත්සවයට කඩුවෙල මහ නගර සභාවේ විපක්ෂනායකතුමත් පැමිණ සිටිනවා. එතුමා අවේ එතුමටත් තමන්ගේ ප්‍රදේශයේ යහපත් කටයුත්තක් සිද්ධවෙන වෙලාවක පක්ෂපාට භේද අතඇරලා ඒ යහපත් වැඩේදී සතුටුවෙන්න පුළුවන් නිසා.ඒකෙන්ම පේනවා අපිට සමගිය වටිනකම. රටක් හැටියට ඉදිරියට යන්න අපිට සමගිය ඉතාම අවශ්‍යයි.අපි මේ සමගිය යුද්ධය පැවති සමයේ දැක්කා.ඒ අවධියේ යූ.එන්.පී, ශ්‍රී ලංකා භේදයකින් තොරව සවස ප්‍රවෘත්ති වෙලාවට ජනතාව රූපවාහිණිය වටේ රොක් වුණා. අපේ ආරක්ෂක හමුදාව දිරිගැන්වුවා. ඔවුන්ට අවශ්‍යකරන කායික මානසික ශක්තිය දුන්නා. යුද්දේදී ඒ රටක් වශයෙන් දැක්වු සමගිය මින් ඉදිරියට මේ රට දියුණු කිරීමටත් අවශ්‍යයි.භේද නැත්නම් අද කඩුවෙල මීට වඩා දියුණු වෙලා. එහිදි අපි සියලුදෙනා පටු දේශපාලන එදිරිවාදිකම් පසෙක දමා අපේ එකමුතුකම ආරක්ෂා කරගත යුතුයි.\" යනුවෙන්ද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23375", "Category": null, "Parent URL": null}