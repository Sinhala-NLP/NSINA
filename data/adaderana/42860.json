{"Source": "Adaderana", "Timestamp": "April 29, 2014 12:22 pm", "Headline": "ඉන්දියාවේ අඹ, වම්බටු, කරවිල හා පතෝල යුරෝපයට තහනම්", "News Content": "ඉන්දියාවෙන් ආනයනය කෙරෙන අඹ වර්ගයක් සහ තවත් එළවළු වර්ග 4ක් සඳහා තාවකාලික තහනමක් පැනවීමට යුරෝපා සංගමය තීරණය කර තිබේ. අල්ෆොන්සෝ නමැති අඹ වර්ගය, වම්බටු, ගහල, කරවිල සහ පතෝල සඳහා මෙම තාවකාලික තහනම පනවා ඇති බව ඉන්දීය මාධ්‍ය වාර්තා කරන්නේය. ඒ අනුව අදාළ අඹ වර්ගය සහ එළවළු වර්ග ලබන මැයි මස පළමු වැනිදා සිට ක්‍රියාත්මක වන පරිදි ඉන්දියාවෙන් ආනයනය කිරීම තහනම් කර ඇති බව සඳහන්ය. පසුගිය වර්ෂයේ ඉන්දියාවෙන් ආනයනය කරන ලද පළතුරු හා එළවළු 200ට අධික ප්‍රමාණයක් මිනිස් පරිභෝජනයට නුසුදුසු පලිබෝධ භාවිත කිරීම හේතුවෙන් නරක් වී තිබු බව යුරෝපා සංගමය පෙන්වාදෙයි. මේ හේතුවෙන් අදාළ තහනම පැනවීමට තීරණය කළ බව එම සංගමය පෙන්වාදෙන්නේය. සාමාන්‍යයෙන් බ්‍රිතාන්‍ය වර්ෂයකට මිලියන 16ක පමණ අඹ ප්‍රමාණයක් ඉන්දියාවෙන් ආනයනය කරන බව සඳහන්ය. එම හේතුවෙන් යුරෝපා සංගමය ගත් මෙම තීරණය ඉන්දීය තොග වෙළෙඳුන්ගේ සහ ව්‍යාපාරිකින්ගේ ආර්ථිකයට දැඩි බලපෑම් එල්ල කරන බව ඉන්දීය මාධ්‍ය වාර්තා කරන්නේය.", "URL": "https://sinhala.adaderana.lk/news.php?nid=42860", "Category": null, "Parent URL": null}