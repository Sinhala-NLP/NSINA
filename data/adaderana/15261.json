{"Source": "Adaderana", "Timestamp": "April 4, 2011 09:41 am", "Headline": "තරගාවලියේ කණ්ඩායමට ශ්‍රී ලංකාවේ ක්‍රීඩකයින් 04 දෙනෙක් ", "News Content": "ජාත්‍යන්තර ක්‍රිකට් කවුන්සිලය මගින් නම්කරන ලද 2011 ලෝක කුසලාන ක්‍රිකට් තරගාවලියේ කණ්ඩායමට අනු ශූරතාවය දිනාගත් ශ්‍රී ලංකාවෙන් ක්‍රීඩකයින් 04 දෙනෙකු ඇතුළත්ව තිබේ. ශූරතාවය දිනාගත් ඉන්දීය කණ්ඩායමේ ක්‍රීඩකයින් තිදෙනෙකු පමණක් අදාළ කණ්ඩායමට ඇතුළත්වීම ද විශේෂත්වයකි. ඉන්දියාව හා ශ්‍රී ලංකාව අතර පසුගිය 02 වන දින මුම්බායිහි පැවති ලෝක කුසලාන අවසන් තරගයේදී ශ්‍රී ලංකාව පරදා කඩුලු 06 ක ජයක් ලබමින් ඉන්දීය කණ්ඩායම 2011 ලෝක කුසලානය දිනාගනු ලැබීය. තරගාවලියේ වීරයා ලෙස ඉන්දීය ක්‍රීඩක යුවරාජ් සිං ද, අවසන් තරගයේදී නොදැවී ලකුණු 91 ක් රැස්කළ ඉන්දීය කණ්ඩා‍යමේ නායක මහේන්ද්‍ර සිං දෝනි තරගයේ වීරයා ලෙස ද පත්විය. නමුත් සමස්ත තරගාවලියට අනුව ලෝක කණ්ඩායමේ නායකත්වය සඳහා පස්දෙනෙකුගෙන් සමන්විත ජාත්‍යන්තර ක්‍රිකට් කවුන්සිල විද්වත් මණ්ඩලය මගින් ශ්‍රී ලංකා ක්‍රිකට් කණ්ඩායමේ නායක කුමාර් සංගක්කාර තෝරාගෙන තිබේ. ශ්‍රී ලංකා කණ්ඩායමෙන් තෝරාගෙන ඇති සෙසු ක්‍රීඩකයින් වන්නේ තිලකරත්න ඩිල්ෂාන්, මහේල ජයවර්ධන සහ මෙවර ලෝක කුසලාන තරගාවලියෙන් පසු ක්‍රිකට් දිවියෙන් සමුගත් මුත්තයියා මුරලිදරන්ය. සුපිරි පිතිකරු සචින් තෙන්ඩුල්කාර්, තරගාවලියේ වීරයා බවට පත් තුන් ඉරියව්වෙන් දස්කම් දක්වන ක්‍රීඩක යුවරාජ් සිං සහ සහීර් ඛාන් ඉන්දීය කණ්ඩායමෙන් තේරීපත් වූ ක්‍රීඩකයින් වේ.", "URL": "https://sinhala.adaderana.lk/news.php?nid=15261", "Category": null, "Parent URL": null}