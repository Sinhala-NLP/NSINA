{"Source": "Adaderana", "Timestamp": "May 24, 2019 03:10 pm", "Headline": "තෙරේසා මේ අගමැති ධූරයට සමුදීමට සුදානම්", "News Content": "එලඹෙන ජුනි 7වන දා තමා සිය ධුරයෙන් ඉල්ලා අස්වන බව බ්‍රිතාන්‍ය අගමැතිනී තෙරේසා මේ අද(24) නිවේදනය කළේය. ඩව්නින් වීදියේදී විශේෂ ප්‍රකාශයක් කරමින් ඇය මේ බව සඳහන් කළාය. බ්‍රිතාන්‍යය යුරෝපා සංගමයෙන් ඉවත් වීම සඳහා ගෙන එන ලද සියලු සැලසුම් අසාර්ථ වීමෙන් පසුව බ්‍රිතාන්‍ය අගමැතිනී තෙරේසා මේ ධුරයෙන් ඉල්ලා අස්වීමට තීරණය කර තිබේ. බ්‍රෙක්සිට් ක්‍රියාවලිය සඳහා ඇය ගෙන එන ලද කිසිදු සැලසුමකට එරට පාර්ලිමේන්තුවේ අනුමැතිය හිමිවුණේ නැහැ. සිය ඉල්ලා අස්වීම සම්බන්ධයෙන් ඩව්නින් වීථියේදී සංවේදී ප්‍රකාශයක් සිදුකළ තෙරේසා මේ, 2016 වර්ෂයේ පැවති ජනමත විචාරණයට සාධාරණයක් ඉටු කිරීමට තමා හැකි උපරිමයෙන් කටයුතු කළ බවද සඳහන් කළේය. බ්‍රෙක්සිට් ක්‍රියාවලිය සාර්ථක කර ගැනීමට නොහැකි වීම සම්බන්ධයෙන්ද ඇය බලවත් කණගාටුව ප්‍රකාශ කර තිබේ. තෙරේසා මේ ගෙන් හිස් වූ ධුරය සඳහා නව අග්‍රාමාත්‍යවරයෙකු පත් කර ගැනීම ඉදිරි සතියේදී සිදු කෙරෙනු ඇති.", "URL": "https://sinhala.adaderana.lk/news.php?nid=110592", "Category": null, "Parent URL": null}