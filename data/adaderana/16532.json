{"Source": "Adaderana", "Timestamp": "June 4, 2011 07:15 am", "Headline": " අපට ගිලන්පස දුන්නේ නෑ-විරෝධතාවයේ සිටි භික්ෂූන් කියයි", "News Content": "විරෝධතාවයේ යෙදී සිටි තමන්ට ගිලන්පස පිළිගැන්වූ බවට ගෙනයන ප්‍රචාරය සම්පූර්ණ අසත්‍යයක් බව අන්තර් විශ්ව විද්‍යාල භික්ෂු බලමණ්ඩලය පවසයි. කොළඹ විහාරමහාදේවි උද්‍යානයේ සිට ජනාධිපති මන්දිරය දක්වා විරෝධතා පා ගමනක වැඩිය තමන්ට අරලියගහ මන්දිරය අසලදී කිසියම් පිරිසක් විසින් පැණි බීම පැකට් වර්ගයක් ප්‍රදානය කරන්නට උත්සාහ දැරූවද කිසිදු භික්ෂුවක විසින් එකී පැණි බීම බාර නොගත් බවද අන්තර් විශ්ව විද්‍යාල භික්ෂු බලමණ්ඩලය නිවේදනයක් නිකුත් කරමින් කියා සිටියි. තමන් එතැනට වැඩම කරන ලද්දේ රටේ ප්‍රධාන ප්‍රශ්නයක් සම්බන්ධයෙන් රාජ්‍ය නායකයා දැනුවත් කිරීමට බව මෙම භික්ෂූන් වහන්සේලා වැඩිදුරටත් පවසා ඇති බව සඳහන් වේ.. පසුව එම ස්ථානයට රැස්ව සිටි මාධ්‍යවේදීන්ට ද මෙලෙස පැණිබීම පිළිගැන්වීමට ඔවුන් උත්සාහ කළද භික්ෂූන්වහන්සේලා කුසගින්නේ සිටියදී තමන් ඒවා භුක්ති විඳීම නොගැලපෙන බව පැවසූ මාධ්‍යවේදීන්ද ඒවා ප්‍රතික්ෂේප කර කළ බව භික්ෂු බලමණ්ඩලය නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=16532", "Category": null, "Parent URL": null}