{"Source": "Adaderana", "Timestamp": "July 10, 2012 04:04 pm", "Headline": "කතකට සුරයක් විකිණීමට තැත්කිරීමේ දී අත්අඩංගුවට පත්වුණා - තුංගසිරි කියයි", "News Content": "සෞදි අරාබියේ රියාද් නගරයේ දී බුදුන් වඳින අතරතුර අත්අඩංගුවට ගත් බවට පදියතලාවේ පදිංචි පී. පී. තුංගසිරි මහතා කළ ප්‍රකාශය සම්පූර්ණයෙන්ම අසත්‍ය හා ගොතන ලද කථාවක් බව ශ්‍රී ලංකා විදේශ සේවා නියුක්ති කාර්යාංශය පවසයි. තමන් හඳුනන කාන්තාවකගේ මාස 02 ක වැටුප් ප්‍රශ්නයක් පිළිබඳව කතාකිරීමට එරට කාන්තාවකට දුරකථනයෙන් කථා කළ බවත්, එලෙස හඳුනාගත් කාන්තාවට රියාද් නගරයේ ප්‍රසිද්ධ ස්ථානයක දී සුරයක් අලෙවි කිරීමට කටයුතු කළ බවත් තුංගසිරි මහතා ප්‍රකාශ කළ බව එම කාර්යාංශය සඳහන් කරයි. එම සුරය අදාළ කාන්තාවට රියාල් 2000 ක මුදලකට අලෙවි කිරීමට කටයුතු කිරීමත් සමග එරට ක්‍රියාත්මක ආගමික පොලිසිය වන මුතාවා පොලිසිය(පල්ලියෙන් මෙහෙයවන) මගින් ඔහු අත්අඩංගුවට ගෙන ඇති බව ද විදේශ සේවා නියුක්ති කාර්යාංශය පෙන්වාදෙයි. සෞදියේ ක්‍රියාත්මක නීතියට අනුව ප්‍රසිද්ධ ස්ථානවලදී කාන්තාවන් හා මෙවැනි සම්බන්ධතාවලට නීතියෙන් අවසර නොමැති බවත්, එවැනි අවස්ථාවලදී එරට පොදු ස්ථානවල ගැවසෙන ආගමික පොලිසිය මගින් අත්අඩංගුවට ගැනීම් සිදුකරන බවත් එම කාර්යාංශය පවසයි. විදේශ සේවා නියුක්ති කාර්යාංශය, විදේශ කටයුතු අමාත්‍යාංශයේ සහය මත සෞදි රියාද්හි තානාපති කාර්යාලය හරහා සිදුකළ පරීක්ෂණයක දී මෙම තොරතුරු අනාවරණය වී තිබේ. ඒ අනුව තුංගසිරි මහතා රඳවා සිටින සෞදි අරාබියේ රියාද් නුවර මලාස් බන්ධනාගාරයට ගොස් එහි නිලධාරීන් හා තුංගසිරි මහතා සමග ශ්‍රී ලංකා තානාපති කාර්යාල නිලධාරීන් සාකච්ඡා කිරීමෙන් අනතුරුව මෙසේ තුංගසිරි මහතා රඳවාගැනීමට හේතුව අනාවරණය වී ඇති බව ශ්‍රී ලංකා විදේශ සේවා නියුක්ති කාර්යාංශය සඳහන් කරයි.", "URL": "https://sinhala.adaderana.lk/news.php?nid=25662", "Category": null, "Parent URL": null}