{"Source": "Adaderana", "Timestamp": "November 10, 2010 11:28 am", "Headline": "දිවි බේරාගත් ධීවරයින් හෙට යළි ගොඩබිමට", "News Content": "නැඟෙනහිර ප්‍රදේශයේ ගැඹුරු මුහුදේ මසුන් මරමින් සිටිය දී අනතුරට පත් වූ\"කුමාරි 4\"බහු දින යාත්‍රාවේ සිට දිවි බේරා ගත් ධීවරයින් තිදෙනා හෙට දින ගොඩබිමට පැමිණීමට නියමිත බව ධීවර අමාත්‍යාංශය පවසයි. එම අමාත්‍යාංශයේ ගුවන් මුහුදු නිරීක්ෂණ හා සෝදිසි මෙහෙයුම් පිළිබඳ ප්‍රධානී ලාල් ද සිල්වා මහතා පැවසුවේ\"ජාල්\" සුළි කුණාටුවත් සමග ඉකුත් 6 වැනිදා කුමාරි 4 බහු දින යාත්‍රාව අනතුරට පත්ව ඇති බවයි. අනතුර සිදු වන අවස්ථාවේ එම යාත්‍රාවේ ධීවරයින් 5 දෙනෙකු සිට ඇති අතර අතුරුදන් වූ ධීවරයින් දෙදෙනා පිළිබද මෙතෙක් කිසිදු තොරතුරක් නොමැති බව ද ලාල් ද සිල්වා මහතා සඳහන් කරයි. සෙසු ධීවරයින් තිදෙනා බේරා ගැනීමට සමත්ව ඇත්තේ\"ඉසුරු පුතා\"නම් බහු දින යාත්‍රාවේ ගමන් ගත් ධීවරයින් විසිනි. කෙසේ වෙතත් අතුරුදන් වූ ධීවරයින් පිළිබඳ එම ප්‍රදේශයේ ධීවර කටයුතු වල නියැලෙන සියලු ධීවර යාත්‍රා දැනුවත් කර ඇති බව ද ධීවර අමාත්‍යාංශය පවසයි.", "URL": "https://sinhala.adaderana.lk/news.php?nid=12047", "Category": null, "Parent URL": null}