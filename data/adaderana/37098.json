{"Source": "Adaderana", "Timestamp": "September 2, 2013 04:07 pm", "Headline": " බාලවයස්කාර දැරියන්ගේ වැසිකිළි චර්යා රූ ගත කළ ටියුෂන් ගුරා දැලේ ", "News Content": "අනුරාධපුර නව නගරයේ උපකාරක පන්ති සඳහා සහභාගී වන බාලවයස්කාර සිසුවියන් වැසිකිළියට යන අවස්ථාවන් සූක්ෂම ලෙස රූගත කළ බවට චෝදනා මත උපකාරක පන්ති පවත්වන ගුරුවරයෙකු රක්ෂිත බන්ධනාගාර ගතකර තිබේ. අදාළ සැකකරු විසින් රූගත කළ දර්ශන සිසුවියන්ට පෙන්වූ බවට ද අනාවරණය වී ඇති අතර සැකකරු අනුරාධපුර නගරයේ උපකාරක පන්ති මෙහෙයවන රත්ගම, ඉඟුරන්ගොඩ ප්‍රදේශයේ පදිංචි කාලිංග නිලන්ත නැමැත්තෙකි. පොලිස් හදිසි ඇමතුම් ඒකකයට ලැබුණු තොරතුරක් මත අනුරාධපුර කොට්ඨාශ අපරාධ විමර්ශන අංශය මගින් සැකකරු අත්අඩංගුවට ගෙන තිබේ. ඔහු සතුව රූගත කළ දර්ශන ඇතුළත් ජංගම දුරකථනයක් තිබී ඇති අතර අත්අඩංගුවට ගන්නා අවස්ථාවේදී සැකකරු විසින් එම දුරකථනයේ මතකය ගබඩා කරන කොටස සපා විනාශ කර ඇති බව පොලිසිය විසින් අධිකරණයට දැනුම් දී ඇත. සැකකරු ගුරුවරයෙකු බවට සනාථ කළ හැකි කිසිදු ලේඛනයක් ඉදිරිපත් කිරීමට අපහොසත් වූ බවද අනාවරණය වේ.", "URL": "https://sinhala.adaderana.lk/news.php?nid=37098", "Category": null, "Parent URL": null}