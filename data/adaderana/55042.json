{"Source": "Adaderana", "Timestamp": "November 11, 2015 11:07 pm", "Headline": " කොදෙව්වන් අවමානයෙන් ගැලවෙයි", "News Content": "කොදෙව් - ශ්‍රී ලංකා දෙවන පන්දුවාර 20-20 තරඟයෙන් ලකුණු 23ක පහසු ජයක් ලබා ගැනීමට කොදෙව්වන් මීට ටික වේලාවකට පෙර සමත් විය.මෙම තරඟයේ කාසියේ වාසිය දිනා පළමුව පන්දුවට පහරදුන් කොදෙව්වන් නියමිත පන්දුවාර 20 අවසානයේ කඩුලු 6ක් දැවී ලකුණු 162ක් ලබා ගත්තේය.කොදෙව් ඉනිම වෙනුවෙන් ජොන්සන් චාල්ස් ලකුණු 34ක් හා දිනේෂ් රම්දින් නොදැවී ලකුණු 34ක් ලබාගත් අතර පන්දුවෙන් දස්කම් පෑ ලසිත් මාලිංග හා මිලින්ද සිරිවර්ධන කඩුලු 2ක බැගින් දවා ගන්නා ලදී.පිළිතුරු ඉනිම ක්‍රීඩාකළ ශ්‍රී ලංකා කණ්ඩායමට පන්දුවාර 20 අවසානයේ සියලුදෙනා දැවී ලබාගත හැකි වූයේ ලකුණු 139ක් පමණි.තිලකරත්න ඩිල්ෂාන් ලකුණු 52ක්, ෂෙහාන් ජයසූරිය ලකුණු 30ක් ලබාගැනීම හැරුණු විට සෙසු පිතිකරුවන්ට කැපී පෙනෙන දක්ෂතා දැක්වීමට නොහැකි විය.පන්දුවෙන් දස්කම් පෑ ඩ්වෙන් බ්‍රාවෝ ලකුණු 28ට කඩුලු 4ක් දවා ගත්තේය.ඒ අනූව කොදෙව් කණ්ඩායමේ ශ්‍රී ලංකා සංචාරයේදී ටෙස්ට් හා එක්දින තරගාවලි පරාජයට පත්වුවද 20-20 තරඟාවලිය එකට එකක් ලෙස සම තත්ත්වයෙන් අවසන් කර ගැනීමට ඔවුන් සමත් විය. මෙම තරඟය කොළඹ ආර්. ප්‍රේමදාස ක්‍රීඩාංගණයේදී පැවැති අතර මෙතෙක් එම ක්‍රීඩාංගණයේ ශ්‍රී ලංකාව සහභාගි වූ 20-20 තරඟ 10න් පරාජය ලැබූ 9 වැනි තරඟය මෙය වීමද විශේෂත්වයකි.", "URL": "https://sinhala.adaderana.lk/news.php?nid=55042", "Category": null, "Parent URL": null}