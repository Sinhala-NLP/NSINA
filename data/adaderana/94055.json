{"Source": "Adaderana", "Timestamp": "August 8, 2018 01:25 pm", "Headline": "පුද්ගල ඝාතනයක් සම්බන්ධයෙන් හමුදා නිලධාරීන් දෙදෙනෙකු පෝරකයට තීන්දුයි", "News Content": "යාපනය-කුරුනගර් ප්‍රදේශයේ පුද්ගලයෙකු ප්‍රශ්න කිරීම සඳහා රැගෙන ගොස් එම පුද්ගලයාට පහරදී ඝාතනය කිරීමේ සිද්ධියක් සම්බන්ධයෙන් හිටපු යුද හමුදා නිලධාරීන් දෙදෙනෙකුට ත්‍රිකුණාමලය මහාධිකරණය විසින් මරණ දඬුවම නියම කර ඇති බව අද දෙරණ වාර්තාකරු පවසයි. ඒ අද(08) ත්‍රිකුණාමල මහාධිකරණය විනිසුරු වන මානික්ක වාසහර් ඉලංචෙලියන් විසින් ලබා දුන් නියෝගකට අනුවයි. මෙලෙස මරණ දඬුවම ලබා දී ඇත්තේ හිටපු යුද හමුදා මෙජවරයෙකු වු ඩික්සන් රාජමන්ත්‍රී සහ කඳවුරේ සේවකයෙකු ලෙස කටයුතු කළ ප්‍රියන්ත රාජකරුණා යන නිලධාරී දෙදෙනාටය. 1998 සැප්තැම්බර් මස 10 වන දින ඥනසිංහම් ඇන්ටන් ගුණසේකරම් නැමති පුද්ගලයා ත්‍රස්ථවාදීයෙකු යැයි පවසා ප්‍රශ්න කිරීම සඳහා රැගෙන ගොස් එම පුද්ගලයාට පහර ඝාතනය සිදුකිරීමක් සම්බන්ධව දීර්ඝ ලෙස විභාග වු නඩුවකට අදාළව මෙම තීන්දුව ලබා දී ඇති බව වාර්තා වෙයි. මෙම පුද්ගලයාගේ සිරුරේ කැපුම් තුවාල 21ක් පමණ තිබු බව අධිකරණ වෛද්‍ය වාර්තා මඟින් හෙළිව ඇති බව සඳහන්ය. 2009 මැයි මස 05 වන දින සිට ත්‍රිකුණාමලය මහාධිකරණය විසින් මෙම නඩුව විභාගයට ගෙන තිබේ.", "URL": "https://sinhala.adaderana.lk/news.php?nid=94055", "Category": null, "Parent URL": null}