{"Source": "Adaderana", "Timestamp": "September 13, 2012 10:59 am", "Headline": " බිරිඳගේ අනියම් සැමියාට නියම සැමියාගෙන් උදලු පහර", "News Content": "තම බිරිඳ සමග අනියම් සබඳතාවක් පැවැත්වූ බව කියන ගුවන් හමුදා සෙබලෙකුට උදැල්ලකින් කොටා තුවාල සිදුකළ බව කියන පුරුෂයා දඹුල්ල අධිකරණයට ඉදිරිපත් කිරීමෙන් පසු ඇප පිට නිදහස් කර ඇති බව පොලීසිය පවසයි. පසුගිය 12 වන දින අලුයම සීගිරිය රජයේ රෝහලෙන් ලද දුරකතන පණිවිඩය අනුව පුද්ගලයෙකුට උදැල්ලකින් කොටා තුවාල සිදු කිරීමක් සම්බන්ධයෙන් සීගිරිය පොලිසිය විසින් විමර්ශන ආරම්භ කර තිබුණි. තුවාලකරු සීගිරිය ගුවන් හමුදා කඳවුරට අනුයුක්තව සේවය කරන ගුවන් හමුදා සෙබලෙකි. තුවාලකරු විසින් මහකිඹිස්ස ප‍්‍රදේශයේ පදිංචි කාන්තාවක සමග පැවැත්වූ අනියම් සම්බන්ධතාවයක් හේතුවෙන් ඉහත ලිපිනයේ පිහිටි නිවසේ කාන්තාව සමග සිටියදී කාන්තාවගේ ස්වාමි පුරුෂයා විසින් මෙසේ උදැල්ලකින් පහර දී තුවාල සිදු කර ඇති බව සඳහන්ය. ඒ පිළිබඳ පරීක්ෂණ පැවැත්වූ පොලීසිය තුවාල කරන ලද බව කියන අදාළ කාන්තාවගේ සැමියා අත්අඩංගුවට ගන්නා ලදී. තුවාලකරු දැනට දඹුල්ල මූලික රෝහලේ නේවාසිකව ප‍්‍රතිකාර ලබයි. සීගිරිය පොලිසිය විසින් වැඩිදුර විමර්ශන සිදුකර ගෙන යනු ලබයි.", "URL": "https://sinhala.adaderana.lk/news.php?nid=27374", "Category": null, "Parent URL": null}