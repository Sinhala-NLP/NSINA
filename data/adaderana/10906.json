{"Source": "Adaderana", "Timestamp": "September 17, 2010 08:22 am", "Headline": "බේරුවල වෙඩි තැබීම -පොලිස් නිලධාරීන් 5 ක් රිමාන්ඩ්", "News Content": "බේරුවල ප්‍රදේශයේ සිදුවූ වෙඩි තැබීමකින් කුඩා දරුවෙකු මියයාමේ සිද්ධිය සම්බන්ධයෙන් අත්අඩංගුවට ගත් පොලිස් නිලධාරීන් පස්දෙනෙකු ලබන 30 වැනිදා දක්වා රක්ෂිත බන්ධනාගාර ගතකර තිබේ. කළුතර මහේස්ත්‍රාත් අධිකරණය මගින් මෙම නියෝගය ලබාදී ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය. මහරගම පොලිසියේ පොලිස් පරීක්ෂකවරයෙකු, සැරයන්වරු දෙදෙනෙකු සහ කොස්තාපල්වරුන් දෙදෙනෙකු සැකකරුවන් අතර වේ. විශේෂ පොලිස් කණ්ඩායමක් විසින් අත්අඩංගුවට ගත් සිවිල් වැසියන් සිව්දෙනා මුදාහැර ඇති බව පොලිස් මාධ්‍ය ප්‍රකාශකවරයා‍ සඳහන් කළේය. සිද්ධිය සම්බන්ධයෙන් නුගේගොඩ පොලිස් අධිකාරී දේශබන්දු තෙන්නකෝන් මහතා ද වහාම ක්‍රියාත්මක වන පරිදි පොලිස් ක්ෂේත්‍ර බලකා මූලස්ථානයට මාරු කර යැවීමට පොලිස්පතිවරයා ඊයේ තීරණය කර තිබුණි. බේරුවල ප්‍රදේශයේ දී සැකකරුවන් දෙදෙනෙකු අත්අඩංගුවට ගැනීමට ගිය අවස්ථාවේ දී දෙපාර්ශවය අතර සිදුවූ වෙඩි හුවමාරුවට මැදිව මියගිය දරුවාගේ දේහය පිළිබඳ අවසන් කටයුතු ඊයේ සිදුකෙරුණි.", "URL": "https://sinhala.adaderana.lk/news.php?nid=10906", "Category": null, "Parent URL": null}