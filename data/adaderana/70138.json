{"Source": "Adaderana", "Timestamp": "February 26, 2017 02:45 pm", "Headline": "බැඳුම්කර හොරුන් හොරකම මහින්ද පිටදාන්න කූඨ ලේඛනයක් හදලා", "News Content": "මහ බැංකු බැඳුම්කර වංචාවට තුඩු දුන් බැඳුම්කර ගනුදෙනුව පිළිබඳ සඳහන් එවකට මුදල් අමාත්‍ය, හිටපු ජනාධිපති මහින්ද රාජපක්‍ෂ මහතා නිකුත් කළ බවට පැවසෙන ගැසට් නිවේදනය බැඳුම්කර හොරුන් සෑදූ කූඨ ලේඛනයක් බව ඉතා පැහැදිලි බව ජාතික නිදහස් පෙරමුණේ ප්‍රචාරක ලේකම් මොහොමඞ් මුසම්මිල් මහතා පෙන්වා දෙයි.මොහොමඞ් මුසම්මිල් මහතා මේ බව සඳහන් කළේ අද(26) පිටකෝට්ටේ පිහිටි ජාතික නිදහස් පෙරමුණේ ප්‍රධාන කාර්යාලයේදී පැවති මාධ්‍ය හමුවකදීය.එහිදී වැඩිදුරටත් අදහස් දැක්වූ ඒ මහතා මෙසේද සඳහන් කළේය.“2015 ජනවාරි 01 වැනිදා හිටපු ජනපති, එවකට මුදල් අමාත්‍ය මහින්ද රාජපක්‍ෂ මහතා ගැසට් නිවේදනයක් නිකුත්කර ලංකා ඉතිහාසයේ සිදු වූ විශාලම වංචාව වූ මහ බැංකු බැඳුම්කර වංචාවට අදාළ බැඳුම්කර ගනුදෙනුවට උපදෙස් දී ඇති බව පෙන්වන්න හදපු බැඳුම්කර හොරුන්, කුමන්ත්‍රණයක් සිදුකර ඇති බව පැහැදිලියි. බැඳුම්කර වංචාවට තුඩු දුන් ගනුදෙනුව පිළිබඳව සිදු කෙරෙන ජනාධිපති පරීක්‍ෂණ කොමිෂන් සභාවටයි මේ ගැසට් නිවේදනය ඉදිරිපත් කර ඇත්තේ. එහි සඳහන් කරුණු දෙස බලපුවාම 2015 වසර තුළ සිදු කර ඇති බැඳුම්කර ගනුදෙනු සියල්ල පිළිබඳව, ඒවායේ පොලී අනුපාත ආදිය පිළිබඳව කරුණු ඇතුළත් බව පෙනෙනවා. ඒ අනුව මෙම ගැසට් නිවේදනය 2015 නොවැම්බර් මාසයේදී පමණ නිකුත් කළ එකක් බව පැහැදිලියි.මෙවැනි කූඨ ලේඛනයක් ඉදිරිපත් කළාම බැඳුම්කර වංචාව පිළිබඳ පරීක්‍ෂණ, නොමග යා හැකියි, කල් ඇදිය හැකියි. ඒකයි මේ බැඳුම්කර හොරුන් මෙතැනදී කර ඇත්තේ. ඒ නිසා අපි ජනාධිපතිවරයාගෙන් ඉල්ලා සිටිනවා, ‘දැනට සිදු කෙරෙන බැඳුම්කර වංචාව පිළිබඳ පරීක්‍ෂණය නතර නොකර කඩිනමින් සිදු කරන්න. මේ කූඨ ලේඛනය පිළිබඳ පරීක්‍ෂණය වෙනම සිදු කරන්න’ කියලා. එසේ නොවුණහොත් මේ කුමන්ත්‍රණකරුවන්ගේ ඕනෑකම ඉටු වීම පමණයි සිදු වන්නේ.පසුගිය කාලයේ කූඨ ලේඛන සකස් කළා කියලා එජාපයේ හිටපු මහ ලේකම් තිස්ස අත්තනායක මහතා අත්අඩංගුවට ගත්තා. දැන් මේ කූඨ ලේඛනය සෑදීම පිළිබඳව හිටපු මහ බැංකු අධිපති අර්ජුන් මහේන්ද්‍රන්, මුදල් අමාත්‍යාංශයේ ලේකම්වරයා අත්අඩංගුවට ගත යුතු නැද්ද? ඒ වගේම මුදල් අමාත්‍යවරයා ඉල්ලා අස්විය යුතු නැද්ද?මේ පිළිබඳ අද එක්සත් ජාතික පක්‍ෂය මුනිවත රකිනවා. මේ නිහඬ බවින් පෙනී යන්නේ ඔවුන්ගේ මීට ඇති සම්බන්ධය නොවේද? මේ පිළිබඳව ජනතාව දැනුම්වත් විය යුතුයි. ඒ වගේම මේ කූඨ ලේඛනය සෑදූ පිරිස්වලට එරෙහිව වහා නීතිය ක්‍රියාවට නැඟිය යුතුයි.බුද්ධි අංශයට පාතාල ලේබලය ගසා විනාශ කරන්න හදනවාෟමේ වන විට සන්නද්ධ බුද්ධි බලකා රෙජිමේන්තුවේ විධායක අධිකාරිවරයා ඇතුළු නිලධාරීන් 05 දෙනකු මාධ්‍යවේදී කීත් නොයාර්ට පහර දීම සම්බන්ධයෙන් අත්අඩංගුවට ගෙන තිබෙනවා. අපරාධ පරීක්‍ෂණ දෙපාර්තමේන්තුව සිදු කළ නුගේගොඩ දුරකථන කුළුණ ආශ්‍රිත පරීක්‍ෂණයකදී කීත් නොයාර් මහතාට පහර දුන් දිනයේ එම කුළුණ අවට ප්‍රදේශයේ මේ නිලධාරීන්ගේ දුරකථන සක්‍රියව තිබීම තමයි ඔවුන් අත්අඩංගුවට ගැනීමට හේතු වී තිබෙන්නේ.මේ බුද්ධි නිලධාරීන් හඳුනාගැනීමේ පෙරෙට්ටුවකට ඉදිරිපත් කිරීමට නියමිතව සිටින පිරිසක් වුවත් ඔවුන් අත්අඩංගුවට ගෙන මුල්වරට අධිකරණයට ඉදිරිපත් කර ඇත්තේ කිසිදු මුහුණු ඇවරණයක් නොමැතිවයි. අධිකරණය වෙත ගෙන ආ මොහොතේ ඔවුන්ගේ මුහුණු මාධ්‍යවේදීන්ගේ කැමරා කාචවල සටහන්ව තිබෙනවා. අධිකරණයේ සිට බන්ධනාගාරය වෙත රැගෙන යන විට පමණක් ඔවුන් මුහුණු ආවරණයකර තිබෙනවා. මෙයින් කියන්නේ අපරාධ පරීක්‍ෂණ දෙපාර්තමේන්තුවේ නොසැලකිලිමත්කමද? දැන් කීත් නොයාර් මහතාට පමණක් නොවෙයි, දහස් සංඛ්‍යාත පිරිසකට ඉහත කී මාධ්‍යවේදී පිරිස ලබාගත් ඡායාරූප අනුව මේ පිරිස හඳුනාගැනීමේ ඉඩකඩ තිබෙනවා. දැන් හඳුනාගැනීමේ පෙරෙට්ටුවක් තියලා වැඩක් තියෙනවාද?මෙවැනි ක්‍රියා ඉතා සැලසුම් සහගතව සිදු කරන බව පෙනෙන්නට තිබෙනවා. මෙය බුද්ධි බලකා රෙජිමේන්තුවට එරෙහිව සිදු කරන කුමන්ත්‍රණයක් බව පැහැදිලියි. යම් රටක හමුදාවක බුද්ධි අංශය කියන්නේ එම හමුදාවේ පංචේන්ද්‍රියන් වගේ. බුද්ධි අංශයක් නැති හමුදාවක් පංචේන්ද්‍රියන් වැඩ නොකරන මිනිසකු වගෙයි. දැන් මේ ආණ්ඩුව බටහිර ප්‍රජාවේ සහ දෙමළ ඩයස්පෝරාවේ උවමනාවට අපේ හමුදාව දුර්වල කිරීමට, එයට ඇති කීර්තිය විනාශ කිරීමට කටයුතු කරමින් ඉන්නේ. ඒ උවමනාවේ ප්‍රතිඵලයක් විදියටයි බුද්ධි අංශය මෙසේ විනාශ කරන්නේ.එක්නැලිගොඩ ඝාතනයට සැකපිට අත්අඩංගුවට ගෙන අවුරුදු 1 1/2ක් රඳවා සිටියේ බුද්ධි නිලධාරීන්, උපාලි තෙන්නකෝන්, කීත් නොයාර් මාධ්‍යවේදීන්ට පහර දීමට, ලසන්ත වික්‍රමතුංග ඝාතනයට සැකපිට අත්අඩංගුවට ගනු ලැබුවේ බුද්ධි නිලධාරීන්. මෙසේ කිරීමෙන් මේ ආණ්ඩුව හදන්නේ ‘බුද්ධි බලකායත් පාතාලයක් වගේ’ කියන මතය ජනතාව තුළ හදන්න. ඊට නොරැවටෙන ලෙස අපි මේ රටේ ජනතාවගෙන් ඉල්ලා සිටිනවා. මොකද, කොළඹ නගරය පුපුරුවා හැරීමේ කොටි සැලසුම් පැරදවීම, කොටි සංවිධානයේ දේශපාලන අංශ නායක තමිල් චෙල්වම් විනාශ කිරීමේ මෙහෙයුමට අදාළ බුද්ධි තොරතුරු සැපයීම ආදී සුවිශාල මෙහෙවරක් කළ රණවිරුවන් පිරිසක් තමා මේ විදියට ‘පාතාලයක්’ ලෙස හංවඩු ගහන්න යන්නේ”", "URL": "https://sinhala.adaderana.lk/news.php?nid=70138", "Category": null, "Parent URL": null}