{"Source": "Adaderana", "Timestamp": "December 2, 2012 08:26 pm", "Headline": "අද දෙරණ වසරේ හොඳම ප්‍රවෘත්ති වාර්තාකරණයේ ප්‍රමුඛයා වෙයි", "News Content": "බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී මේවන විට පැවැත්වෙන සුමති සම්මාන උළෙලේදී වසරේ හොඳම, රූපවාහිනි කාලීන ප්‍රවෘත්ති වාර්තාකරණයේ ප්‍රථම ස්ථානය හිමිකර ගැනීමට අද දෙරණ නාලිකාව සමත්විය. 17 වැනි වරට පැවැත්වෙන සුමති සම්මාන උළෙල බණ්ඩාරනායක සම්මන්ත්‍රණ ශාලාවේදී අති උත්කර්ෂවත් අයුරින් මේවන විට පැවැත්වෙයි. කලා ක්ෂේත්‍රයේ විවිධ ඉසව්වන් හි නිර්මාණාත්මක ප්‍රතිභාව ඇගැයුමට ලක්‌ කරමින් හා එම නිර්මාණකරුවන් දිරිගන්වමින් පවත්වන උළෙලක්‌ ලෙස සුමති සම්මාන උළෙල සැලකිය හැකිය. 1995 වසරේ දී ආරම්භ වු \"සුමති ටෙලි සම්මාන උළෙල\" මේ දක්වා පැමිණි ගමන් මග තුළ කලා ක්ෂේත්‍රයේ විවිධ නිර්මාණ ඇගයීමට ලබාදුන් දායකත්වය සුළු පටු නොවේ. ටෙලි නාට්‍ය, සිනමාව හා රූපවාහිනි වැඩසටහන් ක්‍ෂේත්‍රයේ ප්‍රතිභාව දැක්‌වූවන් මෙම සම්මාන උළෙලේදී සම්මානයට පාත්‍ර වේ.", "URL": "https://sinhala.adaderana.lk/news.php?nid=29664", "Category": null, "Parent URL": null}