{"Source": "Adaderana", "Timestamp": "August 2, 2016 06:57 am", "Headline": "අ.පො.ස(උ/පෙ)අදයි-පැමිණිලි කරන්නේ මෙහෙමයි", "News Content": "අධ්‍යයන පොදු සහතික පත්‍ර උසස් පෙළ විභාගය අද දිනයේ සිට ආරම්භ වේ.විභාගය පෙරවරු 8.30ට දිවයින පුරා මධ්‍යස්ථාන 2,204කදී පැවැත්වීමට කටයුතු යොදා ඇති බව විභාග කොමසාරිස් ඩබ්ලිව්.එම්.එන්.ජේ.පුෂ්පකුමාර මහතා සඳහන් කළේය. මෙවර විභාගය සඳහා අයදුම්කරුවන් තුන් ලක්ෂ 15,605ක් පෙනී සිටින අතර ඉන් දෙලක්ෂ 40,991 දෙනෙකු පාසල් අයදුම්කරුවන්ද,එයින් 74,614 දෙනෙකු පෞද්ගලික අයදුම්කරුවන්ද වන බව සඳහන්ය. විභාග පරිපාලනය සඳහා දිවයින පුරා 27,500කට අධික කාර්යය මණ්ඩලයක් යොදවා ඇති බව විභාග දෙපාර්තමේන්තුව කියා සිටියි. අධ්‍යයන පොදු සහතික පත්‍ර උසස් පෙළ විභාගය සඳහා පෙනී සිටින සිසුන් විභාග මධ්‍යස්ථාන වෙත රැගෙන ආයුතු ද්‍රව්‍ය පිළිබඳව කියමින් විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පැහැදිලි කරනු ලැබුවේ ජාතික හැඳුනුම්පත,විදේශ ගුවන්බලපත්‍රය මෙන්ම ලිවීම සඳහා අත්‍යවශ්‍ය වන පෑන්,පැන්සල්,මකන කෑලි ආදිය හැරුණු විට වෙනත් බාහිර කිසිවක් නොගෙන ආයුතු බවයි.විශේෂයෙන්ම විද්‍යුත් උපකරන,ජංගම දුරකථන,ස්මාර්ට් අත් ඔර්ලෝසු ආදිය රැ‍ගෙන ඒමට නොහැකි බවත්,විභාග ශාලාව තුළට මේවා ගෙන ඒම දඬුවම් ලැබිය හැකි වරදක් බවත් විභාග කො‍මසාරිස්වරයා අවධාරණය කළේය.විභාගය සම්බන්ධයෙන් විමසීම් හා පැමිණිලි කිරීම සඳහා 1911 දුරකථන අංකය හෝ 0112 78 42 08 ,2 78 45 37 , 0113 188 350 යන දුරකථන අංක භාවිත කළ හැකි බව විභාග දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=62673", "Category": null, "Parent URL": null}