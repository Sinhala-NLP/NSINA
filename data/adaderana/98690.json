{"Source": "Adaderana", "Timestamp": "November 4, 2018 04:25 pm", "Headline": "ජනපති දුන් තවත් පොරොන්දුවක්", "News Content": "එගොඩ කැළණිය හෙවත් කිත්සිරිමෙවන් කල්‍යානි රජ මහා විහාරයේ ප්‍රතිසංස්කරණ කටයුතු අද (04) පෙරවරුවේ ජනාධිපති මෛත්‍රීපාල සිරිසේන මහතාගේ නිරික්ෂණයට ලක් විය. ඓතිහාසික කැලණිය රජ මහා විහාරය ආසන්නයේම පිහිටි, කැළණිය පුදබිම හා බැදුනු පුරාවෘත්තින් රැසක් සහිත මෙම පුදබිමේ පිහිටි ඉපැරණි බෝධිඝරය සහ පොකුණ ප්‍රතිසංස්කරණය කර දෙන ලෙස කැළණිය රජමහා විහාරාධිපති ආචාර්ය පූජ්‍ය කොල්ලූපිටියේ මහින්ද සංඝරක්ඛිත හිමියන් මීට මාස දෙකකට පමණ ඉහත දී ජනාධිපතිතුමාගෙන් ඉල්ලීමක් කරනු ලැබීය. වහාම එම ඉල්ලීම ඉටුකිරීමට පියවර ගත් ජනාධිපතිතුමා ත්‍රිවිධ හමුදාවේ සහය ඇතිව පුදබිම ප්‍රතිසංස්කරණ කටයුතු කඩිනමින් ආරම්භ කිරීමට අදාළ අංශ වෙත උපදෙස් දි ඇත. අද (04) පෙරවරුවේ ඓතිහාසික එගොඩ කැළණිය පුදබිම වෙත ගිය ජනාධිපතිතුමා ආගමික වතාවත්වල නිරතවීමෙන් අනතුරුව එම ප්‍රතිසංස්කරණ කටයුතු පිළිබඳව ද විමසා බැලීය. පූජ්‍ය අඹේපුස්සේ අමරජෝති ස්වාමින් වහන්සේ ද එම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=98690", "Category": null, "Parent URL": null}