{"Source": "Adaderana", "Timestamp": "August 28, 2019 12:50 pm", "Headline": "හලාවත රෝහලේ ප්‍රතිකාර ලබමින් සිටි තරුණියක් මිය යාමේ ගැන පරීක්ෂණ අරඹයි", "News Content": "හලාවත මහා රෝහලේ නේවාසිකව ප්‍රතිකාර ලැබූ තරුණියක් මිය යාමේ සිදුවීමක් සම්බන්ධයෙන් හලාවත මහා රෝහලේ පලනාධිකාරිය පරීක්ෂණයක් ආරම්භ කර ඇති බව අද දෙරණ වාර්තාකරු පවසයි. මියගිය තරුණියගේ ඥාතීන් විසින් රෝහල් කාර්ය මණ්ඩලයට චෝදනා කිරීම හේතුවෙන් මෙලස පරික්ෂණ ආරම්භ කර ඇති බව වාර්තා වෙයි. හලාවත මහා රෝහලේ දැඩි සත්කාර ඒකකයේ ප්‍රතිකාර ලබමින් සිටියදී අද(28) අළුයම් මේ තරුණිය මියගොස් තිබේ. මෙලෙස මියගියේ හලාවත වැලිහේන ග්‍රාමයේ පදිංචි හේශානි සප්නි නැමති 21 හැවිරිදි තරුණියකි. මෙම තරුණිය ක්‍රීඩිකාවක් ලෙස මෙරටදී මෙන්ම විදේශ රටවලදී දක්ෂතා දැක්වූ තැනැත්තියකි. හේශානි සප්නි හලාවත මහා රෝහලේ දින 13ක් ප්‍රතිකාර ලබා ඇති අතර ඊයේ(27) දැඩි සත්කාර ඒකකයට ඇතුලත් කර තිබේ. හලාවත මහා රෝහලේ පස්වන වාට්ටුවේ කාර්ය මණ්ඩලය දියණියට අවශ්‍ය ප්‍රතිකාර නොකළ බවත් තමන් දියණිය කොළඹ ජාතික රෝහලට රැගෙන යාමට ඉල්ලා සිටියත් එයත් ඉටු නොකළ බවත් හේෂානිගේ මව සාගරිකා ප්‍රනාන්දු මහත්මිය පැවසුවාය. මේ මරණය සම්බන්ධයෙන් වූ පශ්චාත් මරණ පරීක්ෂණය හලාවත මහා රෝහලේදී සිදු කිරීමට නියමිතව ඇති බව අප වාර්තාකරු පවසයි. පශ්චත් මරණ පරීක්ෂණයෙන් පසු ලැබෙන නිගමනය අනුව මාධ්‍යට ප්‍රකාශයක් කරන බව හලාවත මහා රෝහලේ අධ්‍යක්ෂක ඩි.ඒ.ඕ.විජේවික්‍රම මහතා වැඩිදුරටත් පැවසීය. සිද්ධිය සම්බන්ධයෙන් වැඩිදුර විමර්ශන හලාවත පොලීසිය විසින් සිදු කරයි.", "URL": "https://sinhala.adaderana.lk/news.php?nid=117679", "Category": null, "Parent URL": null}