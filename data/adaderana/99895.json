{"Source": "Adaderana", "Timestamp": "November 27, 2018 07:14 pm", "Headline": "පාර්ලිමේන්තුවේ දින 6ක් හැන්සාඩ් නොකරන්නැයි සභානායක කරූගෙන් ඉල්ලයි", "News Content": "ඉකුත් නොවැම්බර් 14,15,16,19,21 සහ 23 යන දිනයන්හීදී පාර්ලිමේන්තුවේ කටයුතු ආණ්ඩුක්‍රම ව්‍යවස්ථාවට,ස්ථාවර නියෝගවලට සහ සම්ප්‍රදායන්ට අනුව සිදු නොවූ බවත් ඒ අනුව ඊට අදාළ හැන්සාඩ් වාර්තා පිළිගත නොහැකි බැවින් එම වාර්තා ප්‍රසිද්ධ කිරීම නතර කරන ලෙස ඉල්ලා සභානායක කාර්යාලය කථානායකවරයා වෙත ලිපියක් යොමු කර තිබේ. සභානායකවරයා,ආණ්ඩු පක්ෂයේ ප්‍රධාන සංවිධායකවරයා ද ඇතුළු මන්ත්‍රීවරුන් 09 දෙනෙකු ඊට අත්සන් තබා තිබුණි. මේ අතර ආණ්ඩු පක්ෂය අද දින සභාවාරයට සහභාගි නොවීමට ගත් තීරණයට බලපෑ කරුණු පිළිබඳව පැහැදිලි කිරීම සඳහා පාර්ලිමේන්තු පරිශ්‍රයේදී මාධ්‍ය හමුවක් ද පැවැත්වුණා. කථානායක කරූ ජයසූරිය මහතාගේ ප්‍රධානත්වයෙන් අද(27) දින පාර්ලිමේන්තුව රැස්වුවත් ආණ්ඩු පක්ෂයේ කිසිදු මන්ත්‍රීවරයෙකු අද සභාවාරයට සහභාගි වූයේ නැහැ. ඒ අද දින න්‍යාය පත්‍රය පිළිබඳව මන්ත්‍රීවරුන්ට පූර්ව දැනුම්දීමක් සිදු නොකිරීම හා කථානායකවරයාගේ ක්‍රියාකලාපයට විරෝධය පළ කිරීම සඳහායී. පාර්ලිමේන්තු සභාවාරය අද දින දහවල් 1.00 ට ආරම්භ වීමට නියමිතව තිබුණද අද උදෑසන වනවිටත් න්‍යාය පත්‍රයේ කිසිදු අංගයක් දක්වා තිබුණේ නැහැ. මෙවැනි පසුබිමක ආණ්ඩු පක්ෂ මන්ත්‍රී කණ්ඩායම් රැස්වීම අද දහවල් 12.00 ට පමණ ආරම්භ වුණේ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙනි. මෙහිදී අද දින න්‍යාය පත්‍රය සම්බන්ධයෙන් එහි මන්ත්‍රීවරුන් චෝදනා කර සිටියේය. මේ අතර එක්සත් ජාතික පක්ෂ මන්ත්‍රී කණ්ඩායම් රැස්වීම ද පැවැත්වුණේ පක්ෂ නායක රනිල් වික්‍රමසිංහ මහතාගේ ප්‍රධානත්වයෙනි. අනතුරුව ආණ්ඩු පක්ෂ මන්ත්‍රී කණ්ඩායම් රැස්වීම නිමා වූ අතර එහිදී ඔවුන් තීරණය කර තිබුණේ අද දින සභාවාරය සඳහා සහභාගි නොවීමටයි. කෙසේවෙතත් කතානායක කරූ ජයසූරිය මහතාගේ ප්‍රධානත්වයෙන් අද දහවල් 1.00 ට පාර්ලිමේන්තු සභාවාරය ආරම්භ කෙරුණි. එම අවස්ථාවේ ආණ්ඩු පක්ෂයේ කිසිදු මන්ත්‍රීවරයෙකු සභා ගර්භයේ සිටියේ නැහැ. අනතුරුව කතානායකවරයා විසින් සභාවේ කටයුතු ඉදිරියට ගෙන යනු ලැබීය.", "URL": "https://sinhala.adaderana.lk/news.php?nid=99895", "Category": null, "Parent URL": null}