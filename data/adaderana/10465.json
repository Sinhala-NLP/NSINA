{"Source": "Adaderana", "Timestamp": "August 27, 2010 08:47 am", "Headline": "හකීම් ආණ්ඩුවට..?", "News Content": "ශ්‍රී ලංකා මුස්ලිම් කොංග්‍රසය එක්සත් ජනතා නිදහස් සන්ධාන ආණ්ඩුවට එක්වීමේ වැඩි ඉඩ කඩක් ඇති බව දේශපාලන ආරංචි මාර්ග සඳහන් කරයි. මුස්ලිම් කොංග්‍රසයේ යේ නායක රාවුෆ් හකීම් මහතා පසුගිය 25 වන දින මහනුවර පිහිටි ජනාධිපති මන්දිරයේදී ජනාධිපති මහින්ද රාජපක්ෂ මහතා සමග විශේෂ සාකච්ඡාවක් පවත්වා තිබිණි. කෙසේ වුවද ශ්‍රී ලංකා මුස්ලිම් කොංග්‍රසයේ හදිසි උත්තරීතර මණ්ඩල සාකච්ඡාවක් අද කැඳවා තිබේ. පක්ෂයේ නායක රවුෆ් හකීම් මහතා‍ගේ ප්‍රධානත්වයෙන් උත්තරීතර මණ්ඩලය අද පස්වරුවේ රැස්වන බව එම පක්ෂයේ මහලේකම් හසන් අලී මහතා සඳහන් කරයි.. ඉදිරි දේශපාලන කටයුතු පිළිබඳ එහිදී වැදගත් තීන්දු තීරණ රැසකට එළඹීමට නියමිත බව ද ඔහු පැවසීය. විශේෂයෙන්ම යෝජිත ආණ්ඩු ක්‍රම ව්‍යවස්ථා සංශෝධනයට සහය ලබාදෙන්නේ ද නැද්ද යන්න පිළිබඳ මෙම උත්තරීතර මණ්ඩල සාකච්ඡාවේ දී වැඩි අවධානයක් යොමු වනු ඇති බව හසන් අලී මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=10465", "Category": null, "Parent URL": null}