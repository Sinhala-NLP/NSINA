{"Source": "Adaderana", "Timestamp": "January 18, 2013 08:06 am", "Headline": "ගාලු පාරේ විශේෂ රථ වාහන සැලැස්මක්", "News Content": "වැල්ලවත්ත, රාමක්‍රිෂ්ණා පාර හන්දියේ අලුත්වැඩියා කටයුත්තක් හේතුවෙන් එම ප්‍රදේශය ආශ්‍රිත ගාලු පාරේ විශේෂ රථ වාහන සැලැස්මක් ක්‍රියාත්මක කරන බව පොලීසිය පවසයි. අද (18) රාත්‍රී 10.00 සිට දින 20 ක පමණ කාලයක් දිවා රාත්‍රී ක්‍රියාත්මක වන පරිදි නව රථ වාහන සැලැස්ම සකස් කර තිබේ. ඒ අනුව ගාලු පාරේ කොළඹින් පිටවන මංතීරුව විහාර මාවත හන්දිය අසලින් වසා දැමෙනු ඇති. මේ හේතුවෙන් විකල්ප මාර්ග කිහිපයක් නම් කර තිබේ. කොළඹින් ගාල්ල දෙසට ගමන් කරන රථ වාහන ගාලු පාර ඔස්සේ ඩබ්ලිව්.ඒ සිල්වා මාවත හන්දිය අසලට පැමිණ හැම්ඩීන් පාර, ඇල පාර, රාජගුරු ශ්‍රී සුභූති මාවත ඔස්සේ නැවතත් ගාලු පාරට පැමිණිය යුතුව ඇත. නැතහොත් විහාර මාවත ඔස්සේ ගමන් කර ශ්‍රී සුභුති මාවත ඔස්සේ නැවත ගාලු පාරට පැමිණිය හැක. දිවා කාලයේ දී කොළඹින් ගාල්ල දෙසට ගමන් කරන රථ වාහන මුහුදු බඩ මාර්ගයෙන් රාම ක්‍රිෂ්ණා මාවත ඔස්සේ ගාලුපාර දක්වා ගමන් කළ හැකි බව පොලීසිය පවසයි.", "URL": "https://sinhala.adaderana.lk/news.php?nid=30847", "Category": null, "Parent URL": null}