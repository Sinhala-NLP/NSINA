{"Source": "Adaderana", "Timestamp": "February 16, 2013 04:36 pm", "Headline": "මුහුදේ අතරමං වු විදේශිකයින් 32ට නාවික හමුදාව පිහිටවෙයි", "News Content": "මඩකළපුව, සංගමන්කන්ද තුඩුවට කිලෝමීටර් 225ක් ඈතින් පිහිටි මුහුදු ප්‍රදේශයේ අතරමංව සිටි විදේශීකයන් 32ක් නාවික හමුදාව විසින් බේරාගෙන තිබේ. අද (16) දහවල් මෙම පිරිස බේරාගෙන ඇති බව නාවික හමුදාව ප්‍රකාශ කළේය. ගාලු වරායෙන් ගිය සාගර නැමැති නෞකාව අද දහවල් අදාළ මුහුදු ප්‍රදේශයට ගොස් මුහුදේ අතරමංව සිටි මෙම විදේශිකයන් පිරිස බේරාගෙන ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. මොවුන්ගෙන් හතර දෙනෙකුගේ තත්ත්වය බරපතළ බව නාවික හමුදාව ප්‍රකාශ කළේය . බේරාගත් පිරිසට මේ වන විට අවශ්‍ය වෛද්‍ය ප්‍රතිකාර ලබාදීමට පියවර ගෙන ඇති බව ද නාවික හමුදාව පැවසුවේය. මොවුන් දින කිහිපයක් ආහාර සහ ජලය නොමැතිව මුහුදේ අතරමංව සිටීම හේතුවෙන් රෝගී තත්ත්වයට පත්ව ඇති බව නාවික හමුදාව සඳහන් කළේය. බේරාගත් මෙම පිරිස මියන්මාර් ජාතිකයින් බවට සැක කෙරෙන බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසීය.", "URL": "https://sinhala.adaderana.lk/news.php?nid=31689", "Category": null, "Parent URL": null}