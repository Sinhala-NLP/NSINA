{"Source": "Adaderana", "Timestamp": "December 19, 2013 11:59 am", "Headline": "වහසිබස් නොදොඩා හිමිකම් අහිමි කළ පුංචි හපනුන්ට සාධාරණය ඉටුකරනු", "News Content": "5 ශ්‍රේණියේ ශිෂ්‍යත්වලාභීන්ගේ හිමිකම් අහිමිකළ සියලූ දෙනාට තරාතිරම නොබලා කි‍්‍රයාමාර්ගයක් ගෙන සිසුන්ගේ අයිතිය ආරක්ෂා කළ යුතුව ඇති බව ලංකා ගුරු සංගමය පවසයි. ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. 1943 සී.ඩබ්ලිව්.ඩබ්ලිව්.කන්නන්ගර මැතිතුමාගේ සංකල්පයක් මත අඩු ආදායම්ලාභී දරුවන්ට උසස් අධ්‍යාපනයේ දොර විවර කිරීම සඳහා 5 ශ්‍රේණියේ ශිෂ්‍යත්ව විභාගය අරඹන ලදී. එවකට මසකට රු.50 කට අඩු ආදායම්ලාභීන්ට උසස් අධ්‍යාපනයේ දොර විවර කිරීම සඳහා මෙන්ම දක්ෂ දරුවන්ට මධ්‍ය මහා විද්‍යාල 53 ඇතුළු ඉහළ පාසල්වල අධ්‍යාපනය මෙමඟින් අවස්ථාව සලසා දෙන ලදී. එම සංකල්පය අනුව මේ දක්වා අඩුආදායම්ලාභී දරුවන්ට ශිෂ්‍යාධාර හා ජනපි‍්‍රය පාසල් මෙන්ම ඉහළ ලකුණු ලැබ 5 ශ්‍රේණියේ ශිෂ්‍යත්ව විභාගය සමත්වූවන්ට ජනපි‍්‍රය පාසල්වල අධ්‍යාපනය ලැබීමේ අවස්ථාව හිමිවිය. නමුත් 2013 වසර වන විට එම සංකල්පය උඩු යටිකුරු කරමින් ශිෂ්‍යත්ව විභාගය සමතුන්ට ජනපි‍්‍රය පාසල්වල දොර වසා දැමීමට බන්දුල ගුණවර්ධන ඇමතිවරයා කටයුතු කර ඇත. අධ්‍යාපන අමාත්‍යාංශය ඉදිරිපිට සී.ඩබ්ලිව්.ඩබ්ලිව්. කන්නන්ගර මැතිතුමාගේ පිළිරුවක් ඉදිකොට කන්නන්ගර චින්තනය පිළිබඳ ව්‍යාජ බස් දොඩමින් මෙවැනි තත්ත්වයක් ඇති කිරීම ජාතික අපරාධයකි. 2013 ශිෂ්‍යත්ව විභාගය සඳහා 322455 ක් පෙනී සිටි අතර ජනපි‍්‍රය පාසල් සහ ශිෂ්‍යධාර ලබාගැනීමේ අවම ලකුණ 170 ක් තරම් ඉහළ වූ නිසා ඒ සඳහා අවකාශ ඇති කරන ලද්දේ ළමුන් 32617 ක ටය. ඉතිරි පිරිසෙන් ලකුණු 70 ට වැඩි අය සමත්යැයි ව්‍යාජ ප‍්‍රකාශයක් කරමින් 223908 දෙනෙකු විභාගයෙන් සමත් යයි සහතිකයක් නිකුත් කරන ලදී. එසේම ලෝක ළමා දිනයේ දරුවන්ට දෙන ත්‍යාගයක් ලෙස ශිෂ්‍යත්ව ප‍්‍රතිඵල නිකුත් කොට මහ ඉහළින් පාරම්බෑ අධ්‍යාපන ඇමතිවරයා මේ වන විට එම විභාගයෙන් ඉතා ඉහළ ලකුණකින් සමත් ජනපි‍්‍රය පාසල් සඳහා හිමිකම් ඇති 15000 කගේ හිමිකම පූර්ණ ලෙස අහුරා ඇත. ලංකාවේ පවතින ජනපි‍්‍රය පාසල් අතරින් අධි ඉල්ලූමක් ඇති පාසල් 36 ක් පවතී. එම පාසල්වලට පළමු වසර සඳහා ඇතුළුවීමට විධිමත් ක‍්‍රමවේදයක් මේ දක්වා නිවැරදිව නිර්මාණය නොවීම තුළ දෙමව්පියන්ගේ එකම බලාපොරොත්තුව ශිෂ්‍යත්ව විභාගයෙන් තම දරුවන් එම පාසල්වලට ඇතුළත් කිරීමයි. මේ වන විට 2013 වසරේ සහ ඊට පෙර වසරවල එම පාසල්වලට ශිෂ්‍යත්ව විභාගයෙන් ඇතුළත් කළ ළමුන් සංඛ්‍යාවට වඩා අඩු සංඛ්‍යාවක් පාසල්වට ඇතුළු කිරීම සඳහා කටයුතු යොදමින් ශිෂ්‍යත්ව විභාගය සමතුන්ගේ මූලික හිමිකම උල්ලංඝණය කොට ඇත. දේශපාලන සහ වෙනත් අවශ්‍යතා මත එක ශ්‍රේණියේ සිට 5 ශ්‍රේණිය දක්වා ළමුන් ව්‍යාජ ලෙස ඇතුළත් කොට 6 ශ්‍රේණියේදී ශිෂ්‍යත්ව ලාභීන්ට හිමි ඉඩකඩ කොල්ලකෑමට ලක් කොට ඇත. සිදුකළ යුත්තේ වහාම මෙම තත්ත්වය පිළිබඳව පරීක්ෂණයක් කොට මෙම තත්ත්වය ඇතිකළ නිලධාරීන්ට හා විදුහල්පතිවරුන්ට එරෙහිව කි‍්‍රයාමාර්ගයක් ගැනීමයි. එසේ නොකොට එක පන්තියකට හෝ ළමුන් ඇතුළත් කරන බවට අධ්‍යාපන ඇමතිවරයා කරන ප‍්‍රකාශයෙන් පැහැදිලි වන්නේ මෙම දරුවන්ගේ අයිතිය කප්පාදු කිරීමේ කි‍්‍රයාවලියේ ඔහුද කොටස්කාරයෙකු වන බවයි. ශිෂ්‍යත්වලාභීන්ගේ ඉඩකඩ අහිමි කිරීම කොතරම් දුරට සිදුවූවාද යන්න මාතර රාහුල, ගාල්ල රිච්මන්ඞ්, මහනුවර කිංස්වුඞ්, කොළඹ ඉසිපතන ඇතුළු විදුහල්වල කඩඉම් ලකුණු ප‍්‍රකාශ නොකිරීමෙන් පැහැදිලි වේ. එසේම ජනපි‍්‍රය පාසල්වල අඩු පුරප්පාඩු සංඛ්‍යාවක් පවතින තත්ත්වයක් තුළ අසාමාන්‍ය ලෙස අවම ලකුණු සීමාව ඉහළ දමා ඇත. මෙම තත්ත්වය තුළ වහාම ශිෂ්‍යත්වලාභීන්ගේ අයිතිවාසිකම් පෙර පරිදිම ආරක්ෂා කරන ලෙස බලකරන ලංකා ගුරු සංගමය යම් විධියකින් මේ සඳහා පිළියම් නොයොදන්නේ නම් ඊට එරෙහිව ගත හැකි සියලූ කි‍්‍රයාමාර්ග ගන්නා බව ප‍්‍රකාශ කර සිටී. එසේම මෙම තත්ත්වයට වහාම පිළියම් යොදන ලෙස ලංකා ගුරු සංගමය ජනාධිපති ලේකම්වරයාට ද ලිඛිතව දැනුම් දී ඇත. මෙයට, ජෝසප් ස්ටාලින්, ප‍්‍රධාන ලේකම්, ලංකා ගුරු සංගමය.", "URL": "https://sinhala.adaderana.lk/news.php?nid=39704", "Category": null, "Parent URL": null}