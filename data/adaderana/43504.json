{"Source": "Adaderana", "Timestamp": "May 27, 2014 11:07 am", "Headline": "එල්.ටී.ටී.ඊ සැකකරුවන් තිදෙනා ගැන පූර්ණ පරීක්ෂණයක් සිදුකරනවා", "News Content": "එල්.ටී.ටී.ඊ . සංවිධානයට සම්බන්ධ බවට සැකපිට මලයාසියාවේ දී අත්අඩංගුවට පත් පුද්ගලයින් තිදෙනා සම්බන්ධයෙන් පුර්ණ පරීක්ෂණයක් පවත්වන බව එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය පවසයි. පසුගියදා අත්අඩංගුවට ගත් අදාළ සැකකරුවන් සතුව තිබී එක්සත් ජාතීන්ගේ සංවිධානය විසින් නිකුත් කරන ලද සරණාගත හැඳුනුම්පත් මලයාසියානු පොලීසිය විසින් සොයාගනු ලැබුණි. අදාළ සැකකරුවන් සිය ත්‍රස්ත ක්‍රියාකාරකම් සඳහා එම සරණාගත හැඳුනුම්පත් භාවිත කර ඇති බව මලයාසියානු පොලීසිය සිදුකළ විමර්ශන වලදී අනාවරණය වී ඇත. ඒ අනුව මේ සම්බන්ධයෙන් එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලය දැනුවත් කිරීමට මලයාසියානු බලධාරීන් පියවර ගෙන තිබේ. මේ සම්බන්ධයෙන් අදහස් දක්වමින් එම කාර්යාලයේ මාධ්‍ය ප්‍රකාශක යංතේ ඉස්මෙයිල් පවසන්නේ එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය රැකවරණය ලබාදෙන්නේ ජාත්‍යන්තර වශයෙන් ආරක්ෂාව අවශ්‍ය පුද්ගලයින්ට පමණක් බවයි. එමෙන්ම යුද ගැටුම් හේතුවෙන් රටවල් අත්හැර පැමිණි පුද්ගලයින්ට, දැඩි ලෙස මානව හිමිකම් කඩවීම් වලට ලක්වු පුද්ගලයින්ට සහ වද හිංසාවන්ට ලක් වු පුද්ගලයින්ට එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය ආරක්ෂාව ලබාදෙන බව සඳහන් වෙයි. එක්සත් ජාතීන්ගේ ක්‍රියාපටිපාටියට එරෙහිව කටයුතු කරන පුද්ගලයින්ට සහ බරපතළ අපරාධ සිදුකළ පුද්ගලයින්ට කිසිම විටක සරණාගත ආරක්ෂාව ලබානොදෙන බව යංතේ ඉස්මෙයිල් මහතා සඳහන් කර තිබේ.", "URL": "https://sinhala.adaderana.lk/news.php?nid=43504", "Category": null, "Parent URL": null}