{"Source": "Adaderana", "Timestamp": "July 17, 2019 12:14 am", "Headline": "පළාත් සභා සංශෝධන පනත ගෙනාවේ මැතිවරණය පැවැත්වීම වළක්වන්න", "News Content": "ආණ්ඩුව පළාත් සභා සංශෝධන පනත ගෙන ආවේ පළාත් සභා මැතිවරණය පැවැත්වීම වැළැක්වීමට බව ශ්‍රී ලංකා පොදුජන පෙරමුණ පවසයි. එහි මහ ලේකම් නීතීඥ සාගර කාරියවසම් මහතා ඊයේ (16) පැවති පක්ෂ මාධ්‍ය හමුවේදී සඳහන් කළේ පනත ක්‍රියාත්මක වන තෙක් මැතිවරණය පැවැත්වීමට මැතිවරණ කොමිසමට නීතිමය හැකියාවක් නොමැති බවයි. එහිදි වැඩිදුරටත් අදහස් දැක්වු නීතීඥ සාගර කාරියවසම් මහතා, \" තැපැල් ඡන්ද සඳහා නීති සැකසිය යුතුයි. ඡන්ද පත්‍රිකා, ඡන්ද ලැයිස්තු ඇතුළු පත්‍රිකා සැදීමේ බලය මැතිවරණ කොමිසමට නැහැ. සියලු කටයුතු නීතී මගින් කළ යුතුයි. අගමැති, ජනපති සහ ජනතා විමුත්ති පෙරමුණ එකතුවෙලා සංශෝධන පනත ගෙනාවේ ඡන්ද නොතියන්න. මැතිවරණ කොමිසම කිව්වට පළාත් සභා මැතිවරණයක් පවත්වන්න නමුත් නීතීමය හැකියාවක් නැහැ. අගමැති මාස 2 කින් ලබාදෙන්න පොරොන්දු වුණු සමාලෝචන කමිටු වාර්තාව අද වනතුරු පාර්ලිමේන්තුවට භාරදී නැහැ. මෙවැනි තත්ත්වයක් තුළ තමයි මැතිවරණ කොමිසම ප්‍රකාශ කරන්නේ පළාත් සභා ඡන්දය පවත්වනවා කියලා\" එහිද පාර්ලිමේන්තු මන්ත්‍රීවරුන්වන මහින්ද යාපා අබේවර්ධන මහතා සහ සී.බී.රත්නායක මහතාද අදහස් දැක්වීය.", "URL": "https://sinhala.adaderana.lk/news.php?nid=114300", "Category": null, "Parent URL": null}