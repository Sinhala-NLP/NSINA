{"Source": "Adaderana", "Timestamp": "August 15, 2011 05:13 pm", "Headline": "රනිල් තියා ගන්න කියන අයට ඔළුව අමාරුව හැදිලා", "News Content": "එක්සත් ජාතික පක්ෂයේ ඡන්ද පදනම බිඳ වැටී නැතැයි කෙනෙකු පවසන්නේනම් ඒ ඔළුව අමාරුව තියෙන කෙනෙකු විය යුතු බව එ.ජා.ප බස්නාහිර පළාත් සභා මන්ත්‍රී ශිරාල් ලක්තිලක මහතා පවසයි. එ.ජා.පයේ නායකත්වය වෙනස්කළ යුතු නැති බව සඳහන් කරමින් එම පක්ෂයේ පළාත් සභා විපක්ෂ නායකයින් පිරිසක් විසින් කොළඹදී පවත්වන ලද මාධ්‍ය හමුවට ප්‍රතිචාර දක්වමින් පළාත් සභා මන්ත්‍රීවරුන් පිරිසක් විසින් සංවිධානය කරන ලද මාධ්‍ය හමුවකට එක්වෙමින් මන්ත්‍රීවරයා මේ බව කියා සිටියේය. පක්ෂ නායකත්වයේ වෙනසකට අකමැති පිරිස් කවුදැයි හෙළිදරව් කරන ලෙස තමන් පළාත් සභා විපක්ෂ නායකවරුන්ට අභියෝග කරන බවද ශිරාල් ලක්තිලක මහතා එහිදී කියා සිටියේය. එ.ජා.ප කෘත්‍යාධිකාරී මණ්ඩලයේදී ප්‍රශ්නය විසඳන්නට බොහෝදෙනා යෝජනා කරන නමුත් එහි උඩ සිට යටටම යන තෙක් සිටින්නේ රනිල් වික්‍රමසිංහ මහතා විසින් පත් කළ අය බවද හෙතෙම සිහිපත් කළේය. බහුතරයකගේ සිත් දිනාගත හැකි කරූ ජයසූරිය මහතාට මහින්ද රාජපක්ෂට අභියෝග කළ හැකි බවත්,ඔහු නායකත්වයට ගෙන ආ යුත්තේ ඒ නිසා බවත් ඔහු පෙන්වා දුන්නේය. එම මාධ්‍ය හමුවට එක් වූ දකුණු පළාත් සභා මන්ත්‍රී මෛත්‍රී ගුණරත්න මහතා කියා සිටියේ තමා ඇතුළු මෙම පිරිස උත්සාහ දරන්නේ රනිල්ව එළවා දමන්නට නොව නව නායකත්වයකට ඉඩ සලසාදීමට බවය. පක්ෂයේ අර්බුදය ගෞරවනීය ලෙස විසඳිය යුතු බව උතුරු මැද පළාත් සභා එ.ජා.ප මන්ත්‍රී රෝහණ ගමගේ මහතා එහිදී සඳහන් කළේය.", "URL": "https://sinhala.adaderana.lk/news.php?nid=18094", "Category": null, "Parent URL": null}