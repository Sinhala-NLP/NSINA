{"Source": "Adaderana", "Timestamp": "July 23, 2019 02:31 pm", "Headline": "මධ්‍යම පෘතුගාලයේ ලැව් ගිනිවලින් 30කට තුවාල", "News Content": "මධ්‍යම පෘතුගාලයේ පැතිර යන ලැව් ගිනි හේතුවෙන් පුද්ගලයන් 30කට අධික පිරිසක් තුවාල ලබා තිබේ. ඔවුන් අතරින් අයෙක් අසාධ්‍ය තත්ත්වයේ පසුවන බව විදෙස් වාර්තා සඳහන් කළේය.‍ මධ්‍යම පෘතුගාලයේ කඳුකර ප්‍රදේශ ආශ්‍රිතව හටගත් ලැව් ගින්න මේ වන විට සීඝ්‍රයෙන් පැතිර යමින් තිබේ. ඇතැම් ස්ථානවල මහාමාර්ග ආසන්නයටම ගින්න පැතිර ගොස් ඇති බව විදෙස් වාර්තා සඳහන් කළේය. ලැව් ගිනි හේතුවෙන් ඇතැම් ගම්මානවලින් ජනතාව ඉවත් කිරීමේ අවදානමක් මතුව ඇති බව සඳහන් වෙයි. ගින්න පාලනය කිරීම සඳහා ගිනි නිවීමේ භටයන් දහසක් පමණ යොදවා තිබේ. එමෙන්ම ගුවන් යානා, හෙලිකොප්ටර් මෙන්ම බුල්ඩෝසර් වැනි වාහන රැසක්ද ඒ සඳහා යොදාගෙන ඇති බව සඳහන් වෙයි. මේ අතර ලැව් ගිනි මැඩපැවැත්වීම හා ඒවායින් වන හානි අවම කර ගැනීමට බලධාරීන් සතුව ප්‍රමාණවත් තරම් පහසුකම් නොමැති බවට ප්‍රදේශයේ ජනතාව චෝදනා කරයි. එමෙන්ම ලැව්ගිනි පැතිර යන ඇතැම් ප්‍රදේශවලට ගිනි නිවීම් සේවකයන් හෝ පොලිස් නිලධාරීන් නොමැති බවටද ඔවුන් චෝදනා කළේය.", "URL": "https://sinhala.adaderana.lk/news.php?nid=114816", "Category": null, "Parent URL": null}