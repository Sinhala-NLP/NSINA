{"Source": "Adaderana", "Timestamp": "February 5, 2018 02:58 pm", "Headline": "වෑන් රථයක් හා බස් රථයක් ගැටෙයි - වෑන් රථයේ රියදුරුට බරපතළයි ", "News Content": "දඹුල්ල හබරණ ප්‍රධාන මාර්ගයේ මිරිස්ගොනියා හන්දිය ප්‍රදේශයේදී අද ( 5) දින දහවල් වෑන් රථයක් සහ බස් රථයක් ගැටීමෙන් වෑන් රථයේ රියදුරු බරපතළ තුවාල ලබා දඹුල්ල රෝහලට ඇතුලත් කර තිබේ. කදුරුවෙල සිට කොළඹ බලා ධාවනය වෙමින් තිබූ පෞද්ගලික බස්රථයක් සහ දඹුල්ල නගරයේ රියදුරු පාසැලක රියදුරු උපදේශක වරයෙකු ගමන් කරමින් තිබූ වෑන් රථයක් එකිනෙක ගැටීමෙන් මෙම අනතුර සිදුව තිබේ. රියදුරු උපදේකවරයා බරපතල තුවාල ලබා දඹුල්ල මූලික රෝහලට ඇතුළත් කළ බවත් සිද්ධිය ඇසින් දුටුවන් පොලිසියට ප්‍රකාශ කොට ඇත්තේ බස් රථය අධික වේගයෙන් ධාවනය වෙමින් තිබූ බවත් රියදුරු උපදේකවරයා ධාවනය කරමින් තිබූ වෑන් රථය ප්‍රතිවිරුද්ධ දිසාවට ඉස්සර කිරීමට සූදානම් වූ අවස්ථාවේ මෙම අනතුර සිදුව ඇති බව ය. බස් රථයේ පැමිණි මගීන් කිහිප දෙනෙකුම පොලිසියට කියා සිටියේ පොළොන්නරුවේ සිට ම මෙම බස් රථයේ රියදුරු අධික වේගයෙන් මාර්ග නීති උල්ලංඝනය කරමින් ධාවනය කළ බවයි. එමෙන්ම අනතුරක් වළක්වා ගැනීමට හෝ නොහැකි වේගයකින් ධාවනය වූ බවද මගීහු අනතුර සිදුවීමෙන් පසු පොලීසියට කියා තිබේ. වෑන් රථය හැපිමත් සමග බස් රථය මාර්ගයෙන් ඉවතට පැන පැති කානුවද කඩාගෙන මාර්ගය අසල නිවසක ගේට්ටු කණුවක ගැටීමෙන් නැවතී තිබේ. මෙම රිය අනතුර පිළිබඳව දඹුල්ල පොලිසිය වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=83997", "Category": null, "Parent URL": null}