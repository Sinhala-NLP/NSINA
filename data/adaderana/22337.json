{"Source": "Adaderana", "Timestamp": "February 23, 2012 01:40 pm", "Headline": "වේයන්ගොඩට ගුවන් පාලමක්", "News Content": "වේයන්ගොඩ දුම්රිය හරස් මාර්ගයට ඉහළින් ගුවන් පාලමක් ඉදිකිරීම සඳහා ස්පාඤ්ඤයේ බැංකෝ බිල් බාඕ විස්කෙයා ආජන්ටරියා බැංකුවෙන් මූල්‍ය ආධාර ලබාගැනීමට අමාත්‍ය මණ්ඩල අනුමැතිය හිමිව තිබේ. මුදල් හා ක්‍රම සම්පාදන අමාත්‍යවරයා වශයෙන් ජනාධිපති මහින්ද රාජපක්ෂ මහතා කළ යෝජනාව අනුව මෙම ගුවන් පාලම ඉදිකෙරෙන බව සඳහන්ය. කටුනායක ජාත්‍යන්තර ගුවන් තොටුපළ හා නිදහස් වෙළඳ කලාපය වෙත ප්‍රධාන ප්‍රවේශ මහා මාර්ගයක් වන B 208 මාර්ගයේ, වේයන්ගොඩ නගර මධ්‍යයේ පිහිටි දුම්රිය හරස් මාර්ගය හේතුවෙන් නිරතුරුව රථ වාහන තදබදයක් ඇති වේ. එමනිසා එම දුම්රිය හරස් මාර්ගයට ඉහළින් ගුවන් පාලමක් ඉදිකිරීමට තීරණය කර ඇති බව අද පැවති කැබිනට් තීරණ දැනුම් දීමේ මාධ්‍ය හමුවේ දී වැඩබලන ජනමාධ්‍ය අමාත්‍ය ලක්ෂ්මන් යාපා අබේවර්ධන මහතා ප්‍රකාශ කළේය. මේ සඳහා යුරෝ මිලියන 11. 23 ක ණය ගිවිසුම් දෙකකට අත්සන් තැබීමට නියමිත බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=22337", "Category": null, "Parent URL": null}