{"Source": "Adaderana", "Timestamp": "November 24, 2015 06:58 am", "Headline": " කාර්යාල දුම්රිය ෂුවර් නෑ", "News Content": "ඊයේ රාගම දුම්රිය ස්ථානයේ ඇතිවූ සිද්ධියට විරෝධයට පාමින් දුම්රිය රියදුරන් පිරිසක් අද වැඩවර්ජනයක් දියත් කිරීම හේතුවෙන් කාර්යාල දුම්රිය කිහිපයක් අවලංගු කිරීමට සිදුව ඇති බව දුම්රිය සාමාන්‍යාධිකාරී විජය අමරතුංග මහතා පවසයි.ඒ අනුව ඇතැම් දුම්රිය අවලංගු කිරීමට හා ඇතැම් දුම්රිය ප්‍රමාදවී ධාවනය කිරීමට සිදුවන බවත් හෙතෙම අද දෙරණට කියා සිටියේය.ඊයේ රාත්‍රීයේ රාගම දුම්රිය ස්ථානයේදී ධාවනය වෙමින් පැවති දුම්රියක සිටි රියදුරෙකුට හදිසි අසනීප තත්ත්වයක් හේතුවෙන් අදාළ දුම්රිය බොහෝ වේලාවක් නතරකර සිටීමට සිදුවීමත්, එහිදී පිටුපසින් පැමිණි තවත් දුම්රිය දෙකක් බොහෝ ප්‍රමාදවී ධාවනය කරන්නට සිදුවීමත් හේතුවෙන් දුම්රිය මගීන් නොසන්සුන්ව ගැටුම්කාරී තත්ත්වයක් වර්ධනය වී තිබිණි.එහි ප්‍රතිඵලයක් ලෙස දුම්රිය රියදුරන් තිදෙනෙකුට යම් පහරදීමක්ද සිදුව ඇති බව වාර්තා වේ.සිද්ධියට වගකිව යුතු යයි කියැවෙන දුම්රිය රියදුරා බීමත්ව සිටි බවට පළවූ ආරංචියක් නිසා දුම්රිය මගීන් කෝපගැන්වී ගැටුම්කාරී නොසන්සුන් තත්ත්වයක් නිර්මාණය කරගත්තද එය එසේ නොවන බැව් දුම්රිය සාමාන්‍යාධිකාරීවරයා පවසයි.දුම්රිය සාමාන්‍යාධිකාරීවරයා අද දෙරණට කියා සිටියේ අදාළ දුම්රිය එංජින් රියදුරාගේ සිරුරේ රුධිර සීනි මට්ටම ඉහළයාම හේතුවෙන් හදිසි අසනීප තත්ත්වයකට පත්ව සිටි බවයි.", "URL": "https://sinhala.adaderana.lk/news.php?nid=55285", "Category": null, "Parent URL": null}