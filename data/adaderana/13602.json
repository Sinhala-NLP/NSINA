{"Source": "Adaderana", "Timestamp": "January 19, 2011 02:10 pm", "Headline": "මහනුවර ගෝතමී විද්‍යාලයට ස්ථාන මාරු යෝජනාවක්", "News Content": "නායයාමේ තර්ජනයට ලක්ව දින නියමයක් නොමැතිව වසා දමා තිබෙන මහනුවර ගෝතමී බාලිකා විද්‍යාලය වෙනත් ස්ථානයක ස්ථාපනය කිරීම සම්බන්ධයෙන් අවධානය යොමුව ඇති බව මධ්‍යම පළාත් ප්‍රධාන අමාත්‍ය සරත් ඒකනායක මහතා පවසයි. කෙසේ වුව ද විද්‍යාලයේ ප්‍රතිසංස්කරණය කටයුතු මේ දිනවල සිදුකරන අතර ඉන්පසු විද්‍යාලයේ කටයුතු පවත්වාගෙන යා හැකි ද යන්න පිළිබඳ තීරණය කරන බව අමාත්‍යවරයා පැවසුවේය. මහනුවර ගෝතමී බාලිකා විද්‍යාලයේ සිසුන් 1143 දෙනෙක් අධ්‍යාපනය ලබති. පාසල තාවකාලිකව වසා දැමීම හේතුවෙන් සිසුන්ගේ අතපසුවන අධ්‍යාපන කටයුතු වෙනුවෙන් ඉදිරියේ දී අතිරේක පංති පවත්වන බව ද ප්‍රධාන අමාත්‍යවරයා සඳහන් කළේය. මේ අතර සිසු දරු දැරියන්ගේ මාපියන් ඉල්ලා සිටින්නේ තම දරුවන්ගේ අධ්‍යාපන කටයුතු පිළිබඳ බලධාරීන්ගේ කඩිනම් අවධානය යොමු විය යුතු බවයි. දරුවන්ගේ ජීවිත පිළිබඳ අවදානම ඉවත් කළ යුතු බව ද ඔවුන් ඉල්ලා සිටියි.", "URL": "https://sinhala.adaderana.lk/news.php?nid=13602", "Category": null, "Parent URL": null}