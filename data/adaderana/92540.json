{"Source": "Adaderana", "Timestamp": "July 14, 2018 10:20 am", "Headline": "හෙරොයින් තොගයක් පැකට් කරමින් සිටි එකම පවුලේ 5 කට වැඩ වැරදුන හැටි", "News Content": "හෙරොයින් මත්ද්‍රව්‍ය පැකට් කරමින් සිටි එකම පවුලේ පස් දෙනෙකු මහරගම පොලීසිය විසින් අත්අඩංගුවට ගෙන තිබේ. මහරගම පොලීසියට ලද තොරතුරක් මත අද (14) උදෑසන මොවුන් අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. අත්අඩංගුවට ගන්නා අවස්ථාවේදීත් මොවුන් පස් දෙනා හෙරොයින් පැකට් කරමින් සිටි බව ද පොලීසිය සදහන් කළේය. මෙලෙස අත්අඩංගුවට ගෙන ඇත්තේ එකම පවුලේ 57 හැවිරිදි පියා, 45 හැවිරිදි මව, 27 හැවිරිදි හා 17 හැවිරිදි දියණියන් දෙදෙනා සහ වැඩිමහල් දියණියගේ පෙම්වතා බව සඳහන්ය. මොවුන් ගල්කිස්ස ප්‍රදේශයේ පදිංචිකරුවන් පිරිසක් වන අතර අදාළ නිවස කුලී පදනම මත ගෙන දැනට කාලයක සිට එහි වාසය කරන බවයි පොලීසිය සඳහන් කළේය. අදාළ නිවස සඳහා මසකට රුපියල් 28,000ක කුලී මුදලක් මොවුන් විසින් ලබාදෙන බව ද පොලීසිය සිදුකළ මූලික විමර්ශනවල දී අනාවරණය වී තිබේ. මහරගම පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=92540", "Category": null, "Parent URL": null}