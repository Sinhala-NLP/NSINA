{"Source": "Adaderana", "Timestamp": "April 3, 2012 04:36 pm", "Headline": "මෙට්‍රි‍ක්ටොන් 50000 ට වැඩි වී ප්‍රමාණයක් මිලට ගෙන අවසන්", "News Content": "වී අලෙවි මණ්ඩලය යටතේ සිදුකෙරෙන මහ කන්නයේ වී මිලදී ගැනීම්වල දී අද වන විට මෙට්‍රි‍ක්ටොන් පනස්දහස ඉක්මවන ‍වී ප්‍රමාණයක් මිලදීගෙන අවසන් බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. ඒ සඳහා රුපියල් මිලියන 1432 ක මුදලක් වැය වී ඇති බව එම අමාත්‍යාංශය පෙන්වා දෙයි. වැඩිම වී ප්‍රමාණය අම්පාර දිස්ත්‍රික්කයෙන් ‍මෙවර මිලදීගෙන ඇති අතර එය මෙට්‍රික්ටොන් දහතුන් දහස් පන්සිය අනූ පහකි. අනුරාධපුර දිස්ත්‍රික්කයෙන් මිලදීගෙන ඇති වී මෙට්‍රික්ටොන් ප්‍රමාණය දහතුන් දහස් පන්සියයක් වන අතර පොළොන්නරුව දිස්ත්‍රික්කයෙන් වී මෙට්‍රික්ටොන් හයදහස් දෙසියයක ප්‍රමාණයක් මිල දී ගෙන තිබේ. වී මිලදීගැනීමේ ක්‍රියාවලිය අසාර්ථක කිරීම සඳහා ඇතැම් පිරිස් සංවිධානාත්මක කටයුතු කරන බව පෙන්වාදෙන සමූපකාර හා අභ්‍යන්තර වෙළඳ කටයුතු අමාත්‍යාංශය ප්‍රමිතියෙන් යුතු වී අඛණ්ඩව මිල දී ගන්නා බව ද අවධාරණය කරයි.", "URL": "https://sinhala.adaderana.lk/news.php?nid=23266", "Category": null, "Parent URL": null}