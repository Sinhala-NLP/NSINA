{"Source": "Adaderana", "Timestamp": "February 16, 2010 08:45 am", "Headline": "වස්කඩුවේදී දුම්රියක් හා කැන්ටරයක් ගැටෙයි", "News Content": "වාද්දුව වස්කඩුව ප්‍රදේශයේ දී කැන්ටර් රථයක් දුම්රියක ගැටීමෙන් සිදු වූ අනතුරකින් පුද්ගලයින් දස දෙනෙකු තුවාල ලබා රෝහල් ගත කර තිබේ. මුහුදුබඩ දුම්රිය මාර්ගයේ නොම්මර එක දුම්රිය ස්ථානය අසළ දුම්රිය මාර්ගය සමීපයේ නතර කර තිබූ කැන්ටර් රථයක් කොළඹ සිට අලුත්ගම බලා ධාවනය වූ දුම්රියක ගැටී මෙම අනතුර සිදු වී ඇති බව සඳහන්ය. දුම්රියේ පා පුවරුවේ ගමන් ගත් පුද්ගලයින් මෙසේ අනතුරට පත් ව ඇති බව වාද්දුව පොලීසිය පවසයි. අනතුරින් තුවාල ලැබූ පුද්ගලයින් නාගොඩ රෝහලට ඇතුළත් කර ඇත. කැන්ටර් රථයේ රියදුරු වාද්දුව පොලීසියෙන් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=6726", "Category": null, "Parent URL": null}