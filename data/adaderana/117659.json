{"Source": "Adaderana", "Timestamp": "August 28, 2019 10:30 am", "Headline": "ඇමසන් රැක ගන්න තවත් හමුවක්", "News Content": "ඇමසන් වනාන්තරය රැකගැනීම සම්බන්ධයෙන් සාකච්ඡාවකට එක්වන ලෙස පේරු හා කොලොම්බියා නායකයන්, සෙසු ඇමසෝනියා රටවල්වල ජනාධිපතිවරුන්ගෙන් ඉල්ලීමක් කර තිබේ. අදාළ සාකච්ඡාව සැප්තැම්බර් මස හය වන දා කොලොම්බියාවේදී පැවැත්වීමට නියමිතයි. ඇමසන් වැසි වනාන්තරයේ බ්‍රසීලයට හා බොලිවියාවට අයත් කලාපවල පැතිර යන ලැව් ගිනි හේතුවෙන් එම වනාන්තරය දැඩි අවධානමකට මුහුණපා සිටියි. ගින්න පාලනය කිරීමට නිසි ලෙස කටයුතු නොකිරීම හේතුවෙන් වත්මන් බ්‍රසීල රජය ජනතාවගේ දැඩි අප්‍රසාදයට ලක්ව සිටින අතර ජාත්‍යන්තරයේද දැඩි විවේචනයට ලක්ව තිබේ. ලැව් ගිනි වලින් ඇමසන් වනාන්තරය රැකගැනීම සම්බන්ධයෙන් පේරු හා කොලොම්බියා ජනාධිපතිවරුන්ගේ අවධානය යොමුවී තිබෙන්නේ මෙවන් පසුබිමක් තුළයි. පේරු ජනාධිපති මාටින් විස්කාරා සහ කොලොම්බියා ජනාධිපති ඉවාන් මෙට් අතර හමුවක් පසුගියදා පැවැත්වුණු අතර ඇමසෝනියා රටවල රාජ්‍ය නායකයන්ගේ හමුවක් පැවැත්වීමට එහිදී තීරණය කර තිබුණා. අදාළ හමුව සැප්තැම්බර් හය වන දා කොලොම්බියාවේ ලෙටීෂියා නගරයේදීයි පැවැත්වීමට නියමිතව තිබෙන්නේ. ඇමසන් වනය රැක ගැනීම සම්බන්ධයෙන් සාකච්ඡා කිරීමට සඳහා ඊට එක්වන ලෙස නායකයන් දෙපළ සෙසු රටවල නායකයන්ගෙන් ඉල්ලා සිටියි. ලොව විශාලතම වැසි වනාන්තරය වන ඇමසන් වනාන්තරය බ්‍රසීලය, පේරු, කොලොම්බියාව, වෙනිසියුලාව, ඉක්වදෝරය, බොලිවියාව, ගයනා සහ සුරිනාම් යන රටවල්වලට අයත්. මේ අතර ඇමසන් ගින්න පාලනය කිරීම සඳහා චිලී රාජ්‍යය එයාර් ට්‍රැක්ටර් වර්ගයේ ගුවන් යානා හතරක් යොදවා ඇති බවයි විදෙස් වාර්තා සඳහන් කළේය. එම එක් යානයක් ලීටර් තුන්දහස් එකසීයක ධාරිතාවයකින් යුත් බවද එම වාර්තාවල දැක්වෙයි.", "URL": "https://sinhala.adaderana.lk/news.php?nid=117659", "Category": null, "Parent URL": null}