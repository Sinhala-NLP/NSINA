{"Source": "Adaderana", "Timestamp": "May 10, 2011 03:51 pm", "Headline": "ලංගමට වගේ ඉන්ධන නොමිලේ නම් සේවා නොමිලේ", "News Content": "ලංගම බස් රථ සඳහා ලබාදෙන ඉන්ධන සහනාධාරය පෞද්ගලික බස්රථ සඳහා ද ලබාදෙන්නේ නම් ගාස්තු සංශෝධනයක් අනවශ්‍ය බව ලංකා පෞද්ගලික බස්හිමියන්ගේ සංගමය පවසයි. ලංගම බස් රථ සේවා සැපයීම සඳහා රජය දෛනිකව එක් බස්රථයකට රුපියල් 5,000 ට වැඩි මුදලක් වැය කරන බව එම සංගමයේ සභාපති ගැමුණු විජේරත්න මහතා සඳහන් කරයි. පෞද්ගලික බස්රථ සඳහා ලංගම බස්රථවලට මෙන් නොමිලේ ඉන්ධන ලබාදෙන්නේ නම් ප්‍රවාහන ගාස්තු‍වකින් තොරව ජනතාවට නොමිලේ සේවා සැපයීමට තමන් සූදානම් බව ද විජේරත්න මහතා කියා සිටියි. බස්ගාස්තු පිළිබඳ ජාතික ප්‍රතිපත්තිය රජය මේ වන විට උල්ලංඝණය කර ඇති බැවින් මේ මස අවසන් වීමට ප්‍රථම නිසි විසඳුමක් නොලැබුණහොත් ඒකපාර්ශවිකව ගාස්තු ඉහළ නැංවීමට කටයුතු කරන බව ගැමුණු වි‍ජේරත්න මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=16014", "Category": null, "Parent URL": null}