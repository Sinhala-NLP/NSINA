{"Source": "Adaderana", "Timestamp": "November 1, 2011 12:51 pm", "Headline": " කරන්දෙණිය සන්සුන්-ආරක්ෂාවට එස්.ටී.එෆ්  කැඳවයි", "News Content": "කරන්දෙණිය පොලිස් බල ප්‍රදේශයේ ඇති වූ නොසන්සුන්කාරී තත්ත්වය පාලනය කර ඇතැයි පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. කරන්දෙණිය,මහඒදණ්ඩ ප‍්‍රදේශයේදී රජයේ වෛද්‍යවරයකු ඝාතනය කිරීමේ සිදුවීමට අදාළ සැකකරුවන් දෙදෙනකු ඊයේ දිනයේ අත්අඩංගුවට ගැනීමෙන් පසු එයින් එක් සැකකරුවකු වූයේ වෛද්‍ය රසායනාගාරයක් පවත්වාගෙන ගිය අයෙකි. මේ හේතුව නිසා අද ප්‍රදේශයේ ජනයා කුපිතව එකී වෛද්‍ය රසායනාගාරය හා අදාළ පුද්ගලයා‍ට අයත් ගොඩනැගිල්ලට පහරදී ගිනිතබා ඇතැයිද අද පෙරවරුවේ වාර්තා විය. එසේ වුවද මේවන විට තත්ත්වය මුළු මනින්ම පාලනය කර ඇතැයිද වැඩිදුර ආරක්ෂාව සඳහා පොලිස් විශේෂ කාර්යබලකාය යොදවා ඇතැයිද පොලිස් මාධ්‍ය ප්‍රකාශකවරයා අද දෙරණට කියා සිටියේය. 2011 සැප්තැම්බර් මස 29 වන දින බොරකන්ද රජයේ රෝහලේ වෛද්‍ය නිළධාරියකු ලෙස කටයුතු කළ පී. ප‍්‍රසාද් ජයසිංහ යන අයට කිසියම් අයෙකු විසින් වෙඩි තබා ඝාතනය කෙරිණි. මෙම ඝාතනයට අදාළව අපරාධ පරීක්ෂණ දෙපාර්තමේන්තුව විසින් වැඩිදුර විමර්ශන පවත්වා ඊයේ දින සැකකරුවන් දෙදෙනෙකු සමග අදාළ අපරාධය සඳහා උපයෝගී කර ගන්නා ලද ගිනි අවිය ද සොයා ගත් බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=19716", "Category": null, "Parent URL": null}