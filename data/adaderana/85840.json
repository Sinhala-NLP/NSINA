{"Source": "Adaderana", "Timestamp": "March 17, 2018 10:38 am", "Headline": "දියතලාව බස් රථයේ පිපිරීම ගැන යුද හමුදා කමිටු වාර්තාව ලබන සතියේ", "News Content": "‍දියතලාව, කහගොල්ල ප්‍රදේශයේදී බස් රථයක අත්බෝම්බයක් පිපිරීම සම්බන්ධයෙන් පරීක්ෂණ කිරීම සඳහා පත් කළ යුධ හමුදා කමිටු වාර්තාව ලබන සතියේදී යුධ හමුදාපතිවරයාට භාරදීමට නියමිතව තිබෙන බව වාර්තා වේ. මධ්‍යම පළාත් ආඥාපති මේජර් ජනරාල් රුක්මාල් ඩයස් මහතාගේ ප්‍රධානත්වයෙන් යුත් පංච පුද්ගල කමිටුවක් විසින් අදාළ වාර්තාව සකස් කර ඇති බව යුධ හමුදා මාධ්‍ය ප්‍රකාශක සුමිත් අතපත්තු මහතා සඳහන් කළේය. පසුගිය 21 වනදා දියතලාව කහගොල්ල ප්‍රදේශයේදී ධාවනය වෙමින් තිබූ බස් රථයක් තුළ අදාළ පිපිරීම සිදුවූ අතර එහිදී යුධ හමුදා සාමාජිකයින් ඇතුළු පුද්ගලයින් 19 දෙනෙකු තුවාල ලැබීය. එම අත් බෝම්බය රැගෙන ආ බවට සැකකෙරෙන හමුදා සාමාජිකයා පසුගිය 02වනදා අත්අඩංගුවට ගෙන රක්ෂිත බන්ධනාගාර ගත කිරීමට ද පොලීසිය කටයුතු කළේය. අදාළ කමිටුව සිද්ධිය ඇසින් දුටුවන් හා තුවාලකරුවන්ගෙන් ප්‍රකාශ සටහන් කරගැනීම සිදුකළ අතර සිද්ධිය වූ ස්ථානයට ගොස් විමර්ශන කටයුතු ද සිදුකර තිබේ. මීට අමතරව එම සිද්ධීය සම්බන්ධයෙන් අදාළ නීතිමය කටයුතු, අපරාධ පරීක්ෂණ දෙපාර්තමේන්තුව විසින් සිදුකරනු ලබයි.", "URL": "https://sinhala.adaderana.lk/news.php?nid=85840", "Category": null, "Parent URL": null}