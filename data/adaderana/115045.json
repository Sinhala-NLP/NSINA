{"Source": "Adaderana", "Timestamp": "July 26, 2019 09:56 am", "Headline": "ඇෆ්ගනිස්ථානයට බෝම්බ මාලාවක් පුද්ගලයින් 15ක් මරුට", "News Content": "ඇෆ්ගනිස්ථානයේදී එල්ල වූ බෝම්බ ප්‍රහාර මාලාවකින් පුද්ගලයින් 15 දෙනෙකු පමණ මියගොස් තිබේ. විදෙස් මාධ්‍ය වාර්තා කළේ මේ හේතුවෙන් තවත් විශාල පිරිසක් තුවාල ලබා ඇති බවයි. ඇෆ්ගනිස්ථානයේ කාබුල් අගනුවරට බෝම්බ ප්‍රහාර තුනක් එල්ල විය. මෙම ප්‍රහාර මාලාව එල්ල වී ඇත්තේ එක්සත් ජනපද ඒකාබද්ධ මාණ්ඩලික ප්‍රධානීන් අගනුවර සංචාරයක නිරත අවස්ථාවකයි. ඔවුන් අමෙරිකානු සහ නේටෝ සංවිධානයේ ඉහළ නිලධාරීන් පිරිසක් හමු වී සාකච්ඡා කරමින් සිටි අතරතුර බෝම්බ ප්‍රහාර එල්ල වී තිබේ. පතල් හා ඛනිජ තෙල් අමාත්‍යාංශයේ සේවකයින් පිරිසක් රැගත් බස් රථයක් එක් බෝම්බ ප්‍රහාරයක ඉලක්කය වී තිබුණි. එම ප්‍රහාරයෙන් තම සේවකයින් 8 දෙනෙකු මියගොස් බවත් තවත් 27 දෙනෙකු තුවාල ලැබූ බව එම අමාත්‍යංශය නිකුත් කරමින් සඳහන් කළේය. මියගිය පිරිස අතරට කාන්තාවන් පස් දෙනෙකු සහ ළමයෙක්ද අයත්. එම පිපිරිම සිදු වී මිනිත්තු කිහිපයකින් ඒ ආසන්න තවත් ප්‍රදේශයක මරාගෙන මැරෙන ප්‍රහාරකයෙක් සිදු වූ අතර ඉන් 7 දෙනෙකු පමණ මියගොස් තවත් 20 කට ආසන්න පිරිසක් තුවාල ලැබීය. මේ අතර පිපිරීම් වලින් රථවාහන ගොඩනැගිලි ඇතුළුව දේපළ රැසකට අලාභ හානි සිදුවිය. ඉන් සිදු වූ හානිය දැක්වෙන රූපරාමු පෙළක් මාධ්‍යයට නිකුත් වී තිබුණි. අනතුරුව කාර් බෝම්බ ප්‍රහාරයක් ද එල්ල වී ඇති අතර එහි වගකීම තලෙයිබාන් සංවිධානය භාරගෙන තිබේ. ඉන් විදේශීය බලකා සෙබළුන් සෙබළුන් 9 දෙනෙකු මියගිය බව එහි ප්‍රකාශකයෙක් සඳහන් කළා. කෙසේ වෙතත් රජය එම ප්‍රකාශය නිල වශයෙන් තහවුරු කර නැහැ. 1996 වසරේ සිට 2001 දක්වා කාලය පුරාවට ඇෆ්ගනිස්ථානය තලෙයිබාන් සටන්කාමින් ගේ පාලනයේ පැවතියේය. නමුත් 2001 වසරේ සැප්තැම්බර් 11 වෙනිදා අල් කයිඩා සංවිධානය අමෙරිකාවට සිදුකරන ලද ප්‍රහාරයෙන් අනතුරුව ඔවුන් ඇෆ්ගනිස්ථානයේ සිටි ඉස්ලාමිය සංවිධාන ඉලක්ක කර ගනිමින් සිය යුද මෙහෙයුම් ආරම්භ කරනු ලැබීය. මේ වන විට සාම ගිවිසුමකට එළඹීමට දෙපාර්ශ්වය අතර සාකච්ඡා පැවැත්වෙන නමුත් ඒ සඳහා තවත් වසර ගණනාවක් ගතවනු ඇති බව විශේලේෂකයින් පෙන්වා දෙයි.", "URL": "https://sinhala.adaderana.lk/news.php?nid=115045", "Category": null, "Parent URL": null}