{"Source": "Adaderana", "Timestamp": "April 29, 2010 02:32 pm", "Headline": "සංක්‍රමණිකයින්ටත් සෞඛ්‍ය ප්‍රතිපත්තියක්", "News Content": "සංක්‍රමණිකයින්ගේ සෞඛ්‍ය ආරක්ෂණය සඳහා සෞඛ්‍ය ප්‍රතිපත්තියක් සකස් කිරීමට සෞඛ්‍ය අමාත්‍යාංශය පියවර ගෙන තිබේ. විවිධ අවශ්‍යතා සඳහා රට තුළ මෙන්ම රටින් පිටතට සංක්‍රමණය වන පුද්ගලයින් උදෙසා මෙම ප්‍රතිපත්තිය ක්‍රියාත්මක වන බව සෞඛ්‍ය අමාත්‍යාංශය පවසයි. සෞඛ්‍ය අමාත්‍යාංශය, ලෝක සෞඛ්‍ය සංවිධානය හා අන්තර්ජාතික සංවිධාන එක්ව මෙම සෞඛ්‍ය ප්‍රතිපත්තිය පිළිබඳ දෙදිනක වැඩමුළුවක් ද පසුගියදා සංවිධානය කර තිබුණි. ගෘහසේවිකාවන් වශයෙන් විදෙස් රටවල සේවය කරන ශ්‍රී ලාංකික කාන්තාවන්ට සිදුවන හිරිහැර, පහරදීම් හා මරණයට පත්කිරීම් වැනි කරුණුවලදී ඔවුන්ට ලැබිය යුතු ආරක්ෂාව ලබාදීම ද මෙම ප්‍රතිපත්තියේ ප්‍රධාන අරමුණකි. 2008 වර්ෂයේ දී පමණක් මැදපෙරදිග රටවලදී ශ්‍රී ලාංකික කාන්තාවන් 284 දෙනෙකු විවිධ හේතූන් නිසා ජීවිතක්ෂයට පත්ව ඇති අතර එම වර්ෂය තුළ විදේශ සේවා නියුක්ති කාර්යාංශයට ලැබී ඇති පැමිණිලි සංඛ්‍යාව 2038 ක් බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=8078", "Category": null, "Parent URL": null}