{"Source": "Adaderana", "Timestamp": "December 1, 2013 10:33 am", "Headline": "පොලීසියට ආයුධ පෙන්වීමට ගොස් සැකකරුවන් මියයාම ගැන අජිත් රෝහණ මෙසේ කියයි", "News Content": "පොලිස් අත්අඩංගුවේ සිටියදී සැකකරුවන් මියයාම ගැන ඇතැමුන් එල්ල කරන චෝදනාවලට පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පිළිතුරු ලබාදෙයි. මේ අදාළ චෝදනාව සම්බන්ධයෙන් පොලිස් මාධ්‍ය ප්‍රකාශකවරයා විසින් සිදුකළ ප්‍රකාශයකි. “පොලිස් අත්අඩංගුවේදී කවුරු හරි සැකකරුවෙකු මිය ගියා නම් ඒ ගැන පරීක්ෂණ පවත්වන්නේ අපරාධ නඩු විධාන සංග්‍රහයේ හැටියට මහේස්ත්‍රාත්වරයෙකු විසින්. ඒක තමයි නීතිය. ඉතින් මහේස්ත්‍රාත්වරයා එම ස්ථානවලට ගොස් පරික්ෂා කරලා තියෙනවා. සාක්ෂි සටහන් කරනවා. ඒ වගේම පශ්චාත් මරණ පරීක්ෂණ වාර්තා සැලකිල්ලට ගන්නවා. අවශ්‍ය නම් පශ්චාත් මරණ පරීක්ෂණ සිදුකළ වෛද්‍යවරුන්ගේ සාක්ෂි කැඳවනවා. කැඳවලා ඒ ගැන තීරණයක් ලබාදෙනවා. ඒ අනූව එම විමර්ශන අධිකරණ විසින් සිදුකරනවා. පොලීසිය කරන්නේ විමර්ශනයක් සඳහා සහය ලබාදීම පමණයි. මීට පෙර වුණත් පොලිස් අත්අඩංගුවේදී මිය ගිය සැම සැකකරුවෙක් සම්බන්ධයෙන්ම අධිකරණය තීරණයක් ලබාදී තිබෙනවා\". මාතර කඹුරුපිටිය ප්‍රදේශයේ සිදුවු පොලිස් කොස්තාපල්වරයා සහ ඔහුගේ බිරිඳ ඝාතනයේ ප්‍රධාන සැකකරු කැටයම් චින්තක නැමැත්තා අත්අඩංගුවට ගැනීම සඳහා පොලිස් කණ්ඩායම් අටක් යොදවා ඇති බවද හෙතෙම පැවසීය. අදාළ ඝාතන සිද්ධියට සම්බන්ධ සැකකරුවන් තිදෙනෙකු මීට පෙර අත්අඩංගුවට පත් වු අතර ඔවුන් පොලිස් අත්අඩංගුවේ දී මියයාම සම්බන්ධයෙන් පළ වන අදහස් ගැන අජිත් රෝහණ මහතා ඊයේ පැවැති මාධ්‍ය හමුවකදී ඉහත කරුණු අනාවරණය කළේය.", "URL": "https://sinhala.adaderana.lk/news.php?nid=39236", "Category": null, "Parent URL": null}