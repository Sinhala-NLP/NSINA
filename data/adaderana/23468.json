{"Source": "Adaderana", "Timestamp": "April 12, 2012 01:53 pm", "Headline": "තැන තැන රිය අනතුරු-මරණ 6 ක් වාර්තාවෙයි", "News Content": "දිවයිනේ ප්‍රදේශ කිහිපයක සිදුවූ අනතුරුවලින් පුද්ගලයින් 6 දෙනෙකු ජීවිතක්ෂයට පත්ව ඇති බව වාර්තා වේ. වේයන්ගොඩ, දංවිලාන ප්‍රදේශයේ දී යතුරු පැදියක් අනතුරට ලක්වීමෙන් පුද්ගලයෙකු ජීවිතක්ෂයට පත්ව තිබේ. යතුරුපැදියේ පදිකයෙකු ගැටීමෙන් අනතුරුව එය පෙරළී යාමෙන් අනතුර සිදුව ඇති අතර අනතුරින් යතුරුපැදියේ පිටුපස ගමන් ගත් පුද්ගලයා ජීවිතක්ෂයට පත්ව ඇති බව පොලිසිය පවසයි. එහිදී යතුරුපැදිකරු සහ පදිකයා ද තුවාල ලබා ඇති අතර ඔවුන් ප්‍රතිකාර සඳහා වතුපිටිවල රෝහලට ඇතුළත් කර ඇති බව සඳහන්ය. මේ අතර කටුපොත, මූණමල්දෙනිය ප්‍රධාන මාර්ගයේ කනෝගම ප්‍රදේශයේ දී යතුරුපැදියක් මාර්ගයෙන් ඉවත‍ට පැන බෝක්කුවක ගැටීමෙන් සිදුවූ අනතුරකින් යතුරුපැදිකරු ජීවිතක්ෂයට පත්ව තිබේ. අනතුරින් මියගොස් ඇත්තේ කටුපොත ප්‍රදේශයේ පදිංචි 50 හැවිරිදි පුද්ගලයෙකි. අනුරාධපුර - පාදෙණිය ප්‍රධාන මාර්ගයේ දිගිතව ප්‍රදේශයේ දී ද යතුරුපැදියක් ලොරි රථයක ගැටීමෙන් අනතුරක් සිදුව ඇති බව පොලිසිය පවසයි. අනතුරින් තුවාල ලැබූ යතුරුපැදිකරු සහ එහි පිටුපස ගමන් ගත් පුද්ගලයා වාරියපොල රෝහලට ඇතුළත් කර ඇති අතර එහිදී යතුරුපැදිකරු ජීවිතක්ෂයට පත්ව ඇති බව පොලිසිය පවසයි. මේ අතර ඒ නයින් මාර්ගයේ කිලිනොච්චිය - පරන්තන් ප්‍රදේශයේ දී යතුරුපැදියක පදික කාන්තාවක ගැටීමෙන් සිදුවූ අනතුරකින් ඇය ජීවිතක්ෂයට පත්ව තිබේ. අනතුරින් පරන්තන් ප්‍රදේශයේ පදිංචි 74 හැවිරිදි කාන්තාවක මෙසේ ජීවිතක්ෂයට පත්ව ඇති බව කිලිනොච්චිය පොලිසිය සඳහන් කරයි. මේ අතර හපුතලේ බස්නැවතුම්පොළ අසල දී සිදුවූ රිය අනතුරකින් පුද්ගලයෙකු ජීවිතක්ෂයට පත්ව තිබේ. පෞද්ගලික බස්රථයක පදිකයෙකු ගැටීමෙන් මෙම අනතුර සිදුව ඇති බව හපුතලේ පොලිසිය ප්‍රකාශ කරයි. නවගත්තේගම , 17 කණුව ප්‍රදේශයේ සිදුවූ රිය අනතුරකින් ද පුද්ගලයෙකු මියගොස් තවත් දෙදෙනෙකු තුවාල ලබා තිබේ. යතුරුපැදි දෙකක් එකිනෙක ගැටීමෙන් මෙම අනතුර සිදුව ඇති බව නවගත්තේගම පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=23468", "Category": null, "Parent URL": null}