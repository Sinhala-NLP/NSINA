{"Source": "Adaderana", "Timestamp": "May 4, 2018 03:20 pm", "Headline": "උතුරු කොරියාවේ රඳවා ගෙන ඉන්න අමෙරිකානුවන් තිදෙනාට ළඟදීම නිදහස?", "News Content": "උතුරු කොරියාවේ රඳවා ගෙන සිටින ඇමෙරිකා ජාතිකයන් තිදෙනා නුදුරේදීම නිදහස් කෙ‍රෙනු ඇති බව විදෙස් මාධ්‍ය වාර්තා කරයි. අමෙරිකානු ජාතික සිරකරුවන් තිදෙනා මේ වන විට උතුරු කොරියාවේ ප්යොන්ග්යැන්ග් හි හෝටලයක නවතා වඩාත් හොඳ ආහාර පාන සහ වෛද්‍ය සේවා ලබා දෙන බව වාර්තා වෙයි. සිරකරුවන්ට නිදහස ලබාදීම ඇමෙරිකා ජනාධිපති ඩොනල්ඩ් ට්‍රම්ප් සහ උතුරු කොරියා නායක කිම් ජොන්ග් අන් ගේ හමුවට පෙර සිදු වීමට බොහෝ දුරට ඉඩ ඇති බව සඳහන් වෙයි. ඔවුන් ‍හෝටලයක් වෙත රැ‍‍ගෙන ආ බවට පළ වන වාර්තා තහවුරු කර නැතත් ඇමෙරිකාවේ ප්‍රකාශකයකු ප්‍රකාශ කළේ උතුරු කොරියාවේ සිටින ඇමරිකා පුරවැසියන් තිදෙනා හැකි තරම් ඉක්මනින් මව් රටට ගෙන්වා ගැනීමට කටයුතු කරමින් සිටින බවයි. විරුද්ධ පක්ෂ නිරන්තරයෙන් මෙම රැඳවියන් පිළිබඳ විමසන බවත් ට්විටර් පණිවුඩ කෙරෙහි අවධනයෙන් පසුවන ලෙස ඔවුන්ට දැනුම් දෙන බවත් ඩොනල්ඩ් ට්‍රම්ප් සඳහන් කර තිබුණි. මෙම රැඳවියන් තිදෙනා ගෙන් දෙදෙනකු අත්අඩංගුවට පත් වූයේ 2017 වසරේ ඩොනල්ඩ් ට්‍රම්ප් ජනාධිපති ලෙස පත් වීමෙන් අනතුරුවයි. කිම් ඩොන්ග් චල්, කිම් හක්- සොන්ග් සහ කිම් සෑන්ග් ඩුක් මෙසේ රඳවා ගෙන ඇති ඇමෙරිකානුවෝයි.", "URL": "https://sinhala.adaderana.lk/news.php?nid=88515", "Category": null, "Parent URL": null}