{"Source": "Adaderana", "Timestamp": "April 14, 2013 12:01 pm", "Headline": "රජීව් ඝාතකයින්ගේ දඬුවම් ලිහිල් කරන්නැයි කරුණානිධි ඉල්ලයි", "News Content": "තමිල්නාඩු ඩී.එම්.කේ පක්ෂයේ සභාපති,හිටපු ප්‍රධාන අමාත්‍ය එම්. කරුණානිධි මහතා රජීව් ගාන්ධි ඝාතනයේ වැරදිකරුවන්ගේ දඬුවම ලිහිල් කරන ලෙස ඉල්ලා තිබේ. රජීව් ගාන්ධි ඝාතනය කිරීමේ සිදුවීමට අදාළව වැරදිකරුවන් වූ තිදෙනකුට මේවන විට එරට අධිකරණය විසින් මරණී දණ්ඩනය නියම කර ඇත. ඒ අනුව මුරුගන් හෙවත් වී.ශ්‍රීහරන්, ශාන්තන් හෙවත් ටී. සුතේන්ද්‍රරාජා,අරිවු හෙවත් ඒ.ජී.පෙරරිවිලන් යන තිදෙනාට නියමවී ඇති මරණ දඬුවම අහෝසි කොට ඒ වෙනුවට ජීවිතාන්තය දක්වා සිරදඬුවම් ලබාදෙන ලෙස යෝජනාවක් සම්මත් කරන්නැයි කරුණානිධි මහතා විසින් තමිල්නාඩු රජයෙන් ඉල්ලීමක් කර තිබේ. එවක එල්.ටී.ටී.ඊ සංවිධානයේ සාමාජිකයින් තිදෙනකු වූ මොවුන්ට 1999 වසරේදී චෝදනා විභාග කොට අධිකරණය විසින් මරණ දඬුවම ලබාදී ඇත. පසුව 2000 වසරේදී ඔවුන් තම මරණ දඬුවම ජීවිතාන්තය දක්වා සිරදඬුවමක් බවට පත්කරන ලෙස ජනාධිපතිවරයාට පෙත්සමක් ඉදිරිපත් කරමින් ඉල්ලා තිබේ. එහෙත් 2011 වසරේදී එවක ජනාධිපතිනියවූ ප්‍රතිභා පටෙල් මිය එකී පෙත්සම ප්‍රතික්ෂේප කර ඇති අතර ඉන්පසු තමිල්නාඩු මහ සභාව විසින් ඒ පිළිබඳ ජනාධිපතිවරයාට නැවත සලකාබලන ලෙස ඉල්ලමින් යෝජනාවක් සම්මත කර ගෙන ඇත. මේ අනුව කරුණානිධි නැවත තමිල්නාඩු රජයෙන් ඉල්ලා සිටින්නේ තමිල්නාඩු ප්‍රාන්ත රජයේ මහ සභාව තුළ ඔවුන්ගේ මරණ දඬුවම ජීවිතාන්තය දක්වා සිරදඬුවමක් බවට පත්කරන ලෙස වන යෝජනාවක් සම්මත කරන ලෙසයි.", "URL": "https://sinhala.adaderana.lk/news.php?nid=33256", "Category": null, "Parent URL": null}