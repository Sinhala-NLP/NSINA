{"Source": "Adaderana", "Timestamp": "June 5, 2019 11:35 am", "Headline": "අගමැතිට එරෙහිව චෙක් වැසියන් පාරට", "News Content": "අගමැතිවරයාට එරෙහිව චෙක් ජනරජයේ වැසියන් දහස් සංඛ්‍යාත පිරිසක් වීථි බැස ඇත. ඒ යුරෝපා සංගමයේ සහනාධාර කූඨ ලෙස භාවිත කළ බවට අගමැතිවරයාට චෝදනා කරමිනි. බිලියනපතියෙකු වන අන්ද්‍රේ බබිස්ට චෙක් ජනරජයේ අගමැති ධුරයෙන් ඉවත් වන ලෙස ඉල්ලමින් ප්‍රාග් අගනුවරදී දැවැන්ත විරෝධතාවක් පැවැත්වෙයි. එක් ලක්ෂ විසිදහසක පමණ පිරිසක් ඊට එක්වී සිටින බව විදෙස් වාර්තා සඳහන් කළේය. මෙම විරෝධතාව 1989 වර්ෂයේ පැවති වෙල්වට් විප්ලවයෙන් පසුව එරට පැවති විශාලතම ජනරැළි අතරින් එකක් බව විදෙස් වාර්තාවල සඳහන්ය. අගමැතිවරයාගේ පාලනය පිළිබඳව තමන් සෑහීමකට පත් නොවන බව විරෝධතාකරුවන් පවසයි. එමෙන්ම බබිස්ට එරෙහි චෝදනා විභාගය සඳහා අළුතින් පත්කරන ලද අධිකරණ ඇමතිවරයා මැදිහත්වනු ඇතැයිද ඔවුන් සැක පල කරයි. අගමැති බබිස්ට එරෙහිව ඉකුත් අප්‍රේල් මස අගභාගයේ සිටම විරෝධතා පැවැත්වුණි. එහෙත් මෙවර පැවැත්වෙන විරෝධතා රැළියට අපේක්ෂිත මට්ටම මෙන් දෙගුණයකටත් වඩා ජනතාව සහභාගි වී සිටින බව සංවිධායකයන් ප්‍රකාශ කළේය. කෙසේ නමුත් යුරෝපා සංගමයේ සහනාධාර වංචා කළ බවට එල්ල වන චෝදනා අන්ද්‍රේ බබිස් ප්‍රතික්ෂේප කර ඇත.", "URL": "https://sinhala.adaderana.lk/news.php?nid=111363", "Category": null, "Parent URL": null}