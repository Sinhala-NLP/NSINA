{"Source": "Adaderana", "Timestamp": "July 14, 2010 08:08 am", "Headline": "පළාත් පාලන ඡන්ද ක්‍රමයේ වෙනසකට ඇස", "News Content": "මැතිවරණ ක්‍රමය වෙනස් කිරීමට අදාළ මූලික සාකච්ඡාවක් එක්සත් ජාතික පක්ෂය හා ආණ්ඩුවේ නියොජිතයින් පිරිසක් අතර පැවැත්වී තිබේ. ඊයේ රාත්‍රීයේ පැවති මෙම සාකච්ඡාවේ දී පළාත් පාලන මැතිවරණ ක්‍රමය වෙනස් කිරීම පිළිබඳ අවධානය යොමු වූ බව සදහන්ය. පළාත් පාලන ක්‍රමය වෙනස් කොට කොට්ඨාස ක්‍රමය යටතේ මැතිවරණ පැවැත්වීම කෙරෙහි ආ‍ණ්ඩුවේ පාර්ශවයෙන් යෝජනා වූ බව එක්සත් ජාතික පක්ෂ පාර්ලිමේන්තු මන්ත්‍රී ජෝශප් මයිකල් පෙරේරා මහතා පැවසුවේය. එසේම ඒ සදහා කාන්තා හා තරුණ නියෝජනය 25% ක මට්ටමකට ගෙන ඒම පිළිබඳව ද සාකච්ඡාවේ දී යෝජනා වී ඇති බව ජෝශප් මයිකල් පෙරේරා මන්ත්‍රීවරයා කියා සිටියේය. එම සාකච්ඡා‍වට ආණ්ඩුව නියෝජනය කරමින් බැසිල් රාජපක්ෂ, දිනේෂ් ගුණවර්ධන යන අමාත්‍යවරු ද සහභාගී වී ඇත. එක්සත් ජාතික පක්ෂය නියෝජනය කරමින් ජෝශප් මයිකල් පෙරේරා, තිස්ස අත්තනායක, ලක්ෂ්මන් කිරිඇල්ල, ගාමීණී ජයවික්‍රම පෙරේරා යන මන්ත්‍රීවරුන් සහභාගී වී සිටියහ. අදාළ යෝජනාමාලාවට එක්සත් ජාතික පක්ෂ මන්ත්‍රී කණ්ඩායමේ අවධානය ‍සදහා අද යොමු ‍කෙරෙන බව ජෝශප් මයිකල් පෙරේරා මන්ත්‍රීවරයා ප්‍රකාශ කළේය. අනතුරුව එය පක්ෂයේ කෘත්‍යාධිකාරි මණ්ඩලයට ද යොමු කරන බව හෙතෙම කියා සිටියේය.", "URL": "https://sinhala.adaderana.lk/news.php?nid=9586", "Category": null, "Parent URL": null}