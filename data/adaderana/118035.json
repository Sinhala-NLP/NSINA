{"Source": "Adaderana", "Timestamp": "September 2, 2019 06:56 am", "Headline": "අගමැති අද මාලදිවයිනට", "News Content": "අග්‍රාමාත්‍ය රනිල් වික්‍රමසිංහ මහතා නිල සංචාරයක් සඳහා අද මාලදිවයින බලා පිටත්ව යාමට නියමිතයි. මාලදිවයින් ජනාධිපති ඉබ්‍රහිම් මොහොමඩ් සෝලිම් මහතාගේ ආරාධනයකට අනුව ආග්‍රාමාත්‍යවරයා මෙම සංචාරයේ නිරත වනු ඇති. මෙම සංචාරයේදී දෙරට අතර ද්වීපාර්ශවික සබදතා ශක්තිමත් කරගැනීම සම්බන්ධයෙන් සාකච්ඡා පැවැත්වීමට සැලසුම් කර ඇති අතර ශ්‍රි ලංකාව සහ මාලදිවයින අතර අවබෝධතා ගිවිසුම් කිහිපයකට ද මෙහිදී අත්සන් තැබීමට නියමිත බව වාර්තා වේ. මාලදිවයින් සංචාරය අතරතුරදී අග්‍රාමාත්‍ය රනිල් වික්‍රමසිංහ මහතා සභාපතීත්වය දරණ ඉන්දීය සාගර සමුළුව ලබන 03 සහ 04 යන දෙදින තුළ මාලදිවයිනේ පැරඩයිස් අයිලන්ඩ් රිසෝට් හෝටල් පරිශ්‍රයේදී පැවැත් වේ. සිව්වනවරට සංවිධානය කරන මෙවර සමුළුවේදී රනිල් වික්‍රමසිංහ මහතාට අමතරව මාලදිවයින් ජනාධිපතිවරයා, ඉන්දීය විදේශ කටයුතු අමාත්‍යවරයා ඇතුළු රටවල් 35ක නියෝජිතයින් විසින් දේශන සිදුකිරීමට නියමිතයි. මේ අතර මාලදිවයින් නිල සංචාරය අතර තුර ඉන්දීය විදේශ කටයුතු අමාත්‍ය එස්.ජයශංකර් මහතා ඇතුළු රටවල් කිහිපයක නියෝජිතයින් සමඟ සාකච්ඡා පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=118035", "Category": null, "Parent URL": null}