{"Source": "Adaderana", "Timestamp": "November 3, 2012 02:10 pm", "Headline": "සින්නතුරෙයි ඉග්නීෂ්වරන් මරාදමා ඇත්තේ මුදල් කොල්ලකෑමටයි", "News Content": "සින්නතුරෙයි ඉග්නීෂ්වරන් යන අය ඝාතනය කර ඇත්තේ මුදල් ලබාගැනීමේ අදහසින් ඔහු සමග සිටි අයෙකු බව පොලීසිය පවසයි. පසුගියදා අතුරුදහන්වුණු ද්‍රවිඩ ජාතික සන්ධානයේ පාර්ලිමේන්තු මන්ත්‍රී සෙල්වම් අඩෙක්කලනාදන් මහතාගේ මස්සිනා බව කියන සින්නතුරෙයි ඉග්නීෂ්වරන් යන අයගේ මළ සිරුර අද පෙරවරුවේ පවුලේ ඥාතීන් විසින් හඳුනාගෙන තිබේ. කෙසේ වෙතත් මේ පිළිබඳ කරන ලද පරීක්ෂණ කටයුතුවල ප්‍රගතිය පෙන්වාදෙමින් පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනය පහත පරිදිය. 2012-10-30 දින කොටහේන පොලිස් වසමේ \"අංක 103/07, සුමනතිස්ස මාවත, කොළඹ 12.\" යන ලිපිනයේ පදිංචි වයස අවුරුදු 53 ක්වූ සින්නතුරෙයි ඉග්නීෂ්වරන් යන අය 2012-10-30 දින සිට ආගිය අතක් නොමැති බවට ඔහුගේ බිරිඳ විසින් එදින කොටහේන පොලිසියට පැමිණිලි කර ඇත. මෙම පුද්ගලයා පිටකොටුව පොලිස් වසමේ හෙට්ට්වීදිය ප‍්‍රදේශයේ රන් භාණ්ඩ බ්‍රෝකර්වරයෙකු ලෙස සිට ඇත. 2012-10-31 දින කොටහේන පොලිසිය මගින් මෙම අතුරුදහන්වීම සම්බන්ධයෙන් පිටකොටුව පොලිසියට දැනුම් දීමෙන් පසු පිටකොටුව පොලිසිය විසින් විමර්ශන ආරම්භ කර අතුරුදහන් වූ සින්නතුරෙයි ඉග්නීෂ්වරන් යන අය සමග බ්‍රෝකර්වරයෙකු ලෙස සිටි පුද්ගලයෙකු 2012-11-02 දින වැල්ලම්පිටිය ප‍්‍රදේශයේදී අත්අඩංගුවට ගෙන ඇත. ඔහුගේ ප‍්‍රකාශ මත සින්නතුරෙයි ඉග්නීෂ්වරන් යන විසින් රන් භාණ්ඩ ලබාගැනීමට හෙට්ට්වීදිය ප‍්‍රදේශයේ ව්‍යාපාරිකයින් දෙදෙනෙකුගෙන් ලබාගෙන තිබූ රු. ලක්‍ෂ 33 ක මුදල ලබාගැනීමේ අදහසින් මෙම අයව ඝාතනය කර කාර් රථයකින් නානුඔය ප‍්‍රදේශයට ගෙන ගොස් දමා ඇති බවට තොරතුරු අනාවරණය වී ඇත. මෘත ශරීරය 2012-10-31 දින නානුඔය පොලිස් වසමේ නානුඔය නුවරඑළිය මාර්ගයේ නානුඔය සිට කිලෝ මීටර් 02 ක් පමණ ඈතින් තිබිය දී නානූඔය පොලිසිය විසින් සොයාගෙන ඇත. මෙම මෘත ශරීරය නුවරඑළිය රෝහලේ මෘතශරීරාගාරයේ තැන්පත් කර තිබියදී අතුරුදහන් වූ සින්නතුරෙයි ඉග්නීෂ්වරන් යන අයගේ බවට ඥාතීන් විසින් හදුනාගෙන ඇත. සිද්ධිය පිළිබඳව පිටකොටුව පොලීසිය විසින් පරීක්‍ෂණ පවත්වා මෙම සැකකරු සන්තකයේ තිබී ලක්‍ෂ 33 ක මුදල හා අපරාධය සඳහා යොදාගත් කාර් රථයද, මීට අමතරව මරණකරු පැළදූ රන් මුදු 04 ක් සැකකරු විසින් තවත් පුද්ගලයෙකුට ලබාදී තිබිය දී සොයාගෙන ඇත. සැකකරු විසින් මෙම ඝාතනය සිදුකර ඇත්තේ මුදල් ලබාගැනීමේ අදහසින් බව අනාවරණය වේ. මෘතශරීරය ඥාතීන්ට භාරදීමට කටයුතු කර ඇත.", "URL": "https://sinhala.adaderana.lk/news.php?nid=28859", "Category": null, "Parent URL": null}