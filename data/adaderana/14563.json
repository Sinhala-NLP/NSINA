{"Source": "Adaderana", "Timestamp": "March 2, 2011 11:46 am", "Headline": "මෝටර් රථ දෙපාර්තමේන්තුවේ වෛද්‍ය මධ්‍යස්ථානය පුළුල් කෙරෙයි", "News Content": "වේරහැර පිහිටි මෝටර් රථ කොමසාරිස් දෙපාර්තමේන්තුවේ වෛද්‍ය මධ්‍යස්ථානය පුළුල් කිරීමට තීරණය කර තිබේ. රියදුරු බලපත්‍ර ලබා ගැනීමට අදාළව විවිධ ප්‍රදේශ වලින් වේරහැරට පැමිණෙන ජනතාව සඳහා වෛද්‍ය සහතික ලබා ගැනීම පහසු කිරීම මෙහි අරමුණ බව ප්‍රවාහන අමාත්‍යාංශය පවසයි. බලපත්‍ර ලබා ගැනීම සඳහා එම දෙපාර්තමේන්තුවේ වේරහැර කාර්යාලය වෙත දෛනිකව පැමිණෙන පිරිස දහසකට ආසන්න බව සඳහන් වේ. මේ හේතුවෙන් එක් වෛද්‍යවරයෙකුට දෛනිකව සිය දෙනෙකු පමණ පරීක්ෂා කිරීමට සිදු ව තිබීම හේතුවෙන් ජනතාවට දුෂ්කරතා මතුව තිබේ. එම තත්ත්වය මඟ හැරීම සඳහා වෛද්‍යවරුන් සංඛ්‍යාව ඉහළ නැංවීමටත් වෛද්‍ය මධ්‍යස්ථානයේ පහසුකම් පුළුල් කිරීමටත් කටයුතු කරන ලෙස එහි නිරීක්ෂණ චාරිකාවකට එක් වූ අමාත්‍ය කුමාර වෙල්ගම මහතා උපදෙස් ලබා දී ඇත.", "URL": "https://sinhala.adaderana.lk/news.php?nid=14563", "Category": null, "Parent URL": null}