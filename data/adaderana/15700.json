{"Source": "Adaderana", "Timestamp": "April 25, 2011 06:34 pm", "Headline": "නීතියට පටහැණියි-විජේදාස රාජපක්ෂ, මූන්ට ලියයි", "News Content": "එක්සත් ජාතීන්ගේ සංවිධානයේ මහලේකම්වරයා විසින් පත් කළ උපදේශන කමිටුව විසින් ශ්‍රී ලංකාවට එරෙහිව වාර්තාවක් සකස් කිරීම එක්සත් ජාතීන්ගේ ප්‍රඥප්තීන් උල්ලංඝණය කිරීමක් බව එක්සත් ජාතික පක්ෂයේ පාර්ලිමේන්තු මන්ත්‍රී විජයදාස රාජපක්ෂ මහතා පවසයි. එක්සත් ජාතීන්ගේ මහලේකම් බැන්කී මූන් මහතා වෙත ලිපියක් යොමු කරමින් ඔහු අවධාරණය කර සිටින්නේ ජාත්‍යන්තර අපරාධ අධිකරණය සඳහා වූ රෝම ව්‍යවස්ථාවට ශ්‍රී ලංකාව පාර්ශවකරුවෙකු ලෙස අත්සන් කර නොමැති හෙයින් ශ්‍රී ලංකාවට ‍එරෙහිව යුද අපරාධ චෝදනා සම්බන්ධයෙන් කිසිදු ආකාරයක පියවරක් ගැනීමට හැකියාවක් නොමැති බවයි. මෙවැනි වාර්තාවක් සකස් කිරීම තුළින් මෙරට ජන කොට්ඨාසයන් අතර ගොඩනැගී ඇති සංහිඳියාව සහ ආර්ථික ස්ථාවර භාවය බිඳ වැටීමට හේතු විය හැකි බවත් එමඟින් ව්‍යවසනකාරී තත්ත්වයක් අනාගතයේ දී උද්ගත වුවහොත් එහි පූර්ණ වගකීම බැන්කී මූන් මහතා විසින් භාර ගත යුතු බව ද විජේදාස රාජපක්ෂ මහතා සිය ලිපියෙන් අවධාරණය කර තිබේ. මේ අතර අදාළ උපදේශන කමිටු වාර්තාවට විරෝධය පළ කරමින් මහනුවර නගර මධ්‍යයේ අද දැවැන්ත උද්ඝෝෂණයක් පැවැත්වුණු අතර මහනුවර ඔරලෝසු කණුව අසළ ජෝර්ජ් ඊ ද සිල්වා උද්‍යානය අසළට රැස් වූ පිරිස විරෝධතා පාඨ ඇතුළත් බැනර් හා පෝස්ටර් ප්‍රදර්ශනය කරමින් මෙසේ උද්ඝෝෂණයේ නිරත වූ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=15700", "Category": null, "Parent URL": null}