{"Source": "Adaderana", "Timestamp": "October 28, 2013 09:39 pm", "Headline": "ජාතික රෝහලේ අපද්‍රව්‍ය බැහැර කිරීමේ ව්‍යාපෘතිය ආරම්භ කරයි", "News Content": "ජාතික විෂ නිවාරණ සතිය අරඹමින් කොළඹ ජාතික රෝහලේ කාර්මික අපද්‍රව්‍ය බැහැර කිරීමේ ව්‍යාපෘතිය සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් අද(28) ආරම්භ විය. ඒ අනුව රෝහලේ ඉවත ලන ඉලෙක්ට්‍රොනික උපකරණ එක් රැස් කර මධ්‍යම පරිසර අධිකාරියට භාරදීම සිදු කෙරෙයි. සෞඛ්‍ය අමාත්‍යංශය පවසන්නේ ඉලෙක්ට්‍රොනික උපකරණ ඇතුළු කාර්මික අපද්‍රව්‍ය හේතුවෙන් ආහාර, වාතය සහ පස දූෂණය වී පුද්ගලයින් රෝගාබාධ වලට ලක්වන බවයි. ජංගම දුරකතන වලින් ඉවතලන බැටරියකින් ජලය ලීටර් තිස් දහසක් පමණ දුෂණය වන බවට හඳුනා ගෙන තිබේ. වස විෂ ශරීර ගත විම හේතුවෙන් වාර්ශිකව පුද්ගලයින් එක්ලක්ෂ විසි දහසක් පමණ රෝහල්ගත වෙයි. ඔවුන්ගෙන් 1000 - 1500 අතර සංඛ්‍යාවක් වාර්ශිකව මියයන බව සෞඛ්‍ය අමාත්‍යංශය සඳහන් කරයි. ජාතික විෂ නිවාරණ සතිය නොවැම්බර් මස 3වන දින දක්වා ක්‍රියාත්මක වන අතර එම කාලය තුළ ජනතාව දැනුවත් කිරිමේ ඩැඩසටහන් රැසක් සංවිධානය කර තිබේ.", "URL": "https://sinhala.adaderana.lk/news.php?nid=38451", "Category": null, "Parent URL": null}