{"Source": "Adaderana", "Timestamp": "March 17, 2014 06:20 am", "Headline": "ඊයේ උදේ ඇරඹුණු බස් සේවය දහවල් වෙද්දී අත්හිටුවයි", "News Content": "කාලසටහන් ගැටළුවක් හේතුවෙන් දක්ෂිණ අධිවේගි මාර්ගයේ ගාල්ල - මාතර අතර බස් ධාවනය තාවකාලිකව නවතා ඇති බව ශ්‍රී ලංකා ගමනාගමන මණ්ඩලය පවසයි. පෙරේදා දිනයේ දි දක්ෂිණ අධිවේගි මාර්ගයේ ගාල්ල- මාතර කොටස ජනාධිපති මහින්ද රාජපක්ෂ මහතාගේ ප්‍රධානත්වයෙන් විවෘත කෙරුණි. එ අනුව ඊයේ උදෑසන සිට මෙම මාර්ගයේ බස් ධාවනය ආරම්භ කිරිමට බලධාරින් පියවර ගනු ලැබූවද ඊයේ දහවල් වන විට මෙම මාර්ගයේ බස් ධාවනය නතර කිරිමට බලධාරින්ට සිදුවිය. බස් ධාවනය නතර කිරිමට හේතුව සම්බන්ධයෙන් ‘‘අද දෙරණ‘‘ ලංකා ගමනාගමන මණ්ඩලයෙන් කළ විමසීමකදී එහි ප්‍රකාශකයෙකු කියා සිටියේ දක්ෂිණ අධිවේගි මාර්ගයේ කාලසටහන්වල පවතින ගැටළුවක් හේතුවෙන් බස් ධාවනය තාවකාලිව නතර කර ඇති බවයි. කෙසේ වෙතත් කාලසටහන් නැවත සමාලෝචනය කිරිමෙන් අනතුරුව බස් ධාවනය කරවීමට පියවර ගන්නා බව ඔහු සඳහන් කළේය. බොහෝ දුරට අද දිනය තුළ යළිත් වරක් මෙම මාර්ගයේ බස් ධාවනය කිරිමට හැකිවනු ඇති බවට තමන් විශ්වාසය පල කරන බව ද එම ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41851", "Category": null, "Parent URL": null}