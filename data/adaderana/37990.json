{"Source": "Adaderana", "Timestamp": "October 8, 2013 07:22 am", "Headline": " පොලීසිය ගැන හොයන්න පොලීසියේ කණ්ඩායමක්", "News Content": "මාතර ප්‍රදේශයේ එක්සත් ජාතික පක්ෂයේ දෙපිරිසක් අතර ඇතිවු ගැටුමේදී පොලීසිය ක්‍රියා කළ ආකාරය පිළිබඳ සොයා බැලීමට විශේෂ පොලිස් කණ්ඩායමක් යොදවා තිබේ. වැඩ බලන පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා කියා සිටියේ පොලිස්පතිවරයාගේ නියෝගයකට අනුව අදාළ පොලිස් කණ්ඩායම පත්කර ඇති බවයි. අදාළ සිද්ධියේදී පොලීසියට එල්ලවන චෝදනා සම්බන්ධයෙන් සොයා බැලීම සඳහා ජ්‍යේෂ්ඨ නියෝජ්‍ය පොලිස්පති ගාමිණි නවරත්න මහතාගේ ප්‍රධානත්වයෙන් මෙම කණ්ඩායම පත් කර තිබේ. අදාළ කණ්ඩායම මාතර ප්‍රදේශයට ගොස් විමර්ශන කටයුතු ආරම්භ කර ඇති බව අජිත් රෝහණ මහතා සඳහන් කළේය. කෙසේවෙතත් මාර්ග අවහිර කරමින් ගමන් කරන පෙලපාලි සඳහා ආරක්ෂාව ලබාදීමට පොලීසිය බැඳී නොමැති බවත්, සාමය කඩවීමක් සිදුවන්නේ නම් පොලීසියට ඊට මැදිහත් විය හැකි බවත් අජිත් රෝහණ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=37990", "Category": null, "Parent URL": null}