{"Source": "Adaderana", "Timestamp": "July 7, 2018 05:50 am", "Headline": "බඹර ප්‍රහාරයකින් පුද්ගලයෙක් මරුට", "News Content": "දිඹුල-පතන, මවුන්ට්වර්නන් වත්තේ සේවය කරමින් සිටි වතු කංකාණිවරයෙකුට එල්ල වු බඹර ප්‍රහාරයකින් එම පුද්ගලයා මිය ගොස් ඇති බව දිඹුල-පතන පොලීසිය පවසයි. මෙසේ මිය ගොස් ඇත්තේ මවුන්ට්වර්නන් වත්තේ පදිංචි අයියාසාමී තංගරාජ් නැමැති 57හැවිරිදි දෙදරු පියෙකි. ඔහු එම වත්තේ වතු කංකාණිවරයෙකු වශයෙන් සේවය කරනු ලබයි. මෙම පුද්ගලයා තේ වතු යායේ සේවය කරමින් සිටියදි ඊයේ (06) දහවල් 12.00 ට පමණ තේ පඳුරු යට බැඳ තිබු බඹර කූඩුවක් ඇවිස්සී බඹර ප්‍රහාරයට ලක්ව ඇත. තුවාල ලැබු ඔහු කොටගල ප්‍රාදේශිය රෝහලට ඇතුළත් කිරීමෙන් පසුව වැඩිදුර ප්‍රතිකාර කටයුතු සඳහා නාවලපිටිය මූලික රෝහලට රැගෙන යමින් සිටියදී අතරමඟ දියගල ප්‍රදේශයේදී මෙසේ මිය ගොස් තිබේ. මියගිය අයගේ මළ සිරුර මේවනවිට ගිණිගත්හේන රෝහලේ මෘතශරීරාගාරයේ තබා ඇති අතර මරණ පරීක්ෂණ කටයුතු අද (07) දිනයේ සිදු කිරීමට නියමිතය. සිද්ධිය පිළිබඳව දිඹුල-පතන පොලීසිය වැඩිදුර පරීක්ෂණ සිදුකරනු ලබයි.", "URL": "https://sinhala.adaderana.lk/news.php?nid=92115", "Category": null, "Parent URL": null}