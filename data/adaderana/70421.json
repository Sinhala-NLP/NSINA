{"Source": "Adaderana", "Timestamp": "March 4, 2017 02:45 pm", "Headline": " රාජ්‍ය නොවන සංවිධාන කියන විදිහට ආණ්ඩු කරන්න මම ලෑස්ති නෑ ", "News Content": "විදේශීය සම්බන්ධතා මත කටයුතු කරන ඇතැම් රාජ්‍ය නොවන සංවිධාන පවසන ආකාරයට ආණ්ඩු කිරීමටවත් ත්‍රිවිධ හමුදා සාමාජිකයින්ට චෝදනා පත්‍ර ගෙන ඒමට හෝ නඩු ඇසීමට තමා සූදානම් නොමැති බව ජනාධිපති මෛත්‍රීපාල සිරිසේන මහතා පවසයි. අද(04) පෙරවරුවේ පලාලි ගුවන් හමුදා කඳවුරේ නිරීක්ෂණ චාරිකාවකට එක්වෙමින් ජනාධිපතිවරයා මෙම අදහස් පළ කළ බව ජනාධිපති මාධ්‍ය අංශය සඳහන් කළේය. රණවිරුවන්ට එරෙහිව විදෙස් විනිසුරුවරුන් ගෙන්වා නඩු ඇසිය යුතු බවට පසුගියදා එක්සත් ජාතීන්ගේ මානව හිමිකම් කොමසාරිස්වරයා කරන ලද යෝජනාව තමා තරයේ ප්‍රතික්ෂේප කළ බව ජනාධිපතිවරයා පවසයි. මුදල් පසුපස හඹා යන ඇතැම් රාජ්‍ය නොවන සංවිධානත් පටු දේශපාලන අරමුණු මුදුන්පත් කර ගැනීම සඳහා කටයුතු කරන විරුද්ධවාදී දේශපාලන බලවේගත් කුමන චෝදනා එල්ල කළ ද මේ රටේ රණවිරුවන්ගේ ප්‍රධාන ආරක්ෂකයා තමා බව ජනාධිපතිවරයා පවසා ඇත. රණවිරුවන්ගේ ගෞරවයට හානිවන කිසිඳු ආකාරයේ ක්‍රිරයාකාරකමකට තම ධුර කාලය තුළ ඉඩ නොලැබෙන බවට ජනාධිපතිවරයා වැඩිදුරටත් පැවසු බව ජනාධිපති මාධ්‍ය අංශය වැඩිදුරත් සඳහන් කළේය.", "URL": "https://sinhala.adaderana.lk/news.php?nid=70421", "Category": null, "Parent URL": null}