{"Source": "Adaderana", "Timestamp": "May 28, 2017 08:36 pm", "Headline": "ජල මට්ටම ඉහළ යෑම තවදුරටත්-අවධානයෙන් සිටින්න", "News Content": "කළු ගඟේ ජල මට්ටම ඉහළ යෑම හේතුවෙන් පනාපිටිය වේල්ලෙන් ජලය පිටාර ගැලීමට පටන් ගෙන තිබේ.මේ නිසා පානදුර නගරයේ සහ බොල්ගොඩ ගඟ දෙපස වෙසෙන වැසියන්, වාද්දුව සහ මොරන්තුඩුව වැසියන් අවධානයෙන් සිටිය යුතු බව කළුතර දිස්ත්‍රික් ලේකම්වරයා විසින් පෙන්වා දෙයි.එම අවධානම් කලාපයේ සිටින ජනතාව වහා ඉවත් වීමට කටයුතු කරන ලෙසද දන්වා ඇති බව සඳහන්ය.මේ අතර බණ්ඩාරගම මිල්ලණිය වේල්ල ආශ‍්‍රිතව ඇති වී තිබෙන හදිසි තත්වය පාලනය කිරීම සඳහා යුද හමුදාව විශේෂ මෙහෙයුමක් ආරම්භ කර ඇතැයි හමුදා මාධ්‍ය ප‍්‍රකාශක බි‍්‍රගේඩියර් රොෂාන් සෙනෙවිරත්න පවසයි.මේ අතර ගිං ගඟේ බද්දේගම වේල්ල කැඩී යාමේ අවධානම හේතුවෙන් බද්දේගම නගරවාසීන්ට සහ අවට වැසියන්ට එම ප්‍රදේශවලින් ඉවත් වන ලෙස උපදෙස් ලබා දී තිබේ.වාරිමාර්ග දෙපාර්තමේන්තුවේ දත්තවලට අනුව තවලම ප‍්‍රදේශයේදී එහි ජල මට්ටම සාමාන්‍ය මට්ටමට පැමිණ තිබුණත් බද්දේගම ප‍්‍රදේශයේදී එහි ජල මට්ටම තවමත් පවතින්නේ මහ ගංවතුර මට්ටමේ බව වාර්තා වෙයි.මේ අනුව ගිං ගඟේ වේලි ආරක්ෂා කර ගැනීම සඳහා වැලි කොට්ට යෙදීමට ද පටන් ගත් බව වාරිමාර්ග හා ජල සම්පත් කළමනාකරණ අමාත්‍ය විජිත් විජයමුණි ද සොයිසා මහතා පවසයි. මේ අතර බද්දේගම පරණ පාළම කඩා ඉවත් කිරීමට තීරණය කර තිබේ. බද්දේගම ප්‍රදේශයේ ජල මට්ටම තව දුරටත් ඉහළ ගනිමින් ඇති බව වාර්තා වෙයි. ගිං ගඟේ ඉහළ කොටස් වන නෙළුව, තවලම, හිනිදුම ආදී ප්‍රදේශවල ජල මට්ටම බැස යාමත් සමගම මෙම තත්ත්වය බද්දේගමට බලපා තිබේ. බද්දේගම නගරයේ ආරක්ෂාව සඳහා යොදවා ඇති යෝධ බැම්මේ ජල කාන්දු සිදු වෙමින් ඇති බවද සඳහන්ය. එම ස්ථානවලට වැලි කොට්ට ඇතිරීම සිදු කෙරෙන බව වාර්තා වෙයි.මෙම තත්ත්වය සොයා බැලීම සඳහා ස්වදේශ කටයුතු අමාත්‍ය වජිර අබේවර්ධන මහතා සහ රාජ්‍ය ඉංජිනේරුවන් පැමිණ සිටි බවද බද්දේගම අද දෙරණ වාර්තාකරු සඳහන් කළේය.මේ අතර නාවික හමුදාව මේ වන විට ගාල්ල දිස්ත්‍රික්කයේ බද්දේගම වක්වැල්ල පාළමේ සිරවී ඇති අපද්‍රව්‍ය ඉවත් කිරීමේ මෙහෙයුම්වල නිරත වෙමින් සිටියි.ගාල්ල දිස්ත්‍රික්කයේ පෝද්දල සහ තෙලිකඩ යා කරන වක්වැල්ල පාළමේ යට කොටස, පැවති ගංවතුර තත්ත්වය හේතුවෙන් මේ වන විට විශාල වශයෙන් අපද්‍රව්‍ය සහ දැව කඳන් සිරවී ජලය බැස යාමට නොහැකි තත්ත්වයට පත් වී ඇති බව වාර්තා වෙයි.ශ්‍රී ලංකා නාවික හමුදා විශේෂ යාත්‍රා බලඝණයට සහ මැරීන් බලකායට අනුයුක්ත නාවික බටයින් 73 දෙනෙකු එම ස්ථානය වෙත කඩිනමින් පිටත් කර යැවීමට නාවික හමුදාව කටයුතු කර තිබුණි. වක්වැල්ල පාළම, ගාල්ල සහ බද්දේගම ප්‍රධාන මාර්ගය යා කරනු ලබන දකුණු පළාතේ ඇති දිගම පාළම ලෙස සැළකෙයි.බද්දේගම ප්‍රදේශයේ සහ ඒ අවට ජල ගැල්මක් ඇති වූ අවස්ථාවක ගාල්ල ප්‍රධාන මාර්ගය වෙත කඩිනමින් ඇතුල්වීම සඳහා ඇති පහසුම සහ ප්‍රධානතම පිවිසුම් මාර්ගය වන්නේ ද මෙම පාළමය. නිල්වලා ගඟ ආශ්‍රිත ගංවතුර තත්ත්වය පාලනය කළ නොහැකි මට්ටමට පැමිණ ඇති බව නිලධාරීන් පෙන්වා දෙයි.මේ අනුව අකුරැස්ස සිට මාතර නගරය දක්වා නිල්වලා ගඟ ආශ්‍රිත ප්‍රදේශවාසීන්ට ඉවත්ව යන ලෙස තවදුරටත් දැනුම් දී ඇති බව වාර්තා වෙයි.ගොඩගම, හිත්තටිය, තුඩාව, මාලිම්බඩ, සිරිපානාගොඩ, මාදුරුදූව, පරහත්ගොඩ, කද්දූව යන නිල්වලා ගංඟවේ පහළ ද්‍රෝණිය ආසන්න හා ඒ අවට ප්‍රදේශවල සිටින ජනතාවට මෙහි බලපෑම් එල්ල විය හැකි බවය හඳුනාගෙන ඇත.වාරිමාර්ග දෙපාර්තමේන්තුවේ ජලාපවාහන හා ගංවතුර පද්ධති පිළිබඳ නිලධාරීන් විසින් මාතර මහ රෝහලේ රෝගීන් ඉවත් කරගන්නා ලෙසද එම රෝහලට දැනුම් දීමටද කටයුතු කර තිබේ.නිල්වලා ගඟ ආශ්‍රිතව ගොඩනගා ඇති ජලගැලීම් පාලන වේලි ආරක්ෂා කළ නොහැකි තත්ත්වයට පැමිණ ඇති අතර මේ වනවිට එම වේලි මතින් ආරක්ෂිත ප්‍රදේශයට ද ජලය ගලා එමින් පවතින බව තවදුරටත් වාර්තා වෙයි.නිලවලා ගඟේ ජල මාපක වෙත ළඟා විය නොහැකි තරමට ජල මට්ටම ඉහළ ගොස් තිබේ.මාතර මහනාම පාෙළම ආසන්නයට ගඟේ ජල මට්ටම ඉහළ නැග ඇති බව වාර්තා වෙයි.මේ හේතුවෙන් මාතර මහ රෝහලේ 28 වැනි වාට්ටුවේ රෝගීන් මේ වන විට ඉවත් කර ඇති බවද රෝහල් බලධාරීන් සඳහන් කරයි. එම රෝගීන්ව කොටවිල දිසා රෝහල වෙත මාරු කර ඇති බවද සඳහන්ය.කළුතර දිස්ත්‍රික්කයේ ජල ගැලීම් සිදුව ඇති ප්‍රදේශවලට ගුවන් මගින් බෝට්ටු රැගෙන යාම මේ වනවිට සිදු කෙරෙයි.ගොඩබිමෙන් ගමන් කිරීමේදී ඇතිවන බාධා සහ ප්‍රමාදයන් මඟහරවා ගැනීම සඳහා මෙලෙස ගුවන් මඟින් බෝට්ටු ප්‍රවාහනය කිරීම සිදු කෙරෙයි.ලංකා ඉතිහාසයේ ප්‍රථම වතාවට මෙලෙස ගුවන් මගින් බෝට්ටු රැගෙන යාම සිදු කෙරෙන බවත් ගුවන් හමුදා ආරංචි මාර්ග සඳහන් කරයි.මේ අතර ගං වතුර මට්ටමට පැමිණි ප‍්‍රධාන ගංඟාවල ජල මට්ටම බොහෝ ස්ථානවලදී මේ වනවිට අඩු වෙමින් තිබේ. කැළණි ගගේ ජල මට්ටම ග්ලේන්කොස් , හොලොම්බුව, දැරණියගල, කිතුල්ගල සහ නෝර්වුඞ් යන ප‍්‍රදේශවලදී සාමාන්‍ය මට්ටම දක්වා අඩු වී තිබෙන බව වාරිමාර්ග දෙපාර්තමේන්තුව පස්වරු 3.30 ට නිකුත් කළ වාර්තාවේ දැක්වෙයි. හංවැල්ල ප‍්‍රදේශයේදී කැළණි ගඟ තවමත් සුළු ගං වතුර මට්ටමේ පවතියි. නාගලගන්වීදීය ප‍්‍රදේශයේදී එහි ජල මට්ටම වැඩි වෙමින් තිබෙන බව අදාළ වාර්තාවේ දැක්වෙයි. කළු ගගේ ජල මට්ටම රත්නපුර, මිල්ලකන්ද සහ පුටුපාවුල යන ජල මාපක තුනටම අනූව පවතින්නේ මහ ගං වතුර මට්ටමෙය. කෙසේ වෙතත් රත්නපුර සහ මිල්ලකන්ද යන ප‍්‍රදේශවලදී එහි ජල මට්ටම අඩු වෙමින් තිබෙන බව වාරිමාර්ග දෙපාර්තමේන්තුව පැවසුවේය. ගිං ගගේ ජල මට්ටම බද්දේගම ප‍්‍රදේශයේදී මහ ගං වතුර මට්ටමේ පවතින අතර එය තවදුරටත් ඉහළ යමින් තිබේ. තවලම ප‍්‍රදේශයේදී ද ගිං ගඟ මහ ගං වතුර මට්ටමේ පැවතියත් එහි ජල මට්ටම ක‍්‍රමයෙන් අඩු වෙමින් තිබෙන බව වාරිමාර්ග දෙපාර්තමේන්තුව පස්වරු 3.30ට නිකුත් කළ වාර්තාවේ දැක්වෙයි. අත්තනගලූ ඔයේ ජල මට්ටම ද ක‍්‍රමයෙන් අඩු වෙමින් තිබේ. ගිංගඟේ ප්‍රධාන ජල පොම්පාගාරය අසළ වතුර ම්ට්ටම ඉහළ යාම හේතුවෙන් පොම්පාගාරයේ අතිරේක පොම්ප දෙකක් ගලවා ඉවත් කිරීමට තීරණය කර ඇතැයි වාර්තා වේ.ස්තීර පොම්ප දෙකක් පමණක් එහි ඇති බවත්, තවත් ජල මට්ටමේ වැඩිවීමක් සිදු වුවහොත් එම පොම්ප දෙකද ගලවා ඉවත් කිරීමට සිදුවන බව ඉංජිනේරුවන් පවසයි.යම් හෙයකින් මෙම පොම්ප පවතින ජල ප්‍රවාහයට අසුවුවහොත් ඒවා අලුත්වැඩියා කිරීමට මාස ගණනක් ගතවන බැවිද වාර්තා වෙයි. මේ අතර ගංවතුර සහ නායයාම් හේතුවෙන් රත්නපුර දිස්ත‍්‍රික්කයට වැඩිම හානියක් සිදුව ඇති අතර අද (28) උදෑසන වන විට මියගිය සංඛ්‍යාව 71ක් බවත් තුවාල ලැබු ගණන පහක් බවත් රත්නපුර දිස්ත‍්‍රික් ලේකම් කාර්යාලය පවසයි.20 දෙනකු පමණ අතුරුදන්ව ඇති අතර දේපළ හානි ගැන තවමත් නිසි තොරතුරු නොමැති බව වාර්තා වෙයි.පුද්ගලයන් 85758 දෙනෙක් ආපදාවට ලක්ව සිටියි. රත්නපුර දිස්ත‍්‍රික්කයේ මරණ බොහෝමයක් නායයාම් නිසා සිදුව ඇති බව සඳහන්ය.මේ අතර කළුතර, දියගම, දොඩම්මුල්ල ප්‍රදේශයේ ඉදිකර ඇති ගංවතුර පාලන වේල්ලේ පිහිටි ‘අගුල් දොර‘ කැඩී යාමේ අවදානමක් නැතැයි කොළඹ කලාපයේ වාරිමාර්ග ඉංජිනේරු චමින්ද පුෂ්පකුමාර මහතා පවසයි.කළු ගඟත් බොල්ගොඩ වැවත් සම්බන්ධ කෙරෙන ‘කැපූ ඇල‘ නම් ඇලේ දොරටුව ලෙස පිහිටි මෙම අගුල් දොර ඉතාමත් ස්ථාවරව පවතින බවත්, අවශ්‍ය වුවහොත් පමණක් එම දොර ක්‍රමාණුකූලව විවෘත කරන බවත්, එය කැඩී යාමේ අවදානමක් නැති බවත් වාරිමාර්ග ඉංජිනේරු චමින්ද පුෂ්පකුමාර මහතා වැඩිදුරටත් කියා සිටියේය.මේ අතර මඩකළපුව දිස්ත්‍රික්කයේ වෙරළ පෙදෙස්වල හමන දැඩි සුළඟ හේතුවෙන් මුහුද රළු වීමක් සිදුව ඇති බවට දිස්ත්‍රික් ධීවර රැකියා දෙපාර්තමේන්තු සහකාර අධ්‍යක්ෂකක එම්.රුක්ෂාන්තන් කුරූස් මහතා පවසයි. මේ හේතුවෙන් දිස්ත්‍රික්කයේ ධීවර කටයුතු මුළුමනින්ම අඩාල වී ඇත.මඩකළපුව දිස්ත්‍රික්කයේ පූනොච්චිමුනෙයි ඒත්තුක්කාල් පුන්නක්කුඩා නාවලඩි වාකරේ ඇතුළු වෙරළ පෙදෙස්වල පවතින දැඩි සුළං හේතුවෙන් ධීවරයෝ ධීවර කටයුතු වලින් බැහැර වී සිටියි.", "URL": "https://sinhala.adaderana.lk/news.php?nid=73686", "Category": null, "Parent URL": null}