{"Source": "Adaderana", "Timestamp": "September 14, 2019 07:03 pm", "Headline": "තවදුරටත් ක්‍රියාත්මක ආබාධිත රණවිරු විරෝධය මැද උණුසුම් තත්ත්වයක්", "News Content": "වැටුප් ගැටලුව සහ තවත් ඉල්ලීම් කිහිපයක් මුල් කරගනිමින් රණවිරු අයිතිවාසිකම් සුරැකීමේ ජාතික බලවේගය කොටුව දුම්රිය ස්ථානය ඉදිරිපිටදී ආරම්භ කළ අඛණ්ඩ විරෝධතාව අඛණ්ඩව 5 වැනි දිනටත් ක්‍රියාත්මකයි. අද එම ස්ථානයට පැමිණි පූජ්‍ය අතුරලිය රතන හිමියන් සඳහන් කළේ ආණ්ඩුව වහාම මෙම ඉල්ලීම්වලට විසඳුම් ලබා නොදුනහොත් මහාසංඝරත්නයද විරෝධතාවට එක් වන බවයි. කොළඹ කොටුව දුම්රිය ස්ථානය අසළ අඛණ්ඩ විරෝධතාවයේ නිරත රණවිරු අයිතිවාසිකම් සුරැකීමේ ජාතික බලවේගයේ සාමාජිකයින් හමුවීමට රණවිරු සුබසාධක සංගමයේ අජිත් පෙරේරා මහතා ඊයේ රාත්‍රියේ පැමිණියේය. කෙසේ වෙතත් පිරිස අඛණ්ඩව විරෝධතාවයේ නිරත වූ අතර මධ්‍යම රාත්‍රිය ආසන්න වන විට වර්ෂාව ඇදහැලුණි. විරෝධතාකරුවන් අද 5 වැනි දිනටත් විරෝධතාවයේ නිරත වන අතරතුර මේජර් ජෙනරල් කමල් ගුණරත්න මහතා අද පෙරවරුවේ පැමිණ එම පිරිස සමඟ සාකච්ඡා කළේය. අද පස්වරුවේ විරෝධතාව පැවති ස්ථානයට පැමිණි කොළඹ කොටුව දුම්රිය ස්ථානයේ නිලධාරීන් විරෝධතාකරුවන් ඉදිකර තිබූ තාවකාලික ආවරණය ඉවත් කිරීමට උත්සහ ගැනීමත් සමඟ උණුසුම් තත්ත්වයක් හට ගත්තේය. අනතුරුව සිංහලේ සංවිධානයේ නියෝජිතයින් විසින් එම ස්ථානයේ තාවකාලික අට්ටාලයක් ඉදිකිරීමට පියවර ගනු ලැබුවේය. මේ අතර දුම්රිය නිලධාරීන් විරෝධතාවයට සිදුකරන බාධා කිරිම සම්බන්ධයෙන් සාකච්ඡා කිරීම සඳහා එක්සත් ජනතා නිදහස් සන්ධාන පාර්ලිමේන්තු ජයන්ත සමරවීර මහතා සහ පූජ්‍ය ජඹුරේවල චන්ද්‍රරතන හිමි කොටුව දුම්රිය ස්ථානාධිපතිවරයා හමුවුණි. මේ අතර මහජන නියෝජිතයින්, සිවිල් සංවිධාන ක්‍රියාකාරීන් ඇතුළු පිරිසක් විරෝධතාවයේ නිරත ආබාධිත රණවිරුවන්ගේ සුවදුක් විමසීමට අද සවස පැමිණියේය.", "URL": "https://sinhala.adaderana.lk/news.php?nid=119106", "Category": null, "Parent URL": null}