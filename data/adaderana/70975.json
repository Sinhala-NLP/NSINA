{"Source": "Adaderana", "Timestamp": "March 16, 2017 06:24 pm", "Headline": " බැඳුම්කර නිකුතුව සිදුවූ කාලසීමාවේ මහ බැංකු  ප්‍රධානීන් වැඩි පිරිසක් ස්ථානමාරුවීම් ලැබුවා", "News Content": "මහ බැංකු දෙපාර්තමේන්තු ප්‍රධානීන් වැඩිම පිරිසක් අභ්‍යන්තර ස්ථානමාරුවීම් ලැබුවේ ප්‍රශ්න ගත බැඳුම්කර නිකුතුව සිදුවූ 2015 පෙබරවාරි මාසයේ බව මහ බැංකුවේ සහකාර අධිපති එච්.ඒ කරුණාරත්න මහතා පවසයි. භාණ්ඩාගාර බැඳුම්කර නිකුත් කිරීම පිළිබඳ විමර්ශනය කිරීමේ ජනාධිපති කොමිසම හමුවේ සාක්ෂි ලබා දෙමින් ඔහු මේ බව සඳහන් කළේය. අර්ජුන් මහේන්ද්‍රන් මහතා මහ බැංකු අධිපති ලෙස පත්වීමෙන් අනතුරුව මහ බැංකුවේ තනතුරුවල සිදුකළ වෙනස්කම් සම්බන්ධයෙන් අද පැවති සාක්ෂි විමසිමේදී කොමිසමේ සාමාජික ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා එච්.ඒ කරුණාරත්න මහතාගෙන් විමසුවේය. දෙපාර්තුමේන්තු ප්‍රධානීන් 25 දෙනා අතුරෙන් 14 දෙනෙකුට අදාළ කාලසීමාව තුළදී ස්ථාන මාරුවීම් ලැබුණු අතර එම ස්ථානමාරුවීම් සියල්ල 2015 පෙබරවාරි මස 09 වනදා සිදුවූ බව ද ඔහු එහිදී කියා සිටියේය. ස්ථානමාරුවීම් සම්බන්ධයෙන් මහබැංකු අධිපතිවරයා ඉහළ කළමනාකාරීත්වය සමඟ කිසිඳු සාකච්ඡාවක් සිදු නොකළ බවද එච්.ඒ කරුණාරත්න මහතා අද කොමිසම හමුවේ පැවසුවේය. ඔහු වැඩිදුරටත් පැවසුවේ මෙම ස්ථානමාරුවීම් පිළිබඳ තමන් එකඟ නොවන බව මහ බැංකුවේ ජ්‍යේෂ්ඨ නිලධාරීන් අධිපතිවරයා හමුවේ අවස්ථා කිහිපයකදී කරුණු පැහැදිලි කර ඇති බවයි. 2015 වසර තුළදී මහබැංකු දෙපාර්තමේන්තු ප්‍රධානීන් 34 දෙනෙකුට ස්ථානමාරුවීම් ලබාදීමට අර්ජුන් මහේන්ද්‍රන් මහතා කටයුතු කළබවද එච්.ඒ කරුණාරත්න මහතා කොමිසම හමුවේ පැවසුවේය. අද පස්වරු 2.00ට කොමිසමේ සාක්ෂි විමසීම අවසන් වූ අතර කරුණාරත්න මහතා යළි ලබන සඳුදා කොමිසම හමුවේ පෙනී සිටීමට නියමිතය.", "URL": "https://sinhala.adaderana.lk/news.php?nid=70975", "Category": null, "Parent URL": null}