{"Source": "Adaderana", "Timestamp": "September 26, 2018 08:54 pm", "Headline": "ජනපති සහ මැලේසියා අගමැති අතර හමුවක්", "News Content": "ශ්‍රී ලංකාවේ ආර්ථික සමෘද්ධීය උදා කරගැනීම සඳහා ඕනෑම සහයක් ලබාදීමට සූදානම් බව මලයාසියානු අග්‍රාමාත්‍ය මහතීර් මොහොමඩ් මහතා පවසයි. ශ්‍රී ලංකාව සම්බන්ධයෙන් තමන් ඉතා උනන්දුවෙන් කටයුතු කරන බව මලයාසියානු අග්‍රාමාත්‍යවරයා සඳහන් කළේය. එක්සත් ජාතීන්ගේ මහා මණ්ඩලයේ 73 වන සැසිවාරයට සහභාගී වීම සඳහා නිව්යෝර්ක් නුවරට ගොස් සිටින ජනාධිපති මෛත්‍රීපාල සිරිසේන මහතා හමුවූ අවස්ථාවේදී මලයාසියානු අග්‍රාමාත්‍ය මහතීර් මොහොමඩ් මහතා මේ බව ප්‍රකාශ කර තිබේ. අද(26) පස්වරුවේ නිව්යෝර්ක් නුවරදී මෙම හමුව සිදුව ඇති අතර එහිදී මලයාසියානු අග්‍රාමාත්‍යවරයා විසින් ජනාධිපති මෙත්‍රීපාල සිරිසේන මහතා ඉතා ගෞරවයෙන් යුතුව පිළිගත් බව ජනාධිපති මාධ්‍ය අංශය සඳහන් කළේය. මහානගර සංවර්ධන වැඩසටහන යටතේ පැල්පත්වාසීන් වෙනුවෙන් නව නිවාස ඉදි කරදීමට ගෙන යන වැඩපිළිවෙලට උපරිම සදහය ලබාදෙන බව ද අග්‍රාමාත්‍යවරයා ජනපති හමුවේ සහතික වී තිබේ. මෛත්‍රිපාල සිරිසේන මහතාගේ නායකත්වය යටතේ ශ්‍රී ලංකාව මලයාසියාව කෙරෙහි දක්වන සුහදශීලීත්වය ද මෙහිදී මහතීර් මොහොමඩ් මහතාගේ දැඩි ඇගයීමට ලක්වූ බව ජනධිපති මාධ්‍ය අංශය සඳහන් කළේය. මේ අතර එක්සත් ජාතීන්ගේ මහාමණ්ඩලයේ රාජ්‍ය නායකයින් වෙනුවෙන් ඇමෙරිකානු ජනාධිපති ඩොනල්ඩ් ට්‍රම්ප් මහතා විසින් පිරිනමන ලද විශේෂ රාත්‍රි භෝජන සංග්‍රහයටද ජනාධිපති මෛත්‍රීපාල සිරිසේන මහතා සහභාගී වි තිබේ. නිව්යෝර්ක් පැලස් හීදී පැවති එම රාත්‍රී භෝජන සංග්‍රහ සඳහා ජනාධිපති මෛත්‍රීපාල සිරිසේන මහතාට විශේෂ ඇරයුම් ලැබුණු බව ජනාධිපති මාධ්‍ය අංශය සඳහන් කළේය. එහිදී ඇමෙරිකානු ජනාධිපතිවරයා සහ එම මැතිණීය විසින් ජනාධිපති මෛත්‍රීපාල සිරිසේන මහතා සහ එම මැතිණිය උණූසුම් ලෙස පිළිගෙන තිබේ. අනතුරුව ජනාධිපතිවරු සිය ආර්යාව සමඟ සමූහ ඡායාරූපයකට ද පෙනී සිටි බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=96769", "Category": null, "Parent URL": null}