{"Source": "Adaderana", "Timestamp": "March 13, 2012 02:01 pm", "Headline": "සුදු වෑන් සිද්ධි නිසා සිදුවන අවාසිය ගැන ආණ්ඩුව කල්පනා කර නෑ", "News Content": "සුදු වෑන් මගින් සිදුකරන පැහැරගැනීම් පිළිබඳ පැවති මතවාද තහවුරු වීමත් සමඟ ජිනිවා සමුළුවේ දී ආණ්ඩුවට තවදුරටත් බලපෑම් එල්ල විය හැකි බව එක්සත් ජාතික පක්ෂය පවසයි. පසුගිය දා කොළොන්නාවේ සිදු වූ සිද්ධියත් සමග මෙම අවාසිදායක තත්ත්වය මතුවන බව එම පක්ෂයේ මහලේකම් තිස්ස අත්තනායක මහතා අද(13) පෙරවරුවේ පැවති මාධ්‍ය හමුවක දී සඳහන් කළේය. මානව හිමිකම් පිළිබඳ සාකච්ඡාව සිදුවන මොහොතේ මේ අයුරින් සුදු වෑන් මගින් සිදුකෙරෙන පැහැරගැනීම් වාර්තාවීම තුළින් කෙතරම් අවාසියක් සිදුවේද යන්න පිළිබඳව හෝ ආණ්ඩුව කල්පනා කර නොමැති බව අත්තනායක මහතා පෙන්වාදුන්නේය. සිය විරුද්ධ මතය මර්දනය කිරීම සඳහා ආණ්ඩුව ගත් මෙම ක්‍රියාමාර්ගය නිසා ශ්‍රී ලංකාවට අදාළ චෝදනාවලින් ගැලවිය නොහැකි බව ද ඔහු අවධාරණය කළේය. සුදු වෑන් සංස්කෘතිය ක්‍රියාත්මක වන බව මේ වනවිට නැවත වරක් ආණ්ඩුව විසින් ලෝකයටම පැහැදිලි ලෙස ප්‍රදර්ශනය කර අවසන්ව ඇති බව මහලේකම්වරයා සඳහන් කළේය. මෙහි වගකීම ආණ්ඩුව විසින් භාරගෙන ඇති බවත්, සුදු වෑන් රථයකින් සුදු ඇඳුමින් සැරසුණු හමුදා භටයින් කොළොන්නාව ප්‍රදේශයට ගිය බව හමුදා ප්‍රකාශකවරයා විසින් පිළිගෙන ඇති බව ද තිස්ස අත්තනායක මහතා ප්‍රකාශ කළේය. ඒ අනුව සුදු වෑන් මගින් සිදුවන පැහැරගැනීම්වල මූලික වගකීම වෙනත් කිසිවකු හෝ වෙත පැවරිය නොහැකි බව ද මාධ්‍ය හමුවේ දී අදහස් දැක්වූ අත්තනායක මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=22771", "Category": null, "Parent URL": null}