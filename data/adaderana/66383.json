{"Source": "Adaderana", "Timestamp": "November 24, 2016 03:43 pm", "Headline": " පාසලේ සිට මීටර් 500ක් දක්වා දුර දුම්වැටි අලෙවිය තහනම්?", "News Content": "දිවයින පුරා පාසල් අවට දුම්වැටි සහ දුම්කොළ ආශ්‍රිත නිෂ්පාදන අලෙවි කිරීම තහනම් කිරීමට යෝජනා කරන බව සෞඛ්‍ය අමාත්‍ය රාජිත සේනාරත්න මහතා පවසයි.පාසලක් පිහිටා ඇති භූමියක සිට මීටර් 500ක් දක්වා දුර ප්‍රමාණයක් දුම්කොළ ආශ්‍රිත නිෂ්පාදන අලෙවි කිරීම තහනම් කිරීමට යෝජනා කරන බව සෞඛ්‍ය අමාත්‍යවරයා සඳහන් කළේය.දුම්කොළ භාවිතය අවම කිරීම පිළිබඳව දුම්කොළ හා මද්‍යසාර පිළිබඳ ජාතික අධිකාරිය මගින් අද(24) පැවැත්වූ වැඩමුළුවකට එක්වෙමින් සෞඛ්‍ය අමාත්‍ය රාජිත සේනාරත්න මහතා මේ අදහස් පළ කළේය. දුම්කොළ භාවිතය අවම කිරීම සඳහා වත්මන් රජය මේ වන විටත් වැඩසටහන් රැසක් ක්‍රියාත්මක කර ඇති බව අමාත්‍යවරයා පෙන්වා දෙයි.බදු ප්‍රතිශතය වැඩිකිරීම, ප්‍රසිද්ධ ස්ථානවල දුම්පානය නතර කිරීම, රූපමය අවවාද දුම්වැටි ඇසුරුමට ඇතුළත් කිරීම ඒ අතර වන බව රාජිත සේනාරත්න මහතා පවසයි.පුවක් සහ හුණු භාවිතයෙන් පිළිකා රෝගීන් වාර්තා වීම බහුල වී ඇති බව ද සඳහන් කළ අමාත්‍යවරයා හුණු සහ පුවක්වලට එරෙහිව ද ඉදිරියේ දී දැඩි ක්‍රියාමාර්ග ගැනීමට කටයුතු කරන බව ප්‍රකාශ කළේය.", "URL": "https://sinhala.adaderana.lk/news.php?nid=66383", "Category": null, "Parent URL": null}