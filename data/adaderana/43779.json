{"Source": "Adaderana", "Timestamp": "June 6, 2014 12:21 pm", "Headline": "ගැබිණි මවුවරුන්ගේ පෝෂණය ගැන වැඩි අවධානයක් යොමුකරන්න", "News Content": "අයහපත් කාලගුණික තත්ත්වය සහ ගංවතුර තත්ත්වය හේතුවෙන් පීඩාවට පත් ජනතාවට සහන සැලසීම සඳහා විධිමත් වැඩපිළිවෙළක් තවදුරටත් ක්‍රියාත්මක කරන ලෙස ජනාධිපති මහින්ද රාජපක්ෂ මහතා නිලධාරීන්ට උපදෙස් ලබාදී තිබේ. ආහාර සුරක්ෂිතතාව හා ජීවන වියදම් පාලනය පිළිබඳ අමාත්‍ය අනුකාරක සභාව අරලියගහ මන්දිරයේ රැස්වු අවස්ථාවේ ජනාධිපති මහින්ද රාජපක්ෂ මහතා මේ බව පවසා ඇත. එම කටයුතු වලදී අදාළ දිස්ත්‍රික්කවල දිස්ත්‍රික් ලේකම්වරුන් ඇතුළු නිලධාරීන් සිදුකරන කැපවීම අගය කළ ජනාධිපතිවරයා සඳහන් කළේ ජනතාවට අවශ්‍ය සියලු සහන සැලසීම නිලධාරීන්ගේ වගකීම බවයි. එහිදී වෙළෙඳපළ භාණ්ඩ මිල ගණන් සාධාරණ ලෙස පවත්වාගෙන යාම සඳහා ගත හැකි ක්‍රියාමාර්ග පිළිබඳව ද දීර්ඝ වශයෙන් සාකච්ඡා වු බව ජනාධිපති මාධ්‍ය අංශය සඳහන් කළේය. මෙම වසරේ යල කන්නයේ නියඟය හේතුවෙන් වී නිෂ්පාදනය අඩුවීම තුළින් ඉදිරියේ දී මතුවිය හැකි සහල් හිඟය පිළිබඳව ද නිලධාරීන්ගේ අවධානය යොමුකළ ජනාධිපතිවරයා ඒ සඳහා අවශ්‍ය සහල් තොග පවත්වාගෙන යන ලෙස ද උපදෙස් ලබාදී ඇත. මෙරට වසරකට දරු උපත් තුන් ලක්ෂ 90,000ක් පමණ සිදුවන අතර ඉන් සියයට 17ක ප්‍රමාණයක් පෝෂණ තත්ත්වය දුර්වල බව ද ආහාර සුරක්ෂිතතාව හා ජීවන වියදම් පාලනය පිළිබඳ අමාත්‍ය අනුකාරක සභාව රැස්වු අවස්ථාවේ අනාවරණය වී තිබේ. ඒ පිළිබඳව අවධානය යොමු කළ ජනාධිපතිවරයා ගර්භණි මව්වරුන්ගේ මෙන්ම ළදරු පෝෂණ තත්ත්වය ඉහළ නැංවීම සඳහා විශේෂ වැඩපිළිවෙළක් ක්‍රියාත්මක කරන ලෙස නිලධාරීන්ට උපදෙස් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=43779", "Category": null, "Parent URL": null}