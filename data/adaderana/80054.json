{"Source": "Adaderana", "Timestamp": "November 17, 2017 03:35 pm", "Headline": "අර්ජුන්ට කෝල් කරපු අය කොප් කමිටුවෙන් ඉවත් කරන්නැයි ඒකාබද්ධයෙන් ඉල්ලීමක් ", "News Content": "කෝප් කමිටුවේ ස්වාධීනත්වය සහ විශ්වාසනීයත්ව රැක ගැනීම සඳහා වහාම අර්ජුන් ඇලෝසියස් සමඟ දුරකථන සංවාදයන් පැවැත් වු කෝප් කමිටු සමාජිකයින් 5 දෙනාගේ සමාජිකත්වය අත්හිටුවා විමර්ශනයක් පැවැත් විය යුතු බව ඒකාබද්ධ විපක්ෂය පවසයි. බැඳුම්කරු හොරු වහා අත්අඩංගුවට ගනු යන තේමාවෙන් අද(17) පැවති ඒකාබද්ධ විපක්ෂයේ මාධ්‍ය හමුවට එක් වෙමින් පාර්ලිමේන්තු මන්ත්‍රී මහින්දානන්ද අලුත්ගමගේ මහතා මෙම අදහස් පළ කළේය. අපරාධ පරීක්ෂණ දෙපාර්තමේන්තුව විසින් ඊයේ(16) දිනයේ දී බැඳුම්කර වංචාව සම්බන්ධයෙන් විශේෂ හෙළිදරව්වක් සිදු කර බවත්, එහිදී කෝප් කමිටු සමාජිකයින් 5 දෙනෙකු විමර්ශන කාල සීමාව තුළ දී අර්ජුන් ඇලෝසියස් සමඟ දුරකථන සාකච්ඡා පවත්වා ඇති බව අනාවරණය වීය. දුරකථන සංවාද පවත්වා ඇත්තේ කෝප් කමිටුව රැස්වෙන විට බවත්,ඒ තුළින් පාර්ලිමේන්තු ප්‍රජාතන්ත්‍රවාදයට බරපතළ ප්‍රශ්නයක් ඇතිව තිබෙන බවත් මන්ත්‍රීවරයා මෙහිදී වැඩිදුරටත් පැවසීය. යහපාලන ආණ්ඩුවේ පෙර ගමන්කරුවන් මෙලෙස හැසිරෙන විට ජනතාවට ආණ්ඩුව කෙරෙහි විශ්වාසයක් කෙසේ ගොඩ නඟා ගත හැකි දැයි ප්‍රශ්නාර්ථයක් ඇති වන බව ද අලුත්ගමගේ මහතා මෙහිදී කියා සිටියේය.", "URL": "https://sinhala.adaderana.lk/news.php?nid=80054", "Category": null, "Parent URL": null}