{"Source": "Adaderana", "Timestamp": "January 20, 2017 09:55 pm", "Headline": "භික‍ෂූන් දේශපාලනයෙන් ඉවත් විය යුතුයි -  සංඝ කථීකාවකුත් අවශ්‍යයි", "News Content": "උත්තරීතර සංඝයා වහන්සේලා පාර්ලිමේන්තුවට නොපැමිණීම ඉතා වැදගත් බව නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි. පාර්ලිමේන්තු මන්ත්‍රීවරයාට ඉදිරියෙන් සිටිය යුතු ගෞරවණීය මහ සඟරුවන දේශපාලනයට පැමිණීමෙන් මන්ත්‍රීවරයෙකු බවට පමණක් පත්වන බැවින් එවන් භික‍ෂුවක් දේශපාලඥයින්ට ඉදිරියෙන් සිටින්නේ කෙසේදැයි ඔහු විමසා සිටී. එමෙන්ම එය සමාජයේ ප්‍රගමනයට හානියක් බවද අමාත්‍යවරයා පවසයි. මෙම අයහපත් තත්ත්වයට ඉඩ නොතැබීමට සංඝයා වහන්සේලා අතර කථීකාවක් ඇති විය යුතු බවත් එය කාලීන අවශ්‍යතාවත් බවට පත්ව තිබෙන බවත් අමාත්‍ය පාලිත රංගේ බණ්ඩාර මහතා අවධාරණය කර සිටී.අමාත්‍යවරයා මේ බව පැවසුවේ ආණමඩුව එක්සත් ජාතික පක‍ෂ කාර්යාලයේ පසුගියදා 20 පැවැති උත්සවයකදීය. පූජ්‍ය අතුරලියේ රතන හිමියන්ගේ තීරණය පිළිබඳ කරුණු පැහැදිලි කරමින් අමාත්‍යවරයා මේ අදහස් පළ කළේය. උන්වහන්සේ ස්වාධීන වීමට ගත් තීරණයට වඩා පාර්ලිමේන්තුවෙන්ම ඉවත්වීමට කටයුතු කළේ නම් සුව්ශේෂී සමාජ මෙහෙවරකට මග පෑදෙන බවත් අමාත්‍යවරයා කියා සිටියේය. ඒ පිළිබඳ වැඩිදුරටත් කරුණු දැක්වූ අමාත්‍යවරයා මෙසේද කීය.ජාතික හෙළ උරුමය, සිහළ උරුමය වැනි පක‍ෂවලින් භික‍ෂූන් වහන්සේ 08 නමක් මුලින්ම පාර්ලිමේන්තුවට තේරී පත්වුණා. උන් වහන්සේලා මහත් ගෞරවයට පාත්‍ර වී සිටි භික‍ෂූන් වහන්සේලා වුවද පාර්ලිමේන්තුවෙන් නික්ම යන විට එම ගෞරවය කෙලෙසුනා. අලි සොරකම්වලට පවා සම්බන්ධ බවට ඇතැම් භික‍ෂූන්වහන්සේලාට චෝදනා එල්ල වුණා. භික‍ෂූන්ගේ පැමිණීමෙන් පාර්ලිමේන්තුවට ඇති වූ සුගතියකුත් නෑ, රටේ ඇති වූ වෙනසකුත් නෑ, උන්වහන්සේලාට අත් වූ සෙතකුත් නෑ. එබැවින් පාර්ලිමේන්තුවෙන් ඉවත් වී ශාසනික හා සමාජ මෙහෙවරකට භික‍ෂූන්වහන්සේ යෝමු කිරීම වෙනුවෙන් විධිමත් වැඩපිළිවෙලක් සකස් කරන්නැයි තමත් පූජ්‍ය අතුරලියේ රතන හිමියන් වෙන යෝජනා කර සිටින බවද අමාත්‍ය පාලිත රංගේ බණ්ඩාර මහතා මෙහිදී ප්‍රකාශ කළේය.මේ අතර ශ්‍රී ලංකා නිදහස් පක්ෂයේ බොහෝ දෙනෙකු වත්මන් ආණ්ඩුවට එකතු වී සිටින්නේ වංචා දූෂණ පිළිබඳ පරීක්ෂණ වසන් කර ගැනීමේ චේතනාවෙන් බව, නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි. ඉඩමක් නැති නිවසක් නැති මිනිසුන්ට බෙදා දීමට තිබූ ඉඩම් කට්ටි 06ක් වංචනික ලෙස ලබා ගත් පුද්ගලයෙකුද පසුගිය දා අමාත්‍ය ධූරයකින් ඉල්ලා අස්වූ බව ඔහු සඳහන් කළේය. පළාත් සභා හා පළාත් පාලන රාජ්‍ය අමාත්‍ය ධූරයෙන් ඉවත් වූ ප්‍රියංකර ජයරත්න මහතා පිළිබඳ අදහස් දක්වමින් ඔහු මේ බව පැවසීය. ඒ ආඬිගම - කීරියන්කල්ලිය මාර්ගය කාපට් කර සංවර්ධනය කිරීමේ වැඩ කටයුතු ආරම්භ කිරීම වෙනුවෙන් පසුගියදා 17 පැවැති උත්සවයකදීයී.මෙම ඉඩම් වංචාවට රක්ෂිත බන්ධනාගාරගතව සිටින විමල් වීරවංශ මහතා ද සෘජුවම වගකිව යුතු බවත් අමාත්‍යවරයා පෙන්වා දෙයි. ප්‍රියංකර ජයරත්න වෙත එම ඉඩම් කට්ටි වෙන් කර දී ඇත්තේ විමල් වීරවංශ මහතා අමාත්‍යවරයෙකු ලෙස කටයුතු කළ සමයේ ඔහුගේ නියෝග හා උපදෙස් මත බව ද අමාත්‍ය පාලිත රංගේ බණ්ඩාර මහතා කියා සිටියි. මෙම ඉඩම් වංචාවේ වගකීම නිවාස සංවර්ධන අධිකාරියට ද පැවරෙන බව ඔහු සඳහන් කළේය.පසුගිය ජනාධිපතිවරණ සමයේ දවල් මිගෙල් රෑ දැනියෙල් භූමිකාවක් නිරූපණය කරමින් ඇතැම් පුද්ගලයින් මහින්ද රාජපක්ෂ මෙන්ම මෛත්‍රීපාල සිරිසේන ද මුලාවට ලක්කළ බවද ඔහු පෙන්වා දෙයි. පුත්තලමේ සිට මහින්ද රජපක්ෂ වෙනුවෙන් මැතිවරණ ව්‍යාපාරය දියත් කරද්දි මෛත්‍රීපාල සිරිසේන වෙනුවෙන් මුදියන්සේ නැමති නියෝජිතයෙකු යොමු කරමින් සිදුකළ දේශපාලන භූමිකාව නැවතත් මතක්කර දීමට සිදුවන බවයි අමාත්‍ය පාලිත රංගේ බණ්ඩාර මහතා ප්‍රකාශ කළේ.එහිදී වැඩිදුරටත් අදහස් දැක්වූ පාලිත රංගේ බණ්ඩාර අමාත්‍යවරයා මෙසේද පැවසීය,අද ආණ්ඩුවෙන් ඉවත් වන පුද්ගලයින් ජනතාවගෙන් ප්‍රතික්ෂේප වෙලා ඉවරයි. මේ අය ඉදිරියේදී දේශපාලනය කරන්නේ කොහොමද කියලා මහත් කලබලයට පත්වෙලා ඉන්නේ. නිවාස සංවර්ධන අධිකාරියට අයත් දුප්පත් මිනිසුන් වෙනුවෙන් වෙන් කළ ඉඩම් කොටස් 06ක් පසුගිය රජය සමයේදී වංචනික ලෙස ලබා ගනිමින් මේ අය මහා මන්දිර ඉදිකළා. මේවා පිළිබඳ යහපාලන රජය විමර්ශන ආරම්භ කළා. ආණ්ඩුවට ඇවිත් උත්සහ කළෙත් මේ පරීක්ෂණ නතර කර ගන්නයි. එහෙත් ඒ විමර්ශන නතර කළේ නැහැ. වැඩේ හරියන්නේ නෑ කියල තේරුනහම ආණ්ඩුවෙන් ඉවත් වෙලා FCIDයට බැන බැන ඉන්නව. වංචා වලට දූෂණ වලට ලක්වන පුද්ගලයින් මේ ආණ්ඩුවෙන් ඉවත් වන්නේ නම් එය යහපාලනයට යහපතක්. අපට අවශ්‍ය වන්නේ පිරිසිදු ආණ්ඩුවක්. දේශපාලන ව්‍යාපාර වෙනුවෙන් මහජන මුදල් වැය කර, ජනතාවගේ ඉඩම් වංචනික ලෙස ලබා ගනිමින් නිවාස ඉදිකර ගත් පුද්ගලයින් ආණ්ඩුවෙන් පමණක් නොව දේශපාලන වේදිකාවෙන්ද ඉවත් කළ යුතුයි. අමාත්‍ය පාලිත රංගේ බණ්ඩාර මහතා කියා සිටියේ FCIDයට බැන වදින සියලු දෙනා පසුගිය රජය සමයේ වංචා දූෂණ සිදුකළ අයවලුන් බවයි. එමෙන්ම මහජන දේපළ කොල්ලකෑමේ දේශපාලනයකට යලි ඉඩක් නොතැබිය යුතු බවද ඔහු අවධාරණය කළේය. මේ අතර ආණ්ඩුවේ සිටියත් ආණ්ඩුව අතහැර පැනල ගියත් වංචා දූෂණ පිළිබද විමර්ශන නිසි පරිදි ක්‍රියාත්මක බව නිපුනතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ වත්මන් ආණ්ඩුවෙන් ද ඉවත්ව ගිය උදවිය ඒ පිළිබද අවධානයෙන් සිටිය යුතු බවයි. පොලිස් මූල්‍ය අපරාධ කොට්ඨාශය හෙවත් එෆ්. සී. අයි. ඩී යට බැනවදින්නේ වංචා හා දූෂනවලට සම්බන්ධ පුද්ගලයින් පමණක් බවද ඔහු පවසයි.ආණමඩුවේ ජනතාවට බෙදා දීමට නියමිතව තිබූ ඉඩම් කට්ටි 06 ක් වාචාකාරී ලෙස ලබා ගනිමින් එහි මාලිගාවක් වැනි නිවසක් ඉදිකළ අමාත්‍යවරයෙකු පසුගියදා ආණ්ඩුව අතහැර ගිය බව රටටම හොදින් දන්නා බවද පාලිත රංගේ බණ්ඩාර මහතා අවධාරණය කර සිටී. පසුගිය රජය සමයේ මෙම වංචාව සිදු කළ පුද්ගලයා වත්මන් ආණ්ඩුවට එක්වූයේ එම වරද යට ගැසීමට බවත් එම වුවමනාව ඉටු නොවන තැන ආණ‍්ඩුවෙන් ඉවත්වී එෆ්. සී. අයි. ඩී යට බැන වදිමින් පුත්තලම වටේ ඇවිදිමින් සිටින බවත් අමාත්‍යවරයා පෙවන්වා දෙයි. එමෙන්ම නීති විරෝධීව සිදු කර ඇති මෙම ඉඩම් මංකොල්ලයට හිටපු නිවාස අමාත්‍ය විමල් වීරවංශ මහතාද සෘජුවම වගකිව යුතු බවයි ඔහු පෙන්වා දෙන්නේ. දුප්පතුන්ට ලබා දීමට නියමිතව තිබූ මෙම ඉඩම් කට්ටි 06 පසුගියදා ආණ්ඩුවෙන් ඉවත්වූ අමාත්‍යවරයා වෙත ලබා දී ඇත්තේ විමල් වීරවංශගේ පූර්ණ අනුමැතිය හා නියෝග මත බවද රංගේ බණ්ඩාර මහතා පෙන්වා දෙයි.එහිදී වැඩිදුරටත් අදහස් දැක්වූ අමාත්‍ය පාලිත රංගේබණ්ඩාර මහතා මෙසේද පැවසීය,නිවසක් නැති ඉඩමක් නැති මිනිස්සු වෙනුවෙන් වෙන් කර ඇති ඉඩම් අමාත්‍යවරයෙකු ලෙස කටයුතු කරමින් තමන් සතු කර ගැනීම කොතරම් ලැජ්ජා විය යුතු කාරණයක්ද.නිවාස සංවර්ධන අධිකාරියද මේවාට වග කියන්න ඕනෑ.මේ පුද්ගලයා කියනවා දවසක්, මං ඉවත් වුණාම මේ ආණ්ඩුවේ කඩා වැටීම ආරම්භ වෙනවා කියල. වංචාකරුවන් දූෂීතයින් මේ ආණ්ඩුවේ සිටිය යුතු නෑ. අපි දූෂණයට වංචාවට විරුද්ධයි. ඒ වගේම දූෂිතයින් වංචාකරුවන් අපිට පිළිකුල්. ඒ නිසයි අපි කියන්නේ ඒ වගේ පුද්ගලයින් යහපාලනය නොගැලපෙන බව. වාංචාකරුවන් දූෂිතයින් පිරිවරාගෙන ආණ්ඩුවේ ගොඩ වැඩිකර ගැනීමට උත්සාහ කළ යුතු නෑ. අපි උත්සාහ කළ යුතු වන්නේ දූෂිතයින් වංචාකරුවන්ගෙන් තොර ආණ්ඩුවක් නිර්මාණය කරන්නටයි.ඊයේ පෙරේදා අයින් වුණු කෙනාගෙ අරමුණ වුණේ ඔහු විසින් සිදු කර තිබූ වංචා දූෂණ පිළිබද විමර්ශන 06 ක් යටපත් කරවා ගැනීමයි. ඒත් මේ ආණ්ඩුවෙන් ඒකට ඉඩක් ලැබුණේ නැහැ. ආණ්ඩුවට පැමිණීම පරීක්ෂන යට ගැසීමට සුදුසුකමක් නෙමෙයි. අපි එහෙම වෙන්න ඉඩ තියන්නෙත් නෑ. යනුවෙනි.", "URL": "https://sinhala.adaderana.lk/news.php?nid=68357", "Category": null, "Parent URL": null}