{"Source": "Adaderana", "Timestamp": "November 26, 2016 04:33 pm", "Headline": "කියුබානු ගිනි සිළුව නිවෙයි", "News Content": "කියුබානු සමාජවාදී විප්ලවයේ නිර්මාතෘ මෙන්ම කියුබාවේ අසහාය නායක ෆිදෙල් කස්ත්‍රෝ අභාවප්‍රාප්ත වී තිබේ.දීර්ඝ කාලයක සිට අසනීප තත්ත්වයෙන් පසු වු ෆිදෙල් කැස්ත්‍රෝ මිය යන විට 90 වියේ පසු වුණි.වර්ෂ 1926 අගෝස්තු 13 වන කියුබාවේ හොල්ගිවින් ප්‍රාන්තයේ උපත ලද ඔහුගේ පවුලේ සහෝදර සහෝදරියන් 9 ගණන නව දෙනෙකි.1953 දී මොන්කඩා බැරැක්කයට පහරදීමෙන් සිය කැරලිකාර දේශපාලන ජීවිතය ආරම්භ කළ ෆිදෙල් කැස්ත්‍රෝ එම ප්‍රහාරය අසාර්ථක වීමත් සමග අත්අඩංගුවට ගනු ලැබුවේයපසුව ඊට අදාළව පැවති නඩු විභාගයේ දී ඔහු සිය චතුර කථිකත්වය සහ තර්කන හැකියාව ප්‍රදර්ශනය කළ අතර එම නඩු විභාගය කියුබානු රජය සහ හමුදාව දැඩි අපහසුතාවයට පත් වුණි.ඒ අනූව වසර 15කට බන්ධනාගාරයට නියම වූ කැස්ත්‍රෝ දෙවසරක් අවෑමෙන් රටින් පිටුවහල් කරනු ලැබුවේය.අනතුරුව වර්ෂ 1956 වසරේ දී සිය සහෝදරයෙකු වු රාහුල් කස්ත්‍රෝ සහ ආර්ජන්ටිනා ජාතික විප්ලවවාදියෙකු වු චේ ගුවේරා ඇතුළු පිරිසක් සමග ග්‍රැම්මානම් බෝට්ටුවකින් යළි කියුබාවට පැමිණි ෆිදෙල් කැස්ත්‍රෝ ෆුල් ජෙන්සියෝ බැටිස්ටාට එරෙහිව ගරිල්ලා සටනක් ආරම්භ කරන ලදී.දරුණු දූෂණ චෝදනා එල්ල වූ බැටිස්ටාගේ පාලනය සම්බන්ධයෙන් අමෙරිකා එක්සත් ජනපදය ද ඒ වන විට කලකිරීමෙන් සිටි අතර එය කැස්ත්‍රෝගේ විප්ලපවයට ප්‍රබල ආධාරයක් වුණි.1959 දී බැටිස්ටා රටින් පළාගිය අතර ඒ අනුව කැස්ත්‍රෝ හවානා නුවරට ඇතුළු විය.1959 ජනවාරි මාසයේ දී බැටිස්ටාගේ පාලනය බිඳවැටීමෙන් පසු එරට නායකත්වයට පත්වන ෆිදෙල් කස්ත්‍රෝ 2008 වසර වන තෙක්ම එරට පාලනය කරනු ලැබුවේය.එමෙන්ම 2011 වසර වන තෙක් කියුබානු කොමියුනිස්ට් පක්ෂයේ ප්‍රධාන ලේකම් ලෙස ද කටයුතු කළ ඔහු සිය සහෝදරයා වු රාහුල් කස්ත්‍රෝට රාජ්‍ය නායකත්වය සහ පක්ෂ තනතුරු ද ලබා දි ක්‍රියාකාරී දේශපාලනයෙන් ඉවත් වුණි.කස්ත්‍රෝ කියුබාව සමාජවාදී මාවතකට යොමුකිරීමට මූලික වී කටයුතු කළ නායකයෙකු වන අතර ඔහු එරට ආර්ථිකය ද මධ්‍යගත කරනු ලැබුවේය.කලාපයේ මෙන්ම ඉන් පිටත ද සමාජවාදී විප්ලව සඳහා ආධාරදීම ද කියුබානු ප්‍රතිපත්තිය බවට පත් වුණි.විශේෂයෙන් කියුබානු හමුදා ඇන්ගෝලාවේ දී සිදුකළ කාර්යය භාරය මෙහිදී ප්‍රධාන වශයෙන් කැපී පෙනුණු බව විදෙස් මාධ්‍ය පෙන්වාදෙයි. 2008 වසරෙන් පසුව අයහපත් සෞඛ්‍ය තත්ත්වය හේතුවෙන් ඔහු මහජනයා ඉදිරියේ පෙනී සිටිනු ලැබුවේ අවස්ථා කිහිපයකදී පමණි. පසුගිය අප්‍රේල් මාසයේදී පැවති කියුබානු කොමියුනිස් පක්ෂ සම්මේලනය ඔහු අවසන් වරට ප්‍රසිද්ධ කතාවක් පැවැත්වූ අවස්ථාව ලෙස සැලකේ.එය ඉතා හැඟීම්බර කතාවක් ලෙස විදෙස් මාධ්‍ය වාර්තා කළ අතර ඇතැම් කොමියුනිස්ට් පාක්ෂිකයන්ගේ දෙනෙතට කඳුලක් එක් කළ බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=66445", "Category": null, "Parent URL": null}