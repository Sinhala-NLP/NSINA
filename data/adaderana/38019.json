{"Source": "Adaderana", "Timestamp": "October 9, 2013 12:22 pm", "Headline": "රතුපස්වලට ජලය අවශ්‍යනම් මූලික ගෙවීම් කළ යුතුයි ", "News Content": "ගම්පහ - වැලිවේරිය රතුපස්වල ප්‍රදේශයේ ජනතාවට ජලය ලබාගැනීම සඳහා අනිවාර්යයෙන්ම මූලික ගෙවීමක් සිදුකළ යුතු බව ජාතික ජලසම්පාදන හා ජලාපවහන මණ්ඩලය පවසයි. මේ වන විට ප්‍රදේශයට ජලනළ එළීමේ කටයුතු අවසන් කර ඇති බව එම මණ්ඩලයේ සභාපති කරුණාරත්න හෙට්ටිආරච්චි මහතා සඳහන් කරයි. එහෙත් මේ වන විට ජලය ලබාගැනීම සඳහා මූලික ගෙවීම් කර ඇත්තේ පුද්ගලයින් දෙදෙනෙකු පමණක් බව ද ඒ මහතා සඳහන් කරයි. ජනතාව පවසන ආකාරයෙන් ජලය එම ප්‍රදේශයට නොමිලේ ලබාදීම සඳහා ජල සම්පාදන මණ්ඩලයට ප්‍රතිපාදන නොමැති බව කරුණාරත්න හෙට්ටිආරච්චි මහතා අද දෙරණ කළ විමසීමකදී සඳහන් කර සිටියි. කෙසේ වෙතත් පසුගියදා රතුපස්වල ප්‍රදේශයේ ජනතාව එම ප්‍රදේශයේ පැවැත්වු මාධ්‍ය හමුවකදී සඳහන් කළේ ජලය ලබාගැනීම සඳහා මූලික ගෙවීමක් සිදුකළ නොහැකි බවයි. ජල සම්පාදන මණ්ඩලය විසින් තම ප්‍රදේශයට ජලය ලබාදීමට අවශ්‍ය ක්‍රියාමාර්ග ගෙන නොමැති බව ද ඔවුන් චෝදනා කරයි. ප්‍රදේශයට මීට පෙර බවුසර් දෙකක් මගින් ජලය ලබාදුන්න ද මේ වන විට ජලය ලබාදෙන්නේ එක් බවුසරයකින් පමණක් බව ජනතාව පවසයි. තමන්ට ජලය නොමැතිව ගැටලු රැසකට මුහුණදීමට සිදුව ඇති බව ද ඔවුන් පවසා සිටියි.", "URL": "https://sinhala.adaderana.lk/news.php?nid=38019", "Category": null, "Parent URL": null}