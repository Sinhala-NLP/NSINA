{"Source": "Adaderana", "Timestamp": "February 5, 2019 06:55 am", "Headline": "දෙරටේ ජනපතිවරුන් අතර හමුව අද", "News Content": "71 වන නිදහස් දින සැමරුමේ විශේෂ ආරාධිත අමුත්තා ලෙස දිවයිනට පැමිණි මාලදිවයින් ජනාධිපති ඊබ්‍රහිම් මොහොමඩ් මහතා අද(05) ජනාධිපති මෛත්‍රීපාල සිරිසේන මහතා මුණ ගැසී සාකච්ඡා කිරීමට නියමිතව තිබේ. තෙදින රාජ්‍ය සංචාරයක් සඳහා ජනාධිපතිවරයාගේ ආරාධනය මත මාලදිවයින් ජනාධිපතිවරයා ඇතුළු දූත පිරිස පසුගිය ඉරිදා දිවයිනට පැමිණියේය. දිවයිනට පැමිණි මාලදිවයින් ජනාධිපතිවරයා අග්‍රාමාත්‍ය රනිල් වික්‍රමසිංහ මහතා විසින් කටුනායක බණ්ඩාරනායක ජාත්‍යන්තර ගුවන්තොටුපලේ දී පිළිගත් අතර ඔහු ඊයේ(04) පැවති 71 වන නිදහස් දින සැමරුමේ විශේෂ ආරාධිත අමුත්තා ලෙස ඊට සහභාගී වුණි. ඒ අනුව මාලදිවයින් ජනාධිපතිවරයා අද පෙරවරුවේ ජනාධිපති ලේකම් කාර්යාලයේ දී ජනාධිපති මෛත්‍රීපාල සිරිසේන මහතා මුණගැසී සාකච්ඡා කිරීමට නියමිතව තිබේ. මේ අතර මාලදිවයින් ජනාධිපති ඊබ්‍රහිම් මොහොමඩ් මහතා සහ අග්‍රාමාත්‍ය රනිල් වික්‍රමසිංහ මහතා සමග ද්වීපාර්ශවික සාකච්ඡා ඊයේ රාත්‍රී අරලියගහ මන්දිරයේ දී පැවැත්වුණි. මෙහිදි දෙරටට වැදගත් වන කරුණු රැසක් සම්බන්ධයෙන් සාකච්ඡා වී ඇති බවයි අග්‍රාමාත්‍ය කාර්යාලය සඳහන් කළේය. විශේෂයෙන් දෙරට අතර පවතින දීර්ඝ කාලීන මිත්‍රත්ත්වය තවදුරටත් වර්ධනය කරගැනීම සහ ඉදිරි කටයුතු පිළිබදව මෙහිදි සාකච්ඡා වූ බව අග්‍රාමාත්‍ය කාර්යාලය සදහන් කළේය. මේ අතර මාලදිවයින් ජනාධිපති ඊබ්‍රහිම් මොහොමඩ් මහතා සහ දූත පිරිස අද දිවයිනෙන් පිටත්ව යාමට නියමිතයි.", "URL": "https://sinhala.adaderana.lk/news.php?nid=103694", "Category": null, "Parent URL": null}