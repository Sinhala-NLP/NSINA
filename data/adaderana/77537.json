{"Source": "Adaderana", "Timestamp": "September 14, 2017 10:56 am", "Headline": "කොමිසමේ තීරණය ගැන දප්පුල කණස්සල්ලෙන්", "News Content": "අර්ජුන් ඇලෝසියස් මහතා බැඳුම්කර කොමිසම හමුවේ පෙනී සිටි අවස්ථාවේ දී ඔහුගේ සාක්ෂි ලබා දිම සම්බන්ධයෙන් කොමිසමේ තීරණය සම්බන්ධයෙන් සැහීමකට පත් නොවන බව ජ්‍යෙෂ්ඨ අතිරේක ජෙනරාල් නීතිඥ දප්පුල ද ලිවේරා මහතා පවසයි. මේ සම්බන්ධයෙන් නීතිපති උපදෙස් ලබා ගැනීමට බලාපොරොත්තු වන බවද ඔහු පවසා තිබේ. ඊයේ(13) දිනයේ දී ජනාධිපති නීතීඥ ගාමිණි මාරපන මහතා පළමුවරට අර්ජුන් ඇලෝෂියස් මහතා වෙනුවෙන් බැදුම්කර කොමිසම හමුවේ පෙනී සිටි අතර තමන් අර්ජුන් ඇලෝෂියස්ව සාක්ෂිකරුවෙකු ලෙස කොමිසමට කැඳවීමට බලාපොරොත්තු නොවන බව කොමිසමට ප්‍රකාශ කර සිටියේය. එහිදී කොමිස‍මේ සභාපතී කේ.ටී චිත්‍රසිරි මහතා ප්‍රකාශ කලේ නමුත් කොමිසම ඔහුව සාක්ෂිකරුවෙකු ලෙස කැඳවිමට බලාපොරොත්තු වන බවයි. අර්ජුන් ඇලෝෂියස් මහතාව බැදුම්කර කොමිසම සාක්ෂි කරුවෙක් ලෙස සාක්ෂි කූඩූවට නැංවීම සම්බන්ධයෙන් තමන් සිය විරෝධතාවය පළකරන බව එම අවස්ථාවේදී ජනාධිපති නීතීඥ ගාමිණි මාරපන මහතා කොමිසමට පැවසීය. ඔහු අනතුරුව දීර්ඝ කරුණු දැක්වීමක් සිදුකරමින් සඳහන් කළේ මෙම විමර්ශනයේදී සිය සේවාදායක අර්ජුන් ඇලෝෂියස් මහතා චෝදනා ලත් පාර්ශවයක් බවට පත්වීමට බොහෝදුරට ඉඩ ඇති බවයි. ඔහුට ඒ සම්බන්ධයෙන් අපරාධ අධිකරණයක සිදුකෙරෙන සාධාරණ පරීක්ෂණයකදී කරුණු දැක්වීමට ඉඩ ලබා දිය යුතු බවත් එම නිසා ඔහු බැදුම්කර කොමිසම හමුවේ සාක්ෂි ලබාදීමට සූදානම් නොමැති බවත් ජනාධිපති නීතිඥවරයා වැඩිදුරටත් ප්‍රකාශ කළා. එමෙන්ම පරීක්ෂණ කොමිෂන් සභා පනතේ කරුණු ඉදිරිපත් කරමින් ගාමිණි මාරපන මහතා සඳහන් කලේ කොමිසම හමුවේ සාක්ෂි ලබාදෙමින් ඕනෑම පුද්ගලයෙක් ලබාදෙන සාක්ෂි මත පදනම්ව ඔහු හෝ ඇය සම්බන්ධයෙන් කිසිදු නීතීමය පියවරක් ගැනීමේ හැකියාව පරික්ෂණ කොමිසමකට නොමැති බවයි. එබැවින් කොමිසමේ සියලුම සාක්ෂිකරුවන් සතු එම අයිතිය අර්ජුන් ඇලෝෂියස් සම්බන්ධයෙන්ද අදාළ වන්නේදැයි කොමිසම ප්‍රකාශ කළ යුතු බව ජනාධිපති නීතීඥ ගාමිණි මාරපන මහතා වැඩිදුරටත් පැවසීය. එබැවින් මෙම විමර්ශනයේදී සාක්ෂි ලබාදීමෙන් තොරව නිහඬව සිටීමේ අයිතිය අර්ජුන් ඇලෝෂියස් සතු බවත් ඉදිරියේදි ඔහු සම්බන්ධයෙන් අපරාධ නඩු පැවරීමක් සිදුවුවහොත් ඔහු එයට මුහුණ දෙනු ඇති බවත් ඇලෝෂියස් මහතාගේ නීතීඥවරයා වැඩිදුරටත් ප්‍රකාශ කළේය. අනතුරුව ජනාධිපති නීතීඥ ගාමිණි මාරපන මහතාගේ කරුණු දැක්වීමට ප්‍රතිචාර ලෙස ජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා මහතා කොමිසමේදී පැවසුවේ විශේෂ ජනාධිපති පරික්ෂණ කොමිෂන් සභාවකට වඩා ජනාධිපති පරික්ෂණ කොමිසමකට බලය පවරන පනතේ වෙනස්කම් පවතින බවයි . බැඳුම්කර කොමිසමට බලය පවරා ඇති අධිකාරි පත්‍රයේ කිසිදු පාර්ශවයකට චෝදනා එල්ල කර හෝ චෝදනා ලත් පුද්ගලයින් නම් කර නොමැති බව අතිරේක සොලිසිටර් ජනරාල්වරයා කොමිසම හමුවේ ප්‍රකාශ කළේය. එබැවින් සත්‍ය අනාවරණ කර ගැනීමේ අරමුණ සඳහා ඕනෑම පාර්ශවයක් කොමිසමට සහය දැක්වීමට බැඳී සිටින බව දප්පුල ද ලිවේරා මහතා කොමිසමට පැවසූ අතර සාක්ෂි විමසීම අතරතුර කිසිදු පුද්ගලයෙකු චෝදනා ලත් අයෙකු නොවන බවද පවසා සිටියේය. අර්ජුන් ඇලෝෂියස් මහතාගේ සාක්ෂි කොමිසමට වැරදිකරුවන් හඳුනාගැනීමේදී බොහෝ සෙයින් වැදගත් වන බවත් එබැවින් ඔහු කොමිසමට අත්‍යාවශ්‍ය සාක්ෂිකරුවකු වන බවත් අතිරේක සොලිසිටර් ජනරාල්වරයා කොමිසම හමුවේ අවධාරණය කළේය. එමෙන්ම ඔහු පැවසුවේ අර්ජුන් ඇලෝෂියස් මහතා සාක්ෂි කූඩුවට නංවා ප්‍රශ්න කරන තෙක් මුළු රටම බලා සිටින බවයි.", "URL": "https://sinhala.adaderana.lk/news.php?nid=77537", "Category": null, "Parent URL": null}