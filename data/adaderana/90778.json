{"Source": "Adaderana", "Timestamp": "June 12, 2018 03:26 pm", "Headline": "ගමන් මල්ලේ සඟවා ගෙන මෙරටට ‍ගෙනා රන් බිස්කට් 5ක් රේගු දැලේ", "News Content": "තම ගමන් මල්ලේ සඟවා ගෙන කටාර් රාජ්‍යයේ සිට නීතිවිරෝධී ලෙස ශ්‍රී ලංකාවට ගෙන ආ රන් බිස්කට් 05 ක් අද(12) අලුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගත් බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මෙම රන් බිස්කට් තොගය නීතිවිරෝධී ලෙස මෙරටට ගෙන එනු ලැබූවේ 39 හැවිරිදි කල්මුණේ ප්‍රදේශයේ පදිංචිකරුවෙකි. ඔහු වසර 10 ක් පමණ කටාර් රාජ්‍යයේ සේවය කර ඇත්තෙකි. ඔහු අද අලුයම 2.45 ට පමණ කටාර් රාජ්‍යයේ දෝහා සිට පැමිණි, කටාර් ගුවන් සේවයේ කිව්.ආර්- 668 දරන ගුවන් යානයෙන් කටුනායක ගුවන් තොටුපොළ වෙත පැමිණ, එහි කිසිවක් ප්‍රකාශ කිරීමට නොමැති \" හරිත මාවත \" (Green Chanel)ඔස්සේ ගුවන් තොටුපොළෙන් පිටව යමින් සිටියදී මෙලෙස අත්අඩංගුවට පත්ව තිබේ. ඔහු විසින් තම පිටේ එල්ලා ගෙන පැමිණි ගමන් මල්ලේ තිබූ, පිටත පිහිටි සාක්කුවක, මෙම රන් බිස්කට් 05 සඟවා ගෙන සිටියදී රේගු නිලධාරීන් විසින් අත් අඩංගුවට ගෙන තිබුණි. මෙම රන් බිස්කට්ෙවල මුළු බර ග්‍රෑම් 291.55 ක් වූ අතර , ඒවායේ වටිනාකම රුපියල් 17,49,300 ක් බව රේගුව පවසයි. රේගු අධිකාරී එස්.එච්.එම්.ඉබ්‍රාහිම් , සහකාර රේගු අධිකාරීවරුන් වන ආර්.එම්.ඒ.එල්.රත්නායක , ඩී.ඩී.රංග කුමාර , සහ එන්.එන්.තිලංක යන මහත්වරුන් විසින් සිදු කර තිබුණි. කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ උපදෙස් යටතේ නියෝජ්‍ය රේගු අධ්‍යක්ෂවරුන් වන විරාජ් විජේවර්ධන සහ එම්.ආර්.රණරාජා , රේගු අධිකාරීවරුන් වන බී.ආර්.ඩී.බණ්ඩාර ,සහ කමල් සෙනෙවිරත්න යන මහත්වරුන් මේ පිළිබඳව පරීක්ෂණ පැවැත් වූහ. නියෝජ්‍ය රේගු අධ්‍යක්ෂ ජගත් ඔබේසේකර මහතා මේ පිළිබඳව වැඩිදුර රේගු පරීක්ෂණය පැවැත්වූ අතර, එහිදී මෙම රන් බිස්කට් සියල්ල රාජසන්තක කර , මේවා නීතිවිරෝධී ලෙස රැගෙන ආ පුද්ගලයාට රුපියල් 25,000 ක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=90778", "Category": null, "Parent URL": null}