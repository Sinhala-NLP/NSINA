{"Source": "Adaderana", "Timestamp": "October 2, 2011 05:50 pm", "Headline": "ලංගම සේවකයින්ගේ ආරම්භක වැටුප ඉහළ නංවන්නැයි ඉල්ලීමක්", "News Content": "ශ්‍රී ලංකා ගමනාගමන මණ්ඩලයේ සේවකයකුගේ ආරම්භක වැටුප රුපියල් එකොළොස් දහස් හත්සිය තිහ දක්වා ඉහළ නැංවීමට පියවර ගන්නා ලෙස සමස්ත ලංකා ප්‍රවාහන සේවක සංගමය ඉල්ලීමක් කරයි. අදාළ ඉල්ලීම සම්බන්ධයෙන් ජනාධිපති මහින්ද රාජපක්ෂ මහතාට ලිඛිතව දැනුම් දුන් බව එම සංගමය නිවේදනයක් නිකුත් කරමින් පවසයි. සිය සේවකයින්ගේ ආරම්භක වැටුප ඉහළ නංවන ලෙස අවස්ථා කිහිපයකදීම ඉල්ලීමක් කළ ද ප්‍රවාහන බලධාරීන් ඊට කිසිදු යහපත් ප්‍රතිචාරයක් දක්වා නොමැති බව සමස්ත ලංකා ප්‍රවාහන සේවක සංගමය චෝදනා කරයි. ශ්‍රී ලංකා ගමනාගමන මණ්ඩලයේ අවම ශ්‍රේණියේ සේවකයකුගේ ආරම්භක මූලික වැටුප රුපියල් අටදහස් එකසිය තිහක් වන අතර එය අනෙක් රජයේ සේවකයින්ට වඩා අඩු මට්ටමක පවතින බව ඔවුන් පෙන්වාදෙයි. අධිකරණ ක්‍රියාමාර්ගයකට පිවිස හෝ සිය සේවකයින්ගේ වැටුප් ගැටලුවට විසඳුම් ලබා ගැනීමට සූදානම් බව ද සමස්ත ලංකා ප්‍රවාහන සේවක සංගමය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=19099", "Category": null, "Parent URL": null}