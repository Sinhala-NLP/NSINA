{"Source": "Adaderana", "Timestamp": "February 10, 2013 10:38 am", "Headline": "හෙට ගිවිසුම ගැන මනෝ මෙසේ කියයි", "News Content": "දේශපාලන පක්ෂ 10ක හා සිවිල් සංවිධානයක සහභාගිත්වයෙන් හෙට (11) පිහිටුවා ගනු ලබන්නේ ඉදිරි මැතිවරණයකදී ආණ්ඩුව පරාජය කිරීමේ ව්‍යාපාරයක් නොවන බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. වර්තමානය වන විට ජනතාවාදී ආණ්ඩුවක් අවශ්‍ය බව සියලුදෙනාට වැටහී ඇති කාරණයක් බවද හෙතෙම පෙන්වාදෙයි. කෙසේ වුවද මැතිවරණයකදී කටයුතු කරන ආකාරය එක් එක් පක්ෂවල මතය අනූව තීරණය වන්නේ යැයිද මනෝ ගනේෂන් මහතා කියයි. රට තුළ ප්‍රජාතන්ත්‍රවාදී පාලනයක් ක්‍රියාත්මක නොවන බව සියලුදෙනාම දන්නා බැවින් ඒ අනුව ප්‍රජාතන්ත්‍රවාදී පාලනයක් වෙනුවෙන් ‍විපක්ෂයේ විරෝධය ලෙස ඉදිරියට යමින් මෙරට පාලන තන්ත්‍රය ප්‍රජාතන්ත්‍රවාදී පාලනයකට ගෙන ආ යුතු බව ඔහු සඳහන් කරයි. ඒ අනුව විපක්ෂ නායක රනිල් වික්‍රමසිංහ මහතාගේ ප්‍ර‍ධානත්වයෙන් එජාපය ඇතුළු දේශපාලන පක්ෂ 10කත් සිවිල් සංවිධානයකත් සහයෝගයෙන් හෙට කොළඹ නව නගර ශාලාවේදී පස්වරු 2.00ට පොදු විපක්‍ෂ සන්ධානයක්‌ පිහිටුවීමේ එකඟතා ගිවිසුමකට අත්සන් තැබීමට නියමිත බව ඔහු කියයි. එජාපය, දෙමළ ජාතික සංධානය, ප්‍රජාතන්ත්‍රවාදී ජනතා පක්‍ෂය, එක්‌සත් සමාජවාදී පක්‍ෂය, මව්බිම ජාතික පෙරමුණ, හා නිදහසේ වේදිකාව යන සංවිධානය ද ඇතුළුව එම විපක්‍ෂ සන්ධානය ගොඩනැගීමට නියමිතව තිබේ.", "URL": "https://sinhala.adaderana.lk/news.php?nid=31498", "Category": null, "Parent URL": null}