{"Source": "Adaderana", "Timestamp": "May 20, 2014 01:12 pm", "Headline": "නීති විරෝධීව වසර 19ක් මෙරට රැඳී සිටි විදේශිකයා රිමාන්ඩ් ", "News Content": "නීති විරෝධීව වසර 19ක කාලයක් මෙරට රැඳී සිටීමේ චෝදනාව මත අත්අඩංගුවට ගත් ඉන්දීය ජාතිකයා රක්ෂිත බන්ධනාගාර ගත කර තිබේ. ඒ අනුව අදාළ ඉන්දීය ජාතිකයා ලබන 26 වන දින දක්වා රක්ෂිත බන්ධනාගාර ගත කිරීමට අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු යුරේශා ද සිල්වා මෙනවිය විසින් නියෝග කර ඇති බව අද දෙරණ අධිකරණ වාර්තාකරු සඳහන් කළේය. එමෙන්ම සැකකාර ඉන්දීය ජාතිකයාට එරෙහිව එදිනට අධිකරණය හමුවේ චෝදනා ගොනු කරන ලෙසටද අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරුවරිය විසින් පොලීසියට නියෝග කර තිබේ. අදාළ ඉන්දීය ජාතිකයා පසුගියදා පරසන්ගස්වැව කෝලිබැන්දෑව ප්‍රදේශයේදී අනුරාධපුර විශේෂ වැටලීම් ඒකකය විසින් අත්අඩංගුවට ගනු ලැබුණි.", "URL": "https://sinhala.adaderana.lk/news.php?nid=43327", "Category": null, "Parent URL": null}