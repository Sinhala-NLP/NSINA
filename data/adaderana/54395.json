{"Source": "Adaderana", "Timestamp": "October 12, 2015 02:33 pm", "Headline": "ද්විත්ව එන්නත් හිඟයට මේ සතියේ විසඳුම් දෙනවාලු", "News Content": "වයස අවුරුදු 05ට වැඩි දරුවන්ට ලබාදෙන ද්විත්ව එන්නත් මෙම සතිය තුළ ඉන්දියාවේ සිට ගෙන්වන බව සෞඛ්‍ය අමාත්‍යාංශය පවසයි.බියගම, පෑලියගොඩ, කඩුවෙල ඇතුළු ප්‍රදේශ කිහිපයක ද්විත්ව එන්නත් හිඟයක් පවතින බව පසුගියදා වාර්තා වුණි.දරුවන්ගේ ප්‍රතිශක්තිකරණ වැඩපිළිවෙළ කිසිදු බාධාවකින් තොරව ක්‍රියාත්මක කිරීමට අවශ්‍ය උපදෙස් සෞඛ්‍ය අමාත්‍ය රාජිත සේනාරත්න මහතා විසින් ලබාදි ඇති බව සෞඛ්‍ය අමාත්‍යාංශය නිවේදනය කළේය.ඒ අනුව ඉන්දියාවෙන් ගෙන්වන ද්විත්ව එන්නත් ලබන 15 වනදා මෙරට වෛද්‍ය සැපයුම් අංශයට ලැබෙන බවත්, ඉන් අනතුරුව එම එන්නත් රෝහල්වලට බෙදාහැරීම සිදු කෙරෙන බවත්, සෞඛ්‍ය අමාත්‍යාංශය පවසයි.එම එන්නත් ලබන සිකුරාදා වන විට විශේෂ සායන පවත්වා දරුවන්ට ලබාදීමට කටයුතු කරන ලෙස සෞඛ්‍ය අමාත්‍යවරයා උපදෙස් දී ඇත.ලබන සිකුරාදා දිනයෙන් පසුව ද්විත්ව එන්නත් හිඟයක් සායන තුළ පවතීනම් කඩිනමින් ඒ පිළිබඳව සෞඛ්‍ය අමාත්‍යාංශය දැනුවත් කරනෙ ලෙස රාජිත සේනාරත්න අමාත්‍යවරයා ජනතාවගෙන් ඉල්ලීමක් කර ඇත.", "URL": "https://sinhala.adaderana.lk/news.php?nid=54395", "Category": null, "Parent URL": null}