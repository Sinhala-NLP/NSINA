{"Source": "Adaderana", "Timestamp": "October 27, 2017 05:13 pm", "Headline": "හරක් ප්‍රවාහනයට ජනපති තහනමක්", "News Content": "ගවයින් ප්‍රවාහනය කිරීම සඳහා බලපත්‍ර නිකුත් කිරීම තාවකාලිකව අත්හිටුවීමට ජනාධිපතිවරයා නියෝග කර ඇති බව ජනාධිපති මාධ්‍ය අංශය පවසයි. නීති විරෝධි අයුරින් ගවයින් ප්‍රවාහනය කිරීම ඉතා සීඝ්‍රයෙන් ඉහළ යමින් පවතින අතර, ඒ තුළින් කිරි ගව කර්මාන්තයට මෙන්ම කෘෂිකර්මික අවශ්‍යතාවයන්ට දැඩි බලපෑමක් එල්ල වී තිබේ. ඒ අනුව ගවයින් ප්‍රවාහන පිළිබඳ විධිමත් වැඩපිළිවෙළක් සකස් කරන තෙක් ඒ සඳහා බලපත්‍ර නිකුත් කිරීම තාවකාලිකව අත්හිටුවනු ලබයි. දැනට ගවයින් ප්‍රවාහනය කිරීම සඳහා බලපත්‍ර නිකුත් කිරීම ප්‍රාදේශීය ලේකම් හරහා සිදු වෙයි. නීතිවිරෝධි අන්දමින් ගවයින් ප්‍රවාහනය කිරීමේ දී සිදුවන බරපතළ අනතුරු රැසක් පිළිබඳව මෙන්ම ප්‍රචණ්ඩක්‍රියා ගණනාවක් ද පසුගිය කාලය තුළ දිවයිනේ විවිධ ප්‍රදේශවලින් වාර්තා වී ඇති අතර, ඊයේ(26)දිනයේ දී අනුරාධපුරයේ, බුළංකුලම ප්‍රදේශයේ දී සිදුවී ඇති අනතුරකින් තරුණියන් දෙදෙනෙකුගේ ජීවිත අහිමිවීමක් ද වාර්තා විය.", "URL": "https://sinhala.adaderana.lk/news.php?nid=79204", "Category": null, "Parent URL": null}