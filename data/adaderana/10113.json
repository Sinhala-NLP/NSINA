{"Source": "Adaderana", "Timestamp": "August 9, 2010 11:16 am", "Headline": "නව ව්‍යවස්ථා සම්පාදනයේ ආණ්ඩුවේ මතය වහා කිව යුතුයි", "News Content": "නව ආණ්ඩුක්‍රම ව්‍යවස්ථාවක් සම්පාදනය කිරීමට අදාළ ආණ්ඩුවේ ස්ථාවරය වහා ප්‍රකාශයට පත් කළ යුතු බව එක්සත් ජාතික පක්ෂය පවසයි. විධායක ජනාධිපති ධූරය අහෝසි කිරීමට සහ ස්වාධීන කොමිසන් සභා ස්ථාපිත කිරීමට ආණ්ඩුව සත්භාවයෙන් කටයුතු කළ යුතු බව එම පක්ෂයේ මහලේකම් තිස්ස අත්තනායක මහතා පෙන්වා දෙයි. නව ආණ්ඩුක්‍රම ව්‍යවස්ථාවක් සම්පාදනය කිරීම සම්බන්ධයෙන් විටින් විට ජනාධිපතිවරයා සහ ආණ්ඩුවේ නියෝජිතයන් විවිධ ප්‍රකාශ කරමින් සිටින බව තිස්ස අත්තනායක මහතා පවසයි. එබැවින් ආණ්ඩුව ව්‍යවස්ථා සංශෝධනය සඳහා යෝජනා කරන කරුණු පිළිබඳව වර්තාවක් ලබා දිය යුතු බව ද අත්තනායක මහතා සඳහන් කරයි. රටක මූලික නීතිය වන ආණ්ඩුක්‍රම ව්‍යවස්ථාවක් සම්පාදනය කිරීමේදී එක් කණ්ඩායමකට හෝ පක්ෂයකට අවශ්‍ය පරිදි පමණක් කටයුතු කළ නොහැකි බව ඔහු වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=10113", "Category": null, "Parent URL": null}