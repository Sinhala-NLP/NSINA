{"Source": "Adaderana", "Timestamp": "August 31, 2018 09:25 am", "Headline": "ශක්තිජනක පාන සඳහා තහනමක්", "News Content": "ශක්තිජනක පාන සඳහා තහනමක් පැනවීමට බ්‍රිතාන්‍ය රජයේ අවධානය යොමුව තිබේ. යුරෝපයේ අනෙකුත් රටවල් හා සසඳා බැලීමේදී බ්‍රිතාන්‍යයේ ශක්තිජනක පාන පරිභෝජනය කරන නව යොවුන් වියේ පසුවන්නන්ගේ ප්‍රමාණය ඉතාම ඉහළ අගයක් ගැනීම මෙම තීරණයට හේතුවී ඇති බවද සඳහන් වෙයි. මහජන සෞඛ්‍ය පිළිබඳව සැළකිලිමත් වෙමින් ඉහළ කැෆේන් සංයුතියක් සහිත පාන බාලවයස්කරුවන් වෙත අලෙවි කිරීම එංගලන්තය තුළ තහනම් වනු ඇති බව බව බ්‍රිතාන්‍ය රජය පසුගියදා නිවේදනය කළේය. මේ ශක්තිජනක පානවල ඉහළ සීනි සහ කැෆේන් සාන්ද්‍රණයක් අන්තර්ගතය වී ඇති අතර ඒ හේතුවෙන් තරබාරුව සහ සෞඛ්‍ය ගැටළු රැසක් ඇති විය හැකි බව පැවසෙයි. ලීඩ්ස් බෙකට් (Leeds Beckett)විශ්වවිද්‍යාලයේ විශේෂඥ උපදේශිකාවක් සහ ජ්‍යෙෂ්ඨ කථිකාචාර්යවරියක් වන උර්සුලා පිල්පොට් බ්‍රිතාන්‍යයේ පැවති සම්මුඛ සාකච්ඡාවකදී අදහස් දක්වමින් ප්‍රකාශ කළේ ශක්තිජනක පාන පරිභෝජනය කරන ළමුන් හෘදය ආශ්‍රිත ගැටළු,අධි රුධිර පීඩනය, නින්ද නොයාම, නොසන්සුන්කම වැනි තත්ත්වයන්ට ගොදුරු වීමේ ඉහළ සම්භාවිතාවක් පවතින බවයි. බ්‍රිතාන්‍යයේ ශක්තිජනක පාන පරිභෝජනය කරන නව යොවුන් වියේ පසුවන්නන්ගේ ප්‍රමාණය යුරෝපයේ අනෙකුත් රටවල් හා සසඳා බැලීමේදී සියයට පනහක වැඩි ප්‍රතිශතයක් පෙන්නුම් කරන බව එරට රජය පසුගියදා නිකුත් කළ නිවේදනයේ දැක්වෙයි. මේ අතර ශක්තිජනක පාන අලෙවිය තහනම් කෙරෙන ළමුන්ගේ වයස් සීමාව පිළිබඳව බ්‍රිතාන්‍ය රජය තවදුරටත් අධ්‍යයනය කරමින් සිටියි. කෙසේ වෙතත් එය එංගලන්තයට පමණක් බලපවත්නා අතර ස්කොට්ලන්තය, වේල්සය සහ උතුරු අයර්ලන්තයට ඒ සඳහා සිය අභිමතය මත ප්‍රතිපත්ති සකස් කිරීමට අවස්ථාව හිමිවනු ඇති. අදාළ ප්‍රතිපත්තිය මත ලීටරයකට කැෆේන් මිලි ග්‍රෑම් 150ක් හෝ ඊට වැඩි ප්‍රමාණයක් අන්තර්ගත පානද එංගලන්තය තුළ තහනම් කිරීමට අපේක්ෂා කෙරෙන බව විදෙස් වාර්තාවල සඳහන් වෙයි.", "URL": "https://sinhala.adaderana.lk/news.php?nid=95279", "Category": null, "Parent URL": null}