{"Source": "Adaderana", "Timestamp": "February 22, 2015 05:57 pm", "Headline": " චීනයයි  රුසියාවයි අමනාප කිරීමට ඉන්දියන්-අමෙරිකන් හාම්පුතුන්ට අවශ්‍යවෙලා ", "News Content": "එක්සත් ජාතීන්ගේ මානව හිමිකම් කොමසාරිස්වරයා ශ‍්‍රී ලංකාවට එරෙහි යුද අපරාධ පරීක්ෂණ වාර්තාව එළිදැක්වීම මාස 06කින් කල්දැමීම භයානක තත්ත්වයක් බව ජාතික නිදහස් පෙරමුණ පවසයි.අද(22) බත්තරමුල්ලේ පිහිටි ජාතික නිදහස් පෙරමුණේ ප‍්‍රධාන කාර්යාලයේදී පැවැති විශේෂ මාධ්‍ය හමුවකදී ජාතික නිදහස් පෙරමුණේ මාධ්‍ය ප්‍රකාශක මොහොමඞ් මුසම්මිල් මහතා පැවසුවේය.එහිදී වැඩිදුරටත් අදහස් දැක්වූ මොහොමඞ් මුසම්මිල් මහතා පහත පරිදි අචහස් දැක්විය.‘‘එක්සත් ජාතීන්ගේ මානව හිමිකම් කවුන්සිලයේ කොමසාරිස් හුසේන් මහතා විසින් ශ‍්‍රී ලංකාවට එරෙහි යුද අපරාධ පරීක්‍ෂණ වාර්තාව 2015 මාර්තුවේදී ඉදිරිපත් කිරීමට නියමිතව තිබුණා. එම වාර්තාව එළිදැක්වීම මාස 06කින් කල් දමා තිබෙනවා. එසේ වාර්තාව එළිදැක්වීම කල් දමා ඇත්තේ වත්මන් ආණ්ඩුවේ ඉල්ලීම පරිදියි.වත්මන් ආණ්ඩුව බලයට පත් වූවාට පසුව බෙදුම්වාදය හිස ඔසවන බව පැහැදිලිව දැක ගත හැකියි. දෙමළ ජාතික සන්ධානයේ ඉල්ලීම අනුව උතුරේ ආණ්ඩුකාර සී. ඒ. චන්ද්‍රසිරි මහතා ඉවත් කරනවා. උතුරේ හමුදා කඳවුරු හා අධි ආරක්‍ෂිත කලාප ඉවත් කර තිබෙනවා. මාන්කුලම් පොලිස් කොට්ඨාසය ඉවත්කර තිබෙනවා. ඉන්දීය ධීවරයන්ට උතුරේ මත්ස්‍ය සම්පත සිත් සේ කොල්ලකන්න ඉඩදී තිබෙනවා. නාවික හමුදාව ඒ සම්බන්ධයෙන් අද ක‍්‍රියාත්මක වෙන්නේ නැහැ. ඔවුන් නිහඬ කර තිබෙනවා. උතුරේදී පොලීසියට වෙඩි තියනවා. ඒ ඌරන්ට බැදපු තුවක්කුවක් පත්තු වෙලා කියලයි බලධාරීන් කියන්නේ. ටැමිල් නෙට් වෙබ් අඩවියට තිබු බාධාවන් ඉවත්කර තිබෙනවා. ප‍්‍රභාකරන්ගේ සම්මුඛ සාකච්ඡා පළ වූ ෆුන්ට්ලයින් සඟරාව අද ශ‍්‍රී ලංකාව තුළ බාධාවකින් තොරව අලෙවි කරනවා. රාජ්‍ය නොවන සංවිධානවලට උතුරේ සිත් සේ ක‍්‍රියාත්මක වීමට ඉඩ දී තිබෙනවා. අමෙරිකා එක්සත් ජනපද තානාපති කාර්යාලය අද ප‍්‍රසිද්ධියේ උතුරේ දේශපාලනය කරනවා. මේ තමයි යහපාලනය යටතේ සිදුව ඇති බෙදුම්වාදී වෙනස.මේ සියලූ දෙයට වඩා භයානකම දේ තමයි එක්සත් ජාතීන්ගේ මානව හිමිකම් කොමසාරිස්වරයා ශ‍්‍රී ලංකාවට එරෙහි යුද අපරාධ පරීක්‍ෂණ වාර්තාව එළිදැක්වීම මාස 06කින් කල්දැමීමට, මේ ආණ්ඩුව සමග එකඟතාවකට පැමිණීම. වත්මන් ආණ්ඩුව පෙන්වන්න හදන්නේ මේ වාර්තාව එළිදැක්වීම මාස 06කින් දමා ගැනීම තමන්ගේ දක්‍ෂතාව මත සිදු වූවක් බවයි. විදේශ අමාත්‍ය මංගල සමරවීර මහතා විසින් මානව හිමිකම් කොමසාරිස්වරයාට යැවු ලිපියෙන් එකඟ වී තිබෙනවා. ශ‍්‍රී ලංකාවේ සිදු වූ යුද අපරාධ සම්බන්ධයෙන් දේශීය පරීක්‍ෂණයක් සිදු කරන බවට. එම දේශීය පරීක්‍ෂණයට එක්සත් ජාතීන්ගේ තාක්‍ෂණ සහාය ලබා ගන්න බවත් ඉහත ලිපියෙහි සඳහන්. විශේෂ බලයලත් නියෝජිතයන්ට ශ‍්‍රී ලංකාවට පැමිණීමට ඉඩ ලබා දෙනවා යන්න ද මංගල සමරවීර මහතාගේ ලිපියෙහි සඳහන් වෙනවා. විශේෂ බලයලත් නියෝජිතයන් පැමිණෙන්නේ නිකං රවුං ගහලා යන්න නොවෙයි. ඔවුන් එන්නේ විශේෂ විමර්ශනයකට. ශ‍්‍රී ලංකාවට පැමිණ විශේෂ විමර්ශනයක් කරලා ඊට වත්මන් ආණ්ඩුවේ සහයෝගයත් ලබාගෙන තමන්ගේ පරීක්‍ෂණ වාර්තාවට සුජාතභාවය ලබා ගන්නයි හුසේන්ලා උත්සාහ කරන්නේ.මෙම එළිදැක්වීම කල් දමන ලද වාර්තාවෙහි අඩංගු කරුණු දේශීය පරීක්‍ෂණයකදී උපයෝගී කර ගන්නා බව ද මංගල සමරවීර මහතාගේ ලිපියෙහි සඳහන් වෙනවා. මානව හිමිකම් කවුන්සිලයේ වාර්තාවෙහි ඇති කරුණු කියන්නේ මොනවාද? ශ‍්‍රී ලංකාවට එරෙහිව ඉදිරිපත්ව ඇති යුද අපරාධ චෝදනා පිළිබඳ කරුණු. නුඹලා ජාත්‍යන්තර වශයෙන් හදලා අපේ රණවිරුවන්ගේ බෙල්ලට දාන තොණ්ඩුව අප දේශීය කඹවලින් අපේ අතින්ම රණවිරුවන්ගේ බෙල්ලට දාන්නම් කියන පොරොන්දුව මංගල සමරවීරලා දුන්නාම මානව හිමිකම් කොමසාරිස්වරයා සිය වාර්තාව එළියට දැමීම මාස 06කින් කල් දමා තිබෙනවා.මෙම විමර්ශන වාර්තාව සැකසීමට පෙර අපට මතකයි දරුස්මාන් වාර්තාව නමින් ශ‍්‍රී ලංකාවට එරෙහිව ඒකපාර්ශ්වික විමර්ශන වාර්තාවක් එළිදැක්වූ බව. ඕනෑම විමර්ශන වාර්තාවක් පිළියෙල කිරීමේදී රැකිය යුතු අවම සදාචාරය තමයි විමර්ශනයට දායක වූ සාක්‍ෂිකරුවන් කවුද? කියන එක ප‍්‍රසිද්ධ කිරීම. නමුත් 2035 වන තෙක් දරුස්මාන් වාර්තාව සැකසීමට දායක වූ සාක්‍ෂිකරුවන් හෙළිදරව් කරන්නේ නැහැ. සාක්‍ෂිකරුවන් අනාවරණය වන විට එම වාර්තාව පදනම් කර ගෙන යම් පිරිසක් දඬුවම් විඳ අවසන් වී තිබේවි. 2015 මාර්තුවේදී එළිදැක්වීමට නියමිත වාර්තාව 2015 සැප්තැම්බරයේදී එළිදැක්වීමට නියමිතයි. එම වාර්තාව සැකසීම සඳහා පුද්ගලයන් 2300කින් පමණ සාක්‍ෂි ලබාගෙන තිබෙනවා. සාක්‍ෂි 4000ක් පමණ ගොනු කොට තිබෙනවා. ශ‍්‍රී ලංකාවට මෙම සාක්‍ෂි සම්බන්ධයෙන් හරස් ප‍්‍රශ්න ඇසීමට හෝ සාක්‍ෂි ඉදිරිපත් කිරීමට ඉඩ ලබා දී නැහැ. මෙම සාක්‍ෂි ඒකාරාශීකර තිබෙන්නේ දෙමළ ඩයස්පෝරාවෙන් සහ රාජ්‍ය නොවන සංවිධානවලිනුයි. ඍජු සාක්‍ෂි ලබා ගැනීමට මෙම විමර්ශකයින් කටයුතු කළේ නැහැනේ. ඒ නිසා ලැබී ඇති සාක්‍ෂිවල විශ්වාසනීයත්වය පිළිබඳ බරපතළ ගැටළු තිබෙනවා. මේ සාක්‍ෂිකරුවන් පිළිබඳව ද අනාවරණය කර ගත හැක්කේ 2035න් පසුවයි. අවුරුදු 20කට පසුවයි. සාමාන්‍ය විමර්ශනයදී පවා සාක්‍ෂිකරුවන් කවුදැයි දැන ගත හැකියි. නමුත් මෙවැනි බරපතළ ජාත්‍යන්තර යුද අපරාධ විමර්ශනයකදී සාක්‍ෂිකරුවන් කවුදැයි දැන ගැනීමට වසර 20ක් ගත වෙනවා.අපි රෝම ප‍්‍රඥප්තියට අත්සන් නොකළ රටක්. ඒ නිසා ශ‍්‍රී ලංකාවට එරෙහි යුද අපරාධ විමර්ශන වාර්තාව මානව හිමිකම් කවුන්සිලය විසින් ඉදිරිපත් කළ යුත්තේ එක්සත් ජාතීන්ගේ ආරක්‍ෂක මණ්ඩලයටයි. විමර්ශන වාර්තාව සමග එක්සත් ජාතීන්ගේ ආරක්‍ෂක මණ්ඩලයට යෝජනාවක් ඉදිරිපත් කරලා විශේෂ යුද අපරාධ අධිකරණයක් පිහිටුවලා තමයි අපේ රණ්විරුවන්ට දඬුවම් දෙන්න යන්නේ.මංගල සමරවීර මහතා දැන් යුද අපරාධ පිළිබඳ දේශීය පරීක්‍ෂණයකට සූදානම් වෙනවා. අනෙක් පැත්තෙන් ජනතා විමුක්ති පෙරමුණ, වික‍්‍රමසිංහ මහත්තයාගේ ගෙදර බැදලා ඉන්න බල්ලෝ ටික වගේ රුසියාවට සහ චීනයට අද පහර දෙනවා. වාර්ෂිකව චීන රජයෙන් විදේශ චාරිකා ලබා ගන්න ජ.වි.පෙ නායකයන් අද චීනයට පහර දෙනවා. අපේ රටේ අභ්‍යන්තර නීතිය වගේම තානාපති විනිර්මුක්තිය පිළිබඳ වියානා සම්මුතිය උල්ලංඝණය කරලා අලූතෙන් ඉදි වන රුසියානු තානාපති කාර්යාලයට කඩා වදින්නෙත් අද මේ සිරිකොතේ මුරබල්ලන් වී සිටින ඇමෙරිකාවට රතු කමීසය විකුණපු ජ.වි.පෙ සහෝදරවරු මේ ජ.වි.පෙ .මුරබල්ලන්ටඑරෙහිව අද යහපාලන නීතිය ක‍්‍රියාත්මක වන්නේ නැහැ. වත්මන් ආණ්ඩුව ඉතාම පැහැදිලිව චීනයට හා රුසියාවට පහර එල්ල කිරීමට ජ.වි.පෙ යොදාගෙන තිබෙනවා.එක්සත් ජාතීන්ගේ ආරක්‍ෂක මණ්ඩලයේ නිෂේධ බලය හිමි අපේ මිතුරු රටවල් 02ක් වන චීනය සහ රුසියාව කවදත් අපට සහයෝගය ලබා දුන්නා. ඔවුන් අමනාප කිරීමටයි මේ යහපාලන ආණ්ඩුවට සහ ඔවුන්ගේ ඉන්දියන් - ඇමෙරිකන් හාම්පුතුන්ට අවශ්‍යව ඇත්තේ. මේ විදිහට චීනයට හා රුසියාවට අපට සහයෝගය ලබා දීමේ ඉඩකඩත් අද සූක්‍ෂ්ම ලෙස ඇහිරීමට යහපාලන ආණ්ඩුව කටයුද කරගෙන යනවා.දින 100න් අනතුරුව පාර්ලිමේන්තු මැතිවරණයක් පැවැත්වීමට නියමිතයි. අපේ‍්‍රල් 23 වැනිදායින් පසුව පාර්ලිමේන්තුව විසුරුවනු ලැබුවහොත් ජූනි මාසය තුළ මැතිවරණයක් පැවැත් වේවි. මානව හිම්කම් කවුන්සිලයේ විමර්ශන වාර්තාවේ ඍජු ඉලක්ක වන්නේ හිටපු සේනාධිනායක මහින්ද රාජපක්‍ෂ මහතා, හිටපු ආරක්‍ෂක ලේකම් ගෝඨාභය රාජපක්‍ෂ මහතා සහ රණවිරුවනුයි. 2015 මාර්තුවේදී මෙම විමර්ශන වාර්තාව එළිදැක්වුවහොත් එහි ඍජු ඉලක්ක වන මහින්ද රාජපක්‍ෂ මහතාට සහ රණවිරුවන්ට මේ රටේ අතිබහුතර ජනතාව තුළ තිබෙන ආකර්ෂණය තවදුරටත් වැඩි වෙනවා. ඒක මේ විමර්ශන වාර්තාව එළිදැක්වීම මාස 06කින් කල්දැමීමට එක හේතුවක්. කල්දැමීමට අනෙක් හේතුව තමයි මේ වාර්තාව එළිදැක්වූවාම වත්මන් ආණ්ඩුවට තම මතය කීමට සිදු වීම. තමන් මේ විමර්ශන වාර්තාවට පක්‍ෂ ද නැද්ද? කියලා ආණ්ඩුවට කියන්න වෙනවා. මේ ආණ්ඩුව හැදුවේ බටහිර බලවතුන් විසින් සිය සුවච කීකරු ගෝලයන් යොදා ගෙන. ඒ ගෝලයන්ට තමන්ගේ හාම්පුතුන්ට විරුද්ධ වීමට බැහැ. ඒ නිසා මේ වාර්තාව ප‍්‍රතික්‍ෂෙප කිරීමට වත්මන් ආණ්ඩුවට හැකියාවක් නැහැ. ඒ වගේම මේ වාර්තාවට එකඟයි කියලා මේ ආණ්ඩුව කිව්වොත් යුද්ධය කරන්න, ත‍්‍රස්තවාදය පරදන්න කියපු මේ රටේ බහුතර ජනතාවගේ විරෝධය මේ ආණ්ඩුවට එල්ල වෙනවා. ඒ අනුව විමර්ශන වාර්තාව එළිදැක්වීම කල්දා ගැනීම තමයි මේ යහපාලන ආණ්ඩුවට තිබුණු විකල්පය. මාස 06කට පසුව, මානව හිමිකම් කවුන්සිලයට ඉදිරිපත් කරන වාර්තාවට දේශීය මුද්‍රාව තබලා, දෙමුහුන් වාර්තාවක්, වාර්තාවක් ඉදිරිපත් කිරීමට නියමිත බව පෙනෙන්න තිබෙනවා. ජාත්‍යන්තර විමර්ශන වාර්තාව දේශීය මුද්‍රාව සහිතව එක්සත් ජාතීන්ගේ මානව හිමිකම් කවුන්සිලයට ඉදිරිපත් කළාම චීනයට සහ රුසියාවට විරුද්ධ වීමේ ඉඩකඩත් අහිමි වෙනවා. එවැනි භයානක සැලසුමක් තමයි මෙසේ දියත් වෙමින් තිබෙන්නේ. මේ පිළිබඳව ගැඹුරින් හිතා බලන ලෙස දේශමාමක සියලූ ජනතාවගෙන් ඉල්ලා සිටිනවා. \"", "URL": "https://sinhala.adaderana.lk/news.php?nid=49516", "Category": null, "Parent URL": null}