{"Source": "Adaderana", "Timestamp": "June 16, 2019 01:55 pm", "Headline": "සෙල්ලම් පිස්තෝලයක් රැගෙන කොල්ලකෑමට පැමිණි පුද්ගලයාට පොලිස් වෙඩි", "News Content": "හොරණ නගරයේ පිහිටි මුල්‍ය ආයතනයක් කොල්ලකෑමට පැමිණි පුද්ගලයෙකු පොලිස් වෙඩි පහරින් තුවාල ලබා රෝහල් ගත කර තිබේ. අද (16) අලුයම අදාළ පුද්ගලයා මුල්‍ය ආයතනයට ඇතුළු වී ඇති අතර මුල්‍ය ආයතනයට අදාළව හොරණ පොලිස් ස්ථානයේ ස්ථාපිත කර ඇති ආරක්ෂිත නලාව නාදවීම හේතුවෙන් හොරණ පොලීසියේ නිලධාරීන් කණ්ඩායමක් අදාළ ස්ථානයට ගොස් ඇති බව සදහන්. එහිදී එම ආයතනයේ පලමු මහලේ සිටි කොල්ලකරු ඔහු සතුව තිබූ ගිනි අවියකින් පොලීසිය දෙසට වෙඩි ප්‍රහාරයක් එල්ල කිරීමට උත්සාහ දරා ඇති බව වාර්තා වේ. වහා ක්‍රියාත්මක වු පොලිස් නිලධාරීන් සැකකරුගේ දකුණු පාදයට වෙඩි ප්‍රහාරයක් එල්ල කර ඇති අතර තුවාල ලැබු ඔහු මේ වන විට පොලිස් ආරක්ෂාව යටතේ හොරණ රෝහලේ ප්‍රතිකාර ලබන බව පොලිස් මාධ්‍ය ප්‍රකාශක කාර්යාලය පැවසුවේය. සැකකරු පොකුණුවිට මිමින ප්‍රදේශයේ පදිංචිකරුවෙකු බවට අනාවරණය වී තිබේ. එමෙන්ම ඔහු සතුව තිබී සොයාගත් ගිනි අවිය ප්ලාස්ටික සෙල්ලම් පිස්තෝලයක් බව ද පොලීසිය සදහන් කළේ.", "URL": "https://sinhala.adaderana.lk/news.php?nid=112086", "Category": null, "Parent URL": null}