{"Source": "Adaderana", "Timestamp": "April 14, 2013 07:55 am", "Headline": "සැබෑම සතුට රඳා පවතින්නේ බත බුලතින් පිරි නිදහස් රටකයි", "News Content": "අලුත් අවුරුද්ද අනාධිමත් කාලයක පටන් අප පවත්වාගෙන ආ හෙළයේ මහා සංස්කෘතික මංගල්‍යයක් බව සිංහල - දෙමළ අලුත් අවුරුද්ද වෙනුවෙන් පණිවුඩයක් නිකුත් කරමින් ජනාධිපති මහින්ද රාජපක්ෂ මහතා පවසයි. සූර්යාගේ ක්‍රියාකාරීත්වය හා බැදි මිහිකතේ අපූර්වත්වය මිහිකතේ අපුර්වත්වය සිහිගන්වන මංගල්‍යය අලුත් අවුරුද්ද බව ජනාධිපතිවරයා සඳහන් කරයි. අලුත් අවුරුද්දේ සැබෑම සතුට රඳා පවතින්නේ බත බුලතින් පිරි නිදහස් රටක බව පවසන ජනාධිපතිවරයා රට සහලින් ස්වයංපෝෂිත කර සශ්‍රීකරටක් , සදාචාර සම්පන්න සමාජයක් ගොඩනගා සතුටින් පිරි අවුරුද්දක් උදා කිරීමට කළ කැපකිරීම සැනසීමට හේතුවන බව ද පෙන්වා දෙයි. වර්තමානයේ වෙනදාටත් වඩා අප ජනතාව අලුත් අවුරුදු සම්ප්‍රදායන් ඉටු කරනු දැකීම හෙළයේ පැවැත්ම අගයන අප කාගේත් ඉමහත් සතුටට හේතුවන බව ජනාධිපති මහින්ද රාජපක්ෂ මහතා සිය අලුත් අවුරුදු පණිවුඩයෙන් කියා සිටියි. මේ අතර අලුත් අවුරුද්ද වෙනුවෙන් නිවේදනයක් නිකුත් කරන රනිල් වික්‍රමසිංහ මහතා පවසන්නේ මෙම අලුත් අවුරුද්දේ සාමයේ හා සමගියේ සතුට පැතිර වීමට අපි සැවොම අදිටන් කරගත යුතු බවයි. අවුරුදු චාරිත්‍ර වාරිත්‍ර ඔස්සේ අපට පෙන්වා දෙන්නේ පවුලේ අය අතර පමණක් නොව වටපිටාවේ ඥාති මිත්‍රාදීන් සමඟ ද සාමය හා සතුට බෙදා ගැනීමේ වැදගත්කම බව විපක්ෂ නායකවරයා පවසයි. එමෙන්ම මිනිස් වර්ගයා වෙත පමණක් නොව සතුන් , ගහ කොළ, ළිං ආදිය වෙත ද කෘතගුණ දැක්වීමේ වැදගත්කම පිළිබඳව අලුත් අවුරුදු චාරිත්‍ර ඔස්සේ අපට පෙන්වා දෙන බව විපක්ෂ නායකවරයා සිය අලුත් අවුරුදු පණිවුඩයෙන් සඳහන් කරයි. මේ අතර අලුත් අවුරුද්ද වෙනුවෙන් අග්‍රාමාත්‍ය දි.මු ජයරත්න මහතාපවසන්නේ සූර්යා මීන රාශියේ සිට මේශ රාශිගත වීම නව වසරක් උදා වීම පමණක් නොව එය ශ්‍රී ලාංකිකයින්ගේ ජීවිතයේ නව පිටුවක් සනිටුහන් වන සුවිශේෂි අවස්ථාවක් බවයි. අලුත් අවුරුද්ද සැණකෙළියක් බවට පත් නොකොට එය අර්ථවත් මහා සංස්කෘතික මංගල්‍යයක් බවට පත් කර ගැනීමට තරයේ අදිටන් කර ගත යුතු බව ද අග්‍රාමාත්‍ය දි.මු ජයරත්න මහතා සිය අලුත් අවුරුදු පණිවුඩයෙන් පෙන්වා දෙයි.", "URL": "https://sinhala.adaderana.lk/news.php?nid=33250", "Category": null, "Parent URL": null}