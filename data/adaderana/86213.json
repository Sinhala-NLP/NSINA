{"Source": "Adaderana", "Timestamp": "March 23, 2018 02:56 pm", "Headline": " අල්ලස් ගත් විදුහල්පතිනිය බරපතළ වැඩ සහිතව අවුරුදු 5කට හිරේ යයි ", "News Content": "පළමු වසරට සිසුවෙකු ඇතුළත් කර ගැනීම සඳහා එම සිසුවාගේ මව්පියන්ගෙන් රුපියල් එක්ලක්ෂ 50,000ක අල්ලසක් ලබා ගත් මාතලේ ප්‍රදේශයේ පාසලක හිටපු විදුහල්පතිනියකට කොළඹ මහාධිකරණය බරපතළ වැඩ සහිත වසර 05ක සිරදඬුවමක් නියම කර තිබේ. 2014 වසරේ පෙබරවාරි මාසයේදී අදාළ අල්ලස් මුදල ලබා ගන්නා අවස්ථාවේ අල්ලස් කොමිසම මඟින් ඇය අත්අඩංගුවට ගෙන තිබුණි. එම විදුහල්පතිනියට එරෙහිව කොළඹ මහාධිකරණය හමුවේ අධි චෝදනා ගොණු කර තිබූ අතර නඩු විභාගය අවසන් කිරීමෙන් පසු එහි තීන්දුව මහාධිකරණ විනිසුරු ගිහාන් කුලතුංග මහතා විසින් අද ප්‍රකාශයට පත්කර තිබේ. ඒ අනුව එම විදුහල්පතිනියට පස් වසරක බරපතළ වැඩ සහිත සිරදඬුවමට අමතරව රුපියල් 60,000ක දඩයක් නියම කළ විනිසුරුවරයා ඇය විසින් අල්ලස් ලෙස ලබා ගත් රුපියල් එක් ලක්ෂ 50,000ක මුදල දණ්ඩනයක් ලෙස අය කර ගැනීමට ද නියම කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=86213", "Category": null, "Parent URL": null}