{"Source": "Adaderana", "Timestamp": "August 31, 2019 03:45 pm", "Headline": "බදියුදීන්ට එරෙහිව අහංගම ජනතාව පාරට", "News Content": "අහංගම ප්‍රදේශයේදී අද(31) අමාත්‍ය රිෂාඩ් බදියුදීන් මහතාට එරෙහිව විරෝධතාවක් පැවැති බව අද දෙරණ වාර්තාකරු පවසයි. අහංගම ප්‍රදේශයේ ඉදිකර ඇති හෝටල් පාසලක් විවෘත කිරීම සඳහා අමාත්‍ය රිෂාඩ් බදියුදීන්, රාජ්‍ය අමාත්‍ය බුද්ධික පතිරණ, නියෝජ්‍ය අමාත්‍ය කරුණාරත්න පරණවිතාන යන මහත්වරුන් පැමිණීමට නියමිත තිබූ අතර, අමාත්‍ය රිෂාඩ් බදියුදීන් මහතාගේ පැමීණිමට එරෙහිව ප්‍රදේශවාසීන් මෙලෙස විරෝධතාවයේ නිරත වී තිබේ. විරෝධතාකරුවන් අහංගම නගරයේ සිට අමාත්‍ය රිෂාඩ් බදියුදීන් මහතාට එරෙහිව විරෝධතා පුවරු ප්‍රදර්ශනය කරමින් හෝටල් පාසල විවෘත කිරීමේ භුමිය අසලට පැමිණ ඇත. පසුව විරෝධතාකරුවන් විසින් උත්සව භුමිය වෙත පැමිණි කිසිදු රථයකට උත්සව භුමිය තුළට ඇතුළු විය නොහැකි වනසේ මාර්ගය අවහිර කරමින් විරෝධතාවයේ නියලී තිබේ. විරෝධතා මැඳ අහංගම ප්‍රදේශයේ ඉදිකර ඇති හෝටල් පාසල විවෘත කිරීමේ උත්සවය ආරම්භ කර ඇති අතර විරෝධතාකරුවන් විසින් ඒ අසල රැඳී සිටිමින් උත්සව කටයුතුවලට බදා කළ බව අප වාර්තාකරු පවසයි. කෙසේ වෙතත් මෙම උත්සවයේ ප්‍රධාන ආරාධිතයා ලෙස සභාගීවීමට නියමිතව තිබුණද අමාත්‍යවරයා මෙම උත්සවය සඳහා සහභාගී නොවූ බව වාර්තා වෙයි.", "URL": "https://sinhala.adaderana.lk/news.php?nid=117943", "Category": null, "Parent URL": null}