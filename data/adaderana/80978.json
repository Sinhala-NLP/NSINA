{"Source": "Adaderana", "Timestamp": "December 3, 2017 03:07 pm", "Headline": " දළ පූට්ටුවාගේ යැයි සැක ඇත් දළ-ගජමුතු ගැන විශේෂ විමර්ශනයක්", "News Content": "ගල්ගමුවේ දළ පූට්ටුවා හස්තියා වෙඩි තබා ඝාතනය කර ලබාගත් බවට සැක කෙරෙන දැනට අධිකරණ භාරයේ පවතින ඇත් දළ යුගළ සහ ගජමුතු සම්බන්ධයෙන් විශේෂ විමර්ශනයක් සිදුකරන ලෙස මහව මහේස්ත්‍රාත් අධිකරණය ජාතික සත්වෝද්‍යානයේ සහ ජාතික කෞතුකාගාරයේ අධ්‍යක්ෂවරුන් වෙත නියෝග කර තිබේ. එම ඇත් දළ යුගළ සහ ගජමුතු අධිකරණයට පැමිණ පරීක්ෂා කිරීමෙන් අනතුරුව ඒ සම්බන්ධයෙන් ලිඛිත වාර්තා ලබාදෙන ලෙස මහව මහේස්ත්‍රාත් රසික මල්ලවාරච්චි මහතා එම අධ්‍යක්ෂවරුන් වෙත නියෝග කර ඇත. සිද්ධිය සම්බන්ධයෙන් මේ වන විට සැකකරුවන් 09 දෙනෙකු අත්අඩංගුවට ගෙන තිබේ. සැකකරුවන් අතර ග්‍රාම නිලධාරීවරුන් තිදෙනෙකු සහ ඇමති ආරක්ෂක අංශයේ හිටපු පොලිස් කොස්තාපල්වරයෙකු ද වන අතර ඔවුන් ගල්ගමුව, හේරත්ගම, කිතලව, අඹන්පොල, සියඹලාපේ, මොරගොල්ලාගම සහ පොල්පිතිගම යන ප්රතදේශ වල පදිංචිකරුවන් බව සඳහන්ය. සැකකරුවන් සතුව තිබී අපරාධය සඳහා යොදාගත් බවට සැකකෙරෙන මෝටර් රථයක්, ත්‍රීරෝද රථයක්, බෙහෛත් කොටන වර්ගයේ ගිනි අවියක් සහ ඇත් දළ වලින් තනන ලද කැටයම් සහිත කැබලි කිහිපයක් ද පොලිස් බාරයට ගැණුනි. මෙම සැකකරුවන් විසින් තවත් දළ ඇතුන් ඝාතනය කර ඇති බවට ඇතිවූ සැක කෙරෙන අතර ඒ සම්බන්ධයෙන් ද පොලීසිය විමර්ශන ආරම්භ කර ඇති බව වාර්තා වෙයි.", "URL": "https://sinhala.adaderana.lk/news.php?nid=80978", "Category": null, "Parent URL": null}