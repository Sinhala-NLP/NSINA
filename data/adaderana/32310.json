{"Source": "Adaderana", "Timestamp": "March 11, 2013 01:37 pm", "Headline": "මුෂ්ෆිකර් බංග්ලාදේශ ටෙස්ට් ක්‍රිකට් පොතේ නව පිටුවක් පෙරළයි", "News Content": "බංග්ලාදේශය වෙනුවෙන් ටෙස්ට් තරගවලදී පළමු ටෙස්ට් ද්විත්ව ශතකය ලබාගත් ක්‍රීඩකයා බවට පත්වීමට මුෂ්ෆිකර් රහිම් අද (11) සමත් විය. ඒ ශ්‍රී ලංකාවට එරෙහිව ගාල්ලේ පැවැත්වෙන පළමු ටෙස්ට් තරගයේ සිව්වැනි දිනට අද තරගය ආරම්භ කිරීමෙන් පසුවයි. රහිම් එම ද්විත්ව ශතකය ලබා ගැනීම සඳහා පන්දු 321ක් වැය කළ අතර ඊට 4 පහර 22 ක් හා 6යේ පහර 1ක් ඇතුළත්ය. නුවන් කුලසේකරගේ පන්දුවක් හමුවේ කඩුල්ල මුවාකිරීමේ වරදට ඔහු ගොදුරු විය. රහිම්ට පෙර දිවිත්ව ශතකයක් ලබා ගනී යැයි අපෙක්ෂාවෙන් සිටි මොහොමඩ් අෂ්රෆුල් අද පෙරවරුවේ දැවී ගියේ ලකුණු 190ක් ලබා සිටියදීය. ඔහු ඊයේ තරගය නතර කරන විට ලකුණු 189ක් ලබා සිටියත් අද ඔහුට ලබා ගත හැකිවුයේ 1ක් ලකුණක් වීමද විශේෂත්වයකි. රහිම් ඊයේ තරගය නිමවන විට ලබා සිටියේ ලකුණු 152කි. රංගන හේරත්ගේ පන්දුවක් හමුවේ ඇන්ජලෝ මැතිව්ස් රැකගත් උඩ පන්දුවකින් ඔහුගේ එම ඉණිම නිමවිය. බංග්ලාදේශ කණ්ඩායම වෙනුවෙන් රහිම් අෂ්රෆුල් දෙදෙනා එක්ව 5 වැනි කඩුල්ල සඳහා වාර්තාගත සබඳතාවක් පිහිටවූ අතර එය ලකුණු 267කි. ඔවුන් මේවන විට ශ්‍රී ලංකාව කඩුලු 4ට ලබාගත් ලකුණු 570ට පිළිතුරු වශයෙන් කඩුලු 6ක් දැවී ලකුණු 575ක් ලබා සිටියි.", "URL": "https://sinhala.adaderana.lk/news.php?nid=32310", "Category": null, "Parent URL": null}