{"Source": "Adaderana", "Timestamp": "November 5, 2010 11:34 am", "Headline": "මහින්ද හා රනිල්ගේ වස්සන් එකතුව රටම කනවා  ", "News Content": "සමාජවාදී මූලධර්ම මත ගොඩනැඟුණු ජනතා ආර්ථිකයකට රට අවතීර්ණ කළ යුතු බව ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මහතා පවසයි. වත්මන් ආර්ථික වැඩ පිළිවෙළ යටතේ රට ගොඩනැගිය නොහැකි බව මන්ත්‍රීවරයා සඳහන් කරයි. මෙවැනි ආර්ථික ක්‍රමයක් අනුගමනය කරන ලෝකයේ ප්‍රබල රාජ්‍යයන් රැසක් බිඳ වැටී ඇති බව ද හෙතෙම පෙන්වාදෙයි. මහනුවර ප්‍රදේශයේ පැවති සම්මන්ත්‍රණයකට එක්වෙමින් දිසානායක මහතා මෙම කරුණු ප්‍රකාශ කළේය. එමෙන්ම යුද්ධය අවසන් වුව ද රට අපේක්ෂිත ඉලක්ක කරා ගමන් කිරීමට සමත්වී නොමැති බව ඔහු අවධාරණය කළේය. මේ දිනවල රටෙහි කවට කතාවක් ගොඩ නැගී ඇති බව අනුර කුමාර දිසානායක මහතා පෙන්වාදුන්නේය. එම කතාවට අනුව ශ්‍රී ලංකාවට වැස්සියන් දෙදෙනෙකු ලබා දුන්නහොත් වැස්සියන් දෙදෙනා අලෙවි කර වස්සන් දෙදෙනෙකු මිලට ගෙන එක් වස්සෙකු මහින්ද මහතා තබා ගනු ඇති බවත්, අනෙක් වස්සා රනිල් මහතා තබා ගනු ඇති බවත් එම වස්සන් දෙදෙනා එක්ව මුළු රටේම ඇති තණකොළ කා දමනු ඇති බවත් ඔහු කියා සිටියේය. රටේ ආර්ථිකයට කිසිදු සැලසුමක් නොමැති බව ඉන් පෙනීයන බව ද මන්ත්‍රීවරයා සඳහන් කළේය. එමනිසා රටේ ආර්ථිකයට සැලසුමක් අවශ්‍ය බව හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=11949", "Category": null, "Parent URL": null}