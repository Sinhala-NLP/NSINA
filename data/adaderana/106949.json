{"Source": "Adaderana", "Timestamp": "March 29, 2019 10:53 am", "Headline": "දුම්රිය හරස් මාර්ග ආශ්‍රිතව වාර්ෂිකව 400කට අධික මරණ", "News Content": "දුම්රිය හරස් මාර්ග ආශ්‍රිතව සිදුවන අනතුරුවලින් වාර්ෂිකව පුද්ගලයින් 400කට අධික පිරිසක් ජීවිතක්ෂයට පත්වන බව මාර්ග ආරක්ෂාව පිළිබඳ ජාතික සභාව ප්‍රකාශ කර සිටියි. දුම්රිය මාර්ගයේ හා මාර්ගය හරහා ගමන් කිරීමෙන් මෙන්ම දුම්රිය හරස් මාර්ගවලදී රථවාහන දුම්රියේ ගැටීම හේතුවෙන් අනතුරු විශාල වශයෙන් සිදුවන බව එම ආයතනය සඳහන් කළේය. එමෙන්ම දුම්රියේ සහ දුම්රිය මාර්ගවල සෙල්ෆි ඡායාරූප ගැනීමේදී දරන අවදානම් සහගත උත්සාහය හේතුවෙන් තරුණ තරුණයින් 20කට අධික පිරිසක් ජීවිතක්ෂයට පත්වන බව ද වාර්තා වෙයි. පසුගිය වසරේ දුම්රිය හරස් මාර්ග ආශ්‍රිතව සිදුවන අනතුරු වලින් පුද්ගලයින් 477 දෙනෙකු මියගොස් ඇත. ඒ අනුව මෙම අනතුරු අවම කිරීමේ අරමුණින් ක්‍රියාත්මක දුම්රිය හරස් මාර්ග ආශ්‍රිතව පරාවර්ථිත පුවරු සවිකිරීමේ වැඩසටහනක් මාර්ග ආරක්ෂාව පිළිබඳ ජාතික සභාව මඟින් ක්‍රියාත්මක කළේය. එහි තවත් එක් වැඩසටහනක් හෙට (30) උදෑසන පොල්ගහවෙල සහ අලව්ව දුම්රිය ස්ථානවලදී ප්‍රවාහන රාජ්‍ය අමාත්‍ය අශෝක් අබේසිංහ මහතාගේ ප්‍රධානත්වයෙන් සිදුකිරීමට සැළසුම් කර ඇති බව එම ආයතනය සඳහන් කළේය.", "URL": "https://sinhala.adaderana.lk/news.php?nid=106949", "Category": null, "Parent URL": null}