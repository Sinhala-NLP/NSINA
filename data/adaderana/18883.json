{"Source": "Adaderana", "Timestamp": "September 22, 2011 09:06 am", "Headline": "එස්.බීගේ ප්‍රකාශය ගැන වෛද්‍ය නිලධාරී සංගමය පරීක්ෂණයක් ඉල්ලයි", "News Content": "උසස් අධ්‍යාපන අමාත්‍ය එස්.බී දිසානායක මහතා ද්වේශ සහගත ලෙස තම සංගමයේ සභාපතිවරයා සම්බන්ධයෙන් ප්‍රකාශයක් සිදු කර ඇති බව රජයේ වෛද්‍ය නිලධාරීන්ගේ සංගමය පවසයි. අද(22) දිනයේ දී මේ සම්බන්ධයෙන් සාකච්ඡා කිරීමට සිය සංගමයේ විශේෂ විධායක කමිටු රැස්වීමක් පැවැත්වීමට නියමිත බව එම සංගමයේ ලේකම් චන්දික එපිටකඩුව මහතා ප්‍රකාශ කළේය. උසස් අධ්‍යාපන අමාත්‍යවරයා ලෙස එස්. බී. දිසානායක මහතා කළ මෙම ප්‍රකාශය පිළිබඳව කණගාටු වන බව ඒ පිළිබඳව අද දෙරණට අදහස් දැක් වූ වෛද්‍ය චන්දික එපිටකඩුව මහතා කියා සිටියේය. වහාම මෙම ප්‍රකාශය සම්බන්ධව පරීක්ෂණයක් පවත්වන ලෙස අදාළ බලධාරීන්ගෙන් ඉල්ලා සිටින බව ද ඔහු අවධාරණය කළේය. සභාපතිවරයාගේ මූල්‍යමය දූෂණයක් පිළිබඳ පැමිණිල්ලක පිටපතක් හා වංචනික ලෙස විභාග සමත්ව, නීති විරෝධී අයුරින් වරප්‍රසාද හිමිකරගැනීම සම්බන්ධව උපකුලතිවරයා වෙත ඉදිරිපත් කළ පෙත්සමක පිටපත් තමා වෙත ලැබී ඇති බව මේ සම්බන්ධයෙන් ‍අද දෙරණ උසස් අධ්‍යාපන අමාත්‍ය එස්.බී දිසානායක මහතාගෙන් කළ විමසීමකදී ඒ මහතා සඳහන් කළේය. එම පිටපත් 02 හි ඇතුළත් කරුණු පිළිබඳව පමණක් තමන් සඳහන් කළ බව උසස් අධ්‍යාපන අමාත්‍යවරයා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=18883", "Category": null, "Parent URL": null}