{"Source": "Adaderana", "Timestamp": "January 26, 2012 05:02 pm", "Headline": "ඉන්දු-ශ්‍රී ලංකා වෙළඳාම 70% න් ඉහළ ගිහින් ", "News Content": "ඉන්දියාව හා ශ්‍රී ලංකාව අතර ද්වි පාර්ශ්වික වෙළඳාම 70% න් ඉහළගොස් ඇති බව ශ්‍රී ලංකාවේ ඉන්දීය මහ කොමසාරිස් අශෝක් කේ.කාන්තා මහතා පවසයි. ඉන්දියානු සමාගම් අමෙරිකානු ඩොලර් මිලියන 100 ක පමණ මුදලක් ශ්‍රී ලංකාවේ ආයෝජනය කර ඇති බව අද 63 වන ඉන්දියානු ජනරජ දිනය නිමිත්තෙන් ශ්‍රී ලංකාවේ ඉන්දියානු මහකොමසාරිස් කාර්යාලයේ පැවති උත්සවයක් අමතමින් ඔහු සඳහන් කළේය. ගෙවුණු 2011 වසර දේශපාලන,සංස්කෘතික,ආරක්ෂක,වෙළඳ ආයෝජන,සංචාරක,අධ්‍යාපන ආදී සෑම ක්ෂේත්‍රයකම පාහේ ප්‍රගතියක් අත්පත්කරගත් වසරක් ලෙස අවිවාදිතව ප්‍රකාශ කළ හැකි බව ඉන්දියානු මහ කොමසාරිස්වරයා කියා සිටියේය. ඉන්දියාව ශ්‍රී ලංකාවේ විශාලතම හා සමීපතම වෙළඳ සහකරුවා බවත්,ඉන්දියානු සංචාරකයින් මහා පරිමාණ වශයෙන් මෙරටට පැමිණෙන වග තමා ගණනය කර ඇතැයි ඔහු අවධාරණය ‍කළේය. අමෙරිකන් ඩොලර් මිලියන 260ක වියදමින් නිවාස 49,000 ක් ඉදිකිරීමට හා ප්‍රතිසංස්කරණය කිරිමට ඉන්දියාව හා ශ්‍රී ලංකාව අතර අවබෝධතා ගිවිසුමක් අත්සන් කෙරුණු බව සිහිපත් කළ මහ කොමසාරිස්වරයා ඉන්දියාව විදේශීය රටක් වෙනුවෙන් ඒසා විශාල ව්‍යාපෘතියක් සඳහා මුදල් ආධාර ලබාදුන්නේ පවත්නා ද්වි පාර්ශ්වික සුහදත්වය නිසා බවද කියා සිටියේය.", "URL": "https://sinhala.adaderana.lk/news.php?nid=21673", "Category": null, "Parent URL": null}