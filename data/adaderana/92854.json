{"Source": "Adaderana", "Timestamp": "July 19, 2018 04:07 pm", "Headline": "යහපාලන ආණ්ඩුවේ තුන්වන රණවිරු දඩයම් පනත හෙට පාර්ලිමේන්තුවට-ජානිපෙ", "News Content": "අතුරුදහන් වීම්වලින් සියලු තැනැත්තන් ආරක්ෂා කිරීමේ ජාත්‍යන්තර ප්‍රඥප්තිය හෙට (20) දිනයේ පාර්ලිමේන්තුවට ඉදිරිපත් කිරීම තුළින් ශ්‍රී ලංකා පාර්ලිමේන්තුවේ අපකීර්තිමත්ම දිනයක් ලෙස එකතු වන බව ජාතික නිදහස් පෙරමුණ පවසයි. එම පක්ෂය අද (19) කොළඹ කැඳවා තිබූ මාධ්‍ය හමුවකට එක් වෙමින් එම පක්ෂයේ ජාතික සංවිධායක පාර්ලිමේන්තු මන්ත්‍රී ජයන්ත සමරවීර මහතා පවසයි. යහපාලන ආණ්ඩුව විසින් ගෙන එන තුන්වන රණවිරු දඬයම් පනත ලෙස හෙට (20) දිනයේ මෙම පනත් කෙටුම්පත පාර්ලිමේන්තුවේ විවාද කිරීමට සූදානම් වන බවද ඒ මහතා පැවසීය. අසල්වාසී ඉන්දියාව, චීනය, අමෙරිකාව වැනි ලෝකයේ කිසිඳු බලගතු රාජ්‍යක් මෙම ප්‍රඥප්තිය සඳහා අත්සන් තබා නොමැති බවත් මෙම ප්‍රඥප්තිය අත්සන් තබා තිබෙන සම්මුතිවාදී රාජ්‍යයකට රණවිරුවන් පිටුවහල් කිරීමේ හැකියාව පවතින බවද පාර්ලිමේන්තු මන්ත්‍රී ජයන්ත සමරවීර මහතා පැවසීය. මෙම පනත මඟින් අමාත්‍යවරයා ගැසට් කරනු ලබන ඕනෑම රටකට ඕනෑම රණවිරුවෙකු යැවීමේ හැකියාව පවතින බවත් තොරතුරු ලබාදීමට හා රහස් පොලීසිය විසින් සිදුකළ පරීක්ෂණ වාර්තා ලබාදීමේ හැකියාව ලැබෙන බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=92854", "Category": null, "Parent URL": null}