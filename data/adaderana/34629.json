{"Source": "Adaderana", "Timestamp": "June 4, 2013 04:08 pm", "Headline": "ඩෙංගු මදුරුවන් ඇවිත් සරසවි කටයුතු අත්හිටුවයි", "News Content": "කොළඹ විශ්ව විද්‍යාලයේ කලා, කළමනාකරණ හා නීති පීඨයේ දේශන හා විභාග කටයුතු ජූනි මස 10 වන දින දක්වා තාවකාලිකව අත්හිටුවා තිබේ. විශ්ව විද්‍යාල භූමිය ආශ්‍රිතව ඩෙංගු මදුරුවන් බෝවන ස්ථාන බහුල වශයෙන් පැවතීම හේතුවෙන් රසායනික ද්‍රව්‍ය යොදා එහි පිරිසිදු කටයුතු කළ යුතු බැවින් මෙම තීරණය ගත් බව විශ්ව විද්‍යාලයේ ප්‍රකාශකයෙක් සඳහන් කළේය. කොළඹ මහ නගරසභාවේ සෞඛ්‍ය දෙපාර්තමේන්තුව විසින් එම විශ්ව විද්‍යාලයේ ඊයේ සිදුකළ පරීක්ෂා කිරීම්වල දී ඩෙංගු මදුරුවන් බෝ වන ස්ථාන රැසක් සොයාගෙන තිබේ. එබැවින් වහාම නීති පීඨය සහ කළමනාකරණ පීඨයට අයත් ගොඩනැගිලි පිරිසිදු කරන ලෙස සෞඛ්‍ය දෙපාර්තමේන්තු නිලධාරීන් උපදෙස් ලබා දී ඇති බව වාර්තා වේ. නීති පීඨයේ සිසුන් 20 දෙනෙකු පමණ පසුගිය මාසයක පමණ කාලය තුළ ඩෙංගු රෝගයට ලක්ව ඇති අතර කළමනාකරණ පීඨයේ එක් සිසුවියක් ජාතික රෝහලේ දැඩිසත්කාර ඒකකයේ ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=34629", "Category": null, "Parent URL": null}