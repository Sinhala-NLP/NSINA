{"Source": "Adaderana", "Timestamp": "October 8, 2010 09:00 am", "Headline": "ෆොන්සේකාගේ මන්ත්‍රි අසුන නැති කිරීමට එරෙහිව ප්‍රජාස ශ්‍රේෂ්ඨාධිකරණයට", "News Content": "සරත් ෆොන්සේකා මහතාගේ පාර්ලිමේන්තු මන්ත්‍රී ධුරය අහෝසි කිරීමට ගෙන ඇති තීරණයට එරෙහිව අද(08) ශ්‍රේෂ්ඨාධිකරණය හමුවට යන බව ප්‍රජාතන්ත්‍රවාදී ජාතික සන්ධානයේ ලේකම් විජිත හේරත් මහතා පවසයි. යුදාධිකරණය ආණ්ඩු ක්‍රම ව්‍යවස්ථාවෙන් හෝ අධිකරණ සංවිධාන පනත මගින් හෝ පිළිගත් අධිකරණයක් ලෙස ‍නොසැලකෙන බව ඔහු පෙන්වාදෙයි. එබැවින් යුදාධිකරණය ලබාදුන් තීන්දුවක් මත ෆොන්සේකා මහතාගේ මන්ත්‍රී ධුරය අහෝසි කළ නොහැකි බවට අධිකරණය හමුවේ කරුණු දක්වන බව මන්ත්‍රීවරයා සඳහන් කළේය. මේ අතර සරත් ෆොන්සේකා මහතාට එරෙහිව පළමු යුදාධිකරණය ලබාදුන් තීන්දුව සම්බන්ධයෙන් ඉදිරිපත් කළ අභියාචනය අද(08) විභාගයට ගැනෙන බව විජිත හේරත් මන්ත්‍රීවරයා ප්‍රකාශ කළේය. දෙවන යුදාධිකරණ තීන්දුවට එරෙහිව රීට් ආඥාවක් ලබාදෙන ලෙස ඉල්ලා ලබන සතියේ දී අධිකරණයට යන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=11358", "Category": null, "Parent URL": null}