{"Source": "Adaderana", "Timestamp": "May 6, 2016 09:15 pm", "Headline": " පාර්ලිමේන්තු ලේකම්වරයා ඉල්ලා අස්විය යුතුයි", "News Content": "පරිපූරක ඇස්තමේන්තුව සම්බන්ධ ඡන්ද විමසීම නිසියාකාරව තබා ගැනීමට නොහැකි වූ පාර්ලිමේන්තු ලේකම්වරයා වහා තනතුරින් ඉල්ලා අස්විය යුතු බව පා.ම විමල් වීරවංශ මහතා පවසයි.ඒකාබද්ධ විපක්ෂය විසින් පාර්ලිමේන්තුවේදී අද පස්වරුවේ කැඳවා තිබූ මාධ්‍ය හමුවකදී ඊයේ සිදුකළ පරිපූරක ඇස්තමේන්තුව සම්බන්ධ ඡන්ද විමසීම ගැන අදහස් දක්වමින් හෙතෙම මේ බව පැවසීය.ක්‍රිකට් ක්‍රීඩාවේදී දැවීයාමක් සම්බන්ධයෙන් නිවැරදි විනිශ්චයක් ගැනීමට තෙවැනි විනිසුරු විසින් රූප රාමු පරික්ෂා කරන බවත්, පාර්ලිමේන්තුවේද ඊයේ එවැන්නක් කිරීමට සිදුවීම තුළ එහි වරදක් නැති බවත්, ඒ මහතා කීවේය.කෙසේ වුවද පාර්ලිමේන්තු ලේකම්වරයාට ඡන්ද විමසීම නිසියාකාරව සිදුකර ගැනීමට නොහැකිවීම තුළ ඔහු වහා තනතුරින් ඉල්ලා අස්විය යුතු බවද අපිට හැමදාම රාත්‍රී 9 වන තුරු රූපරාමු බල බලා පාර්ලිමේන්තුවේ සිටීමට නොහැකි බවද මන්ත්‍රීවරයා පැවසීය.සුනඛයින් සඳහා ද බද්දක් ගැසීමට ආණ්ඩුව සුදානම් වන බවද ඒ මහතා වැඩිදුරටත් කීවේය.මේ අතර පරිපුරක ඇස්තමේන්තුව නීතිගත කළහොත් කථානායකවරයාට එරෙහිව ශ්‍රේෂ්ඨාධිකරණයට කරුණු දක්වන බව එම මාධ්‍ය හමුවට එක්වූ දිනේෂ් ගුණවර්ධන මහතා පැවසුවේය.වැරදි ගණන් එකතුකර පාර්ලිමේන්තු සම්ප්‍රදාය හෑල්ලුවට ලක් කළ බැවින් පාර්ලිමේන්තු මහලේකම්වරයා තනතුරින් අස්විය යුතු බවද හෙතෙම කීවේය.", "URL": "https://sinhala.adaderana.lk/news.php?nid=59876", "Category": null, "Parent URL": null}