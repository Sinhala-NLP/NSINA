{"Source": "Adaderana", "Timestamp": "July 22, 2012 03:21 pm", "Headline": "සරසවි ඇදුරු ගැටලු ගැන සොයාබැලීමට ඇමති මර්වින් සූදානම්", "News Content": "විශ්ව විද්‍යාල ආචාර්යවරුන්ගේ ගැටලු පිළිබඳ සොයා බැලීම සඳහා තමන් ඉදිරිපත් වන බව මහජන සම්බන්ධතා හා මහජන කටයුතු පිළිබඳ අමාත්‍ය ආචාර්ය මර්වින් සිල්වා මහතා පවසයි. මහජනයා පීඩාවට පත්වන කරුණු සම්බන්ධයෙන් සොයා බැලීම තම වගකීම බව අද දෙරණට ප්‍රකාශයක් කරමින් අමාත්‍යවරයා සඳහන් කළේය. තමන් මෙරටෙහි බුද්ධිමතුන්, ප්‍රඥවන්තයින් හමුවීමට කැමැත්තෙන් පසුවන බව ද අමාත්‍යවරයා ප්‍රකාශ කළේය. අධ්‍යාපන අමාතයවරුන්ට අගෞරවයක් නොවන ලෙස මහ ජනතාව අපහසුතාවයට පත්වන යම්කිසි තත්ත්වයක් පවතී නම් ඒ පිළිබඳව විමසා බලා කටයුතු කිරීම සිය කාර්යය බව ද හෙතෙම පෙන්වාදුන්නේය. ලබන සඳුදා අමාත්‍යවරයා සමඟ සාකච්ඡාවකට ඇරයුම් කර ඇති බව මේ සම්බන්ධයෙන් කළ විමසීමක දී විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා සඳහන් කළේය. වැටුප් ඉහළ නැංවීම ඇතුළු කරුණු කිහිපයක් මුල්කර ගනිමින් ආචාර්යවරුන් පසුගිය 4 වැනිදා සිට වර්ජනයක නිරත වන අතර මේ හේතුවෙන් විශ්ව විද්‍යාල පද්ධතියේ කටයුතු ඇන හිට තිබේ.", "URL": "https://sinhala.adaderana.lk/news.php?nid=25969", "Category": null, "Parent URL": null}