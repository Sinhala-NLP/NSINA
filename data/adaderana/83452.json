{"Source": "Adaderana", "Timestamp": "January 24, 2018 03:41 pm", "Headline": "විදුහල්පතිනිය දණගැස්සවූ සිද්ධිය-වගඋත්තරකරුවන් 7ක් මානව  හිමිකම් කොමිසමට කැඳවයි", "News Content": "ඌව පළාත් ප්‍රධාන අමාත්‍යවරයා විසින් බදුල්ල ප්‍රදේශයේ පාසලක විදුහල්පතිනියක දණගැස්සවූ බව කියන සිද්ධිය සම්බන්ධයෙන් පළාත් අධ්‍යාපන බලධාරීන් ඇතුළු වගඋත්තරකරුවන් 07 දෙනෙකු හට ශ්‍රී ලංකා මානව හිමිකම් කොමිෂන් සභාව වෙත කැඳවා තිබේ. අදාළ සිද්ධිය සම්බන්ධයෙන් විද්‍යුත් මාධ්‍ය මඟින් තොරතුරු අනාවරණය වීමෙන් පසු ඒ පිළිබඳ විමර්ශනයක් ආරම්භ කළ බව එම කොමිෂන් සභාව පවසයි. ඒ අනුව ඊට අදාළ විභාගය හෙට (25) පෙරවරු 10.00ට මානව හිමිකම් කොමිෂන් සභාවේ පරීක්ෂණ හා විමර්ශන අධ්‍යක්ෂවරයා ඉදිරියේදී පැවැත්වීමට නියමිත බව එහි ප්‍රකාශකයෙකු අද දෙරණට සඳහන් කළේය. විමර්ශනයට අදාළව ප්‍රකාශ සටහන් කර ගැනීම සඳහා මෙහි වගඋත්තරකරුවන් ලෙස නම් කර ඇති ඌව පළාත් අධ්‍යාපන ලේකම්, ඌව පළාත් අධ්‍යාපන අධ්‍යක්ෂ, බදුල්ල කලාප අධ්‍යාපන අධ්‍යක්ෂ, බදුල්ල මූලස්ථාන පොලිස් පරීක්ෂක සහ ඌව පළාත් සභා කාර්යය මණ්ඩල සාමාජිකයින් තිදෙනෙකුට හෙට දිනයේ කොමිසම හමුවේ පෙනී සිටින ලෙස දැනුම්දි තිබේ. මීට අමතරව වින්දිත පාර්ශවය ලෙස බදුල්ල දෙමළ බාලිකා මහා විද්‍යාලයේ විදුහල්පතිනිය සහ පැමිණිලි පාර්ශවය ද හෙට දිනයේ කොමිෂන් සභාව වෙත කැඳවා ඇති බව සඳහන්ය.", "URL": "https://sinhala.adaderana.lk/news.php?nid=83452", "Category": null, "Parent URL": null}