{"Source": "Adaderana", "Timestamp": "November 3, 2015 05:59 pm", "Headline": "ප්‍රජාතන්ත්‍රවාදී රටක සාමකාමී උද්ඝෝෂණ පැවැත්වීමට අයිතියක් තිබෙනවා", "News Content": "ප්‍රජාතන්ත්‍රවාදී රටක පුරවැසියන්ට සාමකාමී උද්ඝෝෂණ පැවැත්වීමේ අයිතියක් ඇති බව නීතිය හා සාමය සහ බන්ධනාගාර ප්‍රතිසංස්කරණ අමාත්‍ය තිලක් මාරපන මහතා පවසයි. අද(03) පාර්ලිමේන්තුවේදී සිදු කළ වි‍ශේෂ ප්‍රකාශයක් මගින් ඒ මහතා මේ බව සඳහන් කර තිබේ. එසේම නීතිය හා සාමය කඩවන අවස්ථාවන් ඇතොත් ඒවා හඳුනාගෙන ඒවා වළක්වාලීම සඳහා ක්‍රියා මාර්ග ගැනීමට පොලීසිය ඇතුළු අනෙකුත් අධිකාරීන්ටද විශාල වගකිමක්ද ඇති බව හෙතෙම සඳහන් කළේය. තිලක් මාරපන මහතා අද පාර්ලිමේන්තුවේදී සිදුකළ ඇති ප්‍රකාශය වැඩිදුරටත් පහත පරිදිවෙයි. ශිෂ්‍ය උද්ඝෝෂණය විසුරුවා හැරීමේදී පොලීසිය සීමාව ඉක්මවා කටයුතු කර තිබේද යන්න සෙවීමට මේ වනවිටත් පොලිස් කොමිසම විසින් ඉහළ මට්ටමේ පරීක්ෂණයක් ආරම්භ කර ඇති බවත්, එම කොමිසමට ජ්‍යෙෂ්ඨ පොලිස් නිලධාරීන් කැඳවා විමර්ශන කටයුතු සිදුකරමින් පවතින බවත් සඳහන් වෙයි.මෙම ඩිප්ලෝමා පාඨමාලාවට 1990 වසරේ උපාධියට සමාන පිළිගැනීමක් චක්‍රලේඛනයකින් ලබාදී තිබුණද පසුගිය රජය මඟින් එය අහෝසි කර තිබුණු අතර නව රජය බලයට පත්වීමෙන් පසු නැවත එයට උපාධියට සමාන පිළිගැනීමක් ලබාදෙන ලෙස අධ්‍යාපන අමාත්‍යංශය මඟින් රාජ්‍ය පරිපාලන හා කළමනාකරණ අමාත්‍යංශයට දැනුම් දී ඇත.එසේම ශිෂ්‍යයින්, විශ්වවිද්‍යාල අධිකාරිය සහ උසස් අධ්‍යාපන අමාත්‍යංශය අතර අදහස් සන්නිවේදනයෙහි අඩුපාඩුවක් ඇති බවට රජය විසින් අවබෝධ කරගෙන ඇති බව සඳහන් වෙයි. එමනිසා පසුගියදා ඇතිවූ ගැටළුව සැලකිල්ලට ගෙන අග්‍රාමාත්‍යවරයාගේ උපදෙස් පරිදි විදුලිබල හා පුනර්ජනනීය බලශක්ති අමාත්‍යංශ ලේඛම් ආචාර්ය බී.එම්.එස්.බටගොඩ මහතාගේ ප්‍රදානත්වයෙන් විමර්ශන කමිටුවක් පත්කර තිබෙන බව ප්‍රකාශනයේ සඳහන්ය.තවද රජය විසින් වගකීම් සහගතව ක්‍රියාකරන බව අවධාරණය කර සිටින මාරපන මහතා සියල්ලන්ම රටේ පවතින නීතිවලට ගෞරව කළයුතු බව සඳහන් කරයි. පසුගියදා ඇතිවූ සිදුවීම සිසුන්ට මෙන්ම පොලීසියටද එකසේ බලපාන බවත් කිසිවෙකුගේ වගකීම් විරහිත ස්වභාවය නිසා එයින් රජයට එල්ලවන විවේචන මගහැර යාමට රජය අදහස් නොකරන බවත් ඒ මහතා සඳහන් කරයි. අධ්‍යාපනය ඉහළ නැංවීම රජයේ ප්‍රමුඛතාවන් අතුරින් එකක් වන අතර නව රජය සෑම විටම උත්සාහ කරන්නේ වගකීම් හා යුතුකම් වලින් බැඳුණු යහපාලන සමාජයක් ගොඩනැඟීමට බව ප්‍රකාශනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=54854", "Category": null, "Parent URL": null}