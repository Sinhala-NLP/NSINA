{"Source": "Adaderana", "Timestamp": "April 28, 2012 10:20 am", "Headline": "කිසිදු සමාගමකට නව පිරිපහදුවක් ඇරඹීමට අනුමැතිය දී නෑ", "News Content": "කිසිදු දේශීය සමාගමකට හෝ විදේශීය සමාගමකට නව පිරිපහදුවක් ඇරඹීමට අනුමැතිය ලබාදී නොමැති බව ඛණිජ තෙල් කර්මාන්ත අමාත්‍යාංශය නිවේදනයක් නිකුත් කරමින් පවසයි. නව පිරිපහදුවක් ඉදිකිරීම සඳහා ලංකා ඉන්දියානු තෙල් සමාගම යෝජනාවක් ඉදිරිපත් කර ඇති බව‍ට ඇතැම් මාධ්‍ය හා විවිධ පාර්ශව ගෙන යන ප්‍රචාරයක්හි කිසිඳු සත්‍යතාවක් නොමැති බව එම අමාත්‍යාංශය පෙන්වාදෙයි. නව පිරිපහදුවක් ඉදිකිරීම සම්බන්ධයෙන් 2007 වසරේ දී සාකච්ඡා කළ ඉරාන ව්‍යාපෘතිය හැරුණු විට වෙනත් කිසිදු ව්‍යාපෘතියක් සම්බන්ධයෙන් මෙතෙක් ප්‍රතිපත්තිමය තීරණයක් ගෙන නොමැති බව ඛණිජ තෙල් කර්මාන්ත අමාත්‍යාංශය පවසයි. ලංකා ඛණිජ තෙල් නීතිගත සංස්ථාව සතු සපුගස්කන්ද තෙල් පිරිපහදුව, ලබාගන්නා ණය මුදලක් මගින් නවීකරණය කිරීමට නියමිත අතර නවීකරණය කිරීමෙන් පසුව ද එම පිරිපහදුව ලංකා ඛණිජ තෙල් නීතිගත සංස්ථාව යටතේම පවතිනු ඇති බව එම අමාත්‍යාංශය සඳහන් කරයි. එමෙන්ම මෙරට ඉන්ධන ආනයනය හා බෙදාහැරීම සම්පූර්ණයෙන්ම ලංකා ඉන්දියානු තෙල් සමාගමට හෝ වෙනත් පාර්ශවයකට පැවරීම සම්බන්ධයෙන් වත්මන් රජය කුමන හෝ ක්‍රියාමාර්ගයක් ගෙන නොමැති බව ඛණිජ තෙල් කර්මාන්ත අමාත්‍යාංශය ‍අවධාරණය කරයි.", "URL": "https://sinhala.adaderana.lk/news.php?nid=23861", "Category": null, "Parent URL": null}