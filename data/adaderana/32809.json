{"Source": "Adaderana", "Timestamp": "March 28, 2013 03:29 pm", "Headline": " බී.බී.සී වැඩසටහන්වලට බාධා කළේ නෑලු?", "News Content": "බී.බී.සී ගුවන් විදුලියේ වැඩසටහන් ශ්‍රී ලංකා ගුවන් විදුලි සංස්ථාව ඔස්සේ ප්‍රචාරය කිරීමේදී දෙමළ සේවයේ වැඩසටහන් වලට බාධා කිරීම් සිදුවූ බවට එල්ලවන චෝදනා ප්‍රතික්ෂේප කරන බව ශ්‍රී ලංකා ගුවන් විදුලි සංස්ථාව පවසයි. ශ්‍රී ලංකා ගුවන්විදුලි සංස්ථාවේ සභාපති හඩ්සන් සමරසිංහ මහතා ඒ.එෆ්.පී පුවත් සේවයට ප්‍රකාශයක් කරමින් සඳහන් කර ඇත්තේ එවැනි බාධා කිරිම් සිදුවූ බවට දැනුම්දීමක් හෝ සිදුකොට නොමැති බවයි. \"ඔවුන් එය නැවැත්වූවා. ඇයි කියලා දැනුවත් කිරීමක් කරලා නෑ\" හෙතෙම පවසා ඇත. කෙසේ වෙතත් බීබීසී දෙමළ සේවයේ ගුවන් විදුලි වැඩසටහන් වලට නොකඩවා සිදුකෙරුණු බාධා කිරීම් හමුවේ, බීබීසී ගුවන් විදුලි වැඩසටහන් ශ්‍රී ලංකා ගුවන් විදුලි සංස්ථාව ඔස්සේ ප්‍රචාරය කිරීම වහාම ක්‍රියාත්මක වන ලෙස අත්හිටුවීමට බීබීසී ලෝක සේවයේ අධ්‍යක්ෂක පීටර් හොරොක්ස් තීරණය කොට තිබුණේ ඉකුත් 26 දාය. මේ ආකාරයෙන් වැඩසටහන් අත්හිටුවීමට තීරණය කිරීම මගින් අසන්නන් වෙත ඇතිවන අපහසුතාවය පිළිබඳව තම කනගාටුව පළ කරන අතරේ, බීබීසී වැඩසටහන් ඉලක්ක කරමින් එම වැඩසටහන්වල විශ්වසනීයත්වයට හානි වන අන්දමින් කටයුතු කිරීමට තවදුරටත් ඉඩ දිය නොහැකි බව ඔහු ප්‍රකාශ කළේය. පසුගිය 16 සහ 18 වැනිදා මේ අන්දමින් බාධා කිරීම් සිදුවූ අවස්ථාවේදී, ඒ මගින් තමන් එළඹ ඇති ගිවිසුම උල්ලංඝනය කොට තිබෙන බව ශ්‍රී ලංකා ගුවන් විදුලි සංස්ථාව වෙත දන්වා සිටියත්, මාර්තු 25 වැනිදා යලිත් වරක් සිදුවූ බාධා කිරීම් හමුවේ තමන් වෙත ඉතිරි වූ එකම විසඳුම වැඩසටහන් අත්හිටුවීම බව පීටර් හොරොක්ස් තවදුරටත් ප්‍රකාශ කර ඇතැයි බී.බී.සී පුවත් සේවය පෙන්වාදෙයි. බීබීසී වැඩසටහන් වල අන්තර්ගතය පිළිබඳව යම් ගැටලු පැන නැගුනේ නම් කලින් එකඟව ඇති ආකාරයෙන් ඒ පිළිබඳව දැනුම් දීමක් සිදු නොකරමින්, බීබීසී වැඩසටහන් වලට බාධා කිරීම සඳහා පියවර ගැනීම කිසිසේත් පිළිගත නොහැකි බවද, ඒ තුළින් තම අසන්නන් නොමඟ යැවීමට ඉඩ දිය නොහැකි බවද බීබීසී ලෝක සේවයේ අධ්‍යක්ෂකවරයා පවසයි. මෙයට පෙර 2009 දී සිදුවූ මෙවැනි ආකාරයේ බාධා කිරීම් හමුවේ මේ ආකාරයේ පියවරක් ගැනීමට බීබීසී ආයතනය ක්‍රියා කරන ලදී. බීබීසී වැඩසටහන් වලට තව දුරටත් කෙටි තරංග ඔස්සේ මෙන්ම අන්තර්ජාලය ඔස්සේ සවන් දීමට අසන්නන්ට හැකියාව ඇති බව බී.බී.සී සේවය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=32809", "Category": null, "Parent URL": null}