{"Source": "Adaderana", "Timestamp": "March 4, 2013 02:21 pm", "Headline": "රජරටට ඇද හැළෙන වැස්ස නිසා ගොවීන් දුෂ්කරතාවයේ", "News Content": "රජරට ප්‍රදේශයට යළිත් වරක් වැසි ඇද හැලීමට පටන් ගැනීමත් සමග වී ගොවීන් දැඩි දුෂ්කරතාවයට පත්ව සිටින බව වාර්තා වේ. පසුගිය දින කිහිපයේ දී කඩින් කඩ වර්ෂාව ඇද හැළුන ද අද (04) උදෑසන සිට යළිත් වරක් ධාරානිපාත වාර්ෂාවන් රජරට ප්‍රදේශයට ඇඳහැලෙන බව අද දෙරණ වාර්තාකරු සඳහන් කළේය. කෙසේ වෙතත් මේ වන විට වී අස්වනු නෙළීම ආරම්භ වී තිබේ. එහෙත් කැපූ ගොයම් වර්ෂාවට හසුවීම නිසා ගොවීන් ගැටලු රැසකට මුහුණ පා ඇති බව සඳහන්ය. මෙවර මහ කන්නයේ කුඹුරුවගාව ආරම්භ කළ වකවානුවේ සිටම වර්ෂාව හේතුවෙන් වගාවන්ට හානිසිදුවූ බව ගොවීන් පවසයි. මෙම වගාහානි සඳහා වන්දි ලබාදෙන බවට රජයේ මැතිඇමතිවරුන් ප්‍රකාශ කළ ද මේ දක්වාත් තමන්ට වන්දි නොලැබුණු බව ගොවීන් ප්‍රකාශ කළේය. මේ අතර අද උදෑසන සිට ඇද හැළෙන වර්ෂාව හේතුවෙන් රජරට ප්‍රදේශයේ වැව් ඉතා ඉක්මනින් වාන් දැමීමේ හැකියා පවතින බව ද අනුරාධපුර කලාප වාරිමාර්ග අධ්‍යක්ෂ ලලිත් ද අල්විස් මහතා පැවසීය.", "URL": "https://sinhala.adaderana.lk/news.php?nid=32107", "Category": null, "Parent URL": null}