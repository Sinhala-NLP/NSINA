{"Source": "Adaderana", "Timestamp": "May 8, 2018 06:26 pm", "Headline": "බණ්ඩාරවෙල අධිකරණයට ගිනි තැබු පුද්ගලයා මහරගම දී අල්ලයි", "News Content": "බණ්ඩාරවෙල මහේස්ත්‍රාත් අධිකරණයේ ලේඛනාගාරයේ ඇති වූ ගින්නට සම්බන්ධ සැකකරු මහරගම ප්‍රදේශයේදී අත්අඩංගුවට ගෙන තිබේ. බණ්ඩාරවෙල මහේස්ත්‍රාත් අධිකරණයේ ලේඛනාගාරයේ ඉකුත් අප්‍රේල් 30 වැනිදා උදෑසන ගින්නක් ඇතිවූ අතර ඉන් එහි ලියකියවිලි වලටද හානි වී තිබුණි. සිද්ධිය පිළිබඳ සිදු කළ විමර්ශන අනුව හෙළි වූ තොරතුරු මත එහි සැකකරු මහරගම දුම්රිය හරස් මාර්ගය අසලදී අත්අඩංගුවට ගෙන තිබේ. අද(08) කොළඹ පැවති මාධ්‍ය හමුවකට එක් වෙමින් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර මහතා කියා සිටියේ පසුගිය 6 වන දා මෙම සැකකරු මහරගම ප්‍රදේශයේ දී අත්අඩංගුවට පත් වු බවයි. ඔහු නමින් පතිරණ ආරච්චිගේ නලින්ද සම්පත් පතිරණ නැමැති අයෙකු බව ද ඔහු සඳහන් කරයි. මෙම පුද්ගලයාට බණ්ඩාරවෙල අධිකරණයේ පමණ නඩු 11 ක් විභාග වෙමින් පැවත ඇති අතර, එම නඩු 11 ම ගෙවල් බිද දේපල සොරකම් කිරීම සම්බන්ධ නඩු වන බව ද පොලිස් මාධ්‍ය ප්‍රකාශක වරයා පවසයි. එම නඩු 11 න් එක් නඩුවක් සඳහා පමණක් මෙම පුද්ගලයා වරදකරු වී සිරදඬුවමක් ලබා ඇත. කෙසේ නමුත් මෙම ගිනි තැබීම හේතුවෙන් ඔහුගේ අරමුණ ඉටු වී නොමැති බවත්, එක් නඩු ලිපි ගොනුවක්වත් ගින්නෙන් විනාශ වී නොමැති බවත් පොලිස් මාධ්‍ය ප්‍රකාශකවරයා පැවසීය. මේ අතර ආචාර්ය ලෙස්ටර් ජේම්ස් පිරිස් මහතාගේ නිවසින් අතුරුදන් වූ රණමයුර පදක්කම සොරාගත් පුද්ගලයන් අතර නමගිය අපරාධකරුවන් තිදෙනෙකු සිටින බවටද හඳුනාගෙන ඇති බව ද රුවන් ගුණසේකර මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=88743", "Category": null, "Parent URL": null}