{"Source": "Adaderana", "Timestamp": "August 20, 2019 05:37 pm", "Headline": "CID අධ්‍යක්ෂ ශානි අබේසේකරට එරෙහිව කළ ඉල්ලීම සලකා බලන්න දින තීන්දුයි", "News Content": "අපරාධ පරීක්ෂණ දෙපාර්තමේන්තුවේ අධ්‍යක්ෂ, ජ්‍යෙෂ්ඨ පොලිස් අධිකාරී ශානි අබේසේකර මහතාට අධිකරණයේ පෙනී සිටීමට සිතාසි නිකුත් කරන ලෙසත් ඔහුගේ විදේශ ගමන් තහනම් කරන ලෙසත් ඉල්ලා නීතිඥවරයෙක් විසින් කොළඹ ප්‍රධාන මහේස්ත්‍රාත් අධිකරණයෙන් කල ඉල්ලීම සම්බන්ධයෙන් නියෝග ලබන 23 වනදා ලබා දෙන බව කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද(20) නියෝග කළේය. නීතිඥ ජගත් ජාලිය සමරසිංහ මහතා විසින් ඉදිරිපත් කළ පුද්ගලික පැමිණිල්ල අද සලකා බැලීමෙන් පසුවයි මහේස්ත්‍රාත්වරිය මෙම නියෝගය කළේය. නඩු කටයුත්තක් සම්බන්ධයෙන් සැකකරුවන් සිව් දෙනෙක් අත්අඩංගුවට ගන්නා ලෙස, 2015.03.04 හා 2015.06.18 යන දිනවලදී කොළඹ ප්‍රධාන මහේස්ත්‍රාත් අධිකරණය විසින් කල නියෝගවලට අවනත නොවී, සැකකරුවන් අත්අඩංගුවට නොගෙන, ඔවුන් අත්අඩංගුවට ගැනීම ඕනෑකමින්ම මගහැරීමෙන් ශානි අබේසේකර මහතා දණ්ඩ නීති සංග්‍රහයේ 216(ආ) වගන්තිය යටතේ දඬුවම් ලැබිය හැකි වරදක් සිදු කර ඇති බවට තමන්ගේ පැමිණිල්ලෙන් නීතිඥවරයා පෙන්වා දෙයි. මෙම නඩුව සම්බන්ධයෙන් කරුණු දැක්වීමට ශානි අබේසේකර මහතාට අධිකරණය හමුවේ පෙනී සිටින ලෙස සිතාසි නිකුත් කරන ලෙසත්, මෙම නඩු කටයුත්තට සහභාගී නොවී විදේශ ගතවීමට ශානි අබේසේකර මහතා කටයුතු කරන බව තොරතුරු ලැබී ඇති බැවින් ඔහුගේ විදේශ ගමන් තහනම් කරන ලෙසත් නීතිඥ ජගත් ජාලිය සමරසිංහ මහතා වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=117041", "Category": null, "Parent URL": null}