{"Source": "Adaderana", "Timestamp": "September 18, 2013 11:30 pm", "Headline": "විග්නේෂ්වරන්ලා ජාතිවාදී වෛරය වපුරනවා ", "News Content": "විග්නේෂ්වරන්ලා වපුරන මහා ජාතිවාදී වෛරයෙන් පීඩාවට පත් වන්නේ සිංහල හා දෙමළ ඉදිරි තරුණ පරම්පරාව බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. අද (18) මාධ්‍ය නිවේදනයන් නිකුත් කරමින් ඔහු මේ බව සඳහන් කරයි. එම මාධ්‍ය නිවේදනය පහත පරිදි වෙයි. උතුරු පළාත් සභා මැතිවරණය ජයග‍්‍රහණය කිරීමෙන් පසුව රජය තමන්ට අවශ්‍ය බලතල ලබා දීම ප‍්‍රතික්‍ෂේප කළහොත් යළිත් අවි අතට ගන්නා තත්ත්වයක් සිදු විය හැකි යැයි දෙමළ ජාතික සන්ධානයේ මහ ඇමති ධුර අපේක්‍ෂක සී. වී. විග්නේෂ්වරන් මහතා යාපනයේදී පැවසූ බව බොහෝ මාධ්‍ය මගින් වාර්තා කොට තිබිණි. විග්නේෂ්වරන් මහතා කොටි සංවිධානය ත‍්‍රස්තවාදී සංවිධානයක් නොවන බවත් ප‍්‍රභාකරන් ත‍්‍රස්තවාදියකු නොව නායකයකු බවත් පවසමින් සිය උතුරු පළාත් සභා මැතිවරණ ප‍්‍රචාරක ව්‍යාපාරය අරඹන අයුරු අපි බලා සිටියෙමු. මැතිවරණ ප‍්‍රචාරක ව්‍යාපාරය අවසන් වන මේ මොහොතේ පවසා ඇත්තේ ප‍්‍රභාකරන්ගේ අතින් ගිලිහුණු අවිය, යළි දෙමළ තරුණයාගේ අතට දීමට තමන් සූදානම් බවය. ප‍්‍රභාකරන්ගේ “ ඊළාම් දේශයක් සඳහා වූ ප‍්‍රතිපත්ති ප‍්‍රකාශය“ වෙනත් නමකින් අද මේ උතුරු පළාත් සභා මැතිවරණය වෙනුවෙන් මෙරට දේශපාලන කරලියට රැගෙන ඒමට විග්නේෂ්වරන්ලා කටයුතු කර ඇත. ඡන්දයෙන් පසු උතුරේ ජීවත් වීමට කැමති නම් වෙනත් දේශපාලන පක්‍ෂවලට ඡන්දය නොදෙන ලෙස උතුරේ ඡන්දදායකයන්ට තර්ජනය කිරීමට පවා මේ වයෝවෘද්ධ දෙමළ, බෙදුම්වාදී, ජාතිවාදී නායකයන් සැහැසි වී ඇත. උතුරේ දෙමළ ජනතාවට අද අවශ්‍යව ඇත්තේ තවත් යුදමය ගැටුමක් නොවේ. තම ජීවනෝපාය මාර්ග සාර්ථක අන්දමින් සිදු කර ගෙන නිදහස්, සාමකාමී වාතාවරණයක් තුළ ජීවත් වීමටය. උතුරේ ධීවරයාට ඉන්දීය ධීවර මාෆියාවෙන් එල්ල වන බලපෑම් හමුවේත්, උතුරේ ගොවියාට තම කෘෂි නිෂ්පාදනවලට ඉහළ මිලක් ලබා දීම වැනි ප‍්‍රශ්නවලදීත් උතුරේ බහුතර පාර්ලිමේන්තු නියෝජනයක් සහිත දෙමළ ජාතික සන්ධානය නිහඬය. ඔවුනට අවශ්‍ය සාමය වෙනුවට යළිත් යුදමය ගැටුමයි. විග්නේෂ්වරන්ලා වපුරන මේ මහා ජාතිවාදී වෛරයෙන් පීඩාවට පත් වන්නේ සිංහල හා දෙමළ ඉදිරි තරුණ පරම්පරාවය. නැවත මේ රට අස්ථාවර කරන ගමනක් රැගෙන යාමට මේ දෙමළ, ජාතිවාදී, බෙදුම්වාදී බලවේගයන් උත්සාහ කරන බව පැහැදිලිය. එහෙයින්, මේ අවස්ථාවේ අපි උතුරේ දෙමළ ජනතාවගෙන් ඉල්ලා සිටින්නේ මේ විග්නේෂ්වරන්ලාගේ, ජාතිවාදී, බෙදුම්වාදී මෙහෙයුම පැරදවීම සඳහා තමන්ගේ ඡන්දය පාවිච්චි කරන ලෙසයි. ජාතික සමගිය වෙනුවෙන් පෙළගැසෙන ලෙසයි. මොහොමඞ් මුසම්මිල් හිටපු පාර්ලිමේන්තු මන්ත‍්‍රී, මාධ්‍ය ප‍්‍රකාශක, ජාතික නිදහස් පෙරමුණ, 2013/09/18", "URL": "https://sinhala.adaderana.lk/news.php?nid=37514", "Category": null, "Parent URL": null}