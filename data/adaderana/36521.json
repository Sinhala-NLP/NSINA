{"Source": "Adaderana", "Timestamp": "August 10, 2013 01:07 pm", "Headline": "සම්බන්දන් හා සුමන්දිරන් කැනඩාවෙන් අමෙරිකාවට", "News Content": "දෙමළ ජාතික සන්ධානයේ මන්ත්‍රීවරු පිරිසක් අමෙරිකානු රාජ්‍ය දෙපාර්තමේන්තුවේ නිලධාරීන් සමඟ සාකච්ජා කිරීමට නියමිත බව වාර්තා වේ. ලබන 12 වැනිදා මෙම සාකච්ජාව පැවැත්වෙන බව සඳහන්ය. මෙහිදී උතුරු පළාත් සභා මැතිවරණය සහ වර්තමාන දේශපාලන තත්ත්වය සම්බන්ධයෙන් දෙමළ ජාතික සන්ධානය විසින් අමෙරිකානු රාජ්‍ය දෙපාර්තමේන්තු නිලධාරීන් දැනුවත් කිරීමට නියමිතය. දෙමළ ජාතික සන්ධානයේ නායක ආර්.සම්බන්දන් මහතා සහ පාර්ලිමේන්තු මන්ත්‍රී එම්.ඒ. සුමන්දිරන් යන මන්ත්‍රීවරුන් මෙම සාකච්ජාව සඳහා සහභාගි වන බව දෙමළ ජාතික සන්ධානයේ ප්‍රකාශකයෙකු සඳහන් කළේය. මේ අතර ආර්. සම්බන්දන් මහතා සහ එම්.ඒ. සුමන්දිරන් මහතා ඊයේ රාත්‍රී කැනඩාව බලා පිටත්ව ගොස් තිබේ. ඒ දෙමළ ජාතික සන්ධානයේ කැනඩා ශාඛාව විසින් සංවිධානය කර තිබෙන උත්සවයකට සහභාගි වීම සදහාය. මෙම උත්සවයෙන් අනතුරුව දෙමළ ජාතික සන්ධානයේ නියෝජිතයින් දෙදෙනා අමෙරිකාව බලා පිටත්ව යාමට නියමිත බව වාර්තා වේ.", "URL": "https://sinhala.adaderana.lk/news.php?nid=36521", "Category": null, "Parent URL": null}