{"Source": "Adaderana", "Timestamp": "June 26, 2017 07:36 am", "Headline": "සිසුන්ට පහරදීම ගැන වාර්තාවක් කැඳවයි", "News Content": "උද්ඝෝෂණයේ නිරත විශ්වවිද්‍යාල සිසුන්ට පහරදීමේ සිද්ධිය සම්බන්ධයෙන් පොලිස්පතිවරයාගෙන් වාර්තාවක් කැඳවා ඇති බව ජාතික පොලිස් කොමිසම පවසයි.අදාළ වාර්තාව ලැබීමෙන් අනතුරුව ඒ පිළිබඳව ඉදිරි ක්‍රියාමාර්ග ගන්නා බව ජාතික පොලිස් කොමිසමේ ලේකම් ආරියදාස කුරේ මහතා ප්‍රකාශ කළේය.ඒ මහතා සඳහන් කළේ අදාළ වාර්තාව මේ දක්වාත් ලැබී නොමැති අතර ඉදිරි දින කිහිපය තුළ මෙම වාර්තාව පොලිස් කොමිසම වෙත ලැබෙනු ඇති බවය.මාලඹේ පෞද්ගලික වෛද්‍ය විද්‍යාලය වසා දමන ලෙස බලකරමින් පසුගියදා විශ්වවිද්‍යාල සිසුන් පිරිසක් කොළඹදී උද්ඝෝෂණයක නිරත විය.එම උද්ඝෝෂකයින් සෞඛ්‍ය අමාත්‍යාංශ ගොඩනැඟිල්ලට බලහත්කාරයෙන් කඩා වැදුණු අතර ඔවුන් ඉන් ඉවත් කිරීම සඳහා පොලීසිය බැටන් ප්‍රහාරයක් ද එල්ල කළේය.මේ හේතුවෙන් සිසුන් 80කට වැඩි පිරිසක් තුවාල ලබා ප්‍රතිකාර සඳහා කොළඹ ජාතික රෝහලට ඇතුළත් කෙරුණි.මේ අතර පොලිස් කොමිසන් සභාවේ ධාරිතා සංවර්ධනය කිරීම සඳහා මූල්‍ය ප්‍රතිපාදනයක් හිමිව තිබේ.විදේශ ආයතන 03ක් විසින් අදාළ මූල්‍ය ප්‍රතිපාදනය ලබාදී ඇති බව ජාතික පොලිස් කොමිසමේ ලේකම් ආරියදාස කුරේ මහතා සඳහන් කළේය.", "URL": "https://sinhala.adaderana.lk/news.php?nid=74569", "Category": null, "Parent URL": null}