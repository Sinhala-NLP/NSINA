{"Source": "Adaderana", "Timestamp": "July 30, 2013 12:20 pm", "Headline": "මුහුදු ප්‍රදේශ විකිරණශීලී ද්‍රව්‍ය වලින් අපවිත්‍ර වී නැතිලු", "News Content": "දිවයින වටා ඇති මුහුදු ප්‍රදේශ විකිරණශීලී ද්‍රව්‍ය වලින් අපවිත්‍ර වී නොමැති බව සිදුකළ විමර්ශනයකින් තොරතුරු අනාවරණය වී තිබේ. මේ වන විට මෙරට ප්‍රධාන ආදායම් මාර්ගය ලෙස සංචාරක කර්මාන්තය යොදා ගැණෙන අතර මුහුදු ප්‍රදේශ ආශ්‍රිතව මෙම කර්මාන්තය වැඩි වශයෙන් දක්නට ලැබේ. මේ හේතුවෙන් මෙරටට පැමිණෙන සංචාරකයන්ගේ විශ්වසනීයත්වය තහවුරු කිරීමේ අරමුණින් පරමාණුක ශක්ති අධිකාරිය සහ සමුද්‍ර පාරිසරික ආරක්ෂණ අධිකාරිය එක්ව දිවයින වටා මුහුදු ප්‍රදේශවල විශේෂ විමර්ශනයක් සිදුකර ඇත. එහිදි විශේෂයෙන්ම මුහුදු ජලය සහ වෙරළ කලාප විකිරණශීලී ද්‍රව්‍ය වලින් අපවිත්‍ර වී පවතින්නේ ද යන්න පිළිබඳව සොයා බැලුණු බව පරමාණුක ශක්ති අධිකාරිය සඳහන් කරයි. ඒ අනුව දිවයින වටා ස්ථාන 6ක ගොඩබිම සිට කිලෝමීටර් 4ක් දුරින් මුහුදේ ජල සාම්පල, පැළෑටි සහ මඩ විශේෂ පරික්ෂාවකට ලක්කෙරුණු බව පවසයි. එම විමර්ශන වලට අනුව මුහුදු කලාපවල පවතින සාමාන්‍ය තත්ත්වයේ අපද්‍රව්‍යවලට අමතරව මිනිස් ශරීරයට අහිතකර කිසිදු රසායනිකයක් එහි අන්තර්ගත නොමැති බව අනාවරණය වූ බව පරමාණුක ශක්ති අධිකාරිය සඳහන් කරයි.", "URL": "https://sinhala.adaderana.lk/news.php?nid=36224", "Category": null, "Parent URL": null}