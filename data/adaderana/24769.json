{"Source": "Adaderana", "Timestamp": "June 5, 2012 08:39 am", "Headline": "පරිභෝජනයට නුසුදුසු ආහාර දුන් දන්සැල් 26 ක් හඳුනාගැනෙයි", "News Content": "පොසොන් දිනය තුළ මනුෂ්‍ය පරිභෝජනයට නුසුදුසු ආහාර ලබාදුන් දන්සැල් 26 ක් හඳුනාගත් බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. එම දන්සැල්වල තිබූ ආහාර ද්‍රව්‍ය රැසක් ඉවත් කිරීමට පියවර ගත් බව එම සංගමයේ සභාපති උපුල් රෝහණ මහතා සඳහන් කළේය. ඊයේ(04) දිනය තුළ දිවයින පුරා දන්සැල් 6,318 ක් පරීක්ෂාවට ලක්කළ බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා ප්‍රකාශ කළේය. මෙවර පොසොන් උත්සවය වෙනුවෙන් දන්සැල් 3953 ක් කලින් ලියාපදිංචිව තිබූ බව ද අද දෙරණ වෙත අදහස් දක්වමින් ඒ මහතා පෙන්වාදුන්නේය. එමෙන්ම පොසොන් උත්සය භූමිවල ආහාර පරිහරණ ආයතන 1491 ක් පරීක්ෂාවට ලක්කළ බවත්, ඒ අතරින් 24 ට එරෙහිව ආහාර පනත උල්ලංඝණය කිරීමට එරෙහිව නඩු පැවරීමට කටයුතු කළ බව ද හෙතෙම කියා සිටියේය. අද(05) දිනය තුළත් මෙම වැඩසටහන ක්‍රියාත්මක වන බවත්, දිවයින පුරා සියලුම දන්සැල් පරීක්ෂා කර අවශ්‍ය උපදෙස් ලබාදීමට ක්‍රියාකරන බව උපුල් රෝහණ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=24769", "Category": null, "Parent URL": null}