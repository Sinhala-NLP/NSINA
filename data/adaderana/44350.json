{"Source": "Adaderana", "Timestamp": "July 1, 2014 04:25 pm", "Headline": "අනුරපුර ගුවන් හමුදා කඳවුරේ ප්‍රහාරය - ත්‍රස්ත නායකයින් 4ට අධි‍චෝදනා ", "News Content": "අනුරාධපුර ගුවන් හමුදා කඳවුරට ප්‍රහාර එල්ල කර ආරක්ෂක අංශ සාමාජිකයින් 14 දෙනෙකු මරණයට පත් කිරීමේ සිද්ධිය සම්බන්ධයෙන් එල්.ටී.ටී.ඊ සංවිධානයේ හිටපු නායකයින් 04 දෙනෙකුට එරෙහිව අනුරාධපුර විශේෂ මහාධිකරණය හමුවේ අධිචෝදනා ගොණු කිරීමට රහස් පොලිසියට අවසර ලබා දී තිබේ. සිද්ධියට අදාළ නඩුව අද කැඳවු අවස්ථාවේ දී අනුරාධපුර විශේෂ මහාධිකරණ විනිසුරු කේමා ස්වර්ණාධිපති මහත්මිය විසින් මෙම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය. එමෙන්ම අදාළ සිද්ධිය සම්බන්ධයෙන් අධිචෝදනා ලැබ දැනට රක්ෂිත බන්ධනාගාර ගත කර සිටින එල්.ටී.ටී.ඊ සංවිධානයේ ගුවන් බලගනයේ හිටපු නායක රාසවල්ලන් තබෝරූබන්ට එරෙහිව ගොණු කර ඇති අධිචෝදනා සංශෝධනය කිරීමට ද විනිසුරුවරිය රහස් පොලිසියට අවසර ලබා දී ඇත. රාසවල්ලන් තබෝරූබන් ලබන අගෝස්තු මස 04 වනදින දක්වා තවදුරටත් රක්ෂිත බන්ධනාගාර ගත කරන ලෙසද විනිසුරුවරිය නියෝග කර ඇති බව සඳහන්ය. අනුරාධපුර ගුවන් හමුදා කඳවුරට ගුවනින් සහ ගොඩබිමෙන් ප්‍රහාර එල්ලකර ගුවන් යානා 10 ක් සහ තවත් යානා 06ක් අර්ධ වශයෙන් හානියට පත් කිරීමෙන් අනතුරුව ආරක්ෂක අංශ සාමාජිකයින් 14 දෙනෙකු මරණයට පත් කිරීම සම්බන්ධයෙන් විත්තිකරුවන්ට චෝදනා එල්ල වී තිබුණි.", "URL": "https://sinhala.adaderana.lk/news.php?nid=44350", "Category": null, "Parent URL": null}