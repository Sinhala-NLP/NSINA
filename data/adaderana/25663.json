{"Source": "Adaderana", "Timestamp": "July 10, 2012 04:30 pm", "Headline": "අපරාධ රැසක් සම්බන්ධව චෝදනා එල්ල වූ හිමිනම යළි රිමාන්ඩ්", "News Content": "අපරාධ රැසකට සම්බන්ධ බවට‍ සැකපිට අත්අඩංගුවට ගත් හිමිනම ලබන 24 වන දින දක්වා යළි රක්ෂිත බන්ධනාගාරගත කර තිබේ. අපරාධ පරීක්ෂණ දෙපාර්තමේන්තුව මගින් සැකකාර හිමි නම අත්අඩංගුවට ගෙන ඊයේ(09) බලපිටිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව අද(10) දින දක්වා රක්ෂිත බන්ධනාගාරගත කරනු ලැබීය. එමෙන්ම අදාළ සිද්ධීන්ට සම්බන්ධ අනෙක් සැකකරුවන් ද අධිකරණය වෙත බලපිටිය මහේස්ත්‍රාත් අසංග බෝදරගම මහතා අපරාධ පරීක්ෂණ දෙපාර්තමේන්තුව වෙත නියෝග කළේය. කොස්ගොඩ, අලුත්ගම සහ බෙන්තර යන ප්‍රදේශවල වෙඩි තැබීම්, මංකොල්ලකෑම් ඇතුළු අපරාධ රැසක් සම්බන්ධයෙන් චෝදනා එල්ල වී ඇති අදාළ හිමි නම කොස්ගොඩ, බණ්ඩාරිගම ප්‍රදේශයේ විහාරස්ථානයක වාසය කළ අයෙකි. මේ අතර මෙම හිමිනම අත්අඩංගුවට ගැනීම පිළිබඳව ප්‍රසාදය පළකරමින් අද කහඹිලියාකන්ද මංසන්දියේ බෙන්තොට ප්‍රාදේශීය සභාව ඉදිරිපිට උද්ඝෝෂණයක් ද පැවැත්විණි. බෙන්තොට ප්‍රාදේශීය සභාවේ සභාපති, උප සභාපති ඇතුළු පක්ෂ විපක්ෂ මන්ත්‍රීවරුන් මෙම උද්ඝෝෂනය සඳහා එක්ව සිටි බව අද දෙරණ වාර්තාකරු සඳහන් කළේය. අදාළ හිමිනමට එරෙහිව විවිධ අපරාධ සම්බන්ධ චෝදනා රැසක් පැවති බවත්, බොහෝ කාලයක සිට නීතියේ රැහැනින් මිදී විවිධ ජාවාරම් සිදුකළ එම හිමිනමට එරෙහිව දැඩි දඬුවම් පමුණුවන ලෙසත් උද්ඝෝකයින් ඉල්ලා සිටි බව ද ඔහු ප්‍රකාශ ක‍ළේය.", "URL": "https://sinhala.adaderana.lk/news.php?nid=25663", "Category": null, "Parent URL": null}