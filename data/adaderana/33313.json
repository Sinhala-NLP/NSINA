{"Source": "Adaderana", "Timestamp": "April 16, 2013 05:19 pm", "Headline": "ඉන්දීය ජාතිකයින්ගේ වර්ජනය තවදුරටත්", "News Content": "පරණ යකඩ උණු කර නැවත යකඩ නිෂ්පාදනය කරන මාදම්පේ සුදුවැල්ලේ පිහිටි කර්මාන්ත ශාලාවක ඉන්දීය ජාතික සේවකයින් විසින් ආරම්භ කර ඇති වැඩ වර්ජනය මේ වන තුරු නිමාවට පත්වී නැති බව අද දෙරණ වාර්තාකරු පවසයි. ඉකුත් 08 වැනිදා ආරම්භ කර ඇති මෙම වැඩ වර්ජනයට ඉන්දීය ජාතික සේවකයින් 90 දෙනෙකු එක්වී සිටින බව හෙතෙම පෙන්වාදෙයි. මෙම කර්මාන්ත ශාලාව මාදම්පේ සුදුවැල්ලේ පිහිටා ඇති අතර එය ඉන්දීය සමාගමකට අයත් වේ. මෙම කර්මාන්ත ශාලාව තුළ ඉන්දීය ජාතිකයින් 225 දෙනෙකු සහ මෙරට සේවකයින්ද සේවය කරමින් සිටී. තමන්ව මෙම කර්මාන්ත ශාලාවේ සේවය සඳහා ගෙන්වා ගැනීමේදී මසකට රුපියල් 20,000 කට ආසන්න වැටුප් සහ නවාතැන් ඇතුළු සියලු පහසුකම් ලැබෙන බව පාලකයින් විසින් පැවසුවත් කිසිදු පහසුකමක් නොමැතිව වැටුප ලෙස ලැබෙන්නේ උපරිමය රුපියල් 7000 ක් පමණක් බව වර්ජනයට එක්වී සිටින ඉන්දීය ජාතික කම්කරුවන් ප්‍රකාශ කරන බව අප වාර්තාකරු කියයි. මෙම නිසා තමන්ට ආපසු ඉන්දියාව බලා යාමට අවස්ථාව ලබාදෙන ලෙස ඉන්දීය ජාතික කම්කරුවන් 06 දෙනෙකු පාලනාධිකාරියෙන් ඉල්ලා ඇත. නමුත් එම ඉල්ලීම ඉටු නොවීමත් සමගම මෙම වැඩ වර්ජනය ආරම්භ කර තිබේ. කම්බි නිෂ්පාදන අංශයේ ආරම්භ කර ඇති මෙම වැඩ වර්ජනය හේතුවෙන් සෙසු අංශවල කටයුතු ද මේ වන විට අඩාල වී ඇත. මේ අතර මෙම කර්මාන්ත ශාලාවේ පාලනාධිකාරියට හිතවත් බව කියන ශ්‍රී ලාංකිකයෙකු දැනට වැඩ වර්ජනයේ නිරත වී සිටින ඉන්දීය සේවකයින්ට මරණීය තර්ජන එල්ල කරන්නට පටන් ගෙන ඇති බවද දැන ගන්නට ඇති බව අප වාර්තාකරු පවසයි.", "URL": "https://sinhala.adaderana.lk/news.php?nid=33313", "Category": null, "Parent URL": null}