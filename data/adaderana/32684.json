{"Source": "Adaderana", "Timestamp": "March 24, 2013 08:32 am", "Headline": "ලාංකිකයන් දෙලක්ෂ 50,000ක් ඉන්දියාවට - ඉන්දියාවෙන් එක්ලක්ෂ 75,000ක් ලංකාවට", "News Content": "තමිල්නාඩුව ඇතුළු ඉන්දියාවේ සංචාරයේ නිරත වන ශ්‍රී ලාංකිකයන්ගේ ආරක්ෂාව සම්බන්ධයෙන් ප්‍රාන්ත රජයන් සමඟ සාකච්ඡා කර වැඩපිළිවෙළක් සකස් කර ඇති බව ශ්‍රී ලංකාවේ ඉන්දීය මහකොමසාරිස් අශෝක් කේ.කාන්තා මහතා පවසයි. මෙරට බෞද්ධ භික්ෂූන් වහන්සේ පිරිසක් සහ ශ්‍රී ලංකාවේ ඉන්දීය මහකොමසාරිස්වරයා අතර ඊයේ සිදුවු විශේෂ හමුවක දී මේ බව අනාවරණය විය. පසුගියදා ඉන්දියාවේ දී භීක්ෂූන් වහන්සේ දෙනමක් හිංසාවට ලක්වීම පිළිබඳ මෙම හමුවේ දී සාකච්ඡා කර ඇත. එය හුදකලා ක්‍රියාවක් බව පෙන්වා දී ඇති ශ්‍රී ලංකාවේ ඉන්දීය මහකොමසාරිස් අශෝක් කේ. කාන්තා මහතා සඳහන් කර ඇත්තේ එවැනි තත්ත්වයන් ඇති වීම වැළැක්වීම සඳහා පියවර ගෙන ඇති බවයි. දෙරට අතර ඓතිහාසික සහ සංස්කෘතික සබදතා තවදුරටත් ඉදිරියට ගෙන යාම පිළිබඳ මෙහිදී සාකච්ඡා වී ඇත. මාදුළුවාවේ සෝභිත හිමි, බානගල උපතිස්ස හිමි, කිරම විමලජෝති හිමි, මුරුත්තෙට්ටුවේ ආනනන්ද හිමි, තිනියාවල පාලිත හිමි ඇතුළු භික්ෂූන් වහන්සේ පිරිසක් මෙම සාකච්ඡාවට සහභාගී වී ඇති බව වාර්තා වේ. මීට පෙර ද තවත් භික්ෂූන් වහන්සේ පිරිසක් ශ්‍රී ලංකාවේ ඉන්දීය මහකොමසාරිස්වරයා සමඟ කරුණු කිහිපයක් සම්බන්ධයෙන් සාකච්ඡාවක නිරත විය. කෙසේ වුව ද මේ වන විට දඹදිව වන්දනා කටයුතු සදහා ශ්‍රී ලාංකිකයන්ට පිටත්ව යාම සීමා කර ඇත. පසුගිය දිනවල වාර්තා වු සිදුවීම් සමඟ දෙරට අතර සංචාරක ක්ෂේත්‍රය බිඳ වැටී ඇති බව අනාවරණය වේ. 2012 වසරේ දී ශ්‍රී ලාංකිකයන් දෙලක්ෂ 50,000ක් පමණ ඉන්දියාවේ සංචාරය කර ඇති අතර ඉන්දීය ජාතිකයන් එක් ලක්ෂ 75,000ක් පමණ මෙරට සංචාරය සඳහා පැමිණ තිබේ.", "URL": "https://sinhala.adaderana.lk/news.php?nid=32684", "Category": null, "Parent URL": null}