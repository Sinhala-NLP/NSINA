{"Source": "Adaderana", "Timestamp": "February 6, 2019 06:11 am", "Headline": "වැස්සෙන් අසරණ වුණ ගොවි ජීවිත", "News Content": "දින දෙකක පමණ කාලයක් අඛණ්ඩව වවුනියාව ප්‍රදේශයට පවතින වර්ෂාව හේතුවෙන් අස්වනු නෙළීමට ආසන්නව තිබු කුඹුරු රැසක් විනාශ වි ඇති බව ප්‍රදේශයේ ගොවි ජනතාව පවසති. ප්‍රදේශයේ ගොවි ජනතාව පැවසුවේ වැස්ස හේතුවෙන් ගොයම් කැපීමට ආසන්නව පැවති කුඹුරු ඉඩම් රැසක ගොයම් ගස් බිමට වැටී ජලයෙන් යටවි ඇති බවයි. ගොයම් ගස් වැටී ජලයෙන් යටවීම හේතුවෙන් තමන්ට අස්වනු නෙළා ගැනීමට නොහැකි වි ඇති අතර, වර්ෂාව හේතුවෙන් වගාබිම් විනාශ වුවහොත් තමන්ට වස පානය කිරීම හැර වෙනත් විකල්පයක් නොමැති බවද ගොවි ජනතාව පැවසූහ. වවුනියාව දිස්ත්‍රික්කය තුළ දළ වශයෙන් කුඹුරු අක්කර 1000 කට ආසන්න ප්‍රමාණයක අස්වනු නෙළීමට වර්ෂාව බාධාවක් වි ඇති බවද ප්‍රදේශයේ ගොවි ජනතාව පැවසීය. හදිසියේ ඇතිවු වර්ෂාව හේතුවෙන් මේ වන විට ඇතැම් වගා බිම් යටකර ගෙන ජලය ගලාගෙන යන තත්ත්වයක් හටගෙන ඇති බවද ගොවියන් සඳහන් කළහ.", "URL": "https://sinhala.adaderana.lk/news.php?nid=103749", "Category": null, "Parent URL": null}