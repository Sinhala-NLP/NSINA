{"Source": "Adaderana", "Timestamp": "January 9, 2014 11:39 am", "Headline": "ලක්ෂ 12ට ව්‍යාජ ගුවන් ටිකට් 54ක් විකුණලා", "News Content": "ව්‍යාජ ගුවන් ප්‍රවේශ පත්‍ර අලෙවි කිරිමේ ජාවාරමක් සම්බන්ධයෙන් කොටහේන පොලීසිය පරීක්ෂණ ආරම්භ කර තිබේ. කොටහේන ප්‍රදේශයේ පුද්ගලයෙකු සිදුකළ පැමිණිල්ලකට අනුව මෙම පරීක්ෂණ ආරම්භ කර ඇති බව පොලීසිය සඳහන් කළේය. අදාළ පුද්ගලයා විසින් ඉන්දියාවේ පැවැත්වෙන ආගමික උත්සවයකට සහභාගි වීම සඳහා රුපියල් එකලොස් ලක්ෂ විසි දෙදහස් අටසියයක (1,122,800) වටිනාකමකින් යුත් ගුවන් ප්‍රවේශ පත්‍ර 54ක් මිලදී ගෙන තිබේ. එම ප්‍රවේශ පත්‍ර රැගෙන කටුනායක ගුවන් තොටුපොළට ගිය අවස්ථාවේ ඒවා ව්‍යාජ ගුවන් ප්‍රවේශ පත්‍ර බවට අනාවරණය වී ඇති බව සඳහන් වෙයි. ඒ සම්බන්ධයෙන් කොටහේන පොලීසියට ලැබුණු පැමිණිල්ලට අනුව මෝදර ප්‍රදේශයේ පදිංචි පුද්ගලයෙකු අත්අඩංගුවට ගෙන තිබේ. මෙම සිද්ධිය සම්බන්ධයෙන් ප්‍රධාන සැකකරු අත්අඩංගුවට ගැනිම සඳහා පරීක්ෂණ ආරම්භ කර ඇති බව කොටහේන පොලීසිය සඳහන් කළේය.", "URL": "https://sinhala.adaderana.lk/news.php?nid=40214", "Category": null, "Parent URL": null}