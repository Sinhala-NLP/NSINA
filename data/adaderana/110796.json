{"Source": "Adaderana", "Timestamp": "May 27, 2019 09:24 pm", "Headline": "මේ ආණ්ඩුවත් මරාගෙන මැරෙන්නයි සූදානම-රෝහිත", "News Content": "පාස්කු ඉරිදා සිද්ධිය සම්බන්ධයෙන් රජය ජනතාව අතර අලුත් මාතෘකාවක් නිර්මාණය කරමින් සිටින බවට පාර්ලිමේන්තු මන්ත්‍රී රෝහිත අබේගුණවර්ධන මහතා ‍චෝදනා කරයි. අද(27) කොළඹ පැවති මාධ්‍ය හමුවකට එක්වෙමින් ඒ මහතා මෙම අදහස් පළ කළේය. මෙහිදී වැඩිදුරටත් අදහස් දැක්වු මන්ත්‍රීවරයා මෙසේ පැවසිය. \"ආණ්ඩුවේ නොහැකියාව දුබලතාවය නිසා එදා බෝම්බ ප්‍රහාරය එල්ල වුනත් අද වෙන තුරු ආරක්ෂක අංශවලට නිවැරදිව පියවර ගන්න දෙන්නේ නැහැ. මේ නිසා ජනතාවට අප්‍රිය වෙලා තියෙන ආණ්ඩුව වෙනුවට ආණ්ඩුව ඇතුලේ ඉන්න අයම කියනවා මේ ත්‍රස්ත ප්‍රහාරයට පාර්ලිමේන්තුවේ ඉන්න 225ම සම්බන්ධයි කියනවා. ත්‍රස්තවාදියා ආවේ මරාගෙන මැරෙන්නනේ. ඒ වගේ මේ ආණ්ඩුවත් දැන් සූදානම් වෙන්නේ විපක්ෂයත් මරාගෙන මැරෙන්නයි. ආණ්ඩුව පාලනය කලේ 225ද. 2015 ජනවාරි 8 වැනිදා ඉදන් පහුගිය ඔක්තෝම්බර් විතර වෙනකල් ආණ්ඩුව පාලනය කළේ එජාප, ශ්‍රීලනීප, දෙමළ සන්ධානය හා ජවිපෙ කියන කණ්ඩායම් එකතු වෙලයි. හීලෑ වුනු විපක්ෂයේ විපක්ෂ නායක සම්බන්ධන්. ඒ විපක්ෂයේ ප්‍රධාන සංවිධායක අනුර කුමාර දිසානායක. ඒ අය ආණ්ඩුව පාලනය කරලා රටේ ආරක්ෂාව ගැන තීරණ අරන් වැඬේ වැරදුනාම දැන් කියනවා 225ම එපා කියලා. අපි මේ ආන්ඩුවේ හිටියේ නැහැ. අපි මේ ආන්ඩුවෙන් බේරිලා හිටියේ හරිම අමාරුවෙන්. අගමැතිතුමගේ කුණු ටික අපේ ට්‍රැක්ටරයේ අදින්න ලෑස්ති වෙන්න එපා. ආණ්ඩුවේ කුණු ආණ්ඩුවේ ට්‍රැක්ටර්වලින්ම ඇඳගන්න. එදා යුද්ධයට කරන වෙලාවේ අපේ ආණ්ඩුව වාසි අවාසි දෙකම භාරගත්තානේ. කටුනායක ගාමන්ට් ෆැක්ටරිවල සිද්ධියෙන් මරණයක් වුන ගමන් කිව්වේ මහින්ද රාජපක්ෂ ආණ්ඩුව වගකියන්න ඕනේ කිව්වා. මේ ආණ්ඩුව කියන්නේ 225ම වගකියන්න ඕනේ කියලයි. මේකට ආණ්ඩුව කළ අය විතරයි වගකියන්න ඕනේ. අපේ ආණ්ඩු කාලේ ආරක්ෂක මණ්ඩලය සතියකට දෙවතාවක් රැස්වුනා. ජනවාරි 8 වැනිදායින් පස්සෙත් ආරක්ෂක මණ්ඩලය රැස්වුනා. මේ කවුන්සිල් එකෙන් කලේ රාජපක්ෂ දඩයම් කරන්නේ කොහොමද, ඒ අයත් එක්ක ඉන්න මන්ත්‍රීවරුන් හිරේ දාන්නේ කොහොමද කියන දේවල් විතරයි හෙව්වේ. ඇමැතිවරු මාධ්‍ය සාකච්ඡා තියලා අහවලා හිරේ යනවා වගේ කතා කියන්නේ කොහොමද? රොහාන් ගුණරත්න මහතා කියනවා අපේ දේශපාලනඥයෝ රටේ ආරක්ෂාව එක්ක සෙල්ලම් කළා. යුද හමුදා බුද්ධි නිලධාරීන් 500ක් විතර ඡායාරූපගත කිරීම් කළා. මේ විදියට බුද්ධි අංශය විනාශ කරලා රටක රාජ්‍ය ආරක්ෂාවක් ගෙනියන්නේ කොහොමද? ආණ්ඩුව ආපු ගමන් හිටපු පොලිස් විෂය භාර ඇමැතිවරයා ගිහින් මාර්ග බාධකයකට පයින් ගැහුවා. හමුදා නිලධාරීන් කඳවුරුවලට සීමා කලා. දැන් ප්‍රහාරයක් එල්ල වුනාම කියනවා 25ම වගකියන්න ඕනෙලු. අසාත් සාලි ආණ්ඩුකාරවරයාගේ ප්‍රකාශ දිහා රටම බලාගෙන ඉන්නවා. මේ ආණ්ඩුකාරවරයා දින ගණනාවකට කලින් අධිකරණයේ විනිසුරුවරයෙක් සම්බන්ධ බව කිව්වත් අද වෙනතුරු මොහුගෙන් කිසිදු ප්‍රකාශයක් අරන් නැහැ. මේ විනිසුරුවරයා කවුද කියන දේ තාම හොයා ගෙන නැහැ. දැන් ආරක්ෂක අංශවලට වැඩ කරන හැටිත් අසාත් සාලි උගන්වන්න අරන්. බල්ලො ගෙනියන්නේ කොහොමද වගේ දේ ගැන කියනවා. ඒ මදිවට දැන් වෛද්‍ය සාෆිට සුදුහුණු ගානවා. තවම අත් අඩංගුවට අරන් ප්‍රශ්න කරන්න පටන් ගත්තා විතරයි. අසාත් සාලි එළියට බැහැලා කියනවා ඔහු සුද්ධවන්තයෙක්ලු. මේ අල්ලගන්නේ චූටි බබාලානේ. අහුවෙන බබාලාව නාවන්නේ අසාත් සාලි. දර්ගා නගරයෙන් අහුවුනා සහරාන් ත්‍රිවිලරයක් අරන් දිපු කෙනෙක්. මෙවැන් ප්‍රකාශ කරමින්, ජාතිවාදය අවුස්සන සුලු ප්‍රකාශ කරද්දි මොහුව ආරක්ෂා කරන කෙනා කවුද කියවන ප්‍රශ්නය රට ඉදිරියේ තියෙනවා. දයාසිරි ජයසේකර, පියල් නිශාන්ත ගෙනත් ප්‍රශ්න කළා.අසාත් සාලිට කිසිම ප්‍රශ්නයක් නැහැ. \" විශ්වාසභංග යෝජනාව ඉදිරිපත් කළාට පස්සේ තේරීම් කාරක සභාවක් පත්කරලා තියෙනවා. ඒ අතරතුර වෛද්‍ය සාෆි අත්අඩංගුවට පත්වුණා.\"", "URL": "https://sinhala.adaderana.lk/news.php?nid=110796", "Category": null, "Parent URL": null}