{"Source": "Adaderana", "Timestamp": "April 2, 2012 08:44 am", "Headline": "සිරිකොත ප්‍රහාරය ගැන කමිටු වාර්තාව අපක්ෂපාතී නෑ", "News Content": "සිරිකොත පක්ෂ මූලස්ථානයට එල්ල වු ප්‍රහාරය සම්බන්ධයෙන් සොයා බැලීමට පත්කළ කමිටුවේ වාර්තාව අපක්ෂපාතී වාර්තාවක් නොවන බව එක්සත් ජාතික පක්ෂයේ පාර්ලිමේන්තු මන්ත්‍රී කරූ ජයසූරිය මහතා පවසයි. අදාළ වාර්තාව මගින් ඉදිරිපත් කර ඇති නිර්දේශ හා එහි ගැබ්ව ඇති කාරණා සම්බන්ධයෙන් විශ්ලේෂණාත්මකව බැලූ විට මෙය තුලනාත්මක නොවන වාර්තාවක් බව සනාථ වන බව නිවේදනයක් නිකුත් කරමින් ඔහු පෙන්වා දෙයි. යම් පූර්ව නිගමන හා කල් තබා සූදානම් කර ගත් නිර්දේශ ගණනාවක් තහවුරු කර එය වාර්තාවක් සේ ඉදිරිපත් කිරීමේ වෑයම මෙම කමිටු වාර්තාව මගින් ගම්‍ය කෙරෙන බව ද කරූ ජයසූරිය මහතා නිකුත් කළ නිවේදනයේ සඳහන්ය. සිරිකොතේ නිලවරණය පැවැති දිනයේ නීති විරෝධී ලෙස සිරිකොත පක්ෂ මූලස්ථානයෙහි යකඩ පොලු ද සහිතව රැඳී සිටි පුද්ගලයින් සම්බන්ධයෙන් අදාළ කමිටුව කිසිදු සඳහනක් කර නොමැති බව ද කරූ ජයසූරිය මහතා පෙන්වා දෙයි. සිරි‍කොතට ප්‍රහාර එල්ල වන අවස්ථාවේ නිරායුධ පුද්ගලයින්ට හා කාන්තාවන්ට එලවා එලවා පහරදුන් පුද්ගලයින් සම්බන්ධයෙන් රූපවාහිනි දර්ශන මගින් ද දැකගැනීමට හැකි වුවත් අදාළ කමිටුව මේ සම්බන්ධයෙන් මුනිවත රකින බව අදාළ නිවේදනයේ දැක්වෙයි. සිව්දෙනෙකුගෙන් යුත් කමිටුවක් වාචික හා ලිඛිත සාක්ෂි, වීඩියෝ දර්ශන, හා ඡායාරූප ඇසුරින් නිර්දේශ ඉදිරිපත් කළ බව කරූ ජයසූරිය මහතා විසින් මෙලෙස එල්ල කරන චෝදනා පිළිබඳව සිරිකොත ප්‍රහාරය පිළිබඳ සොයා බැලීමට පත්කළ කමිටුවේ සභාපති නිතීඥ ශ්‍රීනාත් පෙරේරා මහතාගෙන් අද දෙරණ කළ විමසීමක දී ඒ මහතා සඳහන් කළේය. කිසිදු පුද්ගලයෙකුට ද්වේෂ සහගතව වන අයුරින් අදාළ නිර්දේශ ඉදිරිපත් නොකළ බවත්, කිසිවෙකුට හෝ බියනොවී නිවැරදි යැයි හැඟුණු දේ ප්‍රකාශයට පත්කළ බව ද ඒ මහතා අවධාරණය කර සිටියේය. කිසිදු පුද්ගලයෙකුට එරෙහිව අසත්‍ය චෝදනා ඉදිරිපත් කිරීමේ වුවමනාවක් කමිටුවේ කිසිදු සාමාජිකයෙකුට නොවූ බව ඉදිරිපත්ව ඇති නිර්දේශ අපක්ෂපාතී නොවන බවට කරූ ජයසූරිය මහතා එල්ල කරන චෝදනාවට පිළිතුරු දැක්වූ නිතීඥ ශ්‍රීනාත් පෙරේරා මහතා ප්‍රකාශ කළේය. කරුණු ඉදිරිපත් කිරීම සඳහා සියලුදෙනා වෙත අවස්ථාව ලබා දී තිබූ බවත්, ඇතැම් පුද්ගලයින්ගේ නම් සඳහන් කරමින් නිර්දේශ ඉදිරිපත් කිරීමට සිදුවීම පිළිබඳව කණගාටුවට පත්වන බවත් ඔහු කියා සිටියේය. සිද්ධිය වන අවස්ථාවේ සිරිකොත පක්ෂ මුලස්ථානයේ නීති විරෝධී ලෙස රැඳී සිටි කිසිදු පුද්ගලයෙකු සම්බන්ධ තොරතුරක් අනාවරණය නොවූ බව ද ඔහු පෙන්වා දෙයි. කමිටුවේ වාර්තාව නිසා අපහසුතාවයට පත්ව සිටින ඇතැම් පිරිස් ඉතාමත් නින්දිත අයුරින් දුරකථන කෙටි පණිවිඩ තැනින් තැනට යවමින් සිටින බව ද ශ්‍රීනාත් පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=23222", "Category": null, "Parent URL": null}