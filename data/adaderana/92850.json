{"Source": "Adaderana", "Timestamp": "July 19, 2018 03:31 pm", "Headline": "මත්තල ගිවිසුම පාර්ලිමේන්තුවට ඉදිරිපත් කරනවා", "News Content": "මත්තල ගුවන් තොටුපළ සම්බන්ධයෙන් එළඹෙන ගිවිසුම අනිවාර්යෙන්ම කැබිනට් මණ්ඩලයට ඉදිරිපත් කරන බවත් එය අත්සන් කිරීමට පෙර පාර්ලිමේන්තුවට තමා විසින්ම ඉදිරිපත් කරන බවත් ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා පවසයි. විපක්ෂයේ ප්‍රධාන සංවිධානයක අනුර කුමාර දිසානායක මහතා අද(19) පාර්ලිමේන්තුවේදි ඉදිරිපත් කළ ප්‍රශ්නයකට පිළිතුරු ලබා දෙමින් අමාත්‍යවරයා මේ බව සඳහන් කළේය. ලංකා සිවිල් ගුවන් සේවා පණත යටතේ දේශීය ගුවන් තොටුපොළක කොටස් විදේශිය සමාගමකට ලබාදීම පිළිබඳව ගුවන් සේවා පණත යටතේ සිදු කිරීමට කිසිදු ක්‍රමවේදයක් නොමැති බව අමාත්‍යවරයා පෙන්වාදෙයි. මේ හේතුවෙන් මෙම පණත සංශෝධන කිරීම සඳහා පාර්ලීමේන්තුව වෙත ඉදිරිපත් කළ යුතු බව අමාත්‍යවරයා සඳහන් කළේය. එහිදී වැඩිදුරටත් අදහස් දැක්වු අමාත්‍යවරයා “මත්තල ජාත්‍යන්තර ගුවන්තොටුපොළඉතාම පාරදෘශ්‍යභාවයෙන් යුතුව 2015 දී අමාත්‍ය මණ්ඩලයට දීර්ඝ සංදේශයක් ඉදිරිපත් කළා, දේශීය හෝ විදේශීය ආයෝජකයකුට අඳහස් ඉදිරිපත් කරන්න කිව්වා.සමස්ත ගුවන්තොටුපලේ සංවර්ධනයට යෝජනා ආවේ නෑ.ඉන්දියානු රජය උනන්දුවක් දක්වලා,හවුල් ව්‍යාපරයක් ලෙස දියුණු කිරීමට කැමත්ත පළ කර යෝජනාවක් ඉදිරිපත් කළා. අමාත්‍ය මණ්ඩලයට යෝජනාව ඉදිරිපත් කළා.වටිනාකමින් සියයට 70ක් ඉන්දියානු සමාගම මිලදී ගන්න කැමැත්ත පළ කළා. දැන් සාකච්ඡා කරගෙන යනවා. පෙර කොන්දේසි ගණනවක් තිබෙනවා. ඒවා වෙනස් කරන්න බෑ. රජයේ තක්සේරුවෙන් සියයට 70 ඉන්දියානු සමාගම ගෙවිය යුතුයි. මෙය ව්‍යාපාරික ගනුදෙනුවක් පමණයි. කිසිම ආකාරයෙන් යුදමය කටයුතු සඳහා ගුවන්තොටුපළ භාවිතා කරන්න ඉඩ දෙන්නේ නෑ. ගුවන් ගමන් හැසිරවීම පිටරැටියෙකුට එන්න බෑ.ගුවන්තොටුපලේ ආරක්ෂාව සම්බන්ධයෙන් පිට කිසිම කෙනෙකුට බලයක් නෑ. සේවක සුරක්ෂිතතාවය රැකලා තිබෙනවා. රට පිළිබඳ ජාතික ආරක්ෂාව ,සේවක ආරක්ෂව, රටේ සංවර්ධනය පිළිබඳ අවධනය යොමු කරගෙන මෙම මත්තල ආයෝජනය සිදු කරන්නේ. වසර පහක් තුළ සක්‍රීය ගුවන්තොටුපලක් බවට පත් කිරීමට ව්‍යාපාරික සැලැස්මක් ඉදිරිපත් කළ යුතුයි .සකස් කරන ගිවිසුම කබිනට් මණ්ඩලයට ඉදිරිපත් කරනවා. ගිවිසුම අත්සන් කිරීමට පෙර පාර්ලිමේන්තුවට ඉදිරිපත් කරනවා“", "URL": "https://sinhala.adaderana.lk/news.php?nid=92850", "Category": null, "Parent URL": null}