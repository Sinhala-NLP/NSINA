{"Source": "Adaderana", "Timestamp": "July 29, 2011 11:10 am", "Headline": "ලංගමට නව බස්රථ 1000 ක්", "News Content": "ශ්‍රී ලංකා ගමනාගමන මණ්ඩලය සඳහා නව බස්රථ දහසක් කඩිනමින් ගෙන්වීමට තීරණය කර ඇති බව ප්‍රවාහන අමාත්‍යාංශය පවසයි. එක් ඩිපෝවකට බස් රථ 40 බැගින් වන පරිදි අදාළ බස්රථ ලබාදීමට නියමිත බව ප්‍රවාහන අමාත්‍ය කුමාර වෙල්ගම මහතා ප්‍රකාශ කළේය. පෞද්ගලික බස් සහ ලංගම අතර ඒකාබද්ධ කාලසටහන ක්‍රියාත්මක කිරීමේ දී අවශ්‍ය බස් ප්‍රමාණය ඒ අනුව ලබාදිය හැකි බව අමාත්‍යවරයා සඳහන් කළේය. මේ අතර කඩිනමින් තවත් බලවේග දුම්රිය කිහිපයක් ආනයනය කිරීමට තීරණය කර ඇති බව ප්‍රවාහන අමාත්‍යාංශය පවසයි. ඒ අනුව එම බලවේග දුම්රිය යොදවා ප්‍රධාන දුම්රිය මාර්ගවල නව දුම්රිය ගමන් වාර කිහිපයක් ආරම්භ කිරීමට ද නියමිතය.", "URL": "https://sinhala.adaderana.lk/news.php?nid=17717", "Category": null, "Parent URL": null}