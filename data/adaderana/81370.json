{"Source": "Adaderana", "Timestamp": "December 11, 2017 11:03 pm", "Headline": "ඉදිරියේදී තොරතුරු දැනගැනීමේ අයිතිය තවත් තහවුරු වෙයි", "News Content": "ඉදිරිපත් කිරීමට යෝජිත නව ආණ්ඩු ක්‍රම ව්‍යවස්ථාව තුළින් තොරතුරු දැන ගැනීමේ අයිතිය තව දුරටත් තහවුරු කරන බව මුදල් හා ජනමාධ්‍ය අමාත්‍ය මංගල සමරවීර මහතා ප්‍රකාශ කරයි. වසරකුත් මාස තුනක කාලයක් තුළ ක්‍රියාත්මක තොරතුරු දැන ගැනීමේ පනත තව දුරටත් ශක්තිමත් කිරීමේ අරමුණින් මෙම පියවර ගන්නා බව අමාත්‍යවරයා පෙන්වා දෙයි. බස්නාහිර පළාත් තොරතුරු නිලධාරීන්ගේ වැඩමුළුව අමතමින් අමාත්‍යවරයා මේ බව කියා සිටියේ යග වැඩමුළුව අද පෙරවරුවේ අරලියගහ මන්දිරයේ දී පැවැත්විණි. මංගල සමරවීර අමාත්‍යවරයා කළ සම්පූර්ණ කතාව මෙසේ. \"අපි 2016 අංක 12 දරණ තොරතුරු දැනගැනීමේ පනත ක‍්‍රියාත්මක කර වසරකුත් මාස තුනක් පමණ ගතවෙලා තියෙනවා. මේ කෙටි කාලය තුළ මේ පනත සම්බන්ධයෙන් ක‍්‍රියාත්මක වීම ඉතාම සක‍්‍රීය ආකාරයකට ඉදිරියට ගෙනියන්න පුලූවන් වෙලා තියෙනවා. අපේ අමාත්‍යාංශය 2017 -2019 තොරතුරු දැනගැනීමේ සැලැස්මක් ක‍්‍රියාත්මක කරමින් තොරතුරු දැන ගැනීම එදිනෙදා මහජන ජීවිතයේ කොටසක් බවට පත්කිරීමේ ක‍්‍රියාදාමයේ යෙදිලා ඉන්නවා. පනත හඳුන්වා දීමෙන් නොනැවතී මේක ක‍්‍රියාත්මක කරන්න ඕන වටපිටාවකුත් නිර්මාණය කරාග අපි දහනමවෙනි ආණ්ඩුක‍්‍රම ව්‍යවස්ථා සංශෝධනයෙන් සහතික කළ තොරතුරු දැනගැනීමේ අයිතිය මූලික මිනිස් අයිතිවාසිකම් අතරට එකතු කළා. මේ විදිහට ආණ්ඩුක‍්‍රම ව්‍යවස්ථාවට ඇතුලත් මුලික අයිතිවාසිකමක් 1978න් පසුව එකතු කරපු පළවෙනි වතාව. ඒ විතරක් නෙවෙයි මේ වන විට අපි නිර්මාණය කරමින් සිටින ශ්‍රී ලංකාවේ තුන් වැනි ජනරජ ව්‍යවස්ථාව තුළත් තොරතුරු දැනගැනීමේ අයිතියට අපි ප්‍රමුඛත්වය ලබා දීල තියෙනවා. මොකද අපි පිළිඅරන් තියෙනවා ජනතාවට ප‍්‍රජාතන්ත‍්‍රවාදී නිදහස සැබෑ ලෙසම භුක්ති විඳින්න නම් ඔවුන්ට නීතිමය රාමුවක් ඇතුළත රටේ රජය සහ පරිපාලනය ක‍්‍රියාත්මක වීමේ තත්වය දියුණු කරන්න ඕනේ බව. මේ තොරතුරු දැන ගැනීම මහජනතාවගේ නීතිමය අයිතියක් ලෙස පිළිගැනීම ලෝකයේ අමුතු දෙයක් නොවෙයි. ස්වීඩනය වගේ රටවල් අවුරුදු දෙසීයකට විතර ඉස්සර තොරතුරු දැනගැනීම ජනතාවගේ අයිතියක් කියලා පිළිඅරන් තියෙනවා. ඒ වගේම ජාත්‍යන්තර මානව හිමිකම් ප‍්‍රඥප්තිය ගත්තොත් 1948 අවුරුද්දේ එක්සත් ජාතීන්ගේ සංවිධානය ජනතාවට තොරතුරු දැනගැනීමේ අයිතිවාසිකම් පිළිඅරන් තියෙනවා.\"", "URL": "https://sinhala.adaderana.lk/news.php?nid=81370", "Category": null, "Parent URL": null}