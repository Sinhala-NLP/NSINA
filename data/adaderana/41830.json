{"Source": "Adaderana", "Timestamp": "March 15, 2014 04:09 pm", "Headline": "පාසල් ක්‍රිකට් ගැටුමේදී එක්දරු පියෙක් මරුට", "News Content": "යාපනයේ පාසල් දෙකක් අතර අද (15) ආරම්භ වූ විද්‍යාලන්තර ක්‍රිකට් තරගයක් අතරතුර ගැටුමකින් ආදි සිසුවෙකු (23) මියගොස් තිබේ. එසේ මියගොස් ඇත්තේ යාපනය ශාන්ත පැට්‍රික් විද්‍යාලයේ ආදි සිසුවකු වන එක්දරු පියෙකු බව පොලීසිය කියයි. අවුරුද්දක් වයසැති දරුවෙකු මියගිය පුද්ගලයාට සිටින බව පොලීසිය කියයි. වඩුක්කොඩෙයි, යාපනය විද්‍යාලය සහ ශාන්ත පැට්‍රික් විද්‍යාලය අතර ක්‍රිකට් තරඟයේදී විද්‍යාල දෙකෙහි සිසුන් අතර කිසියම් කාරණයක් සම්බන්ධයෙන් බහින්බස්වීමක් සිදුව තිබේ. පසුව එය ගැටුමක් දක්වා දුරදිග ගොස් ඇති අතර එහිදී එම පුද්ගලයා ජීවිතක්ෂයට පත්ව ඇත. කෙසේ වෙතත් මේ වනවිට අදාළ ගැටුම පාලනය කර ඇති අතර ක්‍රිකට් තරඟය ද නවතා දමා තිබේ. අද දහවල් ඇති වූ එම ගැටුම සම්බන්ධයෙන් වඩුක්කොඩෙයි පොලීසිය පුළුල් පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=41830", "Category": null, "Parent URL": null}