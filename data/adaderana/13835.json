{"Source": "Adaderana", "Timestamp": "January 29, 2011 12:13 pm", "Headline": "කූඩැල්ලෙකු ලේ උරා බීමෙන් දරුවෙක් මියයාම -පරීක්ෂණයක් පැවැත්විය යුතුයි -මව්පියන් ", "News Content": "කූඩැල්ලෙකු ලේ උරා බීම හේතුවෙන් නාවලිපිටිය රෝහලට ඇතුළත් කෙරුණු අවුරුදු එක හමාරක් පමණ වයසැති දරුවෙකු මියයා‍මේ සිද්ධිය සම්බන්ධයෙන් පරීක්ෂණයක් පැවැත්විය යුතු බව එම දරුවාගේ දෙමාපියන් පවසයි. රෝහල් ගත කළ පසු දරුවාට ලබාදුන් එන්නතක් විෂවීමෙන් මරණය සිදුව ඇති බවට සැක පළකරමින් එම දෙමාපියන් රෝහල් අධ්‍යක්ෂවරයාට සහ නාවලපිටිය පොලිසියට මේ සම්බන්ධයෙන් පැමිණිලි කර තිබේ. විශේෂඥ වෛද්‍යවරයෙකු ලවා පශ්චාත් මරණ පරීක්ෂණය පවත්වා එහි වාර්තාව අධිකරණයට ඉදිරිපත් කරන ලෙස දේහය සම්බන්ධයෙන් මහේස්ත්‍රාත් පරීක්ෂණය පැවැත්වූ නාවලපිටිය මහේස්ත්‍රාත් පූර්ණිමා පරණගමගේ මහත්මිය නියෝග කර ඇත. එසේම සිද්ධියට අදාළ හෙද නිලධාරිනිය සහ අනෙකුත් නිලධාරීන්ගෙන් සාක්ෂි සටහන් කරගන්නා ලෙස ද මහේස්ත්‍රාත්වරිය පොලිසියට නියම කර තිබේ. මේ අතර අදාළ සිද්ධිය සම්බන්ධයෙන් පරීක්ෂණයක් ආරම්භ කර ඇති බව නාවලපිටිය දිස්ත්‍රික් රෝහලේ වෛද්‍ය අධිකාරී මහින්ද සෙනෙවිරත්න මහතා ද සඳහන් කළේය.", "URL": "https://sinhala.adaderana.lk/news.php?nid=13835", "Category": null, "Parent URL": null}