{"Source": "Adaderana", "Timestamp": "January 14, 2019 06:32 pm", "Headline": "ශ්‍රි ලංකන් ගිවිසුම් ගැන අනාවරණයක්", "News Content": "ශ්‍රි ලංකන් ගුවන් සේවය එයාර් බස් 350 වර්ගයේ ගුවන් යානා 03ක් මිළදි ගැනීම සම්බන්ධයෙන් වන ගිවිසුමක් අවලංගු කිරීම මඟින් රජයට රුපියල් මිලියන ගණනක පාඩුවක් සිදුව ඇති බව එම සමාගමේ ශ්‍රී ලංකා නිදහස් සේවක සංගමය පවසයි. අදාළ ගිවිසුම අවලංගු කිරීම හරහා දෛනිකව රුපියල් මිලියන් 04ක මුදලක් මෙරටට අහිමි වන බව එම සංගමය පෙන්වා දෙයි. ගිවිසුම අවලංගු කිරීමට ශ්‍රි ලංකන් ගුවන් සේවය කොන්දේසි කිහිපයකට යටත් වී ඇති අතර ඒ තුළින් මගී ගුවන් සේවාව දුර්වල තත්ත්වයකට පත් කිරීමට ඔවුන් උත්සහ දරන බව ශ්‍රි ලංකා නිදහස් සේවක සංගමයේ සභාපති ජනක විජේපතිරත්න මහතා සඳහන් කළේය. එයාර් බස් 350 වර්ගයේ ගුවන් යානයක් මීට මාස 06කට පමණ පෙර මෙරටට ගෙන්වා ඇති අතර එය මේ දක්වාත් භාවිතයට ගැනීමට ශ්‍රි ලංකන් ගුවන් සේවය කටයුතු කර නොමැති බව එම සංගමය පෙන්වා දෙයි. ඒ හරහා රුපියල් මිලියන 100 කට අධික පාඩුවක් සිදුව ඇති බව ශ්‍රී ලංකන් ශ්‍රි ලංකා නිදහස් සේවක සංගමයේ සභාපති ජනක විජේපතිරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102337", "Category": null, "Parent URL": null}