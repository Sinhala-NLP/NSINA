{"Source": "Adaderana", "Timestamp": "January 4, 2018 06:47 am", "Headline": "ඊ.පී.ඩී.පී අපේක්ෂකයෙකුට දෙමළ ජාතික සන්ධානයෙන් මරණ තර්ජන", "News Content": "පළාත් පාලන මැතිවරණයට යාපනය දිස්ත‍්‍රික්කයෙන් තරග කරණ ඊ.පී.ඩී.පී සංවිධානයේ අපේක්ෂකයෙකුට දෙමළ ජාතික සන්ධානයේ අයෙකු විසින් මරණීය තර්ජන එල්ල කල බවට 3 දා යාපනය පොලීසියට පැමිණිලි කොට තිබේ. මෙම පැමිණිල්ල ඉදිරිපත් කොට ඇත්තේ ඊ.පී.ඩී.පී සංවිධානයේ එස්.රේගන් නැමැත්තෙකි. දෙමළ ජාතික සන්ධානයේ අයෙකු තමන්ට මහජනයා ඉදිරියේදී මරණීය තර්ජන එල්ල කොට ඉන් අනතුරුව දුරකතනය ඔස්සේද තර්ජනය කල බව ඔහු පොලීසියට පවසා තිබේ. මේ අතර තමන්ගේ නමට හානියක් වන අන්දමේ ප‍්‍රකාශයන් අදාල පුද්ගලයා සමාජ වෙබ් අඩවි ඔස්සේ පල කරමින් සිටින බවද පොලීසියට කල පැමිණිල්ලේ සදහන් වෙයි. යාපනය පොලීසිය මෙම සිද්ධිය පිළිබදව පරීක්ෂණ පවත්වාගෙන යයි. මීට දින හතරකට ඉහතදී ඊ.පී.ඩී.පී. සංවිධානයෙන් වවුනියාව ප‍්‍රාදේශීය සභාවට තරග කරණ අපේක්ෂකයෙකුට වවුනියාවෙදී කීසියම් පිරිසක් විසින් පහර දුන් බවටද වවුනියාව පොලීසියට පැමිණිල්ලක් ලැබී ඇත. එම පැමිණිල්ල සම්බන්ධයෙන් පොලීසිය පරීක්ෂණ ආරම්භ කොට ඇතත් මේ දක්වා සිද්ධියට සම්බන්ධ සැකකරුවෙකු අත් අඩංගුවට ගැනීමට හැකි වී නොමැත.", "URL": "https://sinhala.adaderana.lk/news.php?nid=82476", "Category": null, "Parent URL": null}