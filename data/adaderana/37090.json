{"Source": "Adaderana", "Timestamp": "September 2, 2013 12:16 pm", "Headline": "ෆොන්ටේරා සමාගමට ලබාදුන් නියෝගය නැවත දිර්ඝ කරයි ", "News Content": "ෆොන්ටේරා සමාගම විසින් නිෂ්පාදනය කොට බෙදාහරිනු ලබන කිරිපිටි වලට අදාළව ඒවා සෞඛ්‍යාරක්ෂිත හා පිරිසිදු බව ඇඟවෙන පරිදි විද්‍යුත් හා මුද්‍රිත මාධ්‍යවල වෙළඳ දැන්වීම් පළකිරීම් නොකරන ලෙස අභියාචනාධිකරණය විසින් ලබා දී තිබූ නියෝගය සැප්තැම්බර් 19 වන දින දක්වා දිර්ඝ කර තිබේ. අද(02) මෙම පෙත්සම නැවත විභාගයට ගත් අවස්ථවේදී අභියාචනාධිකරණය සභාපති එස්.ස්කන්ධරාජා මහතා සහ මාලනී ගුණරත්න මහත්මිය මෙම නියෝගය ලබා දී ඇත. එහිදී පෙත්සම්කාර පර්ශ්‍රවය වෙනුවෙන් පෙනී සිටි නිතීඥ උපුල් ජයසූරිය මහතා පවසා සිටියේ මෙම කිරිපිටි තවමත් වෙළඳපොළේ ඇති බවත් එහි ඩී.සී.ඩී තිබේද එසේත් නොමැතිනම් එහි ඩී.සී.ඩී ඇතිද යන්න තවමත් විසදී නොමැති බවයි. සම්පල් කිහිපයක් පරීක්ෂාවට ලක්කළ බවත්, එවායේ ඩී.සී.ඩී නොමැති බව තහවුරු වී ඇති බවත් ෆොන්ටේරා සමාගම වෙනුවෙන් පෙනී සිටී ජනාධිපති නීතිඥ සංජීව ජයවර්ධන මහතා එහිදී කියා සිටින ලදී . කෙසේ වෙතත් අදාළ නියෝගය සැප්තැම්බර් මස 19 වන දින දක්වා නැවත දීර්ඝ කරන ලදී", "URL": "https://sinhala.adaderana.lk/news.php?nid=37090", "Category": null, "Parent URL": null}