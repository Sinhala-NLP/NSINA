{"Source": "Adaderana", "Timestamp": "May 20, 2019 02:33 pm", "Headline": "වෙඩි බෙහෙත් තහනම කළුගල් නිෂ්පාදකයින්ට හරස් වෙයි", "News Content": "කළුගල් නිෂ්පාදන කටයුතු සඳහා වෙඩි බෙහෙත් නිකුත් නොකිරීම හේතුවෙන් කර්මාන්තකරුවන් දැඩි අසීරුතාවයකට පත්ව ඇති බව ජාතික කළුගල් නිෂ්පාදකයින්ගේ සංගමය පවසයි. එහි සභාපති ආර්.ඒ නලීන් තුෂාර මහතා සඳහන් කළේ, රටතුළ පවතින ආරක්ෂක තත්ත්වය සැළකිල්ලට ගෙන රජය මෙම ක්‍රියාමාර්ගය ගෙන ඇති බවයි. කෙසේවෙතත් මේ හේතුවෙන් ලක්ෂ 5කට අධික සුළු හා මධ්‍ය පරිමාණ කළුගල් නිෂ්පාදකයින් දැඩි අසීරුතාවයකට පත්ව සිටින බවයි ආර්.ඒ නලීන් තුෂාර මහතා පැවසුවේය. ජාතික ආරක්ෂාව සම්බන්ධයෙන් රජය ගෙන ඇති ක්‍රියා මාර්ග සඳහා තම පාර්ෂවයේ පූර්ණ දායකත්වය ලබා දුන්නද තම ආර්ථිකමය ගැටළු සඳහා නිසි පිළිතුරක් අවශ්‍ය බව ඔවුන් පවසයි. වර්ථමානයේ වෙඩි බෙහෙත් ලබා ගැනීම සඳහා ආයතන පහකින් අවසර ගත යුතු බවත් එක් ආයතනයකින් අවසර ගැනීම සඳහා මාස 3කට ආසන් කාලයක් ගත වන බවත් සියළු ආයතනවලින් අවසර ගැනීම සඳහා මාස 9කට ආසන්න කාලයක් ගත වන බවද ඔවුන් පෙන්වා දෙයි. මෙලෙස දීර්ඝ කාලයක් ගත වන විට අවසර පත්‍රවල කල් ඉකුත් වීමද සිදු විය හැකි බව ඔවුන් දෙයි. මේ පිළිබඳ කළ විමසීමකදී භූවිද්‍යා සමීක්ෂණ හා පතල් කැණීම් කාර්යාංශයේ සභාපති අසේල ඉද්දවෙල මහතා ප්‍රකාශ කළේ, එම ගැටළුව සම්බන්ධයෙන් කඩිනමින් විසදුමක් ලබා දෙන බවයි.", "URL": "https://sinhala.adaderana.lk/news.php?nid=110306", "Category": null, "Parent URL": null}