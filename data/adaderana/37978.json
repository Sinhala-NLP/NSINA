{"Source": "Adaderana", "Timestamp": "October 7, 2013 03:58 pm", "Headline": "කැනඩා අගමැතිට එන්න බැරිලු!", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන බව කැනේඩියානු අග්‍රාමාත්‍ය ස්ටෙෆාන් හාපර් පවසයි. මෙරට සිදුවන මානව හිමිකම් උල්ලංඝණය කිරීම්වලට විරෝධය පළකරමින් තමන් අදාළ සමුළුවට සහභාගී නොවන බව ඔහු පෙන්වාදෙයි. ආසියා පැසිෆික් රාජ්‍ය නායක සමුළුවට සහභාගී වීම සඳහා ගොස් සිටින කැනේඩියානු අග්‍රාමාත්‍යවරයා මාධ්‍ය වෙත අදහස් දක්වමින් ශ්‍රී ලංකාවේ තත්ත්වය සම්බන්ධයෙන් විවේචන එල්ල කර ඇත. මේ අතර පොදුරාජ්‍ය මණ්ඩලයීය රාජ්‍ය නායක සමුළුව සඳහා සහභාගී වන බවට සයිප්‍රස් ජනරජය තහවුරු කර තිබේ. එරට ජනාධිපති නිකොස් අනස්ටාසියාඩිස් මේ බව ප්‍රකාශ කර ඇත්තේ පසුගියදා මෙරට විදේශ අමාත්‍ය මහාචාර්ය ජී.එල්.පීරිස් මහතා සමඟ පැවති හමුවකදීය.", "URL": "https://sinhala.adaderana.lk/news.php?nid=37978", "Category": null, "Parent URL": null}