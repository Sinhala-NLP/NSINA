{"Source": "Adaderana", "Timestamp": "June 20, 2019 10:57 am", "Headline": "කඳසුරිඳු නමදින්න කඳුකරයේ බැතිමතුන් පා ගමන් අරඹයි", "News Content": "කතරගම පුදබිමේ පැවැත්වෙන වාර්ෂික උත්සවය සඳහා වතුකරයේ සිට සහභාගී වන හින්දු බැතිමතුන්ගේ පා ගමනක් මස්කෙළිය, සාමිමලේ නගරයෙන් ආරම්භ වී ඇත. මෙම පා ගමන ඊයේ (20) පෙරවරු 10.00 ට පමණ ඇරඹි අතර මෙවර කතරගම වන්දනා සමය වෙනුවෙන් පාද යාත්‍රාවෙන් කතරගම දක්වා ගමන් ඇරඹු පලමු කණ්ඩායම මෙයයි. මෙම පිරිස මස්කෙළිය ශ්‍රී ෂන්මුගනාදන් හින්දු කෝවිල වෙත පැමිණ විශේෂ පූජාවක්ද පැවැත්වීමෙන් අනතුරුව නැවත පාද යාත්‍රාව ආරම්භ කර ඇත. වසර 12ක් අඛණ්ඩව කතරගම උත්සවය සඳහා පා ගමනින් ගමන් කරන මෙම බැතිමතුන් මස්කෙළිය, නෝර්වූඩ්, දික්ඔය, හැටන්, කොටගල, තලවාකැලේ, නානුඔය, නුවරඑළිය, වැලිමඩ, ඇල්ල-වැල්ලවාය හරහා කතරගම පුද බිම වෙත ළඟාවීමට නියමිතය. අනතුරුව ඓතිහාසික කතරගම දේවාලයේ පැවැත්වෙන උත්සවයට සහභාගී වීමට නියමිත බව අද දෙරණ වාර්තාකරු පවසයි. මෙම බැතිමතුන් මස්කෙළිය, සාමිමලේ නගරයේ සිට කතරගම දක්වා කිලෝ මීටර් 179ක පමණ දුරක් දින 07 ක් තිස්සේ ස්ථාන කීපයක නවාතැන් ගෙන ගිමන් හරිමින් ගමන් කරන බව පාද යාත්‍රාවට සහභාගී වූ බැතිමතුන් පිරිස පවසා ඇත.", "URL": "https://sinhala.adaderana.lk/news.php?nid=112385", "Category": null, "Parent URL": null}