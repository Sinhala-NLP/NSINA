{"Source": "Adaderana", "Timestamp": "June 24, 2019 01:23 pm", "Headline": "හැලී විවෘත ටෙනිස් තරගාවලියේ ශූරතාව රොජර් දිනා ගනී", "News Content": "හැලී විවෘත ටෙනිස් තරගාවලියේ ශූරතාව හිමි කර ගැනීමට ස්විසර්ලන්තයේ රොජර් ෆෙඩරර් සමත් විය. ෆෙඩරර් හැලී ටෙනිස් ශූරතාව දිනා ගත් දස වන අවස්ථාව මෙය වීම විශේෂත්වයක්. හැලී විවෘත ටෙනිස් තරගාවලියේ අවසන් මහා තරගය පැවැත්වුණේ බෙල්ජියමේ ඩේවිඩ් ගෝෆින් සහ ස්ව්ට්සර්ලන්තයේ රොජර් ෆෙඩරර් අතරයි. එම තරගයේ පළමු වටයෙ දී ෆෙඩරර්ට දැඩි අභියෝගයක් එල්ල කිරීමට ගෝෆින් සමත් වූ නිසාම තරගය ඉතා තියුණු මුහුණුවරක් ගත්තේය. කෙසේවෙතත් තම පලපුරුද්ද සහ අත්දැකීම් තුළින් උපරිම ප්‍රෙයෝජන ගත් ෆෙඩරර් පළමු වටය ලකුණු 7 ට 6 ක් ලෙස ජය ගැනීමට සමත් විය. දෙවන වටයේ දී තම තරග රටාව වෙනස් කළ ෆෙඩරර් එම වටයේ දී හොඳින් ප්‍රතිවාදියා තම ග්‍රහණයට නතු කර ගත්තේය. ඒ අනුව ගෝෆින්ට එම වටයේ දී ලකුණු අතරට පිවිසීමට හැකි නොවු අතර ෆෙඩරර් ලකුණු 6 ට 1 ක් ලෙස තරගයේ ජය හිමි කරගත්තේ දසවන වතාවටත් හැලී විවෘත ටෙනිස් තරගාවලියේ ශූරතාව තමන් සතු කරගනිමින්. මේ වන විට ග්‍රෑන්ඩ් ස්ලෑම් ටෙනිස් ශූරතා 20ක් දිනාගෙන ඇති ෆෙඩරර් ලෝක ටෙනිස් ශ්‍රේණිගත කිරීම්වල තුන්වන ස්ථානයේ පසුවෙයි. ටෙනිස් ශූරතා තරග අතර ප්‍රධානම තරගාවලියක් වන විම්බල්ඩන් ටෙනිස් තරගාවලියට පළමුව පැවති මෙම ටෙනිස් තරගාවලියේ දී දැක්වු දක්ෂතා හේතුවෙන් ෆෙඩරර්ට තම 9 වැනි විම්බල්ඩන් ටෙනිස් ශූරතාව මෙවර දිනා ගත හැකි බවයි ටෙනිස් විස්තර විචාරකයන් පවසයි. මෙවර විම්බල්ඩන් ටෙනිස් තරගාවලිය ජුනි 24 වැනිදා ආරම්භ වීමට නියමිතයි.", "URL": "https://sinhala.adaderana.lk/news.php?nid=112663", "Category": null, "Parent URL": null}