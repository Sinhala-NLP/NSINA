{"Source": "Adaderana", "Timestamp": "May 27, 2010 07:51 am", "Headline": "වෙසක් තෙමඟුල උත්කර්ෂවත්ව ", "News Content": "ගෞතම බුදුරජාණන් වහන්සේගේ උත්පත්තිය, බුදුවීම සහ පිරිනිවන් පෑම මුල් කරගෙන ලොව පුරා බෞද්ධ ජනතාව අද වෙසක් තෙමඟුල සමරනු ලබයි. වෙසක් පුන් පොහෝ දිනයේ ශ්‍රි ලාංකීය බෞද්ධ ජනතාව ආමිස පූජාවට හා ප්‍රතිපත්ති පූජාවට මුල්තැන දෙමින් දාන, සීල, භාවනා වල යෙදී සිටිති. රටපුරා සෑම විහාරස්ථානයකම අති උත්කර්ශවත් ලෙස මෙම ආගමික වතාවත් සිදුවන අතර උතුරු සහ නැගෙනහිර පළාත්වල ද වෙසක් උත්සව සංවිධානය කර තිබීම විශේෂත්වයකි. විශේෂයෙන්ම යාපනය අර්ධද්වීපයේ වසර 30කට පසුව, යාපනය කොටුව, දුරෙඅප්පා‍ ක්‍රිඩාංගණය, යාපනය පුස්තකාලය ආවරණය වන පරිදි ‍වෙසක් කළාපයක් ප්‍රකාශයට පත් කර තිබේ. කොළඹ නගරය සහ රටේ අනෙකුත් ප්‍රදේශවල විශාල ප්‍රමාණයේ තොරණ්, පහන් කූඩු සහ භක්ති ගී ප්‍රසංග පැවැත්වීමට සැලසුම් කර ඇත. මීට අමතරව දිවයිනේ සෑම ප්‍රදේශයකම පාහේ දන්සැල් සංවිධානය කර ඇත. මේ වන විටත් අනුරාධපුර ශ්‍රි මහබෝධිය කේන්ද්‍රකරගනිමින් අටමස්ථානවල පැවැත්වෙන ශීල ව්‍යාපාරයට දහස් සංඛ්‍යාත සැදැහැවතුන් පිරිසක් සහභාගී වී සිටින බව අද දෙරණ වාර්තාකරු සඳහන් කළේය. ශ්‍රි දළදා මාළිගාව කේන්ද්‍ර කරගනිමින් පැවැත්වෙන ශීල ව්‍යාපාරයටද විශාල සැදැහැවතුන් පිරිසක් සහභාගී වී සිටියි.", "URL": "https://sinhala.adaderana.lk/news.php?nid=8641", "Category": null, "Parent URL": null}