{"Source": "Adaderana", "Timestamp": "May 28, 2011 01:07 pm", "Headline": "සෞදියේදී ඝාතනයට ලක්වූ මෙරට කතකට රියාල් 40,000 ක වන්දියක්", "News Content": "සෞදි අරාබියේ දී ඝාතනයට ලක්වූ ශ්‍රී ලාංකික ගෘහ සේවිකාවක වෙනුවෙන් ඇගේ පවුලේ ඥාතීන් වෙත වන්දි පිරිනමා තිබේ. අදාළ ගෘහ සේවිකාව රැදී සිටි නිවසේ හාම්පුතු විසින් සේවිකාවගේ පවුල වෙත සෞදි රියාල් 40,000 ක වන්දි මුදලක් පිරිනමා ඇති බව සෞදියේ ශ්‍රී ලංකා තානාපති කාර්යාලය පවසයි. එම මුදල ආසන්න වශයෙන් ශ්‍රී ලංකා මුදලින් රුපියල් ලක්ෂ 12 ක් පමණ වේ. නි‍වසේ හාම්පුතාගේ බිරිඳ විසින් අදාළ සේවිකාව ඝාතනය කර තිබූ අතර එම බිරිඳ සහ තවත් කාන්තාවක සෞදි පොලිසියේ අත්අඩංගුවට පත්ව සිටින බව එරට වාර්තා සඳහන් කරනු ලැබීය. ගෘහ සේවිකාවගේ පවුල වෙත වන්දි පිරිනැමීමෙන් අනතුරුව ඔවුන් මුදාහැරෙනු ඇති බවට එරට මාධ්‍ය වාර්තා කරයි. මෙලෙස ඝාතනයට ලක්ව තිබුණේ සිව් දරු මවක වූ 36 හැවිරිදි පී.සෙල්වදොරෙයි නැමැති කාන්තාවකි.", "URL": "https://sinhala.adaderana.lk/news.php?nid=16383", "Category": null, "Parent URL": null}