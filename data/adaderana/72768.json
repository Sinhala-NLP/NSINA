{"Source": "Adaderana", "Timestamp": "May 3, 2017 01:02 pm", "Headline": " ට්‍රම්ප් හා පුටින් සටන් විරාමයකට එකඟවෙයි", "News Content": "සිරියාවේ පවතින යුධ ගැටුම් නිමා කිරීම සම්බන්ධයෙන් වන සටන් විරාමයකට අමෙරිකානු ජනාධිපති ඩොනල්ඩ් ට්‍රම්ප් සහ රුසියානු ජනාධිපති ව්ලැඩ්මීර් පුටින් එකඟතාව පළ කර තිබේ. දෙරටේ ජනාධිපතිවරු අතර පැවති දුරකතන සංවාදයක් අතරතුරදී මෙම එකඟතාව පළ කර ඇති බව විදෙස් මාධ්‍ය වාර්තා කළේය. පසුගියදා සිරියාවට එල්ල වූ රසායනික අවි ප්‍රහාරය සම්බන්ධයෙන් එරට ජනාධිපති බෂාර් අල් අසාද්ට චෝදනා එල්ල වූ අතර ඊට ප්‍රතිචාර ලෙස අමෙරිකාව විසින් සිරියාවට ගුවන් ප්‍රහාර එල්ල කරනු ලැබීය. එමෙන්ම උතුරු කොරියාව සම්බන්ධයෙන් පැන නැඟී ඇති අර්බුදය පිළිබඳවද අදාළ දුරකතන සංවාදයේ සාකච්ඡාවට බඳුන් වී ඇති බව විදෙස් මාධ්‍ය වාර්තා කළේය. මේ අතර ජූලි මාසයේ පැවැත්වීමට නියමිත ජී.20 සමුළුවේදී රුසියානු ජනාධිපතිවරයා සහ අමෙරිකානු ජනාධිපතිවරයා ප්‍රථම වරට හමුවී සාකච්ඡා පැවැත්වීමට නියමිතය.", "URL": "https://sinhala.adaderana.lk/news.php?nid=72768", "Category": null, "Parent URL": null}