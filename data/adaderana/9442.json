{"Source": "Adaderana", "Timestamp": "July 6, 2010 07:07 pm", "Headline": "මුරලි ටෙස්ට් දිවියෙන් සමුගනියි", "News Content": "ලොව අංක එකේ දඟ පන්දු යවන්නා වන මුත්තයියා මුරලිදරන් එළඹෙන ශ්‍රී ලංකාව හා ඉන්දියාව අතර පැවැත්වෙන ටෙස්ට් තරගාවලියේ පළමු තරගයෙන් අනතුරුව ටෙස්ට් ක්‍රිකට් දිවියෙන් සමුගන්නා බව ශ්‍රී ලංකා ක්‍රිකට් ආයතනය පවසයි. මේ වන විට 38 වන වියෙහි පසුවන මුත්තයියා මුරලිදරන් ටෙස්ට් තරග 132 කට මුහුණ දී කඩුලු 792 ක් ලබාගෙන ලෝක වාර්තාවක් පිහිටුවා තිබේ. ජූලි මස 18 වන දින ගාල්ල ජාත්‍යන්තර ක්‍රීඩාංගණයේදී ශ්‍රී ලංකාව හා ඉන්දියාව අතර පළමු ටෙස්ට් තරගය පැවැත්වීමට නියමිතව ඇත. මුත්තයියා මුරලිදරන් මේ පිළිබඳ අද ක්‍රිකට් බලධාරීන් සමග සාකච්ඡා කර ඇති බවත්,මෙම තීරණය පිළිබඳ ජනාධිපති මහින්ද රාජපක්ෂ මැතිතුමාටත්, ක්‍රීඩා අමාත්‍ය සී.බී රත්නායක මහතාටත් දැනුම්දී ඇති බවත් ශ්‍රී ලංකා ක්‍රිකට් ආයතනය නිකුත් කළ නිවේදනයක දැක්වේ.", "URL": "https://sinhala.adaderana.lk/news.php?nid=9442", "Category": null, "Parent URL": null}