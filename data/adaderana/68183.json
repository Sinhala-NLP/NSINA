{"Source": "Adaderana", "Timestamp": "January 16, 2017 09:47 pm", "Headline": "ඛනිජ තෙල් විරෝධතා මාලාවක ආරම්භය හෙටයි!", "News Content": "ඛනිජ තෙල් ක්ෂේත‍්‍රයේ මුහුණ දී ඇති ගැටළු සඳහා විසඳුම් ලබා නොදීම හේතුවෙන් හෙට (17) උද්ඝෝෂණ ව්‍යාපාරයක් දියත් කරන බව ඛනිජ තෙල් වෘත්තීය සමිති එකමුතුව වෙනුවෙන් එහි කැඳවුම්කරු ඩී.ජේ රාජකරුණා පවසයි.ඔහුගේ අත්සනින් යුතුව නිකුත් කළ නිවේදනයක මේ බව දැක්වෙයි. පහත යෝජනා ඛනිජ තෙල් වෘත්තීය සමිති එකමුතුව විසින් රජයට ඉදිරිපත් කලද මෙතෙක් යහපත් ප‍්‍රතිචාර ලැබී නොමැත. 1. ත‍්‍රිකුණාමලය තෙල් ටැංකි සංකීර්ණය ඛනිජතෙල් සංස්ථාවට (CPC) පවරාදීම.2. හම්බන්තොට වරායේ ඉදිකොට ඇති තෙල් පහසුකම් අංශය CPC ට ලබාදීම හා එම ස්ථාන දෙක හරහා මෙහෙයුම් කටයුතු සඳහා CPSTL සේවකයන් CPC යට අන්තර්ග‍්‍රහණය කිරීම.3. රජයේ මැදිහත් වීම යටතේ තෙල් පිරිපහදුව නවීකරණය කිරීම.2017.10.09 දින ගරු ඇමතිතුමන් වෙත ලිඛිතව දැනුම් දුන්නේ ඉදිරි සතිය තුල පිළිගත හැකි පිලිතුරක් නොලැබෙන්නේ නම් විරෝධතා ක‍්‍රියාමාර්ගවලට සහ අඛණ්ඩ වැඩවර්ජනයකට අවතීර්ණවීමට සිදුවන බවයි. පසුගියදා කැබිනට් මණ්ඩලය ගත් තීරණ ක‍්‍රියාත්මක කිරීමට චීන වරාය වෙත ගිය තෙල් සංස්ථා ඉංජිනේරුවන් හට ඉන්දීය තෙල් සමාගම (IOC) එම පරිශ‍්‍රයට ඇතුළු වීමට ඉඩනොදී එම නිලධාරීන් පැයක පමණ කාලයක් රඳවා තබා ගනිමින් අඩත්තේට්ටම් කිරීමට විරෝධය පළකරමින් අපගේ විරෝධතා මාලාව ආරම්භ කිරීමට ඛනිජතෙල් වෘත්තීය සමිති එකමුතුව තීරණය කොට ඇත. එහි ප‍්‍රථම උද්ඝෝෂණය 2017.01.17 දින දහවල් 12.00ට IOC ප‍්‍රධාන කාර්යාලය පිහිටි ලෝක වෙළඳ මධ්‍යස්ථානය ඉදිරිපිට දී සිදුකිරීමට නියමිතය.", "URL": "https://sinhala.adaderana.lk/news.php?nid=68183", "Category": null, "Parent URL": null}