{"Source": "Adaderana", "Timestamp": "October 25, 2012 02:20 pm", "Headline": "  නීතිය ඉදිරියේ සමාන වන්නේ නැති බැරි අය පමණයි", "News Content": "නීතියේ සාධාරණත්වය ඉටුවන්නේ සමාජයේ එක්ත‍රා කොටසකට පමණක් බව හිටපු මහාධිකරණ විනිසුරු ඩබිලිව් . ටී.එම්.පී.බී වරාවැව මහතා පවසයි. ඔහු පවසන්නේ සමාජයේ වරප්‍රසාද ලත් සුළු පිරිසක් නීතියේ අධිපත්‍යයට එරෙහිව කටයුතු කරමින් සිටින බවයි. ආණ්ඩුක්‍රම ව්‍යවස්ථාවේ මුලයි අගයි වැදගත් වුවත් එහි අන්තර්ගත විසින් \"ජනාධිපති\" නමින් ඒකාධිපතියකු බිහිකර ඇති බව හෙ‍තෙම කියා සිටියි. ව්‍යවස්ථාවේ පූර්විකාවේ අධිකරණයේ ස්වාධීනත්වය ආරක්ෂාව කළ යුතු බව සඳහන්ව තිබුණද, අද ගැටුමක් ඇතිවී තිබීමෙන් අහිතකර ප්‍රතිඵල භුක්ති විඳින්නට වී ඇත්තේ සාමාන්‍ය ජනතාවට බව ඔහු පෙන්වාදෙයි. \"නීතිය ඉදිරියේ සියලුම දෙනා එක සමාන බව\" කියා සිටියද එය වලංගු වන්නේ නැති බැරි අයට පමණක් බවත්, ඇති හැකි අය දේශපාලන හිතවත්කම් මත නීතිපතිවරයා හමුවී නඩු ඉල්ලා අස්කර ගැනීම්, නිදහස් කර ගැනීම් සිදුකරන බවත් ඔහු වැඩිදුරටත් කියා සිටියි.", "URL": "https://sinhala.adaderana.lk/news.php?nid=28613", "Category": null, "Parent URL": null}