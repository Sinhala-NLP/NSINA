{"Source": "Adaderana", "Timestamp": "April 7, 2015 08:59 am", "Headline": "කතානායක අද රහස හෙළිකරයි - විපක්ෂ නායක ධූරය කාට හිමිවෙයිද?", "News Content": "පාර්ලිමේන්තුවේ විපක්ෂ නායක ධුරය හිමිවිය යුත්තේ කවුරුන් හටද යන්න පිළිබඳ කතානායකවරයාගේ තීන්දුව අද ප්‍රකාශයට පත් කිරීමට නියමිතව තිබේ. දැනට විපක්ෂ නායක ධුරය හොබවන නිමල් සිරිපාල ද සිල්වා මහතා වෙනුවට දිනේෂ් ගුණවර්ධන මහතා ඒ සඳහා පත් කළ යුතු බවට එක්සත් ජනතා නිදහස් සන්ධානයේ දේශපාලන පක්ෂ කිහිපයක් යෝජනා කර තිබුණි. එක්සත් ජනතා නිදහස් සන්ධානයේ මන්ත්‍රීවරුන් අමාත්‍ය ධුර ලබාගැනීම හේතුවෙන් එම පක්ෂය ද ආණ්ඩු පක්ෂයට අයත් බව නිමල් සිරිපාල ද සිල්වා මහතාට එරෙහිව අදහස් දක්වන්නන් පෙන්වා දෙයි. මේ සම්බන්ධයෙන් කතානායක චමල් රාජපක්ෂ මහතා දේශපාලන පක්ෂ නායකයන් සමග සාකච්ඡා කර ඇති අතර ඊට අදාළ නීතිරීති සහ වෙනත් අධ්‍යයනයන් ද සිදුකිරීමෙන් අනතුරුව අද විශේෂ ප්‍රකාශයක් සිදුකිරීමට නියමිතය. මේ අතර වර්තමාන පාර්ලිමේන්තුවේ පක්ෂ බල සංයුතිය අනුව තම පක්ෂයට විපක්ෂ නායක ධුරය හිමිවිය යුතු බව දෙමළ ජාතික සන්ධානයේ පාර්ලිමේන්තු මන්ත්‍රී ආර්.සම්බන්ධන් මහතා පවසයි.බි.බි.සී.ලෝක සේවය සමග අදහස් දක්වමින් ඔහු ප්‍රකාශ කර ඇත්තේ තමන් ඒ පිළිබඳ කතානායකවරයාට ද දැනුම් දී ඇති බවයි. 1977 වසරේ මහ මැතිවරණයෙන් පසු දෙමළ එක්සත් විමුක්ති පෙරමුණේ නායක ඒ.අමිර්තලිංගම් මහතා විපක්ෂ නායක ධුරයට පත් වු අතර ඔහු එම පදවිය ශ්‍රී ලංකාවේ දෙමළ ජනතාව මුහුණ දෙන ගැටලු ජාත්‍යන්තරයට ගෙන යාමට උපයෝගිකරගත් බවට චෝදනා එල්ල වී තිබුණි.එහෙත් සාධාරණ විසදුමක් ලැබෙන්නේ නම් තමන්ට විපක්ෂ නායක ධුරය ලැබුණ ද ගැටලු ජාත්‍යන්තරයට ගෙන යාමේ අවශ්‍යතාවක් නොමැති බවයි ආර්.සම්බන්ධන් මහතා එහිදි ප්‍රකාශ කර ඇත්තේ.", "URL": "https://sinhala.adaderana.lk/news.php?nid=50480", "Category": null, "Parent URL": null}