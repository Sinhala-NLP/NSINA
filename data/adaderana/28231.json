{"Source": "Adaderana", "Timestamp": "October 12, 2012 03:30 pm", "Headline": "දඹුල්ලේ මහනගර සභාවේ උප නගරාධිපතිවරයා යළි රිමාන්ඩ්", "News Content": "අල්ලස් ‍ලබාගැනීමේ සිද්ධියක් සම්බන්ධයෙන් අත්අඩංගුවට ගෙන සිටි දඹුල්ල, මහ නගර සභාවේ උප නගරාධිපතිවරයා සහ තවත් පුද්ගලයෙකු රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත්වරයා නියෝග කර තිබේ. සැකකරුවන් අද (12) අධිකරණය හමුවට ඉදිරිපත් කළ අවස්ථාවේ ලබන 25 වන දින දක්වා යළි රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් රෂ්මි සිංගප්පුලි මහතා නියෝග කර ඇත. දඹුල්ල මහ නගර සභාවේ මාර්ග වැඩිදියුණු කිරීමේ ව්‍යාපෘතිය සඳහා කොන්ත්‍රාත් ලබාදීමට සැකකාර උප නගරාධිපතිවරයා විසින් පුද්ගලයෙකුගෙන් රුපියල් ලක්ෂයක අල්ලස් මුදලක් ඉල්ලා ඇති බව සඳහන්ය. අදාළ අල්ලස් මුදල ලබාගන්නා අවස්ථාවේ දී ඉකුත් 5 වන දින අල්ලස් හා දූෂණ විමර්ශන කොමිසම් සභාවේ නිලධාරින් විසින් සැකකාර උප නගරාධිපතිවරයා සහ ඔහුගේ සහයකයෙකු අත්අඩංගුවට ගෙන තිබිණි.", "URL": "https://sinhala.adaderana.lk/news.php?nid=28231", "Category": null, "Parent URL": null}