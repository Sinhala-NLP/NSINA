{"Source": "Adaderana", "Timestamp": "March 10, 2016 06:14 pm", "Headline": "මල්වතු මහානායක හිමිගෙන් ශෝක ප්‍රකාශයක්", "News Content": "අපවත් වී වදාළ අස්ගිරි පාර්ශවයේ මහානායක අතිපූජ්‍ය ගලගම ශ්‍රී අත්තදස්සී මහානාහිමිපාණන් වහන්සේ වෙනුවෙන් මල්වතු පාර්ශවයේ මහානායක අති පූජ්‍ය තිබ්බටුවාවේ ශ්‍රී සුමංගල හිමි ශෝකය පළ කර තිබේ.ආදර්ශවත් පැවිදි ජීවිතයක් ගතකළ අස්ගිරි මහනාහිමියන්ගේ අපවත් වීම වත්මන් සඟ සසුනට සිදුවූ පිරිමැසිය නොහැකි පාඩුවක් සේ සැළකිය හැකි බව මල්වතු මහානාහිමි පෙන්වා දෙයි.මහානාහිමියන් ව්‍යක්ත විශාරද, ධර්මානුධර්ම ප්‍රතිපදාවෙන් යුත් සීල ගුණයෙන් පිරිපුන් මහනාහිමිපාණන් වහන්සේ නමක් බව අති පූජ්‍ය තිබ්බටුවාවේ ශ්‍රී සුමංගල නාහිමි පවසයි.පැවිදි භික්ෂුවක් තුළ පැවතිය යුතු සියළු ගුණයන්ගෙන් ශෝභිතව ගිහි පැවිදි කාහටත් ආදර්ශවත්ව උන්වහන්සේ වැඩවාසය කළ බව මල්වතු මහනාහිමි සඳහන් කර ඇත.අස්ගිරි මහනාහිමියන් ජාතික, ශාසනික, සාමාජික සේවාව හා සුපේශල ශික්ෂාකාමීත්වය දෙස් විදෙස් පැවිදි කාගේත් ඇගයීමට ලක්වූ බව මල්වතු මහනාහිමි නිකුත් කළ ශෝක ප්‍රකාශයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=58062", "Category": null, "Parent URL": null}