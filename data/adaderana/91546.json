{"Source": "Adaderana", "Timestamp": "June 26, 2018 08:18 pm", "Headline": "සංහිඳියාවෙන් උතුර දකුණ යා කරමින් ගිය සාම චාරිකාව මෙන්න", "News Content": "සර්ව ආගමික සහජීවනය පදනම් කර ගනිමින් සර්ව ආගමික බැතිමතුන්ගෙන් සැදුම්ලත් උතුර දකුණ යා කිරීමේ සාම චාරිකාවක් අද(26) උදෑසන වව්නියාව ශ්‍රී බෝධි දක්ෂිණාරාමයේ සිට නැවත දකුණු පළාත් බලා පිටත්විණි. ශෛලමය බුද්ධ ප්‍රතිමා වහන්සේ නමක් දකුණේ සිට උතුරු පළාත වෙත වැඩමවා උතුරු පළාතේ ජනතාවගේ පුද සත්කාර පිරිනැමීමෙන් අනතුරුව පිළිම වහන්සේ නැවත දකුණු පළාත වෙත වැඩම කිරීම අද(26) උදැසන සිදුකරනු ලැබීය. ප්‍රතිමා වහන්සේ දකුණු පළාතේ සිට ඊයේ(25) දිනයේ වව්නියාව ශ්‍රී බෝධි දක්ෂිණාරාම විහාරස්ථානය වෙත වැඩම කළ අතර, උතුරු පළාතේ සර්ව ආගමික නායකයින් පිළිම වහන්‍‍සේ වෙත පූජා සත්කාර කිරීම එහිදි සිදුකරනු ලැබීය. උතුරේ බැතිමතුන්ගේ හා සර්ව ආගමික නායකයින්ගේ පුද සත්කාර ලද පිළිම වහන්සේ නැවත දකුණු පළාත වෙත වැඩම කොට පිළිම වහන්සේ දකුණු පළාතේ බැතිමතුන්ගේ වන්දනාමාන වෙනුවෙන් වැඩ හිදුවීමට නියමිත බවද චාරිකාවට එක්වු සර්ව ආගමික නායකයින් පැවසූහ. සාම චාරිකාව වවුනියාවට පැමිණි අවස්ථාවේ උතුරු පළාත් ආණ්ඩුකාර රෙජිනෝල්ඩ් කුරේ මහතා හා වව්නියාව, මන්නාරම දිසා භාර නියෝජ්‍ය පොලිස්පති දේශබන්දු තෙන්නකෝන් මහතා ඇතුළු පිරිස විසින් ආගමික නායකයින් හා බැතිමතුන් පිළිගනු ලැබීය. වැඩසටහන් අවස්ථාවට එක්වු උතුරු පළාත් ආණ්ඩුකාර රෙජිනෝල්ඩ් කුරේ මහතා පැවසූවේ උතුරු දකුණු ජනතාව අතර පවතින සහජීවනය වර්ධනය කිරීමේ අරමුණින් සාම චාරිකාව සංවිධානය කළ බවයි. දකුණු පළාත් ආණ්ඩුකාර මාර්ෂල් පෙරේරා මහතා හා උතුරු පළාත් ආණ්ඩුකාර රෙජිනෝල්ඩ් කුරේ මහතාගේ සම්බන්ධීකරණයෙන් යුතුව වැඩසටහන සංවිධානය ‍කොට තිබිණ. බෞද්ධ,හින්දු,ඉස්ලාම් ආගමික නායකයින් හා සර්ව ආගම්වලට අදාළ බැතිමතුන් චාරිකාවට එක්ව සිටියහ. චාරිකාවට එක්වූ සර්ව ආගමික නායකයින් දැනට අසනීප තත්ත්වයෙන් පසුවන උතුරු පළාත් ප්‍රධාන සංඝනායක වවුනියාව ශ්‍රී බෝධි දක්ෂිණාරාමාධිපති පූජ්‍ය සියඹලාගස්වැව විමලසාර නාහිමියන්ගේ සුවදුක් විමසීමටද එක්වූහ.", "URL": "https://sinhala.adaderana.lk/news.php?nid=91546", "Category": null, "Parent URL": null}