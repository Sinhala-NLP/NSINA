{"Source": "Adaderana", "Timestamp": "February 8, 2013 11:18 am", "Headline": "ජනපතිගේ සංචාරයට එරෙහි වූ 100 ට අධික පිරිසක් අත්අඩංගුවේ", "News Content": "මෙරට ජනාධිපති මහින්ද රාජපක්ෂ මහතාගේ ඉන්දීය සංචාරයට විරෝධය පාමින් ඉන්දියාවේ ප්‍රදේශ කිහිපයක මේ වනවිට උද්ඝෝෂණ පැවැත්වෙයි. මෙහිදී පුද්ගලයින් 130 දෙනෙකු මේ වනවිට ඉන්දීය අත්අඩංගුවට පත්ව ඇතැයි ඉන්දීය මාධ්‍ය වාර්තා පවසයි. විඩුදලෙයි සිරුත්තෛහල් කච්චී පක්ෂයේ ආධාරකරුවන් 30 දෙනෙකුගෙන් සමන්විත පිරිසක් විසින් පුතූර් හි දුම්රිය මාර්ගය අවහිර වන සේ උද්ඝෝෂණයක නිරතව සිටිය දී ඉන්දීය පොලීසිය විසින් අත්අඩංගුවට ගෙන ඇත. මේ වනවිට පොලිස් සිරකුටියේ පසුවන ඔවුන් නිරාහාරව උපවාසයක යෙදෙමින් සිටින බව එම වාර්තා පවසයි. තවද බැංගලෝර්හි පෙරියාර් ද්‍රවිඩ කලහම් පක්ෂයේ ආධාරකරුවන් 100 දෙනෙකුගෙන් සමන්විත පිරිසක් ද මෙලෙසින් අත්අඩංගුවට පත්වී ඇත්තේ දුම්රිය මාර්ගය අවහිර වන පරිදි උද්ඝෝෂණයේ යෙදී සිටීම නිසාවෙන් බව විදෙස් වාර්තා සඳහන් කරයි. මේ අතර ටෙසෝ සංවිධානයේ ක්‍රියාකාරීන් කළු පැහැති ඇඳුමින් සැරසී විරෝධතාවයේ නිරත වන බවද පැවසෙයි. මහින්ද රාජපක්ෂ මහතාගේ ඉන්දීය සංචාරය හේතුවෙන් මෙ වනවිට තිරුපදිහි 144 නීතිය ක්‍රියාත්මක කර ඇති බව ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=31449", "Category": null, "Parent URL": null}