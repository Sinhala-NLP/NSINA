{"Source": "Adaderana", "Timestamp": "March 20, 2011 08:41 am", "Headline": "ලෝක කුසලාන පළමු වටයේ අවසන් තරග 02 අදයි ", "News Content": "2011‍ ලෝක කුසලාන තරගාවලියේ පළමු වටයේ අවසන් තරග 02 අද(20) පැවැත්වෙයි. \"ඒ\" කාණ්ඩය යටතේ කෙන්යාව සහ සිම්බා‍බ්වේ අතර තරගය අද පෙරවරුවේ කොල්කටා හි ඊඩ්න් ගාඩ්න් ක්‍රීඩාංගණයේ පැවැත්වෙන අතර \"බී\" කාණ්ඩය යටතේ ඉන්දියාව හා බටහිර ඉන්දීය‍ කොදෙව් කණ්ඩායම අතර තරගය චෙන්නයිහි චිදම්බරම් ක්‍රීඩාංගණයේ දී පැවැත්වීමට නියමිතය. ලෝක කුසලාන ක්‍රිකට් තරගාවලීන් හි අඛණ්ඩව තරග 34 ක් ජයගනිමින් අපරාජිතයින් ලෙස සිටි ඕස්ට්‍රේලියාව පරාජය කිරීමට පකිස්ථානුවන් ඊයේ(19) සමත්විය. මෙවර ලෝක කුසලාන තරගාවලියේ \"ඒ\" කාණ්ඩයෙන් පැවති තරගයේ දී ඕස්ට්‍රේලියාවට මෙම පරාජය අත්විය. එම තරගය පැවැත්වුණේ කොළඹ ආර්.ප්‍රේමදාස ක්‍රීඩාංගණයේ දීය. තරගයේ කාසියේ වාසිය දිනාගත් ඕස්ට්‍රේලියානුවන් ප්‍රථමයෙන් පන්දුවට පහරදීමට තීරණය කරනු ලැබීය. ඒ අනුව එම කණ්ඩායමට පන්දුවාර 46 පන්දු 4 ක දී සියලු දෙනා දැවී ලබාගත හැකිවූයේ ලකුණු 176 ක් පමණි. බ්‍රැඩ් හේඩන් ලකුණු 42 ක් ද මයිකල් ක්ලාක් ලකුණු 34 ක් ද රැස් කළේය. පන්දු යැවීමේ දී පකිස්ථානය වෙනුවෙන් උමාර් ගුල් කඩුලු 3 ක් ද, අබ්දුල් රසාක් කඩුලු 2 ක් ද දවාගත්තේය. පිළිතුරු ඉනිම ක්‍රීඩා කළ පකිස්ථානුවන් පන්දුවාර 41 ක දී කඩුලු 6 ක් දැවී ජයග්‍රාහී ඉලක්කය සපුරා ගනු ලැබීය. අසාඩ් ෂාෆික් ලකුණු 46 ක් ද යුනිස් ඛාන් ලකුණු 31 ක් ද උමාර් අක්මාල් නොදැවී ලකුණු 44 ක් ද රැස් කළේය. ඕස්ට්‍රේලියානු කණ්ඩායම 1999 වසරේ පැවති ලෝක කුසලාන ක්‍රිකට් තරගාවලියේ සිට ඊයේ පරාජය වූ ලෝක කුසලාන තරගාවලියේ තරගය දක්වා පැවති තරග සියල්ලෙන්ම ජයගෙන තිබේ. මෙ‍‍‍තෙක් පැවති තරග වලදී ඕස්ට්‍රේලියාව තරග 32 ක් ජයගෙන ඇති අතර එක් තරගයක් ලකුණු සම වීම හේතුවෙන් ජය පරාජයෙන් තොරව නිමවී ඇත. තවත් තරගයක් කිසිදු තීරණයක් නොලබා අවසන් වී ඇති බව පැවසෙයි.", "URL": "https://sinhala.adaderana.lk/news.php?nid=14951", "Category": null, "Parent URL": null}