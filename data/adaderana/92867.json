{"Source": "Adaderana", "Timestamp": "July 19, 2018 08:01 pm", "Headline": "දෙගල්අරඹ රක්ෂිතයේ ගින්නක් - අක්කර 15ක් විනාශයි", "News Content": "මොණරාගල ප්‍රාදේශීය ලේකම් කොට්ඨාශයේ දෙගල්අරඹ කඳු රක්ෂිතයේ අද(19) දහවල් සිට ගින්නක් හටගෙන ඇති බව අද දෙරණ වාර්තාකරු පවසයි. ගින්න පැය කිහිපයක් පුරාවටම රක්ෂිතය පුරා වේගයෙන් ව්‍යාප්ත වූ අතර එම නිසා ගින්න මැඩපැවැත්වීමට මොණරාගල ආපදාකළමනාකරන ඒකකයේ දැනුම් දීමකට අනුව කුඹුක්කන එකසිය විසිඑක් වන බලසේනා මූලස්ථානයේ භට පිරිසක් එක් විය. යුද හමුදා භට කණ්ඩායම විසින් පැය දෙකක පමණ කාලයක් දැඩි පරිස්‍ස්‍රමයක් යොදා අද සවස හය පමණ විට ගින්න මැඩපවත්වා ඇත. පැවති වියලි කාලගුණය සහ සුළං තත්ත්වය නිසා ගින්න මැඩපැවැත්වීමට අපහසු වූ අතර ගින්න නිසා රක්ෂිතයේ අක්කර පහලොවකට වඩා විනාශ වී ඇති බව අප වාර්තාකරු සඳහන් කළේය. ගින්නට හේතුව මෙතෙක් අනාවරණය වී නොමැති අතර මොණරාගල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=92867", "Category": null, "Parent URL": null}