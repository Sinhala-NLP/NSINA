{"Source": "Adaderana", "Timestamp": "April 20, 2016 05:06 pm", "Headline": " ඇඹිලිපිටිය සිද්ධියේ අගතියත්-විත්තියත් අගතියට පත්වෙලා", "News Content": "ඇඹිලිපිටිය නගරයේදී පොලීසිය සමග ඇති වූ ගැටුමේදී තරුණයෙකු මියයාමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශන සිදු කරන ආකාරයෙන් අගතියට පත් පාර්ශවය මෙන්ම විත්තිකාර පාර්ශවය ද අගතියට පත් වන බව නිතිඥවරුන් අධිකරණයට දැනුම්දී තිබේ.අදාළ නඩුව අද(20) ඇඹිලිපිටිය මහේස්ත්‍රාත් අධිකරණය හමුවේ විභාගයට ගත් අවස්ථාවේ දෙපාර්ශවයේම නීතිඥවරුන් මේ බව දැනුම් දුන් බව අද දෙරණ වාර්තාකරු පැවසුවේය.අගතියට පත් පාර්ශවය වෙනුවෙන් පෙනී සිටි නීතිඥ විජිත් ජී පුංචිහේවා මහතා අධිකරණය හමුවේ සඳහන් කර ඇත්තේ සිද්ධියට අදාළ සෙසු සැකකරුවන් අත්අඩංගුවට නොගෙන අපරාධ පරීක්ෂණ දෙපාර්තමේන්තුව කටයුතු කරන ආකාරයෙන් දෙපාර්ශවයටම අගතියක් සිදු වන බවයි.කෙසේ වෙතත් මෙහි ඉදිරි විමර්ශන කටයුතු සඳහා නීතිපති උපදෙස් ඉල්ලා ඇති බව අධිකරණයට වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුව ප්‍රකාශ කර තිබේ.එහිදී අගතියට පත් පාර්ශවයේ නීතිඥවරයා සඳහන් කර ඇත්තේ අපරාධයක සැකකරුවන් අත්අඩංගුවට ගැනීම සදහා නීතිපති උපදෙස් අවශ්‍ය නොවන බවයි.පරීක්ෂණ ප්‍රමාදවීම හේතුවෙන් විත්තිකාර පාර්ශවයට ද අගතියක් වන බව විත්තියේ නීතිඥවරයා ද පෙන්වා දී තිබේ.මේ අතර සිද්ධිය සම්බන්ධයෙන් අත්අඩංගුවට ගෙන සිටින ඇඹිලිපිටිය හිටපු සහකාර පොලිස් අධිකාරී චමින්ද ධර්මරත්න මහතා ලබන 04 වනදා දක්වා තවදුරටත් රක්ෂිත බන්ධනාගාර ගත කිරීමට ද අතිරේක මහේස්ත්‍රාත් ප්‍රසන්න ප්‍රනාන්දු මහතා නියෝග කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=59370", "Category": null, "Parent URL": null}