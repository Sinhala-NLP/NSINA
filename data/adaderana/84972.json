{"Source": "Adaderana", "Timestamp": "February 28, 2018 12:43 pm", "Headline": "උතුරු පළාත් සභා මන්ත්‍රී ටි.රවිහරන් පොලිස් අත්අඩංගුවට", "News Content": "උතුරු පළාත් සභා දෙමළ ජාතික සන්ධාන මන්ත්‍රී ටි.රවිහරන් මහතා අද (28) උදැසන අත්අඩංගුවට ගත් බව මුලතිව් පොලිසිය පවසයි. පොලිසිය පැවසූවේ පසුගිය 22 වැනිදා මුලතිව් මිනින්දෝරු කාර්යාලය ඉදිරිපිටදි පැවැත්වු විරෝධතාවයකදී රාජ්‍ය දේපළ වලට හානි සිදුකිරීමේ වරද යටතේ මන්ත්‍රීවරයා අත්අඩංගුවට ගත් බවයි. මන්ත්‍රීවරයාගෙන් අදාළ සිදුවීම සම්බන්ධයෙන් ප්‍රකාශයක් සටහන් කර ගැනීමට කැදවීමෙන් අනතුරුව මන්ත්‍රීවරයා අත්අඩංගුවට ගෙන ඇති බව මුලතිව් ජනතාව පැවසූහ. අත්අඩංගුවට ගත් මන්ත්‍රීවරයා අද (28) මුලතිව් මහේස්ත්‍රාත් අධිකරණයට ඉදිරිපත් කළ අතර, මන්ත්‍රීවරයා ඇප මත නිදහස් කළ බවද පොලීසිය පැවසීය. මුලතිව් වට්ටුවාකල් ගෝඨාභය නාවික හමුදා කදවුර වෙත පවරාගෙන ඇති ඉඩම් නාවික හමුදා කඳවුර වෙත පැවරීමට මිනුම් කටයුතු සිදුකිරීම වළක්වන ලෙසට ඉල්ලීම් කරමින් ගෝඨාභය නාවික හමුදා කදවුර ඉදිරිපිටදි හා මුලතිව් මිනින්දෝරු කාර්යාලය ඉදිරිපිටද රවිහරන් මන්ත්‍රීවරයා ඇතුළු පිරිසක් විරෝධතාවය පැවැත්වූහ. අදාළ විරෝධතාවයේදී මිනින්දෝරු කාර්යාලය වාහනයකට හානි සිදු කිරීමට විරෝධතාකරුවන් කටයුතු කොට තිබිණ. සිද්ධිය සම්බන්ධයෙන් මුලතිව් පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=84972", "Category": null, "Parent URL": null}