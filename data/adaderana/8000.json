{"Source": "Adaderana", "Timestamp": "April 25, 2010 03:25 pm", "Headline": "මාදම්පේ පොලීසිය ඉදිරිපිට උද‍්ඝෝෂණයක් ", "News Content": "මාදම්පේ පොලිස් ස්ථානාධිපතිවරයා වහාම ඉවත් කරන ලෙස බලකරමින් ප්‍රදේශවාසීන් අද ‍උද‍්ඝෝෂණයක නිරත විය. ඒ මාදම්පේ පොලිස් ස්ථානය ඉදිරිපිටදීය. පොලිස් ස්ථානාධිපතිවරයා පැමිණිලි භාර ගැනීම සහ පැමිණිලි විභාග කිරීම සම්බන්ධයෙන් සාධාරණ ලෙස කටයුතු නොකරන බව උද්ඝෝෂකයන් සඳහන් කළෝය. සැකකරුවන් අත්අඩංගුවට ගැනීම සම්බන්ධයෙන් ද පොලිස් ස්ථානාධිපතිවරයා උනන්දුවක් නොදක්වන බවට උද්ඝෝෂකයන් මෙහිදි චෝදනා කළෝය. මේ‍ හේතුවෙන් මාදම්පේ ප්‍රදේශය මැරයින්ගේ රාජධානියක් වී ඇති බව උද්ඝෝෂකයින් පෙන්වාදෙති. උද්ඝෝෂකයන් දැඩි කළහාකාරී ස්වරූපයකින් හැසිරුනු බවද අද දෙරණ වාර්තාකරු කියා සිටියේය. මේ අතර නියෝජ්‍ය කථානායක ප්‍රියංකර ජයරත්න මහතා සහ ප්‍රදේශයේ ජ්‍යෙෂ්ඨ පොලිස් නිලධාරීන් එම ස්ථානයට පැමිණ තත්ත්වය සමථයකට පත් කිරීමට පියවර ගත් බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=8000", "Category": null, "Parent URL": null}