{"Source": "Adaderana", "Timestamp": "April 6, 2016 02:42 pm", "Headline": " දෙලක්ෂ විසි අටදහසකට දියවැඩියාව තියෙනවා", "News Content": "මෙරට ජනගහනයෙන් දෙලක්ෂ විසි අට දහසක් දියවැඩියා රෝගයෙන් පීඩා විඳින බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.ලෝක සෞඛ්‍ය දිනය වෙනුවෙන් සෞඛ්‍ය අමාත්‍යාංශයේ පැවති සම්මන්ත්‍රණයකට එක්වෙමින් ඔහු කියා සිටියේ බෝ නොවන රෝග අතරින් දියවැඩියා රෝගය පාලනය කිරීම ප්‍රධාන අභියෝගයක් බවට පත්ව ඇති බවයි.මෙරට දියවැඩියා රෝගීන් බහුතරයක් නාගරික ප්‍රදේශවලින් වාර්තා වන බව සෞඛ්‍ය සේවා අධ්‍යක්ෂ ජනරාල්වරයා කියා සිටියේය.ශරීර ස්කන්ධ දර්ශකය පවත්වාගෙන යෑම, සමබල ආහාර වේලක් ලබාගැනීම, ක්ෂණික ආහාරවලින් වැළකීම, එළවළු හා පළතුරු පරිභෝජනය වැඩිකිරීම, ව්‍යායාම කිරීම වැනි ක්‍රියාමාර්ග අනුගමනය කිරීමෙන් දියවැඩියා රෝගයෙන් වැළකී සිටිය හැකි බව වෛද්‍ය පාලිත මහීපාල මහතා සඳහන් කළේය.වැඩිදුරටත් අදහස් දැක්වූ ඔහු සඳහන් කළේ වාර්ෂිකව ලෝක ජනගහනයෙන් මිලියන 1 යි දශම 5ක් පමණ දියවැඩියා රෝගයෙන් මියයන බවයි.", "URL": "https://sinhala.adaderana.lk/news.php?nid=58992", "Category": null, "Parent URL": null}