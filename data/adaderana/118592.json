{"Source": "Adaderana", "Timestamp": "September 8, 2019 03:21 pm", "Headline": "ඇමසන් වෙනුවෙන් ලෝක නායකයින් පෙළ ගැසෙයි ", "News Content": "ඇමසන් වනාන්තරය ආරක්ෂා කිරීම වෙනුවෙන් දකුණු අමෙරිකානු රටවල් අත්වැල් බැඳගෙන ඇත. දකුණු අමෙරිකානු රාජ්‍යයන් 7ක් විසින් ඇමසන් වනාන්තරය ආරක්ෂා කරන බවට සම්මුතියකට එළඹ ඇත. ඒ ඇමසන් වනාන්තරය ආශ්‍රිතව ඇතිවූ ගිනිගැනීම් හේතුවෙන් ඒ වෙත ජාත්‍යන්තර ප්‍රජාවගේ අවධානය එල්ල වීමත් සමඟයි. මෙම සම්මුතියට අත්සන් තබා ඇති රටවල් වන්නේ බොලිවියාව, බ්‍රසීලය,කොලොම්බියාව, ඉක්වදෝරය, ගයනාව, පේරු සහ සුරිනාම් යන රාජ්‍යයන්. ගිවිසුමට අත්සන් තැබුණේ දකුණුදිග කොලොම්බියාවේ වන ගහණයෙන් පිරිපුන් ලෙටිෂියා (Leticia) නගරයේ පැවති සමුළුවක් අතරතුරයි. කොලොම්බියාව, බොලිවියාව, ඉක්වදෝරය සහ පේරු යන රටවල ජනාධිපතිවරුද සුරිනාම්හි උප ජනාධිපතිවරයා සහ ගයනා හි ස්වාභාවික සම්පත් අමාත්‍යවරයා සමුළුවට සහභාගී වුණි. කෙසේ වෙතත් මෙම සමුළුවට බ්‍රසීල ජනාධිපති ජෙයර් බොල්සොනාරෝ සහභාගී නොවීම කැපී පෙනුණි. සැත්කමකට සහභාගී වීමට තිබීම හේතුවෙන් ඔහු අන්තර්ජාල ඇමතුමක් ඔස්සේ සමුළුවට සහභාගී වී ඇති අතර බ්‍රසීලය නියෝජනය කරමින් එරට විදේශ කටයුතු අමාත්‍යවරයා ඊට එක්ව සිටියේය. එහිදී වනාන්තර ප්‍රතිරෝපණයට සහ සංරක්ෂණයට ද එකඟ වී ඇත. කොලොම්බියා ජනාධිපතිවරයා විසින් සමුළුවේ මුලසුන හෙබවූ අතර ඔහු පවසන්නේ ඇමසන් වනය සුරැකීම සඳහා එම වනය පැතිර පවතින රාජ්‍යයයන් අතර මෙම සම්මුතිය ඇතිකරගත් බවයි. එමෙන්ම තිරසාර සංවර්ධනය සඳහා ඇමසන් ආශ්‍රිත ආදිවාසී ප්‍රජාවගේ භූමිකාව පුළුල් කිරීම පිළිබඳවත් සමුළුවේදී අවධානය යොමුව ඇත. රජයේ දත්ත වලට අනුව බ්‍රසීලයට අයත් ඇමසන් කලාපයේ හටගත් ලැව්ගිනි මේ වසරේදී 83%කින් වර්ධනය වී ඇත. ලොව විශාලතම වැසි වනාන්තරය වන 'ඇමසන්' මිහිතලයේ උණුසුම ඉහළයාම පාලනය කෙරෙන වැදගත්ම කාබන් ගබඩාවයි. එමෙන්ම ආදිවාසී කණ්ඩායම් 500 කට අයත් සාමාජිකයන් මිලියනයක් පමණ ඇමසන්හි වාසය කරයි.", "URL": "https://sinhala.adaderana.lk/news.php?nid=118592", "Category": null, "Parent URL": null}