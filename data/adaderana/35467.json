{"Source": "Adaderana", "Timestamp": "July 4, 2013 08:02 am", "Headline": "අහමඩ් අල්හෙන්දාවි මහතා දිවයිනට පැමිණෙයි", "News Content": "සිව් දින නිල සංචාරයක් සඳහා එක්සත් ජාතින්ගේ සංවිධනයේ මහලේකම් බැන්කි මූන් මහතාගේ තරුණ කටයුතු පිළිබඳ නියෝජිතවරයා දිවයිනට පැමිණ තිබේ. බැන්කි මූන් මහතාගේ තරුණ කටයුතු පිළිබඳ නියෝජිත අහමඩ් අල්හෙන්දාවි මහතා යූත් පාර්ලිමේන්තුව ඇමතීමේ අරමුණින් දිවයිනට පැමිණ ඇති බව වාර්තා වෙයි. එමෙන්ම තරුණ කටයුතු පිළිබඳ ශ්‍රී ලංකාවේ ක්‍රියාකාරීත්වය පිළිබඳව එක්සත් ජාතින්ගේ සංවිධානයට තොරතුරු සැපයීම අල්හෙන්දාවි මහතාගේ මෙම සංචාරයේ අරමුණ වී තිබේ. අද(04) දිනයේ ලක්ෂ්මන් කදිරගාමර් අන්තර්ජාතික අධ්‍යයන ආයතනයේදී තරුණයින්ගේ ක්‍රියාකාරීත්වය පිළිබඳ විශේෂ දේශනයක් පැවැත්වීමට ද නියමිතය. ඊට අමතරව හෙට දිනයේදී මොහු යෞවන කටයුතු සහ නිපුනතා සංවර්ධන අමාත්‍ය ඩලස් අලහප්පෙරුම මහතා , විදේශ කටයුතු අමාත්‍ය ජී.එල් පීරීස් මහතා සහ පාර්ලිමේන්තු මන්ත්‍රී නාමල් රාජපක්ෂ මහතා හමුවී සාකච්ඡා පැවැත්වීමට සැළසුම් කර තිබෙනවා. 2014 වසරේ පැවැත්වීමට නියමිත ලෝක තරුණ සමුළුව පිළිබඳව ද අහමඩ් අල්හෙන්දාවි මහතා සාකච්චා කිරීමට නියමිතයි.", "URL": "https://sinhala.adaderana.lk/news.php?nid=35467", "Category": null, "Parent URL": null}