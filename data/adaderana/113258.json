{"Source": "Adaderana", "Timestamp": "July 3, 2019 10:59 am", "Headline": "චිලී රාජ්‍යයට දිස්වු පූර්ණ සූර්යග්‍රහණය", "News Content": "පූර්ණ සූර්යග්‍රහණයක් දැක ගැනීමේ අවස්ථාව දකුණු අමෙරිකානු රාජ්‍යයක් වන චිලී රාජ්‍යයට හිමිවුණි. එය දැකබලා ගැනීමට තාරකා විද්‍යාඥයන් ඇතුලු විශාල පිරිසක් එක්ව සිටියේය. සති ගණනක් පුරා චිලී රාජ්‍යයේ කොකිම්බෝ කලාපය වෙත දහස් සංඛ්‍යාත පිරිසක් එක්රොක්වෙමින් සිටියේය. ඒ චිලීහි මෙම කලාපය වෙත හොදින් දිස්වන පූර්ණ සූර්යග්‍රහණය සියැසින් දැකගැනීමේ අපේක්ෂාවෙනි. සූර්යග්‍රහණය නැරඹීමට ලොව ප්‍රකට තාරකා විද්‍යාඥයන් රැසක් ඇන්දීස් කඳුකරය වෙත පැමිණ සිටියේය. කෙමෙන් කෙමෙන් චන්ද්‍රයාගේ සෙවණැල්ලෙන් සූර්යයාගේ රශ්මිය වැසී යද්දී කොකිම්බෝහි ලා සිලා නිරීක්ෂණ මධ්‍යස්ථානයට රැස්ව සිටි පිරිස් ප්‍රීතිඝෝෂා කළේය. තාරකා විද්‍යාඥයන්ට අමතරව තවත් විශාල පිරිසක් සූර්යග්‍රහණය නිරීක්ෂණයට පැමිණ සිටියේය. පූර්ණ සූර්යග්‍රහණය අවස්ථාවේදී සූර්යයා මුලුමනින්ම චන්ද්‍රයාගෙන් වැසීයන අතර එහිදී ඒ වටා දිස්වන සුදු පැහැ ආලෝක රාමුව කොරෝනාව ලෙසින් නම් වෙයි. එහි සුවිශේෂී ලක්ෂණ නිරීක්ෂණය කිරීම මෙවර විද්‍යාඥයන්ගේ අපේක්ෂාවයි. පෘථිවිය, චන්ද්‍රයා සහ සූර්යයා පිළිවෙලින් එකම රේඛාවක් මත පිහිටීමෙන් සූර්යග්‍රහණයක් සිදුවෙයි. මෙවර සූර්යග්‍රහණය ආසියානු කලාපයට නිරීක්ෂණය නොවූ අතර එහි පැහැදිලි දසුන් හොඳින් දිස්වුණේ දකුණු අමෙරිකානු කලාපයටයි. තාරකා විද්‍යාව සම්බන්ධයෙන් වැඩි අවධානය යොමුකරන පිරිස් චිලී රාජ්‍ය වෙත පැමිණියේය.", "URL": "https://sinhala.adaderana.lk/news.php?nid=113258", "Category": null, "Parent URL": null}