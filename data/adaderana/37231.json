{"Source": "Adaderana", "Timestamp": "September 8, 2013 08:25 am", "Headline": "පොදුරාජ්‍ය මණ්ඩලයීය සමුළුවට යන්න එපා ", "News Content": "මෙරට පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරන ලෙස ඉන්දීය ඩී.එම්.කේ.පක්ෂය අග්‍රාමාත්‍ය මන්මෝහන් සිං මහතාගෙන් ඉල්ලීමක් කරයි. එම්.කරුණානිධි මහතාගේ දියණිය වන ඩී.එම්.කේ. පක්ෂයේ නායක කනිමෝෂි කරුණානිධි විසින් මෙම ඉල්ලීම කර ඇති බව ඉන්දීය මාධ්‍ය වාර්තා කරයි. ඩි.එම්.කේ.පක්ෂයේ කාන්තා සංවිධාන එක්ව චෙන්නායිහි දි සංවිධානය කර තිබු විරෝධතා පා ගමනකට එක්වෙමින් ඇය මෙම අදහස් පළ කර ඇත. ශ්‍රී ලංකා රජය යුද අපරාධ සිදුකළ බවට චෝදනා කරමින් මෙම විරෝධතා පා ගමන සංවිධානය කර තිබු බව වාර්තා වේ. ඉන්දීය අග්‍රාමාත්‍ය මන්මෝහන් සිං මහතා පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කළ යුතු බවත් ශ්‍රී ලංකාව සමඟ පවත්වන සබඳතාව පිළිබඳව යළි සලකා බැලිය යුතු බවත් කණිමෝෂී කරුණානිධි පෙන්වා දී තිබේ. ශ්‍රී ලංකා රජය යුද්ධයෙන් අනතුරුව උතුරේ ජනතාවට අවශ්‍ය පහසුකම් සපයා නොමැති බව චෝදනා කරන ඇය පසුගියදා උතුරේ සංචාරයක නිරත වු එක්සත් ජාතීන්ගේ මානව හිමිකම් මහකොමසාරිස්වරිය ද එම තත්ත්වය අනුමත කළ බව පවසා ඇත. මීට පෙර අවස්ථා කිහිපයකදී ද පොදු රාජ්‍ය මණ්ඩලයීය රාජ්‍ය නායක සමුළුවට සහභාගී නොවන ලෙස ඉන්දිය අග්‍රාමාත්‍යවරයාට ඉල්ලීම් ඉදිරිපත් වී තිබුණි.", "URL": "https://sinhala.adaderana.lk/news.php?nid=37231", "Category": null, "Parent URL": null}