{"Source": "Adaderana", "Timestamp": "March 12, 2019 08:14 pm", "Headline": "අපිට අවශ්‍ය සියළු ජාතීන්ට ලංකාව තමන්ගේ රට කියන හැඟීම ඇති කරන්න", "News Content": "වත්මන් ආණ්ඩුව මනුෂ්‍යභාවයක් ඇති ආණ්ඩුවක් බවට නැවතත් ඔප්පු කරලා තිබෙන බව විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. තම ආණ්ඩුවට අවශ්‍ය වන්නේ සියළු ජාතීන්ට තමන්ගේ රට කියන හැගීමෙන් ශ්‍රි ලංකාව තුළ ජීවත්වීමේ වාතාවරණයක් ඇති කිරීම බවද අමාත්‍යවරයා පැවසීය. අමාත්‍යවරයා මේ බව පැවසුවේ පසුගිය වසරේ නොවැම්බර් 30 දින වව්නතිව් පොලිස් ඝාතන සිද්ධියේදි දිවි අහිමිවූ පොලිස් කොස්තාපල් අලගරත්නම් ගනේෂ් මහතාට උපහාරයක් වශයෙන්, ඔහුගේ සහෝදරයෙක් වන චන්ද්‍රසේකරම් කුමුතන් මහතාට ලංකා විදුලිබල මණ්ඩලයේ පත්වීමක් ප්‍රදානය කිරීමේ අවස්ථාවට එක් වෙමිනි. අද (12) පෙරවරුවේදී, පාර්ලිමේන්තු පරිශ්‍රයේදී පැවති මෙම අවස්ථාවේදි ජනාධිපති මෛත්‍රිපාල සිරිසේන මහතා විසින් අදාළ පත්වීම් ලිපිය ප්‍රදානය කළ අතර අග්‍රාමාත්‍ය රනිල් වික්‍රමසිංහ මහතා සහ අමාත්‍ය රවී කරුණානායක මහතාද මෙම අවස්ථාවට සහභාගි වූහ. මේ සම්බන්ධයෙන් අදහස් දැක්වු අමාත්‍යවරයා පැවසුවේ වත්මන් ආණ්ඩුවට අවශ්‍ය වන්නේ සිංහල, දෙමළ, මුස්ලිම්, බර්ගර්, මැලේ යන සියළු ජාතීන්ට ශ්‍රී ලංකාව තමන්ගේ රට කියන හැගීමෙන් ජීවත්වීමේ වාතාවරණයක් ඇති කිරීම බවයි.", "URL": "https://sinhala.adaderana.lk/news.php?nid=105943", "Category": null, "Parent URL": null}