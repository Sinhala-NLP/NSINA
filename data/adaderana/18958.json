{"Source": "Adaderana", "Timestamp": "September 25, 2011 02:35 pm", "Headline": "රටේ ප්‍රශ්න විපක්ෂයට දේශපාලන තුරුම්පුවක් පමණයි", "News Content": "උතුරු, නැගෙනහිර පළාත්වල කි‍්‍රයාත්මක වන ජනසෙවණ නිවාස ව්‍යාපෘතීන් සඳහා 8% ක සහන පොලියකට නිවාස ණය ආධාර ලබාදීමට රජය තීරණය කර ඇති බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. මේ සඳහා රාජ්‍ය උකස් හා ආයෝජන බැංකුව එකඟත්වය පළකර ඇති අතර නිවාස ණය අධාර වැඩසටහන සඳහා මුල් අදියර වශයෙන් රුපියල් මිලියන 100 ක මුදලක් දැනටමත් වෙන්කර ඇතැයි ඔහු කියා සිටියි. සාමාන්‍යයෙන් නිවාස ණය සඳහා 11% හෝ 12% ක පොලියක් බැංකු මගින් අයකරයි. ජාතික නිවාස සංවර්ධන අධිකාරිය නිවාස ණය ලබාදෙන්නේ 10% ක පොළියකටය. එම ප‍්‍රමාණයටත් අඩුවෙන් උතුරු නැගෙනහිර ක‍්‍රියාත්මක වන \"ජනසෙවණ\"නිවාස ව්‍යාපෘති සඳහා 8% ක පොලියක් අයකිරීමට තීරණය කිරීම උතුරු නැගෙනහිර ජනතාව ලැබු විශේෂ වරප‍්‍රසාදයක් බව විමල් වීරවංශ අමාත්‍යවරයා පෙන්වා දුන්නේය. අමාත්‍යවරයා මේ බව ප‍්‍රකාශ කරනු ලැබුවේ වව්නියාව, ඕමන්තේ වේප්පංකුලම\"ජනසෙවණ\"රාජ්‍යසේවක නිවාස ව්‍යාපෘතිය ඉදිකිරීමේ උත්සවයට ඊයේ (24) දින ප‍්‍රධාන ආරාධිතයා වශයෙන් සහභාගී වෙමිනි. එහිදී අමාත්‍යවරයා මෙසේද කියා සිටියේය. වව්නියාවේ රාජ්‍ය සේවකයින්ට මේ නිවාස ගැටලුව පවතින්නේ බොහෝ කාලයක සිටයි. ඒ නිසා මේ නිවාස ව්‍යාපෘතියෙන් මේ පළාතේ රාජ්‍ය සේවකයින් රැසකගේ නිවාස ගැටලුවට විසඳුම් ලැබෙනවා. 8% ක සහන පොලියකට උතුරු නැගෙනහිර පළාත්වලට පමණක් නිවාස ණය ආධාර ලබාදීමේ වැඩසටහන ක‍්‍රියාත්මක කිරීමට රජය තීරණය කළා. ඒකෙන්ම පේනවා, ත‍්‍රස්තවාදී ගැටුම්වලින් විපතට පත්වූ ප‍්‍රදේශ කඩිනමින් සංවර්ධනය කරමින් ජනතාවට සහන සැලසීම සඳහා අතිගරු ජනාධිපතිතුමා ඇතුළු මෙම රජය දක්වන උනන්දුව. නමුත් විරුද්ධ පක්‍ෂයේ ඇතැම් දේශපාලඥයින්ට අවශ්‍යවෙලා තියෙන්නේ පොදු ජනතාවගේ ප‍්‍රශ්න විසඳන්න නොවේ. ඔවුන්ට අවශ්‍යවෙලා තියෙන්නේ ඒ ප‍්‍රශ්න දේශපාලන තුරුම්පුවක් කරගෙන එමගින් යම් යම් වාසි ලබාගන්නයි. මේ සඳහා ඔවුන් ජාතිබේද, ආගම් බේද ඇතිකරන්නත් උත්සාහ ගන්නවා. මේ රටේ මේ ආකාරයෙන් යම් යම් බේද ඇතිවෙනවාට ඇතැම් බටහිර රටවල් කැමතියි. ඔවුන්ට අවශ්‍යවෙලා තියෙන්නේ බෙදුම්වාදී බලවේගවල වුවමනාවට මෙසේ ශ‍්‍රී ලංකාවට බලපෑම් කරන්නයි. අතිගරු ජනාධිපත්තුමාගේ නායකත්වය යටතේ රණවිරුවන් මේ රටට නිදහස ලබාදුන්නා. කොටි ත‍්‍රස්තවාදීන්ගේ ක‍්‍රියාවන් හේතුවෙන් සිංහල, මුස්ලිම් ජනතාව වගේම දෙමළ ජනතාවත් දැඩි දුෂ්කරතාවලට මුහුණ දුන්නා. මේ දිනාදුන් සාමය දෙමළ ජනතාවටත් අයිතියි.ඔවුන් මේ සාමය භුක්තිවිඳින්නේ නැද්ද ? කියා මට විරුද්ධ පක්‍ෂයෙන් අහන්න කැමතියි. උතුරු නැගෙනහිර යළි පදිංචි කෙරෙන ජනතාවගේ ගැටලු විසඳන්න අතිගරු ජනාධිපතිතුමාගේ නායකත්වය යටතේ ආණ්ඩුව විශේෂ වැඩපිළිවෙළක් ක‍්‍රියාත්මක කරනවා. ත‍්‍රස්තවාදය පරාජය කරලා රටට සාමය උදාකරදීම වරදක් වෙන්නේ කොහොමද ? අතිගරු ජනාධිපතිතුමා ඇතුළු රණවිරුවන්ට චෝදනා එල්ල කිරීමට බෙදුම්වාදය වෙනුවෙන් පෙනී සිටින ඇතැම් බටහිර රටවලට තිබෙන අයිතිය කුමක්ද ? ඒක නිසා ජිනීවා මානව හිමිකම් කවුන්සිලයේදී ශ‍්‍රී ලංකාවට එරෙහිව ඇතැම් රටවල් ක‍්‍රියාත්මක කරන කුමන්ත‍්‍රණ පරාජය කිරීමට ශී‍්‍ර ලාංකිකයින් වශයෙන් දෙමළ ජනතාවත් එක්වන බව අපට විශ්වාසයි. ත‍්‍රස්තවාදයෙන් රට නිදහස්කරගත් නිසා මෙම දෙමළ ජනතාවගේ දූ දරුවන්ගේ අනාගතයද අද සුරක්‍ෂිත වී තිබෙනවා. මේ රට ආසියාවේ ආශ්චර්ය බවට පත්වන විට එහි ප‍්‍රතිලාභ මුළු රටේම ජනතාවට හිමිවෙනවා. ඒ සඳහා අත්වැල් බැඳගන්න කියලා මං ඉල්ලා සිටිනවා\" යනුවෙන්ද විමල් වීරවංශ අමාත්‍යවරයා මෙහිදී වැඩිදුරටත් ප‍්‍රකාශ කළේය.", "URL": "https://sinhala.adaderana.lk/news.php?nid=18958", "Category": null, "Parent URL": null}