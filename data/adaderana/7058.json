{"Source": "Adaderana", "Timestamp": "March 4, 2010 07:57 am", "Headline": "සමුද්‍ර පුරා විද්‍යා කෞතුකාගාරය ගාල්ලේදී විවෘතවෙයි", "News Content": "මෙරට ප්‍රථම සමුද්‍ර පුරා විද්‍යා කෞතුකාගාරය අද ගාල්ලේ දී විවෘත කෙරේ. ඒ ජනාධිපති මහින්ද රාජපක්ෂ මහතාගේ ප්‍රධානත්වයෙනි. සංස්කෘතික හා ජාතික උරුමයන් පිළිබඳ අමාත්‍යාංශය විසින් ස්ථාපනය කරන ලද මෙම කෞතුකාගාරයේ ඉදිකිරීම් කටයුතු සඳහා මූල්‍යාධාර සපයා ඇත්තේ නෙදර්ලන්ත රජය විසිනි. ලන්දේසි යුගයේ ඉදිකළ ඓතිහාසික කොටු පවුර තුළ ඇති පැරණි ගොඩනැගිල්ලක මෙම කෞතුකාගාරය ඉදිකර ඇත. වර්ග අඩි 40,000 කින් යුත් කෞතුකාගාරය තුළ සයුරු පත්ල ගවේෂණ‍ය කිරීමෙන් ලැබෙන සමුද්‍රික පුරාවස්තු තැන්පත් කිරීමට නියමිතය. දැනට වසර 800 කට පමණ පෙර මුහුදේ ගිලී ගිය නැව්වල සුන්බුන් අතරින් සොයාගත් කෞතුක වස්තු 400 ක් පමණ මෙහි තැන්පත් කර ඇති බව සඳහන්ය.", "URL": "https://sinhala.adaderana.lk/news.php?nid=7058", "Category": null, "Parent URL": null}