{"Source": "Adaderana", "Timestamp": "August 5, 2018 06:31 pm", "Headline": "තිරසර සංවර්ධනය හා උපාය මාර්ගික වැඩපිළිවෙල එළිදැක්වීම හෙට", "News Content": "අද සමස්ත ලෝකයම තිරසාර සංවර්ධනය ඉදිරියට ගෙනයාම සඳහා ප්‍රතිඥා ලබාදී ඇති බව ජනාධිපති ලේකම් උදය ආර්. සෙනෙවිරත්න මහතා පවසයි. අද (05) පැවති මාධ්‍ය හමුවකට එක් වෙමින් ජනාධිපතිවරයා මේ බව ප්‍රකාශ කළේය. තිරසාර සංවර්ධනය ඉදිරියට ගෙන යාම සඳහා රාමුවක් සකස් කිරීමට විද්වත් කමිටුවක් පත්කළ බවද ජනාධිපති ලේකම්වරයා ප්‍රකාශ කළේය. තිරසාර සංවර්ධන දැක්ම සහ උපාය මාර්ගික වැඩපිළිවෙලක් සකස් කිරීමත් මෙහි ප්‍රධාන අරමුණක් වූ බවත් ඒ අනුව එම කමිටුව මඟින් මෙම තිරසාර සංවර්ධන දැක්ම හා උපාය මාර්ගික වැඩපිළිවෙල නිර්මාණය කර ඇති බවද ඒ මහතා පැවසීය. මෙය කෙටුම්පතක් පමණක් බවද ජනාධිපති ලේකම්වරයා වැඩිදුරටත් ප්‍රකාශ කළේය. මෙම වැඩපිළිවෙල සමඟ එක් වන ලෙස ශ්‍රී ලංකාවේ සිටින සියලුම පක්ෂ විපක්ෂ බලවේගවලට ආරාධනා කරන බව එම මාධ්‍ය හමුවට එක් වූ ජනාධිපති සම්බන්ධීකරන ලේකම් නීතිඥ ශිරාල් ලක්තිලක මහතා පැවසීය. ඒ අනුව හෙට (06) දිනයේ පැවැත්වෙන මෙම වැඩපිළිවෙල එළිදැක්වීමේ උත්සවය සඳහා හිටපු ජනාධිපති මහින්ද රාජපක්ෂ මහතාට විපක්ෂ නායකවරයාට හා විපක්ෂයේ ප්‍රධාන සංවිධායක ඇතුළු පිරිසකට ආරාධනා කර ඇති බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=93879", "Category": null, "Parent URL": null}