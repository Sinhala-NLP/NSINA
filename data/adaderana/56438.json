{"Source": "Adaderana", "Timestamp": "January 18, 2016 03:17 pm", "Headline": "ජනපතිගෙන් ආගමික නායකයින්ට ඉල්ලීමක් - මෙරට ගවයින් රකින්න ගවමස් රටින් ", "News Content": "රටේ ජනතාව අතර සාමය සහ සංහිඳියාව ගොඩනැඟීම නීතියෙන් හෝ අලුතින් සම්මතකර ගන්නා පනතකින් පමණක් කළ නොහැකි බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා අවධාරණය කළේ එවැනි දේ සිදු කළ හැක්කේ ආගමික දර්ශනය අනුව බවයි.එබැවින් රටේ සියලු ජන කොටස් අතර බිය සැක තුරන් කර සාමය සහ සහෝදරත්වය ගොඩනැඟීමට රජය ආරම්භ කළ වැඩපිළිවෙළ ඉදිරියට ගෙනයාමට පෙරට එන ලෙස තමා සියලු ආගමික නායකයින්ගේ ඉල්ලා සිටින බව ජනාධිපතිවරයා පවසයි.කළුතර පයාගල හින්දු විද්‍යාලයේ අද (18) පෙරවරුවේ පැවැති තෛපොංගල් උත්සවයකට එක්වෙමින් ජනාධිපති මෛත්‍රීපාල සිරිසේන මහතා මේ බව සඳහන් කළේය.රට ගොඩනැඟීමේදී ජාති, ආගම් භේද බාධාවක් කර ගත නොහැකි බව පැවසු ජනාධිපතිවරයා රටේ සියලු ජන කොටස් සාමයෙන් සමගියෙන් මෙන්ම සාධාරණ සාමාජයක ජිවත්වනු දැකීම තම අරමුණ බව එහිදී පැවසුවේය. මෙරට ගව ඝාතනය තුරන් කිරීමට අවශ්‍ය පියවර ගැනීම වෙනුවෙන් මෙරට ගව මස් ඉල්ලුම සපුරාලීම සඳහා විදෙස් රටවලින් ගවමස් ආනයනය කරන්නැයි තමා මුදල් අමාත්‍ය රවී කරුණානායක මහතාගෙන් ඉල්ලා සිටින බවද ජනපතිවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=56438", "Category": null, "Parent URL": null}