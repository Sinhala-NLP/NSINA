{"Source": "Adaderana", "Timestamp": "September 19, 2012 09:09 pm", "Headline": "නාවික හමුදාපති  26 දා විශ්‍රාම යයි", "News Content": "නාවික හමුදාපති වයිස් අද්මිරාල් සෝමතිලක දිසානායක මහතා සැප්තැම්බර් මස 26 වන දින විශ්‍රාම යාමට නියමිතය. සෝමතිලක දිසානායක මහතා 1977 වසරේ ජුනි මස පළමු වනදා නාවික හමුදාවට බැඳී ඇත්තේ නාවික හමුදාවේ කැඩෙට් නිලධාරියෙකු ලෙසිනි. රන සුර පදක්කම් දෙකක් ලබා ගත් හෙතෙම විශිෂ්ට සේවා විභූෂණය සම්මානයෙන් ද පිදුම් ලැබූ අතර උත්තම සේවා පදක්කම සහ තවත් සේවා පදක්කම් 11 ක් ලබා ගෙන තිබේ. 1998-2001 වසර දක්වා කාලය ඇතුළත ඉන්දියාවේ නව දිල්ලි ප්‍රදේශයේ ශ්‍රී ලංකා මහ කොමසාරිස් කාර්යාලයේ ආරක්ෂක උපදේශක ලෙස ද කටයුතු කළේය. ඒ මෑත ඉතිහාසය තුළ මහ කොමසාරිස් කාර්යාලයක මෙරට පළමු ආරක්ෂක උපදේශකයා ලෙසිනි. වයිස් අද්මිරාල් දිසානායක මහතා යුද මෙහෙයුම් රැසකට සිය දායකත්වය සැපයූ අයෙකි. වඩමාරච්චි, බලවේගය සහ රිවිරැස එම මෙහෙයුම් වන අතර 1996 වසරේ දී සිදුකළ මුලතිව් මෙහෙයුම ඇතුළු නාවික මෙහෙයුම් රැසක් මෙහෙයවීමට ද හෙතෙම සමත්විය. නාවික මූලස්ථානයේ මෙහෙයුම් අධ්‍යක්ෂ ජෙනරාල්වරයා ලෙසද සේවා අධ්‍යක්ෂ ජෙනරල්වරයා ලෙසද දිසානායක මහතා කටයුතු කර තිබිණි.", "URL": "https://sinhala.adaderana.lk/news.php?nid=27564", "Category": null, "Parent URL": null}