{"Source": "Adaderana", "Timestamp": "August 4, 2011 04:31 pm", "Headline": "සිමෙන්ති කොට්ට ලක්ෂයක් සඳුදා දිවයිනට", "News Content": "ආනයනය කරන ලද පළමු සිමෙන්ති තොගය එළඹෙන සඳුදා දිවයිනට ළඟා වන බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. පාකිස්ථානයෙන් ආනයනය කරනු ලබන මෙම සිමෙන්ති තොගයට කිලෝග්‍රෑම් 50 බැගින් වූ කොට්ට ලක්ෂයක් අයත් වන බව අමාත්‍යවරයා සඳහන් කරයි. ඉදිරියේ දී තවත් සිමෙන්ති සමූපකාර හා ගොඩනැගිලි ද්‍රව්‍ය සංස්ථාව මගින් ආනයනය කිරීමට කටයුතු කරන බවත් මේ හේතුවෙන් සිමෙන්ති හිඟයක් ඇතිවීමට කිසිදු ඉඩක් නොමැති බවත් අමාත්‍යවරයා පෙන්වාදෙයි. මේ අතර සිමෙන්ති තොග සඟවා ගෙන සිටින ව්‍යාපාරිකයන්ට එම සිමෙන්ති තොග වහා වෙළඳපොළට නිකුත් කරන ලෙසට ද ජොන්ස්ටන් ප්‍රනාන්දු අමාත්‍යවරයා දැනුම් දෙයි. දැනට තිබෙන සිමෙන්ති හිඟය මඟහරවා ගනිමින් පාරිභෝගිකයා ආරක්ෂා කිරීම සඳහා අවශ්‍ය සියලු කටයුතු සම්පාදනය කරන බව අමාත්‍යවරයා වැඩිදුරටත් පවසයි.", "URL": "https://sinhala.adaderana.lk/news.php?nid=17851", "Category": null, "Parent URL": null}