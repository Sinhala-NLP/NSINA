{"Source": "Adaderana", "Timestamp": "September 6, 2019 01:35 pm", "Headline": "වැසුණු දැඩි සත්කාර ඒකකය විවෘත කරන්න ඉල්ලා ප්‍රාදේශීය සභා මන්ත්‍රී උපවාසයක", "News Content": "කන්තලේ මුලික රෝහලේ දැඩි සත්කාර ඒකකය හා වකුගඩු ඒකකය වහා විවෘත කරන්නැයි ඉල්ලා කන්තලේ ප්‍රාදේශීය සභාවේ මන්ත්‍රීවරයෙක් වන වික්‍රම ළමාහේවා මහතා උපවාසයක් ආරම්භ කර තිබේ. ඊයේ (05)සවස සිට ආරම්භ කර ඇති උපවාසය සඳහා රෝහලට පැමිණෙන පිරිසගෙන් අත්සන් ලබා ගැනීමක්ද සිදු කළේය. කෙසේ වෙතත් මේ සම්බන්ධයෙන් අදහස් දක්වමින් කන්තලේ රෝහල් වෛද්‍ය අධිකාරී ඩී.ජී.එම්.කොස්තා මහතා පවසා සිටියේ, නිර්වින්දන විශේෂඥ වෛද්‍යවරයෙකුගේ හා තවත් අමතර වෛද්‍යවරු තිදෙනෙකුගේ අවශ්‍යතාවය මත කන්තලේ රෝහලේ දැඩි සත්කාර ඒකකය දැනට විවෘත කිරීමේ හැකියාවක් නැති බවයි. එමෙන්ම වකුගඩුවල රුධිර කාන්දු පෙරණ ඒකකයේ වැඩද අවම වශයෙන් එක් නිලධාරීයෙක් හෝ නොමැතිව ආරම්භ කළ නොහැකි බවත් රෝහල් අධිකාරීවරයා පවසයි. අවම වෛද්‍ය සේවයක් රෝහල තුළ පවතින බැවින් කිසිසේත්ම වෙනත් වෛද්‍යවරයෙක් හෝ මෙම ඒකකය සඳහා යොමු කළ නොහැකි බවත් පැවසු අධිකාරි රෝහලේ වෛද්‍යවරු ඇත්තේ 32 කු පමණක් බවත් සඳහන් කළේය. වසර 3 කට පමණ පෙර වෛද්‍යවරු 48 ක් පමණ සිටි බවත් පැවසු ඒ මහතා, මෙම තත්ත්වය පිළිබඳව සෞඛ්‍ය අමාත්‍යාංශය දැනටමත් දැනුවත් කර ඇතැයි ද පැවසීය. මේ අතර රෝහලේ තවත් වෛද්‍යවරු 8 දෙනෙක් ස්ථානමාරු වීම් අපේක්ෂාවෙන් සිටින බවත් පැවසු අධ්‍යක්ෂවරයා ඔවුන්ට අනුප්‍රාප්තකයින් ලැබී නොමැති බවත් ඒවා ලැබුණොත් එම වෛද්‍යවරුන් මාරුවී යනු ඇතැයි ද වැඩිදුරටත් අදහස් දක්වමින් වෛද්‍ය අධිකාරීවරයා සඳහන් කළේය. උපවාසයේ නියුතු ප්‍රාදේශීය සභා මන්ත්‍රීවරයා පවසා සිටියේ, අත්‍යාවශ්‍ය සේවයක් ලෙස ඇති දැඩි සත්කාර ඒකකය හා වකුගඩු ඒකකය දැනට වසර 2ක පමණ සිට වසා දමා ඇති බවත් පැවසීය. රජයේ කිසිදු අවධානයක් මෙතෙක් කන්තලේ රෝහලට යොමුව නැතැයි පැවසු මන්ත්‍රීවරයා, ජීවිත පරිත්‍යාගයෙන් හෝ මෙයට විසඳුමක් ලැබෙන තුරු මෙම ක්‍රියාවලිය නොනවත්වා සිදු කරන බවද කියා සිටියේය. මෙම රෝහල් ඒකක වෙනත් අන්තවාදි පිරිසකට ලබා දීමට නියමිත බවත් පැවසු ප්‍රාදේශීය සභා මන්ත්‍රීවරයා, මේ ගැන ජනාධිපතිවරයාගේ අවධානය යොමු වනු ඇතැයි විශ්වාස කරන බවද පැවසීය.", "URL": "https://sinhala.adaderana.lk/news.php?nid=118440", "Category": null, "Parent URL": null}