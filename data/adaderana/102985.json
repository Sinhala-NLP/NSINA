{"Source": "Adaderana", "Timestamp": "January 24, 2019 02:50 pm", "Headline": "අපි සියලූ දෙනා එක මවකගේ දරුවෝ", "News Content": "අපි සියලූ දෙනාම එක මවකගේ දරුවන් මෙන් ශ‍්‍රී ලංකා මාතෘ භූමිය තුළ ජීවත් විය යුතු බව උතුරු පළාත් ආණ්ඩුකාරවර ආචාර්ය සුරේන් රාඝවන් මහතා පවසයි. උතුරු පළාත් ආණ්ඩුකාරවර ආචාර්ය සුරේන් රාඝවන් මහතා මුලතිව් ප‍්‍රදේශයේ මල්ලාවි, යෝගින්බිගෙයි, යෝගපුරම් කෝවිලේ පැවති උත්සවයකට සහභාගි වෙමින් මේ බව සඳහන් කළේය. එහිදී වැඩිදුරටත් අදහස් දැක්වූ උතුරු පළාත් ආණ්ඩුකාරවරයා මේ බව පැවසීය. “අපි සියලූ දෙනා අදිටන් කර ගත යුත්තේ බිඳුනු සිත්, රිදුනු සිත් නැතිව එක්සිත්ව සෑම දෙනාම එක මවකගේ දරුවන් මෙන් ශ‍්‍රී ලංකා මාතෘ භූමිය තුල ජීවත් විය යුතු බවයි. අපි සියලූ දෙනාම එකතු වී එක් ගමනක්, එක් අරමුණක් කරා යා යුතු බවත් ඒ උදාර ගමන යෑමට අප එක් විය යුතු බවද ආණ්ඩුකාරතුමා සඳහන් කළේය. අප සෑම විටම සිතිය යුත්තේ භාෂාව හා සංස්කෘතිය වෙනස් වූවත් සියලූ සංස්කෘතීන් හා භාෂාව තුළ ගැබ්ව ඇති එකමුතුකම, සහෝදරත්වය හා සුහදත්වය වර්ධනය කිරීමයි. මේ සියලූ දේ තේරුම් ගෙන අපි සියලූ දෙනාම සහෝදරත්වයෙන් එකතුවී කටයුතු කල යුතු අතර තමා වටා සිටින බාල, මහළු, වැඩිහිටි සියලූ දෙනාටද මේ පිළිබඳව වටහා දී එක මඟක ගමන් කිරීමට අදිටන් කරගත යුතු බවත් පැවසූ ආණ්ඩුකාරතුමා මෙම අවස්ථාව සඳහා ප‍්‍රදේශයේ ජනතාව සහ රාජ්‍ය නිලධාරීන් පැමිණ සිටීම සම්බන්ධව තමන් සතුටට පත්වන බවද ප‍්‍රකාශ කළේය. පසුව වන්නි ප‍්‍රදේශයේ ජනතාව විශ්වාස කරනු ලබන වන්නි දෙවියන් පිළිබඳව සකස් කල වාර්තාමය වැඩසටහනක්ද එහිදී ආණ්ඩුකාරතුමන්හට පිළිගන්වනු ලැබූ අතර ප‍්‍රදේශයේ ජනතාව සහ ආගමික නායකයින් එතුමන්ව ඉතා ඉහල පිලි ගැනීමකට ලක් කරනු ලැබීය.", "URL": "https://sinhala.adaderana.lk/news.php?nid=102985", "Category": null, "Parent URL": null}