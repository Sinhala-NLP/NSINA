{"Source": "Adaderana", "Timestamp": "December 13, 2011 01:20 pm", "Headline": "ප්ලාස්ටික් කූඩ ගැන කඩිනම් විසඳුමක් ඕනෑ", "News Content": "එළවළු හා පළතුරු ප්‍රවාහනයේ දී ප්ලාස්ටික් කූඩ භාවිත කිරීම සම්බන්ධයෙන් මතුව තිබෙන ගැටලුව සඳහා කඩිනම් විසඳුම් ලබාදෙන ලෙස විපක්ෂ නායකවරයා රජයෙන් ඉල්ලා සිටියි. අද පාර්ලිමේන්තුවේ දී විපක්ෂනායකවරයා මෙම ඉල්ලීම සිදුකළ බව අද දෙරණ වාර්තාකරු සඳහන් කළේය. අදාළ කරුණු සම්බන්ධව විෂයභාර අමාත්‍යවරයා දැනුවත් කිරීමට තමන් කටයුතු කරන බව ඊට පිළිතුරු ලබාදුන් ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා පෙන්වාදුන්නේය. 2012 අයවැය කාරක සභා අවස්ථා විවාදය 09 වන දිනට අද දිනයේත් පැවැත්වෙයි. ජනමාධ්‍ය හා ප්‍රවෘත්ති, විදුලි සංදේශ හා තොරතුරු තාක්ෂණ, කම්කරු හා කම්කරු සබඳතා, විදේශ රැකියා ප්‍රවර්ධන හා සුබසාධන යන අමාත්‍යාංශවල වැය ශීර්ෂ පිළිබඳව අද විවාදයට ගැනෙයි. රාජ්‍ය හා පුද්ගලික මාධ්‍ය ආයතනවල මාධ්‍ය භාවිතය පිළිබඳව අද දින විවාදය ආරම්භ කළ එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතාගේ වැඩි අවධානයක් යොමුකර තිබේ. පක්ෂග්‍රාහිත්වය හේතුවෙන් රාජ්‍ය මාධ්‍ය දිනෙන් දින ජනතාවගෙන් ඈත්වී ඇති බව එහිදී මන්ත්‍රීවරයා පෙන්වාදුන්නේය. අනතුරුව අදහස් දැක්වූ එක්සත් ජනතා නිදහස් සන්ධානයේ පාර්ලිමේන්තු මන්ත්‍රී නාමල් රාජපක්ෂ මහතා ද එම තොරතුරු සනාථ කළේය. පක්ෂ විපක්ෂ සියලුදෙනාගේ තොරතුරු වාර්තා කිරීමට ඉඩ සලසන ලෙස මෙහිදී මන්ත්‍රීවරයා රාජ්‍ය මාධ්‍ය ආයතන ප්‍රධානීන්ගෙන් ඉල්ලා සිටියේය. තමා ඇතුළු තම පවුලේ තොරතුරු පමණක් වාර්තා කිරීමත් මෙහිදී නාමල් රාජපක්ෂ මන්ත්‍රීවරයාගේ නොසතුටට හේතු වූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=20654", "Category": null, "Parent URL": null}