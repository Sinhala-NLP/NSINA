{"Source": "Adaderana", "Timestamp": "February 27, 2016 04:18 pm", "Headline": " සංස්කෘතික මිනිසා අභාවයට යනවා ", "News Content": "අතීතයේ සම්පත් මත පදනම්ව පැවැති ආර්ථිකය අද වන විට රඳා පවතින්නේ දැනුම මත පදනම්ව බවත්, එසේම සංස්කෘතික මිනිසා අභාවයට යමින් ඇති බවත්, මහනගර හා බස්නාහිර සංවර්ධන අමාත්‍ය පාඨලි චම්පික රණවක මහතා කියයි.සාහිත්‍යවේදී පාඨලි රෝහණ ජයන්ත මහතා විසින් රචිත පිවිතුරු ශ්‍රී ලංකා සඟරාව දොරට වැඩීම නිමිත්තෙන් කොළඹදී අද (27) පෙරවරුවේ පැවැති උත්සවයක් අමතමිනි.තේ, රබර් මත රඳා පැවැති ආර්ථිකය අද වන විට රඳා පවතින්නේද රජයේ සහයෙන් බවත්, ඇඟළුම් කර්මාන්තය ද අභිබවා අනාගතයේ දැනුම පදනම් කරගත් ආර්ථිකය වර්ධනය විය හැකි බවත්, ඇමතිවරයා එහිදී කීවේය.අද වන විට සංස්කෘතික අත්දැකීම්වලින් වත්මන් පරපුර මිදෙමින් ඇති බවත්, විශේෂයෙන් සංස්කෘතික පත පොත, සඟරා වැනි දේවලින් ළමා පරපුර ඉවත්වෙමින් ඔවුන් තාක්ෂණික මෙවලම් ෆේස්බුක් වැනි දෑ සමග සිටින බවත්, ඇමතිවරයා පැවසීය.මෙම වාතාවරණය යටතේ අද වන විට හොඳ පොතක පිටපත් දහ පහළොස් දහසක් අතීතයේ මෙන් විකුණාගත නොහැකි තත්ත්වයක් ඇති බවත් තාක්ෂණික මෙවලම් ආධාරයෙන් ළමුන් තුළ සංස්කෘතිය පිළිබඳ දැනුම ලබාදීමට යොමුවීම වැදගත් බවත්, හෙතෙම කියා සිටියේය.විශේෂයෙන් මාටින් වික්‍රමසිංහ, කේ. ජයතිලක වැනි ග්‍රන්ථ රචකයින්ට පසුව පසුගිය වසර 25ක කාලය තුළ කලා ක්ෂේත්‍රය තුළ කැපී පෙනෙන චරිතයක් බිහි නොවුණු බවද අමාත්‍යවරයා පෙන්වාදුන්නේය.මේ නිසා දැනුම පදනම් කර ගත් ආර්ථිකය සමග නිර්මාණශිලි පරපුරක් බිහි කිරීමට කැපවීම වැදගත් බවද අමාත්‍යවරයා එම උත්සවය අමතමින් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57661", "Category": null, "Parent URL": null}