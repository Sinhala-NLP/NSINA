{"Source": "Adaderana", "Timestamp": "May 24, 2013 04:14 pm", "Headline": "රඟපෑම 50,000න් නිමයි! ", "News Content": "නීතිපති දෙපාර්තමේන්තුවේ නිලධාරියෙකු ලෙස පෙනී සිටිමින් ජාතික කෞතුකාගාරයේ සොරකම සම්බන්ධයෙන් දැනට රක්ෂිත බන්ධනාගාර ගතව සිටින සැකකරුවන් තිදෙනෙකුට ඇප ලබාදීමට අවශ්‍ය කටයුතු කරදෙන බව පවසා මුදල් වංචා කළ පුද්ගලයෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. ඇප ලබාදීම සඳහා අවශ්‍ය කටයුතු සකස් කිරීමට නීතිපති දෙපාර්තමේන්තුවේ සහ අපරාධ පරීක්ෂණ දෙපාර්තමේන්තුවේ නිලධාරීන්ට මුදල් ලබාදිය යුතු බව කියමින් සැකකරු මෙම වංචා සිදුකර ඇති බව පොලිසිය පැවසුවේය. ඒ අනුව සොරකම සම්බන්ධයෙන් රක්ෂිත බන්ධනාගාර ගතව සිටින එක් සැකකරුවෙකුගේ පුත්‍රයෙකුගෙන් මෙම පුද්ගලයා රුපියල් 50,000ක මුදලක් ලබාගෙන තිබේ. එම මුදල් ලබාගැනීමෙන් පසුවත් රක්ෂිත බන්ධනාගාර ගතව සිටින සැකකරුවන්ට ඇප ලබාගැනීමට නොහැකි වීම හේතුවෙන් අදාළ පුත්‍රයා යළිත් වරක් සැකකරුගෙන් විමසීමේදී ඒ සඳහා තවත් රුපියල් 80,000ක මුදලක් අවශ්‍ය බව සැකකරු ප්‍රකාශ කර තිබේ. මේ සම්බන්ධයෙන් ලැබුණු පැමිණිල්ලකට අනුව නීතිපති දෙපාර්තමේන්තු නිලධාරියා ලෙස පෙනී සිටි සැකකරු අපරාධ පරීක්ෂණ දෙපාර්තමේන්තු නිලධාරීන් විසින් අත්අඩංගුවට ගත් බව පොලීසිය පැවසුවේය. සැකකරු අධිකරණයට ඉදිරිපත් කිරීමෙන් අනතුරුව ලබන 31 වැනිදා දක්වා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=34353", "Category": null, "Parent URL": null}