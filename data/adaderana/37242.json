{"Source": "Adaderana", "Timestamp": "September 8, 2013 12:30 pm", "Headline": " තැපැල් ඡන්දෙන් ආණ්ඩුව දිනුවොත් ගුරුවරුන් දණ ගැස්සවීම තවත් ලෙහෙසියි", "News Content": "හෙටත් අනිද්දාත් පැවැත්වෙන තැපැල් ඡන්දයෙන් ආණ්ඩුව දිනුවහොත් එය ගුරුවරුන් දණ ගැස්සවීමට පහසුවක් වනු ඇති බව එක්සත් ජාතික පක්ෂ පාර්ලිමේන්තු මන්ත්‍රී අජිත් පී. පෙරේරා මහතා පවසයි. මේ නිසා රාජ්‍ය සේවකයින් වැදගත් තීන්දුවක් ගත යුතු බවත් කල්පනා කර සිය ඡන්ද අයිතිය පාවිච්චි කළ යුතු බවත් මන්ත්‍රීවරයා අද (08) කොළඹදී පැවැති මාධ්‍ය හමුවකදී කීය. තැපැල් ඡන්දය මෙන්ම පළාත් සභා මැතිවරණය මෙරට ප්‍රජාතන්ත්‍රවාදය පිළිබඳ පරීක්ෂණයක් හා සමාන බැවින් රාජ්‍ය සේවකයින් මැනවින් කල්පනා කර සිය ඡන්දය භාවිතා කළ යුතු යැයි හෙතෙම පෙන්වාදුණි. එසේම රාජ්‍ය සේවකයින්ගේ මෙන්ම පෞද්ගලික අංශයේ සේවකයින්ගේ වැටුප රුපියල් 10,000කින් වැඩි විය යුතු බවද අජිත් පී. පෙරේරා මහතා පැවසීය. තවද ආණ්ඩුව මෙරට ගැබිනි මව්වරුන්ගේ හා ළමුන්ගේ පෝෂණය අමතක කර ඇති බවටද මන්ත්‍රීවරයා එහිදී චෝදනා කළේය. 2008 නිකුත් කළ මහ බැංකු වාර්තාවේ පෝෂණය ගැන සඳහනක් කර ඇති නමුත් ඉන් පසු නිකුත් කළ වාර්තා 5ක ඒ ගැන කිසිවක් සඳහන් නොවන බව ඔහු පෙන්වාදුන්නේය. මෙය සත්‍යය වසන් කිරීමක් බවත් එය සැඟවීමෙන් වළකින ලෙස තමන් මහ බැංකු අධිපති අජිත් නිවාඩ් කබ්රාල් මහතාගෙන් ඉල්ලා සිටින බවත් හෙතෙම කීය. මහ බැංකු අධිපතිවරයා ගණකාධිවරයෙකු මිස ආර්ථික විශේෂඥයෙකු නොවන බවද, ආර්ථික විශේෂඥයෙකු නොවන තමන් නීතිඥවරයෙකු ලෙස ‍හෙළිකරන මෙම තොරතුරු අසත්‍ය බව ඔප්පු කළහොත් සිය මන්ත්‍රී තනතුරින් ඉල්ලා අස්වීමට සුදානම් බවද ඔහු පැවසීය. ඕනෑම රටක විශ්වාසවන්තම ලේඛනය ලෙස මහ බැංකු වාර්තාව සැලකිය හැකි බව ඔහු කීය. ඉතියෝපියාව, බංග්ලාදේශය වැනි දිළිඳු රටවල් හා සැසඳීමේදී ශ්‍රී ලංකා මහ බැංකු වාර්තාවේ මන්ද පෝෂණය පිළිබඳ බැරෑරුම් කාරණාව සඟවා තැබුවේ ඇයිදැයි තමන් අසන බවද අජිත් පී. පෙරේරා මන්ත්‍රීවරයා මහ බැංකු අධිපතිවරයාගෙන් එහිදී ප්‍රශ්න කළේය. ගැබිනි මව්වරුන්ගේ හා දරුවන්ගේ මන්ද පෝෂණය තුරන් කරනවා වෙනුවට මහ බැංකු වාර්තාවෙන් අජිත් නිවාඩ් කබ්රාල් මහතා එය ඉවත්කර ඇති බවත් ලැජ්ජාවක් ඇති නම් ඔහු ඉල්ලා අස්විය යුතු බවද මන්ත්‍රීවරයා පැවසීය. එසේ නොවන්නේ නම් \"බොරු කියන්න එපා මන්ත්‍රීතුමා\" කියා මහ බැංකු අධිපතිවරයා තමන්ගේ අභියෝගය භාරගත යුතු බවද හෙතෙම කීය.", "URL": "https://sinhala.adaderana.lk/news.php?nid=37242", "Category": null, "Parent URL": null}