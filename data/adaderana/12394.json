{"Source": "Adaderana", "Timestamp": "November 25, 2010 03:33 pm", "Headline": "සිහිසුන් වූ තවත් සිසුන් 30 ක් රෝහලට", "News Content": "හැටන්, ‍නෝවුඩ් ප්‍රදේශයේ පාසලක හදිසියේ රෝගාතුර වූ සිසුන් පිරිසක් රෝහල් ගතකර තිබේ. හැටන්, ග්ලැන්ඩන් වතු රෝහලේ ප්‍රකාශකයෙකු කියා සිටියේ ස්ටොක්හෝම් පාසලේ සිසුන් තිස් දෙනෙකු මෙලෙස රෝහල් ගතකර ඇති බවයි. ක්ලාන්ත ගතිය, කැරකැවිල්ල ආදී රෝග ලක්ෂණ මෙම සිසුන්ගෙන් දැකිය හැකි බව ඔහු සඳහන් කළේය. වයස අවුරුදු 13 ත් 18 ත් අතර වයසේ පසුවන මෙම සිසුන් පිරිස පානය කළ ජලයෙන් රෝග තත්ත්වය මතුව ඇති බවට සැක කරන බව රෝහල් ප්‍රකාශකයා කියා සිටියේය. පෙරේදා දිනයේ ද මෙවැනිම‍ රෝග ලක්ෂණ පෙන්නුම් කළ සිසුන් පිරිසක් මෙම රෝහලට ඇතුළත් කර තිබූ අතර ඊයේ දිනයේ ඔවුන් රෝහලෙන් පිටව ගොස් තිබුණි.", "URL": "https://sinhala.adaderana.lk/news.php?nid=12394", "Category": null, "Parent URL": null}