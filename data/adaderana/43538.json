{"Source": "Adaderana", "Timestamp": "May 28, 2014 11:14 am", "Headline": "හොර පාරෙන් මෙරටට සත්තු ගෙනා ලාංකික කත අල්ලයි ", "News Content": "නීති විරෝධි අයුරින් තායිලන්තයේ බැංකොක් නුවර සිට මෙරටට සතුන් රැගෙන පැමිණි කාන්තාවක කටුනායක ජාත්‍යන්තර ගුවන් තොටුපලේදී අත්අඩංගුවට ගෙන තිබේ. අදාළ කාන්තාව තායි ගුවන් සේවයට අයත් ගුවන් යානයකින් අද(28) අලුයම මෙරටට පැමිණ ඇති බව සඳහන් වෙයි. අත්අඩංගුවට ගන්නා අවස්ථාවේ දී ඇය සතුව තිබී පරවියන් දස දෙනෙකු, හාවුන් හය දෙනෙකු, දුර්ලභ කටුස්සෙකු, ගිරවුන් හත් දෙනෙකු සහ ලවූ බර්ඩ් වර්ගයේ කුරුල්ලන් දෙදෙනෙකු රේගු බාරයට ගෙන තිබේ. එම සතුන් ඉතා සුක්ෂම අයුරින් ප්ලාස්ටික් බට සහ කූඩ තුළ දමා අදාළ කාන්තාව සිය ඇඳුම් බෑගයේ සඟවා ගෙන පැමිණ ඇති බව වාර්තා වෙයි. මෙලෙස අත්අඩංගුවට ගෙන ඇත්තේ මීගමුව ප්‍රදේශයේ පදිංචි 36 හැවිරිදි කාන්තාවකි. ඇය මීට පෙර අවස්ථා 4 ක දී තායිලන්තය බලා පිටත්ව ගොස් ඇති බවට ද රේගුව සිදු කළ ප්‍රශ්න කිරීම් වලදී තොරතුරු අනාවරණය වී තිබේ.", "URL": "https://sinhala.adaderana.lk/news.php?nid=43538", "Category": null, "Parent URL": null}