{"Source": "Adaderana", "Timestamp": "February 2, 2012 08:34 am", "Headline": "මෙරට සරණාගතයින් පිරිසක් ටෝගෝ හි අතරමං වෙලා", "News Content": "ශ්‍රී ලාංකික දෙමළ ජාතික සරණාගතයින් පිරිසක් බටහිර අප්‍රිකාවේ ටෝගෝ රාජ්‍යයේ රැඳී සිටියි. 200 ක පමණ පිරිසක් මීට අයත් බව සදහන්ය. තමන් ටෝගෝ රාජ්‍යයේ ලෝම් අගනුවර පිහිටි ක්‍රීඩාංගණයක රැඳී සිටින බව එම සරණාගතයින් පවසයි. දැඩි දුෂ්කරතාවට පත්ව සිටින තමන්ට එරට ආරක්ෂක අංශ සාමාජිකයින්ගෙන් පීඩාවන්ටද මුහුණදීමට සිදුව ඇති බව ඔවුන් සඳහන් කරයි. කැනඩාවට රැගෙන යන බව පවසා ශ්‍රී ලංකාවේ සිට රැගෙන ආ පුද්ගලයෙකු තමන් මෙලෙස අතරමං කර පලා ගොස් ඇති බවට සරණාගතයින් පිරිස චෝදනා කරයි. ඒජන්තකරු සදහා එක් අයෙකුගෙන් ඩොලර් 6 , 000 බැගින් ලබාගෙන ඇති බවට ද ‍සරණාගතයින් චෝදනා කරයි. යුද්ධය අවසන් සමයේ ඉන්දියාවටත් එතැනින් ටෝගෝවටත් පැමිණි මෙම පිරිස අතර ළමුන් 11 දෙනෙකු සහ කාන්තාවන් 19 දෙනෙක් ද සිටින බව සඳහන්ය. මෙම පිරිස ලංකාවට පිටුවහල් කිරීම‍ට කටයුතු කරමින් සිටින බව ද වාර්තා වේ. 28 දෙනෙකුගෙන් යුත් පළමු කණ්ඩායම ලබන 4 වැනිදාට පෙර ලංකාවට පැමිණෙනු ඇති බවට වාර්තා වේ.", "URL": "https://sinhala.adaderana.lk/news.php?nid=21815", "Category": null, "Parent URL": null}