{"Source": "Adaderana", "Timestamp": "July 10, 2018 11:59 am", "Headline": "මුහුදු ප්‍රදේශවල සුළඟේ වේගය ඉහළට- ධීවර හා නාවික ප්‍රජාව අවධානය යොමු කරන්න", "News Content": "දිවයින හරහා සහ දිවයින අවට මුහුදු ප්‍රදේශවල සුළඟේ වේගය වැඩිවීමේ හැකියාවක් පවතින බව කාලගුණ විද්‍යා දෙපාර්තමේන්තුව පවසයි. දිවයිනේ ඇතැම් ප්‍රදේශවලට විටින් විට පැයට කිලෝමීටර් 40 ත් 50 ත් අතර තද සුළං ඇතිවිය හැකි බව එම දෙපාර්තමේන්තුව සඳහන් කළේය. විශේෂයෙන් උතුර, උතුරුමැද, ඌව සහ වයඹ පළාත්වලට මෙන්ම මාතලේ, ත්‍රිකුණාමලය, අම්පාර හා හම්බන්තොට යන දිස්ත්‍රික්කවලට මෙම තද සුළං තත්ත්වය හටගනු ඇති බව සඳහන් විය. මීට අමතරව පුත්තලම සිට කන්කසන්තුරය හා ත්‍රිකුණාමලය දක්වා සහ පොතුවිල් සිට මඩකලපුව දක්වා වන මුහුදු ප්‍රදේශවල සුළඟේ වේගය පැයට කිලෝමීටර් 60 ත් 65 ත් දක්වා වැඩි විය හැකි බැවින් ධීවර හා නාවික ප්‍රජාව ඒ පිලිබඳ අවධානය යොමුකල යුතු බව කාලගුණ විද්‍යා දෙපාර්තමේන්තුව පෙන්වා දෙන්නේය.", "URL": "https://sinhala.adaderana.lk/news.php?nid=92296", "Category": null, "Parent URL": null}