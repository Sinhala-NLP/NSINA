{"Source": "Adaderana", "Timestamp": "October 16, 2012 08:56 am", "Headline": "විදුලි ගාස්තුව ඉහළ දාන්න සූදානමක් නෑ", "News Content": "විදුලි ගාස්තු ඉහළ නැංවීම සඳහා සූදානමක් නොමැති බව මහජන උපයෝගීතා කොමිසම පවසයි. ලංකා විදුලිබල මණ්ඩලයෙන් එවැනි කිසිදු ඉල්ලීමක් තම කොමිෂන් සභාවට කර නොමැති බව එම කොමිසමේ සභාපති ආචාර්ය ජයතිස්ස ද කොස්තා පැවසුවේය. ආණ්ඩුව අය වැයට පෙර විදුලි ගාස්තු සහ ඉන්ධන මිල ඉහළ දැමීමට කටයුතු කරනු ඇති බව එක්සත් ජාතික පක්ෂ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා පසුගියදා පැවසීය. ඉන්ධන මිල ඉහළ දැමීමේ සූදානමක් ඇත්දැයි අද දෙරණ කළ විමසීමක දී ලංකා ඛනිජ තෙල් නීතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතා පැවසුවේ ඉන්ධන මිල ඉහළ දැමීමට ද රජයේ කිසිදු සූදානමක් නොමැති බවය. කෙසේ වෙතත් ලෝක වෙළෙඳපළේ බොරතෙල් මිල ඉහළයාමේ ප්‍රවණතාවක් පවතින බව හෙතෙම කියා සිටියේය.", "URL": "https://sinhala.adaderana.lk/news.php?nid=28318", "Category": null, "Parent URL": null}