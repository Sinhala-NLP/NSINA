{"Source": "Adaderana", "Timestamp": "November 18, 2015 05:08 pm", "Headline": "අගමැති මට කට වහගන්න කිවුවේ නෑ", "News Content": "ඇවන්ගාඩ් සිද්ධිය සම්බන්ධයෙන් අදහස් ප්‍රකාශ නොකරන ලෙස අග්‍රාමාත්‍ය රනිල් වික්‍රමසිංහ මහතා තමාට කිසිදු අවස්ථාවක ප්‍රකාශ කර නොමැති බව සෞඛ්‍ය හා දේශීය වෛද්‍ය අමාත්‍ය රාජිත සේනාරත්න මහතා පවසයි. ඇවන්ගාඩ් සිද්ධිය සම්බන්ධයෙන් කිසිවක් ප්‍රකාශ නොකරන ලෙස අග්‍රාමාත්‍යවරයා ජ්‍යෙෂ්ඨ අමාත්‍යවරයෙකුට දෝෂාරෝපණය කළ බව පසුගියදා ඇතැම් මාධ්‍ය වාර්තා කර තිබුණි.එලෙස අග්‍රාමාත්‍යවරයා දෝෂාරෝපණ එල්ල කළේ තමා හට බවට ඇතැමුන් අසත්‍ය ප්‍රචාර සිදුකිරීමට උත්සාහ ගනිමින් සිටින බව නිවේදනයක් නිකුත් කරමින් රාජිත සේනාරත්න අමාත්‍යවරයා පෙන්වාදෙයි.තමා පසුගිය 16 වනදා ලෝක සෞඛ්‍ය සංවිධානයේ සමුළුවකට සහභාගී වීම සඳහා බ්‍රසීලයට පැමිණි බවත්, ඇවන්ගාඩ් සිදුවීම හෝ වෙනත් කිසිදු සිදුවීමක් සම්බන්ධයෙන් සාකච්ඡා කිරීමට තමාට අග්‍රාමාත්‍යවරයා හමුනොවූ බවත්, රාජිත සේනාරත්න අමාත්‍යවරයා සඳහන් කරයි.මේ අතර අග්‍රාමාත්‍යවරයා ජ්‍යෙෂ්ඨ අමාත්‍යවරයෙකුට දෝෂාරෝපණය කළ බව කියන පුවත පදනම් කරගනිමින් අධිකරණ අමාත්‍ය විජේදාස රාජපක්ෂ මහතා ද පසුගියදා නිවේදනයක් නිකුත් කර තිබුණි.ඇවන්ගාඩ් සිදුවීම සම්බන්ධයෙන් අග්‍රාමාත්‍යවරයා තමාට ද කිසිදු දෝෂාරෝපණයක් සිදුනොකළ බව අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=55180", "Category": null, "Parent URL": null}