{"Source": "Adaderana", "Timestamp": "June 20, 2019 06:58 pm", "Headline": "කල්මුණේ උපවාසයයට සහාය දක්වමින් ප්‍රදේශ කීපයක හර්තාල් - ජනතා නියෝජිතයින්ගේත් සහාය", "News Content": "කල්මුණේ උතුර ප්‍රාදේශීය ලේකම් කාර්යාලයට ඉඩම් හා මූල්‍ය බලතල ලබාදෙන ලෙස ඉල්ලා සිව් වැනි දිනටත් පැවැත්වෙන උපවාසයට සහය පළකරමින් කල්මුණේ, මඩකලපුව ඇතුළු ප්‍රදේශ රැසක අද හර්තාල් පැවැත්වුණි. පාර්ලිමේන්තු මන්ත්‍රී පූජ්‍ය අතුරලියේ රතන හිමියන් උපවාසය පැවැත්වෙන ස්ථානයට වැඩම කර පිරිස සමඟ අද සාකච්ඡාවකද නිරත වුණි. මුස්ලිම් ජනයා වැඩි වශයෙන් වෙසෙන කල්මුණේ දකුණ ප්‍රාදේශීය ලේකම් කාර්යාලයට හිමි ඉඩම් හා මූල්‍ය බලතල කල්මුණේ උතුර ප්‍රාදේශීය සභාවටත් එසේ ලබා දෙන ලෙස ඉල්ලමින් උපවාසයක් ආරම්භ කෙරුණේ ජූනි 17 වැනිදායි. එම ප්‍රාදේශීය ලේකම් කාර්යාලය ඉදිරිපිට ඇරඹී උපවාසයට කල්මුණේ ශ්‍රී සුභද්‍රාරාමාධිපති පූජ්‍ය රන්මුතුපුර සංඝරතන හිමි, දෙමළ හා ක්‍රිස්තියානි පූජ්‍ය පක්ෂය මෙන්ම ප්‍රදේශවාසීන් ද එක්ව සිටියේය. මෙම උපවාසයට සහය පළකරමින් කල්මුණේ, පානිරුප්පු, මඩකලපුව, කලවංචිකුඩි ඇතුළු ප්‍රදේශ රැසක ව්‍යාපාරික ස්ථාන, බැංකු ශාඛා, පාසල් වසා දමමින් අද දවස පුරා හර්තාල් දියත් කෙරුණි. එමෙන්ම උපවාසයට සහය පළකරමින් පාර්ලිමේන්තු මන්ත්‍රී එස්. වියාලේන්ද්‍රන් මහතා සහ ඔහුට සහය දක්වන පිරිසක් අද සිව් වැනි දිනටත් මඩකලපුව හෝරා ස්ථම්භය අසළදී උපවාසයේ නිරත වුණි. පාර්ලිමේන්තු මන්ත්‍රී පූජ්‍ය අතුරලියේ රතන හිමියන්ද අද එම ස්ථානයට වැඩම කළේය. අනතුරුව මඩකලපුව මංගලාරාමාධිපති පූජ්‍ය අම්පිටියේ සුමනරතන හිමි, පාර්ලිමේන්තු මන්ත්‍රීවරුන් වන පූජ්‍ය අතුරලියේ රතන හිමි සහ එස්. වියාලේන්ද්‍රන් මහතා ඇතුළු පිරිසක් සිව් වැනි දිනටත් ප්‍රධාන උපවාසයේ නිරත පිරිස හමු වී සාකච්ඡා කළේය. මේ අතර කල්මුණේ උතුර ප්‍රාදේශීය ලේකම් කාර්යාලය ඉඩම් හා මූල්‍ය බලතල සහිතව විධිමත් බවට පත්කර දෙන මෙන් පැවැත්වෙන උපවාසයට විරුද්ධව පිරිසක් කල්මුණේ පෞද්ගලික බස් නැවතුම් පොළේදී අද පෙරවරුවේ සත්‍යග්‍රහයක් ආරම්භ කර තිබුණි.", "URL": "https://sinhala.adaderana.lk/news.php?nid=112433", "Category": null, "Parent URL": null}