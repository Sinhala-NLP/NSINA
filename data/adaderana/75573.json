{"Source": "Adaderana", "Timestamp": "July 24, 2017 01:46 pm", "Headline": " විනිසුරන්ගේ ආරක්ෂාව තර කිරීම ගැන තවදුරටත් සිතිය යුතුයි ", "News Content": "විනිසුරුවරුන්ට ලබා දෙන ආරක්ෂාව තර කිරීමේ අවශ්‍යතාව යළි සලකා බැලිය යුතුව පවතින බව ශ්‍රී ලංකා නිතිඥ සංගමය පවසයි.එම සංගමයේ සභාපති නීතිඥ යූ. ආර් ද සිල්වා මහතා සඳහන් කළේ සංවේදී සිද්ධීන් පිළිබඳ විභාග කෙරෙන නඩු විභාග කෙරෙන විනිසුරුවරුන්ගේ ආරක්ෂාව තර කිරීමට රජය පියවර ගත යුතු බවයි.විනිසුරුවරුන්ට ආරක්ෂාව සැපයීම සම්බන්ධයෙන් පොලිස්පතිවරයා විසින් සියලු පොලිස් ස්ථානවලට විශේෂ චක්‍රලේඛයක් නිකුත් කර තිබුණ ද එය ක්‍රියාත්මකවීම පිළිබඳ ගැටළු පවතින බව යූ.ආර් ද සිල්වා මහතා පෙන්වා දෙයි.මේ අතර යාපනය මහාධිකරණ විනිසුරු එම්. ඉලන්චේලියන් මහතාට ආරක්ෂාවට සිටි පොලිස් සැරයන්වරයෙකු වෙඩි ප්‍රහාරයකින් මියයාමේ සිද්ධියට විරෝධය පළ කරමින් උතුරු පළාතේ සියලු නීතිඥවරුන් මේ වන විට සිය සේවා කටයුතුවලින් ඉවත් වී තිබේ.මේ සම්බන්ධයෙන් අද දෙරණ සමග අදහස් දැක්වූ උතුරු පළාත් නීතිඥ සංගමයේ වව්නියාව ශාඛාවේ ලේකම් නිතිඥ ඇන්ටන් පුනිදනායගම් මහතා සඳහන් කළේ මෙම සිද්ධිය සම්බන්ධයෙන් සාධාරණ පරීක්ෂණයක් අවශ්‍ය බවයි.විද්‍යා ඝාතන නඩුවේ ත්‍රිපුද්ලගල විනිසුරු මඩුල්ලේ විනිසුරුවරයෙකු වන එම්. ඉලන්චේලියන් මහතා ගමන් ගත් මෝටර් රථයට ආරක්ෂාව සපයමින් ගමන් ගත් යතුරුපැදියට පසුගියදා වෙඩි ප්‍රහාරයක් එල්ල වූ අතර එහිදී ඒ මහතාගේ ආරක්ෂාවට සිටි පොලිස් නිලධාරීන් දෙදෙනාගෙන් එක් සැරයන්වරයෙකු ජීවිතක්ෂයට පත් වුණි.තුවාල ලැබූ අනෙක් නිලධාරියා ද මේ වන විට යාපනය රෝහලේ ප්‍රතිකාර සඳහා රෝහල්ගත කර තිබේ.ජීවිතක්ෂයට පත් වූ පොලිස් සැරයන් සරත් ප්‍රේමචන්ද්‍ර මහතාගේ දේහය මේ වන විට හලාවත කුමාර කට්ටුවේ පිහිටි ඒ මහතාගේ නිවසේ තැන්පත් කර තිබේ.", "URL": "https://sinhala.adaderana.lk/news.php?nid=75573", "Category": null, "Parent URL": null}