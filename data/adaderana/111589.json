{"Source": "Adaderana", "Timestamp": "June 8, 2019 07:41 pm", "Headline": "විපක්ෂය පාර්ලිමේන්තු විශේෂ තේරීම් කාරක සභාවේන් ඉවත් වුණේ එහි අරමුණ ඉටු නොවන නිසයි", "News Content": "පාස්කු ප්‍රහාරය සම්බන්ධයෙන් සොයා බැලීම සඳහා පත් කළ පාර්ලිමේන්තු විශේෂ තේරීම් කාරක සභාවේ අරමුණ ඉටු නොවන බවට වැටහුණු නිසා විපක්ෂයේ කණ්ඩායම මුලදීම ඉන් ඉවත් වු බව විපක්ෂ නායක මහින්ද රාජපක්ෂ මහතා පවසයි. විපක්ෂ නායකවරයා මේ බව පැවසුවේ, අද (08) පාමංකඩ ප්‍රදේශයේ පැවති ආගමික උත්සවයකින් අනතුරුව මාධ්‍යයට අදහස් දක්වමින්. අපවත්වී වදාල පාමංකඩ ශ්‍රි මහා විහාරාධිපති පූජ්‍ය හවුපේ සෝමානන්ද ස්වාමීන් වහන්සේගේ තෙමස් පූර්ණ ගුණානුස්මරණ පිංකමට අද විපක්ෂ නායක මහින්ද රාජපක්ෂ මහතා සහභාගි විය. මේ අතර ආචාර්ය නාලක ගොඩහේවා විසින් රචිත මගේ චාරිකාව කෘතිය එළිදැක්වීම ඊයේ (07) පස්වරුවේ කොළඹ සම්බුද්ධත්ව ජයන්ති මන්දිරයේදි පැවැත් වුණේ විපක්ෂ නායක මහින්ද රාජපක්ෂ මහතාගේ ප්‍රධානත්වයෙන්.", "URL": "https://sinhala.adaderana.lk/news.php?nid=111589", "Category": null, "Parent URL": null}