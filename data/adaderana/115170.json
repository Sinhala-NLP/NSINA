{"Source": "Adaderana", "Timestamp": "July 28, 2019 08:36 am", "Headline": "මලික් අසීස් සමානයි සහරාන්-සුදත්ත හිමි", "News Content": "පාස්කු ඉරුදින ත්‍රස්ත ප්‍රහාරය සම්බන්ධයෙන් සොයා බලා පාර්ලිමේන්තුවට වාර්තා කිරීම සඳහා පත් කළ පාර්ලිමේන්තු විශේෂ තේරීම් කාරක සභාව හමුවේ නීතිපතිවරයා වෙනුවෙන් පෙනී සිටි රජයේ අධි නීතීඥ මලික් අසීස් මහතා පසුගිය 26 දිනයේදී ලබා දුන් ප්‍රකාශය සම්බන්ධයෙන් සිංහල රාවය ජාතික සංවිධානයේ මහලේකම් පූජ්‍ය මාගල්කන්දේ සුදත්ත හිමියන් සිය අදහස් පළ කළේය. ඒ ඊයේ (27) පැවති මාධ්‍ය හමුවකට එක් වෙමින්. පාස්කු ඉරු දින ත්‍රස්ත ප්‍රහාරය පිළිබඳ සොයා බලා පාර්ලිමේන්තුවට වාර්තාකිරීමට පත් කළ පාර්ලිමේන්තු විශේෂ තේරීම් කාරක සභාව හමුවේ නීතිපතිවරයා වෙනුවෙන් පෙනී සිටි රජයේ අධිනීතීඥ මලික් අසීස් මහතා අදහස් දක්වමින් , සහරාන් සම්බන්ධ EER 8/17 ලිපි ගොනුව 2017.06.07 දින නීතීපතිවරයා වෙත ලැබුණු බවත් එය එම මාසයේම 16 දින තමන් වෙත ලැබුණු බවත් කියා සිටියා. මේ අතර සහරාන් සම්බන්ධ එවන් ගොනුවක් නීතිපතිවරයා වෙත ලැබුණේද යන්න පසුගියදා නීතිපතිවරයා වෙත ලිපියක් යොමු කරමින් පූජ්‍ය මාගල්කන්දේ සුදත්ත හිමියන් සිදු කළ විමසීමේදී නීතීපතිවරයාගේ සම්බන්ධීකරණ නිලධාරිනී රජයේ අධිනීතීඥ නිෂාරා ජයරත්න මෙනවිය උන්වහන්සේට පවසා ඇත්තේ එය සාවද්‍ය ප්‍රකාශයක් බවයි. ඒ අනුව ඇය විසින් කළ ප්‍රකාශය අසත්‍ය ප්‍රකාශයක් බව අධිනීතිඥ මලික් අසීස්ගේ සාක්ෂි දීමෙන් පැහැදිලි වන බවපූජ්‍ය මාගල්කන්දේ සුදත්ත හිමි පවසා සිටියි. ඒ අනුව ලිපි ගොනුව සම්බන්ධව තමන් කළ ප්‍රකාශය සාවද්‍ය නොවන බවත් තේරීම් කාරක සභාව හමුවේ එය ඔප්පු වූ බවත් උන්වහන්සේ පෙන්වා දෙයි. රජයේ අධි නීතීඥ මලික් අසීස් මහතා චේතනාන්විතවම මෙම ලිපි ගොනුව පිළිබඳ උපදෙස් ලබා දීම ප්‍රමාද කර ඇති බවත් මලික් අසීස් සහරාන්ට සමාන වන බවත් සුදත්ත හිමි කියා සිටියි. 2017 දී මලික් අසීස් විසින් අවශ්‍ය උපදෙස් ලබා දුන්නේනම් පාස්කු ඉරුදින ප්‍රහාරය වළක්වා ගැනීමට ඉඩ තිබු බව උන්වහන්සේ වැඩිදුරටත් පෙන්වා දෙයි. එළඹෙන සඳුදා මලික් අසීස් මහතා ඇතුළු නීතිපති දෙපාර්තමේන්තුවේ වගකීම් විරහිතව කටයුතු කළ සියලු දෙනාට එරෙහිව පොලිස්පතිවරයාට පැමිණිලි කරන බවත් සුදත්ත හිමි පවසා සිටියේය.", "URL": "https://sinhala.adaderana.lk/news.php?nid=115170", "Category": null, "Parent URL": null}