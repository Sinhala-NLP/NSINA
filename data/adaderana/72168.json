{"Source": "Adaderana", "Timestamp": "April 18, 2017 06:48 am", "Headline": " යතුරුපැදිය ගැටී පැදිකරු මරුට", "News Content": "යතුරුපැදියක් හා පුද්ගලික බස් රථයක් මුහුණට මුහුණ ගැටීමෙන් සිදුවී ඇති අනතුරකින් යතුරුපැදිකරු මිය ගොස් ඇති බව හලාවත පොලීසිය කියයි.අද (18) අලුයම 1.50 ට පමණ හලාවත - පුත්තලම මාර්ගයේ පිහිටි ශාන්ත මරියා පිරිමි විද්‍යාලය ඉදිරිපිටදී මෙම අනතුර සිදුවී ඇත.අනතුරින් මිය ගොස් ඇත්තේ හලාවත - බංගදෙණිය, දංකැලේ පදිංචිව සිටි ජයසිංහ ආරච්චිගේ චිරාන් තුසිත (අවු:26) නම් වූ අයෙකි.අනතුරට සම්බන්ධ පුද්ගලික බස් රථය කොළඹ සිට තලෙයි මන්නාරම දක්වා ධාවනය වෙමින් තිබී ඇත.අනතුර සිදුවන විට යතුරුපැදි කීපයක් පුත්තලම දෙස සිට හලාවත දෙසට ගමන් කර ඇති බව මූලික විමර්ශන වලදී අනාවරණය වී ඇති බව පොලීසිය කියයි.අනතුරට සම්බන්ධ බස් රථය පැදවූ රියදුරු පොලීසිය විසින් අත්අඩංගුවට ගෙන ඇති අතර බස් රථයද පොලිස් බාරයට ගෙන තිබේ.හලාවත පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=72168", "Category": null, "Parent URL": null}