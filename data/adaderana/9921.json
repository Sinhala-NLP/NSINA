{"Source": "Adaderana", "Timestamp": "July 30, 2010 08:42 am", "Headline": "අතරමංව සිටින කතුන්ට ආහාර ලබාදීමට පියවර ", "News Content": "සෞදි අරාබියාවේ අතරමංව සිටින ශ්‍රී ලාංකික කාන්තාවන්ට අවශ්‍ය ආහාර සහ අත්‍යවශ්‍ය භාණ්ඩ ලබාදීමට මේ වන විට කටයුතු කර ඇති බව විදේශ සේවා නියුක්ති කාර්යාංශය පවසයි. පසුගිය අප්‍රේල් මාසයේ රැකියා සඳහා ගිය කාන්තාවන් 41 දෙනෙකු රැකියා නොමැතිව පෞද්ගලික ආයතනයක රඳවා තබාගෙන සිටින බවට වාර්තා විය. ඔවුන්ට අවශ්‍ය ආහාර පාන ද නොමැති බව සඳහන් විය. ඒ අනුව ඒ පිළිබඳව සොයා සෞදි අරාබියාවේ ශ්‍රී ලංකා තානාපති කාර්යාලය හරහා අවශ්‍ය පහසුකම් සැපයීමට කටයුතු කර ඇති බව විදේශ සේවා නියුක්ති කාර්යාංශයේ ප්‍රකාශ‍කයෙකු පැවසීය. මීට අමතරව එම පිරිස අතරින් 6 දෙනෙකු රෝගාතුරව සිටින බැවින් ඔවුන් වහාම මෙරටට ගෙන්වා ගැනීමට කටයුතු කරන බව ද විදේශ සේවා නියුක්ති කාර්යාංශය වැඩිදුරටත් සඳහන් කරනු ලැබීය.", "URL": "https://sinhala.adaderana.lk/news.php?nid=9921", "Category": null, "Parent URL": null}