{"Source": "Adaderana", "Timestamp": "September 26, 2013 02:21 pm", "Headline": "උතුරේ ඡන්දය පවත්වා රජය දේශපාලනමය වරදක් කළා", "News Content": "උතුරු පළාත් සභා ඡන්දය පවත්වා රජය දේශපාලනමය වරදක් කළ තාක්ෂණ,පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මහතා පවසයි. ඒ මහතා මේ බව ප්‍රකාශ කළේ අද(26) කොළඹ දී පැවති මාධ්‍ය හමුවකට එක් වෙමිනි. උතුරු පළාත් සභා ඡන්දය පැවැත්වීම හේතුවෙන් ප්‍රභාකරන් සිදුකළ ජනවාර්ගික සංහාරය නීත්‍යානුකූලව අනුමත කිරීමක් සිදු වූ බව එම මහතා ප්‍රකාශ කළේය. උතුරේ සිංහල හා මුස්ලිම් ජනතාව පදිංචි නොකර ජනවාර්ගික අසමතුලිතතාවයක් තිබියදී මෙලෙස ඡන්දයක් පැවැත්වීම වරදක් බව ඔහු පැවසීය. මෙය දෙමළ ස්වයං පාලනයකට අත දීමක් බව ද මෙහි ප්‍රථිඵලය ඉතා භයානක එකක් වන බව ද හෙතෙම කීවේය. ප්‍රභාකරන්ගේ නව නාසිවාදය මේ මැතිවරණයත් සමග ඉදිරියට පැමිණි අතර මේ හේතුවෙන් එල්.ටී.ටී.ඊ. සංවිධානය නැවත වරක් සංවිධාන ගත වන බවත් රටින් පිටත ද්‍රවිඩ ආණ්ඩුවක් සඳහා සංවිධානය වීමක් සිදුවන බවත් ඔහු එහිදී කියා සිටියේය. එක්සත් ජාතීන්ගේ මහ කොමසාරිස් නවනීදන් පිල්ලේ මහත්මිය උතුරේ සංචාරය කර ඊලාම් රාජ්‍යයක් ඇති කිරීමට අන්තර්ජාතික වශයෙන් සහය ලබා දෙන බව උතුරේ ජනතාවට ඒත්තු ගැන්වීමට කටයුතු කළ බවත් නමුත් එයට විරුද්ධව ආණ්ඩුව කිසිදු පියවරක් නොගත් බවත් රණවක මහතා පැවසීය. වැඩි දුරටත් අදහස් දක්වමින් ඒ මහතා කියා සිටියේ ද්‍රඩිඩ සමාජය ප්‍රජාතන්ත්‍රවාදී නොමැති බවත් එදා ප්‍රභාකරන්ගේ තුවක්කුවට බියෙන් ඡන්දය දුන් බවත්ය. අද පිටරටින් එන දුරකථන ඇමතුම්, කෙටි පණිවිඩ, විදුලි පණිවිඩ අනුව ජනතාව ඡන්දය ලබා දෙන බවත් දෙමළ සන්ධානය අභ්‍යන්තරයේවත් ජනතාවට කතා කිරීමට නිදහසක් නොමැති බවත් හෙතෙම පැවසීය. අද වන විට තානාපති කාර්යාල මගින් උතුර පාලනය කරන තත්ත්වයකට පැමිණ ඇති බව එම මහතා කියා සිටියේය. දෙමළ ජාතික සන්ධානය 2010 මැතිවරණයට සාපේක්ෂව මෙවර මැතිවරණයේදී එය මෙන් තුන්ගුණයක ඉහළ ඡන්ද ප්‍රමාණයක් ලබා ගෙන ඇති අතර ඉන්දියාවට චෝදනා එල්ල කරමින් රණවක මහතා කියා සිටියේ ඉන්දීය මධ්‍යම රජය හා තමිල්නාඩුව වැනි විදෙස් බලවේග විසින් උතුරේ ජනතාව හා දකුණේ ජනතාව සමගි වීමට තිබූ අවස්ථාව නැති කළ බවය. අනාගතයේ ඊලාමයක් වෙනුවෙන් දේශපාලන සටනක් ඇති වන බව වැඩිදුරටත් පැවසීය. මෙහිදී අදහස් දක්වමින් ජාතික හෙළ උරුමයේ බස්නාහිර පළාත් සභා අමාත්‍ය උදය ගම්මන්පිළ මහතා ප්‍රකාශ කළේ උතුරේ පළාත් සභා මැතිවරණ ජයග්‍රහණය නිසා ඔවුන් භුක්ති විදින දේවල් නැවත බලෙන් ලබා ගැනීමට උත්සාහ කළහොත් අපට මිතුරු රටවල් පවා එවිට අපට විරුද්ධ වන බවයි. එසේම අදහස් දක්වමින් ඒ මහතා කියා සිටියේ එදා ප්‍රභාකරන්ට ඉටු කර ගත නොහැකි වූ දේ අද රාජ්‍යතාන්ත්‍ර මෙහෙයුමකින් ඉටු කර ගත් බවයි. පළාත් සභා සතු ඉඩම් බලතල මධ්‍යම ආණ්ඩුව සතු කිරීම පිළිබඳ අදහස් දක්වමින් ඒ මහතා කියා සිටියේ එය තාවකාලික විසඳුමක් පමණක් වන බවය. මෙයට නිශ්චිත විසඳුමක් ලබා ගත හැකි වන්නේ ව්‍යවස්ථා සංශෝධනයකින් පමණක් බව හෙතෙම පැවසීය. උතුරේ ආණ්ඩුකාරධූරය පිළිබඳ විමසීමේදී ඔහු කියා සිටියේ එය දේශපාලනමය පත් වීමක් බැවින් එහි කිසිදු වරදක් නැති බවයි. ජනාධිපතිතුමාට එක පක්ෂයක් වෙනුවෙන් දේශපාලනය කළ හැකි නම් ආණ්ඩුකාරවරයාටද එය ගැටලුවක් නොවන බව ගම්මන්පිළ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=37712", "Category": null, "Parent URL": null}