{"Source": "Adaderana", "Timestamp": "October 21, 2010 11:28 am", "Headline": "චන්ද්‍රිකාට එල්ල වූ බෝම්බ ප්‍රහාරය -විත්තිකරුවෙක් වරද පිළිගනී", "News Content": "1999 වසරේ කොළඹ, පුරහලේදී හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මියට මරාගෙන මැරෙන බෝම්බ ප්‍රහාරයක් එල්ලකී‍රීමේ සිද්ධියට අදාළ නඩුවේ විත්තිකරුවෙකු කොළඹ මහාධිකරණය හමුවෙහි වරද පිළිගෙන තිබේ. සත්‍යවේල් ඉලංගේෂ්වරන් නැමති මෙම සැකකරු කොළඹ මහාධිකරණය හමුවෙහි මෙ‍සේ වරද පිළිගත් අතර ඔහුට දඬුවම් නියම කිරීම ලබන 27 වනදා සිදුකරන බව කොළඹ මහාධිකරණ විනිසුරු ඩබ්. එන්. පී. ඩී වරාගම මහතා ප්‍රකාශ කර ඇත. 1999 වසරේ දෙසැම්බර් මස 18 වනදා කොළඹ, පුරහලේ පැවති ජනාධිපතිවරණ රැස්වීමට සහභාගි වී සිටි හිටපු ජනාධිපතිනියට මරාගෙන මැරෙන බෝම්බ ප්‍රහාරයක් එල්ල කිරීම සඳහා වව්නියාවේ සිට කොළඹට බෝම්බයක් ප්‍රවාහනය කිරීම මෙම සැකකරුට එල්ල වී ඇති චෝදනාව වේ. මෙම චෝදනාව සම්බන්ධයෙන් නීතිපතිවරයා විසින් මෙම නඩුව පවරා ඇත. මෙම සැකකරු පිළිබඳව ඇඟිලි සලකුණු වාර්තාවක් කැඳවීමටත් මහාධිකරණය නියෝග කර තිබේ.", "URL": "https://sinhala.adaderana.lk/news.php?nid=11643", "Category": null, "Parent URL": null}