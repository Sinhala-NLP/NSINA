{"Source": "Adaderana", "Timestamp": "February 14, 2012 01:50 pm", "Headline": "කොච්චිකඩේ හොර මත්පැන් නිෂ්පාදනාගාරයක් වටලයි", "News Content": "කොච්චිකඩේ, වයික්කාල ප්‍රදේශයේ පවත්වාගෙන ගිය නිතී විරෝධී මත්පැන් නිෂ්පාදනාගාරයක් වැටලීමට කොළඹ සුරාබදු විශේෂ මෙහෙයුම් ඒකකය සමත් වී තිබේ. අද(14) අලුයම සිදුකළ වැටලීමේ දී රුපියල් ලක්ෂ 45 ක් පමණ වටිනා නීතී විරෝධී මත්පැන් තොගයක් සොයා ගත් බව සුරාබදු විශේෂ මෙහෙයුම් ඒකකය සඳහන් කරයි. වයික්කාල ප්‍රදේශයේ ගිං ඔය ආශ්‍රිතව පවත්වාගෙන ගොස් ඇති මෙම නීතීවිරෝධී මත්පැන් නිෂ්පාදනාගාරය හේතුවෙන් ඔයේ ජලජ ශාක ද විනාශ වී ඇත. වැටලීම සිදුකරන අවස්ථාවේ සිද්ධියට සම්බන්ධ සැකකරුවන් පලා ගොස් තිබුණ ද මත්පැන් ප්‍රවාහනය සඳහා යොදාගත් බෝට්ටුවක් සහ වෑන් රථයක් සුරාබදු ඒකකය භාරයට ගත් බව එහි නිලධාරීන් පැවසීය.", "URL": "https://sinhala.adaderana.lk/news.php?nid=22106", "Category": null, "Parent URL": null}