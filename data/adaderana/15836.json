{"Source": "Adaderana", "Timestamp": "May 2, 2011 01:01 pm", "Headline": "අයහපත් කාලගුණය නිසා ප්‍රදේශ කිහිපයක සුළු ආපදා", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් ප්‍රදේශ කිහිපයක සුළු ආපදා තත්ත්වයන් වාර්තා වන බව ආපදා කළමනාකරණ මධ්‍යස්ථානය පවසයි. කුඩාඔය පිටාර ගැලීම හේතුවෙන් වරකාපොල නගරය ඇතුළු ඒ ආසන්න ප්‍රදේශ කිහිපයක සුළු ජලගැලීම් තත්ත්වයක් හටගෙන ඇති බව එම මධ්‍යස්ථානය සඳහන් කරනු ලැබීය. කෙසේ වෙතත් මේ වන විට එම ජලගැලීම් තත්ත්වය පහව යමින් තිබෙන බව ආපදා කළමනාකරණ මධ්‍යස්ථානය සඳහන් කරයි. මේ අතර රත්නපුර දිස්ත්‍රික්කයේ ප්‍රදේශ කිහිපයකට බලපා තිබු ජලගැලීම් තත්ත්වය ද ක්‍රමයෙන් පහව යමින් පවතින බව එම මධ්‍යස්ථානය පෙන්වාදෙනු ලැබීය. මේ අතර මධ්‍යම කඳුකරයට ඇද හැලෙන අධික වර්ෂාපතනයත් සමඟ ලක්ෂපාන හා කැණියන් ජලාශවල වාන් දොරටු කිහිපයක් අද(02) පෙරවරුවේ විවෘත කර ඇත. ලක්ෂපාන ජලාශයේ වාන් දොරටු දෙකක් අඟල් තුන බැගින් සහ කැණියන් ජලාශයේ වාන් දොරටු දෙකක් අඟල් තුන බැගින් විවෘත කර ඇති බව ජලාශ භාර නිලධාරීන් සඳහන් කළේය. ලක්ෂපාන ජලාශයේ වාන්‍ දොරටු දෙකක් විවෘත කිරීමත් සමඟ කැලණි ග‍ඟේ ජල මට්ටමේ සුළු වැඩිවීමක් අපේක්ෂා කළ හැකි හෙයින් ගඟ දෙපස සිටින ජනතාව අවදානයෙන් සිටිය යුතු බව ආපදා කළමනාකරණ මධ්‍යස්ථානය පැවසීය. මේ අතර අද දිනයේත් අපරභාගයේ දී හා රාත්‍රී කාලයේ දී දිවයිනේ ප්‍රදේශ කිහිපයකට වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=15836", "Category": null, "Parent URL": null}