{"Source": "Adaderana", "Timestamp": "January 5, 2019 01:40 pm", "Headline": "කඳාන රිය අනතුර තවත් ජීවිතයක් අහිමි කරයි", "News Content": "ජා - ඇල, වැලිගම්පිටිය ප්‍රදේශයේදී අද(05) අළුයම සිදු වූ රිය අනතුරින් තවත් පුද්ගලයෙකු මියගොස් තිබේ. පොලීසිය පැවසුවේ කන්ටේනර් රථයේ රිය සහයක මෙලෙස මියගොස් ඇති බවයි. අනතුර සිදුවූ අවස්ථාවේදී කන්ටේනර් රථයේ රිය සහයක එහි සිරවී සිට ඇති අතර ඔහු පිටතට ගැනීම සඳහා ප්‍රදේශවාසීන් එක්ව දැඩි පරිශ්‍රමයක් දරා තිබේ. පොලීසිය පැවසුවේ අනතුරුව බරපතල තත්ත්වයේ පසු වූ රිය සහයක රාගම රෝහලට ඇතුලත් කල අතර එහිදී ඔහු මියගොස් ඇති බවයි. අනතුරින් මාර්ගය අසල රැඳී සිටි 32 හැවිරිදි පුද්ගලයෙකු ද ජීවිතක්ෂයට පත්වු අතර බරපතල තත්ත්වයේ පසුවන කන්ටේනර් රථයේ රියදුරු ද මේ වන විට රාගම රෝහලේ ප්‍රතිකාර ලබයි. කොළඹ සිට මීගමුව දෙසට අධික වේගයෙන් ධාවනය වූ යකඩ පැට වූ කන්ටේනර් රථය මාර්ගය අසල පිහිටි ආපන ශාලාවක ත්‍රීරෝද රථයක ද ගැටීමෙන් අද අළුයම අනතුර සිදුව තිබුණි. පොලීසිය පැවසුවේ අනතුරුව කන්ටේනර් රථය මාර්ගය අසල පිහිටි නිවසක තාප්පයක ද ගැටී එම නිවසේ නවතා තිබූ ලොරි රථයකද ගැටී නිවස තුළට කඩා වැදී ඇති බවයි.", "URL": "https://sinhala.adaderana.lk/news.php?nid=101838", "Category": null, "Parent URL": null}