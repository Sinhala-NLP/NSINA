{"Source": "Adaderana", "Timestamp": "June 23, 2015 07:53 pm", "Headline": " දූෂිතයො ගේන තියෙන මැතිවරණ ක්‍රමයත් එපා-ගේන 20 ත් එපා ", "News Content": "දූෂිතයින් ,මුදල් බලය යහමින් ඇති පිරිස් ජනතාව රවටන මැතිවරණය ක්‍රමයට නැවතීමේ තිත තැබීමට ජනතාවට අවශ්‍ය බව ප්‍රජාතන්ත්‍රවාදී පක්ෂයේ නායක,ෆීල්ඩ් මාර්ෂල් සරත් ෆොන්සේකා මහතා පවසයි.එකී සංශෝධනයේ නම 20 ද 21ද 35 ද යන්න එතරම් වැදගත් නොවන බව හෙතෙම කියා සිටියේ අද(23) කැකිරාවේ පැවති ජනහමුවකදීය.එසේ වුවද එය අවුරුද්දයි මාස 2ක් වයසැති තම පක්ෂය මෙන්ම ජවිපෙ,හෙළ උරුමය,මෙන්ම සුළු ජන කොටස් නියෝජනය කරන පක්ෂ වලට ලැබී ඇති ජනතා ආශිර්වාදය විනාශ නොකරන මැතිවරණ ක්‍රමයක් විය යුතු බව ෆොන්සේකා මහතා අවධාරණය කළේය.තම පක්ෂයට ඡන්ද ලක්ෂ 7ක් පමණ ඇති බවත්,ජවිපෙට ඡන්ද ලක්ෂ 5ක් පමණද,හෙළ උරුමයට ලක්ෂ 2ක් පමණද,කඳුරට ජනතා පෙරමුණට ලක්ෂ 7ක් පමණද පවතින බව ඔහු පෙන්වාදෙයි.එබැවින් යෝජිත 20 වන ව්‍යවස්ථා සංශෝධනය තුළින් ගෙන එන මැතිවරණ ක්‍රමය සම්මතවී ක්‍රියාත්මක වුවහොත් මෙවැනි සුළු පක්ෂ විනාශ වී රටට කණකොකා හඬන බව ෆොන්සේකා මහතා සඳහන් කළේය.ඒ අනුව ප්‍රබල පක්ෂ දෙක පමණක් යෙහෙන් වැජඹෙන, සමස්තයක් ලෙස ලක්ෂ 25 ක පමණ ජනතාවකගේ බලාපොරොත්තු සුන් කරන මැතිවරණ ක්‍රමයක් අනවශ්‍ය බව ඔහු කියා සිටියේය.ජනාධිපතිවරයා සහ අගමැතිවරයා මේ තත්ත්වය තේරුම් ගෙන මැතිවරණ ක්‍රමය වෙනස් කරනු ඇතැයි තමන් බලාපොරොත්තුවන බවද සරත් ෆොන්සේකා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52203", "Category": null, "Parent URL": null}