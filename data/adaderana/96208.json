{"Source": "Adaderana", "Timestamp": "September 17, 2018 11:01 am", "Headline": "හුසේන් කුමරුගේ මඟ ඇහිරූ විමල්ගේ නඩු තින්දුවට දින දෙයි", "News Content": "එක්සත් ජාතීන්ගේ හිටපු මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේදී එක්සත් ජාතීන්ගේ කොළඹ කාර්යාලය ඉදිරිපිට උද්ඝෝෂණ පවත්වා මංමාවත් අවහිර කරගෙන මහජන පීඩාවක් ඇති කළ බවට චෝදනා කරමින් පාර්ලිමේන්තු මන්ත්‍රී විමල් වීරවංශ ඇතුළු හයදෙනෙකුට එරෙහිව කුරුඳුවත්ත පොලිසිය ඉදිරිපත් කළ සංශෝධිත පැමිණිල්ල පිළිබඳ නියෝගය නොවැම්බර් මස 12 වනදා ප්‍රකාශ කරන බව කොළඹ මහේස්ත්‍රාත් අධිකරණය අද(17) නියම කළේය. අදාළ පැමිණිල්ල අද කැඳවූ අවස්ථාවේදී කුරුදුවත්ත පොලිසිය අධිකරණයට දන්වා සිටියේ විමල් වීරවංශ ඇතුළු සැකකරුවන් හයදෙනෙකුට එරෙහිව සංශෝධිත පැමිණිල්ලක් ඉදිරිපත් කරන බවයි. මෙම සිද්ධියට අදාළව මුලින්ම සැකකරුවන් හත් දෙනෙකුට එරෙහිව කරුණු වාර්තා කර තිබුණත් මෙම සංශෝධිත පැමිණිල්ල ඉදිරිපත් කරන්නේ සැකකරුවන් හයදෙනෙකුට එරෙහිව බවද පොලීසිය සඳහන් කර සිටියේය. පොලිසියේ ඉල්ලීම සටහන් කරගත් ප්‍රධාන මහේස්ත්‍රාත් රංග දිසානායක මහතා සංශෝධිත පැමිණිල්ල පිළිබඳ නියෝගය නොවැම්බර් මස 12 වනදා ප්‍රකාශ කරන බව නියම කළේය. 2016 වසරේ එක්සත් ජාතීන්ගේ හිටපු මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේ දී තුම්මුල්ලේ පිහිටි එක්සත් ජාතීන්ගේ කොළඹ කාර්යාලය ඉදිරිපිට උද්ඝෝෂණ පවත්වා මංමාවත් අවහිර කර මහජන පීඩාවක් ඇති කළ බවට චෝදනා කරමින් විමල් වීරවංශ ඇතුළු සැකකරුවන් හය දෙනෙකු අධිකරණය හමුවට ඉදිරිපත් කර තිබුණි. මෙම සැකකරුවන් අතර නියෝජ්‍ය අමාත්‍ය වීරකුමාර දිසානායක, පාර්ලිමේන්තු මන්ත්‍රී ජයන්ත සමරවීර, පියසිරි විජේනායක, මොහොමඩ් මුසම්මිල්, බස්නාහිර පළාත් සභා මන්ත්‍රී රොජර් සෙනෙවිරත්න යන අය ද ඇතුළත් වෙයි.", "URL": "https://sinhala.adaderana.lk/news.php?nid=96208", "Category": null, "Parent URL": null}