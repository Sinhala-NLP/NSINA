{"Source": "Adaderana", "Timestamp": "August 23, 2019 11:28 pm", "Headline": "කාසල්රි-මවුස්සාකැලේ ජල මට්ටම් ඉහළට", "News Content": "මධ්‍යම කඳුකරයේ බටහිර බැවුම් ප්‍රදේශවල පිහිටි ජල පෝෂක ප්‍රදේශවලට තවදුරටත් කඩින් කඩ ඇද හැලෙන අධික වර්ෂාව හේතුවෙන් කාසල්රි සහ මවුස්සාකැලේ ජලාශවල ජල ධාරිතාව අද (23) අලුයම වන විට 80% දක්වා ඉහල ගොස් ඇත. අක්කර අඩි 4600ක ධාරිතාවක් ඇති කාසල්රි ජලාශය පිටාර මට්ටම අඩි පහක් ද ,අක්කර අඩි 95400 ජල ධාරිතාවක් ඇති මවුස්සාකැලේ ජලාශය පිටාර මට්ටමට අඩි15 ක්ද වශයෙන් පැවති බව එම ජලාශ භාර ඉංජිනේරුවන් ප්‍රකාශ කර ඇත. මිට මාස දෙකකට ප්‍රථම එම ජලාශ වල ජල මට්ටම 20% දක්වා පහළ බැස තිබු අතර එම ජලාශ ඉදි කිරීමේදි යට වී තිබු නටබුන් රැසක් සහ දුපත් රැසක්ද මතු වි තිබුණි. එම ජලාශ වල ජල මට්ටම අඩු විම නිසා විදුලි උත්පාදනයටද බාධා පැමිණ තිබුණි. කාසල්රි සහ මවුස්සාකැලේ ජලාශ වල ජල මට්ටම ඉහල යාමත්, තවදුරටත් එම ජල පෝෂක ප්‍රදේශවලට වැසි ලැබිම හේතුවෙන් කැනියොන්, ලක්ෂපාන, නව ලක්ෂපාන, පොල්පිටිය සහ විමලසුරෙන්ද්‍ර විදුලි බලාගාර වල විදුලි උත්පාදනය උපරිම ධාරිතාවෙන් සිදු කරන බව එම විදුලි බලාගාර භාර විදුලි ඉංජිනේරුවන් ප්‍රකාශ කර ඇත.", "URL": "https://sinhala.adaderana.lk/news.php?nid=117328", "Category": null, "Parent URL": null}