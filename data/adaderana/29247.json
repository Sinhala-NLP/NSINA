{"Source": "Adaderana", "Timestamp": "November 16, 2012 06:31 pm", "Headline": "දුම්රියෙන් ආණ්ඩුවට පාඩුයි - පෞද්ගලික අංශයට ලාභයි", "News Content": "දුම්රිය දෙපාර්තමේන්තුව නිසි කළමනාකරණයකින් තොරව ක්‍රියාත්මක වන බව ප්‍රජාතන්ත්‍රවාදී ජාතික සන්ධාන පාර්ලිමේන්තු මන්ත්‍රී අනුර කුමාර දිසානායක මහතා පවසයි. දුම්රිය පෞද්ගලීකරණය කිරීමෙන් දෙපාර්තමේන්තුවට දැඩි අවාසිදායක තත්ත්වයක් උද්ගත වී ඇති බව ඔහු සඳහන් කරයි. දුම්රිය ප්‍රවේශපත්‍රයෙන් විශාල මුදලක් පෞද්ගලික සමාගමකට හිමිවන බවත් දෙපාර්තමේන්තු‍වට ‍ඉන් හිමිවන්නේ සොච්චම් මුදලක් බවත් ඔහු පෙන්වාදෙයි. දුම්රිය මැදිරි, පාර, රියදුරු රජයේ වුවද එහි සම්පූර්ණ ලාභය හිමිවන්නේ එකී පෞද්ගලික සමාගමට යැයි මන්ත්‍රීවරයා සඳහන් කරයි. අද (16) පාර්ලිමේන්තුවේ දී අය වැය විවාදයට සහභාගී වෙමින් අනුර කුමාර දිසානායක මන්ත්‍රීවරයා මේ බව පැවසීය. ඊට ප්‍රතිචාර දැක්වුයේ ප්‍රවාහන නියෝජ්‍ය අමාත්‍ය රෝහණ දිසානායක මහතායි. මගී ජනතාව සඳහා ගුණාත්මක ප්‍රවාහන සේවාවක් ලබාදීමේ අරමුණින් සුඛෝපභෝගි දුම්රිය මෙරටට ගෙනැවිත් ඇතැයි ඔහු කියා සිටියේය. පෞද්ගලික අංශයට සමගාමීව දුම්රිය මැදිරි තුළ වායු සමීකරණ යන්ත්‍ර වැනි පහසුකම් සවි කරමින් මගීන්ට සුඛෝපභෝගි සේවාවක් ලබාදීමට කටයුතු කරන බව නියෝජ්‍ය අමාත්‍යවරයා පැවසුවේය.", "URL": "https://sinhala.adaderana.lk/news.php?nid=29247", "Category": null, "Parent URL": null}