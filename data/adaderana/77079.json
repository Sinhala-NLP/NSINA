{"Source": "Adaderana", "Timestamp": "September 3, 2017 05:26 pm", "Headline": " පළ වන වාර්තා අසත්‍යයි!බස්නායක නිලමේ කට අරී", "News Content": "ඓතිහාසික රුහුණු කතරගම මහ දේවාලයේ බස්නායක නිලමේ ධූරයෙන් තමා ඉවත් කර වෙනත් අයෙකු පත් කර ඇති බවට පළ වන වාර්තා අසත්‍යය බව බස්නායක නිලමේ ඩී.පී.කුමාරගේ මහතා පවසයි.ඒ සම්බන්ධයෙන් අද දිනයේ ජාතික පුවත්පතක ප්‍රවෘත්තියක් පළ වී තිබු බව මහනුවර ප්‍රදේශයේ දී මාධ්‍ය හමුවක් පවත්වමින් ඒ මහතා කියා සිටියේය.නීත්‍යානුකූලව කතරගම දේවාලයේ බස්නායක නිලමේ ධුරයට පත් වූ තමාට තවත් වසර දෙකහමාරක කාලයක් එම ධුරය හෙබවීමට නීත්‍යානුකූල අවසරය ඇති බව පෙන්වාදෙන කුමාරගේ මහතා සාධාරණ චෝදනාවකින් තොරව කිසිවෙකුට තමා එම ධූරයෙන් ඉවත් කළ නොහැකි බව සඳහන් කරයි.පසුගියදා කතරගම මහ දේවාලයේ කපු මහත්වරුන් සහ තමා අතර ඇති වු අර්බුදය හේතුවෙන් ඔවුන් විසින් ජනතාව නොමඟ යැවීමේ අරමුණින් මෙවැනි අසත්‍යය ප්‍රචාර සිදුකරන බව බස්නායක නිලමේවරයා සඳහන් කළේය.මේ සම්බන්ධයෙන් ජනාධිපතිවරයා, අගමැතිවරයා මෙන්ම විෂය බාර අමාත්‍යවරයා ද දැනුවත් කළ බවත්, පුවත්පතේ පළ වු අදාළ අසත්‍ය ප්‍රවෘත්තිය සම්බන්ධයෙන් නීතිමය පියවර ගැනීමට කටයුතු කරන බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=77079", "Category": null, "Parent URL": null}