{"Source": "Adaderana", "Timestamp": "September 15, 2013 08:29 am", "Headline": "උද්ඝෝෂණ මඩින්න හමුදාව කැඳවිය හැකිද? - කමිටු වාර්තාවෙන් නිර්දේශ කිහිපයක්", "News Content": "උද්ඝෝෂණ මැඩපැවැත්වීම සඳහා හමුදාව කැඳවීම සම්බන්ධයෙන් සොයා බැලීමට ශ්‍රී ලංකා නීතීඥ සංගමය විසින් පත් කළ කමිටු වාර්තාව එම සංගමයේ විධායක සභාව වෙත භාරදී තිබේ. ඒ සම්බන්ධයෙන් පත් කළ ත්‍රිපුද්ගල කමිටු වාර්තාව මගින් නිර්දේශ කිහිපයක් යෝජනා කර ඇති බව ජනාධිපති නීතීඥ ශ්‍රීනාත් පෙරේරා මහතා සඳහන් කළේය. ජනතාව දැනුවත් කිරීමේ ව්‍යාපාරයක් සංවිධානය කිරීම, අවශ්‍යතාවක් මතුවුවහොත් නඩු පැවරීමේ ක්‍රියාමාර්ගයකට යොමුවීම ඇතුළු කරුණු කිහිපයක් ඒ අතර වේ. කෙසේ වුව ද කමිටු නිර්දේශ සම්බන්ධයෙන් ශ්‍රී ලංකා නීතීඥ සංගමය විසින් ඉදිරියේ දී ප්‍රකාශයක් කිරීමට නියමිතය. රතුපස්වල ප්‍රදේශයේ දී උද්ඝෝෂකයින් විසුරුවාහැරීම සඳහා යුද හමුදාව කැඳවීමට තීරණය කිරීමේ සිද්ධිය මුල්කරගනිමින් අදාළ කමිටුව පත් කිරීමට ශ්‍රී ලංකා නීතීඥ සංගමය පියවර ගෙන තිබුණි. මේ අතර සිද්ධියට සම්බන්ධ බවට සැකකෙරෙන හමුදා සාමාජිකයන් සම්බන්ධයෙන් සාක්ෂි සම්පිණ්ඩන වාර්තා සකස් කරමින් සිටින බව යුද හමුදා මාධ්‍ය ප්‍රකාශක බ්‍රිගේඩියර් රුවන් වණිගසූරිය මහතා ප්‍රකාශ කළේය. පසුගිය අගෝස්තු පළමු වැනිදා ඇති වු සිද්ධිය සම්බන්ධයෙන් යුද හමුදා බ්‍රිගේඩියර්වරයෙකු සහ ලුතිනන් කර්නල්වරුන් තිදෙනෙකු අදාළ තනතුරුවලින් ඉවත් කර රෙජිමේන්තු මධ්‍යස්ථාන වෙත යොමුකිරීමට යුද හමුදාපතිවරයා පියවර ගෙන තිබුණි.", "URL": "https://sinhala.adaderana.lk/news.php?nid=37410", "Category": null, "Parent URL": null}