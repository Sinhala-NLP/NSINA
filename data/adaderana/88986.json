{"Source": "Adaderana", "Timestamp": "May 12, 2018 04:34 pm", "Headline": " තවත් ලක්ෂ එකහමාරකට සමෘද්ධි සහනාධාරය ලබා දෙනවා-හැරිසන් ", "News Content": "සහන මිලක් යටතේ භූමි තෙල් ලබාදීම සමෘද්ධි සහනාධාරය ඇති අයට පමණක් නොව ධීවරයින්ට, වතුකර ජනතාවට, හා කෘෂි කර්මාන්තයේ යෙදෙන අයට ලබා දෙන බව අමාත්‍ය පී.හැරිසන් මහතා පවසයි. ප්‍රාදේශීය ලේකම්වරයාගේ නිර්දේශ මත පෙර පැවති මිල ගණන් යටතේම ඔවුන්ට මෙම සහනය ලබා දෙන බවත්, ධීවරයින්ට, වතුකර ජනතාවට, හා කෘෂි කර්මාන්තයේ යෙදෙන පිරිසට ඒ හේතුවෙන් ගැටළුවක් නොවන බවද ඒ මහතා කියා සිටියේය. ප්‍රාදේශීය ලේකම්වරයාගේ සමෘද්ධි නිලධාරීවරයාගේ හා ග්‍රාම සේවා නිලධාරීවරයාගේ නිර්දේශය යටතේ තවත් ලක්ෂ එක හමාරකට සමෘද්ධි සහනාධාරය ලබාදීමට කටයුතු කරන බවද ඒ මහතා කියා සිටියේය. සමෘද්ධි සහනාධාරය කිසි සේත්ම කප්පාදු නොකරන බවත්, පක්ෂ පාට භේදයකින් තොරව එය ලබාදීමට කටයුතු කරන බවත්, ඔහු පැවසීය. එමෙන්ම අවුරුදු 25ක් තිස්සේ සමෘද්ධිය පැවතුණද එම නිලධාරීන්ගේ පත්වීම ස්ථීර නොවන බවත්, එමෙන්ම ඔවුන්ගේ රැකියා වරප්‍රසාද ලබා දෙමින් වෘත්තීය නගා සිටුවීමට කටයුතු කරන බවත් ඒ මහතා කියා සිටියේය.", "URL": "https://sinhala.adaderana.lk/news.php?nid=88986", "Category": null, "Parent URL": null}