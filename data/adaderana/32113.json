{"Source": "Adaderana", "Timestamp": "March 4, 2013 04:21 pm", "Headline": " අඩුව ගැන අවදියෙන් - සංචාරය කල්දැම්මා", "News Content": "උතුරේ සහන කඳවුරුවල සිටි ද්‍රවිඩ ජනයා යළි පදිංචි කරවීම හා භෞතික ප්‍රතිසන්ධාන කටයුතු සම්බන්ධයෙන් ප්‍රසාදය පළකරන අතරම ප්‍රතිසන්ධානය හා වගවීම පිළිබඳ අර්ථවත් ප්‍රගතියක අඩුව පිළිබඳ අවධානය යොමුව ඇති බව එක්සත් ජාතීන්ගේ මානව හිමිකම් මහ කොමසාරිස් නවනීදන් පිල්ලෙයි මහත්මිය පවසයි. උගත් පාඩම් හා ප්‍රතිසන්ධානය සඳහාවූ කොමිසමේ නිර්දේශ ක්‍රියාත්මක කිරීම සඳහා වන \"ජාතික සැලසුම\" ක්‍රියාවට නැංවීමට තමන් සහය දක්වන බව ඇය පෙන්වාදෙයි. එසේ වුවද ශ්‍රී ලංකා රජය, එම කොමිසමේ නිර්දේශයන් ක්‍රියාත්මක කරනු ලබන්නේ තෝරාගත් කොටස් පමණක් බව ඇය කියා සිටියේ අද (04) ජිනීවාහි මානව හිමිකම් සමුළුවේ 22 වන සැසිවාරයේදී අදහස් දක්වමිනි. වගවීම හා ශ්‍රී ලංකාවේ මානව හිමිකම් තත්ත්වය සොයාබැලීම සඳහා පැමිණෙන ලෙස තමාට වසර දෙකක් තිස්සේ ශ්‍රී ලංකා රජය ආරාධනා කරන බවත්, දෙපාර්ශවයේම දැන හැඳිනීම මත ඉදිරියටත් කටයුතු සිදුකෙරෙන බවත් ඇය එහිදී සඳහන් කළාය. උගත් පාඩම් හා ප්‍රතිසන්ධානය සඳහාවූ කොමිසමේ වාර්තාව ප්‍රසිද්ධියට පත්කරන තුරු හා තමාගේ නියෝජිතයින් පිරිසක් ශ්‍රී ලංකාවට පැමිණ යනතුරු තමාගේ ශ්‍රී ලංකා සංචාරය කල්දැමූ බව නවි පිල්ලෙයි මහත්මිය එහිදී පෙන්වා දුන්නාය. කෙසේ වෙතත් ජිනීවාහි පිහිටි ශ්‍රී ලංකා නිත්‍ය නියෝජිත කාර්යාලය සමග සම්බන්ධීකරණ කටයුතු සිදුකරමින් ඉදිරියේදී විශේෂ නියෝජිතයින් 8 දෙනකු සමග ශ්‍රී ලංකාවේ සංචාරය කිරීමට බලාපොරොත්තුවන බව ඇය එහිදී වැඩිදුරටත් කියා සිටියා‍ය.", "URL": "https://sinhala.adaderana.lk/news.php?nid=32113", "Category": null, "Parent URL": null}