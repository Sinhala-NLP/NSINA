{"Source": "Adaderana", "Timestamp": "July 26, 2010 10:49 am", "Headline": "කැනඩාවේ ද්‍රවිඩ ජනතාව කළු ජූලිය සමරයි", "News Content": "පසුගිය ඉරිදා දින පස්වරුවෙහි කැනඩාවේ වෙසෙන ද්‍රවිඩ ජනතාව එක්ව කැනඩාවේ ක්වීන්ස් පාර්ක් හිදී කළු ජූලිය සමරනු ලැබීය. ලොව පුරා ද්‍රවිඩ ජනතාව වෙසෙන බොහෝ රටවල ජූලි මාසය තුළ මෙසේ කළු ජූලිය සමරයි. 1983 ජූලි මාසයේදී ශ්‍රී ලංකාවේ පැන නැගුණු ජාතිවාදී කෝලාහල නිසා 3000 ට ආසන්න ද්‍රවිඩ ජන පිරිසක් මියගිය බවත්, එමෙන්ම ද්‍රවිඩ ජනතාවගේ දේපළ විශාල වශයෙන් විනාශ වූ බවත්, දහස් සංඛ්‍යාත පිරිසකට උන්හිටි තැන් අහිමි වූ බවත් කැනේඩියානු ද්‍රවිඩ ජනතාවගේ ජාතික කවුන්සිලය සඳහන් කරයි. මෙහිදී එම දෙමළ ජනතාව එක්ව ජාතීවාදී අරගල වලදී මියගිය ජතාව මෙන්ම ශ්‍රී ලංකා අවසන් සටන් පැවති කාල සීමාව තුළ මියගිය ජනතාව සිහිකර පහන් දල්වා තිබේ. මේ වනවිට 300, 000 ට ආසන්න දෙමළ ජන ගහණයක් කැනඩාවේ ජීවත් වේ. ශ්‍රී ලංකාවේ පැවති සිවිල් යුද්ධය නිසා අවතැන්ව සිටින දෙමළ ජනතාව වෙනුවෙන් ඉක්මන් ක්‍රියාමාර්ග ගන්නා ලෙසද කැනඩාවේ ක්වීන්ස් පාර්ක් වෙත රැස්වූ ද්‍රවිඩ ජනතාව ශ්‍රී ලංකා රජයෙන් ඉල්ලා තිබේ. එමෙන්ම ඒ පිළිබඳව කැනඩා රජයේ අවධානය යොමුකරන ලෙස ද ඔවුන් සඳහන් කර ඇත.", "URL": "https://sinhala.adaderana.lk/news.php?nid=9843", "Category": null, "Parent URL": null}