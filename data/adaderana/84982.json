{"Source": "Adaderana", "Timestamp": "February 28, 2018 02:01 pm", "Headline": "උද්ඝෝෂකයන්ගෙන් පොලීසියට ප්‍රහාරයක් - තඹුත්තේගම උණුසුම්", "News Content": "කුරුණැගල අනුරාධපුර ප්‍රධාන මාර්ගයේ තඹුත්තේගම පොලීසිය හන්දිය ප්‍රදේශයේ උද්ඝෝෂකයින් පිරිසක් විසින් පොලීසියට ගල් ප්‍රහාරයක් එල්ල කර තිබේ. රාජාංගය වැව ආශ්‍රිතව අක්කර 17,000 ක ගොවිතැන් කරන බවත් එම ගොවිතැන් සඳහා ජලය සපයන රාජාංගනය වැව පානීය ජල බෝතල් නිෂ්පාදය කරන පෞද්ගලික චීන සමාගමකට ලබාදීමට විරෝධය පල කරමින් මෙම උද්ඝෝෂණය සංවිධානය කර තිබේ. මෙම උද්ඝෝෂණය සඳහා ගම්වාසීන් සියලුම දෙනා පැමිණ ඇති අතර උද්ඝෝෂණය හේතුවෙන් කුරුණැගල අනුරාධපුර ප්‍රධාන මාර්ගයේ වාහන ගමනා ගමනයට දැඩි බාධා එල්ලවී ඇති බව අද දෙරණ වාර්තාකරු පැවසීය. කෙසේ වෙතත් උද්ඝෝෂකයන් විසුරුවා හැරීම සඳහා පොලීසිය විසින් උද්ඝෝෂකයන්ට ජල සහ කඳුළු ගෑස් ප්‍රහාර එල්ල කර තිබේ. ---------------------------------------- UPDATE 03.02. pm - කුරුණැගල අනුරාධපුර ප්‍රධාන මාර්ගයේ තඹුත්තේගම පොලීසිය හන්දිය ප්‍රදේශයේ උද්ඝෝෂකයින් පිරිසක් විසින් පොලීසියට ගල් ප්‍රහාරයක් එල්ල කිරීම නිසා ඇතිවූ උණුසුම්කාරී තත්ත්වය හේතුවෙන් පොලීසියේ නිලධාරීන් 4 දෙනෙකු තුවාල ලබා ඇති අතර ඔවුන් තඹුත්තේගම රෝහලට ඇතුලත් කර ඇති බව පොලිස් මාධ්‍ය ප්‍රකාශක රුවන් ගුණසේකර මහතා පැවසීය. මේ අතර උද්ඝෝෂණයට සම්බන්ධ වු පිරිමි පුද්ගලයින් 39 දෙනෙකු හා කාන්තාවන් 5 දෙනෙකු අත්අඩංගුවට ගෙන ඇති අතර ඇතිවූ උණුසුම්කාරී තත්ත්වය හේතුවෙන් පොලිස් ජල ප්‍රහාරක රථයටද අලාභ හානි සිදුව තිබේ.", "URL": "https://sinhala.adaderana.lk/news.php?nid=84982", "Category": null, "Parent URL": null}