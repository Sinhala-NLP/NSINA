{"Source": "Adaderana", "Timestamp": "January 8, 2014 01:23 pm", "Headline": "අග්‍රාමාත්‍ය කාර්යාලය ඉදිරිපිට නොසන්සුන්", "News Content": "කොළඹ-07, පිහිටි බුද්ධ ශාසන අමාත්‍යංශය හා අග්‍රාමාත්‍ය කාර්යාලය ඉදිරිපිට මේවන විට නොසන්සුන්තාවක් හටගෙන ඇති බව අද දෙරණ වාර්තාකරු පවසයි. සිහළ රාවය ඇතුළු සංවිධාන කිහිපයක් විසින් අද (08) අග්‍රාමාත්‍යවරයාට එරෙහිව විරෝධතා ව්‍යාපාරයක් පවත්වමින් සිටි අතර මේ හේතුවෙන් මල්පාර තාවකාලිකව වසාදැමීමටද සිදුවිය. කෙසේ වෙතත් විරෝධතාකරුවන් පොලිස් අණ නොතකා අග්‍රාමාත්‍ය කාර්යාලයට ඇතුළුවීමට උත්සාහ දැරීම නිසා නොසන්සුන්කාරී වාතාවරණයක් උද්ගතවී ඇති බව අප වාර්තාකරු කියා සිටියි. මෙම අවස්ථාවේ දි පොලිසිය සහ භික්ෂූන් වහන්සේ අතර උණුසුම්කාරි තත්ත්වයක් හටගත් අතර එහිදි එක් භික්ෂූන් වහන්සේ නමක් තුවාල ලබා ඇති බව වාර්තා වෙයි. කෙසේ වෙතත් ටික වේලාවකට පසුව අග්‍රාමාත්‍ය සම්බන්ධීකරණ ලේකම්වරයෙකු අග්‍රාමාත්‍යවරයා අදාළ ප්‍රකාශය සම්බන්ධයෙන් සමාව ගන්නා බවට ලිපියක් සිහළ රාවයේ භික්ෂූන් වහන්සේ වෙත ලබා දි තිබුණි. අදාළ ලිපිය බාර ගැනීමෙන් අනතුරුව අදහස් දැක්වු සිහළ රාවය සංවිධානයේ සභාපති පුජ්‍ය අක්මීමන දයාරතන හිමි පවසා සිටියේ අග්‍රාමාත්‍ය දී.මූ. ජයරත්න මහතාට ප්‍රසිද්ධියේ සමාව ගැනීමට තව සති දෙකක් කල් දෙන බවයි.", "URL": "https://sinhala.adaderana.lk/news.php?nid=40193", "Category": null, "Parent URL": null}