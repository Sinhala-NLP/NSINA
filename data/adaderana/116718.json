{"Source": "Adaderana", "Timestamp": "August 16, 2019 04:52 pm", "Headline": "අමරපුර-රාමඤ්ඤ නිකායන් එක්වෙයි", "News Content": "ශ්‍රී ලංකා අමරපුර සහ රාමඤ්ඤ මහා නිකායන් අද(16) එක් සංඝසභාවක් බවට පත්කෙරුණි. මේ අනූව එම නිකායන් \"ශ්‍රී ලංකා අමරපුර - රාමඤ්ඤ සාමග්‍රී මහා සංඝ සභාව\" ලෙසින් අද සිට ක්‍රියාත්මක වනු ඇත. අති පූජ්‍ය වැලිතර ඥානවිමලතිස්ස මහ නා හිමියන් බුරුමයේ අමරපුරයේදී උපසම්පදා වී මෙරටට වැඩම කොට 1802 දී “ශ්‍රී ලංකා අමරපුර නිකාය” ආරම්භ කළ අතර \"ශ්‍රී ලංකා රාමඤ්ඤ නිකාය\" මෙරට බිහි වූයේ‍ 1863 දී බුරුමයේ රාමඤ්ඤ දේශයේ සිට වැඩම කළ අති පූජ්‍ය අඹගහවත්තේ ඉන්ද්‍රාසභවර ඥානසාමි නා හිමිගේ මූලිකත්වය ඇතිවයි. එම නිකායන් දෙක අතර වසර කිහිපයක් මුළුල්ලේ පැවති සාකච්ඡාවල ප්‍රතිඵලයක් ලෙස රටේ ජාතික, ආගමික හා ශාසනික කටයුතු වලදී එක්ව ක්‍රියාකිරීම සඳහා \"ශ්‍රී ලංකා අමරපුර - රාමඤ්ඤ සාමග්‍රී මහා සංඝ සභාව\" පිහිටුවීමට තීරණය කෙරුණු අතර ඊට අදාල සම්මුතියට අද කොළඹදී අත්සන් තැබුණි. ශ්‍රී ලංකා අමරපුර මහා නිකායේ මහා නායක අග්ගමහා පණ්ඩිත අතිපූජ්‍ය කොටුගොඩ ධම්මාවාස හිමියන් සහ ශ්‍රී ලංකා රාමඤ්ඤ මහා නිකායේ මහා නායක අග්ගමහා පණ්ඩිත අතිපූජ්‍ය නාපානේ පෙමසිරි හිමියන් විසින් මෙම සම්මුතියට අත්සන් තබනු ලැබුවේය.", "URL": "https://sinhala.adaderana.lk/news.php?nid=116718", "Category": null, "Parent URL": null}