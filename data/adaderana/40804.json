{"Source": "Adaderana", "Timestamp": "February 1, 2014 11:23 am", "Headline": "අමෙරිකාවේ යෝජනාවට ඉන්දියාවේත් සහය - ලංකාවට සහය නෑ?", "News Content": "එළඹෙන මාර්තු මස පැවැත්වෙන එක්සත් ජාතීන්ගේ මානව හිමිකම් සමුළුවේදී අමෙරිකාව විසින් ඉදිරිපත් කරන යෝජනාවේදී ලංකාවට සහය නොදීමට ඉන්දියාව තීරණය කර ඇතැයි වාර්තා වේ. (2009 වසරේදී) එල්.ටී.ටී.ඊය සමග පැවැති යුද්ධයේ අවසන් වකවානුවේදී සිදුවූ බව කියන යුද අපරාධ ගැන ස්වාධීන ජාත්‍යන්තර පරීක්ෂණයක් පැවැත්විය යුතු බව කියමින් අමෙරිකාව විසින් යෝජනාවක් මාර්තු මස අගදී ජිනීවා හි පැවැත්වෙන ජගත් මානව හිමිකම් කවුන්සිලයේ 25 වැනි සැසිවාරයට ඉදිරිපත් කිරීමට නියමිතය. මේ සම්බන්ධයෙන් සාකච්ඡා කිරීමට ශ්‍රී ලංකා විදේශ කටයුතු අමාත්‍ය මහාචාර්ය ජී.එල්. පීරිස් මහතා ඉකුත් බදාදා දිල්ලි හිදී ඉන්දීය විදේශ කටයුතු අමාත්‍ය සල්මන් කුර්ෂිඩ් මුණ ගැසී තිබේ. ශ්‍රී ලංකාවට එරෙහිව යෝජනාවක් ගෙන එන බවට ඉකුත් අඟහරුවාදා අමෙරිකාව විසින් ප්‍රකාශයක් කිරීමෙන් අනතුරුව ශ්‍රී ලංකා විදේශ කටයුතු අමාත්‍යවරයා ඉන්දීය විදේශ ඇමතිවරයා පසුදින හමුවී ඇති බව විදෙස් මාධ්‍ය වාර්තා කරයි. අමෙරිකාව විසින් ගෙන එන එකී යෝජනාවට සහය නොදෙන ලෙස එහිදී ශ්‍රී ලංකා විදේශ කටයුතු අමාත්‍යවරයා ඉන්දීය විදේශ කටයුතු අමාත්‍යවරයාගෙන් ඉල්ලා ඇත. කෙසේ වෙතත් ඉන්දීය විදේශ අමාත්‍යවරයා ඊට නිහඬ ප්‍රතිචාරයක් දක්වා ඇති අතරම එකී ගැටලුව අමෙරිකාව සමග සාකච්ඡා කර විසඳා ගන්නා ලෙසට විදේශ ඇමති මහචාර්ය ජී.එල්. පීරිස් මහතාට පවසා ඇතැයි එරට මාධ්‍ය වාර්තා කරයි. එකී යෝජනාව සම්බන්ධයෙන් අවශ්‍ය වේලාවේදී නිවැරදි තීන්දුවක් ගන්නා බව හෙතෙම පවසා ඇතැයි ද පැවසේ. ඉදිරියේදී පැවැත්වීමට නියමිත ඉන්දීය පාර්ලිමේන්තු මැතිවරණය නිසා එරට තමිල්නාඩු ප්‍රාන්ත ජනතාවගේ සහය ලබා ගැනීමේ දුෂ්කරතාවකට පාලක කොංග්‍රස් පක්ෂය මුහුණ පා ඇතැයි ද විදෙස් මාධ්‍ය වාර්තා කරයි. මෙවන් වාතාවරණයක් තුළ ශ්‍රී ලංකා රජයට සහය ලබාදීමේ ගැටලුවකට ඔවුන් මුහුණ පා සිටින බව එකී වාර්තා පෙන්වාදෙයි. මීට පෙරද එක්සත් ජාතීන්ගේ මානව හිමිකම් කවුන්සිල සැසිවාරයකදී ඉන්දියාව ශ්‍රී ලංකාවට විරුද්ධව ඡන්දය ලබාදී තිබුණි.", "URL": "https://sinhala.adaderana.lk/news.php?nid=40804", "Category": null, "Parent URL": null}