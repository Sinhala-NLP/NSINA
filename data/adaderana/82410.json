{"Source": "Adaderana", "Timestamp": "January 2, 2018 08:54 pm", "Headline": "නව වසරේ ඇමති නිමල් සිරිපාලගෙන් රාජ්‍ය සේවකයන්ට උපදෙසක්", "News Content": "ජනතාවට සේවය සලසා දීමේදී රාජ්‍ය සේවකයා නිර්මාණශීලිව කටයුතු කළ යුතු බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා ප්‍රකාශ කරයි. 2018 වර්ෂයේ රාජකාරි කටයුතු ආරම්භ කිරීම නිමිත්තෙන් සෙත්සිරිපාය ප්‍රවාහන හා සිවිල් ගුවන් සේවා අමාත්‍යංශයේදී අද (02) දින පැවති උත්සව අවස්ථාවකදී අමාත්‍යවරයා මෙම අදහස් පැවසීය. මෙහිදී තවදුරටත් කරුණු දැක්වු අමාත්‍යවරයා කියා සිටියේ රාජ්‍ය පරිපාලන නිතී රීති පනවා තිබෙන්නේ සාමාන්‍ය ජනතාවගේ සේවාවන් ප්‍රමාද කිරීමටවත්, ඔවුන්ගේ සේවාවන් ලබා නොදීමටවත් නොවන බවයි. මේ අතර කඳුරට නව ගම්මාන යටිතල පහසුකම් හා ප්‍රජා සංවර්ධන අමාත්‍යාංශයේ 2018 වසරේ රාජකාරි කටයුතු විෂය භාර අමාත්‍ය ගරු පලනි තිගාම්බරම් මහතාගේ ප්‍රධානත්වයෙන් අද (02) අමාත්‍යාංශ පරිශ්‍රයේදී ආරම්භ කෙරිණි. මෙහිදී අමාත්‍ය පලනි තිගාම්බරම් මහතා අමාත්‍යාංශ නිළධාරීන්ට නව වසරට සුබ පැතුම් එක්කළ අතර සියළු දෙනා එකමුතුව ජනතාව සඳහා සේවය කිරීමට කැපවිය යුතු බව කියා සිටියා. ලේකම්තුමිය ඇතුළු කාර්ය මණ්ඩලයෙන් අමාත්‍යාංශයේ කටයුතු කරගෙන යෑම සඳහා ලැබෙන සහයෝගයද අමාත්‍යවරයා මෙහිදී ඇගයීමට ලක් කළේය. මෙම අවස්ථාවට අමාත්‍යාංශ ලේකම් රන්ජනී නඩරාජපිල්ලෙයි මහත්මිය ඇතුළු අමාත්‍යාංශ නිලධාරීන් එක්ව සිටියේය.", "URL": "https://sinhala.adaderana.lk/news.php?nid=82410", "Category": null, "Parent URL": null}