{"Source": "Adaderana", "Timestamp": "April 29, 2012 03:19 pm", "Headline": "යාපනය-කොළඹ බස් සේවාව විධිමත් කිරීමට සැලසුම්", "News Content": "යාපනය - කොළඹ අන්තර් පළාත් බස් රථ සේවාව වඩාත් විධිමත් කිරීම පිළිබඳ ජාතික ගමනාගමන කොමිසන් සභාවේ අවධානය යොමුවී තිබේ. ඒ සඳහා අදහස් හා යෝජනා ලබාගැනීමේ විශේෂ සාකච්ඡාවක් ද ජාතික ගමනාගමන කොමිසන් සභාව විසින් පැවැත්වු බව එම කොමිසමේ සභාපති රොෂාන් ගුණවර්ධන මහතා පවසයි. යාපනය - කොළඹ බස් රථ වැල්ලවත්ත , කොටහේන සහ බැස්ටියන් මාවත යන ස්ථාන තුනෙන් ගමන් ආරම්භ කිරීම හේතුවෙන් නිශ්චිත කාලසටහනක් ක්‍රියාත්මක කිරීමට නොහැකි වී ඇති බව එම සාකච්ඡාවේ දී අනාවරණය වී තිබේ. ආසන වෙන්කරවා ගැනීමේ ක්‍රමවේදය ද ඉතා අක්‍රමවත් වීම සහ බලපත්‍ර නොමැති බස් රථ ධාවනයට එක්කර තිබීම වැනි ගැටලුවද බස් රථ හිමියන් සාකච්ඡාවේ දී පෙන්වා දී ඇති බව සඳහන්වේ. ඒ අනුව බස්හිමියන්ගේ ඉල්ලීම මත යාපනය - කොළඹ සියලු බස් රථ බැස්ටියන් මාවත බස්නැවතුම්පොළ පර්යන්තයෙන් ගමන් ආරම්භ කිරීමට ජාතික ගමනාගමන කොමිසන් සභාව තීරණය කර තිබේ. ආසන වෙන්කරවා ගැනීම සඳහා ද නවීන තාක්ෂණය යටතේ විධිමත් ක්‍රමවේදයක් හඳුන්වාදිමටද තීරණය වී ඇත.", "URL": "https://sinhala.adaderana.lk/news.php?nid=23891", "Category": null, "Parent URL": null}