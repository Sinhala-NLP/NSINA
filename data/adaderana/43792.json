{"Source": "Adaderana", "Timestamp": "June 7, 2014 06:19 am", "Headline": "කරුවලගස්වැව උපසභාපති පොලිස් අත්අඩංගුවේ", "News Content": "පොලිස් නිලධාරියෙකුට පහර දී රාජකාරියට බාධා කළ බව කියන කරුවලගස්වැව ප්‍රාදේශීය සභාවේ උප සභාපති චමින්ද රුවන්සිරි පෙරේරා යන අයව අත්අඩංගුවට ගෙන ඇති බව සාලියවැව පොලීසිය කියයි. උප සභාපතිවරයාගේ පහර කෑමට ලක්වූ බව කියන පොලිස් කොස්තාපල් 66085 කරුණාසේන යන අය මේ වන විට නොච්චියාගම දිසා රෝහලේ ප්‍රතිකාර ලබමින් සිටී.ඔහු සාලියවැව පොලීසියට අනියුක්තව සේවය කළ අයෙකි. ඊයේ රාත්‍රී 7.20 ට පමණ පුලියන්කුලම - 17 කණුව,අළුත්ගම විද්‍යාලය ඉදිරිපිටදී මෙම සිද්ධිය සිදුවී ඇත. ඉහළ පුලියන්කුලිම ප්‍රදේශයෙන් නීති විරෝධී ලෙස කපන ලද බව කියන වැලි තොගයක් අත් ට්‍රැක්ටරයකින් ප්‍රවාහනය කරමින් සිට ඇත. සාලියවැව පොලීසියේ නිලධාරීන් විසින් වැලි ප්‍රවාහනය කරමින් තිබූ එම අත්ට්‍රැක්ටරය සහ එය පදවාගෙන යමින් සිටි අයව අත්අඩංගුවට ගෙන තිබේ. වැටලීම කළ නිලධාරීන් අතර පහරකෑමට ලක්වී රෝහල් ගත කර සිටින පොලිස් නිලධාරියාද වේ. අත්අඩංගුවට ගෙන ඇති වැලි පටවා තිබූ අත් ට්‍රැක්ටරය සාලියවැව පොලීසිය දක්වා රැගෙන යමින් සිටින විට 20 පමණ පිරිසක් සමග කඩා වැදී ඇති උප සභාපතිවරයා පොලිස් නිලධාරියාට පහර දී ඔවුන්ගේ අත්අඩංගුවේ තිබූ වැලි පටවා ඇති අත් ට්‍රැක්ටරය සහ එය පදවාගෙන පැමිණි පුද්ගලයාව පැහැරගෙන පළාගොස් ඇත. එම අවස්ථාවේදී තත්ත්වය පාලනය කිරීම සඳහා එහි සිටි එක් පොලිස් නිලධාරියෙකු විසින් අහසටවෙඩි තැබීමක්ද සිදු කර තිබේ. පසුව පරීක්ෂණ සිදු කර ඇති සාලියවැව පොලීසියේ නිලධාරීන් කරුවලගස්වැව ප්‍රාදේශීය සභාවේ උප සභාපතිවරයාව 07 වැනිදා අළුයම අත්අඩංගුවට ගෙන ඇත. ඔහු ඇතුළු කණ්ඩායම විසින් පොලිස් අත්අඩංගුවේ තිබියදී පැහැර ගෙන ගිය බව කියන වැලි පටවා තිබූ අත් ට්‍රැක්ටරය මෙතෙක් සොයා ගෙන නැති අතර ප්‍රාදේශීය සභා උප සභාපතිවරයා සමග පැමිණි බව කියන සෙසු පිරිස මෙතෙක් අත්අඩංගුවට ගෙන නැත. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43792", "Category": null, "Parent URL": null}