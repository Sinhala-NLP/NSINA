{"Source": "Adaderana", "Timestamp": "August 19, 2019 09:13 am", "Headline": "අමෙරිකාවේ ඉල්ලීමට ඉරානය පිටුපායි", "News Content": "අමෙරිකාවේ ඉල්ලීම් පසෙකලා ඉරාන නෞකාව ජිබ්‍රාල්ටර් දූපතෙන් පිටත් කර හැරීමට එහි බලධාරීන් පියවර ගෙන තිබේ. නෞකාව මුදා නොහරින ලෙස අමෙරිකාව කළ ඉල්ලීම් අවස්ථා දෙකකදීම ඔවුන් ප්‍රතික්ෂේප කර තිබීම විශේෂත්වයක්. ඉකුත් ජූනි මාසයේ සිට ජිබ්‍රාල්ටර් දූපතේ රඳවාගෙන සිටි ඉරාන නෞකාව යළි ගමන් ආරම්භ කර තිබේ. නෞකාව රඳවා ගනු ලැබුවේ නීතිවිරෝධීව සිරියාවට තෙල් ප්‍රවාහනය කරමින් සිටි බවට පැවති සැකය මතයි. නෞකාව නිදහස් කළද නාවිකයින් තවමත් එහි ගමන් මාර්ගය පිළිබඳව විමසිලිමත්භාවයෙන් පසුවෙයි. කෙසේ වෙතත් නෞකාවේ ගමනාන්තය පිළිබඳව මෙතෙක් අනාවරණය නැහැ. ග්‍රේස් 1 ලෙස හැඳින්වූ නෞකාව යළි ගමන් ආරම්භ කිරීමට පෙර එහි නම ඒඩ්‍රියන් දාරියා 1 (Adrian Darya-1) ලෙස වෙනස් කිරීමට ඉරානය පියවර ගෙන තිබීම විශේෂත්වයක්. නෞකාව මුදා නොහරින ලෙස අමෙරිකාව කළ ඉල්ලීම දෙවරක්ම ජිබ්‍රාල්ටර් බලධාරීන් ප්‍රතික්ෂේප කළේය. නෞකාව රඳවා ගනුවස් අමෙරිකාව, අවසාන මොහොතේ ගත් නීතිමය උත්සාහයක් ජිබ්‍රාල්ටර් බලධාරීන් විසින් ඉකුත් 15 වැනිදා ප්‍රතික්ෂේප කර තිබුණි. රඳවාගනු ලැබ ඇති ඉරාන ඉන්ධන ප්‍රවාහන නෞකාවක් අත්පත් කර ගැනීම සඳහා අමෙරිකානු අධිකරණ දෙපාර්තමේන්තුව වරෙන්තුවක් නිකුත් කර තිබේ. එවැනි පියවරක් ගනු ලැබුවේ ජිබ්‍රාල්ටර් දූපතේ විනිසුරුවකු විසින් අදාළ නෞකාව නිදහස් කරන ලෙස දිනකට පෙර නියෝග කරනු ලැබ තිබියදීයි. කෙසේ වෙතත් ඊටද ජිබ්‍රාල්ටර් බලධාරීන් යහපත් ප්‍රතිචාරයක් දක්වා නොමැති අතර ඉරානය මත අමෙරිකාව පනවා ඇති සම්බාධක යුරෝපා සංගමයට අදාළත්වයක් නොමැති බවද ඔවුන් පෙන්වා දෙයි. මේ අතර නෞකාවේ ආරක්ෂාව වෙනුවෙන් නාවික භටන් යෙදවීමට සූදානම් බව ඉරානය ප්‍රකාශ කළේය. 'ග්‍රේස් 1' නෞකාව රඳවා ගෙන සති දෙකකට පසුව ජුලි 19 වෙනිදා, 'ස්ටේනා ඉම්පෙරෝ' නම් බ්‍රිතාන්‍ය ධජය සහිත නෞකාව හොර්මුස් සමුද්‍ර සන්ධියේදී ඉරානය විසින් සිය භාරයට ගනු ලැබීය. නෞකාව \"ජාත්‍යන්තර සමුද්‍ර නීති\" උල්ලංඝනය කළ බව ඉරානය පැවසුව ද, 'ස්ටේනා ඉම්පෙරෝ' භාරයට ගනු ලැබුවේ එකට එක කිරීමක් ලෙස යැයි විශ්වාස කෙරෙයි.", "URL": "https://sinhala.adaderana.lk/news.php?nid=116880", "Category": null, "Parent URL": null}