{"Source": "Adaderana", "Timestamp": "January 11, 2018 09:44 am", "Headline": "ඉන්දියාවේ පුරවැසිභාවය ඉල්ලා ලාංකික සරණාගතයින් පිරිසකගෙන් ඉල්ලීමක්", "News Content": "ඉන්දියාවේ තමිල්නාඩු ප්‍රන්තයේ සිටින ශ්‍රී ලාංකික දෙමළ සරණාගත පවුල් 39,730 ක පිරිසකගෙන් පවුල් 7200 ක් ඉන්දියාවේ තමිල්නාඩු ප්‍රන්තයේ පුරවැසිකම ලබාදෙන මෙන් තමිල්නාඩු බලධාරීන්ගෙන් ඉල්ලීමක් කොට තිබේ. ඔවුන් ආපසු ශ්‍රී ලංකාවට පැමිණීමට නොහැකි කාරණය වශයෙන් ඉදිරිපත් කොට ඇත්තේ යුදසමයේදී ඔවුන් ජීවත් වූ ගම්මාන හා ඉඩම් දැන් වෙනත් පිරිස් විසින් අල්ලාගෙන තිබීම නිසා ඔවුන්ට ජීවත් වීමට ස්ථානයක් නොමැති බවයි. තමන්ට ඉන්දියාවේ තමිල්නාඩු ප්‍රන්තයේ පුරවැසිකම ලබාදෙන මෙන් තමිල්නාඩු ප්‍රන්ත නියෝජ්‍ය ප්‍රධාන අමාත්‍ය ඕ.පනීර්සෙල්වම් මහතා වෙත ඉදිරිපත් කොට ඇති දුක් ගැනවිලිවල තවදුරටත් සඳහන් කොට ඇත්තේ තමන්ගේ දරුවන් විශාල පිරිසක් ඉන්දියාවේ තමිල්නාඩු ප්‍රන්තයේ විවිධ විශ්වවිද්‍යාලවල හා ඩිප්ලෝමා ලබාදෙන ආයතනවලින් අධ්‍යාපනය හදාරා සිටින බැවින් ආපසු ශ්‍රී ලංකාවට ගොස් ඊට ගලපෙන් අන්දමේ රැකියාවන් ලබා ගැනීම දුෂ්කර කාර්යක් බවයි. දැනට ඉන්දියාවේ තමිල්නාඩු ප්‍රන්තයේ සිටින ශ්‍රී ලාංකික දෙමළ සරණාගතයින්ගෙන් විශාල පිරිසක් ඉන්දීය ධීවරයින් සමඟ ධීවර කර්මාන්තයේ යෙදෙන බවද ඒ අන්දමටම විවිධ කර්මාන්ත ශාලා වල සේවය කරන බවද ඔවුන් සදහන් කොට තිබේ. තමිල්නාඩු ප්‍රන්ත නියෝජ්‍ය ප්‍රධාන අමාත්‍ය ඕ.පනීර්සෙල්වම් මහතා ගෙන් කල ඉල්ලීමට ඔහු පිළිතුරු වශයෙන් ප්‍රකාශ කොට ඇත්තේ ඉන්දීය මධ්‍යම රජය සමඟ සාකච්ඡා කොට මේ ප්‍රශ්නයට පිළිතුරක් ලබා දෙන බවයි. යුදසමයේදී ශ්‍රී ලාංකික දෙමළ වැසියන් ලක්ෂ තුනක් පමණ ඉන්දියාවේ පමණක් රැකවරණය පතා එහි ගොස් සරණාගත කඳවුරු වල ජීවත් වූ අතර ඉන් ආපසු පැමිණ ඇත්තේ ලක්ෂ දෙකක් පමණ පිරිසකි.", "URL": "https://sinhala.adaderana.lk/news.php?nid=82799", "Category": null, "Parent URL": null}