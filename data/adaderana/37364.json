{"Source": "Adaderana", "Timestamp": "September 13, 2013 08:53 am", "Headline": "මැ.කො. අද පක්ෂ ලේකම්වරුන් හමුවෙයි ", "News Content": "පළාත් සභා මැතිවරණය පිළිබඳ මැතිවරණ කොමසාරිස්වරයා අද(13) දිස්ත්‍රික් තේරිම්භාර නිලධාරීන් සහ දේශපාලන පක්ෂ ලේකම්වරුන් හමුවීමට නියමිතයි. ලබන 21 වැනිදා පැවැත්වීමට නියමිත මැතිවරණය සම්බන්ධ කරුණු කිහිපයක් පිළිබඳ එහිදී විශේෂ අවධානය යොමු කරන බව මැතිවරණ මහලේකම් කාර්යාලය සඳහන් කරයි. මේ අතර පළාත් සභා මැතිවරණය නිරීක්ෂණ කටයුතු සඳහා ජාත්‍යන්තර නිරික්ෂණ කණ්ඩායම් දෙකක් අද දිවයිනට පැමිණෙයි. ඉන්දිය මැතිවරණ කොමිසමේ හිටපු කොමසාරිස් වී.ගෝපාලස්වාමි මහතාගේ නායකත්වයෙන් යුත් එම නියෝජිත පිරිසට පොදුරාජ්‍ය මණ්ඩලයීය නිරීක්ෂකයින් 5 දෙනෙකු සහ දකුණු ආසියානු මැතිවරණ කළමනාකරණ බලධාරීන්ගේ සංගමයේ නියෝජිතයින් 20 දෙනෙකු ඇතුළත් වෙයි. ඔවුන් උතුරු පළාත් සභා මැතිවරණය නිරීක්ෂණය කිරීම සඳහා සහභාගී වන බව මැතිවරණ මහලේකම් කාර්යාලය සඳහන් කරයි.", "URL": "https://sinhala.adaderana.lk/news.php?nid=37364", "Category": null, "Parent URL": null}