{"Source": "Adaderana", "Timestamp": "July 2, 2019 12:35 pm", "Headline": "හොංකොං විරෝධතා‍-පොලීසියෙන් කඳුළු ගෑස්", "News Content": "ආන්දෝලනයට තුඩු දී ඇති උදර්පණ නීතියට එරෙහිව හොංකොංහි පැවති විරෝධතාවක් අතරතුර ගැටුමක් හටගෙන තිබේ. ඒ විරෝධතාකරුවන් විසුරුවාහැරීමට පොලීසිය කඳුළු ගෑස් ප්‍රහාර එල්ල කිරීමත් සමඟයි. හොකොංහි පරමාධිපත්‍ය බලය බ්‍රිතාන්‍යය විසින් චීනයට භාර දී මේ වනවිට වර්ෂ විසි දෙකක් ගතවී තිබේ. එම සංවත්සරය යෙදී තිබූ ජූලි පළමුවන දා හොංකොං වැසියන් යළිත් විරෝධතාවල නිරත වී තිබුණා. ඒ අපරාධවලට සම්බන්ධ සැකකරුවන්, නඩු විභාග කිරීම සඳහා චීනයට යැවීමට හැකි වන පරිදි ගෙන ආ උදර්පණ නීති කෙටුම්පතට එරෙහිවයි. එමෙන්ම ජුනි 12වන දා පැවති විරෝධතාව අතරතුර පුද්ගලයන්ට කෘෘර ලෙස වදහිංසා කළ පොලිස් නිලධාරීන් සම්බන්ධයෙන් නිදහස් පරීක්ෂණයක් සිදුකරන ලෙසත් ඔවුන් එහිදී ඉල්ලා සිටි බව සඳහන් වෙයි. සාමකාමී ස්වරූපයකින් ආරම්භ වූ විරෝධතාව පසුව ප්‍රචණ්ඩකාරී ස්වරූපයක් ගත් බවයි විදෙස් වාර්තා සඳහන් කළේය. පසුව විරෝධතාකරුවන් එරට පාර්ලිමේන්තු ගොඩනැඟිල්ලට කඩාවැදී එහි දේපළවලට දැඩි ලෙස අලාභහානි සිදු කර තිබුණි. පිරිස පාලනය කිරීම සඳහා පොලීසිය විසින් කඳුළු ගෑස් ප්‍රහාරයක්ද එල්ල කර තිබේ. මේ වන විට පාර්ලිමේන්තු ගොඩනැඟිල්ලෙන් සියලු පිරිස් ඉවත් කර ඇති අතර එහි ආරක්ෂාවට පොලිස් නිලධාරීන් සිය ගණනක් යොදවා ඇති බව සඳහන් වෙයි. මේ අතර හොංකොංහි නායිකා කැරී ලෑම් මාධ්‍ය හමුවක් පවත්වමින් විරෝධතාව හෙළාදැක තිබේ.", "URL": "https://sinhala.adaderana.lk/news.php?nid=113195", "Category": null, "Parent URL": null}