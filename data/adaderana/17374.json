{"Source": "Adaderana", "Timestamp": "July 13, 2011 11:09 am", "Headline": "නවසීලන්තයට යන බව කීවත්  ශ්‍රී ලාංකිකයන් කැනඩාවට ඒමේ සූදානමක් තිබුණා", "News Content": "ඉන්දුනීසීයානු මුහුදු සීමාවේ දී අත්අඩංගුවට පත්ව සිටින අනවසර ශ්‍රී ලාංකික සංක්‍රමණිකයින් පිරිස තම රටට පැමිණීමේ සැලසුමක් තිබී ඇති බවට කැනේඩියානු ආගමන කටයුතු පිළිබඳ අමාත්‍ය ජේසන් කෙනී පවසයි. 90 දෙනෙකුගෙන් සමන්විත අදාළ සංක්‍රමණිකයින් පිරිස ඉන්දුනීසියානු බලධාරීන්ගේ ග්‍රහණයට හසු වූයේ ඉකුත් සෙනසුරාදා දිනයේ දීය. එහි සිටින 87 දෙනෙකු යාත්‍රාවෙන් ඉවත් වීම ප්‍රතික්ෂේප කරමින් නවසීලන්තයේ සරණාගතභාවය ඉල්ලා සිටියි. එහෙත් නවසීලන්තය එම පිරිසේ ගමනාන්තය විය නොහැකි අතර ඉතිහාසය ද ඊට සාක්ෂි දරන බව කැනේඩියානු ආගමන කටයුතු පිළිබඳ අමාත්‍යවරයා පවසයි. මේ වන විට ශ්‍රී ලංකාවේ යහපත් වාතාවරණයක් පවතින බව පෙන්වා දෙන ජේසන් කෙනී අදාළ සංක්‍රමණිකයින් මෙවැනි අනතුරුදායක ගමන් පැමිණීමේ අවශ්‍යතාවක් නොමැති බව පෙන්වා දෙයි. කැනේඩියානු දෙමළ කොංග්‍රසය අවධාරණය කර ඇත්තේ ද දෙමළ ජනතාව මෙවැනි අනතුරුදායක ගමන් පැමිණීමෙන් වැළකිය යුතු බවයි. මීට පෙර අවස්ථාවක දී ද අනවසර සංක්‍රමණිකයින් රැගත් නෞකාවක් කැනේඩියානු මුහුදු සීමාවේ දී එරට බලධාරීන්ගේ ග්‍රහණයට හසුවිය.", "URL": "https://sinhala.adaderana.lk/news.php?nid=17374", "Category": null, "Parent URL": null}