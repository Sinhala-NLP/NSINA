{"Source": "Adaderana", "Timestamp": "December 1, 2011 01:33 pm", "Headline": "හම්බන්තොට ගල කියන තරම් ලොකු නෑ", "News Content": "මෙරට වරායන් ස්ථාපිත කිරිම සඳහා මේවන විට ලබාගෙන ඇති ණය ප්‍රමාණය රුපියල් බිලියන 46 ක් බව ශ්‍රී ලංකා වරාය අධිකාරියේ සභාපති,ආචාර්ය ප්‍රියත් බන්දු වික්‍රම මහතා පවසයි. ජපන් යෙන් වලින් ලබාගත් එම ණය මුදලින් මේවන විට රුපියල් බිලියන් 55 ක මුදලක් ගෙවා ඇති බවත්,පොලී සමග තවත් රුපියල් බිලියන 53 ක් ගෙවීමට ඇති බවත් ඔහු කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. කොළඹ,ගාල්ල,ත්‍රීකුණාමලය යන වරායන් සාර්ථක ලෙස ලාභ ලබමින් පවතින බවත්,කොළඹ වරායේ පමණක් ඉකුත් වසරේ ලැබූ ලාභය රුපියල් බිලියන 28.2 ක් බවත් මීට පෙරාතුව ඉතිහාසයේ කොළඹ වරාය ලැබූ ඉහළම ලාභය 2007 වසරේදී සටහන් වූ බවත්,එය රුපියල් බිලියන 27.9 ක් පමණක් බවත් ඔහු පෙන්වා දුන්නේය. 2011 වසර වන විට කොළඹ වරායෙන් රුපියල් බිලියන 32 ක් දක්වා ලාබ ලබන තත්ත්වයට පත්කිරිමට අපේක්ෂා කරන බවත් වරාය සභාපතිවරයා කියා සිටියේය. ජාත්‍යන්තර බැංකුවලය බැඳුම්කරයක් යොමුකිරිමෙන් එළඹෙන ජනවාරියේදී මෙම පවත්නා ණය ගෙවාදැමීමට කටයුතු කරන බවද හෙතෙම සඳහන් කළේය. මෙම මාධ්‍ය හමුවට වරාය නියෝජ්‍ය අමාත්‍ය රෝහිත අබේගුණවර්ධන මහතාද එක්වී සිටියේය. හම්බන්තොට වරාය ඉදිකිරීමේදී එහි ගලක් පැවති බව විපක්ෂයේ ඇතැමුන් විසින් දිගින් දිගටම පෙන්වාදුන්නද එය රජයේ පාර්ශවයෙන් මුලදී ප්‍රතික්ෂේප කළා නොවේදැයි මෙහිදී මාධ්‍යවේදිණියක විසින් ප්‍රශ්න කරන ලදී. ඊට පිළිතුරු දෙමින් නියෝජ්‍ය අමාත්‍ය රෝහිත රෝහිත අබේගුණවර්ධන මහතා කියා සිටියේ ඒ බව තමුන් එදාද පිළිගත් බවයි. ගල පුපුරුවා හැර ඇතත් මේවන විට එහි කැබලි ඉවත්කරමින් පවතින නිසා තවත් බොහෝ කාලයක් ගතවනතුරු හම්බන්තොට වරාය වාණිජ කටයුතු සඳහා භාවිතා කළ නොහැකිවනු ඇත්දැයි අදාළ මාධ්‍යවේදිණිය මෙහිදී යළිත් ප්‍රශ්න කර තිබේ. ඒ ගල කියන තරම් ලොකු නැති බැවින් ප්‍රශ්නයක් නොවන බව නියෝජ්‍ය අමාත්‍යවරයා මෙහිදී අවධා‍රණය කළේය.", "URL": "https://sinhala.adaderana.lk/news.php?nid=20393", "Category": null, "Parent URL": null}