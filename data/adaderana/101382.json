{"Source": "Adaderana", "Timestamp": "December 27, 2018 04:41 pm", "Headline": "ක්‍රැකටෝවා තවදුරටත් සක්‍රීයයි", "News Content": "පසුගියදා විදාරණය වූ ඒනැක් ක්‍රැකටෝවා ගිනිකන්ද මේ වන විට බෙහෙවින් සක්‍රීයව පවතින බව වාර්තා වෙයි. ඒ පිළිබඳ ඉන්දුනීසියානු බලධාරීන් දැඩි සැලකිල්ලෙන් පසුවන බවටද සඳහන්ය. ඉන්දුනීසියාවේ ජාවා සහ සුමාත්‍රා දූපත් වෙත සුනාමි තත්ත්වයක් ඇති කරමින් විදාරණය වු ඒනැක් ක්‍රැකටෝවා ගිනිකන්ද අතිශය අවදානම් ලෙසින් විදාරණය වෙමින් පවතින බව වාර්තා වෙයි. මේ වන විට එම ගිනිකන්ද දෙවැනි තත්ත්වයේ අවදානම් වාතාවරණයක් නිර්මාණය කරමින් විදාරණය වන බවත් විදෙස් පුවත් වල සඳහන්ය. මතුව ඇති අවදානම සම්බන්ධයෙන් ඉන්දුනීසියානු ආරක්ෂක අංශ දැඩි අවධානයෙන් පසුවෙන අතර ඒ සමඟින් පිපිරීම් සිදුවිය හැකි කිලෝමීටර් 5ක අවදානම් කලාපය හරහා ගමන් කිරීමට නියමිත සියලු ගුවන්ගමන්ද අවලංගු කිරීමට බලධාරින්ට සිදුවුණි. පසුගිය සතිඅන්තයේදී ඒනැක් ක්‍රැකටෝවා ගිනිකන්ද සක්‍රියවීමෙන් ඇතිවූ නායයයාමකින් හටගත් සුනාමි තත්ත්වයෙන් ඉන්දුනීසියා වැසියන් 500කට ආසන්න පිරිසක් මියගියේය. ඉන් තවත් විශාල පිරිසක්ද අතුරුදන්වූ අතර අවතැන් වු පිරිස 16000 ඉක්මවයි. පැසිපික් ගිනිවළල්ලට අයත් ඉන්දුනීසියාව ආසන්නයේ ගිනිකදු පිපිරීම් සහ භූකම්පන ආදි ස්වභාවික ව්‍යසන නිරන්තරයෙන් වාර්තා වෙයි. කලාපයේ භූතැටි නිරන්තරයෙන් සක්‍රීයව පැවැතීම ඊට හේතුවයි.", "URL": "https://sinhala.adaderana.lk/news.php?nid=101382", "Category": null, "Parent URL": null}