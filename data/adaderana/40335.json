{"Source": "Adaderana", "Timestamp": "January 14, 2014 07:11 am", "Headline": "ධීවර අවුල් ලිහන්න ඇමති රාජිත නවදිල්ලි යයි", "News Content": "ඉන්දු-ශ්‍රී ලංකා ධීවර ගැටලුව පිළිබඳ සාකච්ඡා ඇරඹීම සඳහා ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා අද දිනයේ ඉන්දියාවේ නවදිල්ලි නුවර බලා පිටත්ව යාමට නියමිතව තිබේ. හෙට දිනයේ සිට අදාළ සාකච්ඡා ආරම්භ කිරීමට සැලසුම් කර ඇති බව ධීවර හා ජලජ සම්පත් සංවර්ධන අමාත්‍යංශය සඳහන් කරයි. ඉන්දීය මධ්‍යයම රජයේ ආරාධනයකට අනුව දෙරටේ තානාපති කාර්යාල විසින් මෙම සාකච්ඡා සංවිධානය කර තිබේ. මෙහිදි ධීවර අමාත්‍යවරයා, ඉන්දීය විදේශ කටයුතු අමාත්‍යවරයා මෙන්ම කෘෂිකර්ම අමාත්‍යවරයා ද හමුවීමට නියමිත බව කියැවෙයි. විශේෂයෙන් තමිල්නාඩු ධීවරයින් මෙරට මුහුදු සීමාවට පැමිණ මත්ස්‍ය සම්පත නෙළා ගන්නා ආකාරය පිළිබඳව මෙන්ම එයින් මෙරට ධීවරයින්ට ඇති වන බලපෑම පිළිබඳව ඉන්දීය බලධාරීන් දැනුවත් කරන බව රාජිත සේනාරත්න අමාත්‍යවරයා සඳහන් කළේය. මේ අතර දැනට ඉන්දියාවේ සහ ශ්‍රී ලංකාවේ බන්ධනාගාර ගතව සිටින ධීවරයින් නිදහස් කිරීමේ කටයුතු ආරම්භ වී තිබේ. අන්‍යේන්‍ය සුහදතාව මත ධීවර හුවමාරුව මෙහිදි සිදුවන බව ධීවර හා ජලජ සම්පත් සංවර්ධන අමාත්‍යංශය සඳහන් කරයි. ඒ අනුව ඊයේ දිනයේ ඉන්දීය අත්අඩංගුවේ සිටි ශ්‍රී ලාංකික ධීවරයින් විසි දෙනෙකු නිදහස් කර ඇති අතර ඊට සමගාමීව යාපනය මල්ලාකම්හි රඳවා සිටි ඉන්දීය ධීවරයින් විසි දෙනෙකු ද නිදහස් කර තිබේ. මේ අතර ත්‍රීකුණාමලයේ බන්ධනාගාර ගතව සිටි තවත් ඉන්දීය ධීවරයින් තිස් දෙදෙනෙකු නිදහස් කිරීමට ත්‍රීකුණාමලය මහේස්ත්‍රාත්වරයා විසින් ඊයේ පස්වරුවේ නියෝග කර ඇති බව වාර්තා වේ.", "URL": "https://sinhala.adaderana.lk/news.php?nid=40335", "Category": null, "Parent URL": null}