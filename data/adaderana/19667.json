{"Source": "Adaderana", "Timestamp": "October 30, 2011 08:37 am", "Headline": "ට්‍රැක්ටරය ඇළට පෙරළෙයි- රියදුරු මරුදකියි", "News Content": "කන්තලේ වාන් ඇළ ප්‍රධාන මාර්ගයේ වාන් ඇළ වැව වංගුව ප්‍රදේශයේ දී ට්‍රැක්ටර් රථයක් ඇළ මාර්ගයට පෙරළීමෙන් පුද්ගලයෙකු මියගොස් තිබේ. සිද්ධියෙන් මියගොස් ඇත්තේ ට්‍රැක්ටරයේ රියදුරු ලෙස කටයුතු කළ වාන් ඇළ ප්‍රදේශයේ පදිංචිව සිටි 38 හැවිරිදි පුද්ගලයෙකි. අනතුරෙන් ට්‍රැක්ටර් රථයේ ගමන් කළ තවත් ‍අයෙකු තුවාල ලබා ඇති අතර ඔහු කන්තලේ රෝහලට ඇතුළත් කර ඇති බව වාන් ඇළ පොලිසිය සඳහන් කරයි. මේ අතර කුරුණෑගල , පුත්තලම ප්‍රධාන මාර්ගයේ ගලගෙදර පන්සල අසල දී සිදුවු රිය අනතුරකින් තුවාල ලබා ප්‍රතිකාර ලබමින් සිටි පුද්ගලයෙකු ඊයේ මියගොස් තිබේ. කුරුණෑගල රෝහලේ ප්‍රතිකාර ලබමින් සිටිය දී මියගිය පුද්ගලයා වාරියපොල , හොරොම්බුව ප්‍රදේශයේ පදිංචිව සිටි අයෙකු බව පොලිසිය සඳහන් කරයි.", "URL": "https://sinhala.adaderana.lk/news.php?nid=19667", "Category": null, "Parent URL": null}