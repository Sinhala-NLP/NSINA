{"Source": "Adaderana", "Timestamp": "August 31, 2018 12:15 pm", "Headline": "කිලිනොච්චියේ ගැබිනි මව්වරු විරෝධතාවයක", "News Content": "කිලිනොච්චිය මහ රෝහල වෙත ප්‍රසව හා නාරිවේදය සම්බන්ධ විශේෂඥ වෛද්‍ය නිලධාරිවරයෙක් ස්ථිරව පත් කරන ලෙසට ඉල්ලා කිලිනොච්චිය දිස්ත්‍රික් ගර්භනී මව්වරුන් හා කිලිනොච්චිය කාන්තා සංවිධාන අද(31) කිලිනොච්චිය මහ රෝහල ඉදිරිපස විරෝධතාවයක නිරතවිණ. විරෝධතාවයට එක්වු කිලිනොච්චිය ගර්භනි මව්වරුන් පැවසූවේ කිලි‍නොච්චිය රෝහලේ ප්‍රසව හා නාරිවේදය සම්බන්ධ විශේෂඥ වෛද්‍ය නිළධාරිවරුන් දෙ‍දෙනෙකු සිටි අතර, අයෙක් ‍ මේ වන විට ස්ථාන මාරුව ලබා පිටව ගොස් ඇති බවත්, අනෙක් නිළධාරිවරයා වැඩිදුර අධ්‍යාපනය වෙනුවෙන් විදේශගතව සිටින බවයි. වර්තමානය වන විට ප්‍රසව හා නාරිවේදය සම්බන්ධ විශේෂඥ වෛද්‍යවරුන් කිසිවෙක් රෝහලේ නොමැති බැවින් කිලිනොච්චිය ගර්භනි මව්වරුන්ට මුලතිව් රෝහල වෙත හෝ යාපනය රෝහල් වෙත ගමන් කිරීමට සිදුව ඇති බවද ගර්භනි මව්වරුන් පැවසූහ. විරෝධතාවයට එක්වු ගර්භනී මව්වරුන් වැඩිදුරටත් පැවසූවේ කිලිනොච්චිය රෝහල වෙත ප්‍රසව හා නාරිවේදය සම්බන්ධ විශේෂඥ වෛද්‍යවරයෙකු නොමැති බැවින් හදිසි අවස්ථාවකදී ගර්භනි මව්වරුන් යාපනය රෝහල වෙත මාරුකරන අතර, පසුගියදා අධි රුධිර පීඩනයට ලක්වු ගර්භනී මව්වරුන් දෙදෙනෙකු ඉතා අසාධ්‍ය තත්වයට පත්ව යාපනය රෝහල වෙත මාරුකොට යවා ඇති බවයි. සිය ගැටළුව වෙත විසදුම් ලබාදෙන ලෙසට ඉල්ලා කිලිනොච්චිය මව්වරුන් අද උතුරු පළාත් සෞඛ්‍ය අමාත්‍ය ජි.ගුණසීලන් මහතා වෙත සංදේශයක්ද භාරදෙනු ලැබීය. මව්වරුන් වැඩිදුරටත් ඉල්ලා සිටිනු ලැබුවේ රජය කඩිනමින් අවධානය ‍යොමුකොට කිලිනොච්චිය රෝහල වෙත කිලිනොච්චිය රෝහල වෙත ප්‍රසව හා නාරිවේදය සම්බන්ධ විශේෂඥ වෛද්‍යවරයෙකු පත්කළ යුතු බවයි. විරෝධතාවය වෙනුවෙන් කිලිනොච්චිය දිස්ත්‍රික් ගර්භනී මව්වරුන් විශාල පිරිසක් එක්ව සිටියහ. (ඡායාරූප-මාධව කුලසූරිය)", "URL": "https://sinhala.adaderana.lk/news.php?nid=95296", "Category": null, "Parent URL": null}