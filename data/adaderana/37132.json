{"Source": "Adaderana", "Timestamp": "September 4, 2013 10:38 am", "Headline": "උතුරට නැණසල 40 ක්", "News Content": "උතුරු පළාත සඳහා මෙම වසර අවසන් වීමට පෙර තවත් නැණසල මධ්‍යස්ථාන 40ක් ස්ථාපිත කිරීමට නියමිත බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) පවසයි. ඒ අනුව යාපනය, මුලතිව්, මන්නාරම, කිලිනොච්චි සහ වව්නියාව යන දිස්ත්‍රීක්කයන්හි පිහිටි සමස්ත නැණසල ගණන පනස් අට දක්වා ඉහළ යන බව සඳහන්ය. විශේෂයෙන්ම ග්‍රාමීය ප්‍රජාවට තොරතුරු හා සන්නිවේදන තාක්ෂණ දැනුම සහ එම පහසුකම් ලබා දීම අරමුණු කර ගනිමින් මෙය ක්‍රියාත්මක වේ. රටට සාමය උදාවීමත් සමගම උතුරු පළාතේ සිදුකෙරෙන භෞතික සම්පත් සංවර්ධනයට සමගාමීව එම පළාත්හි ජනතාවටද තොරතුරු තාක්ෂණ දැනුම සහ එම පහසුකම් ලබා දීම මෙහි අරමුණ බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ (ICTA) සභාපති මහාචාර්ය පී.ඩබ්ලිව්.ඈපාසිංහ මහතා පවසයි. මෙම නව නැණසල මධ්‍යස්ථාන තුළින් ස්කයිප් පහසුකම් මෙන්ම රාජ්‍ය ඉ- සේවාවන් ලබා ගැනීමේ හැකියාවද ඇත. මීට අමතරව තරුණ තරුණියන් සහ පාසල් දරුවන් වෙනුවෙන් නව ලොවට ගැලපෙන පරිගණක පාඨමාලා මෙම මධ්‍යස්ථාන වලදී ආරම්භ කිරීමට නියමිතය. මේ යටතේ නව නැණසල මධ්‍යස්ථාන 20 ක් මේ මස 16 සහ 17 යන දිනයන්හි විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතාගේ ප්‍රධානත්වයෙන් උතුරු පළාතේ ජනතා අයිතියට පැවරේ. මේ වන විට දිවයින පුරා ස්ථාපිත කර තිබෙන නැණසල මධ්‍යස්ථාන ගණන 699 කි.", "URL": "https://sinhala.adaderana.lk/news.php?nid=37132", "Category": null, "Parent URL": null}