{"Source": "Adaderana", "Timestamp": "May 21, 2019 11:13 am", "Headline": "ගෝලීය මුහුදු මට්ටම අපේක්ෂිත මට්ටම අභිබවා ඉහළට", "News Content": "ගෝලීය මුහුදු මට්ටම අපේක්ෂිත මට්ටමට වඩා දැඩි ලෙස ඉහළ ගොස් ඇති බව විද්‍යාඥයන් අනාවරණ කරගෙන තිබේ. ඉන් මිලියන ගණනක ජනතාවට බලපෑම් එල්ලවනු ඇති බවයි ඔවුන් පෙන්වා දෙයි. වර්ෂ දෙදහස් එකසීය වන විට ගෝලීය මුහුදු මට්ටම උපරිමය මීටරයකින් පමණ ඉහළ යනු ඇති බව මීට පෙර විද්‍යාඥයන් පවසා තිබුණි. එහෙත් නවතම අධ්‍යයනයකින් හෙලිවී ඇත්තේ මෙම ප්‍රමාණය මෙන් දෙගුණයකින් පමණ මුහුදු මට්ටම ඉහළ යාමේ ඉඩකඩක් පවතින බවයි. ගෝලීය උණුසුම දැඩි ලෙස ඉහළ යාම නිසා ධ්‍රැවීය අයිස් දියවීම ඊට හේතුවී තිබේ. කාබන් ඩයොක්සයිඩ් විමෝචනය ඉතා ඉහළ මට්ටමක පැවතීම මෙලෙස ගෝලීය උණුසුම අධික වීමට හේතුවයි. මුහුදු මට්ටම ඉහළ යාමෙන් ලොව පුරා මිලියන ගණනක පිරිසක් අවතැන්වීමේ අවදානමක් පවතින බවයි විද්‍යාඥයන් පවසයි. එමෙන්ම දේශගුණික විපර්යාස පිළිබඳ අන්තර් රාජ්‍ය මණ්ඩලයේ වාර්තාවට අනුව සාගර මට්ටම ඉහළ යාම මේ වන විට මුහුණ පෑමට සිදුව ඇති වඩාත්ම ආන්දෝලනාත්මක ගැටළු අතරින් එකක්.", "URL": "https://sinhala.adaderana.lk/news.php?nid=110346", "Category": null, "Parent URL": null}