{"Source": "Adaderana", "Timestamp": "January 26, 2013 11:02 am", "Headline": "නීති පීඨ සිසුවියගේ අත කැපීම සෙවීමට කමිටුවක්", "News Content": "නිවසේ පඩිපෙළින් වැටී තුවාල ලැබු නීති පීඨයේ ශිෂ්‍යාවකගේ අතක් කපා ඉවත් කිරීම සම්බන්ධයෙන් විමර්ශනයක් සිදුකිරීමට විශේෂ කමිටුවක් පත්කර තිබේ. නිවසේ දී සිදු වූ වැටීමකින් මෙම නීති ශිෂ්‍යාවගේ අස්ථි බිඳීමක් සිදුව ඇති අතර පසුව ඇය මාතර රෝහලට ඇතුළත් කිරී‍මෙන් පසු කොළඹ ජාතික රෝහලට මාරු කර යැවීමෙන් අනතුරුව ඇයගේ අත කපා ඉවත් කර ඇත. මෙම සිද්ධිය සම්බන්ධයෙන් වහාම විමර්ශනයක් සිදු කරන ලෙස සෞඛ්‍ය අමාත්‍ය මෛත‍්‍රීපාල සිරිසේන මහතා සෞඛ්‍ය අමාත්‍යංශයේ ලේකම් වෛද්‍ය නිහාල් ජයතිලක මහතා වෙත උපදෙස් ලබා දී තිබේ. ඒ අනුව මෙම සිද්ධිය සම්බන්ධයෙන් විමර්ශනයක් සිදුකිරීම සඳහා නියෝජ්‍ය අධ්‍යක්ෂ ජනරාල් වෛද්‍ය ආනන්ද ගුණසේකර මහතා සහ ශෛල්‍ය විශේෂඥ වෛද්‍යවරුන්ගෙන් සමන්විත විශේෂ කමිටුවක් සෞඛ්‍ය ලේකම්වරයා විසින් පත්කොට ඇති බව සෞඛ්‍ය අමාත්‍යංශය සඳහන් කළේය. විමර්ශන වාර්තාව හැකි ඉක්මනින් තමන් වෙත භාර දෙන ලෙස ද සෞඛ්‍ය ලේකම්වරයා අදාළ කමිටුවට උපදෙස් ලබා දී තිබේ.", "URL": "https://sinhala.adaderana.lk/news.php?nid=31083", "Category": null, "Parent URL": null}