{"Source": "Adaderana", "Timestamp": "March 30, 2010 01:42 pm", "Headline": "පොලීසිය 58,700 යි-හමුදාව 19,500 යි", "News Content": "මැතිවරණය ප්‍රකාශයට පත්කිරීමෙන් අනතුරුව මේ වන විට මැතිවරණ ප්‍රචණ්ඩ ක්‍රියා 219 ක් වාර්තා වී ඇති බව පොලිස්පති මහින්ද බාලසූරිය මහතා පවසයි. එකී සිදුවීම් වලට අදාළව පුද්ගලයින් 174 දෙනෙකු අත්අඩංගුවට ගෙන ඇති බවත්,එයින් 161 දෙනෙකු සම්බන්ධයෙන් මේ වන විටත් අධිකරණයට කරුණු ඉදිරිපත් කර ඇති වගද හෙතෙම කියා සිටියේ අද පැවති මාධ්‍ය හමුවකට සහභාගි වෙමිනි. ඉතිරි පුද්ගලයින් ද අත්අඩංගුවට ගැනීමට කටයුතු කරමින් සිටින බවත්,මේ වන විට මඩකළපුව ප්‍රදේශයෙන් 24 ක්,මහනුවරින් 20 ක්,මාතලේ 13 ක්,කන්තලේ 12 ක් වන සේ ප්‍රචණ්ඩ ක්‍රියා වාර්තා වී ඇති බවත් හෙතෙම කියා සිටියේය. නුවරඑළිය ප්‍රදේශයේද බරපතල සිදුවීම් වාර්තා වීමට ඉඩ ඇති නිසා සාමය ආරක්ෂා කිරිමට පියවර ගෙන ඇති බවත් ඔහු පැවසීය. මැතිවරණ සමයේ ආරක්ෂාවට පොලිස් නිලධාරීන් 58,700 ක් ද ත්‍රිවිධ හමුදාවේ නිලධාරීන් 19,500 ක් ද යෙදවීමට බලාපොරොත්තු වන බව මැතිවරණ පැමිණිලි කටයුතු බාර නියෝජ්‍ය පොලිස්පති ගාමිණී නවරත්න මහතා මෙම මාධ්‍ය හමුවේදීම කියා සිටියේය. ඊට අමතරව ප්‍රදේශය බාර නියෝජ්‍ය පොලිස්පතිවරයාගේ ඉල්ලීම පිට පොලිස් නිලධාරීන් තිදෙනෙකුගෙන් සහ ත්‍රිවිධ හමුදාවේ නිලධාරීන් දෙදෙනෙකුගෙන්ද සමන්විත පස් දෙනෙකුගෙන් යුතු කණ්ඩායමක් ජංගම මුර සංචාරයේ යෙදවීමට කටයුතු කර ඇති බවද හෙතෙම සඳහන් කළේය.", "URL": "https://sinhala.adaderana.lk/news.php?nid=7576", "Category": null, "Parent URL": null}