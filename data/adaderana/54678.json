{"Source": "Adaderana", "Timestamp": "October 26, 2015 12:51 pm", "Headline": "සමාජශාලා හිමිකරුගේ ඝාතනයට සැක 8ක් මාට්ටු - තවත් 15ක් සොයයි", "News Content": "අනුරාධපුර සමාජ ශාලා හිමිකරුගේ ඝාතනය සම්බන්ධයෙන් මේවන විට සැකකරුවන් 8 දෙනෙකු අත්අඩංගුවට‍ ගෙන ඇති බවත්, තවත් සැකකරුවන් 15 දෙනෙකු අත්අඩංගුවට ගැනීමට නියමිත බවත් පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා කියයි.සිද්ධිය සම්බන්ධයෙන් පරීක්ෂණ සිදුකරන පොලීසිය එම ප්‍රදේශයේම නිවාඩු නිකේතනයක හිමිකරුවෙකු මුලින්ම අත්අඩංගුවට ගෙන සිදුකළ ප්‍රශ්න කිරීම්වල ප්‍රතිඵලයක් ලෙස අද පෙරවරුවේදී සෙසු සැකකරුවන් අත්අඩංගුවට ගත් බව ඒ මහතා කියයි.එසේම ඝාතනයට යොදාගත් කඩු, මුගුරු මෙන්ම ඒවා රැගෙන ඒම සඳහා යොදාගත් මෝටර් රථයක්ද, ත්‍රීවිලරයක්ද පොලිස් බාරයට ගෙන ඇත.දැනට සිදුකළ පරීක්ෂණවලට අනූව මෙම ඝාතනයට හේතු වී ඇත්තේ මියගිය පුද්ගලයා හා සැකකරුවන් කිහිප දෙනෙකු අතර කලක සිට පැවැති ආරවුලක් බවද හෙළි වී ඇතැයි ඒ මහතා පැවසීය.සැකකරුවන් අනුරාධපුර මහේස්ත්‍රාත්වරයා හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=54678", "Category": null, "Parent URL": null}