{"Source": "Adaderana", "Timestamp": "October 4, 2017 03:04 pm", "Headline": " කථානායකවරුන්ගේ සමුළුව ජනපති ප්‍රධානත්වයෙන් ", "News Content": "සාර්ක් රටවල කථානායකවරුන්ගේ සහ පාර්ලිමේන්තු මන්ත්‍රීවරුන්ගේ සංවිධානයේ 08 වන සමුළුව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(04) ආරම්භ වුණි.එය ලබන 06 වන දා දක්වා කොළඹ දී පැවැත්වීමට නියමිත බව ජනාධිපති මාධ්‍ය අංශය සඳහන් කළේය.“ තිරසර සංවර්ධනය සඳහා වූ 2030 න්‍යාය පත්‍රයට ළඟාවීම සඳහා එක්ව වැඩ කිරීමට දකුණු ආසියානු පාර්ලිමේන්තු මන්ත්‍රීවරු සඳහා වේදිකාවක් “ යන්න මෙවර සමුළුවේ තේමාව වී තිබේ. තිරසර සංවර්ධන අරමුණු කෙරෙහි මෙවර සමුළුවේදී විශේෂ අවධානයක් යොමු කෙරෙනු ඇති බව ජනාධිපති මාධ්‍ය අංශය සඳහන් කළේය.පාර්ලිමේන්තු රාජ්‍යයෝපායන් සහ විවෘත පාර්ලිමේන්තු ඩිජිටල් යුගය තුළ ප්‍රවර්ධනය කිරීම, දකුණු ආසියානු කලාපයේ සංස්කෘතික සහ පුරාවිද්‍යාත්මක උරුමය ආරක්ෂා කිරීමේදී සාර්ක් පාර්ලිමේන්තු මන්ත්‍රීවරුන්ගේ භූමිකාව සම්බන්ධයෙන්ද මෙහිදී අවධානය යොමු කෙරෙනු ඇති බව සඳහන්ය.කලාපීය සහයෝගීතාවය පිළිබඳ දකුණු ආසියානු සහයෝගීතා සංවිධානයේ සාමාජික රටවල කථානායකවරු සහ පාර්ලිමේන්තු මන්ත්‍රීවරු එකට එක් කිරීමේ පුළුල් වේදිකාවක් නිර්මාණය කිරීමට මෙවර සමුළුවෙන් අපේක්ෂා කෙරෙන බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=78337", "Category": null, "Parent URL": null}