{"Source": "Adaderana", "Timestamp": "February 13, 2015 05:11 pm", "Headline": "රහස් පොලීසිය ගෝඨාභයගෙන් අර්ධ ප්‍රකාශයක් ගනියි - අත්සනුත් ගනියි", "News Content": "ගාල්ලේ පාවෙන අවි ගබඩාව හා බී.එම්.අයි.සී.එච් ආයුධ ගබඩාවට අදාළව රහස් පොලීසිය හිටපු ආරක්ෂක ලේකම්වරයාගෙන් අර්ධ ප්‍රකාශයක් ලබාගෙන තිබේ.පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේ අද පස්වරුවේ මෙම අර්ධ ප්‍රකාශය ලබාගැනීම සිදුවූ බවයි.හිටපු ආරක්ෂක ලේකම්වරයාගෙන් අපරාධ පරීක්ෂණ දෙපාර්තමේන්තුව අදාළ චෝදනා සම්බන්ධයෙන් මූලික තොරතුරු සටහන් කර ගෙන ඇතත්, අදාළ ලේඛන බලා සම්පූර්ණ ප්‍රකාශයක් ලබාදෙන බවට රාජපක්ෂ මහතා අපරාධ පරීක්ෂණ දෙපාර්තමේන්තුවේ නිලධාරීන්ට දැනුම් දී ඇති බව පොලිස් මාධ්‍ය ප්‍රකාශකවරයා කියා සිටියේය.කෙසේ වෙතත් මේ පිළිබඳව අද දෙරණ කළ විමසීමකදී හිටපු ආරක්ෂක ලේකම් ගෝඨාභය රාජපක්ෂ මහතා කියා සිටියේ තමාගේ ප්‍රකාශයක් සටහන් කර ගැනීමට අවශ්‍ය බව අපරාධ පරීක්ෂණ‍ දෙපාර්තමේන්තුව විසින් දැනුම් දුන් බවයි.එහෙත් අද දින ප්‍රකාශයක් ලබාදීමට තමා සුදානම් නොමැති බව දැනුම්දීමෙන් පසු ප්‍රකාශයක් ලබාදීම සඳහා එළඹෙන සතියේ දිනයක් සහ වේලාවක් තමාට ලබාදුන් බවත් එවැනි ප්‍රකාශයක් ලබාදෙන බවට මුලික තොරතුරු විමසා තමාගෙන් අත්සන් ගත් බවත් ඒ මහතා පැවසීය.ඒ අනූව සම්පූර්ණ ලියකියවිලි සහිතව ඉදිරි දින කිහිපය තුළ එම ප්‍රකාශය ලබාදීමට තමා සුදානම් බව ගෝඨාභය රාජපක්ෂ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=49335", "Category": null, "Parent URL": null}