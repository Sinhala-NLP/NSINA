{"Source": "Adaderana", "Timestamp": "July 13, 2017 12:24 pm", "Headline": "පෞද්ගලික රෝහල් හා රසායනාගාර ලියාපදිංචිය ගැන දැඩි අවධානයක්", "News Content": "ජාතික කර්තව්‍යයකට සහාය නොදී රජයේ නීතිරීතිවලට අනුගත නොවන පෞද්ගලික රෝහල් සහ රසායනාගාරවල ලබන වසරේ ලියාපදිංචිය දීර්ඝ කිරීම පිළිබඳ තමන් දැඩි අවධානය යොමු කරන බව සෞඛ්‍ය සේවා අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා පවසයි. පසුගිය මස 19 වනදා සිට ඩෙංගු රුධිර පරීක්ෂණ ගාස්තු රුපියල් 250 දක්වා වහාම අඩු කරන ලෙසට පෞද්ගලික රෝහල් බලධාරීන්ට සෞඛ්‍ය අමාත්‍යවරයා දැනුම් දී තිබේ. එසේ වුව ද එම ගාස්තු සීමාවන් ඉක්මවා පෞද්ගලික රසායනාගාර මඟින් ඩෙංගු රුධිර පරීක්ෂාවන් කරන බවට ලද තොරතුරක් පිළිබඳව විමසීමේදී ඔවුන්ගේ ලියාපදිංචිය සම්බන්ධයෙන් ලබන වසරේදී දැඩිව ක්‍රියා කරන බව සෞඛ්‍ය සේවා අධ්‍යක්ෂ ජනරාල්වරයා මේ පිළිබඳ අද දෙරණට සඳහන් කළේය. ඒ මහතා වැඩිදුරටත් කියා සිටියේ සාමාන්‍යයෙන් රුධිර පරීක්ෂාවක් කිරීම සඳහා රුපියල් 170 ක් පමණ මුදලක් වැය වන බවත් මෙම අවස්ථාවේදී තම තමන්ගේ ලාභය මත පදනම්ව පමණක් පෞද්ගලික රෝහල් හා රසායනාගාර ක්‍රියා කිරීම යුක්ති සහගත නොවන බවයි.", "URL": "https://sinhala.adaderana.lk/news.php?nid=75207", "Category": null, "Parent URL": null}