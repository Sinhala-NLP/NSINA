{"Source": "Adaderana", "Timestamp": "January 18, 2012 08:48 am", "Headline": "අපි සූදානම්-ආණ්ඩුවට බෑ", "News Content": "ආණ්ඩුව සමඟ සාකච්ඡා කිරීමට තම සන්ධානය තවදුරටත් සූදානමින් සිටින බව දෙමළ ජාතික සන්ධානය පවසයි. ආණ්ඩුව සමඟ සාකච්ඡා වලින් තමා ඉවත් වී නොමැති බව එම සන්ධානයේ මාධ්‍ය ප්‍රකාශක,පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා අද දෙරණට කියා සිටියේය. දෙපාර්ශවය අතර ඊයේ ද සාකච්ඡාවක් පැවැත්වීමට නියමිතව තිබුණි. සුරේෂ් ප්‍රේමචන්ද්‍රන් මන්ත්‍රීවරයා කියා සිටියේ අදාළ සාකච්ඡාවට සහභාගී වන දෙමළ ජාතික සන්ධාන මන්ත්‍රීවරුන් එම සාකච්ඡාවට සහභාගී වීමේ අරමුණින් ඊයේ පාර්ලිමේන්තුවේ කමිටු කාමරයක රැඳී සිටි බවයි. එහෙත් ඊට සහභාගී වන ආණ්ඩු පක්ෂ නියෝජිතයින් සහභාගී නොවූ බව සුරේෂ් ප්‍රේමචන්ද්‍රන් මන්ත්‍රීවරයා පවසයි. එම සාකච්ඡාවට සහභාගී නොවන බව හෝ එය නොපැවැත්වෙන බවට කිසිදු පූර්ව දැනුම්දීමක් ආණ්ඩු පක්ෂ මන්ත්‍රීවරු විසින් කර නොතිබූ බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21461", "Category": null, "Parent URL": null}