{"Source": "Adaderana", "Timestamp": "November 19, 2015 09:40 am", "Headline": "සැමැන්තා පවර් අනිද්දා එයි", "News Content": "එක්සත් ජාතින්ගේ සංවිධානයේ අමෙරිකානු තානාපති සැමැන්තා පවර් මහත්මිය ලබන 21දා ශ්‍රී ලංකාවට පැමිණීමට නියමිත බව විදේශ කටයුතු අමාත්‍යංශය පවසයි.අමෙරිකාව සහ ශ්‍රී ලංකාව අතර ද්වීපාර්ශ්වික සබඳතා ශක්තිමත් කරගැනීමේ අරමුණින් දිවයිනට පැමිණෙන සමන්තා පවර්, යුධ ගැටුම් අවසන් වීමෙන් අනතුරුව ශ්‍රී ලංකාවේ ස්ථීරසාර සාමය, ප්‍රතිසන්ධාන සහ වගවීමේ ක්‍රියාවලිය සම්බන්ධයෙන් අවධානය යොමු කිරීමට නියමිතය.සමන්තා පවර් සිය සංචාරය අතරතුර රජයේ ඉහළ පෙළේ නිලධාරීන් සමඟ මෙන්ම සිවිල් සහ තරුණ සංවිධාන නියෝජිතයින් හමුවී සාකච්ඡා පැවැත්වීමට නියමිතව ඇත.එමෙන්ම උතුරු පළාතේ සංචාරය කිරීමටද අමෙරිකානු තානාපතිවරිය සැලසුම් කර ඇති අතර පළාතේ ඉහළ පෙළේ නිලධාරීන් හමුවී සාකච්ඡා පැවැත්වීමට නියමිතය.එහිදී යුධ ගැටුම් හේතුවෙන් පීඩාවට පත්ව සිටි ජනතාව හමුවීමටද සමන්තා පවර් සැලසුම් කර ඇති බව සඳහන්ය.", "URL": "https://sinhala.adaderana.lk/news.php?nid=55189", "Category": null, "Parent URL": null}