{"Source": "Adaderana", "Timestamp": "August 11, 2015 08:58 am", "Headline": "තැපැල් ඡන්දය අදත් ප්‍රකාශ කළ හැකියි  ", "News Content": "පාර්ලිමේන්තු මැතිවරණයට අදාළව මෙතෙක් ඡන්දය ප්‍රකාශ කිරිමට නොහැකි වු තැපැල් ඡන්ද දායකයින් සඳහා අද දිනයේත් අවස්ථාව ලබාදීමට මැතිවරණ මහලේකම් කාර්යාලය පියවර ගෙන තිබේ.නියෝජ්‍ය මැතිවරණ කොමසාරිස් එම්.එම්.මොහොමඩ් මහතා සඳහන් කළේ අද පෙරවරු 8.30යේ සිට පස්වරු 2.30 දක්වා කාලය තුළ තැපැල් ඡන්දය සලකුණු කිරීමේ අවස්ථාව හිමිවන බවයි.පසුගිය තුන්වන දින අධ්‍යාපන හා පොලිස් සේවයේ නිරත රාජ්‍ය සේවකයින් සඳහා තැපැල් ඡන්දය ප්‍රකාශ කිරීමට අවස්ථාව ලබාදී තිබු අතර පහ සහ හය දෙදින සෙසු රාජ්‍ය සේවකයින් සඳහා අවස්ථාව ලබාදී තිබුණි. එම දිනයන් වල දී තැපැල් ඡන්දය ප්‍රකාශ කිරීමට නොහැකි වු පුද්ගලයින් සඳහා පසුගිය 8 වන දින ද ඒ සඳහා අවස්ථාව ලබාදීමට මැතිවරණ මහලේකම් කාර්යාලය පියවර ගන්නා ලදී.කෙසේවෙතත් සැලකිය යුතු ප්‍රතිශතයක් තැපැල් ඡන්දය ප්‍රකාශ නොකිරීම හේතුවෙන් අද දිනයේත් ඡන්දය සලකුණු කිරීමට අවස්ථාව ලබාදෙන බව නියෝජ්‍ය මැතිවරණ කොමසාරිස් එම්.එම්.මොහොමඩ් මහතා සඳහන් කළේය.මේ අතර මෙවර පාර්ලිමේන්තු මැතිවරණයට අදාළව නිල ඡන්ද දැන්වීම් පත්‍රිකා බෙදාහැරීමේ කටයුතු ඊයේ දිනයෙන් අවසන් වුණි. නිල ඡන්ද දැන්වීම් පත්‍රිකා බෙදාහැරීමේ කටයුතු ඉතා සාර්ථකව සිදුකළ බව තැපැල්පති රෝහණ අබේරත්න මහතා සඳහන් කළේය.", "URL": "https://sinhala.adaderana.lk/news.php?nid=53169", "Category": null, "Parent URL": null}