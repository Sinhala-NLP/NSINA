{"Source": "Adaderana", "Timestamp": "March 1, 2018 09:48 pm", "Headline": "නව අවම බලය යෙදවීම කියන්නේ ක්ලාන්තය දමන තෙක් පහරදෙන එක", "News Content": "නීතිය හා සාමය ඇමති ලෙස අගමැති රනිල් වික්‍රමසිංහ මහතා ශ්‍රී ලංකා පොලීසියට නව අවම බලය යෙදවීමක් හඳුන්වා දී ඇති බවත් ඒ අනුව ක්‍රියාත්මක වී ඇති පොලීසිය ඊයේ (28) රජරට ගොවි ජනතාවගේ ඔළු පළමින්, ක්ලාන්තය දමන තෙක් පහර දෙමින්, වෙඩි තබා බිම වට්ටමින් කටයුතු කර ඇති බව ජාතික නිදහස් පෙරමුණේ මොහොමඞ් මුසම්මිල් මහතා පැවසීය. අද (01) ජාතික නිදහස් පෙරමුණේ පිටකෝට්ටේ පිහිටි ප්‍රධාන කාර්යාලයේ පැවැති මාධ්‍ය හමුවක දී ඒ මහතා මෙසේ ප්‍රකාශ කර ඇත. පොලීසිය පමණක් නොව හෙල්මට් පැලඳ සිටි පොලු, මුගුරු අතින් ගත් මැර පිරිසක් ද ගොවි ජනතාවට නින්දිත ආකාරයෙන් පහර දුන් බවත් යමපාලන ආණ්ඩුව විසින් පොලීසිය හා මැරයන් යොදවා සිදු කළ මේ ම්ලේච්ඡ ප්‍රහාරය දැඩි පිළිකුළෙන් යුතුව හෙළා දකින බව ඒ මහතා ප්‍රකාශ කර තිබේ. නීතිය හා සාමය අමාත්‍යවරයා ලෙස පත් වූ රනිල් වික්‍රමසිංහ අගමැතිවරයා වැඩ ආරම්භ කළේ රජරට ගොවි ජනතාවට පහර දී බව ඊයේ රටට ජනතාවටත් ඔප්පු පෙන්නුවේය.", "URL": "https://sinhala.adaderana.lk/news.php?nid=85040", "Category": null, "Parent URL": null}