{"Source": "Adaderana", "Timestamp": "September 12, 2017 06:36 am", "Headline": "එක්සත් ජාතීන් අද රැස්වේ", "News Content": "එක්සත් ජාතීන්ගේ සංවිධානයේ 72 වන මහා මණ්ඩල සැසිවාරය අද ආරම්භ වේ.ඇමෙරිකාවේ නිව්යෝක්හි පිහිටි එක්සත් ජාතීන්ගේ සංවිධානයේ මූලස්ථානයේදී එම සැසිවාරය පැවැත් වේ. \"ජනතාව කෙරෙහි අවධානය යොමු කිරීම, තිරසර ලෝකයක සැමට සාමය සහ සාරවත් ජිවිතයක් \" යන්න මහා මණ්ඩල සැසිවාරයේ මෙවර තේමාව වී තිබේ.අද ආරම්භ වන සැසිවාරය සැත්තැම්බර් මස 25 වනදා දක්වා පැවැත්විමට නියමිතය. මෙවර සැසිවාරයේ දී රටවල් රැසක් මුහුණදෙන ස්වභාවික ව්‍යවසන පිළිබද වැඩි අවධානයක් යොමුවනු ඇති බව වාර්තා වේ. කොංගෝ, සියෙරාලියෝන්, ඇතුළු අප්‍රිකානු රටවල් කිහිපයක සහ ඇමෙරිකාවට බලපා ඇති ස්වභාවික ව්‍යවසන තත්ත්වයන් හේතුවෙන් සහනාධාර සදහා ඇමෙරිකානු ඩොලර් බිලියනයක මුදලක් හදිසි ආධාර වශයෙන් අවශ්‍ය වී ඇති බව එක්සත් ජාතීන්ගේ සංවිධානය පවසයි.පාරිසරික අධ්‍යාපනය, පාරිසරික සම්මුතීන් සහ මානව සංවර්ධනය, තාක්ෂණය සහ නව්‍යකරණය, ජලය සහ සනීපාරක්ෂාව සම්බන්ධයෙන් ද මෙම සැසිවාරයේදී වැඩි අවාධනයක් යොමු කරමින් සාකච්ඡා කිරිමට නියමිතව තිබේ.ජනාධිපති මෛත්‍රිපාල සිරිසේන මහතා ලබන 19 වනදා සිට එක්සත් ජාතීන්ගේ මහා මණ්ඩල සැසිවාරයට සහභාගීවිමට නියමිතය.", "URL": "https://sinhala.adaderana.lk/news.php?nid=77420", "Category": null, "Parent URL": null}