{"Source": "Adaderana", "Timestamp": "February 3, 2012 09:08 am", "Headline": "ජ-පුර සිසුවෙක් පැහැරගෙන ගොස් අතරමග දමා ගිහින්", "News Content": "ජයවර්ධනපුර විශ්ව විද්‍යාලයේ සිසුවෙකු සුදු පැහැති වෑන් රථයකින් පැහැ‍රගෙන ගොස් පහර දී අතරමග දමා ගොස් තිබේ. ඊයේ(02) රාත්‍රී 11 .15 ට පමණ විශ්ව විද්‍යාලයේ සිට නවාතැන්පළට යමින් සිටියදී පැහැරගැනීම සිදුව ඇති බව ශිෂ්‍ය සංගම් නියෝජිත කිඹුල්ලෑවේ චන්ද්‍රානන්ද හිමියන් ප්‍රකාශ කළේය. විශ්ව විද්‍යාලයීය මහා ශිෂ්‍ය සංගමයේ නියෝජිතයකු ලෙස කටයුතු කළ දෙවන වසරේ සිසුවකු මෙසේ පැහැරගැනීමට ලක්ව ඇති බව ද එම හිමියන් පෙන්වා දුන්නේය. එසේ පැහැරගෙන ගොස් ඔහුට පහර දී මෙසේ අතරමග දමා ගොස් ඇති බව ද කිඹුල්ලෑවේ චන්ද්‍රානන්ද හිමියන් කියා සිටියේය. ඊයේ(02) පස්වරුවේ දී විශ්ව විද්‍යාල භූමිය තුළ සිසුන් දෙපිරිසක් අතර ගැටුමක් ඇතිවිය. එහිදී පහරකෑමට ලක්වූ බව කියන සිසුවෙකු ද අදාළ පැහැරගැනීමට සම්බන්ධ බව කිඹුල්ලෑවේ චන්ද්‍රානන්ද හිමි සඳහන් කළේය. පහරකෑමට ලක්වූ සිසුවා ඊයේ රාත්‍රී කළුබෝවිල රෝහලට ඇතුළත් කර තිබිණි.", "URL": "https://sinhala.adaderana.lk/news.php?nid=21843", "Category": null, "Parent URL": null}