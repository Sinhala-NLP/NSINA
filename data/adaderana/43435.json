{"Source": "Adaderana", "Timestamp": "May 24, 2014 12:40 pm", "Headline": "අද දුම්රිය ධාවනය සාමාන්‍ය පරිදි සිදු වුණාලු!", "News Content": "අද(24) දිනයේ දුම්රිය ධාවන කටයුතු සාමාන්‍ය පරිදි සිදුකෙරෙන බව දුම්රිය ප්‍රධාන පාලක මැදිරිය පවසයි. දුම්රිය රියදුරන්ගේ සහ නියාමකවරුන්ගේ පවතින අර්බුදකාරී තත්ත්වයන් හේතුවෙන් පසුගිය දින කිහිපය තුළ දුම්රිය ප්‍රමාදයන් සිදුවු අතර මේ හේතුවෙන් දුම්රිය කිහිපයක් අවලංගු කිරීමට ද සිදුවුණි. කෙසේ වෙතත් අද අලුයම පටන් මේ දක්වා කාලය තුළ දුම්රිය සාමාන්‍ය පරිදි ධාවනය වු බව දුම්රිය ප්‍රධාන පාලක මැදිරිය සඳහන් කළේය. ඊයේ දිනයේ දුම්රිය නියාමකවරුන් සේවයට වාර්තා නොකිරීම හේතුවෙන් දුම්රිය ප්‍රමාදයන් සිදුවු අතර මේ හේතුවෙන් මරදාන දුම්රිය ස්ථානයේ කිසියම් කළහාකාරී තත්ත්වයක් ද හටගන්නා ලදී. ඒ අනුව ප්‍රවාහන අමාත්‍ය කුමාර වෙල්ගම මහතා සහ දුම්රිය වෘත්තීය සමිති කිහිපයක් අතර ඊයේ පැවති සාකච්ඡාවකදී අද දිනයේ විශ්‍රාම ගිය නියාමකවරුන් යොදවා දුම්රිය ධාවන කටයුතු පවත්වාගෙන යාමට තීරණය කෙරුණි. කෙසේ වෙතත් දැනට මාසයක පමණ කාලයක සිට දුම්රිය ක්ෂේත්‍රයේ අර්බුද රැසක් පවතින අතර මතුගම ප්‍රදේශයේ පැවති උත්සවයකට එක්වෙමින් ප්‍රවාහන අමාත්‍ය කුමාර වෙල්ගම මහතා සඳහන් කළේ ඉදිරි සති දෙක තුළ දුම්රිය ක්ෂේත්‍රයේ පවතින ගැටලු නිරාකරණය කිරීමට කටයුතු කරන බවයි.", "URL": "https://sinhala.adaderana.lk/news.php?nid=43435", "Category": null, "Parent URL": null}