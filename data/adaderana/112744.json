{"Source": "Adaderana", "Timestamp": "June 25, 2019 07:43 pm", "Headline": "මඩකලපුවේ පුරාවිද්‍යා දාගැබක් විනාශ කර මිරිස් වගා කරලා", "News Content": "මඩකලපුව එරාවූර්පත්තු චෙන්කලඩි ප්‍රාදේශීය ලේකම් කොට්ඨාසයට අයත් මාවඩිවෙම්බි ප්‍රදේශයේ පිහිටි පුරාවිද්‍යා දාගැබක් විනාශ කර ඇති පුවතක් අද දෙරණට වාර්තා වුණි. එහිදී අපට දැකගත හැකි වුණේ එම පුරාවිද්‍යාභූමියේ මිරිස් වගා කර ඇති ආකාරයයි. මඩකලපුව එරාවූර්පත්තු චෙන්කලඩි ප්‍රාදේශීය ලේකම් කොට්ඨාසයට අයත් මාවඩිවෙම්බි ග්‍රාම නිලධාරි වසම තුළ පිහිටි අනුරාධපුර යුගයට අයත් ස්තූපයක්ය. යුද්ධයෙන් පසුව නැගෙනහිර පළාතේ කළ පුරාවිද්‍යා ගවේෂණයකදී 2017 වසරේදී මෙම ස්ථූපය සොයාගෙන තිබේ. අප සිදුකළ ගවේෂණයකදී දැකගත හැකි වුණේ මෙම ස්ථූපය හා ඒ අසල තිබූ පුරා විද්‍යාත්මක වටිනාකමකින් යුත් නටඹුන් විනාශ කර ඇති අකාරයයි. එමෙන්ම පුරාවිද්‍යා වස්තු විනාශ කර මිරිස් , මෑ, බටු, වැනි ශාක වගා කර ඇති ආකාරය අපට දැක ගත හැනි විය. මේ සම්බන්ධයෙන් අප පුරා විද්‍යා අධ්‍යක්ෂ ජනරාල් මහාචාර්ය පී.බී. මණ්ඩාවල මහතාගෙන් විමසීමක් කළේය. ඔහු සඳහන් කළේ, මෙහි වගාකටයුතු සිදුනොකරන ලෙසට ප්‍රදේශවාසීන් හා ග්‍රාම නිලධාරිවරයා දැනුවත් කර ඇති බවයි.", "URL": "https://sinhala.adaderana.lk/news.php?nid=112744", "Category": null, "Parent URL": null}