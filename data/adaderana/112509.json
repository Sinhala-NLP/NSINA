{"Source": "Adaderana", "Timestamp": "June 21, 2019 11:58 pm", "Headline": "ජ්‍යෙෂ්ඨ නියෝජ්‍ය පොලිස්පතිවරු දෙදෙනෙක් ඇතුලු නිලධාරීන් 7කට මාරුවීම්", "News Content": "වහාම ක්‍රියාත්මක වන පරිදි සේවයේ අවශ්‍යතාව මත ජ්‍යෙෂ්ඨ පොලිස් නිලධාරින් 07 දෙනෙකු ස්ථාන මාරුකර ඇත. ජාතික පොලිස් කොමිසමේ අනුමැතිය මත අදාල ස්ථානමාරු සිදු කර ඇති බව පොලිස් මූලස්ථානය සඳහන් කළේය. ඒ අනුව බස්නාහිර පළාත සහ රථවාහන දිසාව භාර ජ්‍යෙෂ්ඨ නියෝජ්‍ය පොලිස්පති ලෙස කටයුතු කළ නන්දන මුණසිංහ මහතා වයඹ හා උතුරුමැද පළාත් භාර ජ්‍යෙෂ්ඨ නියෝජ්‍ය පොලිස්පති ලෙස ස්ථාන මාරු කර ඇත. වයඹ හා උතුරුමැද පළාත් භාර ජ්‍යෙෂ්ඨ නියෝජ්‍ය පොලිස්පති ලෙස කටයුතු කළ ජගත් අබේසිරිගුණවර්ධන මහතා බස්නාහිර පළාත සහ රථවාහන දිසාව භාර ජ්‍යෙෂ්ඨ නියෝජ්‍ය පොලිස්පති ලෙස ස්ථාන මාරුකර ඇති බව පොලිස් මුලස්ථානය පැවසුවේය. එමෙන්ම කොළඹ දිසාව භාර නියෝජ්‍ය පොලිස්පති ලෙස කටයුතු කළ එල්.එස් පතිනායක මහතා ප්‍රවාහන හා සංදේශ දිසාව භාර නියෝජ්‍ය පොලිස්පති ලෙසත්, බස්නාහිර පළාත භාර නියෝජ්‍ය පොලිස්පති ලෙස කටයුතු කළ ටී.එම්.ඩබ්ලිව් දේශබන්දු තෙන්නකෝන් මහතා අපරාධ අපරාධ බුද්ධි හා ප්‍රජා පොලිස් දිසාව භාර නියෝජ්‍ය පොලිස්පති ලෙස මාරුකර ඇත. පුත්තගම දිසාව භාර නියෝජ්‍ය පොලිස්පති වී.පී.සී.ඒ සිරිවර්ධන මහතා කොළඹ දිසාව භාර නියෝජ්‍ය පොලිස්පති ලෙස මාරුකර ඇති බව සඳහන්ය. ප්‍රවාහන හා සංදේශ දිසාව භාර නියෝජ්‍ය පොලිස්පති ඩබ්ලිව්.එම්.ආර්.එම් වැලිකන්න මහතා බස්නාහිර පළාත උතුර දිසාව භාර නියෝජ්‍ය පොලිස්පතිවරයා ලෙස ස්ථාන මාරුකර ඇත. මීට අමතරව කුරුණෑගල දිසාව භාර නියෝජ්‍ය පොලිස්පතිවරයා ලෙස කටයුතු කළ ඩබ්ලිව්. කේ ජයලත් මහතා එම තනතුරට අමතරව පුත්තලම දිසාවේ වැඩබලන නියෝජ්‍ය පොලිස්පතිවරයා ලෙස පත් කර ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=112509", "Category": null, "Parent URL": null}