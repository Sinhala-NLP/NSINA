{"Source": "Adaderana", "Timestamp": "August 6, 2011 03:17 pm", "Headline": "ජලසම්පාදන මණ්ඩල වෘත්තීය සමිති වෘත්තීය ක්‍රියාමාර්ගයකට යයි", "News Content": "ජලසම්පාදන හා ජලාපවහන මණ්ඩලයේ වෘත්තීය සමිති කිහිපයක් මේ වන විට වෘත්තීය ක්‍රියාමාර්ගයකට අවතීර්ණ වී තිබේ. ඉංජිනේරු සහායකයින්ගේ උසස්වීම් සම්බන්ධයෙන් නිකුත් කර තිබූ චක්‍රලේඛයක් අහෝසි කිරීමට එරෙහිව මෙම වෘත්තීය ක්‍රියාමාර්ගයට අවතීරණ වූ බව එම මණ්ඩලයේ ඉංජිනේරු ඩිප්ලෝමාධාරී සංගමයේ කාරක සභික උපාලි රත්නායක මහතා සඳහන් කළේය. මේ වන විට තවත් වෘත්තීය සමිති කිහිපයක් සිය වෘත්තීය ක්‍රියාමාර්ගය සඳහා සහය පළ කර තිබෙන බව උපාලි රත්නායක මහතා කියා සිටියේය. අතිකාල සේවාවලින් ඉවත් වීම හා අද(06) සහ හෙට(07) නඩත්තු සේවා මුරවලට පැමිණීමෙන් වැළකීම එම වෘත්තීය ක්‍රියාමාර්ගය හරහා සිදුකෙරෙන බව ඔහු ප්‍රකාශ කළේය. මේ අතර ප්‍රදේශ කිහිපයකට අත්හිටුවා ඇති ජලසැපයුම යළි යථාතත්ත්වයට පත්කිරීමේ කටයුතු ද සිය වෘත්තීය ක්‍රියාමාර්ගය හේතුවෙන් ප්‍රමාද වී ඇති බව උපාලි රත්නායක මහතා වැඩිදුරටත් සඳහන් කළේය. අදාළ වෘත්තීය ක්‍රියාමාර්ගය සම්බන්ධයෙන් විශේෂ සාකච්ඡාවක් මේ වන විට පැවැත්වෙන බව මේ සම්බන්ධයෙන් අද දෙරණ කළ විමසීමක දී ජලසම්පාදන හා ජලාපවහන මණ්ඩල‍යේ සාමාන්‍යාධිකාරී ලාල් ප්‍රේමරත්න මහතා සඳහන් කළේය.", "URL": "https://sinhala.adaderana.lk/news.php?nid=17888", "Category": null, "Parent URL": null}