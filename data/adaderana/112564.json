{"Source": "Adaderana", "Timestamp": "June 22, 2019 08:06 pm", "Headline": "යළි ඇරඹු කල්මුණේ මාරන්තික උපවාසය", "News Content": "කල්මුණේ උතුර ප්‍රාදේශීය ලේකම් කාර්යාලයටද ඉඩම් හා මූල්‍ය බලතල ලබාදෙන ලෙස ඉල්ලා ආරම්භ කළ මාරාන්තික උපවාසය පූජ්‍ය ගලගොඩඅත්තේ ඥානසාර හිමියන් ලබාදුන් පොරොන්දුවකට අනුව අද (22) දහවල් අවසන් කෙරුණත් අද පස්වරුවේ යළිත් ඔවුන් උපවාසය ආරම්භ කළේය. ඒ ඔවුන්ගේ ගැටලු සඳහා ලිඛිත විසඳුම් ලබා නොදුන් බවට පවසමින්. මුස්ලිම් ජනයා වැඩි වශයෙන් වෙසෙන කල්මුණේ දකුණ ප්‍රාදේශීය ලේකම් කාර්යාලයට හිමි ඉඩම් හා මූල්‍ය බලතල කල්මුණේ උතුර කාර්යාලටත් ලබාදෙන ලෙස ඉල්ලමින් කල්මුණේ ප්‍රාදේශීය ලේකම් කාර්යාලය ඉදිරිපිට පසුගිය ජුනි 17 වැනිදා ආරම්භ කළ මාරාන්තික උපවාසය අද 6 වැනි දිනටත් ක්‍රියාත්මක විය. අද උදෑසන එම ස්ථානයට හිටපු උතුරු පළාත් සභා මන්ත්‍රී සිවාජිලිංගම් මහතාද පැමිණ සිටියේය. අනතුරුව පූජ්‍ය ගලගොඩඅත්තේ ඥානසාර හිමියන් උපවාසය පැවැති ස්ථානයට පැමිණ උපවාසයේ නිරත පිරිස සමග සාකච්ඡා කළේය. එහිදී දින 20ක් ඇතුළත අදාළ බලධාරීන් සමග සාකච්ඡා කර විසඳුමක් ලබාදෙන බවට පූජ්‍ය ගලගොඩඅත්තේ ඥානසාර හිමියන් උපවාසයේ නිරත පිරිසට පොරොන්දු වී තිබේ. ඒ අනුව උපවාසයේ නිරත කල්මුණේ ශ්‍රී සුභද්‍රාරාමාධිපති පූජ්‍ය රන්මුතුගල සංගරතන හිමියන්, ඇතුළු පිරිස උපවාසය නතර කිරීමට තීරණය කිරීමෙන් පසුව කල්මුණේ රෝහලට ඇතුළත් කරනු ලැබුවේය. කෙසේවෙතත් සිය ගැටලු සඳහා ලිඛිතව විසඳුම් නොදුන් බව පවසමින් කල්මුණේ මහ නගර සභා මන්ත්‍රී රාජන් චන්ද්‍රෙස්කරන් යළි මාරාන්තික උපවාසයක් ආරම්භ කළේය. ඔහුට සහය දක්වමින් උපවාසයේ නිරත වූ ශ්‍රී සුභද්‍රාරාමාධිපති පූජ්‍ය රන්මුතුගල සංගරතන හිමියන් ඇතුළු පිරිසද ඊට එක් විය. එමෙන්ම උපවාසයට සහය පළකරමින් පාර්ලිමේන්තු මන්ත්‍රී එස්. වියාලේන්ද්‍රන් මහතා සහ ඔහුට සහය දක්වන පිරිසක් අද දිනයේද මඩකලපුව ඔරලෝසු කණුව අසළදී උපවාසයේ නිරත විය.", "URL": "https://sinhala.adaderana.lk/news.php?nid=112564", "Category": null, "Parent URL": null}