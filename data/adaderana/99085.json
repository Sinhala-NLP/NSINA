{"Source": "Adaderana", "Timestamp": "November 12, 2018 11:31 am", "Headline": "ලැව් ගිනිවලින් ජීවිත 20ක් බිලි ගනී-ලක්ෂ 3ක් අවතැන්", "News Content": "අමෙරිකාවේ කැලිෆෝනියා ප්‍රාන්තයේ හටගෙන ඇති ලැව්ගින්න තවදුරටත් පැතිර යමින් තිබේ. මේ හේතුවෙන් තවත් බොහෝ පිරිසකට ආරක්ෂිත ස්ථානවලට යන ලෙස බලධාරීන් දැනුම් දී තිබුණි. ලැව්ගින්නට මේ වන විට හෙක්ටයාර තිස් දහසක භූමි ප්‍රමාණයක් බිළිවී තිබේ. ප්‍රාන්තයේ පවතින වියළි කාලගුණය සහ ඇතැම් විටෙක පැයට කිලෝමීටර් සියයක පමණ වේගයෙන් හමායන සුළඟ හේතුවෙන් ගින්න සීඝ්‍රයෙන් පැතිර යමින් ඇති බවයි විදෙස් වාර්තාවල දැක්වෙයි. නිවාස, රථවාහන ඇතුළු දේපළ රැසක්ද ගින්නට හසුවීමෙන් දැවී විනාශ වී තිබේ. ලැව්ගින්නෙන් සිදුව ඇති මරණ සංඛ්‍යාව 20 ඉක්මවන අතර තුන්ලක්ෂයකට ආසන්න පිරිසක් අවතැන්ව සිටින බවත් සඳහන් වෙයි. මේ අතර දුර්වල වනාන්තර කළමනාකරණය හේතුවෙන් විනාශකාරී ලැව්ගිනි හටගන්නා බව එරට ජනාධිපති ඩොනල්ඩ් ට්‍රම්ප් පවසයි. මේ හේතුවෙන් වසරකට ඩොලර් බිලියන ගණනක මුදල් ප්‍රමාණයක් සමඟින් ජීවිත රැසක් අහිමිවන බවද ඔහු නිකුත් කළ ට්විටර් පණිවුඩයක දැක්වෙයි. පළමු ලෝක යුද්ධයේ සියවස් සැමරුම වෙනුවෙන් සංවිධාන කළ විශේෂ දේව මෙහෙයක් ශුද්ධෝත්තම ෆ්‍රැන්සිස් පාප් වහන්සේ විසින් වතිකානයේ ශාන්ත පීතර බැසිලිකාවේදී පැවැත් විය. යුද සංස්කෘතිය සහ ලොව පුරා රටවල් රැසක් තවමත් පීඩා විඳින ගැටුම්වල අවසන් ප්‍රතිපල සම්බන්ධයෙන් පළමු ලෝක යුද්ධයෙන් බරපතළ අනතුරු ඇඟවීමක් සැමට ලබාදී ඇති බව පාප් වහන්සේ ප්‍රකාශ කළේය. අප වැපිරිය යුත්තේ යුද්ධය නොව සාමය බව පෙන්වාදුන් පාප් වහන්සේ ලෝක සංග්‍රාමවලින් තවමත් ජනතාව පාඩම් ඉගෙන ගෙන නොමැති බවද එහිදී පවසා තිබේ. මේ අතර ශාන්ත පීටර බැසිලිකාව ඇතුළු ලොවපුරා රටවල දේවස්ථානයන්හි එකම වේලාවකදී සීනු නාද කරමින් පළමු ලෝක සංග්‍රාමයෙන් විපතට පත්වූවන් වෙනුවෙන් ගෞරවය පුදකර සිටියේය.", "URL": "https://sinhala.adaderana.lk/news.php?nid=99085", "Category": null, "Parent URL": null}