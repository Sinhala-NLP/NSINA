{"Source": "Adaderana", "Timestamp": "July 28, 2015 05:11 pm", "Headline": "තජුඩීන් ඝාතනයේ සම්පුර්ණ පශ්චාත් මරණ පරීක්ෂණ වාර්තාව ඉදිරිපත් කරනු!", "News Content": "රග්බි ක්‍රීඩක වසීම් තජුඩීන්ගේ මරණයට අදාළ සම්පුර්ණ පශ්චාත් මරණ පරීක්ෂණ වාර්තාව ඉදිරිපත් කිරීමට පියවර ගන්නා ලෙස කොළඹ මහේස්ත්‍රාත් අධිකරණය කොළඹ හිටපු අධිකරණ වෛද්‍ය නිලධාරීවරයාට නියෝග කර තිබේ. අදාළ නඩුව අද කැඳවු අවස්ථාවේ අපරාධ පරීක්ෂණ දෙපාර්තමේන්තුව අධිකරණය හමුවේ සඳහන් කර සිටියේ මරණ පරික්ෂණය සිදුකළ කොළඹ හිටපු ප්‍රධාන අධිකරණ වෛද්‍ය නිලධාරී ආනන්ද සමරසේකර මහතා විසින් අතුරු වාර්තාවක් පමණක් ඉදිරිපත් කර ඇති බවයි.මේ හේතුවෙන් මරණ පරීක්ෂණයේ සම්පූර්ණ වාර්තාව අධිකරණයට කැඳවීමට අවශ්‍ය බව අපරාධ පරීක්ෂණ දෙපාර්තමේන්තුව ඉල්ලීමක් කර තිබුණි.එම ඉල්ලීම පිළිගත් කොළඹ අතිරේක මහේස්ත්‍රාත් නිශාන්ත පීරිස් මහතා වසීම් තජුඩීන්ගේ මරණයට අදාළ සම්පූර්ණ පශ්චාත් මරණ පරීක්ෂණ වාර්තාව ඉදිරිපත් කරන ලෙස ආනන්ද සමරසේකර මහතාට නියම කළ බව අද දෙරණ අධිකරණ වාර්තාකරු සඳහන් කළේය.එමෙන්ම වසීම් තජුඩීන්ගේ පශ්චාත් මරණ පරීක්ෂණය සිදුකළ අධිකරණ වෛද්‍ය නිලධාරීවරුන් සිව්දෙනෙකු අධිකරණයට කැඳවා සාක්ෂි සටහන් කරගැනීමට අවශ්‍ය බව අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර ඇත. ඒ සඳහා නීතිපතිවරයාගෙන් උපදෙස් ලබාගෙන අවශ්‍ය පියවර ගන්නා ලෙස අතිරේක මහේස්ත්‍රාත්වරයා එහිදි ප්‍රකාශ කර තිබේ. සිද්ධියට අදාළ නඩුව සැප්තැම්බර් මස 10 වන දින යළි කැඳවීමට නියම කළ අතිරේක මහේස්ත්‍රාත් නිශාන්ත පීරිස් මහතා එදිනට මීට අදාළ කටයුතුවල ප්‍රගතිය වාර්තා කරන ලෙස අපරාධ පරීක්ෂණ දෙපාර්තමේන්තුවට නියෝග කර ඇත.", "URL": "https://sinhala.adaderana.lk/news.php?nid=52908", "Category": null, "Parent URL": null}