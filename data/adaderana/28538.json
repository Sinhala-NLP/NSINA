{"Source": "Adaderana", "Timestamp": "October 23, 2012 08:51 am", "Headline": "ගෝඨාභය දුන්නා කියයි - ජෝසප් නෑ කියයි", "News Content": "ගුරු විදුහල්පති ගැටලුවලට අවශ්‍ය විසඳුම් ලබාදීමට මේ වන විටත් පියවර ගෙන ඇති බව අධ්‍යාපන අමාත්‍යාංශය පවසයි. අදාළ ගැටලුව සම්බන්ධයෙන් ගුරු විදුහල්පති වෘත්තීය සමිති සමඟ ඊයේ ‍(23) සාකච්ඡා පැවැත්වු බව අධ්‍යාපන අමාත්‍යාංශ ලේකම් ගෝඨාභය ජයරත්න මහතා සඳහන් කළේය. එහිදී වෘත්තීය සමිති විසින් ඉදිරිපත් කළ ගැටලුවලට අවශ්‍ය විසඳුම් ලබාදීමට පියවර ගත් බව ඒ මහතා පැවසීය. විදුහල්පති ශ්‍රේණිවල උසස්වීම් ලබාදීම, හිඟ ගුරු වැටුප් ලබාදීම, ගුරු මාරු මණ්ඩල පිහිටුවීම ඇතුළු ඉල්ලීම් රැසක් ඉටුකිරීමට අධ්‍යාපන අමාත්‍යාංශය මේ වන විටත් කටයුතු කර ඇති බව ගෝඨාභය ජයරත්න මහතා සඳහන් කළේය. කෙසේ වෙතත් ඊයේ පැවැත්වු සාකච්ඡාවලින් සිය ගැටලුවලට විසඳුම් නොලැබුණු බව ලංකා ගුරු සංගමය පවසයි. අදාළ ගැටලු සඳහා විසඳුම් ලබාදීමට අධ්‍යාපන බලධාරීන්ට අවශ්‍යතාවක් නොමැති බව එම සංගමයේ ලේකම් ජෝසප් ස්ටාලින් මහතා සඳහන් කළේය. අධ්‍යාපන ක්ෂේත්‍රයේ පවතින ගැටලු විසඳීමට රජය ගෙන යන වැඩපිළිවෙලට වෘත්තීය සමිතිවල සහයෝගය අවශ්‍ය බව සාකච්ඡා අසාර්ථක බවට ගුරු සංගම් නඟන චෝදනා ප්‍රතික්ෂේප කළ අධ්‍යාපන අමාත්‍යාංශ ලේකම් ගෝඨාභය ජයරත්න මහතා සඳහන් කළේය. ඉදිරි අය වැයේ දී සෑම කලාප කාර්යාලයකටම අධ්‍යාපන කටයුතු සඳහා වෙනමම මුදලක් වෙන් කිරීමට ද පියවර ගෙන ඇති බව ද ගෝඨාභය ජයරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=28538", "Category": null, "Parent URL": null}