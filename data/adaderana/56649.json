{"Source": "Adaderana", "Timestamp": "January 26, 2016 08:32 am", "Headline": "ශ්‍රීලනිප විධායක සභාව අදයි", "News Content": "ශ්‍රී ලංකා නිදහස් පක්ෂයේ විධායක සභාව අද පෙරවරුවේ රැස්වීමට නියමිතව තිබේ. ජනාධිපති මෛත්‍රීපාල සිරිසේන මහතා විසින් මෙම රැස්වීම කැඳවා ඇති බව ශ්‍රී ලංකා නිදහස් පක්ෂයේ ප්‍රකාශකයෙක් අද දෙරණට සඳහන් කළේය. පෙරවරු 10.00ට මහවැලි කේන්ද්‍රයේ දී මෙම විධායක සභා රැස්වීම පැවැත්වීමට නියමිතය. පක්ෂයේ ඉදිරි කටයුතු පිළිබඳව සාකච්ඡා කිරීම මෙහි මූලික අරමුණ වී තිබේ. විධායක සභාව රැස්වීමට පෙර ශ්‍රී ලංකා නිදහස් පක්ෂයේ අමාත්‍යවරුන් සමග ද ජනාධිපතිවරයා සාකච්ඡා කිරීමට නියමිත බව වාර්තා වේ. මේ අතර ඒකාබද්ධ විපක්ෂයේ පාර්ලිමේන්තු මන්ත්‍රීවරුන්ද අද දහවල් විශේෂ සාකච්ඡාවක් පැවැත්වීමට නියමිතව තිබේ.ශ්‍රී ලංකා නිදහස් පක්ෂ විධායක සභාවේ දී ගනු ලබන තීන්දු තීරණ පිළිබඳව මෙන්ම පර්ලිමේන්තු කටයුතු සම්බන්ධයෙන් මෙහිදි සාකච්ඡා කිරීමට නියමිත බව වාර්තා වේ.", "URL": "https://sinhala.adaderana.lk/news.php?nid=56649", "Category": null, "Parent URL": null}