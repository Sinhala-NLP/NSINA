{"Source": "Adaderana", "Timestamp": "July 10, 2010 11:30 am", "Headline": "රනිල් - ජනපති හමුවෙයි", "News Content": "ජනාධිපති මහින්ද රාජපක්ෂ මහතා සහ එක්සත් ජාතික පක්ෂ නායක රනිල් වික්‍රමසිංහ මහතා අතර විශේෂ හමුවක් අද පෙරවරුවේ පැවැත්වුණු බව ජනාධිපති මාධ්‍ය අංශය නිවේදනය කරයි. ව්‍යවස්ථා සංශෝධනයට අදාළ ඉදිරි කටයුතු පිළිබඳ මෙහි දී සාකච්ඡාවට ලක් වූ බවත්, යෝජිත ව්‍යවස්ථා සංශෝධනය සම්බන්ධයෙන් විපක්ෂ මන්ත්‍රීවරුන් ඉදිරි කාලයේ දී දැනුවත් කරන බව ජනාධිපති මහින්ද රාජපක්ෂ මහතා විපක්ෂ නායකවරයාට මෙහි දී දැනුම් දී ඇති බවත් සඳහන් වේ. පෙරවරු 9.30 ට පමණ ආරම්භ වූ මෙම සාකච්ඡාව විනාඩි 30 කට ආසන්න කාලයක් පැවැති බව වාර්තා වේ. ජනාධිපතිවරයාගේ ආරාධනයකට අනුව මෙම සාකච්ඡාවට සහභාගී වූ රනිල් වික්‍රමසිංහ මහතා ව්‍යවස්ථා සංශෝධනයට අදාළ කරුණු සාකච්ඡා කිරීම සඳහා තම නියෝජතයින් පිරිසක් ද සහභාගී කරවා ගත යුතු බව මෙහි දී දැනුම් දී ඇති බව එක්සත් ජාතික පක්ෂ මාධ්‍ය අංශය සඳහන් කරයි. ඊට ජනාධිපතිවරයා එකඟතාව පළ කර ඇති අතර හෙට දිනයේ දී යළි ‍ එක්සත් ජාතික පක්ෂ නියෝජිතයින් සමග මේ සම්බන්ධයෙන් සාකච්ඡාවක් පැවැත්වෙන බව එක්සත් ජාතික පක්ෂ මාධ්‍ය අංශය වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9513", "Category": null, "Parent URL": null}