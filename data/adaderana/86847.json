{"Source": "Adaderana", "Timestamp": "April 3, 2018 06:54 pm", "Headline": "බෙහෙත් දෙන්න සුදුසුකම් නැති දොස්තරවරියක් නීති විරෝධි බෙහෙත් එක්ක අල්ලයි", "News Content": "පාදුක්ක පිටුම්පේ ප‍්‍රදේශයේ නීති විරෝධී ලෙස පවත්වාගෙන ගිය වෛද්‍ය ප‍්‍රතිකාර මධ්‍යස්ථානයක් වටලා එහි ප‍්‍රතිකාර ලබා දුන් බව කියන සුදුසුකම් ඉදිරිපත් කල නොහැකි වූ වෛද්‍යවරියක් සහ නීති විරෝධී ලෙස සන්තකයේ තබා ගත් ඖෂධ තොගයක් සැක පිට අත් අඩංගුවට ගත් බව පාදුක්ක සෞඛ්‍ය වෛද්‍ය නිළධාරී කාර්යාලය පවසයි. ඊයේ(02) සවස අදාළ වෛද්‍ය මධ්‍යස්ථානය තුළ නීති විරෝධී කි‍්‍රයා සිදුවන බවට ප‍්‍රදේශයේ මහජනතාවගෙන් දිගින් දිගටම ලද පැමිණිලි හා පෙත්සම් නිසාවෙන් පාදුක්ක සෞඛ්‍ය වෛද්‍ය නිළධාරී වෛද්‍ය දුමිත‍්‍ර කහංගම මහතා ප‍්‍රමුඛ කණ්ඩායමක් විසින් අදාල ස්ථානය වටලා පරීක්ෂා කිරීමේ එම ස්ථානයේ ප‍්‍රතිකාර ලබා දුන් වෛද්‍යවරිය කියනු ලැබූ කාන්තාවට වෛද්‍ය සභාවේ ලියාපදිංචිය හෝ කිසිදු පිළිගත් සහතිකයක් ඉදිරිපත් කිරීමට නොහැකි වූ බැවින් සැක පිට අත් අඩංගුවට ගත් බවද එම කාර්යාලය සඳහන් කරයි. පසුව බස්නාහිර පළාත් සෞඛ්‍ය දෙපාර්මේන්තුවේ කොළඹ දිස්ත‍්‍රික් ආහාර හා ඖෂධ පාලක පරීක්ෂකවරුන් පැමිණ එම ස්තානයේ නීති විරෝධීව රැස් කර ගෙන සිටි ඖෂධ තොගයද ඔවුන් බාරයට ගෙන මුද්‍රා තබා අධිකරණයට ඉදිරිපත් කිරීමට කටයුතු කල බවද එම කාර්යාලය පවසයි. මෙම වෛද්‍ය මධ්‍යස්ථානය පවත්වාගෙන ගිය නිවසේ අයිතිකාරිය විසින් වසරකට පමණ පෙර වෙනත් වෛද්‍යවරයෙකුට එම ස්ථානයේ පිං තකා වෙද්‍ය මධ්‍යස්තානයක් පවත්වාගෙන යාමට ඉඩ ලබා දී ඇති බවත් පසුව එම වෛද්‍යවරයා මුහුණු පොතේ පල කල දැන්වීමකට අනුව ඉකුත් දෙසැම්බර් මාසයේදී අදාල වෛද්‍යවරියක කියනු ලැබූ කාන්තාව එම සේවා මධ්‍යස්ථානයට පැමිණ එම නිවසේම නතර වී ප‍්‍රතිකාර කටයුතු සිදු කර ඇති බවත් ඒ සදහා කිසිදු මුදලක් කුලී වශයෙන් ගෙවා නොමැති බවත් නිවසේ හිමිකාරිය පැවසූ බවද සෞඛ්‍ය වෛද්‍ය නිළදාරී කාර්යාලයේ ප‍්‍රකාශකයෙකු පවසා තිබේ. සැකපිට අත් අඩංගුවට ගත් කාන්තාව ඇප ඔප්පුවකට අත්සන් ලබා ගැනීමෙන් පසු මුදා හල බවත් සැකකාරිය අවිස්සාවේල්ල මහේස්ත‍්‍රාත් අධිකරණයට ඉදිරිපත් කිරීමට නියමිත බවත් පාදුක්ක සෞඛ්‍ය වෛද්‍ය නිළදාරී කාර්යාලය වැඩි දුරටත් පවසයි. පාදුක්ක සෞඛ්‍ය වෛද්‍ය නිළධාරී වෛද්‍ය දුමිත‍්‍ර කහංගම මහතා ප‍්‍රමුඛ එම කාර්යාලයේ නිළදාරීන් බස්නාහිර පළාත් සෞඛ්‍ය දෙපාර්මේන්තුවේ කොළඹ දිස්ත‍්‍රික් ආහාර හා ඖෂධ පාලක පරීක්ෂකවරුන් වන ඩබ් එන් ආර් අල්විස් සහ අජිත් රෝහණ යන නිළදාරීහු සහ පාදුක්ක පොලිසිය පරීක්ෂණ කටයුතු සිදු කරනු ලබයි.", "URL": "https://sinhala.adaderana.lk/news.php?nid=86847", "Category": null, "Parent URL": null}