{"Source": "Adaderana", "Timestamp": "May 1, 2014 12:21 pm", "Headline": "ආගමික පොලීසියක් පිහිටු‍වීම ගැටුම් ඇති බව අනියමින් පි‍ළිගැනීමක්", "News Content": "ආගමික ගැටලු සම්බන්ධයෙන් සොයා බැලීම සඳහා විශේෂිත පොලිස් ඒකකයක් ස්ථාපිත කිරීම සුදුසු ක්‍රියාවක් නොවන බව සියම් මහ නිකායේ අස්ගිරි පාර්ශවයේ කාරක සංඝ සභික ආචාර්ය මැදගම ධම්මානන්ද හිමියෝ පවසති. බුද්ධ ශාසන අමාත්‍යංශය වැනි ස්ථානයක් තුළ මෙවැනි ඒකකයක් පිහිටුවීම, ශ්‍රී ලංකාව තුළ ආගමික ගැටුම් ඇති බව අනියම් ආකාරයෙන් පිළිගැනීමක් බව උන්වහන්සේ පෙන්වාදෙයි. මහනුවර ප්‍රදේශයේදී මාධ්‍ය වෙත අදහස් දක්වමින් පුජ්‍ය ආචාර්ය මැදගම ධම්මානන්ද හිමියන් මේ බව පවසා තිබේ. ශ්‍රී ලංකාව තුළ සිදුවන ආගමික ක්‍රියාකාරකම්වලට අදාළව ලැබෙන පැමිණිලි විභාග කිරීම සඳහා බුද්ධ ශාසන අමාත්‍යංශය තුළ විශේෂ පොලිස් ඒකකයක් පසුගියදා පිහිටුවන ලදී. ඒ පිළිබඳව අදහස් දක්වමින් උන්වහන්සේ මේ බව පවසා තිබේ.", "URL": "https://sinhala.adaderana.lk/news.php?nid=42908", "Category": null, "Parent URL": null}