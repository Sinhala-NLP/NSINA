{"Source": "Adaderana", "Timestamp": "March 15, 2011 05:21 pm", "Headline": "ජපන් න්‍යෂ්ටික බලාගාර පිපුරුමෙන් ශ‍්‍රී ලංකාවට බලපෑමක් නෑ", "News Content": "ඉකුත් මාර්තු මස 11 වන සිකුරාදා ජපානයේ සන්දායි ප‍්‍රදේශයේ, රික්ටර් මාපකයේ 8.9 ක විශාලත්වයක් දක්වමින් සිදුවූ ඉහළ මට්ටමේ භූමිකම්පාව සහ සුනාමි තත්ත්වය නිසා ෆුකුෂිමා ඩායිචි න්‍යෂ්ටික බලාගාරයට සිදුවූ අනතුර හේතුවෙන් ශ‍්‍රී ලංකාවට කිසිදු බලපෑමක් නොමැති බව පරමාණුක ශක්ති අධිකාරියේ සභාපති, මහාචාර්ය අබේවික‍්‍රම මහතා විසින් ප‍්‍රකාශ කරයි. අද දින (15) දින ප.ව. 1.00 ට පැවති විශේෂ ප‍්‍රවෘත්ති සාකච්ඡාවේදී හෙතෙම මේ බව සඳහන් කළේය. දැනට චීනය, තායිවානය, රුසියාව වැනි රටවල් සඳහා හදිසි අනතුරු තත්ත්වයන් ප‍්‍රකාශයට පත්කොට නොතිබුණද, දකුණු කොරියාවට පමණක් හදිසි අනතුරු තත්ත්වයක් ඇති බවට අනතුරු අඟවා ඇති බව ඔහු පෙන්වාදුන්නේය. සිදුවූ න්‍යෂ්ටික බලාගාර අනතුරෙන් අහිතකර විකිරණශීලී මූලද්‍රව්‍ය වායුගෝලයට එක්වී ඇත්නම්, කාලගුණ විද්‍යාඥයින්ගේ මතයට අනුව අන්තර්ජාතික සුළං රටා පවතින ආකාරය අනුව ජපානයේ සිට පැසිෆික් සාගරය හරහා හමායන සුළං ධාරා ශ‍්‍රී ලංකාව කරා ඉතාම අඩු ප‍්‍රවේගයකින් ගමන් කරන නිසා, ඒවා ශ්‍රී ලංකාව කරා ළඟාවීමට ඇත්තේ ඉතා අල්ප සම්භාවිතාවක් බව මහාචාර්යවරයා කියා සිටියේය. මේ වන විට අන්තර්ජාතික පරමාණුක ශක්ති ඒජන්සිය කේන්ද්‍රකරගෙන කිරණ මුදාහැරීම පිළිබඳ සජීවී වැඩසටහනක් ක‍්‍රියාත්මක කර ඇති අතර එහි ලාංකීය නියෝජිතයා වන ශ‍්‍රී ලංකා පරමාණුක ශක්ති අධිකාරිය විසින් මේ සම්බන්ධව ශ‍්‍රී ලාංකිකයන් දැනුවත්කිරීම සඳහා කටයුතු සිදුකරමින් පවතින බවද ඔහු පැවසීය. තවද තාක්ෂණික වශයෙන් ශ‍්‍රී ලංකාවට යම්කිසි අයුරකින් විකිරණ අවධානමක් තිබේ නම් ඒ පිළිබඳ අධ්‍යයනයන් සිදුකොට, ජනතාව දැනුවත්කිරීමට පරමාණුක ශක්ති අධිකාරිය කටයුතු කරනු ඇති බවද මහාචාර්යවරයා සඳහන් කළේය. මේ දින වල විද්‍යුත් තැපෑල සහ කෙටි පණිවුඩ මඟින් ලැබෙන අසත්‍ය තොරතුරු නිසා අනවශ්‍ය බියක් ඇතිකර නොගන්නා ලෙස විදුලිබල හා බලශක්ති අමාත්‍යාංශය මහ ජනතාවලෙන් ඉල්ලා සිටින බවත්,www.iaea.org යන ශ‍්‍රී ලංකා පරමාණුක ශක්ති අධිකාරියේ වෙබ් අඩවියට පිවිසීමෙන් සහ 2 533449 යන දුරකථන අංකයට ඇමතීමෙන් මේ පිළිබඳ වැඩි විස්තර ලබාගත හැකි බව විදුලිබල හා බලශක්ති අමාත්‍යාංශය නිකුත් කළ නිවේදනයක දැක්වේ.", "URL": "https://sinhala.adaderana.lk/news.php?nid=14862", "Category": null, "Parent URL": null}