{"Source": "Adaderana", "Timestamp": "August 4, 2011 08:15 am", "Headline": "මඩු මංගල්‍යය වෙනුවෙන් විශේෂ ප්‍රවාහන‍ සේවාවක්", "News Content": "වාර්ෂික මඩු මංගල්‍යය වෙනුවෙන් මඩු සිද්ධස්ථානය වැඳ පුඳා ගැනීමට සහභාගී වන බැතිමතුන් සඳහා විශේෂ ප්‍රවාහන‍ සේවාවක් ආරම්භ කිරීමට කටයුතු යොදා තිබේ. ලබන 8 වැනිදා සිට ලබන 15 වැනිදා දක්වා දුම්රිය හා ලංගම ඒකාබද්ධව මෙම ප්‍රවාහන සේවාව ක්‍රියාත්මක කෙරෙන බව ප්‍රවාහන අමාත්‍ය කුමාර වෙල්ගම මහතා සඳහන් කළේය. මේ සඳහා විශේෂ අමතර දුම්රිය 3ක් සහ බස් රථ 50ක් යෙදවීමට කටයුතු යොදා ඇති බව ඔහු කියා සිටියේය. මීට අමතරව වන්දනාකරුවන්ගේ පහසුව වෙනුවෙන් මඩු දේවස්ථානය ආසන්නයේ දුම්රිය හා ලංගම ප්‍රවේශපත්‍ර නිකුත් කරන කවුළුවක් විවෘත කිරීමට ද පියවර ගන්නා බව කුමාර වෙල්ගම අමාත්‍යවරයා පවසයි. මේ වන විට උතුරු දුම්රිය මාර්ගය කඩිනමින් ‍ප්‍රතිසංස්කරණය කෙරෙන බැවින් ලබන වසර වන විට මඩු සිද්ධස්ථානය දක්වා දුම්රියෙන්ම යා හැකි වනු ඇති බව ප්‍රවාහන අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17834", "Category": null, "Parent URL": null}