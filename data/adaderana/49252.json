{"Source": "Adaderana", "Timestamp": "February 10, 2015 12:50 pm", "Headline": "මේ රටේ ඉන්න සුදු ඇඳගත් වංචනිකයින්ගේ ලිස්ට් එක ලබන මාසයේදී හෙළිකරනවා", "News Content": "මේ රටේ වංචා සිදුකළ පුද්ගලයින්ගේ ලේඛනයක් තමන් ලබන මාසයේදී ඉදිරිපත් කරන බව විදුලිබල හා බලශක්ති ඇමති පාඨලි චම්පික රණවක මහතා අවධාරණය කරයි. බෙදුම්වාදය, පවිත්‍රතාවය ගැන සුදු ඇඳුම් ඇඳගෙන ඉන්න අය කළ වංචා ගැන ලේඛනයක් එලෙස ඉදිරිපත් කරන බව ඇමතිවරයා කියයි.එමගින් මේ රටේ ජනතාවට ඔවුන් සම්බන්ධයෙන් ඇත්ත දැන ගත හැකි යැයි ගාලුපාරේ පිහිටි ශ්‍රී ලංකා විදුලිබල පෞද්ගලික සමාගම ( ලෙකො) හි නිරීක්ෂණ චාරිකාවකට අද පෙරවරුවේ එක්වෙමින් කියා සිටියේය.ලෙකො ආයතනය 2010 පාඩු ලබන ආයතනයක් බවට පත්ව තිබූ බවද, තමන් 2010 වසරේදී එම ආයතනයේ දූෂණ වංචා ගැන සෙවූ බවද, අමාත්‍යවරයා පැවසීය.එසේ වංචා සොයද්දී ගැටලු තියෙනවා කියා පෙනුණ බවත්, ඊට රහස් පොලීසියේ උපකාර පැතූ අවස්ථාවේදී ලෙකෝ එක ගැන සොයන්න රහස් පොලීසියට බලයක් නැති බවට නීතිපතිවරයා විසින් තමාට ලියුමක් එවා තිබූ බවත්, ඒ මහතා කියා සිටියේය.එවකට නීතිපතිව සිටියේ හිටපු අගවිනිසුරු මොහාන් පීරිස් බවද, ලෙකො ආයතනයේ වංචාවලට ඔහුගේ පවුලේ පොඩි සම්බන්ධයක් තිබී ඇතැයි දැනගන්නට ලැබුණු බවද, මේ නිසා ඒ අයට තවම දඬුවම් ලැබී නැතැයිද, චම්පික රණවක මහතා පැවසීය.විදුලිබල මාෆියාවට එරෙහිව තමන් පියවරක් ගන්න හදන සැමවිටම වෘත්තීය සමිති එය කඩාකප්පල් කරන බවත්, මහින්ද රාජපක්ෂගේ පරාජයට ලෙකො ආයතනයේ ඇතැම් සිදුවීම් සෑහෙන බලපෑ බවත්, ඔහු පෙන්වාදුන්නේය. මේ අතර මන්නාරමේ ගෑස් නිධිය ‍ජාතියේ භාවිතයට ගන්න කටයුතු කරන බවද, පැවැති රජය එය එක් එක් ආයතනවලට පැවරීම නිසා ඇතැමුන් රුපියල් කෝටි ප්‍රකෝටි ගණනින් හම්බ කරගත් බවද, හෙතෙම පැවසීය.කෙසේ වුවද එම දූෂණ සොයද්දිම ගෑස් සම්පත ‍රටේ ප්‍රයෝජනයට ගන්න බලාපොරොත්තු වෙන බව පැවසූ අමාත්‍යවරයා තෙල්, ගෑස් සම්පත් නිසා රටක් නෝරවේ වගේ ශක්තිමත් වෙන්නත් නැතිනම් නයිජිරීයාව වගේ විනාශ මුඛයට යන්නත් පුළුවන් යැයිද පෙන්වාදුන්නේය.ශ්‍රී ලංකාව තීරණය කළ යුත්තේ දූෂිත නිලධාරීන් රකින විදියට මේ තෙල් නිධි භාවිතා කරනවාද? නැතිනම් ජාතියේ අනාගතය වෙනුවෙන් ශක්තිමත් ආර්ථිකයක් සහිත ණය ගැති නොවන රටක් බිහිකරනවා ද? යන කාරණය යැයිද ඒ මහතා පැවසීය.මේවන විට මෙරට ජනතාවගෙන් 95%ට විදුලිය දී ඇති බවත්, ඉදිරි කාලයේදී විදුලිය වෙනුවෙන් ආයෝජන ගණනාවක් කරන්න බලාපොරොත්තු වෙන බවත්, ඇමතිවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=49252", "Category": null, "Parent URL": null}