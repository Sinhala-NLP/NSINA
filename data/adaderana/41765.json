{"Source": "Adaderana", "Timestamp": "March 13, 2014 11:58 am", "Headline": "මහනුවර දුන්හින්න රෝහලේ අඩුපාඩු හදන්නේ කවදාද? ", "News Content": "මහනුවර, තෙල්දෙණිය, දුන්හින්න රෝහලේ අඩුපාඩු රාශියක් තිබීම හේතුවෙන් ඉන් ප්‍රතිකාර ලබන 40,000ත් 50,000ත් අතර ජනතාවක් විශාල අපහසුතාවයකට පත්ව තිබේ. වෛද්‍යවරුන්, හෙදියන්, උපස්ථායකයින්, කම්කරුවන් වැනි මානව සම්පත් විශාල අඩුවක් පැවැතීම ඊට හේතුවය. රෝහලේ ඇති ගිලන් රථය වසර ගණනාවක් පැරණි ගිලන් රථයකි. එය පණගැන්වීමෙදී පුද්ගලයින් 5ක් 6ක් තල්ලුකර පණගැන්වීමට අවශ්‍ය වේ. ඇඳන් හා මෙට්ට වල හිඟයක් පවතී. ඒවා 1952 පමණ රෝහල අරම්භ කළ කාලයේ ලැබුණ උපකරණ වේ. රෝහලේ වහල අබලන්වි තිබේ. දැනට මුළුතැන්ගෙය ප්‍රතිසංස්කරණය කිරීමට ගොස් අතරමග නවතා දමා තිබීම හේතුවෙන් එහි ඉවුම් පිහුම් කිරීම මහජන සෞඛ්‍ය පරීක්ෂක මහතා විසින් තහනම් කර ඇත. ගැබිණි මවුවරුන්ට වාට්ටුවක් නොමැත. වැසිකිළි - කැසිකිළි ඉතා අබලන්වි තිබේ. තාවකාලිකව පැමිණෙන වෛද්‍යවරයෙකුට විවේක ගැනීමට තරම්වත් කාමරයක් නොමැත. මේ නිසා ඔවුන් දැඩි අපහසුතාවයන්ට පත්වේ. ප්‍රධාන වෛද්‍යවරයා නිවාඩුවක් ලබා ගන්නාවිට රෝහලේ රෝගීන් ආපසු නිවෙස්වලට හෝ තෙල්දෙණිය රෝහලට මාරු කිරීමට සිදුවේ. ජලටැංකිය අබලන්වී කඩාවැටීමට ඔන්න මෙන්න තත්ත්වයේ පවතියි. සේවකයින්ට නිල නිවාස නොමැත. ග්‍රාමසේවා වසම් 20ක 50,000ක පමණ ජනතාවට මෙම රෝහලින් විශාල ප්‍රයෝජනයක් ඇත. දැනට රෝහලේ සායන 4ක් සිදුකරයි. එය වෛද්‍යවරයෙකුට හෝ දෙදෙනෙකුට අපහසුවේ. දිනකට රෝගීන් 300ක් පමණ මෙම රෝහලින් ප්‍රතිකාර ලබාගැනීමට පැමිණේ. මෙවන් තත්ත්වයක් තුළ මෙම රෝහලට අවශ්‍ය අඩුපාඩු සපුරා දෙනමෙන් ප්‍රදේශවාසීන් අදාළ බලධාරින්ගෙන් ඉල්ලා සිටී. ඡායා රූ හා සටහන - චන්දන උඩුවාවල", "URL": "https://sinhala.adaderana.lk/news.php?nid=41765", "Category": null, "Parent URL": null}