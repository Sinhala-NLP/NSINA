{"Source": "Adaderana", "Timestamp": "September 6, 2019 08:03 pm", "Headline": "පාස්කු ප්‍රහාරයෙන් නැගණිය හා සොහොයුරු අහිමි වු ඩේවිඩි ලින්සි ජනපති හමුවෙයි", "News Content": "තම පියාණන් සමග ශ්‍රී ලංකාවේ සංචාරයක නිරතව සිටිය දී බ්‍රිතාන්‍ය ජාතික 19 හැවිරිදි ඩැනියෙල් ලින්සි සහ 15 හැවිරිදි අමෙලි ලින්සි පාස්කු ඉරිදා ප්‍රහාරයට ලක්ව අවාසනාවන්ත ලෙස ජීවිතයෙන් සමු ගත්හ. පාස්කු ඉරිදා ඛේදවාචකයෙන් තම නැගණිය සහ සොහොයුරා මෙලොව හැරගිය ද ඉන් විපතට පත් ශ්‍රී ලාංකීය ජනතාව වෙනුවෙන් හරවත් යමක් කිරීමට ඔවුන්ගේ වැඩිමහල් සොහොයුරා වූ සරසවි ශිෂ්‍යයෙකු වන 21 හැවිරිදි ඩේවිඩි ලින්සි තීරණය කළේය. ඒ අනුව \"දී අමෙලි ඇන්ඞ් ඩැනියෙල් ලින්සි” පදනම ස්ථාපිත කෙරුණු අතර ප්‍රහාරයෙන් විපතට පත්වූ මෙරට පවුල්වලට උපකාර කිරීම හා සෞඛ්‍ය පහසුකම් ඉහළ නැංවීම එහි අරමුණයි. එම පදනම් හරහා එක් රැස් කර ගන්නා ලද මුල්‍යධාර රැගෙන දිවයිනට පැමිණ සිටින ඬේවිඩි ලින්සි මහතා අද (06) ජනාධිපති කාර්යාලයේ දී ජනාධිපතිවරයා හමු වී තම වැඩපිළිවෙළ පිළිබඳව එතුමා දැනුවත් කළේය. කොළඹ, මඩකලපුව සහ මීගමුව රෝහලවල හදිසි වෙද්‍ය උපකරණ අවශ්‍යතා සම්පාදනය කිරීමට ද මෙම පදනම හරහා විශේෂ වැඩසටහනක් ක්‍රියාත්මකය. පාර්ලිමේන්තු මන්ත්‍රී ෆයිසර් මුස්තාපා මහතා ද මෙම අවස්ථාවට එක් විය.", "URL": "https://sinhala.adaderana.lk/news.php?nid=118471", "Category": null, "Parent URL": null}