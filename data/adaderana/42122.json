{"Source": "Adaderana", "Timestamp": "March 27, 2014 06:35 pm", "Headline": "ශ්‍රී ලංකාවට අදාළ අමෙරිකානු යෝජනාව සම්මතයි", "News Content": "අමෙරිකාව ප්‍රමුඛ රටවල් විසින් ශ්‍රී ලංකාවට අදාළව ගෙන එනු ලැබූ යෝජනාව එක්සත් ජාතීන්ගේ මානව හිමිකම් සමුළුවේදී මීට ටික වේලාවකට පෙර වැඩි ඡන්ද 11 කින් සම්මත වී තිබේ. යෝජනාවට පක්ෂව ඡන්ද 23ක් ලැබුණු අතර විපක්ෂව ලැබුණේ ඡන්ද 12ක් පමණි. රටවල් 12ක් ඡන්දය ලබාදීමෙන් වැළකී සිටින ලදී. අසල්වැසි ඉන්දියාව මෙවර ඡන්දය දීමෙන් වැළකී සිටීම විශේෂත්වයකි. ඡන්දය ප්‍රකාශ කිරීම සඳහා රටවල් 47ක් සුදුසුකම් ලබා තිබු බව කියැවිණ. යුද්ධය පැවැති කාලයේදී මෙරට සිදුව ඇතැයි කියන මානව හිමිකම් උල්ලංඝණයවීම් ඇතුළු සිද්ධි කිහිපයක් සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට අමෙරිකාව ප්‍රමුඛ බටහිර රටවල් විසින් ජගත් මානව හිමිකම් කවුන්සිලයට ඉදිරිපත් කළ යෝජනාවකට අනූව මෙම ඡන්ද විමසීම සිදුකෙරිණ. ආර්ජන්ටිනාව,ඔස්ට්‍රියාව,බෙනින්,බොස්ට්වානා,බ්‍රසීලය,චිලී,කොස්ටාරිකා,කොටේ ඩි.වොරේ,චෙක් ජනරජය,ඇස්ටෝනියා,ප්‍රංශය,ජර්මනිය,අයර්ලන්තය,ඉතාලිය,මෙක්සිකෝව,මොන්ටේගු,පේරු,දකුණු කොරියාව,රොමානියාව,සියෙරා ලියොන් ,මැසිඩෝනියාව,එක්සත් රාජධාණිය,අමෙරිකාව යන රටවල් ශ්‍රී ලංකාවට අදාළව මෙම යෝජනාවට පක්ෂව ඡන්දය ප්‍රකාශ කර තිබේ. අමෙරිකානු යෝජනාවට එරෙහිව ලංකාවට පක්ෂපාතීව ඇල්ජීරියාව,චීනය,කොංගෝව,කියුබාව,කෙන්යාව,මාලදිවයින,පකිස්ථානය,රුසියාව,සෞදි අරාබියාව,එක්සත් අරාබි එමීර් රාජ්‍යය,වෙනිසුයිලාව හා වියට්නාමය යන රටවල් ඡන්දය ප්‍රකාශ කරන ලදී. එහෙත් මෙම යෝජනාවට පක්ෂව හෝ විපක්ෂව ඡන්දය ප්‍රකාශ කිරීමෙන් වැළකී සිටි රටවල් වූයේ බර්කිනා ෆසෝ,ඉතියෝපියාව,ගැබොන්,ඉන්දියා,ඉන්දුනීසියාව,ජපානය,කසකස්ථානය,ක්වෙයිට්,මොරොක්කෝව,නැම්බියාව,පිලිපීනය හා දකුණු අප්‍රිකාවයි.", "URL": "https://sinhala.adaderana.lk/news.php?nid=42122", "Category": null, "Parent URL": null}