{"Source": "Adaderana", "Timestamp": "November 16, 2011 08:37 am", "Headline": "තැපැල්පති ගෙදර යැවීමේ අරගලය අඛණ්ඩයි-තැපෑල අසරණයි..!", "News Content": "තැපැල් සේවකයින් විසින් ආරම්භ කර ඇති අතිකාල වර්ජනය හේතුවෙන් මේ වන විට කොළඹ මධ්‍යම තැපෑලේ ලිපි ලක්ෂ 10ක් පමණ ගොඩගැසී තිබේ. පෙරේදා දිනයේ ආරම්භ කළ අඛණ්ඩ උපවාසය දෙවෙනි දිනටත් අද දවසේ ක්‍රියාත්මක කෙරෙන බවත්,අතිකාල වර්ජන වෘත්තීය සමිති ක්‍රියා මාර්ගය කොළඹ මධ්‍යම තැපැල් හුවමාරුව තුළ ක්‍රියාමක කිරීමට කටයුතු කරන බව තැපැල් වෘත්තීය සමිති එකමුතුවේ මාධ්‍ය ‍ප්‍රකාශක චින්තක බණ්ඩාර මහතා සඳහන් කරයි. පිට පළාත්වල තැපැත් කාර්යාලද මේවන විට අතිකාල වර්ජන වෘත්තීය සමිති ක්‍රියා මාර්ගයට එක්ව ඇති බවත්,එබැවින් ක්‍රම ක්‍රමයෙන් දිවයින පුරාම තැපැල් කාර්යාලවල කටයුතු අඩපණ වනු ඇති බවත් ඔහු අද දෙරණට කියා සිටියේය. තැපැල්පතිවරයා වහා සේවයෙන් ඉවත් කරන‍ ලෙස බලකරමින් මෙම අතිකාල වර්ජනය ආරම්භ කෙරුණි. ඒ සම්බන්ධයෙන් අද දෙරණ තැපැත්පතිවරයාගෙන් විමසීමක් කරන ලදී. තමාගේ විනය බලධාරියා මේවන විටත් තමාට කිසිදු චෝදනා පත්‍රයක් බාරදී නොමැති බවත්,මධ්‍යම තැපැල් හුවමාරුවේ සේවකයින් සුළු පිරිසක් ඉතාමත් පටු අවශ්‍යතා සඳහා මෙම වෘත්තීය සමිති ක්‍රියා මාර්ගය ආරම්භ කළ බවත් තැපැල්පති එම්.කේ.බී දිසානායක මහතා කියා සිටියේය. තමාව වරදකරුවකු කළ හැක්කේ විනය බලධාරියාට පමණක් බවත්,වෘත්තීය සමිතිවලට හෝ වෙනත් කිසිදු ආයතකයකට තමාව වරදකරු කළ නොහැකි බවත් ඔහු අද දෙරණට අවධාරණය කළේය. කිසියම් කෙනෙකුට චෝදනා එල්ල කළ පමණින් ඔහු හෝ ඇය වරදකරුවකු නොවන බවත්,යම් කෙනෙකුට එරෙහිව විනය පරීක්ෂණයක් පවත්වා අදාළ පාර්ශවයන් එහි ප්‍රතිඵල පිළිබඳ සෑහීමකට පත්වන්නේනම් එකී මතය පිළිබඳ සියලුදෙනා පොදු මතයක සිටිය යුතු බවත්,එසේ නොවුණහොත් සිදුවන්නේ මහජනයා තැපෑලෙන් ඈත්වීම බවත් හෙතෙම සඳහන් කළේය. එසේ වුවද දේශපාලන අධිකාරිය ඉක්මනින් ක්‍රියා මාර්ගයක් ගනු ඇතැයි තමන් බලා පොරොත්තු වන බවත්,සිය ඉල්ලීම් සඳහා කඩිනම් විසඳුම් නොලැබුනහොත් දැවැන්ත වැඩවර්ජනයකට අවතීර්ණ වීමට සිදුවන බවත්තැපැල් වෘත්තීය සමිති එකමුතුවේ මාධ්‍ය ප්‍රකාශක චින්තක බණ්ඩාර මහතා කියා සිටියි. එසේම මෙම වෘත්තී සමිති ක්‍රියාමාර්ගයේ නිරත වන සේවකයින්ට අත්තනෝමතික ලෙස අඬතෙට්ටම් කිරීමට පරිපාලනය විසින් කටයුතු කරනු ලැබුවහොත් යළි දැනුම්දීමකින් තොරව වෘත්තීය සමිති ක්‍රියා මාර්ගය අඛණ්ඩව පවත්වාගෙන යන බවද ඔහු අවධාරණය කරයි. තමාට එරෙහි චෝදනා සොයාබැලීම සඳහා ගරු ඇමතිතුමන්ලා විසින් කමිටුවක් පත් කළ බවත්,එකී කමිටු වාර්තාව මේවන විට අමාත්‍ය මණ්ඩලය වෙත යොමුකර ඇති බවත්,ඔවුන් මේ සම්බන්ධයෙන් තමන්ගෙන් කරුණු විමසීමක් කරන ලද බව කීවත් මේවනතුරුත් තමාගෙන් කිසිදු කරුණු විමසීමක් සිදුනොකළ බවත් තැපැල්පතිවරයා පවසයි. රාජ්‍ය සේවයේ නිලධාරියෙකුට එරෙහිව යම් ක්‍රියා මාර්ගයක් ගන්නේනම් ඊට නිසි ක්‍රමවේදයක් පවත්නා බවත්,එකී ක්‍රමවේදයට පරිබාහිරව යම් කෙනෙකු තීරණයක් ගන්නේනම් එය අනාගතයට වැරදි පූර්වාදර්ශයක් වනු ඇති බවත්,එවිට එය එකී නිලධාරියාටත් ඒ පිළිබඳ ගැටලුවලට මුහුණදෙන්නට සිදුවනු ඇති බවත් තැපැල්පති එම්.කේ.බී දිසානායක මහතා කියා සිටියේය. මෙම වෘත්තීය සමිති ක්‍රියා මාර්ගය පිළිබඳ කරුණු දක්වමින් එය කිසියම් පිරිසකගේ දේශපාලන වුවමනාවන් සඳහා ක්‍රියාත්මක කරන්නක් බවට චෝදනා එල්ලවුවත් තමන්ට කිසිදු දේශපාන න්‍යාය පත්‍රයක් නොමැති බව තැපැල් වෘත්තීය සමිති එකමුතුවේ මාධ්‍ය ‍ප්‍රකාශක චින්තක බණ්ඩාර මහතා සඳහන් කරයි. මෙම තැපැල්පතිවරයා රජය විසින් පත්කරන ලද කමිටුවෙන් ද චෝදනා තහවුරු වී වැරදිකරුවී ඇති බවත්,තමන්ගේ එකම අභිප්‍රාය තැපෑල විනාශ කළ මෙම තැපැල්පතිවරයා ගෙදර යැවීම බවත් චින්තක බණ්ඩාර මහතා වැඩිදුරටත් කරුණු දක්වා සිටියේය.", "URL": "https://sinhala.adaderana.lk/news.php?nid=20033", "Category": null, "Parent URL": null}