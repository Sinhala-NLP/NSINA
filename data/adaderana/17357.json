{"Source": "Adaderana", "Timestamp": "July 12, 2011 11:49 am", "Headline": "නායකතුමා බෑන් කී මූන් හමුවුණේ ඔහුට සුබපතන්නයි", "News Content": "විපක්ෂ නායක රනිල් වික්‍රමසිංහ මහතා සහ එක්සත් ජාතීන්ගේ මහ ලේකම් බෑන් කී මූන් මහතා අතර සිදුවූ හමුවීම සාම්ප්‍රදායික හමුවීමක් බව එ.ජා.ප මහ ලේකම් තිස්ස අත්තනායක මහතා පවසයි. විපක්ෂ නායකවරයා මූන් හමුවූයේ එක්සත් ජාතීන්ගේ මහ ලේකම් ධූරය දෙවෙනිවරටත් ඔහුට හිමිවීම පිළිබඳ සුබ පැතීමට බවද මහ ලේකම්වරයා කියා සිටියේ අද(12)විපක්ෂ නායක කාර්යාලයේ පැවති මාධ්‍ය හමුවකට එක්වෙමිනි. රනිල් වික්‍රමසිංහ මහතා හා බෑන් කී මූන් අතර පැවති සාකච්ඡාවේදී දරුස්මාන් වාර්තාව හා එමගින් ශ්‍රී ලංකා රජයට එල්ල කර ඇති චෝදනා පිළිබඳවද විශේෂ සැලකිල්ලක් යොමුකෙරුණු බව අත්තනායක මහතා සඳහන් කරයි. ශ්‍රී ලංකාවේ මානව හිමිකම් උල්ලංඝණයවීම් හා යුද අපරාධ චෝදනා සම්බන්ධයෙන් විධිමත් විමර්ශනයක් සිදුකිරීමේ වැදගත්කම ජගත් මහ ලේකම්වරයා විසින් අවධාරණය කළද බවද ඔහු පෙන්වාදුන්නේය. ශ්‍රී ලංකාවේ කීර්තිනාමය ආරක්ෂා කර ගැනීමටනම් එවැනි පරීක්ෂණයක් අත්‍යවශ්‍ය බවත්,එසේ නොකළහොත් ජාත්‍යන්තරය තුළ ශ්‍රී ලංකායව කොන්වී යාමේ අවදානමක් පවතින බවත් බෑන් කී මූන් විසින් පෙන්වාදී ඇති බව අත්තනායක මහතා කියා සිටියේය. රටේ කීර්ති නාමය ලෝකය ඉදිරියේ ආරක්ෂා කරගැනීමට හා ප්‍රජාතන්ත්‍රවාදය ආරක්ෂා කර ගැනීමට සියලුම දේශපාලන පක්ෂ සාමූහිකව ක්‍රියා කළ යුතු බවද ජගත් මහ ලේකම්වරයා විපක්ෂ නායකවරයා සමග සඳහන් කර ඇති බව තිස්ස අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17357", "Category": null, "Parent URL": null}