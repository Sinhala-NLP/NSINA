{"Source": "Adaderana", "Timestamp": "September 22, 2013 04:43 pm", "Headline": "අමෙරිකාව මැතිවරණයට සුබපතමින් ප්‍රචණ්ඩත්වය ගැන ස්වාධීන පරීක්ෂණයක් ඉල්ලයි", "News Content": "මෙවර පළාත් සභා මැතිරණයේදී සටහන් වූ ඉහළ ඡන්ද දැමීමේ ප්‍රතිශතය ප්‍රජාතන්ත්‍රික ක්‍රියාවලියේ ජයග්‍රහණයක් බව අමෙරිකාව පවසයි. මෙරට අමෙරිකානු තානාපති කාර්යාලය නිවේදනයක් නිකුත් කරමින් පෙන්වා දෙන්නේ ඊයේ පැවැත්වූ ඓතිහාසික පළාත් සභා මැතිවරණය පිළිබඳ ලාංකික ජනතාව වෙත සුභ පැතුම් පිරිනමන බවයි. කෙසේ වෙතත් වාර්තා වී ඇති මැතිවරණ ප්‍රචණ්ඩත්වය පිළිබඳව තවමත් අවධානයෙන් සිටින බවත් ඒ පිළිබඳ විනිවිද බවින් යුත් ස්වාධින පරීක්ෂණයක් බලාපොරොත්තු වන බවත් එම නිවේදනයේ සඳහන් වේ. වඩා යහපත් සිවිල් පරිපාලනයක් සඳහාත් යුද්ධය නිමවී සිව් වසරකට පසු සංහිඳියාව ඇති කිරීම සඳහාත් ප්‍රචණ්ඩත්වයෙන් හා බිය ගැන්වීම්වලින් තොරවූ ක්‍රියාවලියක් උතුරු පළාතට අවශ්‍ය බව අමෙරිකානු තානාපති කාර්යාලය පෙන්වාදෙයි. මෙවර මැතිවරණය ඊට හොද ආරම්භයක් දී ඇති අතර ප්‍රජාන්ත්‍රවාදය යනු මැතිවරණ පැවැත්වීම පමණක් නොවන බැවින් සෑම ප්‍රජා කොටසකටම සාමය හා ආත්ම ගරුත්වය අත්විඳිමින් ජීවත්වීම සඳහා අවශ්‍ය ඉඩ සැලසීම ඉතා වැදගත් බවත් ඔවුන් නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=37609", "Category": null, "Parent URL": null}