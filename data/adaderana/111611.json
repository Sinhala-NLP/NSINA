{"Source": "Adaderana", "Timestamp": "June 9, 2019 12:40 pm", "Headline": "මෝදිගේ මාලදිවයින් සංචාරය", "News Content": "ඉන්දීය අග්‍රාමාත්‍ය නරේන්ද්‍ර මෝදිගේ මාලදිවයින් සංචාරය පිළිබඳව විදෙස් මාධ්‍ය තොරතුරු වාර්තා කරයි. දෙවැනි ධුර කාලය සඳහා දිවුරුම් දීමෙන් පසු සිය පළමු විදෙස් සංචාරය ආරම්භ කරමින් ඉන්දීය අගමැති නරේන්ද්‍ර මෝදි මාලදිවයිනට පැමිණියේය. මාලදිවයින් ජනාධිපති ඊබ්‍රහිම් මොහොමඩ් සෝලී ප්‍රමුඛ රජයෙන් ඉන්දීය අග්‍රාමාත්‍යවරයාට හිමිවූයේ ඉහළ පිළිගැනීමකි. අගමැති මෝදි වෙනුවෙන් හමුදා උත්තමාචාර ද පැවැත්වුණි. සෝලී මාලදිවයිනේ ජනාධිපති ලෙස දිවුරුම් දුන්නේ පසුගිය වසරේ නොවැම්බරයේයි. දිවුරුම්දීමේ අවස්ථාවට විශේෂ අමුත්තා ලෙස ආරාධනා ලැබ පැමිණියේ ඉන්දීය අගමැති මෝදි බව සඳහන්ය. මැතිවරණයේදී සෝලි කියා සිටියේ තමා ජනපති ධුරයට පත් වුවහොත් ඉන්දියාවට වඩාත් සමීප වන බවයි. රාජ්‍ය තාන්ත්‍රික, වෙළෙඳ සහ ආරක්ෂක සබඳතා තරකර ගැනීමට ජනාධිපති සෝලි සහ අගමැති මෝදි අතරේ සාකච්ඡා කෙරුණි. ඊට අමතරව, මාලදිවයිනේ ක්‍රිකට් ක්‍රීඩාව සම්බන්ධයෙන් ද විශේෂ සාකච්ඡාවක් පවත්වා ඇත. මාලදිවයින ක්‍රිකට් ක්‍රීඩාවට අවතීර්ණ වීමට උත්සාහ ගනිමින් සිටින බවත්, මාලදිවයිනේ ක්‍රිකට් ජනප්‍රිය කිරීමට ජනාධිපති සෝලිගේ ඇති සිහිනය සැබෑ කරදීමට ඉන්දියාවේ සහාය හිමිවන බවත් අගමැති මෝදි පෙන්වා දුන්නේය. මාලදිවයිනේ ක්‍රිකට් ක්‍රීඩාව නංවාලීම කළ යුතු ආකාරය සම්බන්ධයෙන් අගමැති මෝදි සහ ජනාධිපති සෝලි අතරේ දීර්ඝ වශයෙන් සාකච්ඡා පැවැත්වුණි. ‘සෝලි ක්‍රිකට් ලෝලියෙක් බවත් ඔහු ඉන්දීය කණ්ඩායමේ රසිකයෙක් බවත් මාධ්‍ය හමුවේ පවසමින්, ආරම්භ වූ ලෝක කුසලානයට සහභාගී වන ඉන්දීය කණ්ඩායමේ ක්‍රීඩකයන්ගේ අත්සන් ඇතුළත් ක්‍රිකට් පිත්තක් ද අගමැති මෝදි, මාලදිවයින ජනාධිපතිවරයාට තෑගි කළේය. මාලදිවයිනේ ක්‍රිකට් ක්‍රීඩාව නංවාලීමට ඉන්දීය ක්‍රිකට් මණ්ඩලයේ විශේෂ නියෝජිතයන් සහ පුහුණු කණ්ඩායමක් ඉදිරියේදී මාලදිවයිනට පැමිණෙනු ඇති බවත්, මාලදිවයිනේ ක්‍රිකට් ක්‍රීඩාංගනයක් ඉදිකිරීමට ඉන්දියාවේ සහාය ලැබෙනු ඇති බවත් අගමැති මෝදි පෙන්වා දුන්නේය. මාලදිවයිනේ ඉහළම ගෞරව සම්මානය වන ‘නිෂාන් ඉසුද්දීන්’ සම්මානය මෝදිට පිරිනැමීමට මාලදිවයින ජනපතිවරයා කටයුතු කළ අතර, සම්මානය පිරිනැමීම සිදුවූයේ මාලේ අගනුවර ජනරජ චතුරස්‍රයේ පැවැති විශේෂ උත්සවයකදීයි. සෝලිට පෙර මාලදිවයිනේ ජනාධිපති වූ අබ්දුල්ලා යමීන් සහ ඔහුගේ රජය ඉන්දියාව සමඟ යහපත් සබඳතා පැවැත්වූයේ නැත. යමීන්ගේ රජය ඉන්දියානුවන්ට වීසා ලබා දීම සම්බන්ධයෙන් දැඩි නීති පැනවූ අතර ඉන්දියාව සමඟ පැවැති නිදහස් වෙළෙඳ ගිවිසුමෙන් ඉවත් වී චීනය සමඟ වෙළෙඳ ගිවිසුම් ඇතිකර ගත්තේය. කෙසේ වෙතත් සෝලි ජනපති ධුරයට පත්වීමෙන් පසු ඒ සියල්ල වෙනස් වුණි. මෙම සංචාරය අතරතුර ඉන්දීය අග්‍රාමාත්‍ය නරේන්ද්‍ර මෝදි එරට පාර්ලිමේන්තු සංකිර්ණයේ නිරීක්ෂණ චාරිකාවකට ද එක් වී ඇත. මාලදිවයිනේ යටිතල පහසුකම් සංවර්ධනය කිරීම ඇතුළු දෙරට අතර ද්වී පාර්ශවික වශයෙන් වැදගත් ගිවිසුමකට අත්සන් තැබීමටත් ඔහු මෙහිදී කටයුතු කර ඇත. අනතුරුව ඉන්දීය අග්‍රාමාත්‍යවරයාට එරට පාර්ලිමේන්තුව ඇමතීමට අවස්ථාව හිමිවුණි. අසල්වැසි රටවලට ප්‍රමුඛතාවය ලබා දී ඉන්දියාව කටයුතු කරනු ඇති බව ඔහු මෙහිදී සඳහන් කළේය. මුස්ලිම් ජාතිකයන් බහුතරයක් සිටින ඉන්දීය සාගර රාජ්‍යයක් වන මාලදිවයින ඉන්දු චීන බල අරගලයේ තීරණාත්මක සංධිස්ථානයක් බවට පත්ව ඇත. ඉන්දියාව යනු මාලදිවයිනේ සාම්ප්‍රදායික මිත්‍රයා වුවත් පසුගිය වසර කිහිපයේදී එරට තුළ චීන බලපෑම වැඩිවුණි. වත්මන් ජනාධිපති ඊබ්‍රහිම් මොහොමඩ් සෝලීට ඉන්දියාවේ සහාය හිමිවන නමුත් එරට තුළ ක්‍රියාත්මක යටිතල පහසුකම් සංවර්ධන ව්‍යාපෘති රැසකටම මූල්‍ය දායකත්වය දක්වා ඇත්තේ චීනයයි.", "URL": "https://sinhala.adaderana.lk/news.php?nid=111611", "Category": null, "Parent URL": null}