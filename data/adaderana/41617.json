{"Source": "Adaderana", "Timestamp": "March 7, 2014 12:18 pm", "Headline": "සතුන්ගෙන් පොල් වගාව බේරාදෙන්න - වගාකරුවෝ ඉල්ලති", "News Content": "කඩාවදින රිලා සහ දඩු ලේනුන් නිසා තම පොල් වගාවේ අස්වැන්න 80% ක පමණ ප්‍රමාණයක් අහිමි වන බව වනාතවිල්ලුව ප්‍රදේශයේ පොල් වගා කරුවෝ පවසති‍. විශේෂයෙන්ම තබ්බෝව අභය භූමියට ආසන්නයෙන් ඇති පොල් වගාවන්ට මෙම රිලා සහ දඩු ලේනුන්ගේ තර්ජන එල්ලවී ඇත. ගස් වල ඇති කඩා ගැනීමට හැකියාවක් ඇති පොල් ගෙඩියේ සිට ඉතාමත්ම කුඩා පොල් ඇට්ටිය දක්වා මෙම සතුන් විසින් හානි කර ඇති බවක් අප විසින් කරන ලද නිරීක්ෂණයේදී දැකගත හැකි විය. සෑම දිනකම කුමන වේලාවක හෝ රාංචු වශයෙන් කඩාවදින මෙම රිලා සහ දඩු ලේනුන් පළවා හැරීම ගැටලුවක් බවට පත්ව ඇති බව ඔවුන් කියයි. මේ නිසා තම පොල් වගාවෙන් 80% ක පමණ අස්වැන්නක් අහිමි වන බවද වගා කරුවන් පවසයි‍. මෙම තත්ත්වයට පිළියමක් ලෙස ඇතමුන් රිළවුන් අල්ලා උන්ට විවිධ වර්ගයේ තීන්ත ආලේප කර මුදා හරින බවත්, එසේ කළ විට සතුන් ඈතට දිව ගොස් තවත් දිනකින් හෝ දෙකකින් නැවත පැමිණෙන බවද පොල් වගාකරුවන් කියයි. ඇතැම් හේන් ගොවීන් තම වගාවන්ට හානි කරන රිලවුන් සහ දඩු ලේනුන් ඝාතනය කිරීම සඳහා වස දමන බවත්,දැන ගන්නට ඇත. පවතින තත්ත්වය සම්බන්ධයෙන් වනජීවී දෙපාර්තමේන්තුවට දැනුම් දුන්නත් ඵලක් නොවන බව ඔවුන් කියයි‍. තම වගාවන් වල අස්වැන්න සාර්ථක කර ගැනීම සඳහා විවිධ උපක්‍රම භාවිතා කරමින් පොහොර සහ ජලය සම්පාදනය කළත් රිලා සහ දඩු ලේනුන් නිසා අස්වැන්න නෙළා ගැනීම අසීරු කරුණක් බවද පොල් වගාකරුවන් පවසයි. මධ්‍යම පරිමාණයේ පොල් වතු වලට මේ නිසා විශාල සේවක පිරිසක් යොදා ගැනීමට සිදුවී ඇති බවත්,නමුත් පවතින තත්ත්වය හේතුවෙන් සේවකයින් නඩත්තු කිරීමද ගැටලුවක් බවත් පොල් වගාකරුවන් කියයි. සටහන හා ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=41617", "Category": null, "Parent URL": null}