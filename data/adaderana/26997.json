{"Source": "Adaderana", "Timestamp": "August 30, 2012 08:47 am", "Headline": " මඩකළපුවෙන් 16 ක් ලැබෙන කොට අම්පාරෙන් 15 යි", "News Content": "පළාත් සභා මැතිවරණයට අදාළව පුද්ගලයින් 44 දෙනෙකු අත්අඩංගුවට ගෙන ඇති බව පොලීසිය පවසයි. මැතිවරණ නීති උල්ලංඝණය කිරීම් සම්බන්ධයෙන් මොවුන් අත්අඩංගුවට ගෙන ඇති බව මැතිවරණ කටයුතු භාර ජ්‍යේෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කළේය. අත්අඩංගුවට ගත් පුද්ගලයින් අධිකරණය වෙත ඉදිරිපත් කිරීමට පියවර ගෙන ඇති බව ගාමිණී නවරත්න මහතා පැවසීය. මේ අතර පළාත් සභා මැතිවරණයට අදාළව මේ වනවිට පැමිණිලි 52 ක් ලැබී ඇති බව පොලීසිය පවසයි. ඉන් පැමිණිලි 16 ක් මඩකළපුව දිස්ත්‍රික්කයෙන් සහ පැමිණිලි 15 ක් අම්පාර දිස්ත්‍රික්කයෙන් වාර්තා වන බව ජ්‍යේෂ්ඨ නියෝජ්‍ය පොලිස්පති ගාමිණී නවරත්න මහතා සඳහන් කළේය. අදාළ පැමිණිලිවලින් වැඩි ප්‍රමාණයක් නීතිවිරෝධී ප්‍රචාරක කටයුතු සිදුකිරීම සම්බන්ධ පැමිණිලි බව ගාමිණී නවරත්න මහතා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=26997", "Category": null, "Parent URL": null}