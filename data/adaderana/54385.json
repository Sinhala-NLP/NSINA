{"Source": "Adaderana", "Timestamp": "October 12, 2015 07:44 am", "Headline": "ඡන්දහිමි නාම ලේඛනයට ගන්නා හා නොගන්නා නම් ප්‍රදර්ශනය කරයි", "News Content": "2015 ඡන්දහිමි නාම ලේඛනයට අදාළ අලුතින් ඇතුළත් කිරීමට යෝජිත නම් සහ ඉවත් කිරීමට යෝජිත නම් පිළිබඳ ලේඛනය මෙම සතියේ සිට ප්‍රදර්ශනය කිරීමට කටයුතු කරන බව මැතිවරණ මහ ලේකම් කාර්යාලය පවසයි.ඒ අනුව 13 වනදා දින සිට හෝ 15 වනදා දින සිට මෙම නාම ලේඛනය ප්‍රදර්ශනය කරන බව එම කාර්යාලය සඳහන් කරයි.මෙම නාම ලේඛන දිස්ත්‍රීක් මැතිවරණ කාර්යාලවල, ප්‍රාදේශීය ලේකම් කාර්යාලවල, පළාත් පාලන ආයතන කාර්යාලවල, ග්‍රාම නිළධාරි කාර්යාලවල සහ තැපැල් කාර්යාලවල ප්‍රදර්ශන කිරීමට නියමිතය.දින 28 ක කාලයක් අදාළ නාමලේඛන ප්‍රදර්ශනය කිරීම් කරන බව ද මැතිවරණ මහ ලේකම් කාර්යාලයේ ජ්‍යෙෂ්ඨ ප්‍රකාශකයෙක් අද දෙරණට ප්‍රකාශ කළේය.මේ කාලය තුළ අභියාචනා හෝ විරෝධතා ඇත්නම් ඒවාද ඉදිරිපත් කළ හැකි බව එම ප්‍රකාශකයා සඳහන් කළේය.මෙම නාම ලේඛන දෙක සමග 2014 ඡන්දහිමි නාම ලේඛනයද අදාළ ස්ථානවල ප්‍රදර්ශනය කිරීමට සැලසුම් කර ඇති බව එම ප්‍රකාශකයා කියා සිටියේය.මෙම ඡන්ද නාම ලේඛන සකස් කර අවසන් කිරීමෙන් අනතුරුව මැතිවරණ කොමසාරිස්වරයා විසින් අදාළ නාම ලේඛනයට අත්සන් තැබිමට නියමිතයි.ඉන් අනතුරුව ලබන වසරේ පැවැත්වෙන මැතිවරණය සඳහා මෙම ඡන්දහිමි නාම ලේඛනය භාවිතයට ගන්නා බව එම ජ්‍යෙෂ්ඨ ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54385", "Category": null, "Parent URL": null}