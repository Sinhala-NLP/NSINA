{"Source": "Adaderana", "Timestamp": "September 1, 2013 09:59 am", "Headline": "කුලී ගෙදරට ආ දැරියට අවුරුදු 2ක් අතවර කරලා!", "News Content": "වයස අවුරුදු 12 ක පාසල් සිසුවියකට වසර 02 ක කාලයක් වරින්වර ලිංගික අතවර සිදු කළ බව කියන 62 හැවිරිදි පුද්ගලයෙකු අත්අඩංගුවට ගෙන ඇති බව වෙන්නප්පුව පොලීසිය පවසයි. අතවරයට පත්ව ඇති දැරිය වෙන්නප්පුව චාල්ස් විලියම් මාවතේ පිහිටි නිවසක තම මව සහ සහෝදරියන් දෙදෙනා සමග කුලී පදනම මත පදිංචිව සිට ඇති බව අප වාර්තාකරු කීය. එම නිවස අයත් වන්නේ සැකකරුට බව පොලීසිය කී බවද හෙතෙම පැවසීය. 2011 වසරේ ඔක්තොම්බර් මාසයේ දිනක සිට පසුගිය 29 වැනි දින දක්වා සැකකරු විසින් වරින් වර අවස්ථා කීපයකදීම මෙම දැරිවියට අතවර කර ඇති බව පොලිස් ප්‍රශ්න කිරීම්වලදී හෙළිවී ඇතැයි අප වාර්තාකරු කීය. මේ බව දැනගත් ඇයගේ මව විසින් සිද්ධිය වෙන්නප්පුව පොලීසියට දන්වා ඇත. ඒ අනුව සැකකරුව පොලීසිය විසින් අත්අඩංගුවට ගෙන තිබේ. අතවරයට පත්වු බව කියන දැරිවිය වෛද්‍ය පරීක්ෂණයක් සඳහා මාරවිල මුලික රෝහලට ඇතුළත් කර ඇත. සැකකරු මාරවිල දිසා අධිකරණයට ඉදිරිපත් කිරීමට නියමිතය. වෙන්නප්පුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37057", "Category": null, "Parent URL": null}