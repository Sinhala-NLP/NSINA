{"Source": "Adaderana", "Timestamp": "March 23, 2019 08:05 pm", "Headline": "පුත්තලමේදී පොලිස් ප්‍රහාරයට ලක් වූ  පිරිස ජාත්‍යන්තරයට යයිද?", "News Content": "අරුවක්කාරු කසළ අංගනයට එරෙහිව ඊයේ (22) දිනයේදි පුත්තලම නගරයේ විරෝධතාවක් පැවැත්විමට හේතුව හා ඊට අනුබල දුන් පුද්ගලයින් පිළිබඳ සොයා නීතිමය පියවර ගන්නා බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා පවසයි. මේ අතර විරෝධතාව අතරතුර පහරකෑ පුද්ගලයින් පවසන්නේ පොලිස් පහර දීමට එරෙහිව තමන් මානව හිමිකම් කොමිසම හමුවට යන බවයි. පුත්තලම අරුවක්කාරූ කසළ අංගනයට එරෙහිව ප්‍රෙද්ශවාසීන් ඊයේ සිදු කළ විරෝධතාව අතරතුර නොසන්සුන් තත්වයක් හටගත්තේය. එම අවස්ථාවේදී පොලිස් නිලධාරීන් විරෝධතාකරුවන්ට පහරදෙන අයුරු දක්නට ලැබුණී. මෙම පහරදීම සිදු වූයේ විරෝධතාකරුවන් පොලිස් බාධක පසු කරමින් , ඒ ආසන්නයේ ජනාධිපතිවරයා සහභාගි වූ රැස්විම් භුමියට ඇතුලු වීමට උත්සාහ කිරීමත් සමඟයි. මෙහිදී පහරකෑමට ලක් වූ කාන්තාවන් දෙදෙනෙකු සහ තවත් තරුණයෙකු පුත්තලම මූලික රෝහලෙන් ප්‍රතිකාර ගෙන ඇත. මේ අතර පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සදහන් කළේ ඊයේ දිනයේදි පොලිස් නිලධාරින් නීතිමය රාමුව තුළ අවශ්‍ය ලෙස බලය භාවිත කළ බවයි. කෙසේ වෙතත් පහරකෑමට ලක් වූවන් පවස්නනේ තමන් ජාත්‍යන්තර මානව හිමිකම් කවුන්සිලය හමුවට යාමට සූදානමින් සිටන බවයි. මේ අතර පුත්තලම පොලිසිය විසින් මෙම සිද්ධියට අදාලව අධිකරණ නියෝග කඩකිරීම , නීතිවිරෝධි රැස්විම්, අයුතු ජනරාශිය හා සාපරාධි බලහත්කාරය පෑම යන චෝදනා මත අත්අඩංගුවට ගත් පුද්ගලයින් දෙදෙනා අද පුත්තලම අතිරේක මහේස්ත්‍රාත් හමුවට ඉදිරිපත් කෙරුණේය. එහිදි ඔවුන් දෙදෙනා ලක්ෂ දෙක බැගින් වු ශරීර ඇප දෙකක් මත මුදා හරින ලෙස නියෝග කළ අතර නඩුව නැවත මේ මස 28 වැනිදා කැඳවීමටද නියෝග කළේය.", "URL": "https://sinhala.adaderana.lk/news.php?nid=106636", "Category": null, "Parent URL": null}