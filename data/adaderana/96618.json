{"Source": "Adaderana", "Timestamp": "September 24, 2018 08:51 am", "Headline": "වැස්ස නිසා සූරියවැව පවුල් 5000ක් කරුවලේ", "News Content": "හම්බන්තොට සූරියවැව ප්‍රදේශයට ඊයේ (23) පස්වරුවේ පතිත වු වර්ෂාවත් සමඟ හටගත් දැඩි සුළං තත්වයෙන් ඒ අවට ගම්මාන රැසක නිවාස හා දේපල වලට අලාභ හානි සිදුව තිබේ. දැඩි සුළං තත්ත්වයත් සමඟ අධි බලැති විදුලි රැහැන් මතට ගස් කඩා වැටිමෙන් සූරියවැව ප්‍රදේශ රැසකට මේ වනවිටත් විදුලිය විසන්ධි වී ඇති බව අද දෙරණ වාර්තාකරු සදහන් කළේය. ඊයේ පස්වරු 5ට පමණ වර්ෂාවත් සමඟ ඇතිවූ දැඩි සුළං තත්වය බලපෑම් එල්ල කර තිබුණේ වෙනිවැල්ආර , සීනීමෝදරයාය , බැඳිගම්තොට හා වෙහෙරගොඩැල්ල ආදි ප්‍රදේශ වලටයි. නිවෙස් හා දේපල මතට ගස් කඩා වැටිමෙන් මෙලෙස දේපල හානි සිදුව තිබුණත් මේ වනතෙක් කිසිදු ජිවිත හානියක් වාර්තා නොවීය. වගා බිම් වලටද හානි සිදුව ඇති අතර සිදුවූ හානිය පිළිබද අවසන් තක්සේරුවක් මේ වනතෙක් සිදුකර නොමැත. සූරියවැව ප්‍රදේශයට විදුලිය සපයන ට්‍රාන්ස්ෆෝමර් මතට සහ විදුලි රැහැන් මතට ගස් කඩා වැටීම නිසා ඊයේ පස්වරුවේ සිට මේවනවිටත් එම ප්‍රදේශ වලට විදුලි සැපයුම අඩාල වී ඇත. ප්‍රදේශයේ පවුල් 5000කට පමණ මෙලෙස විදුලි බලය අඩාල වී ඇති බව වාර්තා වේ. අද දෙරණ වාර්තාකරු සදහන් කළේ විදුලි බල මණ්ඩලයේ සේවකයින් මේ වනවිට විදුලි බලය යථා තත්වයට පත්කිරිම සදහා කටයුතු කරමින් සිටින බවයි. මේ අතර සූරියවැව - ඇඹිලිපිටිය ප්‍රධාන මාර්ගයේ වෙහෙරගොඩැල්ල ප්‍රදේශයේදි මාර්ගය මතට ගස් කඩා වැටිම නිසා එම මාර්ගයේ රථ වාහන ගමනාගමනයට බාධා එල්ල වි තිබේ. එම මාර්ගය දෙපස නවතා තිබු රථ වාහන කිහිපයක් මතටද ගස් කඩා වැටි හානි සිදුවි ඇති බවද අප වාර්තාකරු සදහන් කළේය. කෙසේවෙතත් එලෙස ගස් කඩා වැටෙන අවස්ථාවේදී රථ වාහන තුල පුද්ගලයින් රැදී සිට නොමැති බව වාර්තා විය.", "URL": "https://sinhala.adaderana.lk/news.php?nid=96618", "Category": null, "Parent URL": null}