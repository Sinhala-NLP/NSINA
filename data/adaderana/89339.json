{"Source": "Adaderana", "Timestamp": "May 18, 2018 03:31 pm", "Headline": "පෞරාණික භූමියකට අත් වු ඛේදනීය ඉරණම ", "News Content": "බලධාරීන්ගේ නිසි අවධානයක් යොමු නොවීම හේතුවෙන් පෞරාණික භූමියකට අත්වූ බේදනීය තත්ත්වයක් පිළිබඳව අද දෙරණ උකුස්සාට තොරතුරු අනාවරණ විය. අද උකුස්සාගේ අනාවරණය ඒ පිළිබඳවයි. අම්පාර සමන්තුරේ වලතාපිටිය ප්‍රදේශයේ රජයට අයිති භූමියක්. මීට මාස කිහිපයකට ඉහත දී වාර්ෂික බදු පදනම මත මෙහි අක්කර දෙකක භූමි ප්‍රමාණයක් පුද්ගලයෙකුට රජය මඟින් පවරා දී තිබේ. එවැනි පසුබිමක කාලයාගේ වැලිතලාවෙන් වැසී තිබූ පුරා විද්‍යා නෂ්ටාව ශේෂ මෙම භූමියෙහි ඇති බවත් ඒවාද විනාශ කරමින් මෙම භූමිය බදු පදනම මත ලබා ගත් පුද්ගලයා විසින් ගල් කැඩීමේ නිරත වන බවත් උකුස්සාට තොරතුරු අනාවරණ විය. ඒ අනුව එහි ගිය උකුස්සාට මෙහි පුරාවිද්‍යා නෂ්ඨාව ශේෂ කිහිපයක් මෙන්ම ගල් පඩිපෙලකට සමාන ස්ථානයක්ද දැකගත හැකි විය. එහිදී උකුස්සා සිදු කළ සොයා බැලීමේදී වැඩිදුරටත් අනාවරණ වුණේ මෙම භූමියෙහි පිහිටි පුරා විද්‍යා ස්ථාන මෙන්ම කලුගල්ද ගල්බෝර දමමින් විනාශ කර තිබෙන ආකාරයයි. අනතුරුව මෙම ස්ථානයෙහි පුරාවිද්‍ය නිලධාරීන් විසින් සිදු කළ සොයා බැලීමේදී ඉපැරණ වලං කටු තොගයක් සොයාගෙන තිබේ. පසුව සමන්තුරේ පොලීසියට මේ සම්බන්ධයෙන් දැනුම් දීමෙන් අනතුරුව මෙහි සිදුකරන කටයුතු සම්පූර්ණයෙන්ම නවත්වනු ලැබීය. මෙහි පවතින ගැටලුව වන්නේ මෙම ස්ථානය වාර්ශීක බදු පදනම යටතේ ලබා ගත් පුද්ගලයා විසින් කිසිදු බලපත්‍රයක් නොමැතිව මෙහි ඇති සියලු කලු ගල් කඩා විනාශ කර තිබීමයි. ඒ අනුව පුරාවිද්‍ය නිලධාරීන් පවසන්නේ මේ හේතුවෙන් මෙහි පෞරාණික වස්තු ද විනාශ වී ඇතිද නැද්ද යන්න සම්බන්ධයෙන් සොයා බැලීම ගැටලුකාරී තත්ත්වයක් බවයි. මෙම ස්ථානය බදු පදනම මත බලාදීමේදී මෙම භූමිය සඳහා ඇති කිසිඳු පාරිසරික වාර්තාවක් ලබා නොගනිමින් බලධාරීන් විසින් ලබා දී ඇති බව වාර්තා වෙයි. ඉදිරියේ දීවත් මෙවැනි කටයුතු සිදුකිරීමේදී සොයා බලා කටයුතු නොකළ හොත් අනෙක් පෞරාණික උරුමයන්ටද මෙම ඉරණම ම අත්වනු නොඅනුමානයි.", "URL": "https://sinhala.adaderana.lk/news.php?nid=89339", "Category": null, "Parent URL": null}