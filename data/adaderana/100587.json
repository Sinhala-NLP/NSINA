{"Source": "Adaderana", "Timestamp": "December 11, 2018 03:03 pm", "Headline": "අභියෝගයට අභියෝග කරන ජීවිතයක්", "News Content": "අභියෝග නමැති සැඩපහරවල් හමුවේ උඩුගං බලා පිහිනන, අසරණ ගොවි පවුලක් පිළිබඳ අම්බලන්තොට, සෆාරි මන්සංධිය ප්‍රදේශයෙන් අද දෙරණට වාර්තා විය. දැනට අවුරුදු 21කට පෙර උදැල්ල අතට ගත් මෙම අසරණ ගොවි පවුලේ සැමියාට දඩයක්කරුවන් විසින් සතුන් දඩයම් කිරීම සඳහා බඳින ලද තුවක්කු පත්තුවීමෙන් එක් පාදක් අහිමි වෙයි. එලෙස පාදය අහිමිවුවත් දිරියෙන් තම ගොවිතැන් බත් කර ගනිමින්ද තම දරු පවුලද ජීවත් කර ගනිමින් ජීවිතේ එන සියලු අභියෝගවලටද මුහුණ දෙමින් ජීවන සටන ගෙන යයි. ගොවිකම වීරත්වයක් බවට පෙරළා තම ජීවිතය ජයගත් මේ අපූරු මිනිසා නමින් විජේමුනිගේ චන්ද්‍රදාසය. ආත්ම ශක්තියෙන් නැඟී සිටින්නෙකුට ඇති හොඳම උදාහරණය වන්නේ චන්ද්‍රදාස මහතාය. කටුමැටි බත්තිවලින් වටවු චන්ද්‍රදාස මහතාගේ නිවසට මෙන් ගොවි බිමටද හෙවනැලක් වන්නේ තම බිරිඳයි. එක් පාදයක් අහිමිවුවත් රාත්‍රී කාලයේ පැමිණෙන වන අලින්ගෙන් තම ගොවි බිම බේරා ගැනීමට ගොවි බිමේ ඇති පැළට පියමන් කරන්නේ තම හිතේ ඇති හයිය නිසාවෙනි. අක්කර 3ක පමණ භුමි භාගයන වගා කටයුතු සිදු කරන චන්ද්‍රදාස මහතාට අවශ්‍යවන්නේ තම ගොවි බිමට ජලය රැගෙන ඒම සඳහා නිසි ආකාරයෙන් නල පද්ධතියක් සකස් කර ගැනීයි. අද වන විට චන්ද්‍රදාසගේ එකම සිහිනය වී ඇත්තේ තම වගාව නිසි ලෙස සිදු කිරීමට පහසුවෙන් ජලය රැගෙන යා හැකි නල පද්ධතියක් සකස් කර ගැනීමයි. පිහිටක් වෙන්න හැකිනම් අමතන්න - චන්ද්‍රදාස මහතා - 0715384868", "URL": "https://sinhala.adaderana.lk/news.php?nid=100587", "Category": null, "Parent URL": null}