{"Source": "Adaderana", "Timestamp": "March 31, 2016 11:05 pm", "Headline": " කෝලිගේ උත්සාහය වතුරේ -  ඉන්දියාව පරදියි - කොදෙව්වන් අවසන් සටනට ", "News Content": "ඉන්දියාව ඔවුන්ගේ රටේදීම පරාජයට පත්කරමින් 2016 පන්දුවාර 20/20 ලෝක කුසලාන ක්‍රිකට් තරඟාවලියේ එංගලන්තය සමග අවසන් මහ තරඟයට සුදුසුකම් ලබා ගැනීමට බටහිර ඉන්දීය කොදෙව් කණ්ඩායම සමත් විය.දහස් සංඛ්‍යාත ඉන්දීය ක්‍රීඩා ලෝලීන්ගේ බලාපොරොත්තු සුන්කරමින් බටහිර ඉන්දීය කොදෙව් පිතිකරුවන් පිටිය සිසාරා දැවැන්ත හයේ පහර එල්ල කරමින් ඉන්දියාව ලබාදුන් ලකුණු 193ක ඉලක්කය පන්දුවාර 19.4දී කඩුලු 3ක් පමණක් දැවී සම්පූර්ණ කිරීමට කොදෙව් පිතිකරුවෝ සමත් වූහ.කාසියේ වාසිය දිනූ කොදෙව් කණ්ඩායමේ ආරාධනයෙන් පිටියට පිවිසි ඉන්දියාව කඩුලු 4ක් දැවී ලකුණු 192ක් ලබා ගත් අතර එහිදී විරාට් කෝලි පන්දු 47දී ලකුණු 89ක් ලබාගත්තේ‍ය.පිළිතුරු ලෙස කොදෙව් කණ්ඩායම එම ඉලක්කයට යාමේදී පළමු කඩුලු 2ක ලකුණු 19ක් තුළ දැවී ගිය අතර ඔවුන්ගේ සුපිරි පිතිකරු ක්‍රිස් ගේල්ද ලබාගත්තේ ලකුණු 5ක් පමණි.ගේල් පිටියේ නැති වුවද කදිම පිළිතුරක් දුන් ලේන්ඩි සිමන්ස් පන්දු 51දී නොදැවී ලකුණු 82ක් ලබාගත් අතර ජොන්සන් චාල්ස් ලකුණු 52ක් ලබාගත්තේය.ඒ අනූව එංගලන්තය සමග ලබන ඉරිදා පැවැත්වීමට නියමිත අවසන් මහ තරඟයට සුදුසුකම් ලබා ගැනීමට කොදෙව්වන්ට අවස්ථාව උදාවිය.", "URL": "https://sinhala.adaderana.lk/news.php?nid=58799", "Category": null, "Parent URL": null}