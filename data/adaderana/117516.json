{"Source": "Adaderana", "Timestamp": "August 26, 2019 12:57 pm", "Headline": "ඉරාන විදේශ ඇමති G7 සමුළුවට ", "News Content": "ලොව ධනවත්ම රටවල නායකයින්ගේ සහභාගීත්වයෙන් ප්‍රංශයේ පැවැත්වෙන G 7 සමුළුවට ඉරාන විදේශ කටයුතු අමාත්‍ය ජවාඩ් සරිෆ් සහභාගී වී තිබේ. අමෙරිකානු ජනාධිපති ඩොනල්ඩ් ට්‍රම්ප් ඇතුළුව ලෝක බලවතුන් එක්රැස්වූ G 7 සමුළුව සඳහා සහභාගී වීමට පෙර දැනුම් දීමකින් තොරව පැමිණ ඇති ඉරාන විදේශ කටයුතු අමාත්‍ය ජවාඩ් සරිෆ් එහි සාකච්ඡාවක් සඳහාත් එක් වී තිබුණි. ඉරානය සමඟ දැඩි මතභේදාත්මක තත්ත්වයක් පවතින පසුබිමක ඔහුගේ එම පැමිණීමෙන් අමෙරිකානු නියෝජිත පිරිස පුදුමයට පත්ව ඇති බවයි වාර්තා වෙයි. මේ අතර ඇමසන් වැසි වනාන්තරයේ පැතිර යන ලැව්ගිනි පාලනය සඳහා සහය වීමේ අරමුණින් ගිවිසුමකට එළඹීමට G 7 සමුළුවේදී ලෝක නායකයින් අතර එකඟතාවක් ඇති වී තිබේ. එම ගිවිසුම මඟින් ලැව්ගිනි පාලනය කිරීම සඳහා අවශ්‍ය තාක්ෂණික හා මූල්‍යමය දායකත්වය ලබාදීමට අපේක්ෂා කරන බව ප්‍රංශ ජනාධිපති එම්මානුවෙල් මැක්‍රෝන් ප්‍රකාශ කළේය.", "URL": "https://sinhala.adaderana.lk/news.php?nid=117516", "Category": null, "Parent URL": null}