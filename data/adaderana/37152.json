{"Source": "Adaderana", "Timestamp": "September 5, 2013 07:18 am", "Headline": "මත්ද්‍රව්‍ය ලෝලීන් පුනරුත්ථාපනය කොට හිරේ තදබදය දුරලන්න සැරසෙයි", "News Content": "මත්ද්‍රව්‍යවලට ඇබ්බැහි වී සිරදඬුවම් ලබන පුද්ගලයින් පුනරුත්ථාපනය කිරීමේ වැඩපිළිවෙල තුළින් බන්ධනාගාරවල පවතින තදබදය අවම කිරීමට බලාපොරොත්තු බව බන්ධනාගාර දෙපාර්තමේන්තුව පවසයි. මේ වන විට මෙරට බන්ධනාගාරවල සිටින රැඳවියන්ගෙන් 65%ට අධික ප්‍රමාණයක් මත්ද්‍රව්‍ය සම්බන්ධයෙන් වැරදිකරුවන් වූ පුද්ගලයින් බව බන්ධනාගාර දෙපාර්තමේන්තුව සඳහන් කරයි. මත්ද්‍රව්‍ය වලට ඇබ්බැහි වී සිරදඬුවම් ලබන රැඳවියන් පුනරුත්ථාපනය කිරීමේ කටයුතු පසුගිය මාසයේ ආරම්භ විය. පොළොන්නරුව, කාදකඩුව පුනරුත්ථාපන මධ්‍යස්ථානයේ සිදුවන මෙම වැඩසටහන සඳහා මේ වන විට රැඳවියන් 75 දෙනෙකු පමණ ‍යොමුකර ඇති බව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා සඳහන් කළේය. ඔවුන් මාස 6 ක කාලයක් තුළදී පුනරුත්ථාපනය කර සමාජ ගත කිරීමට බලාපොරොත්තු වන බව බන්ධනාගාර කොමසාරිස්වරයා කියා සිටියේය. මේ අතර සූක්ෂම ලෙස සිරකරුවන්ට ලබාදීම සඳහා ජංගම දුරකථනයක් රැගෙන ගිය බන්ධනාගාර නිලධාරීවරයෙකුගේ වැඩ තහනම් කර තිබේ. කොළඹ රිමාන්ඩ් බන්ධනාගාරයේ නිලධාරියෙකු මෙලෙස වැඩ තහනමකට ලක් කර ඇති බව සඳහන්ය. බන්ධනාගාර තුළ සිදුවන මෙවැනි දූෂණ අක්‍රමිකතා වලට එරෙහිව දැඩි පියවර ගන්නා බව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37152", "Category": null, "Parent URL": null}