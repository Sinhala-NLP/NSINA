{"Source": "Adaderana", "Timestamp": "May 31, 2013 04:57 pm", "Headline": "මාතලේ සමූහ මිනී වළ ගැන ජාත්‍යන්තර පොලිස් පරීක්ෂණයක්", "News Content": "මාතලේ සමූහ මිනී වළ සම්බන්ධයෙන් මාතලේ මහේස්ත‍්‍රාත් අධිකරණයේ විභාග වන නඩුව අද (31) නැවත විභාගයට ගත් අවස්ථාවේදී එහි වැඩිදුර විමර්ශන කටයුතු සඳහා ජාත්‍යන්තර පොලීසියේ සහය ලබා ගැනීමට අධිකරණය රහස් පොලීසියට අවසර ලබාදී තිබේ. ඒ අනුව ජාත්‍යන්තර පොලිස් පරීක්ෂණයෙන් අනතුරුව ඩී.එන්.ඒ. පරීක්ෂණ කටයුතු ආරම්භ කරන බව අධිකරණය දැනුම් දුන් බව ජවිපෙ මාධ්‍ය ඒකකය කියයි. මෙම නඩුව මහජන උපයෝගිතා නඩුවක් බැවින් මේ සඳහා සහභාගී වීමට තවත් අගතියට පත් පාර්ශව ඇත්නම් ඔවුන්ගේ දැනගැනීම පිණිස සිංහල, දෙමළ, ඉංග‍්‍රීසි යන භාෂා ත‍්‍රිත්වයෙන් ප‍්‍රසිද්ධ දැන්වීම් පළකරන ලෙස අපරාධ පරීක්ෂණ දෙපාර්තමේන්තුවට අධිකරණය විසින් වැඩිදුරටත් නියෝග කර තිබේ. මේ අතර නඩුව සඳහා තවත් දිවුරුම් පෙත්සම් 22ක් අද දිනයේ ඉදිරිපත් කෙරුණු බවද ජවිපෙ මාධ්‍ය ඒකකය පවසයි. තවද ශ‍්‍රී ලංකා නීතිඥ සංගමය මෙම නඩුවේ නීරීක්ෂකයින් ලෙස සහය වීමට තීරණය කර ඇති අතර අද දිනයේ ශ‍්‍රී ලංකා නීතිඥ සංගමයේ විධායක සභික නීතිඥ අනුර මැද්දේගොඩ මහතා නඩු විභාගයට සහභාගී වූ බවද එම ඒකකය කියයි. මේ අතර අපරාධ පරීක්ෂණ දෙපාර්තමේන්තුව මගින් සාක්ෂි සටහන් කරගැනීමේදී තවත් 06 දෙනෙකු පැමිණිලිකරුවන් ලෙස සෘජුවම මෙම නඩුව සඳහා ඉදිරිපත්වී ඇත. මෙම නඩු විභාගය වෙනුවෙන් නීතිඥ උපුල් කුමාරප්පෙරුම, නීතිඥ සුනිල් වටගල ඇතුළු නීතිඥයින් දස දෙනෙකු පෙනී සිටින අතර ජනතා විමුක්ති පෙරමුණ නියෝජනය කරමින් පාර්ලිමේන්තු මන්ත‍්‍රී අනුර දිසානායක මහතාද සහභාගී වූ බව ජවිපෙ මාධ්‍ය ඒකකය වැඩිදුරටත් පැවසීය.", "URL": "https://sinhala.adaderana.lk/news.php?nid=34523", "Category": null, "Parent URL": null}