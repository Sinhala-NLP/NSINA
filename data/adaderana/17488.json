{"Source": "Adaderana", "Timestamp": "July 18, 2011 10:36 pm", "Headline": " පැමිණිලි 96 යි-සිවිල් පාලනයක් නොවීම විශාලතම බාධාවයි", "News Content": "පැවැත්වීමට නියමිත පළාත් පාලන මැතිවරණයට අදාළව මේවන විට පැමිණිලි 96 ක් ලැබී ඇති බව නිදහස් හා සාධාරණ මැතිවරණයක් සඳහා වූ ජනතා ව්‍යාපාරය හෙවත් කැෆේ සංවිධානය පවසයි. උතුරේ පළාත් පාලන ආයතනවලට අදාළව සලකා බලන විට තත්ත්වය ඉතා කනගාටුදායක බව කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතා සඳහන් කරයි. උතුරේ පළාත් පාලන ආයතන 20 ට අදාළව මැතිවරණය පැවැත්වෙන බවත්,එහිදී යාපනය දිස්ත්‍රීක්කයේ පළාත් පාලන ආයතන 16 ක් සඳහාද,කිලිනොච්චි දිස්ත්‍රීක්කයේ පළාත් පාලන ආයතන 3 ක් සඳහාද,මුලතිව් දිස්ත්‍රීක්කයේ පළාත් පාලන ආයතන 1 ක් සඳහාද නියෝජිතයින් තෝරාපත් කර ගැනීමට නියමිත බව හෙතමෙ සිහිපත් කරනු ලැබුවේ අද කොළඹ පැවති මාධ්‍ය හමුවකට එක්වෙමිනි. යාපනය හා කිලිනොච්චි ප්‍රදේශවල සාමකාමී මැතිවරණයකට පවත්නා බාධාව වනුයේ තාමත් එකී ප්‍රදේශවල සිවිල් පරිපාලනය ස්ථාපිතව නොතිබීම බව ඔහු එහිදී අවධාරණය කළේය. 2009 ඡන්ද හිමි නාම ලේඛනයට වඩා 2010 ඡන්ද හිමි නාම ලේඛනය නිවරදි විය හැකි වුවත්,තාමත් ඡන්ද හිමි නාම ලේඛනයේ ලියා පදිංචි නොවූ පිරිස් බොහෝ සිටින බව තෙන්නකෝන් මහතා සඳහන් කළේය. එබැවින් ඡන්දය ප්‍රකාශ කිරීමේ අඩුවීමක් අපේක්ෂා කළ හැකි බව හෙතෙම අවධාරණය කළේය.", "URL": "https://sinhala.adaderana.lk/news.php?nid=17488", "Category": null, "Parent URL": null}