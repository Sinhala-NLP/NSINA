{"Source": "Adaderana", "Timestamp": "January 19, 2014 08:24 am", "Headline": "මැ.කො. පක්ෂ ලේකම්වරු හමුවීමට සුදානම්", "News Content": "බස්නාහිර සහ දකුණු පළාත් සභා ඡන්ද විමසීමට අදාළ ඉදිරි කටයුතු සාකච්ඡා කිරීම සඳහා මැතිවරණ කොමසාරිස්වරයා විසින් පක්ෂ ලේකම්වරුන් හමුවීමට තීරණය කර තිබේ. මැතිවරණ මහලේකම් කාර්යාලය සඳහන් කළේ එළඹෙන 24 වන දින පස්වරුවේ අදාළ සාකච්ඡා පැවැත්වීමට නියමිත බවයි. ඒ සඳහා සියලුම දේශපාලන පක්ෂවල ලේකම්වරුන්ට ආරාධනා කර ඇත. බස්නාහිර සහ දකුණු පළාත් සභා විසුරුවාහැරීමෙන් අනතුරුව මැතිවරණ කොමසාරිස්වරයා හා පක්ෂ ලේකම්වරුන් හමුවන ප්‍රථම අවස්ථාව මෙය වේ. පළාත් සභා සඳහා නාමයෝජනා ලැයිස්තු සකස් කළ යුතු ආකාරය පිළිබඳව මෙන්ම ඡන්ද විමසීමට අදාළ ඉදිරි කටයුතු සැලසුම් කිරීම මෙම සාකච්ඡාවේ අරමුණ බව මැතිවරණ මහලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=40449", "Category": null, "Parent URL": null}