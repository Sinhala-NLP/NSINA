{"Source": "Adaderana", "Timestamp": "January 29, 2012 09:46 am", "Headline": "විසඳුමක් වෙනුවෙන් ජාත්‍යන්තර මැදහත්වීමක් ඕනෑ", "News Content": "ජාත්‍යන්තර මැදිහත්වීමකින් ආණ්ඩුව හා තමන් අතර සාකච්ඡා ඉදිරියට ගෙනයාමට අපේක්ෂා කරන බව ද්‍රවිඩ ජාතික සන්ධානය පවසයි‍. එසේ නොමැතිව දේශපාලන විසඳුමක් වෙනුවෙන් ආණ්ඩුව සමග සාකච්ඡා කිරීම එතරම් ඵලදායි නොවනු ඇති බව ද්‍රවිඩ ජාතික සන්ධානයේ මාධ්‍ය ප්‍රකාශක,පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියි. ‍ ඒ අනුව අමෙරිකාව,එක්සත් ජාතීන්ගේ සංවිධානය,පොදුරාජ්‍ය මණ්ඩලය,සාර්ක් සංවිධානය වැනි සංවිධානවල මැදිහත්වීමෙන් දේශපාලන විසඳුමක් කෙරෙහි වන සාකච්ඡා ඵලදායි ලෙස ඉදිරියට ගෙන යා හැකිවෙනු ඇති බව තම විශ්වාසය යයි හෙතෙම අද දෙරණට කියා සිටියේය. පසුගියදා අමෙරිකානු විශේෂ නියෝජිතයින් පිරිසක් සමග ද්‍රවිඩ ජාතික සන්ධානයේ පාර්ලිමේන්තු මන්ත්‍රීවරුන් වන සෙල්වම් අඩෙක්කලනාදන්,ශ්‍රීධරන් යන මන්ත්‍රීවරුන් සාකච්ඡාවක නිරතවීමේදීද මේ බව අවධාරණය කළ බව ප්‍රේමචන්ද්‍රන් මහතා සඳහන් කළේය. ජාතික ප්‍රශ්නය සඳහා දේශපාලන විසඳුමක් වෙනුවෙන් ද්‍රවිඩ ජාතික සන්ධානය හා එක්සත් ජනතා නිදහස් සන්ධාන ආණ්ඩුව සමග පවත්වමින් සිටි සාකච්ඡා මේවන විට බිඳවැටී තිබේ. ආණ්ඩුවෙන් යෝජිත පාර්ලිමේන්තු තේරීම්කාරක සභාවට ද්‍රවිඩ ජාතික සන්ධානයේ නියෝජිතයින් ඉදිරිපත් නොවීම හේතුවෙන් ආණ්ඩුවේ නියෝජිතයින් අදාළ සාකච්ඡා ක්‍රියාමාර්ගයෙන් ඉවත්වී ඇත.", "URL": "https://sinhala.adaderana.lk/news.php?nid=21718", "Category": null, "Parent URL": null}