{"Source": "Adaderana", "Timestamp": "August 18, 2013 06:03 pm", "Headline": "සාක්ෂි දෙන්න ඇවිත් රස්තියාදු වුණා - සාක්ෂි දෙන්නැයි බලපෑමක් නෑ", "News Content": "වැලිවේරිය රතුපස්වල ප්‍රදේශයේ ඇති වු සිද්ධිය සම්බන්ධයෙන් සාක්ෂි ලබාදීම සඳහා ප්‍රදේශවාසීන් පිරිසක් අද දිනයේ වැලිවේරිය පොලීසියට පැමිණ තිබේ. එහෙත් ඒ සඳහා පරීක්ෂණ පවත්වන යුධ හමුදා පරීක්ෂණ මණ්ඩලයේ නිලධාරීන් පැමිණ නොසිටි බවට ප්‍රදේශවාසීන් චෝදනා කළේය. ඒ පිළිබඳව අද දෙරණට අදහස් දැක්වු සාක්ෂි ලබාදීමට පැමිණි රතුපස්වල ප්‍රදේශයේ වැසියෙකු පැවසුවේ තමාට වෙඩි වැදී දවස් 6ක් රෝහලේ සිටි බවයි. මීට කලින් කට උත්තර දීමට පල්ලියට පැමිණෙන ලෙස කී බවත් අදත් ඒ ආකාරයට කට උත්තරයක් ගැනීමට යැයි කියා එන්න කී නමුත් මේ දක්වා කට උත්තරයක් ගත් නොගත් බවත් හෙතෙම පැවසීය. සැමදාම කටඋත්තර දෙන්න ඇවිත් රස්තියාදු වන බව එම ප්‍රදේශවාසීයා කීවේය. මේ සම්බන්ධයෙන් අද දෙරණ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතාගෙන් විමසීමක් කළේය. අද දින ගම්පහ රෝහලේ සිටි රෝගීන් දෙදෙනෙකුගෙන් කට උත්තර ගැනීමට නියමිතව තිබූ බව හෙතෙම කීවේය. කෙසේ වෙතත් එක් රෝගීයෙකු රෝහලෙන් බැහැරවත් අනෙක් රෝගියා ‍උණ රෝගයෙන් පෙළෙන බැවිනුත් ඔවුන්ගෙන් ප්‍රකාශ ලබා ගැනීමට නොහැකි වූ බව හමුදා ප්‍රකාශකවරයා පැවසීය. එසේම අද දිනයේ වැලිවේරිය පොලීසියට නොදන්වා ගම්වැසියන් 6 දෙනෙකු ප්‍රකාශ ලබාදීමට පැමිණ ඇති බැව් මාධ්‍ය මගින් දැන ගන්නට ලැබුණු බවත් ඔවුන් පැමිණෙන බව නොදැන්වීම නිසා ඒ අයගෙන්ද ප්‍රකාශ ලබා ගැනීමට නොහැකි වූ බව රුවන් වනිගසූරීය මහතා කීය. කෙසේ වෙතත් අදාළ සිද්ධිය සම්බන්ධයෙන් ඕනෑම පුද්ගලයෙකුට සාක්ෂි ලබාදීමේ අවස්ථාව තවදුරටත් පවතින බව බ්‍රිගේඩියර් රුවන් වනිගසූරිය මහතා සඳහන් කළේය. සාක්ෂි දීමට ජනතාවට මෙන්ම එම සිද්ධියට මුහුණදුන් මාධ්‍යවේදීන්ටද අවස්ථාව ඇති බවත් ප්‍රකාශ ලබා ගැනීම වෙනුවෙන් ක්‍රියාත්මක මණ්ඩලය ගනේමුල්ල යුද හමුදා කඳවුරේ ක්‍රියාත්මක වන බවද හෙතෙම කීය. ප්‍රකාශ ලබාදීමට කැමති ඕනෑම අයෙකුට ප්‍රකාශ ලබාදිය හැකි බවද ඔහු පැවසීය. මේ අතර වැඩබලන පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ප්‍රකාශ කළේ හමුදාව සිදුකරන පරීක්ෂණවලට සහයෝගය ලබාදීම පමණක් පොලීසිය විසින් සිදුකරන බවයි.", "URL": "https://sinhala.adaderana.lk/news.php?nid=36730", "Category": null, "Parent URL": null}