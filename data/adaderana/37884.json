{"Source": "Adaderana", "Timestamp": "October 3, 2013 12:21 pm", "Headline": "තිස්සට රනිල් බෑ කියයි - රනිල්ට කරූ බෑ කියයි", "News Content": "කුණ්ඩසාලේ ආසන සංවිධායක ධුරයෙන් ඉල්ලා අස්වීම සඳහා එක්සත් ජාතික පක්ෂ මහලේකම් තිස්ස අත්තනායක මහතා විසින් ලබාදුන් ලිපිය රනිල් වික්‍රමසිංහ මහතා විසින් අද(03) පස්වරුවේ බාරගෙන ඇති බව වාර්තාවේ. තමා කුණ්ඩසාල ආසන සංවිධායක ධුරයෙන් ඉල්ලා අස්වන බව දන්වමින් තිස්ස අත්තනායක මහතා ඊයේ (02) පස්වරුවේ අදාළ අස්වීමේ ලිපිය රනිල් වික්‍රමසිංහ මහතාට බාරදෙන ලදී. පසුගිය පළාත් සභා මැතිවරණයේ දී කුණ්ඩසාලේ ආසනය එක්සත් ජාතික පක්ෂය විසින් පරාජයවීමේ වගකීම ගනිමින් තමන් ඉල්ලා අස්වීමට තීරණය කළ බවත් ,තරුණ සංවිධායකවරයෙකුට අවස්ථාව ලබාදීමේ අරමුණින් මෙලෙස ආසන සංවිධායක ධුරයෙන් ඉල්ලා අස්වන බවත් තිස්ස අත්තනායක මහතා පවසා තිබේ. කෙසේ වෙතත් එක්සත් ජාතික පක්ෂ නායක රනිල් වික්‍රමසිංහ මහතා විසින් අදාළ අස්වීමේ ලිපිය එම අවස්ථාවේදී බාරගෙන නොමැති බවත්, නමුත් අද පස්වරුවේ එම ඉල්ලා අස්වීමේ ලිපිය විපක්ෂ නායකවරයා විසින් බාරගෙන ඇති බවත් පක්ෂයේ නවතම අභ්‍යන්තර ආරංචි මාර්ග වලින් සනාථ වී ඇත. මේ අතර එක්සත් ජාතික පක්ෂයේ කෘත්‍යාධිකාරී මණ්ඩල සාමාජිකත්වය ආහෝසි වී යළි ලබාදෙන බව කීවද එය දැනට පිළිනොගැනීමට ගම්පහ දිස්ත්‍රික් එ.ජා.ප පාර්ලිමේන්තු මන්ත්‍රී කරු ජයසුරිය මහතා තීරණය කර තිබේ. මේ පිළිබඳව කරු ජයසුරිය මහතා විසින් පක්ෂයේ නායක රනිල් වික්‍රමසිංහ මහතා ට හේතු පැහැදිලි කර ඇති බව පක්ෂ ආරංචි මාර්ග සඳහන් කරයි. මේ අවස්ථාවේ අවශ්‍යතාව වනුයේ පදවි තානාන්තර නොව පක්ෂයේ සියලු කොටස් සමගිකර දේශපාලන ජයග්‍රහණ ලබා ගන්නා පක්ෂයක් බවට පත්කර ගැනීම බව කරු ජයසුරිය මහතා විසින් රනිල් වික්‍රමසිංහ මහතාට දැනුම් දී ඇති බව කියැවෙයි. මෙම අරමුණ වෙනුවෙන් තමන් අඛණ්ඩව කැප වන බව හා පක්ෂයේ කටයුතු වෙනුවෙන් ක්‍රියා කරන බව ද කරු ජයසුරිය මහතා නායක රනිල් වික්‍රමසිංහ මහතා ට අවධාරණය කර ඇත. එසේම පක්ෂයේ කෘත්‍යාධිකාරී මණ්ඩල සාමාජිකත්වය දැරූ එහෙත් මේ වනවිට එය අහිමිවී සිටින පිරිසක් සිටියදී තමන් පමණක් මේ මොහොතේ කෘත්‍යාධිකාරී මණ්ඩල සාමාජිකත්වය පිළිගැනීම පක්ෂයේ හිත්නොහොඳවීම් වැඩිවීමට හේතුවක් විය හැකි බැවින් සියලුදෙනා සමගිකර ඔවුන්ගේ දායකත්වය පක්ෂයට ලබා ගැනීමේ අවශ්‍යතාව ද කරු ජයසුරිය මහතා විසින් මෙහිදී පෙන්වා දී තිබේ.", "URL": "https://sinhala.adaderana.lk/news.php?nid=37884", "Category": null, "Parent URL": null}