{"Source": "Adaderana", "Timestamp": "November 2, 2012 08:02 pm", "Headline": "හෙජින් පරාදයි!", "News Content": "අ.ඩො.මිලියන 60 ක හෙජින් ගනුදෙනුවට අදාළ නඩුවෙන් ලංකා ඛනිජ තෙල් නීතිගත සංස්ථාවට පරාජයට පත්ව ඇති බව විදෙස් මාධ්‍ය උපුටා දක්වයි. ඒ අනුව අත්තනෝමතික ලෙස හෙජින් ගිවිසුම උල්ලංඝණය කිරීම හේතුවෙන් Deutsche බැංකුවට ලංකා ඛනිජ තෙල් නීතිගත සංස්ථාව විසින් අ.ඩො.මිලියන 60.3 ක වන්දියක් සමග අයවිය යුතු පොලී මුදලද ගෙවිය යුතු බවට අමෙරිකානු අධිකරණයක් විසින් අද (02) නි‍යෝග කර තිබේ. ගිවිසුමේ සඳහන් කරුණු උල්ලංඝණය කළ බවට එම බැංකුව විසින් අදාළ නඩුව පවරා තිබූ අතර එය විභාගයට ගැනීමෙන් පසු මෙම නඩු තීන්දුව ලබා දී ඇතැයි විදෙස් මාධ්‍ය වාර්තා සඳහන් කරයි. කෙසේ වෙතත් මෙම තීන්දුව බලරහිත කිරීමට ගත හැකි ක්‍රියාමාර්ග සම්බන්ධයෙන් සලකා බලමින් සිටින බව නීතිපති පාලිත ප‍්‍රනාන්දු ප්‍රකාශ කළේ යැයි රොයිටර් පුවත් සේවය සඳහන් කර තිබේ. මේ අතර විෂය භාර අමාත්‍ය සුසිල් ප්‍රේමජයන්ත මහතා ද අදාළ තීන්දුවෙන් සංස්ථාවට එරෙහිව තීන්දුවක් ලබාදී ඇති නම් ඒ පිළිබඳ යළි සලකා බලන බව පවසා ඇත. මෙම හෙජින් ගනුදෙනුවට අදාළව ඩොයිෂ් (Deutsche) බැංකුවට අමතරව \"ස්‌ටෑන්ඩර්ඩ් චාර්ටඩ්\" , \"සිටි\" බැංකුව\" ද නඩු පවරා ඇතැයි සඳහන්ය. 2008 වසරේ මැද භාගයේදී මෙම ගිවිසුම අත්සන් කර ඇතැයි සඳහන්ය. හෙජින් ගනුදෙනුව යනු ලෝක වෙළඳපොළේ බොරතෙල් බැරලයක මිල වැඩි වන විට ගිවිසුමට අත්සන් තැබු බැංකු විසින් තෙල් සංස්ථාවට මුදල් ගෙවීමටත් මිල අඩුවන විට සංස්ථාව විසින් බැංකුවවලට මුදල් ගෙවීමත් යනාදී වශයෙන් එළඹි ගිවිසුමකි. ලෝක වෙළඳපොළේ ඉන්ධන මිල අමෙරිකානු ඩොලර් 40ක් තරම් අගයකින් පහල ගිය කාලවකවානුවේදී හෙජින් ගිවිසුමට අනූව තෙල් සංස්ථාව අමෙරිකානු ඩොලර් මිලියන 460ට අධික මුදලක් ගෙවීම පැහැර හැරීම නිසා අදාළ බැංකු විසින් නඩු පවරනු ලැබීය.", "URL": "https://sinhala.adaderana.lk/news.php?nid=28842", "Category": null, "Parent URL": null}