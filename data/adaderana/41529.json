{"Source": "Adaderana", "Timestamp": "March 4, 2014 12:26 pm", "Headline": "මහින්ද - මන්මෝහන් හමුවෙයි", "News Content": "බිම්ස්ටෙක් සමුළුවට සහභාගී වීම සඳහා මියෙන්මාරයට ගොස් සිටින ජනාධිපති මහින්ද රාජපක්ෂ මහතා, ඉන්දීය අග්‍රාමාත්‍ය ආචාර්ය මන්මෝහන් සිං මහතා හමුවී තිබේ. සමුළුවේ සමාරම්භක උත්සවයෙන් අනතුරුව ජනාධිපති මහින්ද රාජපක්ෂ මහතා සහ ඉන්දීය අග්‍රාමාත්‍යවරයා අතර මෙම හමුව සිදුවු බව වාර්තා වේ. කෙසේ වෙතත් මෙම හමුවේ දී සිදුකෙරුණු සාකච්ඡා සම්බන්ධයෙන් මේ වන තෙක් තොරතුරු වාර්තා වී නැත. ජනාධිපතිවරයා සහ ඉන්දීය අග්‍රාමාත්‍යවරයා අතර හමුවක් අවසන් වරට සිදුව ඇත්තේ 2012 වසරේ දීය. කෙසේ වෙතත් ඉන් අනතුරුව ජනාධිපතිවරයා සහ ඉන්දීය අග්‍රාමාත්‍යවරයා හමුවු පළමු අවස්ථාව මෙය බව ඉන්දීය මාධ්‍ය වාර්තා කළේය. මේ අතර ඉන්දීය අගමැතිවරයා සහ ජනාධිපති මහින්ද රාජපක්ෂ මහතාගේ සාකච්ඡා සම්බන්ධයෙන් තමිල්නාඩු දේශපාලන පක්ෂ සිදුකරන ප්‍රකාශ ඉන්දීය විදේශ කටයුතු අමාත්‍යවරයා ප්‍රතික්ෂේප කර ඇත. ශ්‍රි ලංකාව සම්බන්ධයෙන් ජිනීවා මානව හිමිකම් කවුන්සිලයට යෝජනාවක් ඉදිරිපත් වීමට නියමිතව තිබියදී මෙවැනි හමුවක් සිදුවීම තුළින් දෙමළ ජනතාව නොසලකා හැරීමක් සිදුවන බව ඉන්දීය ඩී.එම්.කේ.පක්ෂය ඇතුළු තමිල්නාඩු දේශපාලනඥයින් රැසක් ප්‍රකාශ කර තිබුණි. කෙසේ වෙතත් අදාළ ප්‍රකාශයන් ප්‍රතික්ෂේප කරන ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා පවසන්නේ ඉන්දීය රජය ශ්‍රි ලංකාවේ ද්‍රවිඩ ජනතාවගේ සුබසාධනය උදෙසා නිරන්තරයෙන් කටයුතු කිරීමට සූදානමින් සිටින බවයි.", "URL": "https://sinhala.adaderana.lk/news.php?nid=41529", "Category": null, "Parent URL": null}