{"Source": "Adaderana", "Timestamp": "March 17, 2012 09:01 am", "Headline": "දූෂණ චෝදනා එල්ල වූ ශ්‍රීලනිප සාමාජිකයින් ගැන වාර්තාවක් ඉල්ලයි", "News Content": "දූෂණ චෝදනා එල්ල වී ඇති ශ්‍රී ලංකා නිදහස් පක්ෂයේ ආසන සංවිධායකවරුන්, පළාත් සහ ප්‍රාදේශීය සභා මන්ත්‍රීවරුන් පිළිබඳව වාර්තාවක් ලබාදෙන ලෙස අමාත්‍ය මෛත්‍රීපාල සිරිසේන මහතා පොලිස්පතිවරයාගෙන් ඉල්ලීමක් කර තිබේ. කප්පම් ගැනීම්, විවිධ ජාවාරම්වල නිරතවීම් ඇතුළු දූෂණ චෝදනාවලට සම්බන්ධ පුද්ගලයින් පිළිබඳව වහාම වාර්තාවක් ලබාදෙන ලෙස ශ්‍රී ලංකා නිදහස් පක්ෂයේ මහලේකම්වරයා ඉල්ලා ඇත. ඊට අමතරව එවැනි චෝදනාවලට ලක්වූ ‍ශ්‍රී ලංකා නිදහස් පක්ෂයේ පළාත් හා ප්‍රාදේශීය සභා මන්ත්‍රීවරුන් සිටී නම් දැනුම්දෙන ලෙස ආසන සංවිධායකවරුන් ද මෛත්‍රීපාල සිරිසේන අමාත්‍යවරයා විසින් දැනුවත් කර තිබේ. අදාළ වාර්තා ලැබුණු පසු එවැනි දූෂණ ‍චෝදනාවලට ලක්වූ පුද්ගලයින් වෙතොත් ඔවුන්ගේ තරාතිරම නොබලා තනතුරුවලින් ඉවත් කිරීමට ශ්‍රී ලංකා නිදහස් පක්ෂයේ මධ්‍යම කාරක සභාව තීරණය කරන බව මෛත්‍රීපාල සිරිසේන අමාත්‍යවරයා පවසයි. ශ්‍රී ලංකා නිදහස් පක්ෂය තුළ විනය ක්‍රියාත්මක කිරීම සඳහා මෙවැනි ක්‍රියාමාර්ගයක් ගෙන ඇති බව සඳහන්ය. ශ්‍රී ලංකා නිදහස් පක්ෂයේ මහලේකම්වරයා විසින් ‍යොමු කරන ලද ලිපිය තමා වෙත ලැබී ඇති අතර ඒ සඳහා අවශ්‍ය තොරතුරු ලබාදීමට කඩිනමින් පියවර ගන්නා බව මේ සම්බන්ධයෙන් අද දෙරණ පොලිස්පති එන්‍.කේ. ඉලංගකෝන් මහතාගෙන් කළ විමසීමක දී ඔහු සඳහන් කළේය.", "URL": "https://sinhala.adaderana.lk/news.php?nid=22854", "Category": null, "Parent URL": null}