{"Source": "Adaderana", "Timestamp": "July 25, 2019 01:30 pm", "Headline": "අධිකරණ නියෝගය බල රහිත කරන්නැයි ඉල්ලූ පෙත්සමට එරෙහිව කරුණු දැක්වීමට දින දෙයි", "News Content": "රුපියල් 9720 ක් පමණ වටිනා කොතළ හිඹුටු ශාඛයේ ආරක්ෂිත ඖෂධීය දැව කොටස් කිලෝ 162 ක් නීති විරෝධීව ප්‍රවාහනය කල රුපියල් ලක්ෂ 250 ක් පමණ වටිනා ප්‍රාඩෝ වර්ගයේ සුඛෝපභෝගි ජීප් රථයක් රාජසන්තක කරමින් හිඟුරක්ගොඩ මහේස්ත්‍රාත්වරයා ලබාදී ඇති නියෝගය බල රහිත කරන ලෙස ඉල්ලා මහාධිකරණයට ඉදිරිපත් කර ඇති ප්‍රතිශෝධන අයදුම්පතට අදාලව විරෝධතා ලබන අගෝස්තු මස 29 දා ගොනු කරන ලෙස පොළොන්නරුව මහාධිකරණ විනිසුරු නීතිපතිවරයාට අද (25) නියෝග කළේය. අදාල සුඛෝපභෝගි ජීප් රථය රාජ සන්තක කරමින් හිඟුරක්ගොඩ මහේස්ත්‍රාත්වරයා ලබාදී ඇති නියෝගය එදින දක්වා තවදුරටත් අත්හිටුවීමට නියෝග කල මහාධිකරණ විනිසුරුවරයා ජීප් රථය වෙන්දේසි කිරීම අත්හිටුවමින් මීට පෙර පනවා තිබූ අතුරු තහනම් නියෝගයද එදින දක්වා තවදුරටත් දීර්ඝ කිරීමටද නියෝග කරනු ලැබීය. මෙම ප්‍රතිශෝධන අයදුම්පතේ වගඋත්තරකරුවන් ලෙස නම් කර සිටිනුයේ නීතිපතිවරයා සහ ගල්ඔය පොලිසියේ ස්ථානාධිපතිවරයායි. රාජ සන්තක කල සුඛෝපභෝගි ජීප් රථයේ අයිතිකරු වන මාතලේ කච්ඡේරිය පාර අංක 30 ලිපිනයේ පදිංචි ව්‍යාපාරිකයෙකු වන ජී. වී. සුසන්ත පුෂ්ප කුමාර මහතා ජ්‍යෙෂ්ඨ නීතිඥ අරවින්ද හබක්කල මහතාගේ උපදෙස් මත ජනාධිපති නීතිඥ කරුනාරත්න හේරත් මහතා මගින් මෙම ප්‍රතිශෝධන අයුදුම්පත පොළොන්නරුව මහාධිකරණයට යොමු කරනු ලැබ තිබේ. ප්‍රතිශෝධන අයදුම්පත මහාධිකරණයට ඉදිරිපත් කරමින් ජනාධිපති නීතිඥ කරුනාරත්න හේරත් මහතා මීට පෙර සඳහන් කළේ චූදිතට (ජීප් රථයේ රියදුරු) විරුද්ධ ඉදිරිපත් කර තිබූ චෝදනා පත්‍රය අනුව චූදිත එකී චෝදනාවට වරදකරු කර ඇතිමුත් අදාල වාහනය රාජ සන්තක කිරීමට යටත් වන චෝදනාවක් එහි ඇතුලත් නොවූ බවයි. එකී තත්ත්වය තුල හිඟුරක්ගොඩ මහේස්ත්‍රාත්වරයා කිසිදු පදනමකින් තොරව වාහන විමසුමක් පැවැත්වීමට තීරණය කර එකී වාහනය ලියාපදිංචි අයිතිකරුට ඇප මුදා හැර ඇති බවද අධිකරණයට කියා සිටි ජනාධිපති නීතිඥවරයා පසුව වාහන විමසුමක් පවත්වා නියෝගය ප්‍රකාශ කරමින් පෙත්සම්කරුට අයත් එකී වාහනය මහේස්ත්‍රාත්වරයා විසින් රාජසන්තක කර ඇති බවද කීවේය. ජීප් රථය රාජ සන්තක කරමින් මහේස්ත්‍රාත්වරයා ලබාදී ඇති නියෝගය වැරදි සහගත නියෝගයක් බවට තීරණය කර මහාධිකරණයේ ප්‍රතිශෝධන බලය මෙහෙයවා එම නියෝගය ඉවත දමන්නැයි මාහාධිකරණයෙන් ඉල්ලා සිටි ජනාධිපති නීතිඥවරයා පෙත්සම්කරුට අයත් ලියාපදිංචි එම වාහනය ඔහුට මුදා හරින්නැයිද අයැද සිටියේය. මෙම ප්‍රතිශෝධන අයදුම් පත සලකා බලා සුදුසු අවසන් තීන්දුවක් ලබා දෙන තෙක් දැනට රාජ සන්තක කර ඇති ජීප් රථය සම්බන්ධව කිසිදු අන් සතු කිරී‍මේ පියවරක් නොගන්නා ලෙසට හිඟුරක්ගොඩ මහේස්ත්‍රාත්වරයාට නියෝග කරන්නැයිද ජනාධිපති නීතිඥවරයා තවදුරටත් මහාධිකරණයෙක් ඉල්ලා සිටියේය. හිඟුරක්ගොඩ මහේස්ත්‍රාත්වරයාගේ නියෝගයකට අනුව රාජ සන්තක කළේ සී. පී. සී. ඒ. එන් 2700 අංක දරණ ප්‍රාඩෝ වර්ගයේ සුඛෝපභෝගි ජීප් රථයයි. මෙම සුඛෝපභෝගි ජීප් රථයෙන් නීති විරෝධීව කොතළ හිඹුටු ශාඛයේ දැව කැබලි ප්‍රවාහනය කල බවට අධිකරණය හමුවේ චෝදනා ලබා සිටි ජීප් රථයේ රියදුරු එකී චෝදනාවට වරද පිලිගත් පසුව ඔහුට මුදලින් රුපියල් 10,000 ක දඩයක්ද එදින නියම කළ මහේස්ත්‍රාත්වරයා එම දඩ මුදල ගෙවීම පැහැර හරින්නේ නම් සැකකාර රියදුරා මාස 3 ක බරපතල වැඩ සහිත සිර දඩුවමකටද යටත් කෙරිණ. රියදුරා සමඟ අත් අඩංගුවට ගත් කොතළ හිඹුටු ශාඛයේ දැව කැබලි කිලෝ 162 රාජ සන්තක කිරීමටද මහේස්ත්‍රාත්වරයා තවදුරටත් නියෝග කළේය. දඩ නියම වූයේ හබරන සූරියගම අංක 81 ලිපිනයේ පදිංචි කේ ධර්මදාස නැමැති රියදුරෙකුටය මහනුවර ත්‍රිකුනාමලය ප්‍රධාන මාර්ගයේ ගල්ඔය 124 කනුව අසලදී මෙම රියදුරා සමඟ කොතල හිඹුටු ශාඛයේ දැව කොටස් ප්‍රවාහනය කරමින් තිබූ ප්‍රාඩෝ වර්ගයේ ජීප් රථය අත් අඩංගුවට ගනු ලැබුවේ ගල්ඔය පොලිසිය සිදු කළ සෝදිසියකදීය. ජීප් රථයේ රියදුරා මෙලෙස නීති විරෝධීව ප්‍රාවාහනය කර ඇති කොතළ හිඹුටු ශාඛයේ දැව කොටස් අලූත්ඔය ආනඋලූන්දෑව රක්ෂිතයෙන් නීති විරෝධීව කපා ප්‍රවාහනය කර ඇති බව මූලික විමර්ශණවලදි අනාවරණය විය. ජීප් රථයේ අයිතිකරු වෙනුවෙන් ජනාධිපති නීතිඥ කරුනාරත්න හේරත් මහතාගේ උපදෙස් මත ජ්‍යෙෂ්ඨ නීතිඥ අරවින්ද හබක්කල මහතා පෙනී සිටි අතර නීතිපතිවරයා වෙනුවෙන් රජයේ අධිනීතිඥ ජනිත් තිලකරත්න මහතා පෙනී සිටියේය.", "URL": "https://sinhala.adaderana.lk/news.php?nid=114980", "Category": null, "Parent URL": null}