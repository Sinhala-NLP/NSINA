{"Source": "Adaderana", "Timestamp": "April 14, 2012 10:51 am", "Headline": "චෙන්නායිහි දී මෙරට කතුන් දෙදෙනෙකු අත්අඩංගුවට", "News Content": "රන් ග්‍රෑම් 800 ක් නීතිවිරෝධී අයුරින් චෙන්නායි වෙත රැගෙනයාමට තැත් කළ ශ්‍රී ලාංකික කාන්තාවන් දෙදෙනෙකු රේගු නිලධාරීන් විසින් චෙන්නායි ගුවන්තොටුපළේ දී අත්අඩංගුවට ගෙන තිබේ. ශ්‍රී ලංකාවේ ත්‍රිකුණාමල ප්‍රදේශයේ පදිංචිකාරිණියක වන මෙම එක් කාන්තාවක ඇයගේ පුතු හා ඔහුගේ බිරිඳ සමග මෙසේ චෙන්නායි වෙත පැමිණ ඇති බව ගුවන් තොටුපළ ආරංචි මාර්ග සඳහන් කර ඇත. රේගු නිලධාරීන් විසින් ඇතිවූ සැකයක් මත තීරුබදුවලට යටත් යම් භාණ්ඩ රැගෙන විත් ඇද්ද යන්න පිළිබඳව එම කාන්තාවගෙන් ප්‍රශ්න කර ඇති බව ඉන්දීය මාධ්‍ය වාර්තා කරයි. සිය පුතු හා ඇයගේ බිරිඳ මෑතකදී විවාහ දිවියට ඇතුළු වූ බවත්, නිවාඩුවක් ගතකිරීම සඳහා චෙන්නායි වෙත පැමිණි බවත්, ඇය පිළිතුරු දී තිබේ. එම පිළිතුරෙන් රේගු නිලධාරීන් සෑහීමට පත්ව නොමැති අතර ඔවුන් විසින් ඇය පැළඳ සිටි ආභරණ පරීක්ෂාවට ලක්කර ඇති බව ද ඉන්දීය මාධ්‍ය වාර්තා පෙන්වාදෙයි. එහිදී හැඩයෙන් වළලු වැනි රළු ලෙස සකසන ලද රන් මුදු කිහිපයක් හමුවී ඇති අතර අදාළ කාන්තාවන් දෙදෙනා විසින් එක් අයෙකු එවැනි කොටස් 06 බැගින් පැළඳ සිට ඇති බව ද සඳහන්ය. මුදල්මය පොරොන්දුවක් මත කිසියම් කණ්ඩායමක් විසින් මෙම ආභරණ චෙන්නායි වෙත රැගෙන විත් චෙන්නාය ගුවන් තොටුපළෙන් පිටත රැඳීසිටින පුද්ගලයෙකු වෙත ලබාදෙන ලෙස දැනුම් දුන් බව එම උපකරණ පිළිබඳව රේගු නිලධාරීන් කළ විමසීමක දී අත්අඩංගුවට පත්වූ කාන්තාව ප්‍රකාශ කර තිබේ. මෙහිදී රුපියල් ලක්ෂ 22 ක වටිනාමකින් යුත් හා ග්‍රෑම් 800 ක බරින් යුත් රන් ආභරණ 12 ක් රේගු නිලධාරීන් භාරයට ගෙන ඇති අතර සිද්ධිය සම්බන්ධව අදාළ කාන්තාවන් දෙදෙනා අත්අඩංගුවට ගෙන ඇති බව ද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=23498", "Category": null, "Parent URL": null}