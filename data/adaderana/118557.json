{"Source": "Adaderana", "Timestamp": "September 8, 2019 07:35 am", "Headline": "කොන්සර්වේටිව් පක්ෂයේ ජ්‍යෙෂ්ඨ අමාත්‍යවරියක් ඉල්ලා අස්වෙයි", "News Content": "බ්‍රිතාන්‍යයේ පාලක පක්ෂය වන කොන්සර්වේටිව් පක්ෂයේ ජ්‍යෙෂ්ඨ අමාත්‍යවරියක වන අම්බර් රඩ් සිය ධුරයෙන් ඉල්ලා අස්වී ඇත. එකඟතාවයකින් තොරව බ්‍රිතාන්‍ය යුරෝපා සංගමයෙන් ඉවත්වීමට ගෙන ඇති තීරණයට එරෙහිව ඡන්දය ප්‍රකාශ කිරීම සම්බන්ධයෙන් එම පක්ෂයේ මන්ත්‍රීවරුන් 21 දෙනෙකු ඉවත් කිරීමට බ්‍රිතාන්‍ය අග්‍රාමාත්‍ය බොරිස් ජොන්සන් පසුගියදා කටයුතු කළේය. අදාළ තීරණය විරෝධය පල කරමින් තමන් සිය ධුරයෙන් ඉල්ලා අස්වීමට කටයුතු කළ බව සිය ට්විටර් ගිණුමේ සටහනක් තබමින් අම්බර් රඩ් පවසා ඇත. ඇය පෙන්වා දෙන්නේ අග්‍රාමාත්‍යවරයා විසින් අදාළ මන්ත්‍රීවරුන් ඉවත් කිරීම, විනිවිද භාවයට සහ ප්‍රජාතන්ත්‍රවාදයට එරෙහිව සිදුකළ දැඩි ප්‍රහාරයක් බවයි. එමෙන්ම එකඟතාවයකින් තොරව බ්‍රිතාන්‍ය යුරෝපා සංගමයෙන් ඉවත්වීමට ගෙන ඇති තීරණය තමන් අනුමත නොකරන බව ද ඇය සිය සටහනේ වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=118557", "Category": null, "Parent URL": null}