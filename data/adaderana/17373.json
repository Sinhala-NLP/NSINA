{"Source": "Adaderana", "Timestamp": "July 13, 2011 10:26 am", "Headline": "සිඩ්නි නගරයේ ශ්‍රී ලාංකිකයාට පිහිට වෙන්න මේ පාරෙන් එන්න", "News Content": "ඕස්ට්‍රේලියාවේ සිඩ්නි නගරයේ වෙසෙන තරුණ පියාගේ ජීවිතය බේරාගැනීම සඳහා ශ්‍රී ලාංකික පසුබිමක් සහිත රුධිර පටක දායකයෙකු සිටීනම් පහත සඳහන් අංක හා ලිපිනයන්ගෙන් විමසන ලෙස දන්වන්නැයි පවුලේ උදවිය අද දෙරණට දන්වා තිබේ. ශෙහාන් ප්‍රනාන්දු නම් මෙම 33 හැවිරිදි පුද්ගලයා ඔහුගේ පළමු පුතුගේ උපතින් දින කිහිපයකට පසුව සිට දරුණු ලියුකේමියා රෝගී තත්ත්වයකින් පෙළෙන බව අනාවරණය වී තිබූ බව අද දෙරණ විසින් ඊයේ දිනයේ වාර්තා කරන ලදී. මාස 03 ට පසුව ප්‍රනාන්දු මහතාගේ ජීවිතය බේරාගැනීම සඳහා රුධිර පටක බද්ධ කිරීමක් සිදුකිරීමට සිදුව ඇති අතර ඒ සඳහා දායකයින් 600 දෙනෙකු පමණ ඉදිරිපත්ව ඇති නමුත් ඔහුට ගැළපෙන දායකයකු හමුවී නොමැත.. ශෙහාන් ප්‍රනාන්දු මහතාගේ ජීවිතය ගලවාගැනීම සඳහා රුධිර පටක දායකයකු මොනාෂ් නගරයෙන් සොයාගැනීමට බලාපොරොත්තු වන අතර එම නගරයේ ශ්‍රී ලාංකිකයින් 4300 දෙනෙකුට වැඩි පිරිසක් වෙසෙන බව ද වාර්තා වේ. ශ්‍රී ලංකාවේ උපත ලද පුද්ගලයෙකුගේ රුධිර පටක ප්‍රනාන්දු මහතාට අවශ්‍ය රුධිර පටක සමග ගැලපීමේ වැඩි අවස්ථාවක පවතින බැවින් ඔහුගේ ජීවිතය බේරාගැනීමට ඔබට දායකවිය හැකිනම් පහත ලිපිනයන්ගෙන් හා දුරකථන අංකයන්ගෙන් විමසන ලෙස දන්වා සිටිමු. පරිත්‍යාගශීලී ඔබගේ රුධිර පටක රෝගීයාගේ රුධිර පටක හා ගැලපෙන්නේද යන්න පරීක්ෂා කරවා ගැනීමට ජූලි 19 වන දින ප.ව.3.00-7.00 දක්වා Red Cross Australia, No. 358 Haughton Road, Clayton, Melbourne යන ලිපිනයේ පැවැත්වෙන වෛද්‍ය සායනයේදී සිදුකළ හැකිය. විමසීම්- Contact in Australia : Sherwell and Carmini – 612-89013049, 61-0438388122 Contact in Sri Lanka : Roshani 0775879050, Ramesh 0785000227", "URL": "https://sinhala.adaderana.lk/news.php?nid=17373", "Category": null, "Parent URL": null}