{"Source": "Adaderana", "Timestamp": "October 13, 2011 08:26 am", "Headline": "වියට්නාම් ජනාධිපති ශ්‍රී ලංකාවට", "News Content": "වියට්නාම ජනාධිපති ට්‍රොන්ග් ටැන් සැන්ග් මහතා අද දිවයිනට පැමිණෙයි. තෙදින නිල සංචාරයක් සඳහා මෙරටට පැමිණෙන වියට්නාම ජනාධිපතිවරයා සමඟ ඉහළ පෙළේ නියෝජිතයින් පිරිසක් ද පැමිණෙන බව විදේශ කටයුතු අමාත්‍යාංශය ප්‍රකාශ කරයි. වියට්නාම් ජනාධිපතිවරයා සිය සංචාරය තුළ ජනාධිපති මහින්ද රාජපක්ෂ සහ අග්‍රාමාත්‍ය දී.මූ ජයරත්න යන මහත්වරුන් සමඟ ද්වීපාර්ශවික සාකච්ඡා පැවැත්වීමට නියමිතය. මීට අමතරව විදේශ කටයුතු අමාත්‍ය මහචාර්ය ජී.එල් පීරීස් මහතා ඇතුළු නියෝජිත පිරිසක් සමඟ ද වියට්නාම් ජනාධිපති ට්‍රොන්ග් ටැන් සැන්ග් මහතා සාකච්ඡා පැවැත්වීමට නියමිතව ඇති බව සඳහන්වේ. සංචාරය අතරවාරයේ දී ශ්‍රී ලංකාව සහ වියට්නාමය අතර ගිවිසුම් කිහිපයකට අත්සන් තැබීමට නියමිත බව ද විදේශ කටයුතු අමාත්‍යාංශය කියා සිටියි. හෙට දිනයේ ශ්‍රී ලංකා වියට්නාම ව්‍යාපාරික සබඳතා වර්ධනය කර ගැනීමේ දිනය ලෙස නම් කර ඇති අතර ඒ සඳහා විශේෂ වැඩසටහනක් ද සංවිධාන කර තිබේ.", "URL": "https://sinhala.adaderana.lk/news.php?nid=19319", "Category": null, "Parent URL": null}