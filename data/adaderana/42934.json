{"Source": "Adaderana", "Timestamp": "May 2, 2014 02:16 pm", "Headline": "ආයෙමත් ඔස්ට්‍රේලියාවට පලායාම ඇරඹෙයි? – 54ක් අතේ මාට්ටු", "News Content": "නීති විරෝධි ලෙස මුහුදු මගින් ඕස්ට්‍රේලියාවට යෑමට උත්සාහ කළ පුද්ගලයින් 54 දෙනෙකු නාවික හමුදාව විසින් අද (02) මුලතිව් මුහුදු තීරයේදී අත්අඩංගුවට ගෙන ඇති බව නාවික හමුදා මාධ්‍ය ප්‍රකාශක කොමාන්ඩර් කෝසල වර්ණකුලසූරිය මහතා පවසයි. අද අලුයම 05.00 – 05.30 ත් අතර කාලයේ දී මෙම පිරිස අත්අඩංගුවට පත්ව ඇත. අත්අඩංගුවට පත් මෙම පිරිස ත්‍රීකුණාමලය නාවික හමුදා කඳවුර වෙත ගෙන ඒමට නියමිතව තිබුණි. නාවික හමුදා මූලික විමර්ශන වලින් අනතුරුව මෙම පිරිස වරාය පොලිසියට බාරදීමට කටයුතු කරන බව නාවික හමුදාව කියා සිටී. පසුගිය ක‍ාලයේදී ශ්‍රී ලාංකිකයින් බොහෝ දෙනෙකු මුහුදු මාර්ගයෙන් ඔස්ට්‍රේලියාවට පලායාමට උත්සාහ කළ අවස්ථාවලදී අත්අඩංගුවට පත්විය. ඒ අනූව ඉකුත් දිනවල මෙවැනි සිද්ධි වාර්තා නොවූ අතර නැවත වරක් ‍මෙතරම් සංඛ්‍යාවක් ඔස්ට්‍රේලියාවට පලායාමට උත්සාහ කළ බව වාර්තා වුයේ අදය.", "URL": "https://sinhala.adaderana.lk/news.php?nid=42934", "Category": null, "Parent URL": null}