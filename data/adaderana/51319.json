{"Source": "Adaderana", "Timestamp": "May 14, 2015 08:44 am", "Headline": "20 තවත් සතියකින් කල්යයි - පළාත් පාලන ආයතන 234ක් හෙට සිට කොමසාරිස් පාලනයට", "News Content": "නව මැතිවරණ ක්‍රමය හෙවත් 20 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් අවසන් එකඟතාවක් ගැනීම සඳහා කැබිනට් අනුකාරක සභාවක් පත් කර තිබේ.මෛත්‍රීපාල සිරිසේන මහතාගේ ප්‍රධානත්වයෙන් ඊයේ රාත්‍රී රැස්වූ අමාත්‍ය මණ්ඩලය විසින් මෙම තීරණය ගෙන ඇතැයි වාර්තා වේ.නව මැතිවරණ ක්‍රමය සම්බන්ධයෙන් වූ අවසන් යෝජනාව ජනාධිපති මෛත්‍රීපාල සිරිසේන මහතා විසින් කැබිනට් මණ්ඩලයට ඉදිරිපත් කරනු ලැබුවේය.එහිදී ඇතැම් අමාත්‍යවරුන් විසින් මෙම නව පනත් කෙටුම්පත සම්බන්ධයෙන් ගැටලු පවතින බවට ප්‍රකාශ සිදුකර ඇත.ඒ අනුව ඒ පිළිබඳව සොයා බලා සතියක් ඇතුළත අවසන් වාර්තාවක් ලබාදීමට ජනාධිපතිවරයා විසින් කැබිනට් අනුකාරක සභාවක් පත්කර ඇති බව සඳහන්ය.එම කැබිනට් අනුකාරක සභාව සඳහා අමාත්‍ය සරත් අමුණුගම, එස්. බී. දීසානායක, පාඨලී චම්පික රණවක, කබීර් හෂීම්, රවුෆ් හකීම්, රිෂාද් බදියුදීන් ඇතුළු අමාත්‍යවරුන් පිරිසක් පත්කර ඇත.මේ අතර කාල සීමාව අවසන් වන පළාත් පාලන ආයතන විසුරුවා හැර ඒ සඳහා කොමසාරිස්වරයකු පත් කිරීම පිළිබඳවද ඊයේ රැස්වූ කැබිනට් මණ්ඩලයේදී අවසන් එකඟතාවයකට පැමිණ තිබේ.හෙට දිනයෙන් කාලය අවසන් වන පළාත් පාලන ආයතන 234ට ඒ අනුව විශේෂ කොමසාරිස් පාලනයට පත්කරනු ඇත.අදාළ පළාත් පාලන ආයතන වල ලේකම්වරු විශේෂ කොමසාරිස්වරු ලෙස පත්කරන බව පසුගියදා ජනාධිපති මෛත්‍රීපාල සිරිසේන මහතා සඳහන් කළේය.", "URL": "https://sinhala.adaderana.lk/news.php?nid=51319", "Category": null, "Parent URL": null}