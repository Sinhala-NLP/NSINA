{"Source": "Adaderana", "Timestamp": "March 29, 2014 11:00 am", "Headline": "රජරට සරසවියේ ගැටුමක් - සිසුන් 8ක් රෝහලේ ", "News Content": "රජරට විශ්වවිද්‍යාලයේ සිසුන් පිරිසකගේ පහරදීමකින් එම විශ්වවිද්‍යාලයේම සිසුන් 08 දෙනෙකු රෝහල්ගත කර තිබේ. විශ්ව විද්‍යාලයේ දුටුගැමුණු නේවාසිකාගාරයේ රැඳී සිටි සිව්වන වසරේ සිසුන් පිරිසක් මෙලෙස පහර කෑමට ලක්ව ඇති බව වාර්තාවෙයි. රජරට විශ්ව විද්‍යාලයේ කළමනාකරණ අධ්‍යයන පීඨයේ දෙවන හා තෙවන වසර වල සිසුන් පිරිසක් ඊයේ(28) රාත්‍රී විශ්ව විද්‍යාල ශිෂ්‍යාවන්ගේ නේවාසිකාගාර අසළ බීමතින් අශෝභන ලෙස හැසිරී ඇති බව සඳහන් වෙයි. සිව්වන වසරේ සිසුන් පිරිසක් ඊට විරෝධය පළ කිරීමත් සමඟ දෙපාර්ශවය අතර මතභේදකාරී වාතාවරණයක් ඇතිවී තිබේ. එහිදී නේවාසිකාගාර පාලකවරයා සහ ආරක්ෂක අංශ නිලධාරීන් මැදිහත්වී තත්ත්වය පාලනය කිරීමට පියවර ගෙන ඇති බව සඳහන් වෙයි. කෙසේ වෙතත් අද අළුයම සිව්වන වසරේ සිසුන් රැඳී සිටින නේවාසිකාගාරයට පැමිණි දෙවන හා තෙවන වසරේ සිසුන් පිරිසක් ඔවුන්ට පහර දී තිබේ. පහරකෑමෙන් තුවාල ලැබු සිසුන් 08 දෙනා මේ වනවිට මිහින්තලේ රෝහලේ ප්‍රතිකාර ලබන බව අද දෙරණ වාර්තාකරු සඳහන් කරයි. පහරදීම සිදුකළ සිසුන් අත්අඩංගුවට ගැනීම සඳහා මිහින්තලේ පොලිසිය විමර්ශන සිදුකරයි.", "URL": "https://sinhala.adaderana.lk/news.php?nid=42155", "Category": null, "Parent URL": null}