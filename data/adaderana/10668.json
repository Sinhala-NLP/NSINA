{"Source": "Adaderana", "Timestamp": "September 6, 2010 10:31 am", "Headline": "කොටි නාවික ජාල ප්‍රධානියාට එරෙහිව නඩු පැවරෙයි", "News Content": "දැනට අත්අඩංගුවේ පසුවන කොටි සංවිධානයේ නාවික ජාලයේ ප්‍රධානියෙකු ලෙස සැ‍ලකෙන මුත්තුසාමි ඉලංගෝවන් නැමැති සැකකරුට එරෙහිව ආගමන විගමන පනත යටතේ නඩු පැවරීමට නීතිපතිවරයා තීරණය කර තිබේ. මේ බව නීතිපතිවරයා විසින් ශ්‍රේෂ්ඨාධිකරණයට ද දැනුම් දී ඇති බව වාර්තා වේ. සිංගප්පූරුවේ සිට මෙරටට පැමිණ සිටියදී අත් අඩංගුවට ‍ගන්නා ලද මෙම සැකකරුගෙන් රහස් පොලිසිය දීර්ඝ ලෙස ප්‍රශ්න කර ප්‍රකාශ සටහන් කර ගෙන ඇති බව සඳහන්ය. එම පරීක්ෂණ වාර්තා අධ්‍යයනය කළ නීතිපතිවරයා අදාළ සැකකරුට එරෙහිව ආගමන හා විගමන පනත යටතේ චෝදනා ඉදිරිපත් කරන‍ ලෙස රහස් පොලිසියට උපදෙස් දී තිබේ. මෙම සැකකරු විදේශ රටවල් ගණනාවක රැඳි සිටිමින් කොටි සංවිධානයේ නාවික ජාලය මෙහෙයවා එම සංවිධානයට අරමුදල් රැස්කර දී ඇති බවට පරීක්ෂණ වලදී කරුණු අනාවරණය වී ඇතැයි ද නීතිපතිවරයා ශ්‍රේෂ්ඨාධිකරණයට දැනුම් දී ඇති බව සඳහන්ය.", "URL": "https://sinhala.adaderana.lk/news.php?nid=10668", "Category": null, "Parent URL": null}