{"Source": "Adaderana", "Timestamp": "June 3, 2010 08:14 am", "Headline": "සිනෙ තරු රැසක් ලංකාවට ", "News Content": "ඉන්දීය සිනමාවේ සුපිරි තරු රැසක් ඊයේ රාත්‍රියේ ශ්‍රි ලංකාවට පැමිණියේය. ශ්‍රි ලංකාවේ දී තව දින දෙකකින් පැවැත්වෙන\"අයිෆා\" සිනමා සම්මාන උළෙලට සහභාගී වීම සඳහා ඔවුන් මෙලෙස පැමිණ ඇත. සල්මන් ඛාන්, සංජේ දත් සහ අනිල් කපූර් යන ඉන්දීය සුපිරි නළුවන් ඊයේ රාත්‍රීයේ දිවයිනට පැමිණීමට නියමිතව සිටි බව සංචාරක අමාත්‍යාංශය සඳහන් කළේය. මේ අතර ඊයේ දිනයේදී ඉන්දීය සුපිරි නිළි බිපාෂා බාසු ඇතුළු නළු නිළියන් රැසක් දිවයිනට පැමිණ තිබේ. \"අයිෆා\"සිනමා සම්මාන උළෙලට සමගාමීව අද දිනයේ විලාසිතා දැක්මක් පැවැත්වේ. ඉන්දීය සුපිරි නළුවන්ගේ සහභාගීත්වයෙන් පැවැත්වෙන ක්‍රිකට් තරගය පැවැත්වෙන්නේ හෙටය. අනිද්දා පැවැත්වෙන\"අයිෆා\"සිනමා රාත්‍රියට ඉන්දීය නළු නිළියන් 140කට අධික පිරිසක් සහභාගී වීමට නියමිතය. සම්මාන රාත්‍රිය පැවැත්වෙන සුගතදාස ගෘහස්ත ක්‍රීඩාංගණයේ ඉදිකර ඇති සුවිසල් වේදිකාවේ වැඩකටයුතු මේ වන විට අවසන් වී තිබේ.", "URL": "https://sinhala.adaderana.lk/news.php?nid=8770", "Category": null, "Parent URL": null}