{"Source": "Adaderana", "Timestamp": "May 23, 2019 06:06 pm", "Headline": "ජනපති සමාව ලැබූ ඥානසාර හිමි බන්ධනාගාරයෙන් පිටව යයි", "News Content": "ජනාධිපති පොදු සමාව හිමිවු පූජ්‍ය ගලගොඩඅත්තේ ඥානසාර හිමියන් මීට සුළු මොහොතකට පෙර වැලිකඩ බන්ධනාගාරයෙන් පිටව ගොස් තිබේ. උන්වහන්සේ නිදහස ලබා වැලිකඩ බන්ධනාගාරය ඉදිරිපස දොරටුවෙන් පිටතට පැමිණෙනු ඇතැයි අපේක්ෂාවෙන් විශාල පිරිසක් අද පෙරවරුවේ සිට වැලිකඩ බන්ධනාගාරය ඉදිරිපිට රැඳී සිටියේය. එම පිරිස අතර භික්ෂූන් වහන්සේ, බොදුබල සේනා සංවිධානයේ නියෝජිතයින්, මාධ්‍යවේදීන් මෙන්ම ඥානසාර හිමියන්ගේ මෑණියන් ද රැඳී සිටිනු දක්නට ලැබුණි. කෙසේ වෙතත් පූජ්‍ය ජඹුරේවෙල චන්ද්‍රරතන හිමි මාධ්‍යයට පැවසුවේ පවතින ආරක්ෂක තත්ත්වය මත ඥානසාර හිමියන් බන්ධනාගාරයේ වෙනත් දොරටුවකින් පිටතට පැමිණ ඇති බවයි. සිරගතව සිටින පූජ්‍ය ගලගොඩඅත්තේ ඥානසාර හිමි නිදහස් කිරීම සඳහා ජනාධිපතිවරයාගේ නිර්දේශය ඇතුළත් ලිපිය තමා වෙත ලැබුණු බව බන්ධනාගාර කොමසාරිස් ජනරාල්වරයා අද පස්වරුවේ පැවසීය. බන්ධනාගාර කොමසාරිස් ජනරාල් ජයසිරි තෙන්නකෝන් මහතා පැවසුවේ ජනාධිපතිවරයාගේ අත්සනින් යුතු අදාල ලිපිය තමා වෙත ලැබුණු බවයි. පූජ්‍ය ගලගොඩඅත්තේ ඥානසාර හිමිට පූර්ණ නිදහස ලබාදෙන ලෙස අදාල ලිපියේ සඳහන් වන බව ද බන්ධනාගාර කොමසාරිස් ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=110543", "Category": null, "Parent URL": null}