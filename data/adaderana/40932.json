{"Source": "Adaderana", "Timestamp": "February 6, 2014 08:28 pm", "Headline": " යතුරුපැදිය ටිපර් රථයේ ගැටෙයි - දෙදෙනෙක් මරුට", "News Content": "යතුරුපැදියක් ටිපර් රථයක ගැටීමෙන් සිදුවී ඇති අනතුරකින් යතුරු පැදියේ ගමන් කළ දෙදෙනා මිය ගොස් ඇති බව පොලීසිය පවසයි. අනතුරත් සමගම යතුරු පැදිය සහ ටිපර් රථය ගිනි ගෙන විනාශ වී ඇති බව ද කියැවෙයි. අද (06)සවස පුත්තලම - වනාතවිල්ලුව මාර්ගයේ 07 කණුව කරඩිපුවල් ප්‍රදේශයේදී මෙම අනතුර සිදුවී ඇති බ ව අද දෙරණ වාර්තාකරු පවසයි. අනතුරින් මිය ගොස් ඇත්තේ පුත්තලම - නාගවිල්ලුව පදිංචි ස්වාමි නාදන් නන්දකුමාර සහ වනාතවිල්ලුව,10 කණුව පදිංචි ඒකනායක මුදියන්සේලාගේ අසංග සාගර බණ්ඩාර නම් දෙදෙනෙකි. මිය ගොස් ඇති දෙදෙනාම යතුරු පැදියේ ගමන් කළ අයවළුන්ය. පුත්තලම දෙස සිට වනාතවිල්ලුව දෙසට කළු ගල් පැටවු ටිපර් රථයක් ධාවනය වී ඇති අතර ඉදිරියට පැමිණ ඇති යතුරු පැදියක් ටිපර් රථයේ ගැටී තිබේ. යතුරුපැදියේ ගමන් කළ දෙදෙනා ඉන් ඉවතට විසිවී වැටී ඇති අතර,යතුරු පැදිය ටිපර් රථයේ ඇමිණී ඉදිරියට ඇදී ගමන් කර ඇත. ඒ සමගම යතුරු පැදියේ ඉන්ධන ටැංකිය පුපුරා ගිනි ගෙන ඇති අතර පසුව ගින්න ටිපර් රථය දක්වා ව්‍යාප්ත වී පසුව ටිපර් රථය සහ යතුරු පැදිය සම්පුර්ණයෙන්ම ගිනි ගෙන විනාශ වී තිබේ. අනතුර සිදුවූ ස්ථානයේදීම යතුරු පැදියේ ගමන් කළ දෙදෙනා මිය ගොස් ඇති බව පොලීසිය කියයි. ටිපර් රථය පැදවු බව කියන කුරුණෑගල - තෝරයායේ පදිංචිකරුවෙකු මේවන විට වනාතවිල්ලුව පොලීසියට බාර වී ඇත. වනාවිල්ලුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40932", "Category": null, "Parent URL": null}