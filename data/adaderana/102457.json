{"Source": "Adaderana", "Timestamp": "January 16, 2019 04:46 pm", "Headline": "අමෙරිකාවට යන්න ඉන්න අය", "News Content": "අමෙරිකාවට ඇතුල්වීමේ අපේක්ෂාවෙන් තවත් සංක්‍රමණිකයන් පිරිසක් මධ්‍යම අමෙරිකාවේ රටවල සිට පැමිණෙමින් සිටින බව විදෙස් මාධ්‍ය වාර්තා කරයි. ඔවුන්ගෙන් කොටසක් ග්වාතමාලාවට ඇතුල්වී ඇතැයිද එම වාර්තා සඳහන් කළේය. අමෙරිකාවේ සරණාගත භාවය ලබාගැනීමේ අපේක්ෂාවෙන් මධ්‍යම අමෙරිකානු රටවල්වලින් පැමිණි සංක්‍රමණිකයන් විශාල පිරිසක් මේ වන විට අමෙරිකා මෙක්සිකෝ දේශ සීමාව ආසන්නයේ රැඳී සිටියි. එහෙත් ඔවුන් යළි මව් රටවලට හරවා යැවිය යුතු බවට අමෙරිකානු ජනාධිපති ඩොනල්ඩ් ට්‍රම්ප් දැඩිව පවසා සිටින අතර ඔවුන් කිසිසේත් සිය රටට ඇතුල් කරනොගන්නා බවත් ට්‍රම්ප් අවධාරණය කරයි. මෙම සංක්‍රමණික ගැටළුව විසඳාගැනීමට අමෙරිකාව සහ මෙක්සිකෝව අතර දේශ සීමා තාප්පයක් ඉදිකළ යුතු බව ට්‍රම්ප්ගේ අදහසයි. එහෙත් ඊට අවශ්‍ය ප්‍රතිපාදන ලබානොදීම හේතුවෙන් අමෙරිකානු මධ්‍යම රජයේ කටයුතුද අකර්මණ්‍ය විය. මෙවන් පසුබිමක් යටතේ තවත් මධ්‍යම අමෙරිකානු සංක්‍රමණික කණ්ඩායමක් අමෙරිකාව දෙසට පැමිණෙමින් සිටින බව විදෙස් මාධ්‍ය වාර්තා කරයි. ඔවුන්ගෙන් කොටසක් මේ වන විට ග්වාතමාලාවට ඇතුල්වී ඇතැයිද එම වාර්තාවල සඳහන් වෙයි. එමෙන්ම 350ක පමණ පිරිසක් ග්වාතමාලාවේ දේශසීමා බලධාරීන් භාරයේ සිටින අතර තවත් 300ක පමණ පිරිසක් ග්වාතමාලාව දෙසට පැමිණෙමින් සිටින බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102457", "Category": null, "Parent URL": null}