{"Source": "Adaderana", "Timestamp": "December 29, 2018 05:56 pm", "Headline": "නාමල්ගෙන් බදියුදීන්ට චෝදනාවක්", "News Content": "ව්‍යාජ ලෙස සමුපකාර සංගමය ලියාපදිංචි කරමින් රුපියල් කෝටි 1103 ක ණය මුදලක් අමාත්‍ය රිෂාද් බදියුදීන් මහතා විසින් චීනයේ යුනාත් නමැති ආයතනයකින් ලබා ගැනීමට යන බව සමස්ත ලංකා ගොවිජන සම්මේලනය චෝදනා කරයි. වී මෝල් හිමියන්ගේ සමුපකාර සමිතියක් ලියාපදිංචි කරන මුවාවෙන් විශාල මූල්‍ය වංචාවක් සිදුකිරීමට යන බවට විශේෂ මාධ්‍ය හමුවක් කැඳවමින් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අද(29) දඹුල්ලේ දී මේ බව හෙළිදරව් කළේය. සුළු හා මධ්‍ය පරිමාණ වී මෝල් හිමියන් විසින් සමුපකාර දෙපාර්තමේන්තුවේ ලියාපදිංචි කොට තිබියදී ඒවායේ දත්ත උපයෝගී කරගෙන සිංහල ව්‍යාපාරිකයෙකු සහ මුස්ලිම් ජාතික ව්‍යාපාරිකයන් පස් දෙනෙකු ඒකරාශී කොට සමුපකාර දෙපාර්තමේන්තුව යටතේ සමාගමක් ලියාපදිංචි කොට අමාත්‍ය රිෂාඩ් බදුර්දීන් මහතා සියයට 7.5 ක පොලී අනුපාතයක් මත චීනයේ යුනාන් නැමැති ආයතනකින් රුපියල් කෝටි 1103 ක ණය මුදලක් ලබා ගැනීමේ සැලසුමක් ක්‍රියාත්මක වන බව හෙතෙම ලියකියවිලි සහිතව පෙන්වමින් මාධ්‍ය හමුවේ දී හෙළිදරව් කළේය. ආණ්ඩුව පාර්ලිමේන්තු මන්ත්‍රී වරුන් හයදෙනෙකු ආරක්ෂා කරගැනීම සඳහා අග්‍රාමාත්‍ය රනිල් වික්‍රමසිංහ මහතා ද මෙම ණය මුදලට සහයෝගය ලබාදෙන බව නාමල් කරුණාරත්න මහතා එහිදී චෝදනා කළේය. නාමල් කරුණාරත්න මහතා කියා සිටියේ මෙම ගනුදෙනුව යටතේ විශාල මූල්‍ය වංචාවක් සිදු කරනු ලබන්නේ චීන සමාගමකට මහජනතාව ඇපේට තබමින් බවද පෙන්වා දුන්නේය. පසුගිය තාවකාලික රජයේ අමාත්‍යවරයාව සිටි ජොන්ස්ටන් ප්‍රනාන්දු මහතාට ද වී මෝල් සමාගම් නියෝජිතයන් මේ බව දැනුම් දුන්නද ඔහු ද කිසිදු අවධානයක් යොමු නොකොට ඊට ප්‍රතිචාර නොදැක්වූ බවද නාමල් කරුණාරත්න මහතා එහිදී අවදාරණය කළේය. කෙසේවෙතත් රුපියල් කෝටි 1103 ක අතිවිශාල ණය මුදලක් ලබාගෙන සිදු කරන්නට යන්නේ මෙරට වී තොග ගබඩා කිරීමේ ක්‍රියාවලියක් සිද්ධ කරන බවට ඔහු විසින් දැනුම් දී තිබෙන බවය. වහාම ක්‍රියාත්මක වන පරිදි අගමැතිවරයා මැදිහත් ව මෙම සුවිශේෂී වූ ණය මුදල ලබා ගැනීම නවතා දමා රට පුරා විසිරී සිටින සුළු හා මධ්‍ය පරිමාණ වී මෝල් හිමිකරුවන්ට සහනාධාර වැඩපිළිවෙළක් ක්‍රියාත්මක කළ යුතු බව ද අවධාරණය කළේය. ව්‍යාජ සංගමයක් ලියාපදිංචි කොට සමුපකාර දෙපාර්තමේන්තුව යටතේ මහජනතාවගේ මුදල් මේ සඳහා යෙදවීමට කටයුතු කිරීමට යන බව ද ඔහු වගකීමෙන් යුතුව මෙය ප්‍රකාශය කරන බව නාමල් කරුණාරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=101495", "Category": null, "Parent URL": null}