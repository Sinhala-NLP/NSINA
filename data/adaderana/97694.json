{"Source": "Adaderana", "Timestamp": "October 15, 2018 07:10 am", "Headline": "නාමල්ගේ-නාලකගේ හඬපට පරික්ෂාවට ජාත්‍යන්තර සහය පතයි", "News Content": "ත්‍රස්ත විමර්ශන කොට්ඨාසය බාර හිටපු නියෝජ්‍ය පොලිස්පති නාලක ද සිල්වාගේ සහ දූෂණ විරෝධි බලකායේ මෙහෙයුම් අධ්‍යක්ෂ නාමල් කුමාර මහතාගේ දුරකතන සංවාදවල ඇතැම් කොටස් විනාශ වී ඇත්දැයි සෙවීමට ජාත්‍යන්තර සහය ලබාගැනීමට අපරාධ පරික්ෂණ දෙපාර්තමේන්තුව තීරණය කර තිබේ. මෙරට පවතින තාක්ෂණ ක්‍රමවේද ප්‍රමාණයත් නොවීම හේතුවෙන් මෙම පියවර ගෙ ඇති බව එම දෙපාර්තමේන්තුව සඳහන් කළේය. මේ සම්බන්ධයෙන් රජයේ රස පරික්ෂකවරයා දැනුවත් කර ඇති අතර ඔහු සමඟ සිදු කළ දීර්ඝ සාකච්ඡාවකින් අනතුරුව මෙම පියවර ගෙන ඇති බව සඳහන්ය. කෙසේවෙතත් මෙම දුරකතන සංවාදවල හඬ පට කුමන රටකට යොමු කරන්නේද යන්න සම්බන්ධයෙන් මේ වන තෙක් අවසන් තීරණයක් ගෙන නොමැති බව වාර්තා වෙයි. ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණයක් සම්බන්ධයෙන් දුෂණ විරෝධි බලකායේ මෙහෙයුම් අධ්‍යක්ෂ නාමල් කුමාර මහතා පසුගියදා තොරතුරු අනාවරණය කළේය. ඒ ත්‍රස්ත විමර්ශන කොට්ඨාසය බාර හිටපු නියෝජ්‍ය පොලිස්පති නාලක ද සිල්වා මහතා සමඟ සිදු කළ දුරකතන සංවාදයක් උපුටා දක්වමින්ය. ඒ අනුව මේ සම්බන්ධයෙන් අපරාධ පරික්ෂණ දෙපාර්තමේන්තුව පරික්ෂණ ආරම්භ කළ අතර අදාළ දුරකතන සංවාදය සම්බන්ධයෙන් මොවුන් දෙදෙනාගේ කටහඬ සාම්පල් ලබා ගැනීමට ද පියවර ගතේය. රජයේ රස පරික්ෂක දෙපාර්තමේන්තුව මඟින් කටහඩ සාම්ල ලබාගත අතර ඒවා පසුගියදා අපරාධ පරික්ෂණ දෙපාර්තමේන්තුව මඟින් කොළඹ කොටුව මහේස්ත්‍රාත් අධිකරණය වෙත ඉදිරිපත් කරනු ලැබුවේය.", "URL": "https://sinhala.adaderana.lk/news.php?nid=97694", "Category": null, "Parent URL": null}