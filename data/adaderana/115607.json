{"Source": "Adaderana", "Timestamp": "August 2, 2019 10:04 pm", "Headline": "පාසල්වලට ළමුන් ඇතුළත් කිරීමේදී වියහැකි අක්‍රමිකතා මැඩලීමට වෑයමක්", "News Content": "ලබන වසරේ දී රජයේ පාසල්වල පළමුවැනි ශ්‍රේණියට හා අතරමැදි ශ්‍රේණිවලට ළමයින් ඇතුළත් කිරීමේ දී ඇතිවිය හැකි අක්‍රමිකතා මැඩළීම සඳහා අධ්‍යාපන අමාත්‍යාංශය හා එක්ව අල්ලස් හෝ දූෂණ චෝදනා විමර්ශන කොමිසම විසින් විදුහල්පතිවරු දැනුවත් කිරීමේ විශේෂ වැඩ සටහනක් ක්‍රියාත්මක කරයි. අල්ලස්, දූෂණ හා වෙනත් අක්‍රමිකතාවලින් තොරව චක්‍රලේඛ ප්‍රකාරව විනිවිද පෙනෙන ආකාරයෙන් පාසල්වලට ළමයින් ඇතුළත් කර ගැනීමේ ක්‍රියාවලිය සිදුකිරීම සඳහා අවශ්‍ය සෑම පියවරක් ම ගත යුතු බවට අධ්‍යාපන අමාත්‍ය නීතිඥ අකිල විරාජ් කාරියවසම් මහතා ලබා දී ඇති උපදෙස් පරිදි අධ්‍යාපන අමාත්‍යාංශයේ විෂය සමගාමී ශාඛාව හා එක්ව අල්ලස් හෝ දූෂණ චෝදනා විමර්ශන කොමිසන් සභාව මෙම වැඩසටහන මෙහෙයවයි. පාසල්වලට ළමයින් ඇතුළත් කිරීමේ දී සිදුවිය හැකි විවිධ දූෂණ හා අක්‍රමිකතා තුරන් කිරීම පිණිස අධ්‍යාපන නිලධාරීන් හා විදුහල්පතිවරුන් දැනුවත් කිරීමේ මෙවැනි වැඩසටහනක් පැවැත්වෙන්නේ ප්‍රථම වරටය. අධ්‍යාපන අමාත්‍යාංශයේ මාණ්ඩලික නිලධාරීන් දැනුවත් කරමින් නොබෝ දිනකට පෙර මෙහි ප්‍රථම වැඩසටහන පැවැත්විණි. ලබන වසරේ (2020) පළමුවැනි ශ්‍රේණියේ සම්මුඛ පරීක්ෂණ මණ්ඩලයේ ආදි ශිෂ්‍ය නියෝජිත හා සංවර්ධන සමිති නියෝජිත සහ එම මණ්ඩලයේ සභාපති වශයෙන් විදුහල්පතිවරයා ද මේ වැඩසටහනට සහභාගීවීම අනිවාර්යය වේ. ප්‍රාථමික ශ්‍රේණි නොමැති පාසල්වල විදුහල්පති හා නියෝජ්‍ය විදුහල්පති (අධ්‍යාපන පරිපාලන) ද සහභාගී වියයුතු බවත් ඔවුනට අධ්‍යාපන අමාත්‍යාංශය දැනුම් දී ඇත. අධ්‍යාපන අමාත්‍යාංශයේ නව ශ්‍රවණාගාරයේ දී ජාතික පාසල් විදුහල්පතිවරු සඳහා වූ වැඩසටහන අද (02) හා ඊයේ (01) යන දෙදින තුළ පැවැත්විණි.", "URL": "https://sinhala.adaderana.lk/news.php?nid=115607", "Category": null, "Parent URL": null}