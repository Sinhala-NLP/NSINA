{"Source": "Adaderana", "Timestamp": "August 4, 2016 07:53 am", "Headline": "සාකච්ඡා අසාර්ථකයි-වර්ජනය ක්‍රියාත්මකයි!", "News Content": "සිය ගැටළු සම්බන්ධයෙන් ඊයේ දිනයේ පැවති සාකච්ඡාද අසාර්ථක වූ බව විශ්වවිද්‍යාල අනධ්‍යයන කාර්යමණ්ඩලය පවසයි.විශ්වවිද්‍යාලවල ඒකාද්ධ වෘත්තීය සමිති බලමණ්ඩලයේ සම සභාපති එඩ්වඩ් මල්වත්තගේ මහතා කියා සිටියේ ඒ හේතුවෙන් ආරම්භ කර ඇති වෘත්තීය සමිති ක්‍රියාමාර්ගය 09 වන දිනටත් අඛණ්ඩව අද දිනයේ ක්‍රියාත්මක කරන බවයි.ඉල්ලීම් කිහිපයක් මුල් කරගනිමින් විශ්වවිද්‍යාල අනධ්‍යයන කාර්යමණ්ඩලය පසුගිය 27 වන දින සිට වැඩවර්ජනයක නිරත වී සිටියි.සිය ගැටළු සම්බන්ධයෙන් ඊයේ දිනයේද විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා සමග සාකච්ඡා කළද එම සාකච්ඡා අසාර්ථක වූ බව එඩ්වඩ් මල්වත්තගේ මහතා සඳහන් කළේය.විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා විසින් වර්ජනය අත්හරින ලෙස ඉල්ලා සිටියද,ගැටළුවලට විසඳුමක් ඔහු ළඟ නොතිබුණු බව මල්වත්තගේ මහතා කියා සිටියි.ඒ නිසාම 9 වන දින වන අද දිනයේත් වැඩවර්ජනය ක්‍රියාත්මක බව පෙන්වා දෙන ඔහු විෂය බාර අමාත්‍යවරයා මෙම ගැටළු විසඳනු වෙනුවට සේවකයින් සේවය අතහැර ගියා සේ සැලකීමට හා දඬුවම් දීමට සාකච්ඡා කරන බව පෙන්වා දුන්නේය.", "URL": "https://sinhala.adaderana.lk/news.php?nid=62741", "Category": null, "Parent URL": null}