{"Source": "Adaderana", "Timestamp": "November 15, 2018 06:40 am", "Headline": "ගජ තවත් ප්‍රචණ්ඩ වෙයි-මන්නාරම ජලයෙන් යටවෙන ලකුණු", "News Content": "මධ්‍යම බෙංගාල බොක්ක ප්‍රදේශයේ පවතින ගජ සුළි කුණාටුව තවදුරටත් චන්ඩ සුළි කුණාටුවක් දක්වා වර්ධනය වනු ඇති බව කාලගුණ විද්‍යා දෙපාර්තමේන්තුව පැවැසීය. එම දෙපාර්තමේන්තුව පෙන්වා දෙන්නේ එම සුළි කුණාටුව මේ වන විට කන්කසන්තුරේ සිට ආසන්න වශයෙන් කිලෝමිටර් 510ක් ඊශාන දෙසින් ස්ථානගතව පවතින බවයි. ඉදිරි පැය 06 තුළදී බටහිරට බරව නිරිත දෙසට ගමන් කරමින් ගජ සුළි කුණාවුට තවදුරටත් චන්ඩ සුළි කුණාටුවක් දක්වා වර්ධනය වනු ඇති බව කාලගුණ විද්‍යා දෙපාර්තමේන්තුව පැවැසීය. ‘ගජ’සුළි කුණාටුව අද(15) දින සවස් කාලයේ ලංකාවේ උතුරු වෙරළ තීරය ආසන්නයෙන් ගමන් කොට දකුණු තමිල්නාඩු වෙරළ වෙත ගමන් කරනු ඇතැයි බලාපොරොත්තු වේ. ‘ගජ’ සුළි කුණාටුවේ බලපෑම හේතුවෙන් අද දින සවස් කාලයේ සිට උතුරු පළාතේ සුළඟේ වේගය සහ වැසි තත්ත්වයේ වැඩිවීමක් අපේක්ෂා කෙරේ. මන්නාරම සිට කන්කසන්තුරේ දක්වා වන වෙරළාසන්න පහත් ගොඩබිම් ප්‍රදේශ මුහුදු ජලයෙන් යටවිය හැකි බව කාලගුණවිද්‍යා දෙපාර්තමේන්තුව පැවසීය. එසේම උතුරු පළාත් වල විටින් විට වැසි හෝ ගිගුරුම් සහිත වැසි ඇති වේ. යාපනය අර්ධද්වීපයේ මි. මී. 150 ට වැඩි ඉතා තද වැසි ඇති විය හැක. උතුරු පළාත් සෙසු ප්‍රදේශවල මි. මී. 100 ට වැඩි තද වැසි ඇති විය හැක. අනුරාධපුර සහ පුත්තලම දිස්ත්‍රීක්කවල වැසි වාර කිහිපයක් ඇති වේ. අද දින සවස් කාලයේ සිට උතුරු පළාතයේ, විශේෂයෙන් යාපනය අර්ධද්වීපය හරහා හමන තද සුළං (පැ.කි.මී. 80-90) ඇතිවිය හැකි අතර සුළඟේ වේගය විටින් විට පැ.කි.මී. 100 දක්වා වැඩි විය හැක. අද දින සවස් කාලයේ සිට පුත්තලම, ත්‍රිකුණාමලය, අනුරාධපුර සහ පොලොන්නරුව දිස්ත්‍රික්ක හරහා හමන තද සුළං (පැ.කි.මී. 60-70) ඇතිවිය හැකි අතර සුළඟේ වේගය විටින් විට පැ.කි.මී. 80 දක්වා වැඩි විය හැක. මධ්‍යම, සබරගමුව සහ බස්නාහිර පළාත්වල සමහර ප්‍රදේශවල උදෑසන කාලයේදී මීදුම් තත්ත්වයක් ඇති විය හැක.", "URL": "https://sinhala.adaderana.lk/news.php?nid=99221", "Category": null, "Parent URL": null}