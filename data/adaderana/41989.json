{"Source": "Adaderana", "Timestamp": "March 22, 2014 03:47 pm", "Headline": "ලක්ෂ 80 වල්ලාපට්ටා ගනුදෙනුව පොලීසියේ නවතී", "News Content": "එකී සිද්ධියට අදාළ ඡායා රූප ඉහත වේ. (ඡායා රූ - ජූඩ් සමන්ත) රුපියල් ලක්ෂ 80ට අලවි කිරීමට සුදානම් කර තිබූ වල්ලාපට්ටා ශාඛායේ මැලියම් ග්‍රෑම් 980 ක් සමග සැකකරුවන් සිව්දෙනෙකු කොස්වත්ත පොලීසිය විසින් අත්අඩංගුවට ගෙන තිබේ. අද (22) පෙරවරුවේ කොස්වත්ත පොලිස් වසමේ බෝතලේගම - සොයිසා වත්ත ප්‍රදේශයේදී මෙම වැටලීම සිදු කර ඇත. අත්ඩංගුවට ගෙන ඇති සැකකරුවන් අතර දංකොටුව,ලුණුවිල, උඩුගම්පොල, සහ නාත්තන්ඩියේ පදිංචිකරුවන් වේ. වල්ලාපට්ටා ශාඛයේ මැලියම් තොගයක් අලෙවි කිරීමට ඇති බවට කොස්වත්ත පොලීසියේ උප පොලිස් පරීක්ෂක ජයනාත මහතාට තොරතුරක් ලැබී ඇත. ඒ අනුව පොලිස් කොස්තාපල්වරයෙකු සහ පොලිස් ආරක්ෂක සහායකවරයෙකු උපාය දූතයින් ලෙස යොදවා වැටලීම සිදු කර තිබේ. සැකකරුවන් විසින් වල්ලාපට්ටා ශාඛයේ මැලියම් අලෙවි කිරීම සඳහා ගෙන ආ බව කියන ත්‍රී රෝද රථයේ සඟවා තිබූ වල්ලා පට්ටා ශාඛයේ කොටස් ග්‍රෑම් 630 ක් අඩංගු පාර්සලයක්ද පොලීසිය විසින් සොයා ගෙන ඇත. එම ත්‍රී රෝද රථයද පොලිස් බාරයට ගෙන තිබේ. අත්අඩංගුවට ගෙන ඇති සැකකරුවන් මාරවිල දිසා අධිකරණයට ඉදිරිපත් කිරීමට නියමිතය. මාතලේ ප්‍රදේශයේදී ද වල්ලාපට්ටා සමග දෙදෙනෙකු සැකපිට අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=41989", "Category": null, "Parent URL": null}