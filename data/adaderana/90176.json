{"Source": "Adaderana", "Timestamp": "June 1, 2018 12:42 pm", "Headline": "අඹේපුස්ස දුම්රිය මාර්ගයේ මියගොස් සිටි පුද්ගලයා හඳුනා ගනියි", "News Content": "අඹේපුස්ස දුම්රිය මාර්ගයේ මියගොස් සිටි පුද්ගලයා වැල්ලව ප්‍රදේශයේ පදිංචිව සිටි 34 හැවිරිදි අයෙකු බවට හදුනාගෙන තිබේ. රඹුක්කන සිට කොළඹ දක්වා ධාවනය වෙමින් තිබූ දුම්රිය රියදුරෙකු දුම්රිය මාර්ගයේ මළ සිරුරක් ඇති බව දැකීමෙන් පසු දුම්රිය නවත්වා ඒ පිළිබඳ පොලීසියට දැනුම්දී ඇති බව දුම්රිය පාලක මැදිරිය සදහන් කළේය. පසුව පොලිසිය සහ මහේස්ත්‍රාත්වරයා එම ස්ථානයට පැමිණ මළ සිරුර ඉවත් කර ගන්නා තෙක් පැය එක හමාරක පමණ කාලයක් දුම්රිය නවතා තැබීමට සිදුව තිබිණි. මේ හේතුවෙන් අද උදෑසන ප්‍රධාන දුම්රිය මාර්ගයේ කාර්යාල දුම්රිය රැසක් ප්‍රමාද වූ බව දුම්රිය පාලක මැදිරිය පැවසීය. අදාළ මළ සිරුර සම්බන්ධයෙන් විමර්ශන සිදු කෙරෙන අතර එම මරණය දුම්රිය ගැටීමෙන් සිදු වූවක් ද නැද්ද යන්න පිළිබඳ මෙතෙක් අනාවරණය වී නැහැ. කෙසේ වුවද මේ වන විට එම මාර්ගයේ දුම්රිය ධාවනය යථා තත්ත්වයට පත්ව තිබේ. මේ අතර මෙවැනි සිද්ධියකදී ප්‍රමාදයකින් තොරව දුම්රිය ධාවනයට ඇති හැකියාව සම්බන්ධයෙන් නීතිපතිවරයාගෙන් උපදෙස් ලබා ගන්නා බව අතිරේක දුම්රිය සාමාන්‍යාධිකාරි ආචාර්ය විජය සමරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=90176", "Category": null, "Parent URL": null}