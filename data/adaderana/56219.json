{"Source": "Adaderana", "Timestamp": "January 7, 2016 03:42 pm", "Headline": "ලක්ෂ ගාණකට තට්ටු - කිංස්වුඩ් විදුහල්පති මට්ටු", "News Content": "චක්‍රලේඛයන්ට පටහැනිව මුදල් රැස්කළ මහනුවර කිංස්වුඩ් විද්‍යාලයේ විදුහල්පතිගේ රාජකාරි වැඩ තහනම් කර ඇති බව අධ්‍යාපන අමාත්‍යංශයේ මාධ්‍ය ඒකකය පවසයි.මහනුවර කිංස්වුඩ් විද්‍යාලයේ විදුහල්පතිවරයා විසින් අධ්‍යාපන අමාත්‍යාංශය විසින් නිකුත් කරන ලද චක්‍රලේඛ වලට පටහැනිව රුපියල් තිස් හය ලක්ෂ විසිපන්දහසක (3625,000.00)ක මුදලක් එක්රැස් කර ඇති බව අධ්‍යාපන අමාත්‍යාංශ ලේකම්වරයාගේ නියෝගය පරිදි සිදුකරන ලද විගණන පරීක්ෂණයකින් අනාවරණය වී ඇතැයි එම මාධ්‍ය ඒකකය විසින් නිකුත් කර ඇති නිවේදනයේ දැක්වෙයි.එහි මෙසේද සඳහන්ය.අදාළ විදුහල්පතිවරයා විසින් 2016 වසරේ පළමු ශ්‍රේණියට ළමුන් ඇතුළත් කරගැනීමට නියමිත මවුපියන්ගෙන් පාසල් ගොඩනැගිල්ලක් ඉදිකිරීම සඳහා යැයි පවසමින් මෙම මුදල් එක්රැස්කර ඇති බව විගණන නිලධාරීන් විසින් සිදුකරන ලද පරීක්ෂණවලින් හෙළිව ඇත.රුපියල් පනස්දහස (50000.00) බැගින් 65 දෙනෙකුගෙන් ද , හැත්තෑපන්දහස (75,000.00) බැගින් එක් අයෙකුගෙන් ද එක් ලක්ෂ පනස්දහස (150000.00) බැගින් දෙදෙනෙකු ආදී වශයෙන් අදාළ විදුහල්පතිවරයාගේ අනුදැනුම මත රුපියල් තිස්හයලක්ෂ විසිපන්දහසක මුදල එක්රැස් කරගෙන තිබේ.අධ්‍යාපන අමාත්‍යාංශය හරහා කිංස්වුඩ් විද්‍යාලයට සිවුමහල් ගොඩනැගිල්ලක් ඉදිකිරීම වෙනුවෙන් රුපියල් මිලියන හැත්තෑවක මුදලක් ලබාදීමට තීරණය කර ඇති මොහොතක අදාළ විදුහල්පතිවරයා විසින් මෙම මුදල් එක්රැස් කිරීම සිදුකර ඇත.පාසලේ 2016 වාර්ෂික අයවැය ඇස්තමේන්තුවට ඇතුළත් නොකරන ලද අදාළ කාර්යාල ගොඩනැගිල්ල සඳහා මවුපියන්ගෙන් මුදල් රැස්කිරීම අධ්‍යාපන අමාත්‍යාංශය විසින් නිකුත් කරන ලද චක්‍රලේඛ 04ක් උල්ලංඝණය කිරීමකි.ඒ අනුව 23/2013 - 2013-05-23 - පාසල්වල පළමු ශ්‍රේණියට ළමුන් ඇතුළත් කිරීම පිළිබඳ චක්‍රලේඛය11/2013 - 2013-03-13 - පාසල්වල විවිධ අවස්ථාවල මුදල් එකතු කිරීම පිළිබඳ චක්‍රලේඛය05/2015 - 2015-01-29 - පාසල්වල අවිධිමත් ලෙස මුදල් අයකිරීම තහනම් කිරීම පිළිබඳ චක්‍රලේඛය07/2013 - 2013 -11-28 - පාසල් පාදක ගුණාත්මක ප්‍රමාණාත්මක හා ව්‍යුහාත්මක සංවර්ධනය සඳහා සැලසුම්කරණය හා ප්‍රසම්පාදනය පිළිබඳ චක්‍රලේඛයයන චක්‍රලේඛයන් අදාළ විදුහල්පතිවරයා විසින් උල්ලංඝණය කර ඇති බව විශේෂ විගණන පරීක්ෂණයේ දී අනාවරණය විය.ඒ අනුව වහාම ක්‍රියාත්මක වන පරිදි විදුහල්පතිවරයා සම්බන්ධයෙන් මුලික විමර්ශනයක් පැවැත්විමට සහ ඔහුගේ රාජකාරි වැඩ තහනම් කිරිමට අධ්‍යාපන ලේකම්වරයා නියෝග කර තිබේ.පාසල්වලට මුදල් එක්රැස්කිරීමේ දී අයථා ක්‍රම යොදාගනිමින් චක්‍රලේඛයන්ට පටහැනිව මවුපියන්ගෙන් මුදල් ලබාගන්නා විදුහල්පතිවරුන් සම්බන්ධයෙන් මේ වනවිටත් පැමිණිලි රැසක් ලැබී ඇති අතර, ඔවුන් සම්බන්ධයෙන් සොයා බලා තරාතිරම නොබලා කටයුතු කරන ලෙස අධ්‍යාපන අමාත්‍ය අකිල විරාජ් කාරියවසම් මහතා නිලධාරීන්ට සෘජුව ම උපදෙස් ලබා දී තිබේ.ඒ අනුව මේ වනවිටත් විමර්ශන කණ්ඩායම් කිහිපයක් විසින් පාසල්වල අයථා ලෙස මුදල් රැස්කිරීම් පිළිබඳ විමර්ශන කටයුතු අරඹා ඇති අතර, අධ්‍යාපන අමාත්‍යාංශයේ චක්‍රලේඛවලට අනුව විධිමත් ක්‍රමවේදයන්ට යටත්ව මුදල් සම්පාදනය කරගැනීමේ හැකියාව තිබිය දී චක්‍රලේඛ උල්ලංඝණය කරමින් කිංස්වුඩ් විද්‍යාලයේ විදුහල්පතිවරයා විසින් එක්රැස්කරන ලද රුපියල් තිස්හය ලක්ෂ විසිපන්දහසක මුදල මව්පියන්ට නැවත ලබාදීමට කටයුතු කරන ලෙස ද අධ්‍යාපන අමාත්‍යවරයා අදාළ නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=56219", "Category": null, "Parent URL": null}