{"Source": "Adaderana", "Timestamp": "February 23, 2019 06:32 am", "Headline": "පන්නිපිටියේ දී වෙඩි තබා ඝාතනය කළ මළ සිරුරක් හමුවෙයි", "News Content": "මහරගම පොලිසියට ලද තොරතුරක් මත සිදුකළ විමර්ශනයේ දී පන්නිපිටිය, අරලිය උයන ප්‍රදේශයේ තිබී වෙඩි වැදී මිය ගිය පුද්ගලයෙකුගේ මළ සිරුරක් සොයාගෙන තිබේ. පොලිස් මාධ්‍ය ප්‍රකාශක කාර්යාලය සඳහන් කළේ ඊයේ(22) රාත්‍රී 11.45 ට පමණ වෙඩි වැදී මිය ගිය පුද්ගලයෙකුගේ මළ සිරුරක් අරලිය උයන ප්‍රදේශයේ ඇති බවට මහරගම පොලීසියට තොරතුරක් ලැබී ඇති බවයි. මිය ගිය පුද්ගලයා කොටහේන සුමිත්‍රාරාම මාවතේ පදිංචි වයස අවුරුදු 35 ක අයෙකු බවට ඔහු සතුව තිබූ හැඳුණුම්පත පරීක්ෂා කිරීමේදී හඳුනාගෙන ඇති බව පොලීසිය සඳහන් කළේය. මළ සිරුර තිබූ ස්ථානය අසල මාර්ගයක තිබී හිස් පතොරොම් කොපු දෙකක් සොයා ගෙන ඇති අතර මෙම ඝාතනය කවුරුන් විසින් සිදු කළේ ද යන්න මෙතෙක් හඳුනාගෙන නැහැ. මෘත ශරීරය කළුබෝවිල රෝහලේ තැන්පත් කර ඇති අතර මහරගම පොලිසියෙන් වැඩිදුර පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=104856", "Category": null, "Parent URL": null}