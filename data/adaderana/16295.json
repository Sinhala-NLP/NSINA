{"Source": "Adaderana", "Timestamp": "May 24, 2011 12:08 pm", "Headline": "ආචාර්යවරුන්ට වැඩි වැටුප් බෑ-ආණ්ඩුවේ හෙංචයියන්ට පුළුවන්", "News Content": "විශ්ව විද්‍යාල ආචාර්යවරුන්ගේ වැටුප් ප්‍රශ්නය විසඳන්නට අසමත් මෙම ආණ්ඩුව රජයේ සංස්ථා හා ව්‍යවස්ථාපිත මණ්ඩලවල අධ්‍යක්ෂවරුන් ඇතුළු ඉහළ නිලධාරීන්ගේ වැටුප් වැඩිකිරීමට තීරණය කර ඇතැයි එ.ජා.ප මහ ලේකම් තිස්ස අත්තනායක මහතා පවසයි. එකී ආයතනවල සේවය කරන්නේ ආණ්ඩුවේ හෙංචයියන් නිසාම මෙම වැටුප් වැඩිවීම ලබාදෙන බව හෙතෙම කියා සිටියේ අද(24)කොළඹ පැවති මාධ්‍ය හමුවකට එක්වෙමිනි. පෞද්ගලික අංශයේ සේවකයින්,වෘත්තීය සමිති නියෝජිතයින්,විපක්ෂයේ දේශපාලන පක්ෂ,හෝ පුද්ගලික අංශයේ ආයතන හිමිකරුවන් සමග පවා සාකච්ඡාවක් නොකොට ආණ්ඩුවේ හිතු මනාපෙට රැගෙන එන විශ්‍රාම වැටුප් ක්‍රමය වහා ඉල්ලා අස්කරගත යුතු බවද අත්තනායක මහතා අවධාරණය කළේය. පෞද්ගලික අංශයේ සේවකයින් ට අන්ත අසාධාරණයක් සිදුවන මෙම විශ්‍රාම වැටුපට එරෙහිව අද දැවැන්ත විරෝධතාවයක් කටුනායක හංදියේදී පැවැත්වුණු බවත්,ඉදිරියේදී මේ අයුරින් රට පුරා දැවැන්ත උද්ඝෝෂණ ව්‍යාපාරයක් දියත් කරන බවත් මහ ලේකම්වරයා සඳහන් කළේය.", "URL": "https://sinhala.adaderana.lk/news.php?nid=16295", "Category": null, "Parent URL": null}