{"Source": "Adaderana", "Timestamp": "October 3, 2018 09:52 am", "Headline": "ආවා නැති වෙයි ද?", "News Content": "යාපනය ප්‍රදේශයේ ක්‍රියාත්මක “ආවා“ කණ්ඩායම තුරන් කර දැමීමට මේ වන විට පොලීසිය මෙහෙයුම් ක්‍රියාත්මක කර තිබේ. පසුගිය සැප්තැම්බර් මස 27 වන දින චුන්නාකම් පොලිස් ස්ථානයේ නිලධාරීන් කණ්ඩායමක් විසින් “ආවා“ කල්ලියට සම්බන්ධ වු සාමාජිකයින් දෙදෙනෙකු එම ප්‍රදේශයේ දී අත්අඩංගුවට ගෙන මල්ලාකම් අධිකරණයට ඉදිරිපත් කර ඇති අතර, එම සැකකරුවන් ඔක්තෝබර් 8 වන දින දක්වා රක්ෂිත බන්ධනාගාර ගත කර තිබේ. සැකකරුවන් අත්අඩංගුවට ගත් අවස්ථාවේ දී ඔවුන් සන්තකයේ තිබු කඩු ක් හා කෙටේරි 6 ක් සොයා ගෙන තිබේ. මෙම කල්ලියට සම්බන්ධ තවත් සැකකරුවන් අත්අඩංගුවට ගැනීමේ මෙහෙයුම් පසුගිය මාස කිහිපයක් පුරා ශ්‍රී ලංකා පොලීසිය ක්‍රියාත්මක කර ඇති අතර, මේ වන විට මෙම කණ්ඩායමේ සාමාජිකයන් යාපනය කොට්ඨාශයේ පමණක් 35 කට ආසන්න ප්‍රමාණයක් අත්අඩංගුවට ගෙන අධිකරණයට ඉදිරිපත් කර ඇත. සැප්තැම්බර් මස 30 වන දින කෝපායි වසමේ දී, දිවා මුර සංචාර රාජකාරී යෙදී සිටිය දී ලද තොරතුරක් මත පිරිසක් කලහකාරී ලෙස හැසිරෙන ස්ථානයකට ළඟා වී එය මැඩපැවැත්වීමට කටයුතු කර ඇති අතර, එහි කලහකාරී ලෙස හැසිරුණු ප්‍රධාන සැකකරුවන් දෙදෙනෙකු පොලිස් ග්‍රහණයට ගෙන පරීක්ණ පවත්වා ඇති අතර, එහිදී ඔවුන් දෙදෙනා “ආවා“ කල්ලියේ තිදෙනෙකු බවට හඳුනා ගෙන තිබේ. වයස අවුරුදු 23 ක් ඥාසේකරන් ඥානුෂන් නැමති කයිතඩි ප්‍රදේශයේ පදිංචි තරුණයෙක්, වයස අවුරුදු 23 ක් වු යෙලොමාස්ට් නැමති යාපනයේ පදිංචිකරුවෙක් හා වයස අවුරුදු 22 ක් වු සබාරත්නම් පහිදරන් නැමති චාවකච්චේරිය ප්‍රදේශයේ පදිංචිකරුවෙක් සැකපිට අත්අඩංගුවට ගෙන තිබේ. මෙම සැකකරුවන් බාරයේ තිබී රම්බෝ පිහියක්, කඩුවක් හා ඔවුන් පැමිණි යතුරුපැදියක් පොලිස් භාරයට ගෙන තිබේ. තවත් කිහිපදෙනෙකු සම්බන්ධයෙන් හඳුනාගෙන ඇති අතර, ඔවුන් අත්අඩංගුවට ගැනීමට පරීක්ෂණ සිදු කරනු ලබයි. අත්අඩංගුවට ගත් සැකකරුවන් යාපනය මහේස්ත්‍රාත් අධිකරණයට ඔක්තෝබර් 15 වන දින ඉදිරිපත් කිරීමට නියමිතව තිබේ. එතෙක් ඔවුන් රක්ෂිත බන්ධනාගාර ගත කර තිබේ. එසේම මෙම මෙහෙයුම් අතරතුර දී, බුද්ධි තොරතුරු මත කෝපායි පොලිස් වසමේ හාල්පන්නෙයි ප්‍රදේශයේ නිවසක “ආවා“ කල්ලිය විසින් භාවිතා කරන ආයුධ තොගයක් ඇති බවට ලත් තොතුරක් මත එම ස්ථානය පරීක්ෂා කිරීමේ දී, කෙටේරි 2 ක් සහ අත් පොරවක් සොයා ගෙන ඇත. පොලිස්පති පූජිත් ජයසුන්දර මහතාගේ අධීක්ෂණය මත උතුර පළාත් බාර ජ්‍යෙෂ්ඨ නියෝජ්‍ය පොලිස්පතිගේ මෙහෙයවීමෙන් උතුර පළාත තුළ “ආවා“ කල්ලිය යැයි කියා ගන්නා මෙම සැකකරුවන් සොයා පොලිස් කණ්ඩායම් කිහිපයක් මේ වන විටත් මෙහෙයුම් ක්‍රියාත්මක කර ඇත.", "URL": "https://sinhala.adaderana.lk/news.php?nid=97093", "Category": null, "Parent URL": null}