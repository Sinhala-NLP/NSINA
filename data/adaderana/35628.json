{"Source": "Adaderana", "Timestamp": "July 9, 2013 01:44 pm", "Headline": "ඇමති පුතුන් විතරක් නෙවෙයි ආණ්ඩුවත් හීනෙන් ඇවිදිනවා", "News Content": "ඇමති පුතුන් පමණක් නොව ආණ්ඩුවද හීනෙන් ඇවිදින බව එ.ජා.ප මාධ්‍ය ප්‍රකාශක, පාර්ලිමේන්තු මන්ත්‍රී ගයන්ත කරුණාතිලක මහතා පවසයි. උතුරු මැද පළාතේ වැඩිහිටි ජනගහණයෙන් 15% ක් වකුගඩු රෝගයට ගොදුරුවී ඇති බවත් , විදුලිබිල , ජීවන වියදම දරාගත නොහැකි තරමට ඉහළගොස් ඇති බවත්, තව තවත් ‍ලෝකයට ණය වී උපදින්නට සිටින දරුවන් පවා ණය කරුවන් කර ඇති මොහොතක ඒ පිළිබඳ කිසිදු වගක් නොමැතිව ආණ්ඩුව ක්‍රියා කරන බව මන්ත්‍රීවරයා කියා සිටියි. රාජ්‍ය සේවකයින්ට හෝ පුද්ගලික අංශයේ සේවකයින්ට සහන ලබා නොදෙන බවත්, ගොවීන්ට පොහොර සහනාධාර නැති බවත් , රෝහල්වල අත්‍යවශ්‍ය ඖෂධ නොමැති බවත් , ලෝක වෙළඳපළේ ඉන්ධන මිල පහල ගියද එකී සහනය ජනතාවට ලබා‍ නොදෙන ආණ්ඩුව කෝටි ගණන් මහජන මුදල් වැයකරමින් පළාත් සභා මැතිවරණය කඩින් කඩ සිල්ලර ක්‍රමයට පවත්වන බව මන්ත්‍රීවරයා පෙන්වාදෙයි. ජනතාවගේ ප්‍රශ්න විසඳීමට බැරි ආණ්ඩුව 13 වන ව්‍යවස්ථා සංශෝධනය ගැන බඩ පිණුම් ගහමින් කෝටි ගණන් මහජන මුදල් නාස්ති කරමින් සිල්ලර ක්‍රමයට ඡන්ද පවත්වමින් යන බව ගයන්ත කරුණාතිලක මහතා කියා සිටියේ අද (09) කොළඹ පැවති මාධ්‍ය හමුවකදීය. වයඹ හා මධ්‍යම පළාත් සභාවල කල් ඉකුත්වීමට තවත් වසරක පමණ කාලයක් පවත්නා බවත්, උතුරේ ඡන්දය පැවැත්වීමට බැරුව දැඟලුව ආණ්ඩුවට වයඹ හා මධ්‍යම පළාත් විසුරුවා හැරීමට මේ තරම් හදිසි මන්ද යන කාරණය ඔහු විමසා සිටියි. ආණ්ඩුවේ ඇමතිවරුන් නටපු සවුදම් මේ වන විට ගෝල බාලයින් විසින් නටමින් සිටින බවත් , පසුගියදා වතු අධිකාරීවරයෙක් ඝාතනයට ලක්වීම පිළිබඳ මේවන විට මාධ්‍ය මගින් කරුණු අනාවරණය වී ඇති බවත් කරුණාතිලක මහතා පෙන්වා දුන්නේය. විමල් වීරවංශ අමාත්‍යවරයා ‍පසුගියදා කඩුවෙල ප්‍රාදේශීය ලේකම් කොට්ඨාසය තුළ ග්‍රාම නිලධාරීවරුන්ට ජංගම දුරකථන හා ගමන් මලු ප්‍රදානය කිරීම පිළිබඳ කතා බහක් ඇතිවී ඇති බවත් , එය වෙනත් අයෙකු විසින් සිදුකරනු ලැබුවේ නම් වීරවංශ මහතාගේ අපවාදයට ලක්වනු දැකිය හැකිව තිබුණු බවත් මන්ත්‍රීවරයා සඳහන් කළේය. 13 ට එපා කියමින් ඊට එරෙහිව මහා ඝෝෂාවක් නඟන වීරවංශ අමාත්‍යවරයා එළඹෙන මැතිවරණයට තමන්ගේ අපේක්ෂකයින් රිංගවා ගන්නට මේ දිනවල ‍වෙහෙස මහන්සි වෙන බව කරුණාතිලක මහතා අවධාරණය කළේය. දුම්රිය ගැටලුවට මේවන තෙක් විසඳුම් ලබාදීමට ආණ්ඩුව අපොහොසත් වී ඇති බවත් , වැටුප් කොමිසම හා ඇමතිගේ කඹ ඇදිල්ලෙන් පීඩාවට පත්ව ඇත්තේ ජනතාව බවත් ගයන්ත කරුණාතිලක මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=35628", "Category": null, "Parent URL": null}