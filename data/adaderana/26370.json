{"Source": "Adaderana", "Timestamp": "August 6, 2012 04:34 pm", "Headline": "සුළං බලයෙන් මෙ‍ගාවොට් 30ක් ජාතික පද්ධතියට", "News Content": "සුළං බලයෙන් මෙගාවොට් 30 ක් ලබන 09 වැනිදා සිට ජාතික විදුලි පද්ධතියට එක් කිරීමට කටයුතු යොදා තිබේ රු මිලියන 7200 ක් ආයෝජනය කර දේශීය ඉංජිනේරු දැනුමෙන් වසර 2020 වනවිට සුළං බලය ආශ්‍රයෙන් මෙගාවොට් 400 ක් ජාතික පද්ධතියට එක්කිරීමට සැලසුම් කර ඇතැයි ද විදුලිබල හා බලශක්ති අමාත්‍යංශය පවසයි. එම අමාත්‍යංශය නිකුත් කළ නිවේදනයක මේ පිළිබඳව වැඩිදුරටත් තොරතුරු සඳහන්විය. එය පහත පරිදිය. මහින්ද චින්තන ඉදිරි දැක්මට අනුව වසර 2020 වනවිට ශ්‍රී ලංකාවේ විදුලිබල අවශ්‍යතාවයෙන් 20‍ ක්, සූර්ය, සුළං හා ජෛව ස්කන්ධ වැනි පුනර්ජනනීය බලශක්ති ප්‍රභවයන් ආශ්‍රයෙන් උත්පාදනය කිරීමට නියමිතය. එය ප්‍රායෝගිකව ක්‍රියාවට නංවමින් පුනර්ජනනීය බලශක්ති ක්ෂේත්‍රය සංවර්ධනය කිරීම සිදුකෙරේ. ඒ අනුව සුළං බලය අශ්‍රයෙන් මෙගාවොට් 30 ක ධාරිතාවක් බලාගාර 03 ක් ආශ්‍රයෙන් එකවර ජාතික පද්ධතියට එකතුකිරීම මේ මස 09 වන බ්‍රහස්පතින්දා පෙ.ව. 10.30 ට යෙදෙන සුබ මොහොතින්. විෂයබාර අමාත්‍ය පාඨලී චම්පික රණවක මහතාගේ ප්‍රධානත්වයෙන් සිදුකෙරේ. මෙම සුළං බලාගාර තුන ආශ්‍රයෙන් වසරකට ගිගාවොට් පැය 90 ක් ජාතික විදුලි පද්ධතියට එක්කිරීමට නියමිත අතර එය රටේ මුළු විදුලිබල උත්පාදනයෙන් 01% ක් පමණ වේ. මෙය 2015 දී 15‍% ක් දක්වා වර්ධනය කිරීමටත්, 2020 වනවිට 20% ක පුනර්ජනනීය බලශක්ති ඉලක්කය වෙත ළඟාවීම සඳහාත් සියලු සැලසුම් සකස්කර ඇත. රු මිලියන 7200 ක දේශීය ආයෝජන මත ඉදිකර ඇති මෙම බලාගාර සඳහා තාක්ෂණික සහ කාර්මික දායකත්වය ලබාදී ඇත්තේ දේශීය ඉංජිනේරුවන් විසින් වීම සුවිශේෂී වේග මෙම බලාගාර සඳහා සවිකර ඇති සුළං බල විදුලි ජනක යන්ත්‍ර, දැනට ලෝකයේ පවතින නවතම තාක්ෂණයෙන් හෙබි යන්ත්‍ර වීමද සුවිශේෂත්වයකි. මෙම එක් බලාගාරයක් පිහිටා ඇත්තේ දළුවල නිර්මලපුර ග්‍රාමයේය. ඊට අදාළ සුළං බල විදුලි ජනක කුළුණු, නිර්මලපුර මුහුදු තීරය ආසන්නයේ කිලෝමීටර් 03 ක් දුරට බිම් තීරුවක පැතිර තිබේ. මේ සඳහා නිර්මලපුර වින්ඩ් පවර් පුද්ගලික සමාගම ආයෝජනය කර ඇති මුදල රු මිලියන 2400 කි. දෙවන බලාගාරය පුත්තලම ලක්විජය ගල් අඟුරු බලාගාරයට යාබදව පිහිටා ඇති අතර ඒ සඳහා ආයෝජනය කර ඇත්තේ ඩේලි ලයිෆ් රිනීවබල් පුද්ගලික සමාගමය. ආයෝජනය රු මිලියන 2400 කි. මෙහි සුළං බල විදුලි ජනක කුළුණු 08 ක් සවිකර ඇති අතර, දැනට දිවයිනෙහි සවිකර ඇති විශාලතම භෞතික මාන සහිත සුළං බල විදුලි ජනක කුළුණු මෙම බලාගාරය සතුවේ. ඒවා මීටර් 85 ක උසකින් හා මීටර් 82 ක විෂ්කම්භයකින් යුතු පෙති ත්‍රිත්වයක් සහිත භ්‍රමකයකින් යුක්ත වේ. මෙගාවොට් 10 කින් යුතු තෙවන බලාගාරය සේතපොල කලපු තීරයට මායිම්ව ඉදිකර ඇත. මේ සඳහා ආයෝජනය කර ඇත්තේ පවර් ජෙන් ලංකා පුද්ගලික සමාගම විසිනි. එහි වටිනාකම රු මිලියන 2400 කි. මෙම ව්‍යාපෘතියට මීටර් 65 ක් උස සුළං බල විදුලි ජනක කුළුණු 07 ක්, කිලෝ මීටර් 03 ක් පමණ දුරට වන කලපුව ආසන්න බිම් තීරුවක සවිකර විදුලි උත්පාදනය සිදුකරනු ලබයි.", "URL": "https://sinhala.adaderana.lk/news.php?nid=26370", "Category": null, "Parent URL": null}