{"Source": "Adaderana", "Timestamp": "February 15, 2017 08:08 am", "Headline": "ප්‍රථම වරට රණවිරුවන් වෙනුවෙන් විශ්‍රාම වැටුපක් ", "News Content": "ඉතිහාසයේ ප්‍රථම වරට වසර 12කට අඩු සේවා කාලයක් සපුරා ඇති විශ්‍රාමික, ආබාධිත රණවිරුවන් සඳහා සේවා විශ්‍රාම වැටුපක් ප්‍රදානය කර තිබේ. ජනාධිපති කාර්යාලයේ පැවති උත්සවයකදී ජනාධිපති මෛත්‍රීපාල සිරිසේන මහතා විසින් අදාළ සේවා විශ්‍රාම වැටුප ප්‍රදානය කළ බව ජනාධිපති මාධ්‍ය අංශය සඳහන් කරයි. ත්‍රිවිධ හමුදාවේ 2261 දෙනෙකු සහ පොලීසියේ 136 දෙනෙකු වෙනුවෙන් මෙම සේවා විශ්‍රාම වැටුප ප්‍රදානය කර තිබේ. වසර 12ක සේවා කාලය අවසන් කර විශ්‍රාම ලැබූ ආබාධිත රණවිරුවන්ට හිමිවන සේවා විශ්‍රාම වැටුප වසර 12ක් සම්පූර්ණ නොකොට ස්ව කැමැත්තෙන් විශ්‍රාම ලැබූ ආබාධිත රණවිරුවන්ට මෙතෙක් හිමිවූයේ වී නොමැත. කෙසේ වෙතත් වසර 08ක් පුරා මේ සම්බන්ධයෙන් සිදුකෙරුණු ඉල්ලීම්වලටද කිසිවෙකුගේ අවධානය යොමු නොවූ අතර ජනාධිපති මෛත්‍රීපාල සිරිසේන මහතා විසින් කැබිනට් අනුමැතිය ලබාගැනීමෙන් පසුව මෙම සේවා විශ්‍රාම වැටුප ප්‍රදානය කර ඇති බව වාර්තා වෙයි. මේ අතර ‘සුවසර තක්සලාව හරිත පාසල් ප්‍රවර්ධන ත්‍යාග ප්‍රදානෝත්සවය‘ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ (14) පස්වරුවේ බත්තරමුල්ල මධ්‍යය‍ම පරිසර අධිකාරියේදී පැවැත් විය. සුවදායී පරිසරයකින් යුත් ඉගෙනුම් වටපිටාවක් මෙරට පාසල් පද්ධතිය තුළ ස්ථාපිත කිරීමේ අරමුණින් මධ්‍යම පරිසර අධිකාරිය විසින් දීප ව්‍යාප්ත මට්ටමින් මෙම වැඩසටහන ක්‍රියාත්මක කර තිබේ. පාසල තුළ ක්‍රියාත්මක කෙරෙන පරිසර හිතකාමි ව්‍යාපෘ, පාසලේ පවිත්‍රතාවය මෙන්ම පියකරු බව වැනි හරිත සංකල්පය ඔප්නැංවෙන ක්‍රියාකාරකම් පිළිබඳ මෙහිදී අවධානය යොමු කර ඇති බව සඳහන් වේ. ජයග්‍රාහී පාසල් 71ක් සඳහා ත්‍යාග හා සහතික පත් ප්‍රදානය ජනාධිපති මෛතිපාල සිරිසේන මහතා විසින් සිදුකර ඇත.", "URL": "https://sinhala.adaderana.lk/news.php?nid=69640", "Category": null, "Parent URL": null}