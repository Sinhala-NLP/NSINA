{"Source": "Adaderana", "Timestamp": "November 13, 2010 04:58 pm", "Headline": "අවුන් සාන් සුකී නිදහස ලබයි", "News Content": "වසර 15 ක් නිවාස අඩස්සියේ රඳවා සිටි මියන්මාර ප්‍රජාතන්ත්‍රවාදී ජාතික ලීගයේ නායිකා අවුන්සාන් සුකී මහත්මිය මීට ස්වල්ප මොහොතකට පෙර නිදහස් කර තිබේ. නිවාස අඩස්සියෙන් නිදහස් වන අවුන් සාන් සුකී මහත්මිය පිළිගැනීමට දහස් ගණනක් වූ ඇගේ පාක්ෂිකයින් නිවස ඉදිරිපිට රැස්ව සිටියහ. නිවසින් පිටතට පැමිණි මියන්මාර ප්‍රජාතන්ත්‍රවාදී ජාතික ලීගයේ නායිකාවට ඔවුන්ගෙන් ලැබුණේ උණුසුම් පිළිගැනීමකි. සුකී මහත්මිය නිවාස අඩස්සියේ රඳවා තැබීමට අදාළ කාල සීමාව ඊයේ(12) රාත්‍රියෙන් අවසන් විය. ඒ අනුව සුකී නිදහස් කිරීමට අදාළ ලියකියවිලි සඳහා මියන්මාර හමුදා පාලනයේ ප්‍රධානීන් අත්සන් තැබූ අතර එය වාර්තා වීමත් සමග ජනතාව සහ දෙස් විදෙස් ජනමාධ්‍ය වේදීන් අතිවිශාල පිරිසක් එම ස්ථානයේ රැදී සිටිනු දක්නට ලැබුණි. කෙසේවෙතත් නිවාස අඩස්සියෙන් නිදහස් වූ අවුන් සාන් සුකී මහත්මිය ජනතාව අමතා හෝ මාධ්‍ය‍වේදීන්ට මෙතෙක් කිසිදු නිල ප්‍රකාශයක් නිකුත් කර නැත. ඇය ප්‍රජාතන්ත්‍රවාදී ජාතික ලීගයේ මූලස්ථානය වෙත පැමිණෙනු ඇති බවට විශ්වාස කෙරෙයි", "URL": "https://sinhala.adaderana.lk/news.php?nid=12129", "Category": null, "Parent URL": null}