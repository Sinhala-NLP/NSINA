{"Source": "Adaderana", "Timestamp": "February 27, 2018 09:51 pm", "Headline": "වතුකරයේ දරුවන්ගේ මන්දපෝෂණය දුරලීමට සුව ඇමැතිගෙන් වැඩපිළිවෙළක්", "News Content": "වතුකරයේ දරුවන්ගේ මන්දපෝෂණය තුරන් කිරීම සඳහා ත්‍රිපෝෂ බෙදාහැරීම විධිමත් කිරීමට පියවර ගන්නා ලෙස සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා අමාත්‍යාංශ නිලධාරීන්ට උපදෙස් ලබා දී ඇත. සෞඛ්‍ය අමාත්‍යවරයාගේ ප්‍රධානත්වයෙන් පසුගියදා පැවැති ආයතන ප්‍රධානීන්ගේ රැස්වීමේ දී සෞඛ්‍ය අමාත්‍යවරයා මෙම උපදෙස් ලබාදෙන ලදී. වතුකරයේ දරුවන්ගේ පෝෂණ ඌණතාවයන් සහ පෙරපාසල් ළමයින් සඳහා සුදුසු පෝෂ්‍යදායී ආහාරවේලක් ලබාදීම පිළිබඳව දීර්ඝ ලෙස මෙහිදී සාකච්ඡා කෙරුණි. එහිදී පෝෂ්‍යදායි බිස්කට් වර්ගයක් මාස 04 ක කාලයක් පළමුව ලබාදීමට තීරණය කර ඇත. 2017 වසරේ දී වතුකරයේ ප්‍රාදේශීය සෞඛ්‍ය වෛද්‍ය නිලධාරී කාර්යාලවලට ත්‍රිපෝෂ පැකට් මිලියනකට අධික ප්‍රමාණයක් බෙදාහැර ඇත. එම ත්‍රිපෝෂ විධිමත්ව බෙදාහැරීම සඳහා කටයුතු කළ යුතු බවත්, වතු රෝහල් රජයට පවරා ගැනීමෙන් පසු රෝහල් ආශ්‍රීතව ත්‍රිපෝෂ බෙදාහැරීම ආරම්භ කළ යුතු බවත් සෞඛ්‍ය අමාත්‍යවරයා සඳහන් කරන ලදී. තව ද පෞද්ගලික රෝහල් නියාමනය කිරීමේ වැඩපිළිවෙළ යටතේ දැනට ලැබී ඇති මිල ගණන් පිළිබඳව පෞද්ගලික රෝහල් හිමිකරුවන්ගේ සංගමය සමඟ සාකච්ඡා කරන බව ද සෞඛ්‍ය අමාත්‍යවරයා මෙහිදී පැවැසීය. ඇතැම් මිල ගණන් යළි සංශෝධනය විය යුතු බව සෞඛ්‍ය අමාත්‍යවරයාගේ අදහස වී ඇත. කඩිනමින් පෞද්ගලික රෝහල් නියාමනය කිරීමේ වැඩපිළිවෙළ ආරම්භ කරන බව ද සෞඛ්‍ය අමාත්‍යවරයා මෙහිදී අවධාරණය කර සිටියේය. මේ අතර, අලුතෙන් විවෘත කරන ලද රෝහල් ගොඩනැගිලි සහ වෛද්‍ය මධ්‍යස්ථාන පවත්වාගෙන යාම සඳහා හෙද හෙදියන්ගේ හිඟයක් පවතින බව වාර්තා වී ඇති බැවින් ඉදිරියේ දී හෙද විද්‍යාලවල පුහුණුව අවසන් කළ සිසු සිසුවියන් එම ආයතනවලට යොමු කිරීමට ද තීරණය විය. දැනට හෙද විද්‍යාලවල අවසන් විභාගයට පෙනී සිටි සිසු සිසුවියන් 1762 ක් ඉදිරි මාස 02 තුළ රෝහල්වලට අනුයුක්ත කිරීමට ද නියමිතව ඇත.", "URL": "https://sinhala.adaderana.lk/news.php?nid=84936", "Category": null, "Parent URL": null}