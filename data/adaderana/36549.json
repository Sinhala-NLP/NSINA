{"Source": "Adaderana", "Timestamp": "August 11, 2013 05:05 pm", "Headline": "මහනුවරත් මැතිවරණ ප්‍ර්‍රචණ්ඩ ක්‍රියා", "News Content": "එක්සත් ජනතා නිදහස් සන්ධානය යටතේ තරග වදින අපේක්‍ෂකයින් දෙපිරිසක් අතර අද (11) අලුයම මහනුවර මඩවල ප‍්‍රදේශයේ දී ගැටුමක් හට ගෙන ඇති බව කැෆේ සංවිධානය පවසයි. මධ්‍යම පළාත් හිටපු සෞඛ්‍ය අමාත්‍ය සුනිල් අමරතුංග සහ හිටපු පළාත් සභා මන්ත‍්‍රී ලින්ටන් විජේසිංහ යන අපේක්‍ෂකයින් අතර මෙම ගැටුම ඇති වී තිබේ. එකම දේශපාලන පක්‍ෂයේ කණ්ඩායම් අතර මහනුවර දිස්ත‍්‍රික්කයේ ඇතිවූ පළමු ප‍්‍රචණ්ඩ ක‍්‍රියාව මෙය බවද එම සංවිධානය කියයි. මෙම ගැටුමෙන් වත්තේගම වාවින්න ප‍්‍රදේශයේ පදිංචිකරුවෙකු වන ප‍්‍රසන්න ජගත් කුමාර මහතා තුවාල ලබා ඇති බවද කැෆේ සංවිධානය පවසයි. ටැංකි ජානක ලෙසින් හඳුන්වන ප‍්‍රසන්න ජගත් කුමාර මහතා, අපේක්‍ෂක ලින්ටන් විජේසිංහ සහ අමාත්‍ය කෙහෙළිය රඹුක්වැල්ල මහතාගේ ප‍්‍රබල ආධාරකරුවෙකු බවද එම සංවිධානය සඳහන් කරයි. ගැටුමින් තුවාල ලැබූ ප‍්‍රසන්න ජගත් කුමාර මහතා වත්තේගම පොලීසියට මේ පිළිබඳ පැමිණිල්ලක් ද සිදු කොට තිබේ. ගැටුමට අදාළ කණ්ඩායම් දෙකම ඊයේ රාත‍්‍රී සිට අලුයම දක්වා මැතිවරණ ප‍්‍රචාරක කටයුතු සිදු කරමින් සිටියදී මෙම ගැටුම සිදු වී ඇති බව කැෆේ සංවිධානය පවසයි. පසුගිය මැතිවරණ අවස්ථාවකදී ද මැතිවරණ ප‍්‍රචණ්ඩ ක‍්‍රියා සම්බන්ධයෙන් හිටපු අමාත්‍ය සුනිල් අමරතුංගට චෝදනා එල්ල වී තිබු බව එම සංවිධානය කියයි. මනාප අංක නිකුත් කිරීමත් සමග මහනුවර දිස්ත්‍රික්කයේ අපේක්ෂකයින් ආක්‍රමණශීලී මැතිවරණ ව්‍යාපාරයක යෙදෙමින් සිටියි. මහ මාර්ගවල අපේක්‍ෂකයින්ගේ නම් සහ මනාප අංක ලිවීම, පෝස්ටර් සහ කටවුට් මේ අතර ප‍්‍රධාන වෙයි. කුරුණැගල ප්‍රදේශයේද මැතිවරණ ප්‍රචාරක කටයුතුවලදී එකම කණ්ඩායමේ අපේක්ෂකයින් අතර ගැටුම් ගණනාවක් පිළිබඳව ගතවු කාලයේ තොරතුරු වාර්තා වූ බව කැෆේ සංවිධානය කියයි.", "URL": "https://sinhala.adaderana.lk/news.php?nid=36549", "Category": null, "Parent URL": null}