{"Source": "Adaderana", "Timestamp": "February 21, 2019 07:05 pm", "Headline": "මා බිහි කළ සුජාත දරුවා අද අපචාරයට ලක්වෙලා-ජනපති", "News Content": "ව්‍යවස්ථාදායකය විධායකය සහ අධිකරණය යන ආයතන ත්‍රිත්වයම මේ වන විට ආණ්ඩුක්‍රම ව්‍යවස්ථා සභාව විසින් පාලනය කෙරෙන බව තමාට හැඟී යන්නේ යැයි ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව ප්‍රකාශ කළේ ව්‍යවස්ථා සභාව පිළිබඳව අද(21) පාර්ලිමේන්තුවේ පැවති කල්තැබීමේ විවාදයට එක් වූ අවස්ථාවේදීයි. එක්සත් ජනතා නිදහස් සන්ධාන පාර්ලිමේන්තු මන්ත්‍රී උදය ගම්මන්පිල මහතා විසින් මේ පිළිබඳ යෝජනාව අද පාර්ලිමේන්තුවට ඉදිරිපත් කරනු ලැබීය. මෙහිදී වැඩි දුරටත් අදහස් දක්වමින් ජනාධිපතිවරයා කියා සිටියේ, ශ්‍රේෂ්ඨාධිකරණයට පත් කර ඇති සමහර විනිසුරුවරුන් සම්බන්ධයෙන් තමා විරෝධයක් දැක්වු බව අගමැතිවරයාගේ ප්‍රකාශය තුළින් හැඟවු බවයි. ඉතා පැහැදිලි වශයෙන් ශ්‍රේෂ්ඨාධිකරණයට හෝ අභියාචනාධිකරණයට පත්කර ඇති විනිසුරුවරුන් සම්බන්ධයෙන් තමාගේ කිසිදු විවේචනයක් නොමැති බව පැවසු ජනාධිපතිවරයා ප්‍රශ්නය කණපිට හරවා රටට තමා කෙරෙහි වැරදි රූපයක් පෙන්වීමට ඇතැම් පිරිස් උත්සහ ගන්නා බව ද සඳහන් කළේය. තමා විසින් බිහි කළ දරුවා “19 වන සංශෝධනය- සුජාත දරුවෙක් මම බිහි කළේ, මට කණගාටුයි කියන්න අද ඒ දරුවා අපචාරයට ලක්ව“ ඇතැයි ද ජනාධිපතිවරයා මෙහිදී පැවසීය. ව්‍යවස්ථා දායක සභාවේ කාර්යභාරය පිළිබඳ 19 වන සංශෝධනයේ පැහැදිලිව ඇති බවත් එහි ඇති කිසිවක් අප විසින් කර නොමැති බව ද ජනාධිපතිවරයා පැවසීය. පත් කර සිටින විනිසුරුවන් සම්බන්ධයෙන් තමාගේ ප්‍රශ්නයක් නොමැති බවත්, ප්‍රශ්නය ඇත්තේ ව්‍යවස්ථා දායක සභාව ප්‍රතික්ෂේප කර ඇති අය සම්බන්ධයෙන් වන බවත් ජනාධිපතිවරයා මෙහිදී වැඩිදුරත් සඳහන් කළේය. මේ වන විට ව්‍යවස්ථා දායක සභාව විනිසුරුවරුන් 14 ක ගේ නම් ප්‍රතික්ෂේප කර ඇති බවත්, එවැනි තත්ත්වයක් උදා වී ඇත්තේ ඇයි ද යනුවෙන් ජනාධිපතිවරයා ප්‍රශ්න කර සිටියේය. අද වන වටි ව්‍යවස්ථා සභාව දේශපාලනීකරණය වී ඇති බවට චෝදනාවක් එල්ල වී තිබෙන බව ද පැවසු ජනාධිපති වරයා ඒ අනුව තමා වෙත පවරා ඇති වගකීම අනුව තමාට ඒ පිළිබඳව සොයා බැලීමට නීතිමය හා සාදාචාරාත්මක අයිතියක් ඇති බව ද ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=104784", "Category": null, "Parent URL": null}