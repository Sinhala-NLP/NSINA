{"Source": "Adaderana", "Timestamp": "November 15, 2013 07:31 am", "Headline": "පොදුරද රාජ්‍ය නායක සමුළුව 10.15 ට ඇරඹෙයි", "News Content": "පොදු රාජ්‍ය මණ්ඩලයීය රාජ්‍ය නායක සමුළුව, නෙළුම් පොකුණ මහින්ද රාජපක්ෂ අන්තර්ජාතික රංග ශාලාවේදි අද ආරම්භ කෙරෙයි. පොදු රාජ්‍ය මණ්ඩලයේ නායිකා බ්‍රිතාන්‍යයේ එලිසබෙත් මහ රැජිණ නියෝජනය කරමින් මෙරටට පැමිණ සිටින වේල්සයේ චාල්ස් කුමරුගේ ප්‍රධානත්වයෙන් අද පෙරවරු 10. 15ට පමණ සමාරම්භක උත්සවය පැවැත්වෙයි. “සමානාත්මතාව සමඟින් වර්ධනය, පරිපුර්ණ සංවර්ධනය“ යන්න මෙවර සමුළුවේ තේමාවයි. චාල්ස් කුමරු, ජනාධිපති මහින්ද රාජපක්ෂ මහතා, පොදු රාජ්‍ය මණ්ඩලයීය මහ ලේකම් කමලේශ් ශර්මා මහතා සහ ඔස්ට්‍රේලියානු අග්‍රාමාත්‍ය ටෝනි ඇබර්ට් මහතා සමාරම්භක උත්සවයේ දේශන පැවැත්වීමට නියමිතයි. රටවල් 53ක් නියෝජනය කරමින් රාජ්‍ය නායකයින්, අගමැතිවරුන් සහ විදේශ ඇමතිවරුන් සමුළුවට සහභාගි වි සිටිති. අද පැවැත්වෙන සමාරම්භක උත්සවයෙන් පසු රාජ්‍ය නායකයින්ගේ හමුව හෙට බණ්ඩාරනායක සම්මන්ත්‍රණ ශාලාවේදි පැවැත්වීමට නියමිතය. ප්‍රජාතන්ත්‍රවාදය, යහපාලනය, මානව හිමිකම්, දේශගුණික විපර්යාස, පරිසරය, අධ්‍යාපන හා සෞඛ්‍ය ආදි ක්ෂේත්‍ර පිළිබඳ රාජ්‍ය නායක සමුළුවෙදි සාකච්ඡාවට ගැනෙයි. 1976 වසරේදි නොබැඳි රාජ්‍ය නායක සමුළුව පැවැත්වීමෙන් පසු අන්තර්ජාතික සමුළුවක් මෙරට දි පැවැත්වෙන ප්‍රථම අවස්ථාව මෙයයි. මේ අතර රාජ්‍ය නායක සමුළුවට සහභාගිවීම සඳහා රාජ්‍ය නායකයින් සියලු දෙනා මේ වන විට දිවයිනට පැමිණ තිබේ. බ්‍රිතාන්‍ය අග්‍රාමාත්‍ය ඩේවිඩ් කැමරන්, සිංගප්පූරු අග්‍රාමාත්‍ය ලී ෂියාන් ලුන්, පැපුවා-නිව්ගිනියා අග්‍රාමාත්‍ය පීටර් ඕ නීල්, ඔස්ට්‍රේලියානු අග්‍රාමාත්‍ය ටෝනි ඇබෝට්, සී ෂෙල්ස් ජනාධිපති ජේම්ස් මිචෙල් යන මහත්වරුන් අද අළුයම දිවයිනට පැමිණියහ. සරත් අමුණුගම සහ මහින්දානන්ද අලුත්ගමගේ යන අමාත්‍යවරුන් සහ බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා ඇතුළු නියෝජිතයින් විසින් බණ්ඩාරනායක ගුවන්තොටුපළ පරිශ්‍රයේදි රාජ්‍ය නායකයින් පිළිගනු ලැබිණි.", "URL": "https://sinhala.adaderana.lk/news.php?nid=38845", "Category": null, "Parent URL": null}