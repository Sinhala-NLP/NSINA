{"Source": "Adaderana", "Timestamp": "January 25, 2017 10:45 am", "Headline": "අනතුරු 3යි-මරණ 3යි", "News Content": "දිවයිනේ ප්‍රදේශ තුනක සිදුවූ රිය අනතුරු වලින් කාන්තාවක ඇතුළු තිදෙනෙකු මියගොස් තිබේ.හැටන් - අවිස්සාවේල්ල මාර්ගයේ ධාවනය වූ වැන් රථයක ගැටීමෙන් පදික කාන්තාවක මියගොස් ඇති බව පොලිස් මාධ්‍ය ප්‍රකාශක කාර්යාලය පවසයි.මියගොස් ඇත්තේ හැටන් ශැනන්වත්ත ප්‍රදේශයේ පදිංචිව සිටි 45 හැවිරිදි කාන්තාවක බව සඳහන් වේ.අනතුර සම්බන්ධයෙන් වෑන් රථයේ රියදුරු අත්අඩංගුවට ගෙන ඇති අතර හැටන් පොලීසිය වැඩිදුර විමර්ශන සිදුකරයි.හොරණ - පාදුක්ක මාර්ගයේ මොරගහහේන ප්‍රදේශයේදී සිදුවූ රිය අනතුරකින් පුද්ගලයෙකු මියගොස් තිබේ.යතුරුපැදියක් සහ පුද්ගලික මගී ප්‍රවාහන බස් රථයක් එකිනෙක ගැටීමෙන් අනතුර සිඳුව ඇති අතර මියගොස් ඇත්තේ යතුරුපැදිකරු බව සඳහන්වේ.අනතුරට සම්බන්ධ බස් රථයේ රියදුරු අත්අඩංගුවට ගෙන ඇත.මේ අතර මිනුවන්ගොඩ අටේ කණුව ප්‍රදේශයේදී යතුරුපැදියක් ලොරි රථයක ගැටීමෙන් සිදුවූ අනතුරකින් ද යතුරුපැදිකරු මියගොස් ඇති බව පොලිස් මාධ්‍ය ප්‍රකාශක කාර්යාලය පවසයි.මියගොස් ඇත්තේ මිනුවන්ගොඩ, යටියන ප්‍රදේශයේ පදිංචිව සිටි 19 හැවිරිදි තරුණයෙකි.අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති බව පොලීසිය වැඩිදුරටත් පවසයි.", "URL": "https://sinhala.adaderana.lk/news.php?nid=68541", "Category": null, "Parent URL": null}