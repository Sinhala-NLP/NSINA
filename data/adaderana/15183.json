{"Source": "Adaderana", "Timestamp": "March 31, 2011 08:37 am", "Headline": "දුම්රිය තාක්ෂණ ශිල්පීන් වෘත්තීය ක්‍රියාමාර්ගයක -දුම්රිය ධාවනය සාමාන්‍යයි", "News Content": "දුම්රිය සේවක සමිති වෘත්තීය සමිති නියෝජිතයන් සහ ප්‍රවාහන අමාත්‍යාංශයේ ලේකම්වරයා අතර ඊයේ(30) පැවති සාකච්ඡාවලින් ගැටලු රැසකට විසඳුම් ලැබුණු බව වෘත්තීය සමිති සේවකයන් පවසයි. එහෙත් දුම්රිය තාක්ෂණ ශිල්පීන්ගේ ගැටලුවලට විසඳුම් නොලැබුණ බව ඔවුන් පෙන්වා දෙයි. ඒ අනුව ඊයේ මධ්‍යම රාත්‍රියේ සිට වෘත්තීය ක්‍රියාමාර්ගයක නිරත වීමට දුම්රිය තාක්ෂණ ශිල්පීන්ගේ සංගමය තීරණය කර තිබේ. එහෙත් අද පෙරවරුවේ කිසිදු බාධාවකින් තොරව දුම්රිය ධාවනය සාමාන්‍ය පරිදි සිදුවන බව දුම්රිය පාලක මැදිරිය සඳහන් කරනු ලැබීය. මේ අතර තැපැල් සේවක පිරිසක් ද ඊයේ දහවල් උද්ඝෝෂණ ව්‍යාපාරයක නිරත විය. තැපැල්පතිවරයාගේ ක්‍රියා කලාපයට විරෝධය පළ කරමින් මෙම උද්ඝෝෂණය පැවැති අතර තමන්ට එරෙහිව එල්ල වන චෝදනා ප්‍රතික්ෂේප කරන බව තැපැල්පතිවරයා සඳහන් කළේය.", "URL": "https://sinhala.adaderana.lk/news.php?nid=15183", "Category": null, "Parent URL": null}