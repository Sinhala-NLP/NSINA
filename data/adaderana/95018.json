{"Source": "Adaderana", "Timestamp": "August 25, 2018 07:31 pm", "Headline": "පැරණි ක්‍රමයට ඡන්දය පැවැත්වීමට ඉඩ දෙන්නේ නෑ", "News Content": "එළඹෙන පළාත් සභා මැතිවරණයට අදාළ සීමා නීර්ණ වාර්තාව පාර්ලිමේන්තුවේදී පරාජයට පත්වූවද, පැරණි ක්‍රමයට ඡන්දය පැවැත්වීමට ඉඩ නොතබන බව විෂය භාර අමාත්‍ය ෆයිසර් මුස්තාෆා මහතා පවසයි. කෙසේ වෙතත් එක්සත් ජාතික පක්ෂ පාර්ලිමේන්තු මන්ත්‍රීවරුන් අද (25) පැවති මාධ්‍ය හමුවලදී සඳහන් කළේ, පැරණි සමානුපාතික මැතිවරණ ක්‍රමයට ඉදිරි පළාත් සභා මැතිවරණය පැවැත්වීම තම අපේක්ෂාව බවයි. එළඹෙන පළාත් සභා මැතිවරණයට අදාළ සීමා නීර්ණ වාර්තාවට ඊයේ (24) පාර්ලිමේන්තුවේදී තුනෙන් දෙකක ඡන්දය හිමි නොවීම නිසා පරාජයට පත් විය. ඡන්ද විමසීමට පෙර පැවති විවාදයේදී විෂය භාර අමාත්‍ය ෆයිසර් මුස්තාෆා මහතාද සඳහන් කළේ අදාළ සීමා නිර්ණ වාර්තාවට විරුද්ධව ඡන්දය ප්‍රකාශ කරන බවයි. ඒ අනූව විෂය භාර ෆයිසර් මුස්තාෆා මහතා ඇතුළු මන්ත්‍රීවරු 139ක් වාර්තාවට විරුද්ධව ඡන්දය ප්‍රකාශ කළ අතර වාර්තාවට පක්ෂව කිසිවෙකුත් ඡන්දය ප්‍රකාශ කළේ නැහැ. මෙහිදී ආණ්ඩුවේ සියලුම පාර්ශ්ව මෙන්ම ඒකාබද්ධ විපක්ෂය සහ දෙමළ ජාතික සන්ධානය විරුද්ධව ඡන්දය ප්‍රකාශ කළද ජනතා විමුක්ති පෙරමුණ පමණක් ඡන්දය දීමෙන් වැළකී සිටියාය. මේ අතර ඡන්ද විමසීමෙන් අනතුරුව ඒකාබද්ධ විපක්ෂයේ මන්ත්‍රීවරු පාර්ලිමේන්තු සභා ගර්භය තුළදී විරෝධතාවයකද නිරත විය. මේ අතර පළාත් සභා මැතිවරණයේ ඉදිරි පියවර පිළිබඳව විෂය භාර අමාත්‍ය ෆයිසර් මුස්තාෆා මහතා සහ පැෆරල් සංවිධානයද අද දෙරණ වෙත අදහස් පළ කළේය. මේ අතර පළාත් සභා සීමා නිර්ණ වාර්තාව ඊයේ පාර්ලිමේන්තුවේදී පරාජය වීම සම්බන්ධයෙන් දේශපාලන පක්ෂවල නියෝජිතයින් අද අදහස් පළ කළේය.", "URL": "https://sinhala.adaderana.lk/news.php?nid=95018", "Category": null, "Parent URL": null}