{"Source": "Adaderana", "Timestamp": "December 15, 2010 02:50 pm", "Headline": "හැටන් ඩිපෝ සේවක වර්ජනය අවසන් ", "News Content": "හැටන් ලංගම ඩිපෝ සේවකයින් ආරම්භ කර තිබූ වැඩ වර්ජනය අවසන් කර තිබේ. පශු සම්පත් හා ප්‍රජා සංවර්ධන අමාත්‍ය ආරුමුගම් තොණ්ඩමන් මහතාගේ මැදිහත් වීමෙන් අදාළ වර්ජනය අද(15) පස්වරු 1 ට පමණ අවසන් වූ බව අද දෙරණ වාර්තාකරු සඳහන් කළේය. ලංගම බස් රථ කොන්දොස්තරවරයෙකු පොලිස් නිලධාරියෙකුට පහරදීමේ සිද්ධියක් සම්බන්ධයෙන් අත්අඩංගුවට ගෙන අධිකරණය හමුවට පමුණුවා රක්ෂිත බන්ධනාගාර ගතකිරීමේ සිද්ධියකට විරෝධය පළකරමින් ඩිපෝ සේවකයින් මෙම වැඩ වර්ජනය ඊයේ(14) ආරම්භ කරනු ලැබීය. එහෙත් අධිකරණ තීරණ සඳහා සැමදෙනා හිස නැමිය යුතු බව තොණ්ඩමන් අමාත්‍යවරයා ප්‍රකාශ කර ඇත. අද පස්වරුව වන විට වැඩ වර්ජනය අවසන් නොකළහොත් යුද හමුදා සහය ඇතිව බස් රථ ධාවනය කිරීමට සිදුවන බව අමාත්‍යවරයා‍ ඩිපෝ සේවකයින් හමුවේ ප්‍රකාශ කර තිබේ. ඒ අනුව අදාළ වැඩ වර්ජනය අවසන් වූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=12871", "Category": null, "Parent URL": null}