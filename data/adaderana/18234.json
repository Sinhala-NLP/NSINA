{"Source": "Adaderana", "Timestamp": "August 22, 2011 01:35 pm", "Headline": "ශ්‍රී ලාංකික කතක් බ්‍රිතාන්‍යයේදී පිහියෙන් කපාගනියි", "News Content": "පිටුවහල් කිරීම සඳහා නියෝග ලද බ්‍රිතාන්‍යයේ විසූ ශ්‍රී ලාංකික කාන්තාවක් දේශසීමා ආයතන නිලධාරින් ඇයගේ නිවසට පැමිණි අවස්ථාවේදී තියුණු ආයුධයකින් තමන් වෙත තුවාල සිදුකරගෙන ඇති බව විදෙස් මාධ්‍ය වාර්තා සඳහන් කරයි. බ්‍රිතාන්‍යයේ වොල්ටන් නගරයේ ජීවත් වූ 40 හැවිරිදි මෙම කාන්තාව බ්‍රිතාන්‍ය දේශසීමා නිලධාරීන් තිදෙනෙකු ඇය වාසය කළ නිවසට පැමිණි අවස්ථාවේ ඔවුන් ඉදිරියේදී මෙසේ තුවාල සිදුකරගෙන ඇති බව සඳහන්ය. මෙම කාන්තාවගේ සැමියා අතුරුදහන්ව සිටින අතර ඔහු එල්.ටී.ටී.ඊ ත්‍රස්තවාදීන් වෙත නීති විරෝධීව ආයුධ සැපයීමේ චෝදනාව මත ශ්‍රී ලංකාවට අවශ්‍යව සිටින පුද්ගලයෙකු බවද බ්‍රිතාන්‍ය මාධ්‍ය වාර්තා පෙන්වාදෙයි. ඇයගේ සැමියාගේ අතුරුදහන්වීමෙන් පසුව ඔවුන්ගේ නිවසේ තිබී අවි ආයුධ හමුවීමත් සමග ඇය අත්අඩංගුවට ගැනීම සඳහා වරෙන්තු නිකුත් කර ඇති බව ද එම වාර්තා පවසයි. 2009 වසරේදී බ්‍රිතාන්‍යය වෙත පැමිණ ඇති මෙම කාන්තාව එරට සරණාගතභාවය සඳහා අයදුම් කර තිබේ. නමුත් ඇයගේ එම ඉල්ලීම ප්‍රතික්ෂේපව ඇති අතර ඇය විසින් ඉදිරිපත් කරන ලද අභියාචනා 03 ක් ද ප්‍රතික්ෂේප වී ඇති බව මාධ්‍ය වාර්තා පෙන්වාදෙයි. තුවාල ලැබූ මෙම කාන්තාව රෝහල්ගත කිරීමෙන් අනතුරුව ඇයගේ තුන් හැවිරිදි දරුවා මිතුරියක විසින් රැකබලාගන්නා බව ද මාධ්‍ය වාර්තා උපුටා දක්වයි.", "URL": "https://sinhala.adaderana.lk/news.php?nid=18234", "Category": null, "Parent URL": null}