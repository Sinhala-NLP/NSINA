{"Source": "Adaderana", "Timestamp": "December 10, 2013 06:54 am", "Headline": "සා/පෙ සිසු සිසුවියන් උදෑසනින් එන්නැයි කොමසාරිස් ඉල්ලයි", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගය අද ආරම්භ වේ. උදෑසනම විභාග මධ්‍යස්ථාන කරා පැමිණ විභාගයට සූදානම් වන ලෙස විභාග කොමසාරිස් ජෙනරාල් ඩබ්ලිව්.එම්.එන්.ජේ.පුෂ්පකුමාර මහතා ශිෂ්‍ය ශිෂ්‍යාවන්ගෙන් ඉල්ලා සිටියි. බුද්ධ ධර්මය, කතෝලික ධර්මය, ඉස්ලාම් යන විෂයන් අද දිනයේ පැවැත්වෙන අතර ලබන 20 වැනිදා දක්වා සාමාන්‍ය , පෙළ විභාගය පැවැත්වෙන බව විභාග දෙපාර්තමේන්තුව පවසයි. මෑත ඉතිහාසය තුළ එක් විභාගයට පෙනී සිටි ඉහළම සිසුන් සංඛ්‍යාව මෙවර සාමාන්‍ය පෙළ විභාගයට පෙනී සිටින බව සඳහන්වේ. අයදුම්කරුවන් පන් ලක්ෂ හැත්තෑ අට දහස් එකසිය හතළිහක්(578,140) දෙනෙකු ඊට පෙනී සිටිති. විභාගය, මධ්‍යස්ථාන 4300ක දී පැවැත්වෙන අතර විභාගයට පෙනී සිටින අපේක්ෂකයින් අතුරෙන් 384,056 දෙනෙකු පාසල් අයදුම්කරුවන්ය. එසේම 194,084 දෙනෙකු පෞද්ගලික අයදුම්කරුවන් බව විභාග දෙපාර්තමේන්තුව පවසයි. මෙවර අධ්‍යයයන පොදු සහතික පත්‍ර සාමාන්‍ය පෙළ විභාගයේ පිළිතුරු පත්‍ර ඇගයීම් කටයුතු අදියර දෙකක් යටතේ සිදුකිරීමට නියමිතය. පළමු අදියර දෙසැම්බර් මස 30 වන දින ජනවාරි මස 07 වැනිදා දක්වා පැවැත්වෙයි. දෙවන අදියර ජනවාරි මස 14 වැනිදා සිට ජනවාරි මස 22 දක්වා පැවැත්වෙන බව විභාග දෙපාර්තමේන්තුව පවසයි.", "URL": "https://sinhala.adaderana.lk/news.php?nid=39464", "Category": null, "Parent URL": null}