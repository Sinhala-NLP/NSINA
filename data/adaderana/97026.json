{"Source": "Adaderana", "Timestamp": "October 2, 2018 07:35 am", "Headline": "පාතාලය මර්දනයට හමුදාවේ සහය", "News Content": "පාතාලය සහ මත්ද්‍රව්‍ය පාලනය කිරීම සඳහා හමුදාවේ සහය ලබාගැනීම සම්බන්ධයෙන් මේ වන විට සාකච්ඡා ආරම්භ වී ඇති බව නීතිය හා සාමය පිළිබඳ අමාත්‍ය රංජිත් මද්දුම බණ්ඩාර මහතා පවසයි. අමාත්‍යවරයා පෙන්වා දෙන්නේ ඒ සඳහා අවශ්‍ය නීති සකස් කිරීමේ කටයුතු කඩිනමින් සිදුකිරීමට බලාපොරොත්තු වන බවයි. ටී.වී.දෙරණ ඔස්සේ විකාශය වන දෙරණ 360 කාලීන වැඩසටහන සමඟ ඊයේ(02) රාත්‍රී එක්වෙමින් රංජිත් මද්දුම බණ්ඩාර අමාත්‍යවරයා මෙම අදහස් පල කළේය. මේ අතර ත්‍රස්ත විමර්ශන කොට්ඨාශයේ හිටපු නියෝජ්‍ය පොලිස්පති නාලක ද සිල්වා මහතා සම්බන්ධයෙන් නාමල් කුමාර නමැත්තා සිදුකළ අනාවරණයට අදාළව තවත් පොලිස් නිලධාරීන් කිහිප දෙනෙකුගෙන් ප්‍රකාශ සටහන් කරගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අපරාධ පරික්ෂණ දෙපාර්තමේන්තුව විසින් අදාළ ප්‍රකාශ සටහන් කරගෙන ඇති බවයි.", "URL": "https://sinhala.adaderana.lk/news.php?nid=97026", "Category": null, "Parent URL": null}