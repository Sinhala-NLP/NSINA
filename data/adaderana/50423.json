{"Source": "Adaderana", "Timestamp": "April 4, 2015 08:27 am", "Headline": "දලෙයිලාමා එනවට චීනය විරුද්ධයි ", "News Content": "ටිබෙටයේ අධ්‍යාත්මික නායක දලෙයිලාමාතුමන්ට ශ්‍රී ලංකාවට පැමිණීම සඳහා වීසා ලබා දීමට විරුද්ධ බව චීනය පවසයි.චීන විදේශ කටයුතු අමාත්‍යංශ ප්‍රකාශකවරයා චීන මාධ්‍ය වෙත පවසා ඇත්තේ දලෙයිලාමාතුමන්ට ලංකාවට පැමිණෙන ලෙස ආරාධනා කිරීම සම්බන්ධයෙන්ද චීනය විරුද්ධත්වය පළ කරන බවයි.මිත්‍ර රටක් වශයෙන් ශ්‍රී ලංකාව, චීනයේ ඉල්ලීමට එකඟ වනු ඇති බව චීන විදේශ කටයුතු අමාත්‍යංශයේ ප්‍රකාශකවරයා පවසයි.මේ සම්බන්ධයෙන් අද දෙරණ කළ විමසීමකදී නියෝජ්‍ය විදේශ අමාත්‍ය අජිත් පී. පෙරේරා මහතා පැවසුවේ දලෙයිලාමා තුමන් ලංකාවට පැමිණීම සම්බන්ධයෙන් කිසිදු දැනුම්දීමක් හෝ විමසීමක් ශ්‍රී ලංකාවෙන් සිදු කර නොමැති බවයි.", "URL": "https://sinhala.adaderana.lk/news.php?nid=50423", "Category": null, "Parent URL": null}