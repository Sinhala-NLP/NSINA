{"Source": "Adaderana", "Timestamp": "March 6, 2019 12:08 pm", "Headline": "මෙලනියා ප්‍රාන්ත සංචාරයක", "News Content": "අමෙරිකානු ජනාධිපති ආර්යා මෙලනියා ට්‍රම්ප් ප්‍රාන්ත සංචාරයක් ආරම්භ කර තිබේ. ඇයගේ බී බෙස්ට් වැඩසටහන ප්‍රවර්ධනය සඳහා සහය වීම මෙම සංචාරයේ අපේක්ෂාව වී ඇති බව විදෙස් වාර්තා සඳහන් කරයි. සංචාරය අතරතුර ඇය අමෙරිකාවේ ප්‍රාන්ත 3ක සංචාරය කිරීමට නියමිත අතර එහි පළමු පියවර ලෙසින් ඇය ඔක්ලහෝමාහි ටුස්ලා නගරය වෙත පැමිණ ඇත. ජනාධිපති ආර්යාව පිළිගැනීමේ අවස්තාව සඳහා එහි පාසල් ගුරුවරුන් සහ සිසුන් පිරිසක් එක්ව සිට ඇත. එහිදී පාසල් සිසුන්ගේ විද්‍යා පර්යේෂණ කිහිපයක් නිරීක්ෂණය සඳහාත් ජනාධිපති ආර්යාව එක්ව ඇත. ඉන්පසු ඇය තවත් සිසුන් කිහිපදෙනෙක් සමඟ චිත්‍ර ඇදීමේ වැඩසටහනකටද සහභාගී වී තිබේ. ඉන් පසු ඇය වොෂින්ටන්හි රෙඩ් මොන්ඩ්හි මයික්‍රොසොෆ්ට් මූලස්ථානය වෙත ද පැමිණ සංචාරය කොට ඇත. ඉන් පසුව ඇය ලාස් වේගාස්හිද සංචාරයක නිරතවෙමින් තවත් ප්‍රජා වැඩසටහනකට සහභාගී වී සිටි බවද සඳහන්ය. ධවල මන්දිර වෙබ් අඩවියට අනුව මෙලනියා ට්‍රම්ප්ගේ බී බෙස්ට් වැඩසටහන යටතේ අද දවසේ දරුවන් මුහුණදෙන ප්‍රධාන ගැටලු පිළිබඳ අවධානය යොමු කෙරෙයි. ඊට අමතරව දරුවන් සඳහා සමාජ, මානසික සහ භෞතික සෞඛ්‍යයේ වැදගත්කමත් එම වැඩසටහන යටතේ සාකච්ඡාවට ගැනෙන බවට වැඩිදුරටත් සඳහන්ව ඇත.", "URL": "https://sinhala.adaderana.lk/news.php?nid=105571", "Category": null, "Parent URL": null}