{"Source": "Adaderana", "Timestamp": "November 24, 2011 12:00 pm", "Headline": "පවරාගත් ආයතනවලට ආණ්ඩුවෙන් නිසි බලධාරීන් ", "News Content": "ඌන ක්‍රියාකාරී ව්‍යවසායන් සහ ඌන උපයෝජිත වත්කම් පුනරුදය කිරීමේ පනතට අදාළ ආයතන සඳහා නිසි බලධාරීන් පත්කර තිබේ. ඒ අනුව පැලවත්ත, සෙවනගල සීනි සමාගම්වල සහ කලම්බු කොමර්ෂල් සමාගමේ නිසි බලධාරීන් ලෙස හම්බන්තොට, මොණරාගල සහ බදුල්ල දිස්ත්‍රික් ලේකම්වරු පත්කිරීමට කැබිනට් මණ්ඩලය තීරණය කර ඇති බව සඳහන්ය. මීට අමතරව අදාළ පනත යටතේ නම් කෙරුණු සෙසු ආයතනවල නිසි බලධාරීන් ලෙස කාලිංග ඉන්ද්‍රතිස්ස, සේනක වල්ගම්පාය, ටී.කුරේ යන මහත්වරුන් පත්කිරීමට කැබිනට් මණ්ඩලය තීරණය කර ඇත. ඌන ක්‍රියාකාරී ව්‍යවසායන් සහ ඌන උපයෝජිත වත්කම් පුනරුදය කිරීමේ පනත යටතේ ආයතන 37 ට අයත් දේපළ යළි රජයට පවරා ගැනීමට තීරණය කර තිබුණි. අදාළ සියලු අංශයන්හි සමස්ත අධීක්ෂණය සහතික කිරීම සඳහා අමාත්‍ය මණ්ඩල අනු කමිටුවක් සහ එයට සහයවීම සඳහා නිලධාරී අනු කමිටුවක් ද පත්කර තිබේ. අනුර ප්‍රියදර්ශන යාපා මහතාගේ සභාපතිත්වයෙන් යුත් අමාත්‍ය මණ්ඩල අනු කමිටුවේ රෙජිනෝල්ඩ් කුරේ, ලක්ෂ්මන් සෙනෙවිරත්න, ඩිලාන් පෙරේරා සහ ගීතාංජන ගුණවර්ධන යන මහත්වරුන් ද සාමාජිකත්වය දරයි. නිලධාරී අනු කමිටුවට ටී. ඒ. පීරිස්, සුනිල් සිරිසේන, ආචාර්ය චිලී ගමගේ, දයානන්ද විදානගමාච්චි යන මහත්වරුන් සහ පුෂ්පා වෙල්ලප්පුලි මහත්මිය ඇතුළත්ය. මීට අමතරව අදාළ ආයතන සඳහා වන්දි මුදල් ගෙවීමට රජයේ ප්‍රධාන තක්සේරුකරුගේ සභාපතිත්වයෙන් යුත් ත්‍රිපුද්ගල වන්දි විනිශ්චය සභාවක් ද පත්කර ඇත.", "URL": "https://sinhala.adaderana.lk/news.php?nid=20227", "Category": null, "Parent URL": null}