{"Source": "Adaderana", "Timestamp": "January 15, 2019 05:53 pm", "Headline": "සුමන්තිරන් නොකියා කියන දේ රෝහිත ප්‍රසිද්ධියේ කියයි", "News Content": "දෙමළ ජාතික සන්ධානය අයවැයට ඡන්දය ලබා දීම සඳහා ඔවුන්ගේ ඉල්ලීම් ඉදිරිපත්කරමින් සිටින බව එක්සත් ජනතා නිදහස් සන්ධාන පාර්ලිමේන්තු මන්ත්‍රී රෝහිත අබේගුණවර්ධන මහතා පවසයි. කොළඹ පැවති මාධ්‍යහමුවකට එක්වෙමින් මන්ත්‍රීවරයා මේ බව සඳහන් කළේය. අස්ථාවර ආණ්ඩුව බේර ගන්න අගමැතිවරයා ඉදිරියේ සාකච්ඡා කළ බව සුමන්තිරන් මන්ත්‍රීවරයා ඉතා පැහැදිලි ලෙස පැවසු බව මන්ත්‍රීවරයා මෙහිදී පැවසීය. මේ හේතුව මත අගමැතිවරයාට උතුරු පළාතේ සංවර්ධන කටයුතු බාර ගන්නා ලෙසට සුමන්තිරන් මහතා කියා සිටි බව ද පැවසු රෝහිත අබේගුණවර්ධන මහතා එය හෙට දවසේ නැගෙනහිර පළාතටත් බල පැවැත්වෙන බවට සුමන්තිරන් මහතා විසින් පවසන බව කියා සිටියේය. මෙහිදී වැඩිදුරටත් අදහස් දක්වමින් රෝහිත අබේගුණවර්ධන මහතා කියා සිටියේ, සුමන්තිරන් මහතාට විපක්ෂයේ වාඩි වී සිටීමට අවශ්‍ය නොවන බවයි. එනිසා කරුණාකරලා ගොස් ආණ්ඩු පක්ෂයෙන් අසුන් ගන්නා ලෙස ද මන්ත්‍රීවරයා මෙහිදී කියා සිටියේය. විපක්ෂයේ වරප්‍රසාද භුක්ති විඳින ගමන් ආණ්ඩුවේ වරප්‍රසාද භුක්ති විඳීමට සුමන්තිරන් මහතා කටයුතු කරන බව ද පැවසු මන්ත්‍රීවරයා සුමන්තිරන් මහතාගේ අභිප්‍රාය වන්නේ උතුරු හා නැගෙනහිර වෙන්වු ෆෙඩරල් රාජ්‍ය සංකල්පය බව ද පැවසීය. සුමන්තිරන් මහතා නොකියා කියන්නේ උතුරු-නැගෙනහිර ප්‍රදේශ වෙන් වශයෙන් තමන්ට ලබා දෙන ලෙස බවද කියා සිටි අබේගුණවර්ධන මහතා, රනිල් වික්‍රමසිංහ මහතා ඒ සඳහා සම්පූර්ණ බලය ලබා දෙන බව කියා සිටි බව ද පැවසීය.", "URL": "https://sinhala.adaderana.lk/news.php?nid=102387", "Category": null, "Parent URL": null}