{"Source": "Adaderana", "Timestamp": "September 6, 2016 03:18 pm", "Headline": " පළාත් සභා මන්ත්‍රීගේ වාහනයට පරහදුන් සැකකරුවන් 7ට ඇප", "News Content": "ජෝන් අමරතුංග අමාත්‍යවරයාගේ ප්‍රධානත්වයෙන් පැවති උත්සවයක් අතර තුර පළාත් සභා මන්ත්‍රීවරයෙකුගේ වාහනයකට පහරදී අලාභ හානි සිදුකිරීමේ සිද්ධිය සම්බන්ධයෙන් අත්අඩංගුවට ගෙන සිටි සැකකරුවන් හත්දෙනා ඇප මත මුදාහැර තිබේ.වත්තල, ඔලියමුල්ල ප්‍රදේශයේ දී ජෝන් අමරතුංග අමාත්‍යවරයා සහභාගී වූ උත්සවයක් අතර තුර දී පුද්ගලයින් පිරිසක් විසින් බස්නාහිර පළාත් සභා මන්ත්‍රී චන්දන ජානක සූරියබණ්ඩාර මහතාගේ නිල රථයට ගල්මුල්වලින් පහරදී තිබුණි. එම සිද්ධිය සම්බන්ධයෙන් වත්තල පොලීසිය විසින් අත්අඩංගුවට ගෙන රක්ෂිත බන්ධනාගාර ගත කර සිටි සැකකරුවන් හත් දෙනා අද(06) දහවල් හඳුනාගැනීමේ පෙරෙට්ටුවකට ඉදිරිපත් කර ඇති බව සඳහන්ය. එහිදී පළාත් සභා මන්ත්‍රී ජානක සූරියබණ්ඩාර මහතා විසින් සැකකරුවන් හඳුනානොගැනීම හේතුවෙන් වත්තල මහේස්ත්‍රාත් පූර්ණිමා ගමගේ මහත්මිය විසින් ඔවුන්ට ඇප නියම කර තිබේ. එක් අයෙකුට රුපියල් 2500 බැගින් වූ මුදල් ඇප සහ රුපියල් ලක්ෂ දෙක බැගින් වූ ශරීර ඇප දෙකක් මත ඔවුන් මුදාහැරීමට මහේස්ත්‍රාත්වරිය නියෝග කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=63860", "Category": null, "Parent URL": null}