{"Source": "Adaderana", "Timestamp": "June 23, 2019 11:34 am", "Headline": "අමෙරිකාවෙන් නැවතත් සම්බාධක-ඉරානය දැඩි පීඩාවට", "News Content": "පවතින මතභේදකාරී තත්ත්වය මුල් කරගනිමින් ඉරානයට යළිත් සම්බාධක පැනවීමට අමෙරිකාවේ අවධානය යොමු වී ඇත. විදෙස් මාධ්‍ය වාර්තා කළේ ජාත්‍යන්තර සම්බාධක හේතුවෙන් ඉරානය අද වන විට දැඩි පීඩනයකට ලක් වී ඇති බවයි. ඉරානයට අමතර සම්බාධක පැනවීමට කටයුතු කරන බව අමෙරිකානු ජනාධිපති ඩොනල්ඩ් ට්‍රම්ප් පවසයි. ඒ ඉරානය න්‍යෂ්ටික අවි අත්පත් කර ගැනීම වැළැක්වීමේ පියවරක් ලෙසයි. එමෙන්ම ඉරානයට එරෙහිව හමුදා ක්‍රියාමාර්ගයක් ගැනීමට තවමත් හැකියාව ඇති බවද ඔහු කියා සිටියේය. ධවල මන්දිරයේදී මාධ්‍යවේදීන් පිරිසක් නැගූ ප්‍රශ්නවලට පිළිතුරු දෙමින් ඔහු මේ බව ප්‍රකාශ කළේය. අමෙරිකානු ඔත්තුබැලීමේ ඩ්‍රෝන යානයක් වෙඩි තබා බිම හෙලූ බව ඉරාන විප්ලවවාදී හමුදාව ප්‍රකාශ කිරීමත් සමඟ දෙරට අතර මෙම අර්බුධකාරී තත්ත්වය උද්ගත වුණි. ඉරාන වැසියන්ගේ ජීවිත ගැන සිතා එරටට එල්ල කිරීමට ගිය ප්‍රහාරය අවසාන මොහොතේ නවතා දැමූ බව අමෙරිකානු ජනපති ඩොනල්ඩ් ට්‍රම්ප් පසුගියදා ප්‍රකාශ කළේය. ඔහු පැවසුවේ, එම ප්‍රහාරය එල්ලවූවා නම් ඉරාන වැසියන් 150කට අධික පිරිසක් මිය යනු ඇති බවයි. ඔහු එම ආන්දෝලනාත්මක ප්‍රකාශ සිදු කර දිනකට පසුව ඉරානයට අමතර සම්බාධක පැනවීමට කටයුතු කරන බව පවසා ඇත. කෙසේ වෙතත් ඉරානය මේ වන විටත් ජාත්‍යන්තර සම්බාධක රැසකට යටත්ය. අමෙරිකාවෙන් එල්ල වන පීඩනය හමුවේ වඩාත් ශක්ති සම්පන්න රාජ්‍යයක් ලෙස ගොඩනැගීම ඉරානයේ අපේක්ෂාව වී ඇත. ඒ අනුව 2015 වර්ෂයේදී ලෝක බලවතුන් එකඟ වූ න්‍යෂ්ටික ගිවිසුමෙන් නියම කර ඇති සීමාවන් පිලිපැදීමෙන් තම රට ඉවත්වන බව ඉරානය නිවේදනය කළේය. එම ගිවිසුම අතහැර දැමීමට අමෙරිකානු ජනාධිපති ඩොනල්ඩ් ට්‍රම්ප් පසුගිය වසරේ දී තනි තීරණයක් ගත්තේය. මේ අතර ජාත්‍යන්තර සම්බාධක හේතුවෙන් ඉරානය මෙතෙක් නොවූ විරූ මට්ටමින් පීඩනයකට ලක් වී ඇති බව විචාරකයින් පවසයි. ඔවුන් වැඩිදුරටත් පෙන්වා දෙන්නේ අමෙරිකාව නැවත ක්‍රියාත්මක කළ සම්බාධක හේතු කොට ගෙන 1980-88 කාලයේ ඉරාකය හා යුද වැදී සිටි සමයේ පැවති තත්වයටත් වඩා ඉරානයේ ආර්ථිකය නරක තත්වයකට පත්ව ඇති බවයි. මේ අතර අමෙරිකාව සිය යුද නෞකා සහ ප්‍රහාරක ගුවන් යානා ගල්ෆ් කලාපයේ ස්ථානගත කිරීමත් සමඟ දෙරට අතර දේශපාලන උණුසුම ඉහළ ගියේය. ඉරාන ජනාධිපති රුහානි මේ වන විට තම රට තුළ ද දේශපාලනික වශයෙන් පීඩනයකට ලක්ව සිටියි. කෙසේ නමුත්, ජාත්‍යන්තර තහංචිවලට එරෙහිව මුහුණ දීම සඳහා එක්සත්ව කටයුතු කරන ලෙස ඔහු තම ජනතාවගෙන් ඉල්ලීමක් කර තිබුණි.", "URL": "https://sinhala.adaderana.lk/news.php?nid=112584", "Category": null, "Parent URL": null}