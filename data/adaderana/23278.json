{"Source": "Adaderana", "Timestamp": "April 4, 2012 09:26 am", "Headline": "මිහිකත හෝරාවෙන් මෙගාවොට් 130ක විදුලි ඉතිරියක්", "News Content": "මිහිකත හෝරාව සැමරූ පසුගිය 31 වැනිදා අදාළ කාලය තුළ මෙගාවොට් 130ක විදුලි ධාරිතාවක් ඉතිරි කර ගැනීමට හැකි වු බව විදුලි බල හා බලශක්ති අමාත්‍යාංශය සඳහන් කරයි. පසුගිය 31 වැනි සිකුරාදා රාත්‍රී 8.30 සිට රාත්‍රී 9.30 දක්වා කාලය තුළ මිහිකත හෝරාව සැමරූ බව එම අමාත්‍යාංශය විසින් සිහිපත් කරයි. ඊට පෙර සතියේ සිකුරාදා දින අදාළ කාලය තුළ පරිභෝජනය කර ඇති විදුලි ප්‍රමාණයට සාපේක්ෂව මෙම මෙගාවොට් 130ක විදුලි ප්‍රමාණය ඉතිරි කර ගැනීමට හැකි වී ඇති බව එම අමාත්‍යාංශය පෙන්වාදෙයි. මහජනතාවගේ උනන්දුව හා කැපවීම මත අනවශ්‍ය විදුලි පරිභෝජනය වළක්වා ගත හැකි බව මෙමඟින් විදුලි බල හා බලශක්ති අමාත්‍යාංශය පෙන්වා දෙනු ලබයි.", "URL": "https://sinhala.adaderana.lk/news.php?nid=23278", "Category": null, "Parent URL": null}