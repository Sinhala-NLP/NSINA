{"Source": "Adaderana", "Timestamp": "January 2, 2015 04:05 pm", "Headline": "රැවටිල්ලේ දේශපාලනයට තවත් වැඩකරන්න බෑ", "News Content": "රැවටිල්ලේ දේශපාලනයට තවදුරටත් කටයුතු කිරිමේ හැකියාවක් නොමැති නිසා එය නිමාකිරීම සඳහා මෛත්‍රීපාල සිරිසේන මහතාට සහය දක්වන බව ජාතික නිදහස් පෙරමුණේ පාර්ලිමේන්තු මන්ත්‍රී අචල සුරංග ජාගොඩ මහතා පවසයි. අද (02) පෙරවරුවේ සිරිකොත එක්සත් ජාතික පක්ෂ මූලස්ථානයේ පැවති රාජ්‍ය සේවා හා ජාතික වෘත්තීය සමිති හමුවේදී හෙතෙම මේ බව ප්‍රකාශ කළේය. යුද්ධය ජයග්‍රණය කිරීමේ අයිතිය තනි පුදිගලයෙක් වෙත පවරා ගනිමින් සිටින බවත්, ත්‍රස්තවාදය පරාජය කිරීම ඒ වෙනුවෙන් කැප කිරීම් කළ සමස්ත ජනතාවටම හිමිවිය යුතු බවත්, ඒ වෙනුවෙන් ජීවිත පරිත්‍යාග කළ රණවිරුවන්ගේ දෙමව්පියන්ටත් එහි ගෞරවය හිමිවිය යුතු බවත් ඔහු පෙන්වා දුන්නේය. එහිදී ඔහු මෙසේද කියා සිටියේය. 2010 ජනාධිපතිවරණයේ දී මේ රටේ ජනතාවට මහින්ද රාජපක්ෂ මහතා ගැන විශාල බලාපොරොත්තුවක් තිබුණා. යුද්ධය අවසන් කිරීමෙන් පසු රට ගොඩනැගීමේ බලාපොරොත්තුව ජනතාව තුළ තිබුණා. නමුත් ඔහු සංවර්ධනයට අවතීර්ණ වුයේ නැත. විශාල මුදලක් අය කරගත හැකි ව්‍යපෘති පමණක් ඔහු සිදුකළා. රට ගොඩනගනවා වෙනුවට තම පවුල ගොඩනැගීමට ඔහු කටයුතු කළා. එම නිසාම තුන්වන වරටත් ජනාධිපතිවීමට අවශ්‍ය අයුරින් ව්‍යවස්ථාව සංශෝධනය කර නියමිත ධුර කාලයට පෙර ජනාධිපතිවරණය කැදෙව්වා. අද මෛත්‍රීපාල සිරිසේන මහතාගේ සන්ධානයට ජාත්‍යන්තර කුමන්ත්‍රණ සිදුකරනවා යැයි චෝදනා කරමින් සිටිනවා. නමුත් ජාත්‍යන්තර කුමන්ත්‍රණ සිදුකරන්නේ රාජපක්ෂ මහතාගේ පිටුපසින් සිට උපදෙස් දෙන අයයි. මෛත්‍රීපාල සිරිසේන මහතාගේ පක්ෂයේ රට පාවා දෙන්නන් නෑ. ජාතික හෙළ උරුමය එවැනි කටයුතු වලට දායක වෙන්නේ නෑ. මහින්ද රාජපක්ෂ මහතාගේ ‘ලොව දිනන මග‘ ප්‍රතිපත්ති ප්‍රකශයේ මානුෂික මෙහෙයුමේදී ශ්‍රී ලංකාවේ කිසියම් පුරවැසියෙකුගේ මානව අයිතිවාසිකම් කඩවීමක් ඇත්නම් රටේ පවතින නීතිමය රාමුවක් තුළ දේශීය ක්‍රමවේදයක් යටතේ අවශ්‍ය යාන්ත්‍රණයක් ඇති කරන බව සදහන් කරනවා. නමුත් ගැටළුව ඇත්තේ එලෙස ඇති කරන යාන්ත්‍රණය කුමක්ද යන්නයි. නීතිය තුළින් සියලූ දෙනාට සධාරණය ඉටුකළ හැකියි. මහින්ද රාජපක්ෂ මහතා 2010 වර්ෂයේ තිබූ ප්‍රතිපත්තිම මෙවරත් ගෙනඑයි.මේ රැවටිල්ලේ දේශපාලන ගමනක්. නව ගමනක් ඇරඹිය යුතුයි. ඒ සදහා නිසි වැඩපිළිවෙලක් මෛත්‍රී ප්‍රතිපත්තිය තුළ තියෙනවා.", "URL": "https://sinhala.adaderana.lk/news.php?nid=48423", "Category": null, "Parent URL": null}