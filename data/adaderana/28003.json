{"Source": "Adaderana", "Timestamp": "October 4, 2012 01:39 pm", "Headline": "රිචඞ් පීරිස් වැවිලි සමාගමේ නව කළමනාකාර ලෙස සුනිල් පොහොලියද්ද එයි", "News Content": "මෙරට වැවිලි ක්ෂේත‍්‍රයේ හසළ අත්දැකීම් හිමි ප‍්‍රවීණයෙකු වන සුනිල් පොහොලියද්ද මහතා, රිචඞ් පීරිස් සමූහ ව්‍යාපාරයේ වැවිලි අංශයේ නව කළමනාකාර අධ්‍යක්ෂවරයා ලෙසින් පසුගියදා පත් කරනු ලැබීය. කෑගල්ල වැවිලි සමාගම, නමුණුකුල වැවිලි සමාගම හා මස්කෙළිය වැවිලි සමාගම යන සමාගම් තුන රිචඞ් පීරිස් වැවිලි සමාගමට අයත් වේ. වසර 36කට පෙර සහකාර වතු අධිකාරීවරයෙකු ලෙසින් තම වෘත්තීය දිවිය ඇරඹූ සුනිල් පොහොලියද්ද මහතා, ඉතා කෙටි කලකින් ම ජ්‍යෙෂ්ඨ වතු අධිකාරිවරයෙකු ලෙසින් උසස්වීමක් ලැබූවෙකි. වැවිලි ක්ෂේත‍්‍රයේ මනා පළපුරුද්දක් හා අත්දැකීම් ලද ඔහු 1997 දී කෑගල්ල වැවිලි සමාගමේ ජ්‍යෙෂ්ඨ කළමනාකාරීත්වය ට එක් විය. ශී‍්‍ර ලංකා වැවිලි ක්ෂේත‍්‍රයේ ප‍්‍රමුඛතමයෙකු සේ සැලකෙන සුනිල් පොහොලියද්ද මහතා, රිචඞ් පීරිස් නැචුරල් ෆෝම්ස් සමාගම, එග්ෂොටික් හෝර්ටිකල්චර් (පුද්) සමාගම හා AEN ඔයිල් පාම් ප්‍රොසෙසින් (පුද්) සමාගම්වල අධ්‍යක්ෂවරයෙකු වන අතර, මෙරට වැවිලි ක්ෂේත‍්‍රයේ සංවිධාන රැසක උසස් තනතුරු දරන්නෙකු ද වේ. ලංකා සේව්‍ය සම්මේලනයේ (EFC ) වැවිලි සේවා සමූහයේ වර්තමාන සභාපතිවරයා වන ඔහු, රබර් පර්යේෂණ මණ්ඩලය හා රබර් වැවීම හා නිෂ්පාදන ව්‍යාපාරික ක්ෂේත‍්‍රයේ පඩි පාලක සභාවේ ද අධ්‍යක්ෂ පදවි දරනු ඇත. ලංකා සේව්‍ය සම්මේලනයේ (EFC ) හා ශී‍්‍ර ලංකා වාණිජ මණ්ඩලයේ කවුන්සිල සාමාජිකයෙකු වන සුනිල් පොහොලියද්ද මහතා, ශී‍්‍ර ලංකා අපනයන මණ්ඩලයේ රබර් හා ප්ලාස්ටික් අංශයේ උපදේශක සභා සාමාජිකයෙකු ද වේ. ශී‍්‍ර ලංකා රබර් කර්මාන්ත සංගමයේ විධායක කමිටු සාමාජිකයෙකු ලෙසින් කටයුතු කරන පොහොලියද්ද මහතා, කොළඹ රබර් අලෙවිකරුවන්ගේ සංගමයේ නියෝජ්‍ය සභාපතිවරයා ද වන අතර, ඊස්ටන් බ්‍රෝකර්ස් (පෞද්ගලික)සමාගමේ අධ්‍යක්ෂවරයා ද වේ.", "URL": "https://sinhala.adaderana.lk/news.php?nid=28003", "Category": null, "Parent URL": null}