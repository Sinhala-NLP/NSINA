{"Source": "Adaderana", "Timestamp": "August 30, 2011 03:14 pm", "Headline": "බලපත්‍ර නැති එක්ස් කිරණ යන්ත්‍ර භාවිතයට එරෙහිව නීතිය දැඩිවෙයි", "News Content": "බලපත්‍ර නොමැතිව එක්ස් කිරණ යන්ත්‍ර භාවිතා කරන්නන්ට එරෙහිව දැඩි නීතීමය පියවර ගන්නා බව විදුලි බල හා බලශක්ති අමාත්‍යාංශය පවසයි. පරමාණුක ශක්ති අධිකාරිය විසින් නිකුත් කරන ලද බලපත්‍රයක් නොමැති එක්ස් කිරණ යන්ත්‍ර භාවිතය අනතුරුදායක විය හැකි බැවින් මෙම පියවර ගන්නා බව එම අමාත්‍යාංශය සඳහන් කරයි. පරමාණුක ශක්ති අධිකාරිය මගින් එක්ස් කිරණ යන්ත්‍ර සඳහා බලපත්‍ර නිකුත් කිරීමේ දී එම යන්ත්‍ර මගින් රෝගියාට සිදු වන්නා වූ විකිරණ බලපෑමේ ස්වාභාවය පිළිබඳව විශේෂ අවධානයක් යොමු කෙරෙයි. එක්ස් කිරණ යන්ත්‍ර භාවිතයේ දී යම් විකිරණ කාන්දුවක් සිදුවුවහොත් එය රෝගීයාට හා අවට සිටින්නන්ටද අහිතකර වන බව විදුලි බල හා බලශක්ති අමාත්‍යාංශය පෙන්වා දෙයි. අදාළ බලපත්‍ර නොමැතිව පවත්වාගෙන යන එක්ස් කිරණ ඡායාරූප මධ්‍යස්ථාන පිළිබඳ තොරතුරු දන්නේ නම් පරමාණුක ශක්ති අධිකාරියේ 011 25 33 449 දුරකථන අංකයට හෝ විදුලි බල අමාත්‍යාංශයේ 011 25 74 650 දුරකථන අංකය වෙත දැනුම් දෙන ලෙස එම අමාත්‍යාංශය ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=18404", "Category": null, "Parent URL": null}