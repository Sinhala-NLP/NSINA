{"Source": "Adaderana", "Timestamp": "March 5, 2014 10:04 am", "Headline": "ඇෆ්ගන් ජනපති අද එයි", "News Content": "ඇෆ්ගනිස්ථාන ජනාධිපති හමීඩ් කර්සායි මහතා අද දිනයේ දිවයිනට පැමිණීමට නියමිතව තිබේ. දෙදින නිල සංචාරයක් සඳහා ඇෆ්ගනිස්ථාන ජනාධිපතිවරයා දිවයිනට පැමිණීමට නියමිත බව වාර්තා වේ. ශ්‍රී ලංකාව සහ ඇෆ්ගනිස්ථානය අතර පවතින ද්විපාර්ශවික සහයෝගිතාව තවදුරටත් ශක්තිමත් කර ගැනීමේ අරමුණින් ඇෆ්ගනිස්ථාන ජනාධිපතිවරයා මෙරට සංචාරයේ නිරත වෙයි. සංචාරය තුළ දී ඇෆ්ගනිස්ථාන ජනාධිපති හමීඩ් කර්සායි මහතා ජනාධිපති මහින්ද රාජපක්ෂ මහතා ඇතුළු රජයේ ඉහළපෙලේ නියෝජිතයින් රැසක් හමුවී සාකච්ජා පැවැත්වීමට නියමිතය. ශ්‍රී ලාංකික ශ්‍රමිකයින්ට ඇෆ්ගනිස්ථානයේ රැකියා ලබා දීමට අදාළ ගිවිසුමකට මෙන්ම ඇෆ්ගනිස්ථානය සහ ශ්‍රී ලංකාව අතර තවත් ගිවිසුම් කිහිපයකට දෙරටේ නායකයින් අත්සන් තැබීමට නියමිතව තිබේ. මීට අමතරව ශ්‍රී ලංකාවේ ඇෆ්ගනිස්ථාන තානාපති කාර්යාලය විවෘත කිරීමද ඇෆ්ගනිස්ථාන ජනාධිපතිවරයා විසින් සිදුකිරීමට සැලසුම් කර ඇති බව සඳහන්ය. ඇෆ්ගනිස්ථාන ජනාධිපති හමීඩ් කර්සායි මහතා පසුගිය 23 වන දින මෙරට සංචාරයේ නිරත වීමට නියමිතව තිබුණ ද ඇෆ්ගනිස්ථානයේ කුනාර් ප්‍රදේශයට එල්ල වූ ත්‍රස්ත ප්‍රහාරය හේතුවෙන් ජනාධිපතිවරයා සිය සංචාරය කල්දැමිය.", "URL": "https://sinhala.adaderana.lk/news.php?nid=41550", "Category": null, "Parent URL": null}