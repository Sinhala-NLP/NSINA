{"Source": "Adaderana", "Timestamp": "August 28, 2010 05:06 pm", "Headline": "ආණ්ඩුවට 2/3 ක් දුන්නේ රනිල් වික්‍රමසිංහයි", "News Content": "ව්‍යවස්ථා සංශෝධනයට ආණ්ඩුවට අවශ්‍ය වූ 2/3 ක බලය ලබා දෙන්නට ක්‍රියා කළේ විපක්ෂ නායක රනිල් වික්‍රමසිංහ මහතා බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු කණ්ඩායම් නායක,මන්ත්‍රී අනුර කුමාර දිසානායක මහතා පවසයි. ව්‍යවස්ථා සංශෝධනයට අදාළව යෝජනා ඉදිරිපත් කරන්නට බව පවසමින් ජනාධිපතිවරයා සමග සාකච්ඡාවට ගිය රනිල්, සැබවින්ම කර ඇත්තේ ජනාධිපතිවරයා සමග ග්‍රහ මාරු,සෙනසුරු අපල ගැන කතා කිරීම පමණක් බවට මන්ත්‍රීවරයා චෝදනා කළේය. ඒ නිසාම ක්‍රමයෙන් ජනාධිපතිවරයා තමන්ගේ ධූර කාලයේ වාර ගණන වැඩි කරගැනීම සඳහා ව්‍යවස්ථාව සශෝධනය කිරීමට අවශ්‍ය සියලු පියවර ගනිමින් සිටින බවද ඔහු පෙන්වා දුන්නේය. ක්‍රම ක්‍රමයෙන් විපක්ෂයේ මන්ත්‍රීවරුන් ආණ්ඩුවට බාගන්නට ජනාධිපතිවරයා ක්‍රියා කළද ඒ සඳහා අවස්ථාව සලසා දුන්නේ විපක්ෂ නායකවරයා බවද එවැනි විපක්ෂ නායකවරයෙකුගෙන් ඇති ඵලය කුමක්දැයි දිසානායක මහතා ප්‍රශ්න කරයි. අද(28)වලස්මුල්ල ප්‍රදේශයේ පැවති ජනහමුවකට සහභාගී වෙමින් හෙතෙම මෙම අදහස් පළ කළේය. රනිල් වික්‍රමසිංහ මහතා එ.ජා.ප නායකත්වයෙන් ඉවත් කර ඒ වෙනුවට සජිත්ට පුටුව ලබා දීමෙන් විපක්ෂයේ අර්බුදය විසඳෙනු ඇතැයි අතැමුන් විශ්වාස කළද එයින් ද නිසි ප්‍රයෝජනයක් නොවන බව මන්ත්‍රීවරයා කියා සිටියේය. එයින් සිදුවන්නේ එකම වාහනයක ඩ්‍රයිවර් මාරුකිරීමක් පමණක් බවද හෙතෙම පෙන්වා දුන්නේය. පාර්ලිමේන්තුවේ මන්ත්‍රීවරුන්ගේ නිල කාලය මේ වන විට මාස 4 ක් බව සිහිපත් කළ දිසානායක මහතා තවත් මාස 72 ක කාලයක් ඉදිරියට ඇති බවත්,එකී කාලය තුළ මන්ත්‍රීවරුන්ගේ බහුතර ඔළු ගණනක් ආණ්ඩුවට තිබුණද රටේ බහුතරයක් ඔළු ආණ්ඩුව සමග නොතිබෙනු ඇති බවට විශ්වාසය පළ කළේය.", "URL": "https://sinhala.adaderana.lk/news.php?nid=10494", "Category": null, "Parent URL": null}