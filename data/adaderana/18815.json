{"Source": "Adaderana", "Timestamp": "September 19, 2011 09:21 am", "Headline": "සංශෝධිත ව්‍යවස්ථාව ඇතැම් විදුහල්පතිවරුන්ට දැඩි අසාධාරණයක්", "News Content": "සංශෝධිත ශ්‍රී ලංකා විදුහල්පති සේවා ව්‍යවස්ථාවට අනුව ඇතැම් විදුහල්පතිවරුන්ට දැඩි අසාධාරණයක් සිදුව ඇතැයි අධ්‍යාපන වෘත්තීකයින්ගේ සංගමය පවසයි. අදාළ සංශෝධන ව්‍යවස්ථා කෙටුම්පත අමාත්‍ය මණ්ඩල අනුමැතිය සඳහා මේ වන විටත් යොමු කර ඇති බව එම සංගමයේ ප්‍රධාන ලේකම් වසන්ත ධර්මසිරි මහතා සඳහන් කළේය. එම කෙටුම්පත අනුව ශිෂ්‍ය සංඛ්‍යාව 2500 ට වැඩි පාසල්වල විදුහල්පති තනතුරු ශ්‍රී ලංකා විදුහල්පති සේවයට අහිමිකර ඇති බව ඒ සම්බන්ධයෙන් පැහැදිලි කළ වසන්ත ධර්මසිරි මහතා කියා සිටියේය. එම තනතුරු ශ්‍රී ලංකා අධ්‍යාපන පරිපාලන සේවයට ලබාදීමට අධ්‍යාපන බලධාරීන් තීරණය කර ඇති බව ද හෙතෙම පෙන්වා දුන්නේය. මේ සම්බන්ධව බරපතල ලෙස විරෝධය පළකරන බවත්, විදුහල්පතිවරුන් ලෙස වීදි බැසීමට සූදානම් බවත් ඔහු වැඩිදුරටත් අවධාරණය කර සිටියේය. එමනිසා විදුහල්පති සේවා ව්‍යවස්ථාව නැවත සංශෝධනය කර විදුහල්පතිවරුන්ට විදුහල්පති ධුරය දැරීම සඳහා පවතින සීමා වහාම ඉවත්කිරීම අධ්‍යාපන වෘත්තීකයින්ගේ සංගමයේ ඉල්ලීම බව ද ඒ මහතා සඳහන් ‍කළේය.", "URL": "https://sinhala.adaderana.lk/news.php?nid=18815", "Category": null, "Parent URL": null}