{"Source": "Adaderana", "Timestamp": "December 2, 2011 12:01 pm", "Headline": "යාපනයේ වැටලීම්වලින් ලංවිමට කෝටි දෙකහමාරකට වැඩි ආදායමක්", "News Content": "ලංවිම හදිසි වැටලීම් අංශ නිලධාරීන් විසින් පසුගිය නොවැම්බර් මස 26, 27, 28 සහ 29 යන සිව් දින තුළ යාපනය දිස්ත්‍රික්කයේ සිදුකළ වැටලීම්වලින් රුපියල් 23, 677, 063 ක මුදලක් උපයාගෙන තිබේ. එම මුදලින් රුපියල් 1, 260, 000 ක් උසාවි දඩ වශයෙන්ද, රුපියල් 22, 417, 063 ක් විදුලිබල මණ්ඩලයේ අලාභය ලෙසද ගණන් බලා ඇති බව විදුලි බල හා බලශක්ති අමාත්‍යාංශය පවසයි. ඒ අනුව මීටර් වෙනස්කර විදුලිය ලබාගැනීම් වැනි අයථා විදුලි පරිහරණයන් පිළිබඳ සිද්ධීන් 126 ක් වාර්තා වී ඇති බව ද එම අමාත්‍යාංශය සඳහන් කරයි. ලංවිම විශේෂ විමර්ශන ඒකකය මගින් පසුගිය සැප්තැම්බර් මස වැටලීම් තුළින් රුපියල් මිලියන 30 ට අධික ආදායමක් උපයාගෙන ඇති බව නිවේදනයක් නිකුත් කරමින් විදුලි බල හා බලශක්ති අමාත්‍යාංශය පෙන්වාදෙයි. ඔක්තෝබර් මස මෙම ආදායම රුපියල් මිලියන 18 ට අධික වී ඇතැයිද එමගින් සඳහන් කර ඇත. මේ වනවිට දිවයිනේ සිදුකරනු ලබන වැටලීම් තුළින් අනාවරණය වී ඇති පරිදි වංචනික විදුලි පරිහරණයන් වැඩි වශයෙන් වාර්තා වන්නේ උතුරු සහ නැගෙනහිර ප්‍රදේශයන්ගෙන් බවද අමාත්‍යාංශය වැඩිදුරටත් පැවසීය. මෙලෙස විදුලි මීටර් වංචනික ලෙස සකස් කිරීම්, කොකු භාවිත කර විදුලිය ලබාගැනීම් වැනි ක්‍රියාවන් හේතුවෙන් ලංකා විදුලිබල මණ්ඩලයට විශාල මූල්‍ය අලාභයක් සිදුවන බව අවධාරණය කරන විදුලිබල අමාත්‍යාංශය, වංචාකාරී පුද්ගලයින් නීතියේ රැහැනට හසුකරදීමට සහයොගය දක්වන ලෙස මහජනතාවගෙන් ඉල්ලා සිටියි. එවැනි යම් වංචාකාරී ක්‍රියාවක් සිදුවන්නේ නම් ඒ පිළිබඳව දුරකතන අංක 2422259 ඔස්සේ ලං.වි.ම විමර්ශන අංශය දැනුවත් කරන ලෙසද මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=20415", "Category": null, "Parent URL": null}