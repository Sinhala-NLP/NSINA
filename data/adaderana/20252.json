{"Source": "Adaderana", "Timestamp": "November 25, 2011 12:00 pm", "Headline": "අල්ලස් ගැනීමට තැත් කළ තක්සේරුකරුවෙක් කොටුවෙයි", "News Content": "අල්ලස් ලබාගැනීමට උත්සාහ කළ දේශීය ආදායම් බදු දෙපාර්තමේන්තුවේ තක්සේරුකරුවෙකු අල්ලස් හෝ දූෂණ විමර්ශන කොමිසමේ නිලධාරීන් විසින් අත්අඩංගුවට ගෙන තිබේ. මාතර, වල්ගම ප්‍රදේශයේ ව්‍යාපාරිකයෙකුගෙන් අල්ලස් ලබාගැනීමට උත්සාහ කළ දේශීය ආදායම් බදු දෙපාර්තමේන්තුවේ මාතර ප්‍රාදේශීය කාර්යාලයේ තක්සේරුකරුවෙකු මෙලෙස අත්අඩංගුවට පත්ව ඇති බව එම කොමිසමේ නිලධාරියෙකු ප්‍රකාශ කළේය. ආදායම් බදු ගෙවිම අඩු කිරීම සඳහා බදු වාර්තා සකස් කරදීම වෙනුවෙන් අදාළ තක්සේරුකරු රුපියල් ලක්ෂයක මුදලක් අල්ලස් වශයෙන් ඉල්ලා තිබේ. ඉන් රුපියල් 75,000 ක මුදලක් ලබාගැනීමේ දී අදාළ තක්සේරුකරු අත්අඩංගුවට ගත් බව අල්ලස් හෝ දූෂණ විමර්ශන කොමිසම සඳහන් කරයි. සැකකරු අද(25) මාතර මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=20252", "Category": null, "Parent URL": null}