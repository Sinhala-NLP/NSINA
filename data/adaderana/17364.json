{"Source": "Adaderana", "Timestamp": "July 12, 2011 04:33 pm", "Headline": "අභියෝග ජයගැනීමේ දී ගෝලීය ප්‍රවණතා ගැන අවධානය වැදගත්", "News Content": "ශ්‍රී ලංකාව හමුවේ ඇති දැවැන්ත අභියෝග ජයගැනීමේ දී ගෝලීය ප්‍රවණතාවයන් පිළිබඳ දැඩි අවධානයෙන් පසුවීම ඉතා වැදගත් බව ජනාධිපති මහින්ද රාජපක්ෂ මහතා පවසයි. ක්‍රමවත් පටිපාටියකට අනුව සිදුකෙරෙන ඕනෑම කටයුත්තක් සාර්ථකව නිමා කරගැනීමට හැකිවන බව ඔහු පෙන්වාදෙයි. යුද්ධය සාර්ථකව අවසන් කිරීමට හැකිවූයේ ද ක්‍රමානුකූලව හා සැලසුම් සහගතව කටයුතු කිරීම නිසා බව ජනාධිපතිවරයා පවසයි. කළමනාකරණ පුහුණු පත්වීම් 227ක් ලබාදීම වෙනුවෙන් අරලිය ගහ මන්දිරයේ දී අද(12) පැවති උත්සවයට එක්වෙමින් මහින්ද රාජපක්ෂ මහතා මේ අදහස් පළ කළේය. යුද්ධයෙන් අවතැන්වූවන් නැවත පදිංචි කිරීම පිළිබඳ ඇතමුන් රජයට චෝදනා කළ ද එය කඩිමුඩියේ සිදුකළ හැකි දෙයක් නොවන බව ඔහු එහිදී වැඩිදුරටත් කියා සිටියේය. එම ජනතාව නැවත සිය ගම්බිම් බලා යැවිය හැක්කේ ඔවුන්ට ජීවත් විය හැකි පහසු වටපිටාවක් නිර්මාණය කිරීමෙන් අනතුරුව බව ජනාධිපතිවරයා අවධාරණය කළේය.", "URL": "https://sinhala.adaderana.lk/news.php?nid=17364", "Category": null, "Parent URL": null}