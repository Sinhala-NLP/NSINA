{"Source": "Adaderana", "Timestamp": "July 20, 2018 04:19 pm", "Headline": "එක් දින වැඩවර්ජනයකට ගුරු සංගමයේ සුදානමක්", "News Content": "අධ්‍යාපන ක‍්ෂේත්‍රයේ දේශපාලන හිතවතුන්ට පත්වීම් ලබා දීමට විරෝධය පළ කරමින් ලබන 26 වනදා එක්දින වැඩ වර්ජනයකට එළැඹීමට සූදානම් බව ලංකා ගුරු සංගමය පවසයි. ඒ පිළිබඳව ජනතාව දැනුවත් කිරිම සඳහා අත්පත්‍රිකා බෙදීමක් අද (20)පෙරවරුවේ කොටුව දුම්රියපොළ ඉදිරිපිට දී පැවැත් විය. ඔවුන් පවසන්නේ ආණ්ඩුව දේශපාලන පළිගැනීමට ලක්වූ බව පවසමින් තම දේශපාලන හිතවතුන් 1014කට අධ්‍යාපන ක්ෂේත්‍රයේ පත් වීම් ලබාදීමට සූදානමින් සිටින බවයි. 43 ලක්ෂයක් වු පාසල් සිසුන් පාලනය කිරීම සඳහා ආණ්ඩුවට පක්ෂපාති පුද්ගලයින් පත් කර ඇති බවත්, ඔවුන් තරඟ විභාගයන් පවා අසමත් වූවන් බවද ලංකා ගුරු සංගමයේ ලේකම්, ජෝසප් ස්ටාර්ලින් මහතා පවසයි. කෙසේ වෙතත් මෙයට දෙමව්පියන්ගේ ද සහයෝගය අවශ්‍ය බවත් එක්දින වැඩවර්ජනය තුළින් අපේකෂිත අරමුණු නොලැබුණ හොත් ජාතික විභාග වර්ජනය කිරීමකට වුවද එළඹිය හැකි බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=92920", "Category": null, "Parent URL": null}