{"Source": "Adaderana", "Timestamp": "August 24, 2012 09:19 am", "Headline": "මාලදිවයින් ජනපති මහින්ද රාජපක්ෂ මහතා හමුවෙයි", "News Content": "දෙදින නිල සංචාරයක් සඳහා දිවයිනට පැමිණි මාලදිවයින් ජනාධිපති මොහොමඩ් වහීඩ් මහතා සහ ජනාධිපති මහින්ද රාජපක්ෂ මහතා අතර නිළ හමුව ඊයේ (23) පස්වරුවේ ජනාධිපති කාර්යාලයේ දී පැවැත්විණි. මාලදිවයින් ජනාධිපතිවරයා ඇතුළු දූත පිරිස ජනාධිපති මහින්ද රාජපක්ෂ මහතා විසින් මහත් හරසරින් පිළිගත් බව ජනාධිපති මාධ්‍ය අංශය සඳහන් කළේය. ආචාර වෙඩි මුර 21 ක් පවත්වා අභිමානවත් අයුරින් මෙම පිළිගැනීම සිදුකර තිබේ. අනතුරුව දෙර‍ටේ නායකයින් අතර ද්වීපාර්ශ්වික සාකච්ඡා ආරම්භ වී ඇති අතර එහිදී දෙරට අතර ආර්ථික සබඳතා තවදුරටත් පුළුල් කරගැනීම සඳහා අවධානය යොමු වූ බව ජනාධිපති මාධ්‍ය අංශය සඳහන් කළේය. ශ්‍රී ලංකාවේ ගුරුවරුන්ගේ ‍සේවය සහ මානව සම්පත් මාලදිවයින සඳහා ලබාදීම පිළිබඳව මාලදිවයින් ජනාධිපතිවරයා ශ්‍රී ලංකා රජයට ස්තුති කළ අතර ඉදිරියටත් මෙවැනි පහසුකම් අපේක්ෂා කරන බව හෙතෙම පවසා තිබේ. දෙරට අතර පවතින සංස්කෘතික සබඳතාව පිළිබඳව ද මෙහිදී රාජ්‍ය නායකයින් සාකච්ඡා කොට ඇති බව සඳහන්ය. මේ අතර යුරෝපයේ වෙසෙන ශ්‍රී ලාංකිකයින් පිරිසක් අරලිය ගහ මන්දිරයේ දී ඊයේ ජනාධිපති මහින්ද රාජපක්ෂ මහතා හමුවී ඇත. මේ දිනවල ශ්‍රී ලංකාවට පැමිණ සිටින මෙම පිරිස ජනාධිපතිවරයා හමුවී සුහද කතාබහක නිරත වූ බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=26843", "Category": null, "Parent URL": null}