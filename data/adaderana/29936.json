{"Source": "Adaderana", "Timestamp": "December 13, 2012 09:50 pm", "Headline": "  විරෝධතාවයකින් හලාවත - කොළඹ ධාවනයට බාධා", "News Content": "බස් රථයකින් වැටී මියගිය කාන්තාවකගේ අවසන් කටයුතුවලින් අනතුරුව පැවති උද්ඝෝෂණයක් හේතුවෙන් හලාවත - කොළඹ මාර්ගයේ හලාවත පොදු සුසාන භූමිය ඉදිරිපිටදී අද (13) සවස ධාවන කටයුතුවලට බාධා එල්ල වී තිබේ. හලාවත, ඊබට් සිල්වා වත්තේ පදිංචිකාරියක වූ ඔල්ගා පෙරේරා මහත්මියගේ අවසන් කටයුතුවලින් අනතුරුව මෙම විරෝධතාවය පැවැත්වුණ බව අප වාර්තාකරු පවසයි. කොළඹ සිට හලාවත දක්වා ධාවනය වූ පුද්ගලික බස් රථයකින් ඉකුත් 09 වැනිදා හලාවත, මයික්කුලම ප්‍රදේශයේදී මෙම කාන්තාව බිමට වැටී තිබේ. ඉන් පසුව ඇය හලාවත මහා රෝහලට ඇතුළත් කිරීමෙන් පසුව කොළඹ ජාතික රෝහලට මාරු කර යවා ඇතත් නැවතත් කොළඹ ජාතික රෝහලේ සිට හලාවත මහා රෝහලට මාරු කර එවා තිබියදී ඇය 10 වැනි දින සවස මියගොස් ඇත. මෙම අනතුරට සම්බන්ධ බස් රථයේ රියදුරුව සහ බස් රථය හලාවත පොලීසිය විසින් අත්අඩංගුවට ගෙන අධිකරණය වෙත ඉදිරිපත් කර තිබුණි. එහිදී බස් රථයේ හිමිකරු විසින් මියගිය කාන්තාවගේ ඥාතීන් වෙත රුපියල් ලක්ෂයක මුදලක්ද ලබාදීමට එකඟවී එම මුදලද ලබා දී ඇතැයිද අප වාර්තාකරු කියයි. මේ අතර ඇයගේ අවසන් කටයුතු නිමවීමෙන් පසුව සංවිධානය වූ පිරිසක් විසින් මෙම උද්ඝෝෂණය සංවිධානය කර තිබු බවත් මේ නිසා ධාවන කටයුතුවලට බාධා එල්ල වු බවත් ඔහු පවසයි.", "URL": "https://sinhala.adaderana.lk/news.php?nid=29936", "Category": null, "Parent URL": null}