{"Source": "Adaderana", "Timestamp": "January 11, 2013 08:47 pm", "Headline": "මීළඟ අගවිනිසුරු මොහාන් පීරිස්ද..?", "News Content": "අගවිනිසුරු, ආචාර්ය ශිරාණි බණ්ඩාරනායක මහත්මිය ධූරයෙන් ඉවත්කරනු ලැබුවහොත් මීළඟ අගවිනිසුරුවරයා ලෙස හිටපු ‍නීතිපති මොහාන් පීරිස් මහතා පත්වෙනු ඇතැයි දේශපාලන ආරංචි මාර්ග සඳහන් කරයි. අද (11) පාර්ලිමේන්තුව විසින් සම්මත කරනු ලැබූ අගවිනිසුරු, ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග යෝජනාව ජනාධිපති මහින්ද රාජපක්ෂ මහතාට යොමු කිරීමට නියමිතය. එහිදී ජනාධිපතිවරයා විසින් එකී යෝජනාව පිළිගෙන ශිරාණි බණ්ඩාරනායක මහත්මිය ධූරයෙන් ඉවත් කරනු ලැබුවහොත් මීළඟට අදාළ ධූරයට පත්වෙනු ඇත්තේ කවුරුන්ද යන්න පිළිබඳ උණුසුම් කතා බහක් පැතිරයමින් තිබේ. ඒ අනුව හිටපු නීතිපති මොහාන් පීරිස්,ශිරාණි තිලකවර්ධන, සත්‍යා හෙට්ටිගේ යන තිදෙනාගෙන් අයෙකු පිළිබඳ බොහෝ දෙනකු බලාපොරොත්තු තබා තිබේ. දැඩි රාජපක්ෂ විරෝධියෙකු වූ හිටපු අගවිනිසුරුවරයෙකු වන සරත් නන්ද සිල්වා මහතාද මෑත කාලයේ ජනාධිපතිවරයාගේ ගුණ වැයීම පිළිබඳවත්, අගවිනිසුරුවරියට එරෙහිව දැඩි වාග් ප්‍රහාරයක් දියත් කිරීමත් හේතුවෙන් තවත් පිරිසක් සැක සංකා මතු කරමින් සිටිති. කෙසේ වෙතත් අලුත්ම ආරංචි මාර්ග මගින් හෙළිදරව් වෙමින් පවතින්නේ මොහාන් පීරිස් මහතාට අදාළ තනතුර ලැබීමේ වැඩි ඉඩකඩක් පවතින බවයි.", "URL": "https://sinhala.adaderana.lk/news.php?nid=30686", "Category": null, "Parent URL": null}