{"Source": "Adaderana", "Timestamp": "August 26, 2015 04:57 pm", "Headline": "අලුත්ගම ගැටුමින් පාදයක් අහිමි  වූ තරුණයා වන්දි ඉල්ලයි", "News Content": "අලුත්ගම ප්‍රදේශයේ දී පසුගිය වසරේ ඇතිවු ගැටුමේ දී වෙඩි වැදීමෙන් තුවාල ලැබු තරුණයෙකු විසින් තමන්ට වන්දි ලබාදෙන ලෙස ඉල්ලමින් ශ්‍රේෂ්ඨාධිකරණයට පෙත්සමක් ඉදිරිපත් කර තිබේ.අලුත්ගම ප්‍රදේශයේ පදිංචි මොහොමඩ් අක්බාර් නමැති තරුණයෙකු විසින් අදාළ පෙත්සම ඉදිරිපත් කළ බව අද දෙරණ අධිකරණ වාර්තාකරු සඳහන් කළේය.පෙත්සමේ වගඋත්තරකරුවන් ලෙස පොලිස්පතිවරයා අලුත්ගම ප්‍රදේශය භාර ජ්‍යෙෂ්ඨ පොලිස් අධිකාරීවරයා සහ නාගොඩ රෝහලේ අධ්‍යක්ෂවරයා නම් කර ඇත.පෙත්සම්කරු පවසන්නේ පසුගිය වසරේ අලුත්ගම ප්‍රදේශයේ ඇති වු ගැටුමේ දී සිදුවු වෙඩි තැබීම්වලින් තම පාදයට තුවාල සිදුවු බවයි.එම අවස්ථාවේ තමා නගොඩ රෝහලට ඇතුළත් කෙරුණු බව සඳහන් කරන පෙත්සම්කරු එහිදී තමාට නිසි ප්‍රතිකාර ලබානොදීම හේතුවෙන් තම පාදය කපා ඉවත් කිරීමට සිදුවු බව සඳහන් කරයි.මේ තුළින් තම මූලික අයිතිවාසිකම් කඩ වී ඇති බවට තීන්දුවක් ලබාදෙන ලෙසත් තමාට සිදුවු අසාධාරණය වෙනුවෙන් සුදුසු වන්දියක් අය කර දෙන ලෙස ඉල්ලමින් අදාළ තරුණයා මෙම පෙත්සම ඉදිරිපත් කර ඇති බව සඳහන්ය.", "URL": "https://sinhala.adaderana.lk/news.php?nid=53479", "Category": null, "Parent URL": null}