{"Source": "Adaderana", "Timestamp": "October 1, 2018 10:00 pm", "Headline": "මනුසත් දෙරණ  ලිට්ල් හාර්ට්ස් අරමුදලට පරිත්‍යාග රැසක්", "News Content": "හදවත් රෝගී දරුවන් වෙනුවෙන් මනුසත් දෙරණ ක්‍රියාත්මක කරන ලිට්ල් හාර්ට්ස් ව්‍යාපෘතිය වෙත අදට (01) යෙදී ඇති ලෝක ළමා දිනය වෙනුවෙන් පරිත්‍යාගශීලීන් විසින් මුදල් පිරිනමනු ලැබුවේය. ලිට්ල් හාර්ට්ස් ව්‍යාපෘතියට සමගාමීව අද තවත් වැඩසටහන් කිහිපයක් ක්‍රියාත්මක විය. ලෝක ළමා දිනය වෙනුවෙන් කොළඹ රාජකීය විද්‍යාලයේ සිසුන් මනුසත් දෙරණ ලිට්ල් හාර්ට්ස් අරමුදල වෙත අද මුදල් පරිත්‍යාග කළේය. මෙලෙස පිරිනැමුණේ විද්‍යාලයේ සිසුන් එක්ව කැට වලට එක් රැස් කරනු ලැබූ මුදල්ය. දෙරණ ලිට්ල් හාර්ට්ස් ව්‍යාපෘතියට සමගාමීව \"පුංචි හදට සුවය දෙන්න\" යන්න තේමා කරගනිමින් සංවිධාන කළ ලිටිල් හාර්ට්ස් පාගමන අද ගම්පොල නගරයේදී පැවැත් විය. ගම්පොළ GREEN ANGELS ජාත්‍යන්තර පාසල මඟින් මෙම පාගමන සංවිධාන කර තිබුණි. මේ අතර ලිට්ල් හාර්ට්ස් ව්‍යාපෘතිය යටතේ කොළඹ රිජ්වේ ආර්යා ළමා රෝහලේ ඉදිකෙරෙන මහල් 10කින් යුත් අංගසම්පූර්ණ ළමා හෘද රෝග ඒකකයේ ඉදිකිරීම් ද මේ වනවිට ආරම්භ කර තිබේ.", "URL": "https://sinhala.adaderana.lk/news.php?nid=97015", "Category": null, "Parent URL": null}