{"Source": "Adaderana", "Timestamp": "November 4, 2015 12:15 pm", "Headline": "රජයේ රැකියාවලට බඳවා ගන්න වයස් සීමාව අවුරුදු 10කින් වැඩි කිරීමට යයි", "News Content": "රජයේ රැකියා සඳහා බඳවා ගැනීමේ වයස් සීමාව තවත් වසර 10කින් වැඩි කිරීම සඳහා වන යෝජනාවක් අමාත්‍ය මණ්ඩලයට ඉදිරිපත් කරන බව සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි.මේ වන විට රැකියා සඳහා බඳවා ගැනීමේ උපරිම වයස් සීමාව අවුරුදු 30ත් 35ත් අතර පැවතීම හේතුවෙන් ඇතැම් පිරිස්වලට රැකියා ලබාදීමේ දී වයස් සීමා ප්‍රශ්නය මත ඔවුන් ශ්‍රමබලකායට බඳවා ගැනීමට නොහැකි වී ඇති බව අමාත්‍යවරයා පෙන්වාදෙයි.ජනතාවට වාසි සහගත අයුරින් තීන්දු තීරණ ගත යුතු බව පවසන රාජිත සේනාරත්න අමාත්‍යවරයා මේ සඳහා දේශපාලන අවබෝධය ඉතා වැදගත් කරුණක් බව කියා සිටියි.රාජිත සේනාරත්න අමාත්‍යවරයා මේ අදහස් පළ කළේ මතුගම ප්‍රදේශයේ පැවති උත්සවයකට එක්වෙමිනි.", "URL": "https://sinhala.adaderana.lk/news.php?nid=54865", "Category": null, "Parent URL": null}