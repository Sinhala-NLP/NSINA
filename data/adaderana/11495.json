{"Source": "Adaderana", "Timestamp": "October 14, 2010 05:37 pm", "Headline": "ෆොන්සේකාට අසාධාරණයක් නොවූ බව ෆෙඩ්රිකා කියයි", "News Content": "සුදුකොඩි ප්‍රකාශය තුන්වන පාර්ශවයකින් සරත් ෆොන්සේකා මහතා දැනගත් බවට සඳහන් කරුණ සන්ඩේ ලීඩර් පුවත්පතේ පළමු මුද්‍රණයේ පළ නොකිරීම තුළින් ‍ෆොන්සේකා මහතාට අසාධාරණයක් සිදු නොවූ බව එම පුවත්පතේ කතෘ ෆෙඩ්රිකා ජෑන්ස් මහත්මිය ත්‍රිපුද්ගල මහාධිකරණ විනිසුරු මඩුල්ල හමුවේ ප්‍රකාශ කර තිබේ. අදාළ ප්‍රකාශය තුන්වන පාර්ශවයකින් ෆොන්‍සේකා මහතා දැනගත් බවට දැක්වෙන කරුණ පුවත්පතේ නාගරික මුද්‍රණයේ තමා පළ කළ බව විත්ති‍යේ නීතීඥවරයා නැගූ හරස් ප්‍රශ්නවල‍ට පිළිතුරු දෙමින් සන්ඩේ ලීඩර් කතුවරිය පැවසුවාය. අදාළ තොරතුරු ඇතුළත් කරන තෙක් පුවත්පතේ පළමු මුද්‍රණය සිදුනොකරන ලෙස තමා වාචිකව උපදෙස් දී තිබුණ ද මතුවූ අවුල් සහගත තත්ත්වයක් හේතුවෙන් එහි පළමු මුද්‍රණය සිදුව තිබූ බව ජෑන්ස් මහත්මිය සඳහන් කර ඇත. ඒ අනුව තමාට කළ හැකිව තිබුණේ නාගරික මුද්‍රණය සඳහා අදාළ තොරතුරු ඇතුළත් කිරීම බව ඇය සඳහන් කළාය. මෙහිදී විත්තියේ නීතිඥවරයා කරුණු දක්වමින් සාක්කිකාරිය හිතාමතා අධිකරණය නොමග යවන ආකාරයේ පිළිතුරු ලබාදෙන බවට චෝදනා කළේය. නමුත් එම චෝදනා සාක්කිකාරිය විසින් ප්‍රතික්ෂේප කර ඇත. ඉකුත් ජනාධිපතිවරණ සමයේ සන්ඩේ ලීඩර් පුවත්පත එක්සත් ජාතික පක්ෂයේ මලික් සමරවික්‍රම මහතාගෙන් මුදල් ලබාගත්තේදැයි විත්තියේ නීතිඥවරයා ප්‍රශ්න කර තිබේ. මලික් සමරවික්‍රම මහතාගෙන් පමණක් නොව එම පක්ෂයේ කිහිපදෙනෙකුගෙන් මුදල් ලබාගත් බව තමා දන්නේ යැයි ද ජැන්ස් මහත්මිය සඳහන් කළාය. හිටපු යුධ හමුදාපති සරත් ෆොන්සේකා මහතා විසින් සිදුකළ බව කියන සුදුකොඩි ප්‍රකාශයට අදාළව සන්ඩේ ලීඩර් පුවත්පතේ කර්තෘ ෆෙඩ්රිකා ජෑන්ස්ගෙන් අද(14)හරස් ප්‍රශ්න විමසීම සිදුවූ අවස්ථාවේ ඇය මෙම කරුණු පැවසීය. මේ සම්බන්ධ නඩු විභාගය හෙට දිනට(15) කල් තැබිණි.", "URL": "https://sinhala.adaderana.lk/news.php?nid=11495", "Category": null, "Parent URL": null}