{"Source": "Adaderana", "Timestamp": "December 17, 2018 08:29 am", "Headline": "වෙඩි පහර කෑ රත්මලේ සද්ධන්තයා මරුට", "News Content": "මින්නේරිය, රත්මලේ වන රක්ෂිතයේ සැරිසරමින් සිටිය දී දඩයක්කරුවෙකුගේ වෙඩි ප්‍රහාරයකට ලක්ව සිටි වන අලියා මියගොස් ඇති බව අද දෙරණ වාර්තාකරු පවසයි. වෙඩි ප්‍රහාරයෙන් තුවාල ලැබු මෙම වන අලියා එම රක්ෂිතයටම අයත් රත්මලේ ප්‍රදේශයේ දී මෙසේ මිය ගොස් ඇත. මිය ගිය වන අලියා වයස අවුරුදු 15 ත් 20 ත් අතර බව වාර්තා වෙයි. අලියාගේ උස අඩි 7 හමාරක් පමණ වන බව ද වනජීවි නිලධාරින් පවසයි. වන අලියාගේ හිසට වෙඩි ප්‍රහාරය එල්ල වී ඇති අතර, ඒ හේතුවෙන් අලියා මිය යන්නට ඇතැයි වනජීවි නිලධාරින් පවසයි. මියගිය අලියාගේ පශ්චාත් මරණ පරීක්ණය ගිරිතලේ වනජීවි නිලධාරීන් විසින් සිදු කිරීමට නියමිත අතර, මෙම මරණය පිළිබඳ වැඩි දුර පරීක්ෂණ කටයුතු කවුඩුල්ල ජාතික වන උද්‍යානයේ වනජීවි නිලධාරීන් විසින් සිදු කරන බව ද වාර්තා වෙයි.", "URL": "https://sinhala.adaderana.lk/news.php?nid=100862", "Category": null, "Parent URL": null}