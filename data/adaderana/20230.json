{"Source": "Adaderana", "Timestamp": "November 24, 2011 01:17 pm", "Headline": "ගොඩැගැසී තිබූ සියලු ලිපි හා පාර්සල් බෙදා අවසන්", "News Content": "මධ්‍යම තැපැල් හුවමාරුවේ ගොඩගැසී තිබූ සියලුම ලිපි සහ පාර්සල් මේ වනවිට බෙදා අවසන් බව තැපැල් සේවා අමාත්‍ය ජීවන් කුමාරතුංග මහතා අද(24) පාර්ලිමේන්තුවේ දී සඳහන් කළේය. වෘත්තීය සමිති සමග එක්ව මෙම ලිපි සහ පාර්සල් බෙදා අවසන් කළ බව එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා නැගූ වාචික ප්‍රශ්නයකට පිළිතුරු ලබාදෙමින් අමාත්‍යවරයා මේ බව ප්‍රකාශ කළේය. තැපැල් සේවක වර්ජනය නිසා මධ්‍යම තැපැල් හුවමාරුවේ ලිපි සහ පාර්සල් ලක්ෂ ගණනක් ගොඩගැසී තිබූ බව බුද්ධික පතිරණ මන්ත්‍රීවරයා එහිදී පෙන්වාදුන්නේය. නමුත් ඒවා සියල්ල බෙදා අවසන් බව ඒ සඳහා පිළිතුරු දෙමින් විෂයභාර අමාත්‍යවරයා සඳහන් කළේය. එමෙන්ම තැපැල් දෙපාර්තමේන්තුවට අයත් ඉඩම් පුද්ගලික අංශය සමග එක්ව ඵලදායී ක්‍රියාකාරකම් සඳහා යොදාගන්නා බව ද අමාත්‍යවරයා එහිදී අවධාරණය කළේය. 2012 අයවැය විවාදය තෙවන දිනටත් අද පාර්ලිමේන්තුවේ දී පැවැත්වෙයි.", "URL": "https://sinhala.adaderana.lk/news.php?nid=20230", "Category": null, "Parent URL": null}