{"Source": "Adaderana", "Timestamp": "November 28, 2010 03:53 pm", "Headline": "රජයේ විශ්වාසය සංචාරක ක්ෂේත්‍රය පමණයි-ජ.වි.පෙ අයවැයට විරුද්ධයි", "News Content": "ජනතා අපේක්ෂා ඉටු නොවුණු අය වැය පිළිබඳ මහජනතාව දැනුවත් කිරීමේ වැඩපිළිවෙළක් ක්‍රියාත්මක කරන බව ජනතා විමුක්ති පෙරමුණ පවසයි. එම පක්ෂයේ ප්‍රධාන ලේකම් ටිල්වින් සිල්වා මහතා පෙන්වා දෙන්නේ මෙවර අය වැය ජාත්‍යන්තර මූල්‍ය අරමුදල සහ බටහිර බලවේගවල අවශ්‍යයතාවන් ඉටුවන පරිදි පමණක් සකස් කර ඇති බවයි. පොරොන්දු වු ජනතා සහන කිසිවක් ලබානොදුන් මෙම අය වැය උපාය මාර්ග මඟින් රටට අහිතකර තත්ත්වයන් මතුවිය හැකි බව ටිල්වින් සිල්වා මහතා අවධාරණය කරයි. මෙවර අය වැයෙන් රටේ නිෂ්පාදනය දිරි ගැන්වීම වෙනුවට සංචාරක ක්ෂේත්‍රය මත පමණක් රජය විශ්වාසය තබා ඇති බව ඔහු සඳහන් කරයි. එබැවින් අය වැයට විරුද්ධව ජ.වි.පෙ පාර්ලිමේන්තුවේදී ඡන්දය භාවිත කරන බව ටිල්වින් සිල්වා මහතා අද කොළඹ පැවති මාධ්‍යය හමුවකදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12455", "Category": null, "Parent URL": null}