{"Source": "Adaderana", "Timestamp": "September 21, 2015 09:58 am", "Headline": "සන්ධාන මන්ත්‍රී පිරිසක් හා කථානායක අතර හමුවක්", "News Content": "එක්සත් ජනතා නිදහස් සන්ධානය නියෝජනය කරන මන්ත්‍රීවරුන් පිරිසක් අද කථානායකවරයා සහ නියෝජ්‍ය කථානායකවරයා මුණ ගැසීමට නියමිතය.දැනට විපක්ෂයේ අසුන් ගැනීම සඳහා කැමැත්ත පළ කර තිබෙන සන්ධාන මන්ත්‍රීවරුන් පිරිසක් මෙලෙස සාකච්ඡා සඳහා එක් වනු ඇති බව සඳහන්ය.ඔවුන් විපක්ෂයේ අසුන් ගැනීම පිළිබඳ මෙහිදී සාකච්ඡා කෙරෙනු ඇති බව වාර්තා වේ.මේ සම්බන්ධයෙන් අද දෙරණ පාර්ලිමේන්තු මන්ත්‍රී දිනේෂ් ගුණවර්ධන මහතාගෙන් විමසීමක් කළේය.එහිදී ඔහු සඳහන් කළේ කථානායකවරයා විසින් සිදු කළ දැනුම්දීමකට අනුව තමන්ද මෙම සාකච්ඡාව සඳහා සහභාගී වන බවයි.මෙම සාකච්ඡාව අද පෙරවරුවේ පාර්ලිමේන්තු සංකීර්ණයේ පැවැත්වෙනු ඇති බව වාර්තා වේ.", "URL": "https://sinhala.adaderana.lk/news.php?nid=53978", "Category": null, "Parent URL": null}