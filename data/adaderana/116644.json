{"Source": "Adaderana", "Timestamp": "August 15, 2019 06:53 pm", "Headline": "ගෝඨාභය අද කිරිවෙහෙරින් ආශිර්වාද ලබා ගනී", "News Content": "ශ්‍රී ලංකා පොදුජන පෙරමුණේ ජනාධිපති ධූර අපේක්ෂක ගෝඨාභය රාජපක්ෂ මහතා අද පස්වරුවේ කිරිවෙහෙරට පැමිණ ආගමික වතාවත්වල නිරත වුණි. ශ්‍රී ලංකා පොදුජන පෙරමුණේ ජනාධිපතිධූර අපේක්ෂක ගෝඨාභය රාජපක්ෂ මහතා සහ විපක්ෂ නායක මහින්ද රාජපක්ෂ මහතා අද පෙරවරුවේ මහනුවර රදගුරු නිල නිවස වෙත පැමිණියේය. එහිදී මහනුවර රදගුරු ගරු වියානි ප්‍රනාන්දු හිමිපාණන් බැහැදැක ආශිර්වාද ලබාගත්තේය. අද පස්වරුවේ කතරගමට පැමිණි ගෝඨාභය රාජපක්ෂ මහතා හා විපක්ෂ නායකවරයා පළමුවෙන්ම කිරිවෙහෙර පූජා භූමිය වෙත පැමිණියේය. එහිදී ගෝඨාභය රාජපක්ෂ හා විපක්ෂ නායක මහින්ද රාජපක්ෂ යන මහත්වරුන් මෙන්ම ඒකාබද්ධ විපක්ෂයේ මන්ත්‍රීවරුන්ට පැමිණ සිටි පිරිසගෙන් උණුසුම් පිළිගැනීමක් හිමිවුණි. අනතුරුව ඔවුන් කිරිවෙහෙර විහාරාධිපති පූජ්‍ය කොබවක දම්මින්න හිමියන් බැහැදැක ආශිර්වාද ලබාගත්තේය. පසුව ගෝඨාභය රාජපක්ෂ මහතා කිරිවෙහෙර චෛත්‍ය රාජයාණන් වහන්සේ වැඳපුදාගනු ලැබුවේය. අනතුරුව භික්ෂූන් වහන්සේ පන්සීය නමකගේ සහභාගීත්වයෙන් ජය පිරිත් සජ්ඥායනය කරමින් කිරිවෙහෙර අබියස ආශිර්වාද පූජාවක් පැවැත්වුණි.", "URL": "https://sinhala.adaderana.lk/news.php?nid=116644", "Category": null, "Parent URL": null}