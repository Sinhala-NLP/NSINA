{"Source": "Adaderana", "Timestamp": "September 27, 2011 09:48 am", "Headline": "විදුලිය නැති දුම්රියවල රාජකාරී කරන්නේ නෑ ", "News Content": "නිවැරදි ලෙස විදුලි ආලෝකය නොමැති දුම්රියවල රාජකාරී කටයුතුවලින් ඉවත් වන බව දුම්රිය නියාමකවරුන්ගේ සංගමය පවසයි. මේ සම්බන්ධයෙන් දුම්රිය බලධාරීන් මේ වන විටත් දැනුවත් කර ඇති බව එම සංගමයේ සභාපති ඩි.ජි.ජේ.වැලිකල මහතා ප්‍රකාශ කළේය. අදාළ ගැටලුවට විසඳුම් නොලැබුණහොත් දුම්රිය ගමන්වාර රැසක් අවලංගු කිරීමට සිදුවන බව දුම්රිය නියාමකවරුන්ගේ සංගමයේ සභාපති ඩි.ජි.ජේ.වැලිකල මහතා ප්‍රකාශ කළේය. අනතුරු ඇතිවීමේ අවස්ථා සම්බන්ධව පෙර දැනුම් දීමක් සිදුකළ ද ඒ පිළිබඳව ක්‍රියා මාර්ග නොගන්නා බවත්, පසුව වැඩ තහනම් කිරීම් පමණක් සිදුකරන බවටත් ඒ මහතා චෝදනා ක‍ළේය. විදුලිය නොමැති දුම්රියවලට විදුලිය සැපයීමට කටයුතු කරන ලෙසත්, සංඥා ලාම්පු දල්වා තැබීමට කටයුතු කරන ලෙසත් අදාළ අංශ වෙත දැනුම් දී ඇති බව මේ සම්බන්ධයෙන් අද දෙරණ දුම්රිය ගමනාගමන අධිකාරී එල්.ඒ.ආර්.රත්නායක මහතාගෙන් කළ විමසීමකදී ඒ මහතා සඳහන් කළේය. මේ අතර ඉන්දියාවෙන් ආනයනය කරන ලද එස් - 11 බලවේග දුම්රියන්වල ධාවන කටයුතුවලින් ඊයේ(26) දිනයේ සිට ඉවත් වන බව ලොකොමොටිව් ඔපරේටින් ඉංජිනියර්ස් දුම්රිය රියදුරු සංගමය ප්‍රකාශ ක‍රයි. එස් -11 බලවේග කට්ටලවල පවතින දෝෂ හේතුවෙන් මෙම තීරණය ගත් බව එම සංගමයේ සභාපති අයි.එල්.කේ.දිසානායක මහතා ප්‍රකාශ කළේය. මේ සම්බන්ධව අවශ්‍ය පියවර ගැනීමට කටයුතු කළහොත් දුම්රිය ධාවනය කිරීමට කටයුතු කරන බව ද ඒ මහතා සඳහන් කළේය. නමුත් මෙම දුම්රිය කිහිපයක් පමණක් පවතින නිසා අදාළ තීරණය තුළින් දුම්රිය සේවයට හෝ දුම්රිය ගමන් වාර සඳහා බලපෑමක් සිදුනොවන බව හෙතෙම අවධාරණය කර සිටියේය. එහෙත් දිස්ත්‍රික් පරීක්ෂකවරුන් යොදවා එම බලවේග දුම්රිය ධාවනය කිරීමට පියවර ගෙන ඇති බව දුම්රිය ගමනාගමන අධිකාරී එල්.ඒ.ආර්.රත්නායක මහතා ප්‍රකාශ කළේය. එමනිසා දුම්රිය වාර අවලංගුවීමකින් තොරව ධාවන කටයුතු සිදුකෙරෙන බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=18990", "Category": null, "Parent URL": null}