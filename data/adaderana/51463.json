{"Source": "Adaderana", "Timestamp": "May 20, 2015 04:39 pm", "Headline": "එල්.ටී.ටී.ඊ කොඩි එසවූ බව සමාජ වෙබ් අඩවි වැරදි ලෙස වාර්තා කරලා", "News Content": "උතුරේ ප්‍රදේශ වල එල්.ටී.ටී.ඊ කොඩි එසවූ බවට පැතිර යන කටකතා තරයේ ප්‍රතික්ෂේප කරන බව ආරක්ෂක රාජ්‍ය අමාත්‍ය රුවන් විජයවර්ධන මහතා පවසයි.නිවේදනයක් නිකුත් කරමින් අමාත්‍යවරයා පැවසුවේ පටු දේශපාලන වාසි ලබාගැනීමේ අපේක්ෂාවෙන් විවිධ පුද්ගලයින් මෙන්ම ඇතැම් මාධ්‍ය සහ සමාජ වෙබි අඩවි ද එවැනි ප්‍රචාර සිදුකරමින් පවතින බවයි.බුද්ධි අංශ වාර්තාවලට අනුව එවැනි කිසිඳු සිදුවීමක් උතුරේ හෝ නැගෙනහිර ප්‍රදේශ වල වාර්තා නොවන බව සඳහන් කළ අමාත්‍යවරයා එම සාවද්‍ය ප්‍රකාශ පිළිබඳ තමන් කනගාටු වන බවද පවසයි.ජනාධිපතිවරයාගේ, අග්‍රාමාත්‍යවරයාගේ මෙන්ම රාජ්‍ය ආරක්ෂක අමාත්‍යවරයා ලෙස තමාගේද අරමුණ වන්නේ ජාතික ආරක්ෂාව තහවුරු කරමින් ජනතාව අතර සංහිඳියාව සහ සහෝදරත්වය ගොඩනැංවීම බව අමාත්‍යවරයා අවධාරණය කරයි.පසුගිය සමයේදී දකුණු ඉන්දියාව ඇතුළු රටවල් කිහිපයක පැවති එල්.ටී.ටී.ඊ සැමරුම් වල මාධ්‍ය වාර්තා සහ ඡායාරූප උපයෝගී කරමින් සමාජ වෙබ් අඩවි කිහිපයක් ඉතා නොසැලකිලිමත් අන්දමින් සාවද්‍ය ප්‍රකාශ සිදුකරන බවත්, එම ප්‍රකාශ වලට නොරැවටෙන ලෙසත් අමාත්‍ය රුවන් විජයවර්ධන මහතා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=51463", "Category": null, "Parent URL": null}