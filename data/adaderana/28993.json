{"Source": "Adaderana", "Timestamp": "November 7, 2012 03:21 pm", "Headline": "දීපවාලි අත්තිකාරම් දෙන්න!", "News Content": "වතු සේවකයින් විසින් ඉල්ලා සිටි දීපවාලි උත්සව අත්තිකාරම් මුදල ලබාදීමට පියවර ගන්නා ලෙස සමස්ත ලංකා වතු කම්කරු සංගමය ඉල්ලීමක් කරයි. මීට පෙර වතු සේවකයින් හට රුපියල් 4500 ක දීපවාලී උත්සව අත්තිකාරම් මුදලක් ලබා දී තිබුණ ද වැඩිවන භාණ්ඩ මිල හමුවේ එම මුදල ප‍්‍රමාණවත් නොවන බැවින් එම මුදල රුපියල් 6000 දක්වා වැඩි කරන ලෙසට ඔවුන් විසින් ඉල්ලීමක් කර තිබිණි. කෙසේ වෙතත් ඔවුන්ගේ ඉල්ලීම නොසලා හරිමින් වතු සමාගම් බොහොමයක් රුපියල් 4500 යේ අත්තිකාරම් මුදල මෙවරද ඔවුන්ට ලබා දී ඇති බවයි සමස්ත ලංකා වතු කම්කරු සංගමය පවසන්නේ. දීපවාලී උත්සව අත්තිකාරම් මුදල ඉදිරි මාසවල දී සේවක වැටුපෙන් අය කර ගන්නා බැවින් එමගින් වතු සමාගම්වලට කිසිදු අලාභයක් සිදු නොවන බවද එම සංගමය පෙන්වාදෙයි. මේ හේතුවෙන් වැවිළි කර්මාන්තයේ නියැලෙන 90% ක් පමණ වන හින්දු භක්තික වතු කම්කරුවන් සඳහා රුපියල් 6000 ක අදාළ අත්තිකාරම් මුදලක් ලබාදීමට කටයුතු කරන ලෙස සමස්ත ලංකා වතු කම්කරු සංගමය අවධාරණය කරයි.", "URL": "https://sinhala.adaderana.lk/news.php?nid=28993", "Category": null, "Parent URL": null}