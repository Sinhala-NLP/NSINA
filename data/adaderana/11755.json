{"Source": "Adaderana", "Timestamp": "October 26, 2010 04:06 pm", "Headline": "2 වන යුද අධිකරණ තීන්දුව නිසි පරිදි අනුමත කර ඇතැයි නීතිපති කියයි", "News Content": "සරත් ෆොන්සේකා මහතා වරදකරු කරමින් දෙවන යුධ අධිකරණය දුන් තීන්දුව නිසි පරිදි අනුමත කර නොමැති බවට පෙත්සම්කාර පාර්ශවය මතු කළ තර්කය ප්‍රතික්ෂේප කළ නීතිපතිවරයා අදාළ දඩුවම නිසි පරිදි අනුමත කර ඇතැයි අභියාචනාධිකරණය හමුවේ අද ප්‍රකාශ කරනු ලැබීය. තම මන්ත්‍රී ධූරය අහිමි කිරීමට එරෙහිව සරත් ෆොන්සේකා මහතා ගොනුකළ පෙත්සම අද(26) යළි විභාගයට ගත් අවස්ථාවේදී නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිස්ටර් ජනරාල් ෆර්සානා ජමීල් මහත්මිය මේ බව ප්‍රකාශ කළාය. සරත් ෆොන්සේකා මහතා වරදකරු කිරීමේ තීරණය ජනාධිපතිවරයා නිසි පරිදි අනුමත කර නොමැති බවට දැක්වෙන ලේඛනයක් පෙත්සම්කාර පාර්ශවයේ නීතීඥවරයා පසුගියදා අධිකරණයට ඉදිරිපත් කළේය. එහෙත් එම ලේඛනය නඩු ගොනුවට ඇතුළත් නොකර ඒ පිළිබඳව කරුණු දැක්විය නොහැකි බවට තර්ක කළ රජයේ නීතීඥවරිය එය පදනම් විරහිත තර්කයක් යැයි ද ප්‍රකාශ කළාය. පුද්ගලයෙකු වරදකරු කිරීමේ තීරණය අනුමත නොකර දඩුවම් පමුණුවන්නේ කෙසේදැයි ප්‍රශ්න කළ රජයේ නීතීඥවරිය සරත් ෆොන්සේකා මහතා පිළිබඳ තීන්දුව නිසි පරිදි ජනාධිපතිවරයා විසින් අනුමත කර ඇතැයි සඳහන් කරනු ලැබීය. මෙම පෙත්සම විභාග කිරීමට නොතීසි නිකුත් කළ යුතු යැයි තමා මෙම අවස්ථාවේදී පෞද්ගලිකව විශ්වාස කරන බව මෙහිදි විනිසුරු රංජිත් සිල්වා මහතා ප්‍රකා‍ශ කළේය. කෙසේ වෙතත් පෙත්සම වැඩිදුර සලකා බැලීම මේ මස 28 වැනිදාට කල් තැබුණි.", "URL": "https://sinhala.adaderana.lk/news.php?nid=11755", "Category": null, "Parent URL": null}