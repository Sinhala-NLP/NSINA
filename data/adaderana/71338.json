{"Source": "Adaderana", "Timestamp": "March 25, 2017 12:31 pm", "Headline": "පාඨලීගෙන් ජනපතිට වාර්තාවක් ", "News Content": "හම්බන්තොට වරාය චීන ආයෝජකයින්ට පැවරීමේදී ක්‍රියාත්මක කළ යුතු ආකාරය පිළිබඳව නිර්දේශ ඇතුළත් වාර්තාවක් මහ නගර සහ බස්නාහිර සංවර්ධන අමාත්‍ය පාඨලී චම්පික රණවක මහතා විසින් ජනාධිපති මෛත්‍රීපාල සිරිසේන මහතා වෙත ලබාදී තිබේ. හම්බන්තොට වරාය චීන ආයෝජිකයින්ට පැවරීම පිළීබඳ ගිවිසුම් පත්‍රය පසුගියදා කැබිනට් මණ්ඩලය වෙත ඉදිරිපත් කෙරුණි. එහිදී ජනාධිපතිවරයා විසින් මේ පිළිබඳ සොයා බැලීම සඳහා කැබිනට් අනුකාරක සභාවක් පත් කරනු ලැබීය. විශේෂ ව්‍යාපෘති අමාත්‍ය ආචාර්ය සරත් අමුණුගම මහතාගේ ප්‍රධානත්වයෙන් පත් කෙරුණු මෙම කැබිනට් අනුකාරක සභාව සඳහා පාඨලී චම්පික රණවක අමාත්‍යවරයා ඇතුළු අමාත්‍යවරුන් කිහිප දෙනෙකු පත් කෙරුණි. කෙසේ වෙතත් පාඨලී චම්පික රණවක අමාත්‍යවරයා හම්බන්තොට වරාය චීන ආයෝජිකයින්ට පැවරීම සම්බන්ධයෙන් ලිඛිත නිර්දේශ ජනාධිපතිවරයා වෙත යොමු කර ඇති බව වාර්තා වෙයි. මේ අතර එම කමිටුවෙන් පාඨලී චම්පික රණවක අමාත්‍යවරයා ඉවත්වී ඇති බවට පළ වන වාර්තා සම්බන්ධයෙන් අද දෙරණ කළ විමසීමකදී අමාත්‍යවරයාගේ මාධ්‍ය ලේකම්වරයා සඳහන් කර සිටියේ ඉවත්වීමත් සිදු වී නොමැති බවයි.", "URL": "https://sinhala.adaderana.lk/news.php?nid=71338", "Category": null, "Parent URL": null}