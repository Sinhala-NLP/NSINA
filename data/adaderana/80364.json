{"Source": "Adaderana", "Timestamp": "November 22, 2017 12:42 pm", "Headline": " වෘත්තීය සමිති සුව ඇමති එක්ක සාකච්ඡාවකට සැරසෙයි", "News Content": "වැඩ වර්ජනයේ නිරත හෙද, පරිපූරක හා අතුරු වෛද්‍ය සේවාවන්ට අයත් වෘත්තීය සමිති නියෝජිතයින් සහ සෞඛ්‍ය අමාත්‍ය රාජිත සේනාරත්න මහතා අතර සාකච්ඡාවක් පැවැත්වීමට නියමිතව තිබේ. හෙද, පරිපූරක හා අතුරු වෛද්‍ය සේවා ඒකාබද්ධ බල මණ්ඩලයේ කැඳවුම්කරු සමන් රත්නප්‍රිය මහතා සඳහන් කළේ සෞඛ්‍ය අමාත්‍යංශයේදී අදාළ සාකච්ඡාව පැවැත්වීමට නියමිත බවයි. වැඩිකල අතිකාල දීමනා කප්පාදුව, වැටුප් විෂමතා ඇතුළු ගැටළු කිහිපයක් මුල් කර ගනිමින් හෙද, පරිපූරක හා අතුරු වෛද්‍ය සේවා ඒකාබද්ධ බල මණ්ඩලය අද (22) පෙරවරු 07.00ට මෙම වැඩ වර්ජනය ආරම්භ කළ අතර එය හෙට පෙරවරු 07.00 දක්වා ක්‍රියාත්මකවීමට නියමිතය. වර්ජනය සඳහා සෞඛ්‍ය සේවාවේ සේවා 17 කට අයත් සෞඛ්‍ය නිලධාරීන් 50,000 ක් පමණ එක්ව සිටින බව වාර්තා වෙයි. මෙම වැඩවර්ජනය හේතුවෙන් රෝහල් වෙත ප්‍රතිකාර ලබා ගැනීමට පැමිණි රෝගීන් දුෂ්කරතාවට පත්ව සිටියේය.", "URL": "https://sinhala.adaderana.lk/news.php?nid=80364", "Category": null, "Parent URL": null}