{"Source": "Adaderana", "Timestamp": "September 3, 2018 03:59 pm", "Headline": "මිලියන 28 ක විදෙස් මුදල් සිංගප්පූරුවට යවන්න හැදූ තරුණයෙක් මාට්ටු", "News Content": "රුපියල් 2,80,00,000 ක් වටිනා විදේශ මුදල් තොගයක් නීතිවිරෝධී ලෙස සිංගප්පූරුව බලා රැගෙන යෑමට තැත් කළ ශ්‍රී ලාංකික ගුවන් මගියෙකු අද(03) දින දහවල් කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. මොහු 25 හැවිරිදි මීගමුව ප්‍රදේශයේ පදිංචිකරුවෙකි. මොහු අද දින දහවල් 11.10 ට පමණ සිංගප්පූරුව බලා පිටත්ව යන ශ්‍රී ලන්කන් ගුවන් සේවයේ යූ.එල්- 308 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. මොහු ගුවන් තොටුපොළ වෙත පිවිසීමේදී එහි ආරක්ෂක නිලධාරීන් විසින් සිදු කරන ස්කෑන් පරීක්ෂණයේ දී ,මොහු විසින් රැගෙන ආ ගමන් මල්ලේ ව්‍යාජ පතුලක මෙම විදේශ මුදල් තොගය සඟවා ගෙන ඇති බව අනාවරණය වීමෙන් පසු , මෙම පුද්ගලයා සමග ගමන් මල්ල ද ගුවන් තොටුපොළ රේගු නිලධාරීන් වෙත භාර දීමට පියවර ගෙන තිබුණි. රේගු නිලධාරීන් විසින් මොහුගේ ගමන් මල්ලේ ව්‍යාජ පතුලක සඟවා ගෙන තිබූ යූරෝ, කටාර් රියාල් ,ස්විස් ෆ්‍රෑන්ක් , ඩෙන්මාර්ක් ක්‍රෝනර් සහ සෞදි රියාල් තොගය සොයාගෙන අත් අඩංගුවට ගෙන තිබුණි. මෙම අත්අඩංගුවට ගැනීම සහ මේ පිළිබඳව වැඩිදුර පරීක්ෂණ කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , ගුවන් තොටුපොළ රේගු අධ්‍යක්ෂ එන්.ඒ.කරුණාරත්න , නියෝජ්‍ය රේගු අධ්‍යක්ෂවරුන් වන විපුල මිනුවන්පිටිය , ඕ.ජේ.ඔබේසේකර ,පී.එස්.කිරිවත්තුඩුව , රේගු අධිකාරීවරුන් වන ඩී.ඩබ්ලිව් .කේ.විජේතුංග , අයි.එම්.ස්මයිල් , සහකාර රේගු අධිකාරීවරුන් වන ඩී.ඩී.ඒ.මදුසංඛ, ටී.ඩී.සී.එල්.සුමනරත්න , ඒ.එස්.රූපසිංහ, එම්.අයි.යූෂුප් , ඒ.වී.පී.නාලක , එම්.ටී.අයි.උමයංගනී සහ ඩී.ඩී.එන්.සිල්වා යන නිලධාරීන් විසින් සිදු කරමින් පවතී.", "URL": "https://sinhala.adaderana.lk/news.php?nid=95477", "Category": null, "Parent URL": null}