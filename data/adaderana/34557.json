{"Source": "Adaderana", "Timestamp": "June 2, 2013 08:13 am", "Headline": "වසරකට ලංකාවෙන් පිළිකා රෝගීන් 15,000ක්", "News Content": "පිළිකා රෝගයෙන් සුවපත් වූවන්ගේ අන්තර්ජාතික දිනය අදට (02) යෙදී තිබේ. ශ්‍රී ලංකාව ද මෙවර ප්‍රථමවතාවට මෙම දිනය සැමරීම සඳහා සැලසුම් කර ඇති බව සෞඛ්‍ය අමාත්‍යාංශය සඳහන් කළේය. පිළිකා රෝගයෙන් සුවපත් වු පුද්ගලයින් සිහිකිරීම සඳහා සෑම වසරකම ජුනි මස පළමු ඉරිදා දිනය පිළිකා රෝගයෙන් සුවපත් වූවන්ගේ අන්තර්ජාතික දිනය ලෙස නම් කර ඇත. කෙසේ වෙතත් මීට පෙර ශ්‍රී ලංකාවේ මෙම දිනය සැමරීම සිදුනොවු බව සෞඛ්‍ය අමාත්‍යාංශය සඳහන් කළේය. පිළිකා රෝගයෙන් සුවපත් වුවන්ගේ අන්තර්ජාතික දිනය සැමරීම සදහා හෙට දිනයේ විශේෂ උත්සවයක් ද සංවිධානය කර ඇති බව සෞඛ්‍ය අමාත්‍යාංශය පැවසුවේය. වසරකට ශ්‍රී ලංකාවෙන් නව පිළිකා රෝගීන් 15,000ක් පමණ වාර්තා වන අතර මුඛ පිළිකා, ගැබ්ගෙල පිළිකා, පියයුරු පිළිකා මෙරටින් බහුලව වාර්තා වන පිළිකා වර්ග ලෙස සෞඛ්‍ය අමාත්‍යාංශය පවසන්නේය. මෙම පිළිකා වර්ග කලින් හඳුනාගතහොත් ඊට නිසි ප්‍රතිකාර ලබාදීම මගින් එම රෝගී තත්ත්වය සුවකර ගත හැකි බව සෞඛ්‍ය අමාත්‍යාංශය පෙන්වාදෙන්නේය. ඒ පිළිබඳව ජනතාව දැනුවත් කිරීමේ වැඩපිළිවෙළක් ක්‍රියාත්මක කිරීමට ද සෞඛ්‍ය අමාත්‍යාංශය පියවර ගෙන තිබේ.", "URL": "https://sinhala.adaderana.lk/news.php?nid=34557", "Category": null, "Parent URL": null}