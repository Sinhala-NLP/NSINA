{"Source": "Adaderana", "Timestamp": "December 15, 2011 04:21 pm", "Headline": "පෑලියගොඩ පෙරහැර නිසා මේ පාරෙන් හැරෙන්න", "News Content": "පෑලියගොඩ, බුළුගහ හන්දියේ පිහිටි ශ‍්‍රී උපුල්වන් විෂ්ණු කොවිලේ වාර්ෂික පෙරහැර අද(15) වන දින පස්වරු 07 .05 සිට පස්වරු 10 .30 දක්වා කාලය තුළ වීදි සංචාරය කිරිමට නියමිතව ඇති බව පොලිසිය පවසයි. එම පෙරහැර නුවර පාර ඔස්සේ ටයර් සංස්ථා හනිදිය දක්වාද, එම හන්දියෙන් දකුණට හැරි ටයර් සංස්ථා මාර්ගය ඔස්සේ නුංගම්ගොඩ හන්දිය දක්වාද, එම හන්දියෙන් දකුණට හැරි වරාගොඩ පාර ඔස්සේ නුවර පාර තොරණ හන්දියටද, එතනින් නැවතත් දකුණට හැරි නුවර පාර ඔස්සේ දේවාල භුමියට පැමිණිමට නියමිතව ඇති බව සඳහන්ය. මෙම පෙරහැර ගමන් ගන්නා මාර්ගය කි.මි. 05 ක දුරක් ඇති බැවින්ද පෙරහැර සදහා අලි ඇතුන් 45 ක් සහ නර්තන කණ්ඩායම් විශාල සංඛ්‍යාවක් සහභාගි වීමට නියමිතව ඇති බැවින්ද, මෙම පෙරහැර පෙළගැස්ම නුවර ප‍්‍රධාන මාර්ගයේ සිදුකරන බැවින්ද, මෙම මාර්ගයේ රථ වාහන තදබදය අවම කිරිමට පහත පරිදි විකල්ප මාර්ග භාවිත කරන ලෙස පොලිස් මාධ්‍ය ප්‍රකාශක, පොලිස් අධිකාරී අජිත් රෝහණ මහතා දැනුම් දෙයි. විකල්ප මාර්ග 01. පස්වරු 6 .00 සිට පැය 7 .15 දක්වා නුවර දෙස සිට කොළඹ දෙසට පැමිණෙන වාහන ටයර් සංසථා හන්දියෙන් වමට හැරි නුංගම්ගොඩ පාර, වරාගොඩ පාර ඔස්සේ තොරණ හන්දියට පැමිණ එතනින් කොළඹ දෙසට ගමන් කිරිමටත්, 02. පැය 7 .15 සිට පැය 8 .30 දක්වා නුවර දෙස සිට කොළඹ දෙසට පැමිණෙන වාහන කිරිබත්ගොඩ හන්දියෙන් වමට හැරි සපුගස්කන්ද තෙල් පිරිපහදුව අසලින් දකුණට හැරි ගෝනවල හන්දිය, කැළණිය රජමහා විහාරය, බියගම පාර ඔස්සේ පෑලියගොඩ, 04 කණුව අසලින් කොළඹ නුවර පාරට ගමන් කිරිමටත්, 03. මීගමුව කටුනායක මාර්ගයට පිවිසෙන වාහන කිරිබත්ගොඩ හන්දියෙන් හුණුපිටිය මාර්ගය ඔස්සේ වත්තලට පැමිණ මීගමුව මාර්ගයට ගමන් කරන ලෙසටත් පැය 7 .15 සිට පැය 8 .30 දක්වා කොළඹ සිට නුවර දෙසට යන වාහනවලට වාහන තදබදයක් ඇතිවිය හැකි බැවින් මීගමු මාර්ගයේ නවලෝක හන්දියෙන්, වත්තල, නිල්මිණි හන්දිය අසලින් හුණුපිටිය හරහා කිරිබත්ගොඩට පැමිණ නුවර පාරට එකතු වීමට හැකියාව ඇත. 04. ඉහත විකල්ප මාර්ගවලට අමතරව බැලූම්මහර, කඩුවෙල මාළඹේ ඔස්සේ ඇති නව නුවර මාර්ගයද පිටවන සහ පැමිණෙන වාහන සදහා භාවිතා කළ හැකිය.", "URL": "https://sinhala.adaderana.lk/news.php?nid=20712", "Category": null, "Parent URL": null}