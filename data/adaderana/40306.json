{"Source": "Adaderana", "Timestamp": "January 12, 2014 09:35 pm", "Headline": "  විල්පත්තු වනයේ සතුන් මස් කළ 5ක් මාට්ටු", "News Content": "විල්පත්තුව ජාතික වනෝද්‍යානයේ වන ජීවී නිලධාරීන් විසින් කරන ලද වැටලීම් වලදී පදම් කරන ලද මුව හමක්, ඝාතනය කර මස් කරන ලද තලගොයෙක්, තල ගොයි බිත්තර 30 ක්, තිත් මුව මස් කිලෝ ග්‍රෑම් 02 ක්, සමග කාන්තාවක් ඇතුළු පුද්ගලයින් 5 දෙනෙකු අත්අඩංගුවට ගෙන තිබේ. නොච්චියාගම ප්‍රදේශයේ දිවුල්වැව, ගලයාය, සහ කුකුල්කටුව යන ගම්මාන වලදී මෙම වැටලීම් සිදු කර ඇත. මෙම ගම්මාන විල්පත්තුව ජාතික වනෝද්‍යානයේ ආරක්ෂිත ප්‍රදේශ ලෙස රජය විසින් නම් කර ඇති ඒවා බව අප වාර්තාකරු කියයි. මෙම වැටලීමේදී පදම් කරන ලද මුව හම අත්අඩංගුවට ගෙන ඇත්තේ දිවුල්වැව ගම්මානයේදීය. වැටලීම සිදු කරන විට සැකකරු පලා ගොස් ඇත. මුව මස් කිලෝ ග්‍රෑම් 02 ක් සමග සැකකාරියක් අත්අඩංගුවට ගෙන ඇත්තේ කුකුල්කටුව ප්‍රදේශයේදීය. ඝාතනය කරන ලද තලගොයෙකු සහ තලගොයි බිත්තර 30 ක් සමග සැකකරුවන් තිදෙනෙකු ගලයාය ප්‍රදේශයේදී අත්අඩංගුවට ගෙන ඇති වන ජීවී නිලධාරීන් විල්පත්තුව ජාතික වනෝද්‍යානයට අනවසරයෙන් ඇතුළු වී සිටි අයෙක් දිවුල්වැව ප්‍රදේශයේදීත් අත්අඩංගුවට ගෙන ඇත. අත්අඩංගුවට ගෙන ඇති සැකකරුවන් සහ සැකකාරියන්ගෙන් ලද තොරතුරු අනුව තවත් සැකකරුවන් සිව් දෙනෙකු අත්අඩංගුවට ගැනීමට නියමිත බව වැටලීම කළ නිලධාරීන් කියයි. විල්පත්තුව ජාතික වනෝද්‍යානයේ බාරකරු මනෝජ් වෛද්‍යරත්න මහතාගේ උපදෙස්මත වන ජීවී අඩවි සහකාර ඩී.රාමසිංහ මහතා ඇතුළු වන ජීවී නිලධරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=40306", "Category": null, "Parent URL": null}