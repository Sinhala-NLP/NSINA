{"Source": "Adaderana", "Timestamp": "June 29, 2012 11:01 am", "Headline": "කොළඹ ප්‍රදේශ කිහිපයකට පැය 12 ක් වතුර නෑ", "News Content": "පිටකොටුව මිහිඳු මාවත ප්‍රදේශයේ නල මාර්ග සම්බන්ධ කිරීමක් හේතුවෙන් කොළඹ නගරයේ ප්‍රදේශ කිහිපයක ජල සැපයුම අත්හිටුවීමට සිදුව ඇති බව ජාතික ජලසම්පාදන හා ජලාපවහන මණ්ඩලය පවසයි. ඒ අනුව හෙට(30) රාත්‍රී 8 සිට ඉරිදා උදෑසන 8 දක්වා පැය 12 කාලයක් ජල සැපයුම අත්හිටුවීමට නියමිතය. චැතම් වීදිය, මුදලිගේ මාවත, බාරොන් ජයතිලක මාවත, කොටුව ප්‍රදේශය සහ ඊට සම්බන්ධ සියලු අතුරු මාර්ග, පළමු , දෙවන සහ තුන්වන හරස්වීදි, ඕල්කට් මාවත, පිටකොටුව ප්‍රදේශය සහ ඊට සම්බන්ධ සියලු අතුරු මාර්ගවල ජලසැපයුම අත්හිටුවනු ඇත. මීට අමතරව ශ්‍රී සුමනතිස්ස මාවත හන්දියේ සිට මහා විද්‍යාල මාවත හන්දිය දක්වා ජෝර්ජ් ආර්. ද සිල්වා මාවතේ කොටසක්, සංඝරාජ මාවත ඕල්ඩ් මුවර් වීදිය, නව මුවර් වීදිය, සෝන්ඩර්ස් පෙදෙස, මිහිඳු මාවත, ශාන්ත සෙබස්තියන් වීදිය සහ ඊට සම්බන්ධ සියලු අතුරු මාර්ගවල ද අදාළ කාලය තුළ ජලසැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය සඳහන් කරයි.", "URL": "https://sinhala.adaderana.lk/news.php?nid=25404", "Category": null, "Parent URL": null}