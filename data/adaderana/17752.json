{"Source": "Adaderana", "Timestamp": "July 31, 2011 09:04 am", "Headline": "20/20 වෙනුවෙන් ඕස්ට්‍රේලියානුවන් ලංකාවට", "News Content": "ඔස්ට්‍රේලියානු ක්‍රිකට් කණ්ඩායමේ ක්‍රීඩකයින් දිවයිනට පැමිණ තිබේ. ශ්‍රී ලංකාව සමඟ පැවැත්වෙන පන්දුවාර 20/20 ක්‍රිකට් තරගාවලියට සහභාගී වීම සඳහා ඔස්ට්‍රේලියානු කණ්ඩායම ඊයේ රාත්‍රීයේ දිවයිනට පැමිණි බව ශ්‍රී ලංකා ක්‍රිකට් ආයතනය සඳහන් කරයි. කැමරන් වයිට්ගේ නායකත්වයෙන් යුත් ඔස්ට්‍රේලියානු කණ්ඩායමේ උපනායකත්වය ෂේන් වොට්සන්ට හිමිව තිබේ. දෙරට අතර තරග දෙකකින් සමන්විත පන්දුවාර 20/20 තරගාවලිය ලබන හය වැනිදා පල්ලෙකැලේ ජාත්‍යන්තර ක්‍රිකට් ක්‍රීඩාංගණයේ දී පැවැත්වේ. අදියර දෙකක් යටතේ පැවැත්වෙන තරගාවලියේ තරග පහකින් සමන්විත එක්දින තරගාවලිය අගෝස්තු මස 10 වැනිදා ආරම්භ වේ. එම සියලු තරග දිවා රාත්‍රී තරග ලෙස පැවැත්වීමට නියමිතය. ඔස්ට්‍රේලියාව සහ ශ්‍රී ලංකාව අතර ටෙස්ට් තරගාවලිය ආරම්භ වන්නේ අගෝස්තු මස 31 වන දිනයි. තරග තුනකින් සමන්විත එම තරගාවලිය කොළඹ , ගාල්ල සහ පල්ලෙකැලේ ක්‍රීඩාංගණ වලදී පැවැත්වීමට නියමිතය.", "URL": "https://sinhala.adaderana.lk/news.php?nid=17752", "Category": null, "Parent URL": null}