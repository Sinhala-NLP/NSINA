{"Source": "Adaderana", "Timestamp": "March 24, 2016 05:44 pm", "Headline": "කොටදෙණියාව සිසුවාගේ පෙත්සම විභාගයට තීන්දුයි", "News Content": "කොටදෙණියාව සේයා සදෙව්මි දැරියගේ ඝාතනය සම්බන්ධයෙන් අත්අඩංගුවට ගෙන නිදහස් කෙරුණු පාසල් සිසුවා ගොනු කළ මූලික අයිතිවාසිකම් පෙත්සම විභාගයට ගැනීමට ශ්‍රේෂ්ඨාධිකරණය තීරණය කර තිබේ.අදාළ ඝාතනය සම්බන්ධයෙන් තමන්ව අත්අඩංගුවට ගෙන රක්ෂිත බන්ධනාගාර ගත කිරීම මගින් පොලීසිය තමාගේ මූලික අයිතිවාසිකම් කඩ කර ඇති බවට තීන්දුවක් ලබාදෙන ලෙස ඉල්ලමින් එම සිසුවා අදාළ පෙත්සම ගොනු කර ඇති බව අද දෙරණ අධිකරණ වාර්තාකරු පැවසුවේය.පෙත්සම අද කැඳවූ අවස්ථාවේ පෙත්සම්කාර පාර්ශවයේ නීතීඥවරයා සඳහන් කර සිටියේ දැරියගේ ඝාතනය සම්බන්ධයෙන් අදාළ පාසල් සිසුවා සැකපිට අත්අඩංගුවට ගෙන රක්ෂිත බන්ධනාගාර ගත කළ බවයි. ඉන්පසු කිසිදු නඩුවක් නොමැතිව ඔහු නිදහස් කිරීමට පොලීසිය පියවර ගත් බව සඳහන් කළ නිතීඥවරයා මෙමගින් පොලීසිය එම සිසුවාගේ මූලික අයිතීන් කඩ කර ඇති බවට තීන්දුවක් ලබාදෙන ලෙස අධිකරණයෙන් ඉල්ලා සිටියේය.ඉදිරිපත් වූ කරුණු සළකා බැලූ අග විනිසුරු කේ. ශ්‍රී පවන් මහතා ප්‍රමුඛ ත්‍රීපුද්ගල විනිසුරු මඩුල්ල පෙත්සම ඉදිරියටත් විභාග කිරීමට අවසර ලබාදී තිබේ.ඒ අනුව පෙත්සම අගොස්තු මස 30 වනදා පවත්වන බව ප්‍රකාශ කළ අධිකරණය එදිනට පෙර විරෝධතා ඇත්නම් ඉදිරිපත් කරන ලෙස කොටදෙණියාව පොලීසියේ ස්ථානාධිපතිවරයා මීගමුව සහකාර පොලිස් අධිකාරීවරයා ඇතුළු පොලිස් නිළධාරීන් කණ්ඩායමකට නොතීසි නිකුත් කර ඇති බව සඳහන්ය.", "URL": "https://sinhala.adaderana.lk/news.php?nid=58596", "Category": null, "Parent URL": null}