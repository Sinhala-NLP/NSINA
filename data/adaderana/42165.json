{"Source": "Adaderana", "Timestamp": "March 29, 2014 04:19 pm", "Headline": "ඡන්ද විමසීම අවසන් ", "News Content": "දකුණු සහ බස්නාහිර පළාත් සභා ජන්ද විමසීම මීට සුළු මොහොතකට පෙර අවසන් විය. ජන්ද විමසීමේ කටයුතු මධ්‍යස්ථාන 4000 කට අධික සංඛ්‍යාවක දී අද(29) උදෑසන 07.00 ට ආරම්භ වුණි. මෙවර පළාත් සභා මැතිවරණය සඳහා ජන්ද දායකයින් පනස් අට ලක්ෂ අනු අටදහස් හාරසිය විසිහත් දෙනෙකු සුදුසුකම් ලබා තිබුණි. පළාත් සභා ජන්ද විමසීම සඳහා අපේක්ෂකයන් 3494 දෙනෙකු ඉදිරිපත්ව සිටි අතර පළාත් 02 ම සභිකයික් 155 දෙනෙකු තෝරාගැනීමට නියමිතය. මේ අතර බස්නාහිර සහ දකුණ පළාත් සභාවෙන් සමස්ථයක් ලෙස 55% - 60% අතර ප්‍රතිශතයකින් ඡන්දය ප්‍රකාශ කර ඇති බව පැෆරල් සංවිධානය පවසයි. ඒ අනුව දිස්ත්‍රික් මට්ටමෙන් හම්බන්තොට දිස්ත්‍රික්කයෙන් 61% ඡන්දය ප්‍රකාශ කර ඇති බවත්, මාතර දිස්ත්‍රික්කයෙන් 58% හා ගාල්ල දිස්ත්‍රික්කයෙන් 55% ඡන්දය ප්‍රකාශ කර ඇති බවද එම සංවිධානය සඳහන් කරයි. තවද කොළඹ දිස්ත්‍රික්කයෙන් 49% ද, ගම්පහ දිස්ත්‍රික්කයෙන් 57% ද, කළුතරින් 58% ක ප්‍රතිශතයක්ද ඡන්දය ප්‍රකාශ කර ඇති බව පැෆ්රල් සංවිධානය පවසයි. මේ අතර අද දිනයේ මැතිවරණය සමස්ථයක් ලෙස සාමකාමීව පැවැති බව මැතිවරණ නිරීක්ෂණ සංවිධාන පවසයි. කෙසේ වෙතත් ජන්ද මධ්‍යස්ථාන අවට නීති විරෝධී මැතිවරණ ප්‍රචාරක කටයුතු සිදුකිරීමේ සිද්ධීන් වාර්තා වු බව මැතිවරණ නිරීක්ෂයේ නිරත පැෆ්රල් සංවිධානය සඳහන් කරයි. මීට අමතරව ජන්ද දායකයින්ට බලපෑම් කිරීමේ සිද්ධීන් පිළිබඳවද පැමිණිලි වාර්තා වී ඇති බව එම සංවිධානය පෙන්වා දෙයි. මේ අතර මැතිවරණ පැමිණිලි වලට අදාළව පුද්ගලයින් 04 දෙනෙකු අද දිනය තුළ අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා අද දෙරණ සමඟ සඳහන් කළේය. එසේම අද පැවති බස්නාහිර සහ දකුණු පළාත් සභා මැතිවරණය සාමකාමී අයුරින් පැවති බව මැතිවරණ කොමසාරිස් මහින්ද දේශප්‍රිය මහතා පවසයි. තවද පස්වරු 8.00 ට පමණ වන විට තැපැල් ඡන්ද ප්‍රතිඵල ලබා දීමට හැකියාවක් ඇති බවත්, පස්වරු 11.00 පමණ වන විට පළමු ප්‍රතිඵලය ලබාදීමට හැකි වනු ඇති බවද ඒ මහතා සඳහන් කරයි.", "URL": "https://sinhala.adaderana.lk/news.php?nid=42165", "Category": null, "Parent URL": null}