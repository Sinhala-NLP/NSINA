{"Source": "Adaderana", "Timestamp": "August 8, 2014 04:01 pm", "Headline": "බ්‍රසීල පිහිය යාපනයේ මිනී මරනවා", "News Content": "බ්‍රසීලයේ නිෂ්පාදනය කරනු ලබන දිගැති පිහි විශේෂයක් යාපනය ප්‍රදේශයේ වැඩි වශයෙන් අලෙවි වන බවත් එම පිහි ප්‍රදේශයේ මනුෂ්‍ය ඝාතන රැසකට යොදාගෙන ඇති බවත් යාපනය පොලිස් අධිකාරී ඩබ්ලිව්. පී. විමලසේන මහතා පවසයි. යාපනය පොලිස් මූලස්ථාන කාර්යාලයේදී අද (08) පැවැති මාධ්‍ය හමුවකදී ඔහු මේ බව අනාවරණය කළේය. යාපනයේ පසුගිය කාලයේදී සිදුව ඇති ඝාතන හා තුවාල කිරීම් සඳහා එම පිහි විශේෂ වැඩි වශයෙන් භාවිතා කර ඇති බව අත්අඩංගුවට ගත් පුද්ගලයින්ගෙන් අනාවරණය වූ තොරතුරු මත පැහැදිලි වී ඇතැයි හෙතෙම එහිදී පැවසීය. අපරාධවලට සම්බන්ධ පුද්ගලයින් පවසා ඇත්තේ එම පිහි යාපනයෙන් මිලදී ගත් ඒවා බව යැයිද පොලිස් අධිකාරීවරයා කීවේය. මෙම පිහි විශේෂය බ්‍රසීලයේ නිෂ්පාදනය කරන බවත් ඒවා මෙරටට ගෙන්වා යාපනයට බෙදාහරින පුද්ගලයින් පිළිබඳව තොරතුරු අනාවරණය වී නැති බවත් පැවසූ පොලිස් අධිකාරීවරයා මේ ගැන සිදුකරන පරීක්ෂණවලට ජනතාවගේ සහය අවශ්‍ය බවද අද කියා සිටියේය.", "URL": "https://sinhala.adaderana.lk/news.php?nid=45220", "Category": null, "Parent URL": null}