{"Source": "Adaderana", "Timestamp": "January 22, 2013 03:48 pm", "Headline": "ඒ මෛත්‍රී ගැන මේ මෛත්‍රී කියයි", "News Content": "මෙරට අධ්‍යාපනය, සෞඛ්‍ය, අධිකරණය, පොලීසිය, පරිපාලනය යන සියල්ලම ආණ්ඩුවේ පාලනය යටතේ අවසන් යැයි දකුණු පළාත් සභාවේ එජාප මන්ත්‍රී මෛත්‍රී ගුණරත්න මහතා පවසයි. හබරාදුව පක්ෂ කාර්යාලයේදී අද (22) පැවැති මාධ්‍ය හමුවකදී ඔහු මේ බව පැවසීය. මෛත්‍රීපාල අමාත්‍යවරයාට සෞඛ්‍ය සේවය නගා සිටුවිය නොහැකි බවත් ඔහු උත්සහ කරන්නේ තනතුර ආරක්ෂා කර ගැනීමට බවත් එහිදී මෛත්‍රී ගුණරත්න මහතා සඳහන් කළේය. කවදාවත් නැති අයුරින් බලපිටිය‍ රෝහලේදී මවයි දරුවයි දෙන්නම මළ බව ද ඔහු කියා සිටියේය. යුද්ධය ඉවර කිරීමෙන් පසු ආණ්ඩුව රට සම්පූර්ණයෙන් කාබාසිනියා කරන බවත් අධ්‍යාපන ක්ෂේත්‍රයේ සිදුව ඇති බිඳ වැටීම ගැන එකිනෙකාට චෝදනා කර ගන්නා බවත් පැවසීය. සරසවිවල අර්බුදයට උසස් අධ්‍යාපන අමාත්‍යවරයා ජේ.වී.පිය වගකිව යුතු බව පවසන බවද එවිට ජේ.වී.පිය පෙරටුගාමීන්ට බැන වදින බවද ඔහු පෙන්වාදුන්නේය. කෙසේ වෙතත් මෙම සියලු ගැටලුවලට පළමුවෙන් වගකිව යුත්තේ උසස් අධ්‍යාපන ඇමතිවරයා බවත් පෞද්ගලික විශ්ව විද්‍යාල ඇති කිරීම අනුව ඒ ගැන සැකයක් උපදින බවත් මන්ත්‍රීවරයා පැවසුවේය. අධිකරණයේ ස්වාධීනත්වය සම්පූර්ණයෙන් කෙළසා ඇති බවද දෝෂාභියෝගය ගැන අධිකරණය දුන් තීන්දූ ආණ්ඩුව නොසලකා හැරි බවද මෛත්‍රී ගුණරත්න මහතා සඳහන් කළේය. ව්‍යවස්ථාව නිරූපණය කළ හැක්කේ අධිකරණයට පමණක්ම යැයි කී මන්ත්‍රීවරයා ඒ අනුව මේ රටේ තාමත් අගවිනිසුරු ශිරාණි බණ්ඩාරනායක මහත්මිය යැයි පැවසුවේය. ඒ අනුව වත්මන් අගවිනිසුරුට සේවය කිරීමට පදනමක් නැතැයි පැහැදිළිව වගකීමෙන් පවසන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30974", "Category": null, "Parent URL": null}