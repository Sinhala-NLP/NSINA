{"Source": "Adaderana", "Timestamp": "September 10, 2014 01:06 pm", "Headline": "මළවුන් සිහිකර පහන් දැල්වීම උසාවිය වළකයි", "News Content": "යුද ගැටුම් හේතුවෙන් 1990 වසරේ සැප්තැම්බර් මස මඩකළපුව, සතුරුකොන්ඩාන් ප්‍රදේශයේදී මියගිය සිවිල් වැසියන් සිහිකිරීම සඳහා සංවිධානය කර තිබූ පහන් දැල්වීමේ වැඩසටහනක් මඩකළපුව මහේස්ත්‍රාත් අධිකරණයෙන් ලබාදුන් නියෝගයකට අනූව පොලීසිය විසින් නතර කර තිබේ. සතුරුකොන්ඩාන්, පිල්ලේයාර්ඩි, ඉටිපන්දම් හන්දියේ ඊයේ සවස 5.00ට මෙම වැඩසටහන සංවිධානය කර ඇති අතර මේ ගැන මඩකළපුව පොලීසියට ලැබුණු තොරතුරකට අනූව පොලීසිය විසින් අධිකරණයෙන් නියෝගයක් ලබාගෙන ඇත. ඒ මෙම වැඩසටහන හේතුවෙන් ප්‍රදේශයේ සාමයට බාධාවක් වන බව පවසමිනි. ඒ අනූව මඩකළපුව මහේස්ත්‍රාත් අධිකරණයෙන් අදාළ සැමරුම නතර කරන ලෙසට නියෝගයක් ලබාදී ඇති බව පොලිස් මාධ්‍ය ඒකකය කීවේය. මෙම සැමරුම සඳහා පොන් සෙල්වරාසා, පී ආරියනේන්ද්‍රන්, සී. යෝගේෂ්වරන් යන පා.මන්ත්‍රී ඇතුළු 25 දෙනෙකු සහභාගි වී සිටි බවද පොලීසිය පැවසීය. අනතුරුව ඔවුන් එම සැමරුම ප්‍රදේශයේ විරප්පකාලී අම්මාන් කෝවිලට ගොස් පවත්වා සාමකාමිව විසිර ගොස් ඇති බවද පොලීසිය කීවේය.", "URL": "https://sinhala.adaderana.lk/news.php?nid=45966", "Category": null, "Parent URL": null}