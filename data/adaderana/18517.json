{"Source": "Adaderana", "Timestamp": "September 5, 2011 07:55 am", "Headline": "තෙවන පාසල් වාරය අද ඇරඹෙයි", "News Content": "රජයේ හා රජය අනුමත පෞද්ගලික පාසල් වල තෙවන පාසල් වාරය අද(05) ආරම්භ වේ. දෙවන පාසල් වාරය සඳහා පසුගිය අගෝස්තු මස 4 වැනි දින අදාළ පාසල් සඳහා නිවාඩු ලබා දෙනු ලැබීය. ඊට අමතරව රාමසාන් නිවාඩුව ලබා දී තිබූ මුස්ලිම් පාසල් ද අද දිනයේ ආරම්භ කරන බව අධ්‍යාපන අමාත්‍යාංශය පවසයි. කෙසේ වෙතත් අධ්‍යයන පොදු සහතික පත්‍ර උසස් පෙළ විභාගයේ ඇගයීම් මධ්‍යස්ථාන වශයෙන් යොදා ගන්නා පාසල් 41ක් අද දිනයේ ආරම්භ නොවන බව අධ්‍යාපන අමාත්‍යාංශය සඳහන් කරයි. පළමු අදියරේ ඇගයීම් සිදු කරන පාසල් 22ක් සැප්තැම්බර් මස 12 වැනි දින ද දෙවන අදියරේ ඇගයීම් සිදු කරන පාසල් 19ක් සැපැතැම්බර් මස 19 වැනි දින ද ආරම්භ කිරීමට නියමිතය. මීට අමතරව තෙවන අදියරේ ඇගයීම් සිදු කරන පාසල් 18ක් අද දිනයේ තෙවන වාරය සඳහා ආරම්භ කර නැවත සැප්තැම්බර් මස 19 වැනි දින සිට 30 වැනි දින දක්වා කාලය තුළ වසා තැබෙන බව අධ්‍යාපන අමාත්‍යාංශය පවසයි.", "URL": "https://sinhala.adaderana.lk/news.php?nid=18517", "Category": null, "Parent URL": null}