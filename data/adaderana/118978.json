{"Source": "Adaderana", "Timestamp": "September 12, 2019 08:38 pm", "Headline": "යාපනය මහේස්ත්‍රාත් අධිකරණය තුළදී සැකකරුවෙක් තුවාල කරගනී", "News Content": "යාපනය මහේස්ත්‍රාත් අධිකරණයේ නඩු කටයුත්තක් වෙනුවෙන් ඉදිරිපත් කළ සැකකරුවෙකු අධිකරණය තුළදි අද(12) දහවල් කුඩා කැපුම් තලයක් මඟින් ගෙල කපාගෙන තුවාල සිදුකොටගෙන ඇති බව යාපනය ආරක්ෂක අංශ පවසයි. යාපනය ආරක්ෂක අංශ පැවසුවේ හෙරොයින් ළඟ තබා ගැනීමේ වරදකට අත්අඩංගුවට ගත් සැකකරුවෙකු එලෙස අධිකරණයට ඉදිරිපත් කිරී‍මේදී ගෙල කපාගෙන ඇති බවයි. හෙරොයින් ග්‍රෑම් 2 යි මිලිග්‍රෑම් 400 ක් ළඟ තබා‍ ගැනීමේ වරදට අත්අඩංගුවට ගෙන යාපනය පොලීසිය හරහා අධිකරණයට ඉදිරිපත් කළ සැකකරුවෙකු එලෙස තුවාල සිදුකොට ඇත. සැකකරුගේ හිතවාදීන් පැවසූවේ සැකකරු හෙරොයින් ළඟ තබාගැනීමේ වරදට අධිකරණයට මීට පෙර අවස්ථා කිහිපයකදී ඉදිරිපත් කොට ඇති අවස්ථාවේදී,නඩු වාරය කල් තැබීම සිදුකොට ඇති බැවින් සැකකරු එලෙස ගෙල කපාගෙන ඇති බවයි. සැකකරු සුළු තුවාල ලබා ඇති බව යාපනය ආරක්ෂක අංශ පැවසු අතර, සැකකරුගේ ක්‍රියාව බන්ධනාගාර නිළධාරීන් දැක කඩිනමින් වළක්වාගෙන ඇති බවද ආරක්ෂක අංශ පැවසීය. සිද්ධිය සම්බන්ධයෙන් යාපනය පොලීසිය හා යාපනය බන්ධනාගාර නිලධාරීන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=118978", "Category": null, "Parent URL": null}