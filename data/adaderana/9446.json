{"Source": "Adaderana", "Timestamp": "July 7, 2010 09:06 am", "Headline": "පිච්ච මල් පූජාව වෙනුවෙන් විශේෂ දුමිරිය සේවයක්", "News Content": "අනුරාධපුර ජයශ්‍රී මහා බෝධීන් වහන්සේ අභියස වාර්ෂිකව පවත්වනු ලබන පිච්චමල් පූජාව සඳහා සහභාගී වන බැතිමතුන්ගේ පහසුව වෙනුවෙන් විශේෂ දුම්රිය සේවාවක් ආරම්භ කර තිබේ. ලබන 9 වැනිදා සිට 11 වැනි දින දක්වා මෙය ක්‍රියාත්මක කරන බව ශ්‍රී ලංකා දුම්රිය දෙපාර්තමේන්තුව පවසයි. ඒ අනුව කොළඹ කොටුව සහ මාතර සිට වි‍ශේෂ දුම්රියන් අනුරාධපුරය දක්වා පිටත්වීමට නියමිතව ඇති අතර මීට අමතරව ඇතැම් දුම්රිය සඳහා අමතර මැදිරි එක් කිරීමට ද දුම්රිය දෙපාර්ත‍මේන්තුව පියවර ගෙන තිබේ. vමේ අතර ලබන 10 වැනිදා පැවැත්වෙන පිච්චි මල්පූජාව සඳහා සහභාගී වන බැතිමතුන් වෙනුවෙන් විශේෂ බස්රථ සේවාවක් ක්‍රියාත්මක කිරීමට ද පියවර ගෙන ඇති බව ඊයේ අරලිය ගහ මන්දිරයේ පැවති මාධ්‍ය හමුවකදී අනාවරණය විය. ජනාධිපති අතිරේක ලේකම් ඩී.ඩබ්ලිව්. ආරියවංශ මහතා එහිදී පැවසුවේ මෙවර පූජාව සඳහා ලක්ෂ 25ක පමණ ජනතාවක් පැමිණෙනු ඇති බවට අ‍පේක්ෂා කරන බවයි.", "URL": "https://sinhala.adaderana.lk/news.php?nid=9446", "Category": null, "Parent URL": null}