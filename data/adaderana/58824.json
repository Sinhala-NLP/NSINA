{"Source": "Adaderana", "Timestamp": "April 1, 2016 02:17 pm", "Headline": " ප්‍රියත් බන්දු ඇතුළු 3ට සිතාසි!", "News Content": "වරාය සේවකයින් 319 දෙනෙකු 2014 ඔක්තෝබර් සිට ජනවාරී 7 තෙක් මැතිවරණ කටයුතු සඳහා යොදා ගනිමින් රජයට රුපියල් ලක්ෂ 650ක අලාභයක් සිදුකිරීමේ චෝදනාවට වරාය අධිකාරියේ හිටපු සභාපති ආචාර්ය ප්‍රියත් බන්දුවික්‍රම මහතා ඇතුළු තිදෙනෙකුට කොළඹ මහේස්ත්‍රාත් අධිකරණය අද සිතාසි නිකුත් කර තිබේ.රජයට පාඩු කිරිමේ චෝදනාවක් සම්බන්ධයෙන් චෝදනා පත්‍ර භාරදීම සඳහා අධිකරණයේ පෙනී සිටින ලෙසට ඔවුන්ට මෙසේ සිතාසි නිකුත් කර ඇත.අල්ලස් කොමිසම විසින් ඉදිරිපත් කළ නඩුවක් සලකා බැලීමෙන් අනතුරුව කොළඹ අතිරේක මහේස්ත්‍රාත් නිශාන්ත පිරිස් මහතා සිතාසි නිකුත් කළ බව අද දෙරණ අධිකරණ වාර්තාකරු පැවසුවේය.ඊට අදාළ චෝදනා පත්‍ර භාරදීම සඳහා විත්තිකරුවන් අධිකරණය හමුවට කැඳවන ලෙස අල්ලස් කොමිසම අධිකරණයෙන් ඉල්ලීමක් කර ඇත.ඉල්ලීම සැලකිල්ලට ගත් විනිසුරුවරයා සැකකරුවන්ට ලබන 27දා අධිකරණය හමුවේ පෙනී සිටින ලෙස දන්වමින් සිතාසි නිකුත් කළ බවද අප වාර්තාකරු පැවසීය.", "URL": "https://sinhala.adaderana.lk/news.php?nid=58824", "Category": null, "Parent URL": null}