{"Source": "Adaderana", "Timestamp": "July 4, 2019 02:45 pm", "Headline": "සංචාරකයින්ට එන්න හොඳම තැන ලංකාව බව යළිත් තහවුරු වුණා-අගමැති", "News Content": "ශ්‍රී ලංකාව ලෝකයේ සංචාරය කළ යුතු හොඳම ගමනාන්තය බව ලෝක ප්‍රකට ලෝන්ලි ප්ලැනට් සංචාරක සඟරාව විසින් යළිත් ප්‍රකාශ කිරීම, රටක් ලෙස ලද ගෞරවයක් බව අග්‍රාමාත්‍ය රනිල් වික්‍රමසිංහ මහතා පවසයි. විශේෂ ප්‍රකාශයක් සිදු කරමින් අග්‍රාමාත්‍යවරයා වැඩිදුරටත් සඳහන් කළේ සංචාරක ව්‍යාපාරය යළි ඉහළට ඔසවා තැබීම උදෙසා තම රජය පූර්ණ සහාය සහ අනුග්‍රහය ලබාදීමට කටයුතු කරන බවයි. මේ වසර ආරම්භයේ දී සංචාරකයින් ගමන් කළ යුතු තැන් පිළිබඳව ශ්‍රී ලංකාව නම් කර තිබු බවත්, පාස්කු ප්‍රහාරයෙන් පසුව එම තත්ත්වය වෙනස් වී ඇතැයි අප සියලු දෙනා සිතු බව ද අගමැතිවරයා පැවසීය. එහෙත් ගිය සතියේ මෙම සඟරාව විසින් යළිත් ප්‍රශ්න තිබුණත් සංචාරකයින්ට යා හැකි හොඳම තැනක් ලෙස ශ්‍රී ලංකාව නම් කර ඇති බවද අගමැතිවරයා මෙහිදී වැඩිදුරටත් සඳහන් කළේය. ඔවුන් රට පුරා ඇවිද ඇති බවත් කිසිදු ප්‍රශ්නයක් ඔවුන්ට නොතිබුණ බව ද එහි සඳහන් කර ඇතැයි පැවසු අගමැතිවරයා, මේ තුළින් සංචාරක ව්‍යාපාරයට විශාල ධෛර්යක් ලැබෙන බවද පැවසීය. ආණ්ඩුව විසින් සංචාරක ව්‍යාපාරය නඟා සිටුවීමට නොයෙක් වැඩ පිළිවෙලවල් ගෙන ඇති බවත් අය තව දුරටත් වැඩිදියුණු කිරීමට රජය කටයුතු කරන බවත් සඳහන් කළේය. අප්‍රේල් 21 වන දින සිට රටේ ආරක්ෂාව තහවුරු කල ආරක්ෂක අංශයන්ට ද ස්තූතිය පළ කර සිටි අගමැතිවරයා, මාස 2 ක් වැනි කාලයක් තුළ අයි.එස් ත්‍රස්තයින් අත්අඩංගුවට ගැනීම ගැන ද ඔවුන්ට ස්තූතිය පිරි නැමීය.", "URL": "https://sinhala.adaderana.lk/news.php?nid=113364", "Category": null, "Parent URL": null}