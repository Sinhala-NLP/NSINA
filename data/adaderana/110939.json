{"Source": "Adaderana", "Timestamp": "May 29, 2019 07:13 pm", "Headline": "පතුරම් පතොරම් 93 ක් හමු වු අලී හසන්ගේ නිවස ඔහුගේ බිරිඳගේ පියාගේ නිවසක්", "News Content": "මුදල් අමාත්‍යංශයේ ප්‍රවෘත්ති අධ්‍යක්ෂ මොහොමඩ් අලි හසන් මහතා මල්වාන ප්‍රදේශයේදී අද (29) අත්අඩංගුවට ගෙන ගත්තේය. බෝර 12 වර්ගයේ ගිනි අවි සඳහා භාවිත කරන පතොරම් 93 ක් ඔහුගේ නිවසේ එළිමහන් ස්ථානයකින් සොයාගැනීමේ සිද්ධියකට අදාලව ඔහුව මෙලෙස අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. මුදල් අමාත්‍යංශයේ ප්‍රවෘත්ති අධ්‍යක්ෂ මොහොමඩ් අලි හසන් මහතාගේ බියගම , මල්වාන ප්‍රදේශයේ පිහිටි නිවස යුධ හමුදාව සහ පොලිසිය එක්ව සෝදිසි කරනු ලැබුවේ අද උදෑසනදීයි. එහිදී එම නිවසේ පෝටිකෝව සහ ඊට යාබද නිවසේ වහල අතර ඇති, පෝටිකෝවේ ඉහළ කොටසේ තිබී බෝර 12 වර්ගයේ ගිනි අවි සඳහා භාවිත කරන පතුරම් 93 ක් සොයාගැනීමට ආරක්ෂක අංශ සමත් වූ බව පොලිසිය සඳහන් කළේය. ඒ අනුව එම අවස්ථාවේදීම වැඩිදුර ප්‍රශ්න කිරීම සඳහා අලි හසන් මහතාව අත්අඩංගුවට ගත්තේය. සහකාර පොලිස් අධිකාරීවරයකු විසින් අදාල ස්ථානය පුළුල් පරීක්ෂාවකට ලක් කර ඇති අතර පතුරම් හමු වූ ස්ථානය සම්බන්ධයෙන් අලි හසන් මහතාගේ ඇති ස්ථානිය දැනුමද එහිදී පරීක්ෂා කළ බව පෙලිස් මාධ්‍ය ප්‍රකාශකවරයා සඳහන් කළේය. ඒ අනුව මේ සම්බන්ධයෙන් නීතිපතිවරයාගේ උපදෙස් ලබාගැනීමට පොලිසිය මේ වන විට පියවර ගෙන තිබේ. එම නීතිපති උපදෙස් මත ඉදිරි ක්‍රියාමාර්ග ගැනීමට නියමිතයි.‍ පතුරම් තිබූ අලි හසන් මහතාගේ නිවස ඔහුගේ බිරිඳගේ පියාට අයත්වූවක්. ඔහුගේ බිරිඳගේ පියා මීට පෙර බලපත්‍ර සහිත ගිනි අවියක් භාවිත කර තිබූ බවද වාර්තා වේ. මොහොමඩ් අලි හසන් මහතා 1982 වර්ෂයේදී තොරතුරු සහායක තනතුර සඳහා රජයේ ප්‍රවෘත්ති දෙපාර්තමේන්තුවට එක් වී ඇති අතර පසුව සෞඛ්‍ය , තැපැල් වැනි අමාත්‍යංශ කිහිපයකම මාධ්‍ය අංශයට අදාලව සේවය කර තිබේ. එමෙන්ම 1995 - 2004 කාලවකවානුවේ ජනාධිපති මාධ්‍ය අංශයේත් , 2005 වසරේ මාස 3ක කාලයක් අග්‍රාමාත්‍ය කාර්යාලයේත් ඔහු සේවය කර තිබේ. මේ වන විට මුදල් අමාත්‍යංශයේ මාධ්‍ය අධ්‍යක්ෂ ධුරයක් හොබවන ඒ මහතා ලබන වසරේ අප්‍රේල් මාසයේදී රාජ්‍ය සේවයෙන් විශ්‍රාම ගැනීමට නියමිතව සිටි බව වාර්තාවන්නේය.", "URL": "https://sinhala.adaderana.lk/news.php?nid=110939", "Category": null, "Parent URL": null}