{"Source": "Adaderana", "Timestamp": "March 26, 2018 06:29 am", "Headline": " නීති විරෝධීව ඊශ්‍රාලයේ රැඳී සිටින ශ්‍රමිකයින්ට විරුද්ධව නීතිමය පියවර ගන්නවා", "News Content": "ජපානයේ හෝ ඊශ්‍රාලයේ රැකියා ලබාගැනීම සඳහා අතරමැදියන්ට කිසිඳු මුදලක් ගෙවිය යුතු නැති බවත් රැකියා සඳහා ඊශ්‍රාලයට ගොස් නීති විරෝධීව රැඳී සිටින පුද්ගලයින්ට විරුද්ධව නීතිමය පියවර ගන්නා බවත් විදේශ රැකියා නියෝජ්‍ය අමාත්‍ය මනූෂ නානායක්කාර මහතා පැවසීය. ඊශ්‍රාලයේ කෘෂිකාර්මික අංශයේ රැකියා හිමිවූ තරුණයින් සඳහා ගුවන් ටිකට්පත් බෙදාදීම සඳහා ශ්‍රී ලංකා විදේශ රැකියා ඒජන්සියේදී පැවති උත්සවයකට එක්වෙමින් නියෝජ්‍ය අමාත්‍යවරයා මේ බව පැවසුවේය. එහිදී වැඩිදුරටත් අදහස් දැක්වූ නියෝජ්‍ය අමාත්‍යවරයා මෙසේද පැවසුවේය, ඊශ්‍රාලයේ සහ ජපානයේ රැකියා ලබා දෙන්නේ විදේශ සේවා නියුක්ති කාර්යාංශය සහ රජයේ එකම විදේශ රැකියා නියෝජිත ආයතනය වන ශ්‍රී ලංකා විදේශ රැකියා ඒජන්සිය මඟිනුයි. ඊශ්‍රාලයේ රැකියා සදහා පිටත්ව යන අය රැකියා කාල සීමාව අවසන්වූ වහාම ලංකාවට එන්න ඕන. වලංගු රැකියා කාල සීමාව අවසන්වූ පසුව නීති විරෝධීව එරට රැඳී සිටීම මඟින් තවත් ලාංකිකයෙකුගේ රැකියා අවස්ථාවන් අහිමි වෙනවා. නියමිත පරිදි රැකියාව කර නැවත ලංකාවට ආවොත් ඔහුට නැවතත් එම රටට ගොස් රැකියාවක යෙදීමේ අවස්ථාව හිමිවෙනවා. දැනට නීති විරෝධී ආකරයට ඊශ්‍රාලයේ රැඳී සිටින අය සඳහා නීතිමය පියවර ගැනීමට මේ වන විට පියවර ගෙන තිබෙනවා. නීති විරෝධි ආකාරයට ඊශ්‍රාලයේ රැඳී සිටීම නිසා අපේ රටට ලැබෙන රැකියා ඇණවුම් අහිමිවී යාම නිසා රටට විදේශ විනිමය නොලැබී යන තත්වයක් ඇතිවිය හැකියි. මේ නිසා අපි මේ සම්බන්ධයෙන් තදින් සිටිමින් කටයුතු කරනවා. මේ අවස්ථාව සඳහා ශ්‍රී ලංකා විදේශ රැකියා ඒජන්සි ආයතනයේ සාමාන්‍යාධිකාරී පී.පී. වීරසේකර මහතාද සහභාගී විය.", "URL": "https://sinhala.adaderana.lk/news.php?nid=86332", "Category": null, "Parent URL": null}