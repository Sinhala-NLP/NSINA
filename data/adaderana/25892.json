{"Source": "Adaderana", "Timestamp": "July 19, 2012 08:44 am", "Headline": "උතුරුමැදට සබරගමුවට නැගෙනහිරට නාමයෝජනා ගැනීම 12ට අවසන්", "News Content": "උතුරු මැද, සබරගමුව හා නැගෙනහිර පළාත් සභා මැතිවරණයට අදාළව නාමයෝජනා භාරගැනීමේ කටයුතු අද මධ්‍යහ්න 12 න් අවසන්වීමට නියමිතය. නාමයෝජනා භාර ගැනීමෙන් අනතුරුව මැතිවරණය පැවැත්වෙන දිනය ප්‍රකාශයට පත්කරන බව මැතිවරණ කොමසාරිස් මහින්ද දේශප්‍රිය මහතා සඳහන් කළේය. මෙතෙක් නාමයෝජනා භාරදී නොමැති සියලුම දේශපාලන පක්ෂ හා ස්වාධීන කණ්ඩායම් මධ්‍යහ්න 12 ට පෙර නා‍ම‍යෝජනා භාරදීමට පියවර ගන්නා ලෙස මැතිවරණ කොමසාරිස්වරයා ඉල්ලීමක් කරයි. ඊයේ (18) දිනය තුළ එක්සත් ජනතා නිදහස් සන්ධානය හා එක්සත් ජාතික පක්ෂය ද දිස්ත්‍රීක්ක කිහිපයක් සඳහා නාමයෝජනා භාරදී තිබේ. සබරගමු පළාත් සභාවේ කෑගල්ල සහ රත්නපුර දිස්ත්‍රීක්ක සඳහා එක්සත් ජනතා නිදහස් සන්ධානය හා එක්සත් ජාතික පක්ෂය නාමයෝජනා භාර දී ඇත. ඊට අමතරව උතුරු මැද පළාතේ පොළොන්නරුව දිස්ත්‍රීක්කය සඳහා එක්සත් ජනතා නිදහස් සන්ධානය නාමයෝජනා භාරදී ඇති අතර එක්සත් ජාතික පක්ෂය අනුරාධපුර දිස්ත්‍රීක්කය සඳහා නාමයෝජනා භාරදී ඇති බව සඳහන්ය. ජනතා විමුක්ති පෙරමුණ ද නැගෙනහිර පළාතේ අම්පාර දිස්ත්‍රික්කය හැර අනෙක් සියලු දිස්ත්‍රික්ක සඳහා ඊයේ නාමයෝජනා භාරදී තිබේ. මේ වන විට මැතිවරණය පැවැත්වෙන පළාත් සභා 3ට අදාළව ස්වාධීන කණ්ඩායම් 43 ක් නාමයෝජනා භාරදී ඇති අතර ඇප තැන්පත් කර ඇති ස්වාධීන කණ්ඩායම් ගණන 96කි. නාමයෝජනා භාරදීම අවසන් වන අද දිනය තුළ සියලු දිස්ත්‍රික් ලේකම් කාර්යාලවල වි‍ශේෂ ආරක්ෂක වැඩපිළිවෙළක් ක්‍රියාත්මක වන බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය.", "URL": "https://sinhala.adaderana.lk/news.php?nid=25892", "Category": null, "Parent URL": null}