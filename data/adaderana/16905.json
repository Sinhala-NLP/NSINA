{"Source": "Adaderana", "Timestamp": "June 21, 2011 12:27 pm", "Headline": "ජාතික ආරක්ෂාව පමණයි-ජනතාවට කිසිදු සහනයක් නෑ", "News Content": "ජාතික ආරක්ෂාව යන ලේබලය අළවා ආණ්ඩුව විසින් දිගින් දිගටම ජනතාව නොමග යවමින් ජනතාව මත බර පටවමින් සිටින බව එක්සත් ජාතික පක්ෂය පවසයි.යුද්ධය නිමා වුවද මේ වනතුරුත් ජනතාවට කිසිදු සහනයක් අත්කරදීමට ආණ්ඩුව කටයුතු කර නැතැයි එ.ජා.ප මහ ලේකම් තිස්ස අත්තනායක මහතා සඳහන් කරයි.පාඩු ලබමින් පවතින රාජ්‍ය ආයතන සඳහා මහා භාණ්ඩාගාරයෙන් කෝටි 3066 ක් ලබාදීමට තීරණය කර ඇතැයි මාධ්‍ය මගින් හෙළිදරව් කෙරෙනු බව සිහිපත් කළ මහ ලේකම්වරයා පාඩු පිට පාඩු ලබමින් තව තවත් මුදල් යොදවනවා මිස එකී ආයතනවල පවත්නා දූෂණ වංචා හා අක්‍රමිකතා තුරන් කරන්නට ආණ්ඩුව කිසිදු පියවරක් ගෙන නැතැයි චෝදනා කළේය.යම් යම් සංසිද්ධීන් ඇති වූ පසු ඒ සම්බන්ධයෙන් සොයා බලන්නට එක් එක් කමිටු පත් කළද එයින් කිසිදු ප්‍රතිඵලයක් අත්වී නැතැයිද,ඒ ඒ කමිටු වාර්තාවන් මෙතෙක් ප්‍රකාශයට පත්කර නැතැයිද අත්තනායක මහතා පෙන්වා දුන්නේ අද(22)කොළඹ පැවති මාධ්‍ය හමුවකට එක්වෙමිනි.කටුනායක සිදුවූ අවාසනාවන්ත සිදුවීමෙන් පසු දින 5 ක් ඇතුළත වාර්තාවක් සපයන ලෙස ජනාධිපතිවරයා විසින් ඒක පුද්ගල කමිටුවක් පත් කළ බවත්,එකී වාර්තාව පවා මෙතෙක් ප්‍රසිද්ධියට පත් කර නැතැයි තිස්ස අත්තනායක මහතා සඳහන් කළේය.යුදමය වාතාවරණය තුළ සිදුවූ බව කියන අවි ආයුධ ජාවාරම් පිළිබඳ සොයා බලන්නට මේ අයුරින්ම 2008 දී කමිටුවක් පත් කළද එකී කමිටුවටද සිදුවූ දෙයක් නොමැති බවත්,ඒ පිළිබඳ පාර්ලිමේන්තුවේදී විමසීමක් කළ පසු අමාත්‍ය දිනේශ් ගුණවර්ධන මහතා කියා සිටියේ\"ජාතික ආරක්ෂාව\"නිසා ඒ තොරතුරු හෙළිදරව් කළ නොහැකි බව යයිද අත්තනායක මහතා කියා සිටියේය.යුද්ධය නිමා වුවද උතුරේ සහ දකුණේ යුද හමුදා කඳවුරු ව්‍යාප්තවීම අඛණ්ඩව සිදුවෙන බවත්,එසේ වුවද සාමාන්‍ය ජන ජීවිතය නඟා සිටුවීම සඳහා රජය විසින් කිසිදු පියවරක් ගනු නොලබන බවත් එ.ජා.ප මහ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16905", "Category": null, "Parent URL": null}