{"Source": "Adaderana", "Timestamp": "September 24, 2012 12:15 pm", "Headline": "උතුරු මැද ඇමති පොරයේ ජය රංජිත්ට - සබරගමුව යළි මහීපාලට", "News Content": "එස්.එම්.රංජිත් මහතා උතුරු මැද පළාත් සභාවේ ප්‍රධාන අමාත්‍යවරයා ලෙස දිවුරුම් දී තිබේ. ජනාධිපති මහින්ද රාජපක්ෂ මහතා ඉදිරියේ ඔහු දිවුරුම් දුන් බව ජනාධිපති මාධ්‍ය අංශය සඳහන් කළේය. සබරගමුව පළාත් සභාවේ ප්‍රධාන අමාත්‍යවරයා ලෙස දිවුරුම් දුන්නේ මහීපාල හේරත් මහතාය. ජනාධිපති ලේකම් කාර්යාලයේ දී දිවුරුම්දීමේ උත්සවය පැවැත්විණි. පසුගිය පළාත් සභා මැතිවරණයේ දී එස්.එම්.රංජිත් මහතා මනාප එක්ලක්ෂ පන් දහස් දෙසිය තිස් දෙකක් ලබා ගැනීමට සමත්විය. මහීපාල හේරත් මහතා ලබාගත් මනාප සංඛ්‍යාව වූයේ 84,223 කි. උතුරු මැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතා ප්‍රධාන අමාත්‍යධුරය සඳහා දැඩි තරඟයක නිරතවිය. සිය සහෝදරයා වු එස්.එම් රංජිත් මහතාට ප්‍රධාන අමාත්‍යධුරය ලබාගැනීම සඳහා හිටපු වනජීවී අමාත්‍ය එස්.එම්.චන්ද්‍රසේන මහතා සිය අමාත්‍යධුරයෙන් ද ඉල්ලා අස්වීමට තීරණය කළේය. කෙසේ වුවද බර්ටි ප්‍රේමලාල් දිසානායක මහතා‍ට පාර්ලිමේන්තු මන්ත්‍රී ධූරයක් හිමිවනු ඇති බව විශ්වාසදායක ආරංචි මාර්ග පවසයි.", "URL": "https://sinhala.adaderana.lk/news.php?nid=27698", "Category": null, "Parent URL": null}