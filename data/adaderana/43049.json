{"Source": "Adaderana", "Timestamp": "May 7, 2014 03:33 pm", "Headline": "ශ්‍රී ලංකා ක්‍රිකට් ආයතනයේ මූල්‍ය අක්‍රමිකතා ගැන අනුර ප්‍රශ්න කරයි", "News Content": "රටට විශාල විනිමයක් උපයාදෙන ශ‍්‍රී ලංකා කි‍්‍රකට් ආයතනයේ සිදුව ඇති මූල්‍ය අක‍්‍රමිකතාවලට විගණකාධිපතිවරයා විසින් පෙන්වාදෙන පරිදි වගකිව යුත්තේ කවුරුන්දැයි ස්ථාවර නියෝග 23/2 යටතේ ජවිපෙ නායක අනුර කුමාර දිසානායක මන්ත්‍රීවරයා අද (07) පාර්ලිමේන්තුවේදී ප්‍රශ්න කරන ලදී. රජයේ විගණකාධිපතිවරයා විසින් පසුගියදා ශ‍්‍රී ලංකා කි‍්‍රකට් ආයතනයේ සභාපතිවරයාට යවන ලද ලිපියක් මගින් මතු කර ඇති විගණන නිරීක්ෂණ මගින්ද ශ‍්‍රී ලංකා කි‍්‍රකට් ආයතනයේ මූල්‍යමය විනය දැඩිලෙස ප‍්‍රශ්න කිරීමකට ලක්ව ඇති බව මන්ත්‍රීවරයා පෙන්වාදෙයි. ඒ සම්බන්ධයෙන් අනුර කුමාර දිසානායක මහතා අද පාර්ලිමේන්තුවේදී ස්ථාවර නියෝග 23/2 යටතේ කළ ප්‍රකාශය වැඩිදුරටත් පහත පරිදිය. ගරු කතානායකතුමනි, රජය සතු ශ‍්‍රී ලංකා ක‍්‍රිකට් ආයතනයේ සිදුවී ඇතැයි පැවසෙන මූල්‍යමය අක‍්‍රමිකතා පිළිබඳව මෙම ගරු සභාවේ අවධානය යොමු කරනු කැමැත්තෙමි. ශ‍්‍රී ලංකා කි‍්‍රකට් ආයතනය ශ‍්‍රී ලංකාවේ ක‍්‍රිකට් ක‍්‍රීඩාව සම්බන්ධයෙන් තීන්දු තීරණ ගන්නා ඉහළම රාජ්‍ය ආයතනයයි. අතිශය ජනප‍්‍රිය ක‍්‍රීඩාවක් වශයෙන් ක‍්‍රිකට් ක‍්‍රීඩාව විසින් උපදවන ලබන අතිවිශාල මූල්‍යමය සම්පත් ප‍්‍රමාණයකට ශ‍්‍රී ලංකා ක‍්‍රිකට් ආයතනය හිමිකම් කියනවා. එසේම රටට අයත් මෙබඳු විශාල මුදලක් කළමනාකරණය කරනු ලබන ආයතනයක මූල්‍යමය විනය ඉහළින්ම පැවතිය යුතු බවට කිසිදු විවාදයක් ඇත්තේ නැහැ. කෙසේ වුවද පසුගිය කාලයේ ශ‍්‍රී ලංකා කි‍්‍රකට් ආයතනය මූල්‍යමය අර්බුදයකට මුහුණ පා ඇති බවටද ක‍්‍රීඩකයින්ගේ ගෙවීම් පිළිබඳව අර්බුදකාරී තත්ත්වයක් ඇති වී ඇති බවටද මාධ්‍ය මගින් විටින් විට වාර්තා කළා. එසේම පසුගිය අපේ‍්‍රල් 07 දාතමින් රජයේ විගණකාධිපතිවරයා විසින් ශ‍්‍රී ලංකා කි‍්‍රකට් ආයතනයේ සභාපතිවරයාට යවන ලද ලිපියක් මගින් මතු කර ඇති විගණන නිරීක්ෂණ මගින්ද ශ‍්‍රී ලංකා කි‍්‍රකට් ආයතනයේ මූල්‍යමය විනය දැඩිව ප‍්‍රශ්න කෙරෙනවා. විගණකාධිපතිවරයා පෙන්වා දෙන්නේ ශ‍්‍රී ලංකා කි‍්‍රකට් ආයතනය විසින් ආරම්භයේ පටන්ම ස්ථාවර වත්කම් සම්බන්ධ ලියාපදිංචි ලේඛනයක් නඩත්තු කරගෙන ගොස් නොමැති බවයි. 2013 දෙසැම්බර් 31 වන විට රුපියල් බිලියන 06කට වැඩි ස්ථාවර වත්කම් ප‍්‍රමාණයක් ඇති බවට ආයතනය විසින් ප‍්‍රකාශ කළද ඇතැම් වත්කම් සම්පූර්ණයෙන්මද ඇතැම් ඒවා අර්ධ වශයෙන්ද ක්ෂය වී ගොස් තිබියදී නැවත තක්සේරු කිරීමක් සිදුවී නොමැති බව එය පෙන්වා දෙනවා. එසේම වෙලගෙදර කි‍්‍රකට් ක‍්‍රීඩාංගණයේද, මොරටුව කි‍්‍රකට් ක‍්‍රීඩාංගණයේද ප‍්‍රාග්ධන ඉදිකිරීම් වෙනුවෙන් යොදන ලද පිළිවෙළින් මිලියන 33කට වැඩි මුදලක් සහ මිලියන 1.3කට වැඩි මුදලක් නිරවුල් කිරීමකින් තොරව 2009 වර්ෂයේ සිට මේ දක්වා පවත්වාගෙන එනු ලැබ ඇති බව එය ප‍්‍රකාශ කරනවා. එසේම ලෝක කුසලාන තරඟ වෙනුවෙන් ලද රුපියල් බිලියන 2.2කට වැඩි මුදලකට අදාළ විගණනයන් සිදුකිරීමට අවශ්‍ය ලේඛන ලබාදීමටත් වසර 08කට වැඩි කාලයක් පුරා මිලියන 233කට වැඩි මුදලක් පවත්වාගෙන එනු ලබන අරමුදල් 10කට අදාළව විගණන විමසුම් කිරීමට අවශ්‍ය ලේඛන ලබාදීමටත් ශ‍්‍රී ලංකා කි‍්‍රකට් ආයතනය අසමත් වූ බව විගණකාධිපතිවරයා පෙන්වා දෙනවා. මේ තත්ත්වය තුළ පැන නගින පහත ගැටලූවලට පිළිතුරු අදාළ අමාත්‍යවරයා විසින් සභාව හමුවේ තබනු ඇතැයි බලාපොරොත්තු වෙනවා. 01. ශ‍්‍රී ලංකා ක‍්‍රිකට් ආයතනයේ මූල්‍ය විනය පවත්වා ගැනීම රජයේ වගකීමක් බව පිළිගනු ලබන්නේද? 02. එසේනම් ඒ වෙනුවෙන් ආණ්ඩුව විසින් ගනු ලැබ ඇති පියවර කවරේද? 03. විගණකාධිපතිවරයා විසින් පෙන්වා දෙනු ලබන, ශ‍්‍රී ලංකා කි‍්‍රකට් ආයතනයේ මූල්‍ය අක‍්‍රමිකතාවලට වගකිව යුත්තේ කවුරුන්ද? 04. ඒ පිළිබඳව සොයා බැලීම සඳහා ආණ්ඩුව විසින් ගනු ලැබ ඇති පියවර කවරේද? අනුර දිසානායක පාර්ලිමේන්තු මන්ත‍්‍රී 2014.05.07", "URL": "https://sinhala.adaderana.lk/news.php?nid=43049", "Category": null, "Parent URL": null}