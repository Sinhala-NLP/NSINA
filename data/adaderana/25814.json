{"Source": "Adaderana", "Timestamp": "July 16, 2012 11:36 am", "Headline": "අනුරපුරේ හෙද නිලධාරින් ලෙඩවෙයි", "News Content": "අනුරාධපුර මහරෝහලේ හෙද නිලධාරීන් වර්ජනයක් ආරම්භ කර තිබේ. අද උදෑසන සිට ඔවුන් මෙම වර්ජනයේ නිරතවන බව සඳහන්ය. තම වැටුපෙන් විදුලිබිල සඳහා රුපියල් 800ක මුදලක් කපා ගැනීමට විරෝධය පළකර ඔවුන් මෙම වර්ජනය ආරම්භ කර ඇත. තමන් නැවතී සිටින කාමරයේ කුලියට අමතරව බලධාරීන් අදාළ මුදල අයකරන බවට හෙද නිලධාරීහු චෝදනා කරති. මේ සඳහා විසඳුමක් ලැබෙන තුරු වර්ජනය ක්‍රියාත්මක කරන බව අනුරාධපුර මහ‍රෝහලේ හෙද නිලධා‍රිහු පවසති. කෙසේ වෙතත් අද දෙරණට අදහස් දක්වමින් අනුරාධපුර මහ රෝහලේ වැඩබලන අධ්‍යක්ෂ වෛද්‍ය අයන්ති කරුණාරත්න මහත්මිය කියා සිටියේ රු.800 ක මුදල ස්ථීර වශයෙන් මාසිකව අයකර ගන්නා මුදලක් නොවන බවයි. හෙද නේවාසිකාගාරයේ 89 දෙනකු නවාතැන්ගෙන සිටින බවත්,අදාළ විදුලි බිල්පත ලැබුණු පසු එකී මාසික බිල්පතේ සටහන් වන මුදල 89 න් බෙදීමෙන් එක් අයෙකුගෙන් අය විය යුතු මුදල තීරණය කරන බවත්,එය කිසිසේත්ම අසාධාරණ නොවන බවත් ඇය පෙන්වාදුන්නාය. ඒ අනුව ඇතැමි මාසවල එක් අයෙකුගෙන් අය විය යුතු මුදල රු.400 ක් වැනි මුදලක් වූ අවස්ථාවන්ද පැවති බව වැඩබලන අධ්‍යක්ෂවරිය වැඩිදුරටත් කියා සිටියා‍ය.", "URL": "https://sinhala.adaderana.lk/news.php?nid=25814", "Category": null, "Parent URL": null}