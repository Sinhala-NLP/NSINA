{"Source": "Adaderana", "Timestamp": "May 29, 2014 02:57 pm", "Headline": "ජනපතිගේ දේශපාලන ඥානය නිසා මෝඩි හා සුහදතාවය වර්ධනය කරගන්න හැකිවුණා", "News Content": "ජනාධිපති මහින්ද රාජපක්ෂ මහතා සතු තාර්කික දේශපාලන ඥානය නිසා ඉන්දීය අගමැති නරේන්ද්‍ර මෝඩි සමග සුහදතාවය වර්ධනය කර ගැනීමට හැකි වූ බව වාරිමාර්ග හා ජලසම්පත් කළමනාකරණ ඇමති නිමල් සිරිපාල ද සිල්වා මහතා පවසයි. කොළඹදී අද ‍(29) පෙරවරුවේ පැවැති එක්සත් ජනතා නිදහස් සන්ධාන මාධ්‍ය හමුවට සහභාගි වෙමින් හෙතෙම මේ බව පැවසීය. 13 වැනි ව්‍යවස්ථා සංශෝධනයෙන් එහා ගිය බලයක් උතුරට ලබාදෙන ලෙසට ඉන්දීය අගමැතිවරයා ජනාධිපති මහින්ද රාජපක්ෂ මහතාට පවසා ඇතිදැයි මාධ්‍යවේදියෙකුගේ ප්‍රශ්නයකට පිළිතුරු ලෙස ඇමතිවරයා කියා සිටියේ එය රාජ්‍යතාන්ත්‍රික මට්ටමෙන් පැවැති සාකච්ඡාවක් නිසා ඒ ගැන ප්‍රකාශයක් කළ නොහැකි බවයි. එම අවස්ථාවේදී මෙම ගැටලුව දෙස නිරුවත් ඇසකින් බැලිය යුතු යැයි යෞවන කටයුතු හා නිපුණතා සංවර්ධන ඇමති ඩලස් අලහප්පෙරුම මහතා කියා සිටියේය. එසේම විදේශ කටයුතු අමාත්‍යංශයේ අධීක්ෂණ මන්ත්‍රී සජින් ද වාස් ගුණවර්ධන මහතා එහිදී කියා සිටියේ ඉන්දියාව සමග සහයෝගයෙන් කටයුතු කිරීම ජාත්‍යන්තර දේශපාලනයේදී වැදගත් බවයි. මාධ්‍ය හමුවට සහභාගි වෙමින් අදහස් දැක්වූ ශ්‍රී ලංකා නිදහස් පක්ෂයේ මහලේකම් සෞඛ්‍ය අමාත්‍ය මෛත්‍රිපාල සිරිසේන මහතා විපක්ෂය විසින් ගෙන එන ලද විශ්වාසභංගය ඔවුන්ට පාරාවළල්ලක් වී ඇතැයි පැවසීය. මේ අතර තම පක්ෂයේ සාමාජිකයින් බිලි බා ගැනීමේ වැඩපිළිවෙළක ආර්ථික සංවර්ධන ඇමතිවරයා නිරත වන බවට ජාතික නිදහස් පෙරමුණේ දේශපාලන මණ්ඩල සභික පියසිරි විජේනායක මහතා විසින් කර ඇති ප්‍රකාශය ගැන ද මාධ්‍යවේදියෙකු ප්‍රශ්න කළේය. අදාළ චෝදනාව ප්‍රතික්ෂේප කරන බව එහිදී අමාත්‍ය මෛත්‍රිපාල සිරිසේන මහතා ප්‍රකාශ කළ අතර පක්ෂයට බැ‍ඳෙන්නේ නම් සලකා බලන බව එහිදී ඇමති නිමල් සිරිපාල ද සිල්වා මහතා පැවසීය.", "URL": "https://sinhala.adaderana.lk/news.php?nid=43576", "Category": null, "Parent URL": null}