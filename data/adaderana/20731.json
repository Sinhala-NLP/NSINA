{"Source": "Adaderana", "Timestamp": "December 16, 2011 01:33 pm", "Headline": "මාළබේ හා උතුරු කොළඹට ජල සැපයුම අත්හිටුවීමක්", "News Content": "කඩුවෙල , මාළබේ සහ අවට ප්‍රදේශ කිහිපයක ජල සැපයුම හෙට(17) පස්වරු පහේ සිට පැය 16 ක කාලයකට අත්හිටුවීමට සිදුව ඇති බව ජාතික ජල සම්පාදන හා ජලාපවහන මණ්ඩලය පවසයි. කොළඹ පිටත වටරවුම් පාරේ ඉදිකිරීම් හේතුවෙන් මෙලෙස ජල සැපයුම අත්හිටුවීමට සිදුවන බව එම මණ්ඩලය නිකුත් කළ නිවේදනයක දැක්වෙයි. ඒ අනුව කඩුවෙල - මාලබේ පාරේ පාසල් මාවත හංදියේ සිට මාලබේ දක්වා ප්‍රධාන මාර්ගය සහ අතුරු මාර්ග වන පාසල් මාවත, වැලිවිට පාර, විහාර මාවත, වැව පාර, සුදර්ශන මාවත, උදය මාවත, ගැමුණුපුර, කහන්තොට පාරේ පිට්ටුගල හන්දියේ සිට අරංගල හන්දිය දක්වා ප්‍රධාන මාර්ගය සහ අතුරු මාර්ග, රත්නාරාම පාර යන ප්‍රදේශ සඳහා ජල සැපයුම අත්හිටුවීම ක්‍රියාත්මක වනු ඇත. මේ අතර උතුරු කොළඹ ප්‍රදේශ කිහිපයක් සඳහා ද හෙට(17) රාත්‍රී 9 සිට පසුදින අලුයම 5 දක්වා ජල සැපයුම අත්හිටුවන බව ජල සම්පාදන මණ්ඩලය පවසයි. ජල නල පද්ධතියේ අලුත්වැඩියා කිරීමක් හේතුවෙන් සිදුකෙරෙන ජල සැපයුම් අත්හිටුවීම මාදම්පිටිය පාර, බ්ලුමැන්ඩල් පාර, හේනමුල්ල ජනපදය, පඤ්ඥානන්ද මාවත සහ එම අතුරු මාර්ගවලට බලපානු ඇත.", "URL": "https://sinhala.adaderana.lk/news.php?nid=20731", "Category": null, "Parent URL": null}