{"Source": "Adaderana", "Timestamp": "December 4, 2018 04:13 pm", "Headline": "අමාත්‍යංශ ලේකම්වරුන්ට විධාන දෙන්න ජනපතිට අයිතියක් නෑ", "News Content": "අමාත්‍යංශ ලේකම්වරුන් වෙත නියෝග, විධාන හා උපදෙස් ලබා දීමට ශ්‍රි ලංකා ප්‍රජාතාන්ත්‍රීක සමාජවාදී ජනරජයේ ව්‍යවස්ථාවේ කිසිදු වගන්තියකින් ජනාධිපතිවරයා වෙත කිසිදු බලයක් පවරා නොමැති බව පාර්ලිමේන්තු මන්ත්‍රී ජේ. සී. අලවතුවල මහතා නිවේදනයක් නිකුත් කරමින් පවසයි. එහෙයින් ජනාධිපතිවරයා, මේ අයුරින් අමාත්‍යංශ ලේකම්වරුන් වෙත බලපෑම් කිරීම ව්‍යවස්ථා විරෝධී ක්‍රියාවක් බව මන්ත්‍රීවරයා පවසයි. ආණ්ඩුක්‍රම ව්‍යවස්ථාවේ 52 (2) වගන්තියට අනුව අමාත්‍යංශ ලේකම්වරයා ඔහුගේ අමාත්‍යරයා භාරයේ ඇති ආණ්ඩුවේ දෙපාර්තමේන්තුද, වෙනත් ආයතනද මෙහෙයවිය යුත්තේ සිය අමාත්‍යවරයාගේ විධානයට හා පාලනයට යටත්වය. ව්‍යවස්ථාවේ 42 (1) වගන්තියට අනුව ජනරජයේ ආණ්ඩුවේ පාලනය මෙහෙයවීම සහ ඒ පාලනය පිළිබඳ විධානය භාර ඇමති මණ්ඩලයක් සිටිය යුතුයි. නමුත් පසුගිය නොවැම්බර 14 වන දින සහ ඊට පසුව පාර්ලිමේන්තුවේ සම්මත කරගත් විශ්වාසභංග යෝජනා හා 2018 දෙසැම්බර් 03 වනදා ගරු අභියාචනාධිකරණය ලබා දුන් අතුරු නියෝගය අනුව වර්තමානයේ අමාත්‍ය මණ්ඩලයක් ක්‍රියාත්මක නොවන බවද මන්ත්‍රීවරයා කළ නිවේදනයේ සඳහන් වේ. එසේ හෙයින් අමාත්‍යංශ ලේකම්වරුන්ට නියෝග හා විධාන දිය හැකි අධිකාරියක් දැනට ක්‍රියාත්මක නොවන බව ඔහු පවසයි. ජනාධිපතිවරයාට ව්‍යවස්ථානුකූලව නියෝග හා විධාන ලබා දිය හැක්කේ තමන් යටතේ ඇති අමාත්යාංශයන්හි ලේකම්වරුනට පමණක් බවද ඔහු පවසයි. එසේ වී තිබියදී ජනාධිපතිවරයා සියළුම අමාත්‍යංශ ලේකම්වරුන් වෙත නියෝග හා විධාන නිකුත් කිරීම ව්‍යවස්ථාවට පටහැනි ක්‍රියාවක් බවද ඔහු පවසයි. මේ අවස්ථාවේ පාර්ලිමේන්තුවේ සම්මත වූ වැය ශීර්ෂයන් කපා හැරීමේ යෝජනා සැලකිල්ලට ගනිමින්, ආයතන හා මුල්‍ය සංග්‍රහයට අනුව ක්‍රියා කිරීමට සියළු අමාත්‍යංශ ලේකම්වරුන් බැඳී සිටින බව මෙහිලා අවධාරණය කළ යුතු බවද එසේ නොමැතිව ව්‍යවස්ථා විරෝධී නියෝග හා විධාන පිළිපැදීමෙන් සිදුවනුයේ ව්‍යවස්ථාව උල්ලංඝණය කිරීමක් බවද එය අතිශය බරපතල වරදක් බවද ඔහු බවසයි.", "URL": "https://sinhala.adaderana.lk/news.php?nid=100268", "Category": null, "Parent URL": null}