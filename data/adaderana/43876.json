{"Source": "Adaderana", "Timestamp": "June 10, 2014 05:27 pm", "Headline": "යුද්ධය නිමාවුණත් තර්ජන නිමා නෑ - ප්‍රභාකරන් තාම ඉන්නවා", "News Content": "විශ්ව විද්‍යාල ආචාර්යවරුන්ගේ සමිති සම්මේලනය හුදෙක් වැටුප් වැඩිකර ගැනීම සඳහා පමණක් අරගල කරන සංවිධානයක් නොවන බව එහි සභාපති ආචාර්ය චන්ද්‍රගුප්ත තේනුවර මහතා පවසයි. අධ්‍යාපනය ප්‍රමුඛ කොටගෙන ප්‍රජාතන්ත්‍රීය අවකාශය දිනාගැනීමට, භාෂණයේ නිදහස මෙන්ම නිදහසේ රැස්වීමට පවත්නා අයිතිය වෙනුවෙන් පෙනී සිටින බවද ඔහු සඳහන් කළේය. යාපනය මේවන විටත් අඳුරු අර්ධද්වීපයක් බවට පත්ව ඇති බවත්, එහි තොරතුරු පවා දකුණට ගලාගෙන එන්නේ ඉතාමත් අඩුවෙන් බවත් ඔහු කියා සිටියේ අද(10) කොළඹ පැවති මාධ්‍ය හමුවකදීය. යාපනයේ විශ්ව විද්‍යාල ආචාර්යවරුන්ට එල්ලවන තාඩන,පීඩන හා තර්ජන පිළිබඳ දිගින් දිගටම අසන්නට දකින්නට ලැබෙන බවත්, එය 30 වසරක යුද්ධයෙන් පසුව ලබාදුන්නා යයි කියනු ලබන නිදහසෙන් වසර 5ට පසුවත් ඒ අයුරින්ම අත්දකින්නට ලැබීම ඉතා ඛේදවාචකයක් බවත් තේනුවර මහතා පෙන්වා දුන්නේය. කෙසේ වෙතත් යාපනය විශ්ව විද්‍යාලයේ ආචාර්යවරුන්ට එල්ලවන තර්ජන පිළිබඳව එම විශ්ව විද්‍යාලයේ ජ්‍යෙෂ්ඨ කථිකාචාර්ය රාස් කුමාරන් මහතා මෙහිදී දීර්ඝ ලෙස කරුණු දැක්වීය. එහිදී එල්.ටී.ටී.ඊ සංවිධානයේ නායක වේළුපිල්ලේ ප්‍රභාකරන් ජීවිතක්ෂයට පත්වූ බවට යාපනයේ ද්‍රවිඩ ජනතාව විශ්වාස නොකරන බවත්, එය තමාද විශ්වාස නොකරන බවත් රාස් කුමාරන් මහතා මෙහිදී සඳහන් කළේය. යුද්ධයෙන් ජීවිතක්ෂයට පත් තම ඥාතීන් සහෝදර සහෝදරින් සැමරීමේ සාධාරණ අයිතියක් තමාට ඇති බව ද ඔහු එහිදී අවධාරණය කළේය. කෙසේ වෙතත් මෙම අදහස විශ්ව විද්‍යාල ආචාර්යවරුන්ගේ සමිති සම්මේලනයේ පොදු අදහස නොවන බවත්, එසේ වුවද එකී අදහස දැරීමට ජ්‍යෙෂ්ඨ කථිකාචාර්යවරයාට අයිතියක් ඇති බව තමන් පිළිගන්නා බවත්, මෙම මාධ්‍ය හමුව කැඳවන ලද්දේ විශ්ව විද්‍යාල ආචාර්යවරුන්ට එල්ලවන පොදු තර්ජන පිළිබඳ අවධානයට ලක්කරවීමට බවත් චන්ද්‍රගුප්ත තේනුවර මහතා මෙහිදී පෙන්වාදුන්නේය.", "URL": "https://sinhala.adaderana.lk/news.php?nid=43876", "Category": null, "Parent URL": null}