{"Source": "Adaderana", "Timestamp": "October 31, 2017 11:08 am", "Headline": "නේටෝ ප්‍රධානියා උතුරු කොරියාව ගැන අවධියෙන්", "News Content": "උතුරු කොරියාව ලෝකයට තර්ජනයක් බව නේටෝ ප්‍රධානී ජෙන්ස් ස්ටෝල්ටන්බර්ග් ප්‍රකාශ කර තිබේ. ජපානයේ සංචාරයක් අතරතුර ඔහු මෙම ප්‍රකාශය සිදු කර ඇති බව විදෙස් වාර්තා සඳහන් කළේය. උතුරු කොරියාවට එරෙහි සම්බාධකවලට තමන් සහය ලබාදෙන බවත් නේටෝ ප්‍රධානී ජෙන්ස් ස්ටෝල්ටන්බර්ග් එහිදී පවසා තිබේ. නේටෝ ප්‍රධානියාගේ මෙම ප්‍රකාශ උතුරු කොරියානු නායකයා ප්‍රකෝප කරන්නක් බව විදෙස් වාර්තා පෙන්වා දෙයි. නේටෝ ප්‍රධානී ජෙන්ස් ස්ටෝල්ටන්බර්ග් ජපාන සංචාරය අතරතුර එරට අග්‍රාමාත්‍යවරයා සහ ආරක්ෂක අමාත්‍යවරයා ඇතුලු ඉහළ පෙළේ නිලධාරීන් පිරිසක් හමුවී සාකච්ඡාවල නිරතව ඇති බව සඳහන්ය. ජපානය ඇතුලු කලාපයට සෘජු බලපෑම් හා තර්ජන සිදු කරන උතුරු කොරියාව ගෝලීය තර්ජනයක් බව සඳහන් කරන නේටෝ ප්‍රධානීවරයා උතුරු කොරියාවේ ප්‍රකෝපකාරී හා නොසැලකිලිමත් හැසිරීම් පිළිබඳ තමන් අවධානයෙන් පසු වන බව ද එහිදී සඳහන් කර ඇත.", "URL": "https://sinhala.adaderana.lk/news.php?nid=79338", "Category": null, "Parent URL": null}