{"Source": "Adaderana", "Timestamp": "July 3, 2014 02:58 pm", "Headline": "දනුස්කොඩි වලින් ඇල්ලු අයෙක් එල්.ටී.ටී.ඊයේ වැඩකරුවෙක්", "News Content": "තමිල්නාඩුවේ, දනුස්කෝඩි ප්‍රදේශයේදී අත්අඩංගුවට ගනු ලැබූ ලාංකිකයින් සිව්දෙනා අතර එල්.ටී.ටී.ඊ. සංවිධානයේ මුල්‍ය කටයුතු සම්බන්ධයෙන් කටයුතු කළ අයෙකුද සිටින බව ඉන්දීය මාධ්‍ය වාර්තා කරයි. නීති විරෝධී ලෙස මුහුදු මාර්ගයෙන් ඉන්දියාවට පැන ගිය පුද්ගලයින් සිව්දෙනෙකු එරට පොලීසිය විසින් ඊයේ අත්අඩංගුව‍ට ගෙන තිබුණි. ශාන්ති (38), මලර් (55), එස් රවීන්ද්‍රන් හෙවත් රවී (38) එස්. සතීස් (39) නමින් හඳුන්වන සිව්දෙනෙකු මෙලෙස අත්අඩංගුවට ගැනුණු අතර මොවුන් යාපනය සහ වව්නියාව ප්‍රදේශයේ පදිංචිකරුවන් බව අනාවරණය විය. මොවුන් අතර සිටින එස්. සතීස් නැමැත්තා එල්.ටී.ටී.ඊ. සංවිධානයේ මුල්‍ය කටයුතු සම්බන්ධයෙන් කටයුතු කළ අයෙකු බව පැවසෙයි. ෆයිබර් ග්ලාස් වර්ගයේ බෝට්ටුවකින් මන්නාරමින් පසුගිය අඟහරුවදා රාත්‍රී 7.30ට පමණ පිටත්ව ඇති මොවුන් ඊයේ අළුයම 1.30ට පමණ දනුස්කොඩි වෙරළ තීරයට පැමිණ තිබුණි. මොවුන් කැඳවාගෙන පැමිණි පුද්ගලයින් දෙ‍දෙනෙකු එම බෝට්ටුවෙන්ම ආපසු ලංකාවට ගොස් ඇතැයි ද කියැවේ. ශ්‍රී ලංකාවේ අනාරාක්ෂිත බව හා බඩුමිල ඉහළයාම නිසා ජීවත්වීමට නොහැකි තත්ත්වයක් උද්ගතවී ඇති බැවින් මිනිස් ජාවාරම් සිදුකරන අයෙකුට රු.10,000 ක මුදලක් ලබාදීමෙන් මුහුදු මාර්ගය ඔස්සේ තමන් තමිල්නාඩුවට පැමිණි බව සැකකරුවන් පවසා තිබුණි. කෙසේ වෙතත් මොවුන් ආගමන විගමන නීතිය උල්ලංඝණය කිරීම හේතුවෙන් ඊට එරෙහිව නීතිමය ක්‍රියාමාර්ග ගැනීමට පියවරගෙන ඇත.", "URL": "https://sinhala.adaderana.lk/news.php?nid=44398", "Category": null, "Parent URL": null}