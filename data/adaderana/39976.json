{"Source": "Adaderana", "Timestamp": "December 31, 2013 07:09 am", "Headline": "ඉන්දු-ලංකා ධීවර ප්‍රශ්නය ගැන සාකච්ඡාවකට ඉන්දීය අගමැති සූදානම්", "News Content": "ඉන්දු - ලංකා ධීවර ගැටලුව සම්බන්ධයෙන් තමිල්නාඩු රජය සමඟ මෙම සතිය තුළ සාකච්ඡා කිරීමට බලාපොරොත්තු වන බව ඉන්දීය අග්‍රාමාත්‍ය මන්මෝහන් සිං මහතා පවසයි. ඉන්දීය අග්‍රාමාත්‍යවරයා පෙන්වා දෙන්නේ ඉන්දියාවේ සහ ශ්‍රී ලංකාවේ ධීවර නියෝජිතයින් අතර සාකච්ඡාවක් සංවිධානය කිරීම තමිල්නාඩු රජය සමඟ පවත්වන සාකච්ඡාවල අරමුණ බවයි. තමිල්නාඩු ධීවර සංගමයේ නියෝජිතයින් පිරිසක් හමුවු අවස්ථාවේ දී අග්‍රාමාත්‍ය මන්මෝහන් සිං මෙම අදහස් පල කර ඇති බව “ද හින්දු “ පුවත්පත වාර්තා කරයි. ඉන්දු - ලංකා ධීවර ගැටලුව විසඳීම සම්බන්ධයෙන් තමා ශ්‍රී ලංකාවේ ආර්ථික සංවර්ධන අමාත්‍ය බැසිල් රාජපක්ෂ මහතා සමඟ මීට මාස කිහිපයකට පෙර සාකච්ඡා පැවැත්වු බව ද මන්මෝහන් සිං මහතා මෙහිදි පවසා තිබේ. දෙරටේ ධීවර නියෝජිතයින් අතර සාකච්ඡාවක් පවත්වා අදාළ විසඳුමට පැමිණිය යුතු බවට එහිදීද යෝජනා වී ඇති අතර ඊට තමිල්නාඩු රජය මෙතෙක් කිසිදු ප්‍රතිචාරයක් ලබාදී නොමැති බව අග්‍රාමාත්‍යවරයා පවසයි. මේ අතර ඊයේ දිනයේදීත් මෙරට මුහුදු සීමාවට අනවසරෙන් ඇතුළු වු ඉන්දීය ධීවරයින් 18 දෙනෙකු නාවික හමුදා විසින් අත්අඩංගුවට ගෙන තිබේ. නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා කියා සිටියේ ඔවුන් පැමිණි යාත්‍රා තුනක් ද නාවික හමුදා භාරයට ගත් බවයි.", "URL": "https://sinhala.adaderana.lk/news.php?nid=39976", "Category": null, "Parent URL": null}