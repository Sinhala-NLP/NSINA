{"Source": "Adaderana", "Timestamp": "June 2, 2013 09:09 am", "Headline": "සුනාමියක් ඇති වුවහොත් විකල්ප තිබේලු!", "News Content": "කාර්මික දෝෂයක් හේතුවෙන් අනතුරු සංඥා නිකුත් කළ මුන්දලම - උඩප්පුවේ පිහිටි සුනාමි සංඥා කුළුණ තාවකාලිකව ක්‍රියා විරහිත කර ඇති බව පුත්තලම ආපදා කළමනාකරණ ඒකකය පවසයි. ඊයේ පෙරවරු 10.21 ට පමණ මෙම සුනාමි අනතුරු ඇගවීමේ කුළුණ හදිසියේම ක්‍රියාත්මක වී අනතුරු හැගවීමේ නිවේදන දෙකක් නිකුත් කළ බව අප වාර්තාකරු පැවසීය. ඒ වන විට ප්‍රදේශයට තරමක් වැසි ලැබෙමින් තිබී ඇති අතර සුළගේ වේගයද සාමාන්‍ය තත්ත්වයට වඩා වෙනස් ආකාරයෙන් තිබී ඇත. අනතුරු හැගවීමේ සංඥා නිකුත් වීමත් සමගම උඩප්පුව සහ අවට පදිංචිකරුවන් වහා ආරක්ෂිත ස්ථාන කරා පිටත්ව යාමට පටන් ගෙන තිබේ. මේ සමගම ක්‍රියාත්මක වී ඇති උඩප්පුව පොලිස් මුරපොළ සහ නාවුක හමුදා කඳවුර අදාළ නිවේදනයන් සම්බන්ධයෙන් පුත්තලම ආපදා කළමනාකරණ ඒකකයෙන් විමසීමක් කර ඇත. නමුත් ඒ වන විට දිවයිනට කිසිදු ආකාරයේ සුනාමි අනතුරක් සම්බන්ධයෙන් තොරතුරු ලැබී තිබී නැත. ඒ අනුව ප්‍රදේශවාසීන්ට සන්සුන් වන ලෙසට පොලීසිය සහ නාවුක හමුදාව විසින් දන්වා ඇත. පසුව කරන ලද සොයා බැලීමකදී අනාවරණය වී ඇත්තේ කාර්මික දෝෂයක් හේතුවෙන් මෙම කුළුණෙන් සංඥා නිකුත් වී ඇති බවකි. ඒ අනුව වහාම කුළුණ ක්‍රියා විරහිත කර ඇති ආපදා කළමනාකරණ ඒකකයේ නිලධාරීන් එය අලුත්වැඩියා කිරීමේ කටයුතු ආරම්භ කර ඇත. කෙසේ වෙතත් සුනාමි සංඥා කුළුණ අලුත්වැඩියා කර අවසන්වන තුරු කාලසීමාව තුළ හදිසි සුනාමි තත්ත්වයක් ඇති වුවහොත් ඒ බව උඩප්පුව සහ අවට ජනතාවට දැනුම් දීම සදහා නාවුක හමුදාව,පොලීසිය සහ ප්‍රදේශයේ ධීවර සමිතිවල සහාය ලබා ගෙන විකල්ප ක්‍රියාමාර්ග ගැනීමට කටයුතු සුදානම් කර ඇති බව මේ සම්බන්ධයෙන් කළ විමසීමකදී පුත්තලම ආපදා කළමණාකරණ ඒකකයේ ප්‍රධානී කර්නල් කපිල රණවීර මහතා පැවසූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=34565", "Category": null, "Parent URL": null}