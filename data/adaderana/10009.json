{"Source": "Adaderana", "Timestamp": "August 3, 2010 04:06 pm", "Headline": "එල්.ටී.ටී.ඊ සැකකරුවන් හදිසියේ මුදාහරින්න බෑ", "News Content": "දැනට රැඳවුම් භාරයේ සිටින එල්.ටී.ටී.ඊ සැකකරුවන් සියල්ල හදිසියේ මුදාහරින්නට කටයුතු කළ නොහැකි බව පුනරුත්ථාපන කොමසාරිස්,බ්‍රිගේඩයර් සුදත්ත රණසිංහ මහතා පවසයි. පසුගිය කාලයේ සන්නද්ධ දේශපාලනයේ නියැලුණු ජ.වි.පෙ ක්‍රියාකාරීන් පුනරුත්ථාපනය කිරීමට වසර 5 ක් පමණ ගත වූ බව ද හෙතෙම සිහිපත් ක‍ළේය. පුනරුත්ථාපන වැඩ සටහන් නිමාවූ පසු ඔවුන් මුදාහරින්නට කටයුතු කළ හැකි බවද ඔහු අද දෙරණට කියා සිටියේය. මීට ප්‍රථම අවතැන් කඳවුරු වලින් පුනරුත්ථාපනය සඳහා යොමු කළ එල්.ටී.ටී.ඊ සැකකරුවන් 3000 ක පමණ පිරිසකට යළි ගම්බිම් බලා යාමට අවසර ලබා දුන් බව පුනරුත්ථාපන කොමසාරිස් බ්‍රිගේඩයර් සුදත්ත රණසිංහ මහතා පෙන්වා දුන්නේය. . යුද්ධයේදී අත්පා අහිමිවූවන්,උසස් අධ්‍යාපන හදාරමින් සිටි අය,,ගැබිනි කාන්තාවන්,වැන්දඹුවන්,පවුල් පිටින් අතුරුදහන් ව තනිවූවන්,මෙන්ම බාල වයස්කරුවන් කිහිපදෙනෙකුද මෙසේ මුදා හළ පිරිසට අයත් බව හෙතෙම කියා සිටියේය. එසේ වුවද එල්.ටී.ටී.ඊ සැකකරුවන් 7950 ක් පමණ තවමත් පුනරුත්ථාපන කඳවුරු වල සිටින බව පුනරුත්ථාපන කොමසාරිස් බ්‍රිගේඩයර් සුදත්ත රණසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10009", "Category": null, "Parent URL": null}