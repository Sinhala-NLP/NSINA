{"Source": "Adaderana", "Timestamp": "July 7, 2019 09:17 am", "Headline": "රැකවල් මැද අවසන් ගමන් ගිය රුසියානු නාවික භටයන්", "News Content": "න්‍යෂ්ටික සබ්මැරිනයක හටගත් ගින්නක් හේතුවෙන් මියගිය රුසියානු නාවික භටයන්ගේ අවසන් කටයුතු පසුගියදා සිදුකෙරුණි. විදෙස් මාධ්‍ය වාර්තා කළේ දැඩි ආරක්ෂක රැකවල් මධ්‍යයේ එය පවත්වා ඇති බවයි. ඉකුත් සඳුදා න්‍යෂ්ටික සබ්මැරිනයක හටගත් ගින්නක් හේතුවෙන් රුසියානු නාවික භටයින් 14 දෙනෙකුට දිවි අහිමි වුණි. ඔවුන්ගේ අවමංගල්‍ය උත්සවය එරට දෙවන විශාලතම නගරය වන ශාන්ත පීටර්ස්බර්ග් නගරයේ සුසාන භූමියක පැවැත්වුණි. නාවික භටයින්ගේ අවසන් කටයුතු සිදුකෙරුණේ දැඩි ආරක්ෂක රැකවල් මධ්‍යයේ බව විදෙස් වාර්තා සඳහන් කරයි. එහිදී ඔවුන්ට ලබා දිය හැකි ඉහළම ගෞරවය සහ ප‍්‍රණාමය පුද කිරීමට කටයුතු කර ඇති අතර කපිතාන්වරු සිව් දෙනෙකුට ජාතියේ ඉහළම ගෞරව සම්මානය ලෙස සැළකෙන වීරත්ව සම්මාන පිරිනමා තිබුණි. නාවික භටයන් මියගොස් සතියක් ගතව ඇතත් ඔවුන් සහභාගී වී සිටි මෙහෙයුම පිළිබඳව තොරතුරු තවමත් ලෝකයා හමුවේ රහසක්ව පවතියි. ඒ රාජ්‍ය රහසක් බව පවසමින් එහි තොරතුරු වසන් කිරීමට රුසියානු බලධාරීන් පියවර ගැනීම හේතුවෙනි. කෙසේ වෙතත් යාත්‍රාවේ හටගත් ගින්න මැඩපවත්වා සබ්මැරීනයේ න්‍යෂ්ටික ප්‍රතික්‍රියාකාරකය ආරක්ෂා කරගැනීමට ඔවුන් සමත් වී ඇති බවත් දුම අඝ්‍රාණය වීමෙන් නාවික භටයන් මියගිය බවත් ඔවුන් ප්‍රකාශ කළේය.", "URL": "https://sinhala.adaderana.lk/news.php?nid=113550", "Category": null, "Parent URL": null}