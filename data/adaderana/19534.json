{"Source": "Adaderana", "Timestamp": "October 23, 2011 11:07 am", "Headline": "තායිලන්ත ගංවතුරෙන් එහි ශ්‍රී ලාංකිකයින්ට අනතුරක් නෑ", "News Content": "තායිලන්තයට බලපා ඇති ගංවතුර තත්ත්වයෙන් කිසිදු ශ්‍රී ලාංකිකයකුට අනතුරක් සිදුවී නොමැති බව විදේශ කටයුතු අමාත්‍යාංශය පවසයි. මේ දිනවල තායිලන්තයට බලපා ඇති ගංවතුර තත්ත්වය හේතුවෙන් ශ්‍රී ලාංකික සිසුන් පිරිසක් අධ්‍යාපනය හදාරන ආසියානු තාක්ෂණික ආයතනය ද හානීයට පත්ව තිබුණි. එම ආයතනය තුළ ශ්‍රී ලාංකික සිසුන් 80ක් පමණ අධ්‍යාපනය හදාරන බව වාර්තා වේ. කෙසේ වෙතත් අදාළ ආයතනයේ අධ්‍යාපනය හැදෑරූ ශ්‍රී ලාංකික සිසුන් විසි දෙනෙකු පමණ මෙරටට ගෙන්වා ගැනීමට කටයුතු කර ඇති බව විදේශ කටයුතු අමාත්‍යාංශය ප්‍රකාශ කරයි. අනෙක් සිසුන් ආරක්ෂිත ස්ථානවෙත යොමු කර ඇති අතර තායිලන්තයේ වෙනත් කිසිදු ප්‍රදේශයක සිටින ශ්‍රී ලාංකිකයින්ට ගංවතුරෙන් බලපෑම් එල්ල වී නොමැති බව විදේශ කටයුතු අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=19534", "Category": null, "Parent URL": null}