{"Source": "Adaderana", "Timestamp": "January 24, 2018 12:12 pm", "Headline": "පෙබරවාරි 10 වන දා ඇරඹෙන සටන ගැන විමල් කියයි", "News Content": "ලබන පෙබරවාරි 10 වනදා ක්‍රියාත්මක වන්නේ රටේ ආර්ථිකය බේරාගැනීමේ සටන බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පවසයි. කළුතර පැවති ජනහමුවකදී ඔහු මේ සම්බන්ධයෙන් අදහස් පළ කළේය. එලඹෙන වසරේදී පාර්ලිමේන්තුවට ඉදිරිපත් කිරීමට නියමිත නව පනතක් මඟින් රජයේ මුළු ණය ප්‍රමාණයෙන් 10% ක් දක්වා ප්‍රමාණයක් අගමැතිවරයාගේ අභිමතය පරිදි ඕනෑම පොලියකට හා මහ බැංකුවේ අවසරයකින් හෝ අනුමැතියකින් තොරවම ලබා ගත හැකි පරිදි ඉඩ සැලසීමට යන බව මන්ත්‍රීවරයා සඳහන් කරයි. රජයේ මුළු ණය ප්‍රමාණය වන බිලියන 10ක මුදලින් මීළඟ වසරේදී ණය වාරික ලෙස බිලියන 04ක මුදලක් ගෙවීමට ඇතත් එයින් 80% කට ආසන්න මුදලක් වත්මන් රජය ලබාගත් ණයවලට අදාළ බව මන්ත්‍රීවරයා මෙහිදි වැඩිදුරටත් සඳහන් කළේය. ජාතික සම්පත් විකුණා දමමින් ලංකාව ඉන්දියන් කොලනියක් බවට පත් කිරීමට වත්මන් රජය ගෙන යන ක්‍රියාපිලිවෙල හේතුවන බව ද එතුමා තවදුරටත් පැවසීය.", "URL": "https://sinhala.adaderana.lk/news.php?nid=83444", "Category": null, "Parent URL": null}