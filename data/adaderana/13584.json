{"Source": "Adaderana", "Timestamp": "January 18, 2011 05:01 pm", "Headline": "ආරක්ෂාව ශක්තිමත් කිරීමට ඉන්දියාවෙන් ලැබෙන සහය අගය කරනවා", "News Content": "මෙරට ආරක්ෂාව ශක්තිමත් කිරීම සඳහා ඉන්දියාව ලබාදෙන සහය නිරන්තරයෙන් අගය කරන බව අග්‍රාමාත්‍ය දී. මු. ජයරත්න මහතා පවසයි. අලුත් බලාපොරොත්තු මත ජීවත් වන උතුරේ දෙමළ ජනතාවගේ අපේක්ෂාවන් යථාර්ථයක් බවට පත් කිරීම රජයේ අරමුණ බව ඔහු සඳහන් කළේය. දිවයිනට පැමිණ සිටින ඉන්දීය ගුවන් හමුදාපති එයාර් චීෆ් මාෂල් වසන්ත් නායික් මහතා අද(18) පෙරවරුවේ හමුවු අවස්ථාවේදී අග්‍රාමාත්‍ය දී. මු. ජයරත්න මහතා මේ අදහස් පළ කළේය. ශ්‍රී ලංකාවේ ආරක්ෂාව සම්බන්ධයෙන් ඉන්දියාව වඩා අවධානයෙන් සිටින බව එම අවස්ථාවට එක්වෙමින් ඉන්දීය ගුවන් හමුදාපතිවරයා පැවසුවේය. ශ්‍රී ලංකාවේ ආරක්ෂාව යනු ඉන්දියාවේ ද ආරක්ෂාව බවත් දෙරට අතර ආරක්ෂාව ශක්තිමත් කිරීම ඉතා වැදගත් බවත් ඔහු පෙන්වා දුන්නේය. ශ්‍රී ලංකාවත් ඉන්දියාවත් අතර රාජතාන්ත්‍රික වශයෙන් සබදතා පුළුල් වන අතරම දෙරට අතර හමුදාමය කටයුතු ශක්තිමත් කිරීම ද අවශ්‍ය බව නායික් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=13584", "Category": null, "Parent URL": null}