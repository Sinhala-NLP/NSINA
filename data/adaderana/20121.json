{"Source": "Adaderana", "Timestamp": "November 20, 2011 11:57 am", "Headline": "අමෙරිකාවේ ලිංගික වීඩියෝපට අලෙවිසැලක සේවය කළ ශ්‍රී ලාංකිකයකු මරාදමලා", "News Content": "Sex Shop Worker Killed In Brooklyn: MyFoxNY.com අමෙරිකාවේ නිව්යෝක් නගරයේ ලිංගික වීඩියෝපට අලෙවි සැලක සේවය කළ ශ්‍රී ලාංකිකයෙකු පහරකෑමට ලක්ව මිය ගොස් ඇති බව විදෙස් මාධ්‍ය උපුටා දක්වයි. පැය 24 පුරා විවෘතව ඇති මෙම වීඩියෝපට අලෙවිසැල එරට වෙසෙන ශ්‍රී ලාංකික අයෙකුට අයත් බවත්,අදාළ වීදියේ බොහෝ ලිංගික වීඩියෝපට අලෙවි කරනා වෙළඳසැල් බොහොමයක් ශ්‍රී ලාංකිකයින් විසින් පවත්වාගෙන යනු ලබන බවත් විදෙස් වාර්තා පෙවන්වාදෙයි. මෙම සේවකයා නිව්යෝක් නගරයේ\" සන්සෙට් පාර්ක්\"හි තෙවන මාවතෙහි පිහිටි අදාළ අලෙවිසැලේ ලිපිකරුවා ලෙස සේවය කර ඇති බවත්,මොහුට පහරදී ඝාතනය කිරිමෙන් අනතුරුව ඝාතකයා වහා පලාගොස් ඇත්තේ ලිංගික වීඩියෝපට තොගයක්ද රැගෙන බව ‍එරට පොලීසිය නිල වශයෙන් තහවුරු කර ඇත. ඝාතකයා මුදල් යන්ත්‍රය විවෘත කරගැනීමට උත්සාහ දරා ඇතත් එකී උත්සාහය ව්‍යර්ථවී ඇති බව මූලික පොලිස් විමර්ශන වලදී අනාවරණය වී ඇත. සැකකරුවා අලෙවිසැලේ වීඩියෝපට රැගෙන ගියද ඔහුගේ අභිප්‍රාය එයමද යන්න විශ්වාසයක් නොමැති බවත්,ඇතැම්විට මරණයට පත් වූ පුද්ගලයා සමග පුද්ගලික කෝන්තරයක් පිරිමසාගැනීමට ක්‍රියා කළා වන්නටද බැරිනැති බවත්,විමර්ශන කටයුතු අඛණ්ඩව පවත්වාගෙන යන බවත් පොලීසිය සඳහන් කර ඇත. මෙසේ මරණයට පත්ව ඇත්තේ 54 හැවිරිදි නිමල් රන්දුණු නමැති පුද්ගලයකු බවත්,ඔහු වසර 3 ක් තිස්සේ තම ආයතනයේ ලිපිකරු ලෙස සේවය කරන බවත් අදාළ අලෙවිසැලේ හිමිකරු පවසා ඇතැයි විදෙස් මාධ්‍ය කියා සිටියි. තමන් අමෙරිකාවට පැමිණ දශක දෙකක් ඉකුත්ව ගොස් ඇති බවත්,අමෙරිකාවේ ප්‍රසිද්ධ නගර කිහිපයකම ලිංගික වීඩියෝපට අලෙවිසල් කිහිපයක් තමන් විසින් පවත්වාගෙන යනු ලබන බවත්,තමා වහා ශ්‍රී ලංකාවට පැමිණ තම සේවකයාගේ බිරිඳ සහ දරුවන් හමුවීමට අදහස් කරගෙන සිටින බවත්,එසේ වුව ඔවුන්ට මෙම සිදුවීම කෙසේ පවසම්දැයි තමන් දැඩ් කම්පනයට පත්ව සිටින බවත් තම සම්පූර්ණ නම හෙළිකිරීමට අකමැත්ත ප්‍රකාශ කළ හිමිකරුවා පවසා තිබේ. එරට පොලිස් හදිසි ඇමතුම් ඒකකයට ලැබුණු තොරතුරක් මත පොලීසිය පැමිණ ඇති බවත්,ඒ වන විටත් 27 වන වීදියේ ලේ ගලනා හිසින් යුතුව නිමල් රන්දුණු නමැති අය වැතිරී සිටි බවත් නිව්යෝක් ටයිම්ස් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20121", "Category": null, "Parent URL": null}