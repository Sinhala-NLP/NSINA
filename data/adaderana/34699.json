{"Source": "Adaderana", "Timestamp": "June 7, 2013 07:21 am", "Headline": "පුද්ගලික න්‍යායපත්‍ර එපා - හදපු ප්‍රතිපත්තිය ගේන්න", "News Content": "සකස් කළ අධ්‍යාපන ප‍්‍රතිපත්තිය කි‍්‍රයාත්ක නොකොට නව අධ්‍යාපන ප‍්‍රතිපත්තියකට යෝජනා ලබා ගැනීම විහිළුවක් බව ලංකා ගුරු සංගමය පවසයි. ශී‍්‍ර ලංකාවේ හතළිස් ලක්ෂයකට ආසන්න පාසල් දරුවන්ගේ අධ්‍යාපනය පිළිබඳ අනාගතය බරපතළ අනතුරුදායක තත්ත්වයකට පත්වී ඇති බවද ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා‍ගේ අත්සනින් යුතුව නිකුත් කළ නිවේදනයක දැක්වෙයි. එහි මෙසේද සඳහන්ය. ශී‍්‍ර ලංකාවේ සාමාන්‍ය අධ්‍යාපනය පිළිබඳව ජාතික ප‍්‍රතිපත්තියක් සකස් කිරීම සඳහා යෝජනා මහජනතාවගෙන් අපේක්ෂා කරමින් ජාතික අධ්‍යාපන කොමිෂන් සභාව 2013.06.03 දින පුවත්පත් මගින් යෝජනා කැඳවා ඇත. එසේම 2013.06.04 දින ජාතික අධ්‍යාපන කොමිසම විසින් මාධ්‍ය සාකච්ඡාවක් එම කොමිසමේ පවත්වමින් මේ පිළිබඳව මහජනතාවට තවදුරටත් අදහස් දක්වා තිබුණි. මේ ආකාරයට ජාතික අධ්‍යාපන කොමිසම 2011 වසරේදී ජනතාවගෙන් අදහස් විමසීමෙන් අනතුරුව නව අධ්‍යාපන ප‍්‍රතිපත්තියක් පිළිබඳ පනතක් කෙටුම්පත් කොට එම කෙටුම්පත නව පණතක් බවට පත්කිරීමට කටයුතු කොට තිබුණි. ජාතික අධ්‍යාපන කොමිසමේ හිටපු සභාපති ආචාර්ය ජී.බී. ගුණවර්ධනගේ ප‍්‍රධානත්වයෙන් දිවයින පුරා කරුණු ගොනුකොට විශාල වියදමක් දරා මෙම අධ්‍යාපන ප‍්‍රතිසංස්කරණ වෙනුවෙන් යෝජනා ඇතුළත් පනත් කෙටුම්පත පාර්ලිමේන්තුවට ඉදිරිපත් කොට තිබුණි. පාර්ලිමේන්තුව දින 163 ක් විශේෂ කාරක සභාවක් යටතේ මෙම පනත් කෙටුම්පත පිළිබඳ සාකච්ඡා කොට තිබුණද මේ දක්වා මෙම නව අධ්‍යාපන යෝජනා ඇතුළත් පනත සම්මත කොට කි‍්‍රයාවට නඟා නැත. මෙවැනි පසුබිමක ජාතික අධ්‍යාපන කොමිෂන් සභාව නැවතත් ජාතික අධ්‍යාපන ප‍්‍රතිපත්තියක් සකස් කිරීම සඳහා ජනතාවගේ යෝජනා ලබා ගැනීම බරපතළ ලෙස හාස්‍ය දනවන කරුණකි. අදාළ පුවත්පත් නිවේදනයේ අංශ 25 ක් යටතේ කරුණු ඉදිරිපත් කරන ලෙස දක්වා ඇත. ලංකා ගුරු සංගමය දැඩි ලෙස අවධාරණය කරන්නේ මේ ආකාරයට නව යෝජනා ලබාගෙන ජනතාව රැවටීම වෙනුවට ඉහත සඳහන් කලින් යෝජනා කරන ලද නව අධ්‍යාපන ප‍්‍රතිපත්තියක් සඳහා වූ පනත විධිමත් ජන අනුමැතියකින් කි‍්‍රයාත්මක විය යුතු බවයි. 1991 අංක 19 දරණ පනතෙන් අධ්‍යාපන ප‍්‍රතිපත්ති යෝජනා කි‍්‍රයාත්මක කිරීමට පිහිටුවා ඇති ජාතික අධ්‍යාපන කොමිෂන් සභාවක් පවතිද්දී, එම කොමිෂන් සභාව අධ්‍යපන ප‍්‍රතිසංස්කරණ යෝජනා ඇතුළත් පනත් කෙටුම්පතක් සකසා තිබියදීත්, වර්තමාන අධ්‍යාපන ඇමති බන්දුල ගුණවර්ධන කිසිදු පාර්ශවයක අදහස් විමසීමකින් තොරව සිය තනි අභිමතයට අධ්‍යාපනය සම්බන්ධයෙන් වූ විවිධ යෝජනා කි‍්‍රයාත්මක කරමින් සිටී. මෙවැනි පසුබිමක ශී‍්‍ර ලංකාවේ හතළිස් ලක්ෂයකට ආසන්න පාසල් දරුවන්ගේ අධ්‍යාපනය පිළිබඳ අනාගතය බරපතළ අනතුරුදායක තත්ත්වයකට පත්වී ඇත.", "URL": "https://sinhala.adaderana.lk/news.php?nid=34699", "Category": null, "Parent URL": null}