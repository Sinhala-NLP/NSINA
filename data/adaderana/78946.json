{"Source": "Adaderana", "Timestamp": "October 20, 2017 05:08 pm", "Headline": "දුම්රිය දුවයි", "News Content": "අද(20) මධ්‍යම රාත්‍රියේ සිට ක්‍රියාත්මක කිරිමට සැලසුම් කර තිබූ දුම්රිය සේවක වර්ජනය අත්හිටුවිමට දුම්රිය වෘත්තිය සමිති තීරණය කර තිබේ. ප්‍රවාහන හා සිවිල් ගුවන් සේවා නියෝජ්‍ය අමාත්‍ය අශෝක් අබේසිංහ මහතා සමඟ පැවැති සාකච්ඡාවෙන් අනතුරුව වර්ජනය තාවකාලිකව අත්හිටුවිමට තීරණය කළ බව ලොකොමොටිව් ඔපරේටින් ඉංජිනේරු සංගමයේ සභාපති ලාල් පරණවිතාන මහතා පැවසුවේය. වැටුප් විෂමතා ගැටළුවක් මුල්කර ගනිමින් අද මධ්‍යම රාත්‍රියේ සිට වැඩවර්ජනයක නිරතවීමට දුම්රිය ස්ථානාධිපතිවරුන්, නියාමකවරුන්, පාලකවරුන් සහ රියදුරන් තීරණය කර තිබුණි. කෙසේවෙතත් අද පැවැති සාකච්ඡාවේදී සිය ගැටළු සම්බන්ධයෙන් අග්‍රාමාත්‍යවරයා, ප්‍රවාහන අමාත්‍යවරයා ඇතුළු බලධාරින් දැනුවත් කර ස්ථීර විසඳුමක් ලබා දෙන බවට නියෝජ්‍ය අමාත්‍ය අශෝක් අබේසිංහ මහතා පොරොන්දුවක් ලබාදීම හේතුවෙන් වර්ජනය නතර කිරිමට තීරණය කළ බව ලාල් පරණවිතාන මහතා සඳහන් කළේය.", "URL": "https://sinhala.adaderana.lk/news.php?nid=78946", "Category": null, "Parent URL": null}