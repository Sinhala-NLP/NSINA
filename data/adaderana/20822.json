{"Source": "Adaderana", "Timestamp": "December 20, 2011 12:40 pm", "Headline": "උගත් පාඩම් වාර්තාව ගැන අමෙරිකාවේ ප්‍රකාශය සාධාරණ නෑ", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාව පිළිබඳව අමෙරිකානු රාජ්‍ය දෙපාර්තමේන්තුව සිදුකළ ප්‍රකාශය සාධාරණ ප්‍රකාශයක් නොවන බව විදේශ කටයුතු අමාත්‍ය මහාචාර්ය ජී.එල්. පීරිස් මහතා පෙන්වාදෙයි. යුද්ධයේ අවසන් අදියර ගැන පමණක් අමෙරිකානු රාජ්‍ය දෙපාර්තමේන්තුව විශේෂ අවධානය යොමු කර ඇති බව ප්‍රවෘත්ති කර්තෘවරුන් සහ කළමනාකරුවන් සමග ජනාධිපතිවරයා අද පෙරවරුවේ පැවැත්වූ සාකච්ඡාවට එක්වෙමින් ජී.එල්. පීරිස් මහතා සඳහන් කළේය. එහෙත් අවුරුදු 30 ක් පුරා පැවති යුද ගැටුම් පිළිබඳ ඔවුන්ගේ අවධානයට ලක්ව නොමැති බව ජී.එල්.පීරිස් මහතා පවසයි. යුදගැටුම් පැවති අවසන් කාලසීමාව තුළ සිදුව ඇතැයි කියන මානව හිමිකම් උල්ලංඝණය වීම් සම්බන්ධයෙන් පූර්ණ කරුණු දැක්වීමක් උගත් පාඩම් කොමිසමේ වාර්තාව මගින් එළිදක්වා නොමැති බව අමෙරිකානු රාජ්‍ය දෙපාර්තමේන්තුවේ මාධ්‍ය ප්‍රකාශිකා වික්ටෝරියා නූලන්ඩ් සඳහන් කර තිබිණි. මානව හිමිකම් උල්ලංඝණය වීම සම්බන්ධයෙන් එල්ල වී ඇති චෝදනා පිළිබඳව ශ්‍රී ලංකා රජය පූර්ණ විමසා බැලීමක් සිදුකළ යුතු බව ඇය ප්‍රකාශ කර ඇති බව ද විදෙස් මාධ්‍ය වාර්තා කරනු ලැබීය. උගත් පාඩම් සහ ප්‍රතිසන්ධාන කොමිසම පිළිබඳ සුවිශේෂී කතිකාවතක් නිර්මාණය කිරීම සඳහා අවශ්‍ය වැඩපිළිවෙළක් සකස් කරන ලෙස මෙහිදී ජනාධිපතිවරයා ජී.එල්.පීරිස් මහතාට උපදෙස් ලබාදී තිබේ.", "URL": "https://sinhala.adaderana.lk/news.php?nid=20822", "Category": null, "Parent URL": null}