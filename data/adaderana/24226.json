{"Source": "Adaderana", "Timestamp": "May 14, 2012 09:01 am", "Headline": "මෙම වසරේ මහපොළ ප්‍රදානයට අනුමැතිය හිමිවෙයි", "News Content": "මෙම වර්ෂයේ මහපොළ උසස් අධ්‍යාපන ශිෂ්‍යත්වය ප්‍රදානය කිරීමට මහපොළ ශිෂ්‍යත්ව භාරකාර මණ්ඩලය විසින් අනුමැතිය ලබා දී තිබේ. ඒ අනුව 2010, 2011 අධ්‍යාපන වර්ෂ සඳහා විශ්ව විද්‍යාලවලට ඇතුළත් කර ගන්නා ලද ශිෂ්‍ය ශිෂ්‍යාවන් 10, 300 ට සහ අනෙකුත් උසස් අධ්‍යාපන ආයතනවලට ඇතුළත් කරගන්නා ශිෂ්‍ය ශිෂ්‍යාවන් 1500 ට පමණ මහපොළ උසස් අධ්‍යාපන ශිෂ්‍යත්වය හිමිවන බව සමූපකාර හා අභ්‍යන්තර වෙළඳ අමාත්‍යාංශය සඳහන් කරයි. ජනාධිපති කාර්යාලයේ උපදෙස් පරිදි එම ශිෂ්‍යත්ව ප්‍රදානය ආරම්භ කිරීම සංකේතවත් කරමින් ජීව විද්‍යා, භෞතික විද්‍යා, වාණිජ විද්‍යා හා කලා යන විෂය ධාරාවලින් විශ්ව විද්‍යාලවලට ඇතුළත් කර ගත් ශිෂ්‍ය ශිෂ්‍යාවන් 25 දෙනෙකුට මහපොළ උසස් අධ්‍යාපන ශිෂ්‍යත්වය ප්‍රදානය කිරීමට කටයුතු කොට ඇත. මේ අතර අනෙකුත් ශිෂ්‍ය ශිෂ්‍යාවන් සඳහා දිස්ත්‍රික් ලේකම්වරු මාර්ගයෙන් මහපොළ ශිෂ්‍යත්ව අරමුදල ලබාදීමට කටයුතු කොට ඇති බව සමූපකාර හා අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා සඳහන් කරයි.", "URL": "https://sinhala.adaderana.lk/news.php?nid=24226", "Category": null, "Parent URL": null}