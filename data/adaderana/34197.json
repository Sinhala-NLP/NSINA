{"Source": "Adaderana", "Timestamp": "May 18, 2013 04:26 pm", "Headline": "ආණ්ඩුව පෙරළන්න එන්.ජී.ඕ. උපදෙස් ඕනෑ නෑ", "News Content": "ආණ්ඩුව පෙරළීමට ස්වේච්ඡා සංවිධානවල උපදෙස් අවශ්‍ය නැති බවත් විදේශීය රටක සහයෙන් පැවැත් වූ වැඩසටහනක් ආණ්ඩුව පෙරළීමට කළ කුමන්ත්‍රණයක් ලෙස සැලකීම වැරදි බවත් කොළඹ නගරාධිපති ඒ.ජේ.එම්. මුසම්මිල් මහතා පවසයි. ආණ්ඩුව මෙම අවස්ථාවේදී එජාපයට මඩ ගැසීම සඳහා මෙවැනි ප්‍රකාශ කරන බවද නගරාධිපතිවරයා කියයි. පසුගිය සතියේ දෙදිනකදී කොළඹ නගරාධිපති නිල නිවසේදී ජර්මානු ස්වේච්ඡා සංවිධානයක මූලිකත්වයෙන් මන්ත්‍රීවරුන් පිරිසකට පැවැත් වූ වැඩමුළුවක් ආණ්ඩුව පෙරළන වැඩසටහනක් ලෙස පුවත්පතකින් අනාවරණය කර තිබිණ. එහෙත් එම වැඩමුළුව කොළඹ නගරය සංවර්ධනය කිරීමේ වැඩමුළුවක් හැර ආණ්ඩුව පෙරළන වැඩමුළුවක් නොවන බවද විදේශීය රටවල වැඩමුළු සඳහා විශාල මුදලක් වැය කර මන්ත්‍රීවරුන් රට යැවීමට හැකියාවක් නොමැති කමින් මෙවැනි වැඩමුළුවක් සංවිධානය කළ බවද නගරාධිපතිවරයා පැවසීය. එජාපය ප්‍රජාතන්ත්‍රවාදීව කටයුතු කරන පක්ෂයක් බවත් ආණ්ඩුව පෙරළීමට විදේශීය ස්වේච්ඡා සංවිධානවල සහය අනවශ්‍ය අතරම එවැනි සංවිධාන ගැන ආණ්ඩුව සිටින මතයෙන් එජාපයට ඵලක් නැති බවත් හෙතෙම කීවේය. මාධ්‍ය ඔස්සේ විවිධ ප්‍රචාර ගෙනයමින් ආණ්ඩුව ජනතාව මුලාකරන බවද ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=34197", "Category": null, "Parent URL": null}