{"Source": "Adaderana", "Timestamp": "October 21, 2011 10:14 am", "Headline": "අවුරුදු 12 ක දැරියක අවස්ථා කීපයකදී ලිංගිකව අපයෝජනය කරලා", "News Content": "අරලගංවිල, අලුත්ඔය ප‍්‍රදේශයේදී වයස අවුරුදු 12 ක් වූ බාල වයස්කාර දැරියකට බරපතල ලිංගික අපයෝජනය සිදුකිරීමක් සම්බන්ධව විමර්ශන ආරම්භ කර තිබේ. මෙම අපරාධය වසරකට පෙර කාලයක සිට අවස්ථා කීපයකදී සිදුකර ඇති බව විමර්ශනයේදී අනාවරණය වී ඇති බව පොලිසිය පවසයි. සැකකරු අත්අඩංගුවට ගෙන ඇති අතර ඔහු අද(21) දින පොළොන්නරුව මහේස්ත‍්‍රාත් අධිකරණයට ඉදිරිපත් කිරීමට නියමිතව ඇත. අරලගංවිල පොලීසිය වැඩිදුර විමර්ශන පවත්වාගෙන යනු ලබයි. මේ අතර විල්ගමුව, ඉමාඩුවයාය ප‍්‍රදේශයේදී වයස අවුරුදු 09 ක් වූ බාල වයස්කාර දැරියක් සහ වයස අවුරුදු 07 ක් වූ බාල වයස්කාර පිරිමි ළමයකු නීත්‍යානුකූල භාරකාරත්වයෙන් අපහරණය කර දැරියට බරපතල ලිංගික අපයෝජනය සිදුකිරීමේ සිද්ධියක් සම්බන්ධව විල්ගමුව පොලීසිය විමර්ශන ආරම්භ කර ඇත. සැකකරු අත්අඩංගුවට ගෙන ඇති අතර සැකකරු අද(21) දින ලග්ගල මහේස්ත‍්‍රාත් අධිකරණයට ඉදිරිපත් කිරීමට නියමිත බව පොලිසිය සඳහන් කරයි. විල්ගමුව පොලීසිය වැඩිදුර විමර්ශන පවත්වාගෙන යනු ලබයි. එමෙන්ම තඹුත්තේගම, කලූන්දෑගම ප‍්‍රදේශයේදී වයස අවුරුදු 10 ක් වූ බාල වයස්කාර දැරියකට පියා සහ තවත් තිදෙනෙකු විසින් බරපතල ලිංගික අපයෝජනය සිදුකිරීම සහ ස්ත්‍රී දූෂණයක් සිදුකිරීම සම්බන්ධව සැකකරුවන් තිදෙනෙකු අත්අඩංගුවට ගෙන ඇති බව පොලිසිය පවසයි. සැකකරුවන් තඹුත්තේගම මහේස්ත‍්‍රාත් අධිකරණයට ඉදිරිපත් කර ඇති අතර ලබන 31 දින දක්වා රක්ෂිත බන්ධනාගාර ගත කර ඇත. තඹුත්තේගම පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=19497", "Category": null, "Parent URL": null}