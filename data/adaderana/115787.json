{"Source": "Adaderana", "Timestamp": "August 5, 2019 01:17 pm", "Headline": "මක්කම වඳින්න ලොව පුරා මුස්ලිම් බැතිමතුන් සෞදි අරාබියට", "News Content": "එළඹෙන 9 වැනිදායින් ආරම්භ වන හජ් වන්දනාව වෙනුවෙන් ලොව නන් දෙසින් මුස්ලිම් බැතිමතුන් සෞදි අරාබියට පැමිණ ඇත. මේ අතර හජ් වන්දනා සමය සඳහා පූර්ව සූදානමක් ලෙස සෞදි ආරක්ෂක අංශ සාමාජිකයන්ගේ සහභාගීත්වයෙන් හමුදා පෙළපාලියක් මක්කම නගරයේදී පැවැත්වුණි. මුස්ලිම් බැතිමතුන්ගේ වාර්ෂික හජ් වන්දනා සමය මේ වසරේදීත් සාර්ථකව සංවිධානය කිරීමට සෞදි අරාබිය කටයුතු කර ඇත. එළඹෙන 9 වැනිදායින් ආරම්භ වන හජ් වන්දනාව වෙනුවෙන් ලොව නන් දෙසින් මුස්ලිම් බැතිමතුන් මිලියන 1.6ක් මේ වනවිට සෞදි පූජනීය නගරය වන මක්කම වෙත පැමිණ ඇති බව සඳහන්. වාර්ෂික ඉස්ලාම් වන්දනා සමය හජ් නමින් හඳුන්වන අතර වන්දනාකරුවෝ නබිනායකතුමන්ගේ ජීවිතය හා බැඳුණු සෞදි අරාබි පුද බිම් වන්දනා මාන කරයි. ඉස්ලාම් ආගමේ අනිවාර්ය පිළිවෙතක් වන හජ් වන්දනාව ඉස්ලාම් දහමේ ප්‍රධාන ධර්ම කුලුණු පහෙන් එකක්. ලක්ෂ විස්සක් ඉස්ලාම් භක්තිකයන් වාර්ෂික හජ් වන්දනාවේ යෙදෙයි. මේ අතර හජ් වන්දනා සමය සඳහා පූර්ව සූදානමක් ලෙස සෞදි ආරක්ෂක අංශ සාමාජිකයන්ගේ සහභාගීත්වයෙන් හමුදා පෙළපාලියක් මක්කම නගරයේදී පැවැත්වුණි. විශේෂ අභ්‍යාස මාලාවකින් සමන්විත වූ මේ පෙළපාලියේදී සන්නද්ධ ප්‍රහාරකයින්ට එරෙහිව සහ ගිනිගැනීම් වැනි හදිසි අවස්ථාවලදී ක්‍රියාත්මක විය යුතු ආකාරය පිළිබඳව ආරක්ෂක අංශ සාමාජිකයින්ට මනා පුහුණුවක් ලබා දී ඇත. හජ් වන්දනා සමය වෙනුවෙන් සෞදි අරාබියට පැමිණෙන බැතිමතුන්ගේ ආරක්ෂාව සුරක්ෂිත කිරීම සඳහා පෙර සූදානමක් ලෙස වාර්ෂිකව මෙම පෙළපාලිය පැවැත්වෙන බව සඳහන්. හජ් වන්දනා සමයේ දැඩි අවධානයක් ආරක්ෂක විධිවිධාන කෙරෙහි යොමු වෙයි. 2015 වසරේදී දොඹකරයක් කඩා වැටීමෙන් වන්දනාකරුවන් එකසිය නව දෙනකු මරණයට පත්වුණි. ආරක්ෂාව අතින් අනතුරු මතු වුවත් ජීවිතයේ එක් වරක් හෝ මක්කම වැඳ පුදා ගැනීම ඉස්ලාම් බැතිමතුන්ගේ අධිෂ්ඨානයයි.", "URL": "https://sinhala.adaderana.lk/news.php?nid=115787", "Category": null, "Parent URL": null}