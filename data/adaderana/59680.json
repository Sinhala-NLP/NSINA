{"Source": "Adaderana", "Timestamp": "May 1, 2016 08:29 am", "Headline": "ලෝක කම්කරු දිනය අදයි!", "News Content": "පැය 8ක සේවා මුරයක් වෙනුවෙන් කම්කරුවන් පිරිසක් සිදුකළ ඓතිහාසික අරගලය සිහිපත් කෙරෙන ලෝක කම්කරු දිනය අදයි.1886 මැයි මස 01 වැනිදා අමෙරිකාවේ චිකාගෝ නුවරට රැස්වු කම්කරුවන් තමනට පැය 8ක සේවා මුරයක් ලබාදෙන ලෙස බලකරමින් විරෝධතාවක නිරත වුණු අතර දින කිහිපයක් පැවති විරෝධතාවලට පොලීසිය ප්‍රහාරයක් එල්ල කළේය.එහිදී කම්කරුවන් විශාල පිරිසක් මියගිය අතර පිරිසක් අත්අඩංගුවට පත් වුණි.කම්කරුවන්ගේ එම අරගලය ආරම්භ වු මැයි පළමු වැනි දින ලෝක කම්කරු දිනය ලෙස ප්‍රකාශයට පත් කිරීමට 1889 දී ජාත්‍යන්තර කම්කරු සංවිධානය පියවර ගත් අතර එතැන් සිට මේ දක්වා සෑම වසරකම ලොව සෑම රාජ්‍යයකම පාහේ කම්කරු දිනය සැමරෙයි.ඒ අනුව මෙරට කම්කරුවන් ද අද(01) මැයි දිනය ඉතා ඉහළින් සැමරීමට පියවර ගෙන තිබේ.අසූ පන් ලක්ෂයක් පමණ වු මෙරට කම්කරු ජනතාව විවිධ වෘත්තීය සමිති, සංවිධාන සහ දේශපාලන පක්ෂ වශයෙන් කම්කරු දිනය සැමරීමට නියමිතය.ඒ අනුව අද දිනයේදී කොළඹ, ගාල්ල, හැටන්, නුවරඑළිය ඇතුලු ප්‍රදේශ රැසක මැයි රැළි සහ පෙළපාලි 20ක් පමණ පැවැත්වීමට සැළසුම් කර තිබේ.ලෝක කම්කරු දිනය නිමිත්තෙන් ශ්‍රි ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය ගාල්ල සමනළ ක්‍රීඩාංගණයේදී මැයි රැළිය පැවැත්වීමට නියමිතය.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් එම මැයි රැළිය පස්වරු 03.00ට ආරම්භ වෙයි.මව් බිම වෙනුවෙන් වැඩබිම - රටක් හදන අතක් - නිල් ලොවක් දිනන හෙටක් යන තේමාව මුල්කර ගනිමින් එම මැයි රැළිය පැවැත්වේ.පස්වරු 01.00ට දක්ෂිණ අධිවේගී පිවිසුම් මාර්ගයේ සිට සහ ගාල්ල මහ මෝදර රෝහල අසළන් ශ්‍රී ලංකා නිදහස් පක්ෂයේ මැයි පෙළපාලිය ආරම්භ කිරිමට නියමිතය.අනතුරුව පෙළපාලිය ගාල්ල සමනළ ක්‍රිඩාංගණය දක්වා පැමිණ එහිදී මැයි රැළිය පැවැත්වෙයි.මේ අතර එක්සත් ජාතික පක්ෂය ප්‍රමුඛ වෘත්තිය සමිති සංවිධානයේ මැයි රැළිය අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් බොරැල්ල කැම්බල් පිටියේදී පැවැත්වෙයි.කැපකරන ජනතාවගේ ජාතික මැයි රැලිය ලෙස මෙම මැයි රැළිය සහ පෙළපාලිය පැවැත්වීමට කටයුතු සුදානම් කර තිබේ.එක්සත් ජාතික පක්ෂයේ මැයි පෙළපාලිය මාලිගාවත්ත පී.ඩී සිරිසේන ක්‍රිඩාංගණයෙන් ආරම්භවීමට නියමිත අතර ආමර්විදිය, පංචිකාවත්ත, මරදාන පුංචි බොරැල්ල බේස්ලයින් පාර ඔස්සේ කැම්බල් පිටියට ළාඟා වීමට නියමිතය.මේ අතර හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් ඒකාබද්ධ විපක්ෂයේ මැයි රැළියක් කිරුළපන ලලිත් ඇතුලත්මුදලි ක්‍රිඩාංගණයේදී පැවැත්වෙයි.ජන සටනට පන පොවන වැඩකරන ජනතා ඒකාබද්ධ මැයි රැළිය යන තේමාව යටතේ එය පැවැත්වීමට නියමිතය.පස්වරු 01.00ට පමණ නාරාහේන්පිට මංසන්ධියෙන් ආරම්භ වන මෙම මැයි දින පෙළපාලිය උද්‍යාන මාවත ඔස්සේ හයිලෙවල් පාර ඔස්සේ කිරුළපන ක්‍රිඩාංගණය දක්වා පැමිණීමට නියමිතය.මේ අතර ජනතා විමුක්ති පෙරමුණ සිය මැයි රැළිය මෙවර ද හැව්ලොක් ටවුන් හී බී.ආර්.සී ක්‍රිඩාංගණයේදී පැවැත්වීමට නියමිතය.වැඩකරන ජනතාව සමග ජනතා විමුක්ති පෙරමුණ පෙරට යන තේමාව යටතේ මැයි රැළිය පැවැත්වෙන අතර දහවල් 12.00ට දෙහිවල එස් ද එස්. ජයසිංහ ක්‍රිඩාංගණය අසළින් පෙලපාලිය ආරම්භ වෙයි.මිට අමතරව ප්‍රජාතන්ත්‍රවාදී පක්ෂයේ මැයි රැළිය බත්තරමුල්ල බුද්ධදාස ක්‍රිඩාංගණයේදී ද, ලංකා කම්කරු කොංග්‍රසයේ මැයි රැළිය නුවරඑලිය නගරයේදීද, පෙරටුගාමී සමාජවාදී පක්ෂයේ මැයි රැළිය පිටකොටුව බැස්ටියන් මාවතේ පැවැත්වෙන අතර නව සමසමාජ පක්ෂයේ මැයි රැළිය පිටකොටුව ප්‍රයිස්පිටියේදී පැවැත්වෙයි.", "URL": "https://sinhala.adaderana.lk/news.php?nid=59680", "Category": null, "Parent URL": null}