{"Source": "Adaderana", "Timestamp": "July 30, 2013 07:23 am", "Headline": "ඇප මුදල් ඉක්මන් කරන්නැයි ඉල්ලීමක්", "News Content": "මධ්‍යම, වයඹ සහ උතුරු පළාත් සභා මැතිවරණයේ නාමයෝජනා සහ ඇප මුදල් තැන්පත් කිරීමේ කටයුතු සඳහා අවසාන මොහොත දක්වා නොසිට ඉතා ඉක්මනින් එම කටයුතු අවසන් කිරීමට ක්‍රියා කරන ලෙස මැතිවරණ දෙපාර්තමේන්තුව ඉල්ලීමක් කරයි. මෙම පළාත් තුනට අදාළව නාමයෝජනා භාරගැනීමේ කටයුතු පසුගිය 25 වන දින ආරම්භ කෙරුණු අතර එම කටයුතු අනිද්දා මධ්‍යාහ්න12න් අවසන් වීමට නියමිතය. ඇප මුදල් තැන්පත් කිරීමේ කටයුතු හෙට මධ්‍යහ්න 12න් අවසන් වීමට නියමිත බව මැතිවරණ දෙපාර්තමේන්තුව ප්‍රකාශ කළේය. කෙසේ වෙතත් ඊයේ පස්වරුව වන විට පිළිගත් දේශපාලන පක්ෂ 17ක් සහ ස්වාධීන කණ්ඩායම් පහක් නාමයෝජනා භාරදී තිබු අතර ස්වාධීන කණ්ඩායම් 37ක් ඇප මුදල් තැන්පත් කර ඇති බව ද මැතිවරණ දෙපාර්තමේන්තුව සඳහන් කරයි. එහෙත් මේ දක්වා ප්‍රධාන දේශපාලන පක්ෂ කිසිවක් නාමයෝජනා භාරදී නොමැති බව සඳහන්ය. අවසාන මොහොතේදී නාමයෝජනා භාරදීමට කටයුතු කළහොත් පවතින කලබලකාරී තත්ත්වය හමුවේ නාමයෝජනා ප්‍රතික්ෂේප වීමේ වැඩි ඉඩකඩක් පවතින බව මැතිවරණ දෙපාර්තමේන්තුව පෙන්වා දෙයි. මේ හේතුව නිසා හැකි ඉක්මනින් නාමයෝජනා භාරදීමට හෝ ඇප මුදල් තැන්පත් කිරීමට කටයුතු කරන ලෙස මැතිවරණ දෙපාර්තමේන්තුව දේශපාලන පක්ෂ වලින් ඉල්ලීමක් කරයි.", "URL": "https://sinhala.adaderana.lk/news.php?nid=36206", "Category": null, "Parent URL": null}