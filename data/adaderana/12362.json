{"Source": "Adaderana", "Timestamp": "November 24, 2010 08:24 am", "Headline": "ජල ගැලීම් දරුණුයි-පුත්තලමෙන් අවතැන් කඳවුරු 4 ක් ", "News Content": "ගං වතුර සහ වැසි සහිත කාළගුණ තත්ත්වය හේතුවෙන් දිවයිනේ පවුල් 2689ක පිරිසක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. එහි සහකාර අධ්‍යක්ෂ ප්‍රදීප් කොඩිප්පිලි මහතා පැවසුවේ ඔවුන්ට අවශ්‍ය පහසුකම් සැලසීමට අවශ්‍ය පියවර ගෙන ඇති බවයි. පුත්තලම දිස්ත්‍රීක්කයේ දැදුරු ඔය පිටාර ගැලීම හා අධික වැසි හේතුවෙන් පවුල් 1802 ක් පීඩාවට පත්ව ඇති බවත්,පුද්ගලයින් වශයෙන් ගත් කළ මෙම පිරිස 8963 ක් බවත් හෙතෙම කියා සිටියි. එසේම පුත්තලම දිස්ත්‍රීක්කයේ අවතැන් වූ පිරිස් පවුල් වශයෙන් 719 ක්ද,පුද්ගලයින් වශයෙන් 3645 ක් ද වන බවත්,මෙම පිරිස් වෙනුවෙන් මේ වන විට පුත්තලම දිස්ත්‍රීක්කයේ අවතැන් කඳවුරු 4 ක් ස්ථාපිත කර ඇති බව ත් ආපදා කළමනාකරණ මධ්‍යස්ථානය නිවේදනය කරයි. අධික වර්ෂාව හේතුවෙන් කුරුණෑගල දිස්ත්‍රීක්කයේ පීඩාවට පත් පවුල් සංඛ්‍යාව 850 ක් බවට වාර්තා වී ඇති බවත්,එය පුද්ගලයින් වශයෙන් ගත් කළ 3391 ක් බවත්,පූර්ණ ලෙස නිවාස හානි සිදුවීම් 55 ක් බවත්,අර්ධ හානි 191 ක් බවත් ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පවසයි. මීට අමතරව මොණරාගල,මහනුවර,හා හම්බන්තොට යන දිස්ත්‍රීක්ක වලත් අධික වැසි හා ගංවතුර තත්ත්වයන් නිසා පවුල් පීඩාවට පත්ව ඇති බව සඳහන් වේ. ඒ අනුව මහනුවර ප්‍රදේශයේ පස් කණ්ඩියක් කඩා වැටීමෙන් පවුල් 7 ක් පීඩාවට පත්ව ඇති බවත්,මොණරාගල දිස්ත්‍රීක්කයේ බුත්තල හා තණමල්විල යන ප්‍රාදේශ වල පවුල් 6 ක් පීඩාවට පත්ව ඇති බව දැනට වාර්තා වී ඇති බවත් ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12362", "Category": null, "Parent URL": null}