{"Source": "Adaderana", "Timestamp": "June 2, 2010 05:25 pm", "Headline": "ජාත්‍යන්තරයට කරුණු කියන්නේ සාධාරණයක් ඉෂ්ඨ නොවෙන නිසයි", "News Content": "මානව හිමිකම් උල්ලංඝණය වීම සම්බන්ධයෙන් පරීක්ෂණ පැවැත්වීමට පත්කර ඇති කොමිසම මගින් සිදුවන්නේ රටේ මුදල් නාස්ති වීමක් පමණක් බව එක්සත් ජාතික පක්ෂය පවසයි. මීට පෙර පත් කරන ලද\"උදලාගම කොමිසමේ\"වාර්තාවක් මෙතෙක් ප්‍රකාශයට පත්කර නැති බවත්, රජය මීට පෙර පත්කළ කොමිසම්වල වාර්තා ද මෙතෙක් ඉදිරිපත් වී නොමැති බවත් එක්සත් ජාතික පක්ෂ පාර්ලි මෙන්තු මන්ත්‍රී ලක්ෂ්මන් කිරිඇල්ල මහතා කියා සිටියේ අද පැවති මාධ්‍ය හමුවකට සහභාගී වෙමිනි.. යුද්ධයේ අවසාන අදිය‍ර තුළ සිදුවීයයි කියනු ලබන මානව හිමිකම් උල්ලංඝනය වීම් පිළිබඳ සොයා බලන්නට ආණ්ඩුවෙන් පත් කළ කොමිසම සම්බන්ධයෙන් හෙතෙම මෙම අදහස් පළ කළේය. මෙම කොමිසමට පත් කර ඇත්තේ ජාත්‍යන්තරයට ශ්‍රී ලංකා ආණ්ඩුව විසින් මානව හිමිකම් උල්ලංඝනය නොවූ බවට ප්‍රචාරයන් ගෙන ගිය පුද්ගලයන් ම මෙම කොමිසමට පත් කිරීම තුළින් ජාත්‍යන්තර ප්‍රජාව මෙරට පිළිබඳ අයහපත් ප්‍රතිරූපයක් ගොඩනගා ගැනීම වැළැක්විය නොහැකි බව ලක්ෂ්මන් කිරිඇල්ල මහතා පෙන්වා දුන්නේය. රාජ්‍ය නොවන සංවිධාන මගින් රටට අපකීර්තියක් ගෙන එමින් ජාත්‍යන්තරයට වැරදි චිත්‍රයක් මවාපාන බවට ආණ්ඩුව විසින් චෝදනා කළත් රාජ්‍ය නොවන සංවිධාන හරහා ජාත්‍යන්තරයට කරුණු කියන්නට සිදුව ඇත්තේ ආණ්ඩුවෙන් රටේ මිනිසුන්ට සාධාරණයක් ඉෂ්ඨ නොවන නිසා බවද මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8765", "Category": null, "Parent URL": null}