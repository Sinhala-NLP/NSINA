{"Source": "Adaderana", "Timestamp": "January 2, 2019 03:54 pm", "Headline": "පොලිස්පතිගෙන් තවත් වැඩක්", "News Content": "පොලිස්පති පූජිත් ජයසුන්දර මහතා විසින් ශ්‍රී ලංකා පොලීසියේ මැදිහත්වීමෙන් දීප ව්‍යාප්තව ක්‍රියාවට නංවා තිබෙන මත්ද්‍රව්‍යය පිටුදැකීමේ මෙහෙයුම් යටතේ එහි නියමු ව්‍යාපෘතියක් ලෙස ගම්පහ දිස්ත්‍රික්කය තුල පාසල් දරුවන් මත්ද්‍රව්‍යය වලට හුරුවීමේ ප්‍රවනතාවයක් ඇති බවට හඳුනාගත් පාසල් 100 ක් ආශ්‍රීතව මත්ද්‍රව්‍යය‍ නිවාරණ දෙමාපිය කමිටු පිහිටුවීමට පියවර ගෙන තිබේ. එම දෙමාපිය කමිටු මඟින් අදාල පාසල් පරිශ්‍ර 100 ආශ්‍රිතව 2019 වර්ෂයේ නව පාසල් වාරය ආරම්භ වන අද(02) ළමුන් පාසල වෙත ඇතුළු වීමේදි ඔවුන් පරීක්ෂා කිරීමේ වැඩ පිළිවෙලක් දිසාව තුළ ආරම්භ කර තිබේ. එහි ප්‍රතිඵලයක් ලෙස ගම්පහ කොට්ඨාශයේ නිට්ටඹුව පොලිස් වසමේ විද්‍යාලයක මත්ද්‍රව්‍යය නිවාරණ දෙමාපිය කමිටුව විසින් සිදු කල පරීක්ෂා කිරීම් වලදී එම පාසලේ 12වන ශ්‍රේණියේ ඉගෙනුම ලබන සිසුවෙකුගේ සන්තකයේ තිබී ගංජා මිලි ග්‍රෑම්1100ක් (ග්‍රෑම්1 මිලි ග්‍රෑම්100)සහ 09 වන ශ්‍රේණියේ සිසුවෙකු සන්තකයේ තිබි තූල් නමින් හඳුන්වන දුම්කොළ හා හුණු මිශ්‍ර මත්ද්‍රව්‍යය මිලි ග්‍රෑම්3200ක් (ග්‍රෑම්3 මිලි ග්‍රෑම් 200)ප්‍රමාණයක් සොයාගෙන තිබේ. ඒ අනුව මෙම මත්ද්‍රව්‍යය මේ වන විට නිට්ටඹුව පොලිස් ස්ථානය භාරයට ගෙන ඇති අතර මේවා ඉහත බාල වයස්කාර පාසල් ළමුන්ට ලබා දුන්නේ කවුරුන්ද යන්න පිලිබඳව අනාවරණය කර ගෙන අත්අඩංගුවට ගැනීම සඳහා වැඩිදුර පරීක්ෂණ ආරම්භ කර තිබේ. ඒ අනුව මත්ද්‍රව්‍යය නිවාරණය සම්බන්ධයෙන් පොලිස්පතිතුමා විසින් දීප ව්‍යාප්තව ආරම්භ කර ඇති වැඩපිලිවෙලට සමගාමීව ගම්පහ දිස්ත්‍රික්කය තුල පිහිටි පාසල් වල සිසුන් ඉන් මුදවා ගැනීම සඳහා බස්නාහිර පළාත උතුර දිසාව භාර නියෝජ්‍ය පොලිස්පති දේශබන්ධු තෙන්නකෝන් මහතා විසින් අරඹන ලද මෙම මත්ද්‍රව්‍යය‍ නිවාරණ දෙමාපිය කමිටු ක්‍රියාකාරිත්වය අද දිනෙන් ආරම්භ කර ඉදිරියටත් මේ ආකාරයට පත්වාගෙන යන බව දන්වා සිටියි.", "URL": "https://sinhala.adaderana.lk/news.php?nid=101697", "Category": null, "Parent URL": null}