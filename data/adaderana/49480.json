{"Source": "Adaderana", "Timestamp": "February 20, 2015 02:36 pm", "Headline": "කහඳගම තවදුරටත් රිමාන්ඩ්", "News Content": "කොළඹ පිටකොටුව ප්‍රදේශයේ ව්‍යාපාරිකයින්ගෙන් කප්පම් ලබාගත් බවට චෝදනා එල්ල වී ඇති ස්වයං රැකියා නියුක්තිකයින්ගේ සංගමයේ සභාපති මහින්ද කහඳගම මහතා ඇතුළු සැකකරුවන් තිදෙනා තවදුරටත් රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් අධිකරණය නියෝග කර තිබේ.සැකකරුවන් මාර්තු මස 06 වන දින දක්වා රක්ෂිත බන්ධනාගාර ගතකිරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කර ඇත.සිද්ධියට අදාළ නඩුව අද විභාගයට ගත් අවස්ථාවේ වංචා විමර්ශන අංශය, අධිකරණය හමුවේ සඳහන් කළේ සැකකරුවන් පිටකොටුව බෝධිරාජ මාවතේ වෙළෙඳසැල් 287කින් සහ 5ස්වන හරස්වීදියේ වෙළෙඳසැල් 537කින් රුපියල් ලක්ෂ 180කට අධික මුදලක් කප්පම් වශයෙන් ලබාගෙන ඇති බවයි.මේ ආකාරයෙන් මුදල් ලබාගැනීම හේතුවෙන් කොළඹ මහ නගර සභාවට අය විය යුතු රුපියල් මිලියන 108කට අධික මුදලක් අහිමි වී ඇති බව කොළඹ මහ නගර සභාවේ භාණ්ඩාගාරිකවරයා අධිකරණය හමුවේ කියා සිටියේය.එමෙන්ම වැට් බදු වශයෙන් රජයට අය විය යුතු රුපියල් ලක්ෂ 18කට ආසන්න මුදලක් අහිමි වී ඇති බව ද භාණ්ඩාගාරවරයා අධිකාරණය හමුවේ සඳහන් කළ බව අද දෙරණ වාර්තාකරු පැවසුවේය.අදාළ චෝදනා සියල්ල ප්‍රතික්ෂේප කළ විත්තිකරුවන් වෙනුවෙන් පෙනී සිටි නීතීඥවරුන් අධිකරණයෙන් ඉල්ලා සිටියේ විත්තිකරුවන්ට ඇප ලබාදෙන ලෙසයි.කෙසේ වෙතත් සැකකරුවන් සාක්ෂිකරුවන්ට බලපෑම් සිදුවන ආකාරයෙන් කටයුතු කර ඇති බැවින් ඔවුන්ට ඇප ලබානොදෙන ලෙසට පොලීසිය අධිකරණයෙන් ඉල්ලීමක් කර තිබේ.ඉදිරිපත් වු කරුණු සලකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා සැකකරුවන් යළි රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=49480", "Category": null, "Parent URL": null}