{"Source": "Adaderana", "Timestamp": "August 3, 2018 12:16 pm", "Headline": "GMOA වැඩ වර්ජනය සාධාරණ නැහැ", "News Content": "‍රජයේ වෛද්‍ය නිලධාරින්ගේ සංගමයේ අද (03) දිනයේ ක්‍රියාත්මක කර ඇති වර්ජනය කිසිඳු සාධාරණ වැඩවර්ජනයක් නොවන බව සෞඛ්‍ය පෝෂණ හා දේශිය වෛද්‍ය අමාත්‍ය රාජිත සේනාරත්න මහතා පවසයි. එම වැඩවර්ජනය ජනතාව නොමග යවන සුළු හේතුපාඨ දක්වමින් සිදු කරනු ලබන වැඩවර්ජනයක් බව අමාත්‍යවරයා පවසයි. වෛද්‍යවරුන් වෙත පනවා ඇති සියයට 12ක් වූ වැට් බද්ද සියයට 24ක් දක්වා වැඩි කර ඇති බව මෙම වැඩවර්ජනයට මුල් වූ එක් හේතුක් ලෙස ඔවුන් පෙන්වා දුන්න ද වැට් බද්ද සියයට 24ක් දක්වා අය කරනු ලබන්නේ මාසිකව රුපියල් තුන් ලක්ෂ 50,000කට වැඩි ආදායමක් ලබන වෛද්‍යවරුන්ගෙන් බව අමාත්‍යවරයා පෙන්වා දෙයි. මාසික ආදායම රුපියල් තුන් ලක්ෂ 50,000කට අඩු ආදායම් සහිත වෛද්‍යවරුන්ගේ අයකර කරනු ලබන්නේ පෙර පැවැති සියයට 12ක බද්ද පමණක් බව රාජිත සේනාරත්න අමාත්‍යවරයා පවසයි. පෞද්ගලික රෝහල් සඳහා පනවා ඇති සියයට 15ක වැට් බද්ද හේතුවෙන් ජනතාව මත බදු බර පැටවෙන බවට රජයේ වෛද්‍ය නිලධාරින්ගේ සංගමය සදහන් කළ ද පසුගිය මාසයේ සිට පෞද්ගලික රෝහල් සදහා පනවා ඇති වැට් බද්ද සම්පූර්ණයෙන්ම ඉවත් කර ඇති අතර එය සෞඛ්‍ය සේවාවේ ප්‍රමුඛ වෘත්තිය සමිතියක් නොදැන සිටිම කණගාටුවට කරුණක් බව අමාත්‍යවරයා පවසයි. මෙම තත්ත්වය තුළ රජයේ වෛද්‍ය නිළධාරින්ගේ සංගමය ක්‍රියාත්මක කර ඇති වැඩවර්ජනය කිසිඳු ආකාරයකින් ජනතාව පිළිබඳ සිතා සිදු කරන සාධාරණ වර්ජනයක් නොවන බව අමාත්‍ය රාජිත සේනාරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=93737", "Category": null, "Parent URL": null}