{"Source": "Adaderana", "Timestamp": "April 4, 2014 09:03 am", "Headline": "බස්නාහිර  - දකුණ මහ ඇමතිවරුන් අද දිවුරයි", "News Content": "බස්නාහිර සහ දකුණු පළාත් සභාව සඳහා ප්‍රධාන අමාත්‍යවරුන් අද ජනාධිපති මහින්ද රාජපක්ෂ මහතා ඉදිරියේ දී දිවුරුම් දීමට නියමිතව තිබේ. මීට පෙර බස්නාහිර සහ දකුණු පළාත් සභා වල ප්‍රධාන අමාත්‍යවරුන් ලෙස කටයුතු කළ ප්‍රසන්න රණතුංග සහ ශාන් විජයලාල් ද සිල්වා යන මහත්වරුන් ප්‍රධාන අමාත්‍යවරුන් ලෙස දිවුරුම් දෙනු ඇත. එක්සත් ජනතා නිදහස් සන්ධානය යටතේ තේරි පත්වු මන්ත්‍රිවරුන් ද අද දිවුරුම් දීමට නියමිතය. පළාත් සෙසු අමාත්‍යවරුන් මෙතෙක් නම් කර නොමැති අතර කොළඹ සහ කළුතර දිස්ත්‍රික්ක නියෝජනය කළ අමාත්‍යවරුන් දෙදෙනෙකු හැර පෙර අමාත්‍ය මණ්ඩලය යළි නම් කරනු ඇති බව එක්සත් ජනතා නිදහස් සන්ධාන ආරංචි මාර්ග පවසන්නේය. මේ අතර බස්නාහිර සහ දකුණු පළාත් සභා වල විපක්ෂ නායකවරුන් පත්කර තිබේ. පසුගිය මැතිවරණයෙන් විපක්ෂයේ බහුතර බලය ලැබු එක්සත් ජාතික පක්ෂයේ කෘත්‍යාධිකාරි මණ්ඩලය ඊයේ පස්වරුවේ රැස් වී එම තනතුරු සඳහා පුද්ගලයින් නම් කර ඇත. ඒ අනුව බස්නාහිර පළාත් සභාවේ විපක්ෂ නායකවරයා ලෙස මංජු ශ්‍රී අරංගල මහතා පත් කර ඇති අතර දකුණු පළාත් සභා‍වේ විපක්ෂ නායකවරයා ලෙස පත්කර ඇත්තේ තෙන්නකෝන් නිලමේ මහතාය. එමෙන්ම බස්නාහිර පළාතේ විපක්ෂයේ ප්‍රධාන සංවිධායකවරයා ලෙස හර්ෂණ රාජකරුණා මහතා සහ දකුණු පළාතේ විපක්ෂයේ සංවිධායකවරයා ලෙස බන්දුලාල් බණ්ඩාරිගොඩ මහතා පත් කර ඇත.", "URL": "https://sinhala.adaderana.lk/news.php?nid=42295", "Category": null, "Parent URL": null}