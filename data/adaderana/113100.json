{"Source": "Adaderana", "Timestamp": "July 1, 2019 08:53 am", "Headline": "කසල තේ කිලෝ 33000ක් සමඟ කොළඹ දී පුද්ගලයෙක් අත්අඩංගුවට", "News Content": "රුපියල් ලක්ෂ පනස් එකකට අධික වටිනාකමින් යුත් කසල තේ තොගයක් කොළඹ අදුරුප්පුවීදිය ප්‍රදේශයේදී පොලිස් විශේෂ කාර්ය බලකාය විසින් සොයාගෙන තිබේ. පොලිස් විශේෂ කාර්ය බලකායේ මුලස්ථාන කඳවුරේ විශේෂ මෙහෙයුම් අංශයේ නිළධාරීන්ට ලද තොරතුරක් මත සිදුකළ වැටලීමකදී මෙම කසල තේ තොගය සොයාගෙන ඇති අතර එහිදී එක් සැකකරුවෙකුද අත්අඩංගුවට ගෙන ඇති බව සඳහන්. මෙම වැටලීමේදී කසල තේ කිලෝ ග්‍රැම් තිස්තුන්දහස් හයසිය අසුපහක්, විද්‍යුත් තරාදි 02ක්, විවිධ නාමයන් සහ අංක යොදා සකස් කළ නාම පුවරු 59ක් පොලිස් විශේෂ කාර්ය බලකා භාරයට ගෙන ඇත. අත්අඩංගුවට ගත් කසල තේ තොගයේ වටිනාකම රුපියල් පනස් එක් ලක්ෂ පනස් දහසක් බව පොලිස් විශේෂ කාර්ය බලකාය සඳහන් කළේය. අත්අඩංගුවට ගත් සැකකරු වැඩිදුර විමර්ශන සඳහා ආදුරුප්පු වීදිය පොලිස් ස්ථානයට භාර දී තිබේ.", "URL": "https://sinhala.adaderana.lk/news.php?nid=113100", "Category": null, "Parent URL": null}