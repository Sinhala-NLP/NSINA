{"Source": "Adaderana", "Timestamp": "March 1, 2017 04:38 pm", "Headline": "අලින්ට සංඥා දෙන්න ඇමති සුදානම්", "News Content": "දුම්රිය මාර්ග ආශ්‍රිතව අලි ඇතුන්ට සිදුවන ජීවිත අවදානම අවම කිරීම වෙනුවෙන් තාක්ෂණික සංඥා පද්ධතියක් ක්‍රියාත්මක කිරීමට තම අමාත්‍යාංශය සුදානමින් සිටින බව තිරසර සංවර්ධන හා වනජීවි අමාත්‍ය ගාමිණී ජයවික්‍රම පෙරේරා මහතා ප්‍රකාශ කරයි. මෙම නව සංකල්පය Railway Accident preventing නැතිනම් RAP සිස්ටම් ලෙස හැඳින්වෙන අතර මෙම නව තාක්ෂණික ක්‍රමවේදය මේ වන විට අත්හදා බලමින් සිටින බව අමාත්‍යවරයා වැඩි දුරටත් පැවසීය. මෙමඟින් කිලෝමීටරයක පමණ දුරක සිට අලින්ට සංඥාවක් නිකුත් කරනු ලබයි. එම සංඥාව දුම්රිය වෙතට ද නිකුත් කරනු ලබන අතර මෙමඟින් දුම්රියෙහි වේගය පාලනය කර ගත හැකි වෙනු ඇත. එමඟින් සිදුවීමට යන අනතුර පාලනය කර ගැනීමේ හැකියාවක් පවතිනු ඇත. කෙසේ වෙතත් මෙම පද්ධතිය තුළින් වන අලීන්ගේ ජීවිත ආරක්ෂා කර ගැනීමට හැකියාව ලැබෙන අතර මෙයින් නිකුත් වන සංඥා ජනතාවට නොඇසෙනු ඇත. මෙහි පේටන් බලපත්‍රය ද මේ වන විට අමාත්‍යාංශය විසින් ලබා ගෙන ඇති අතර මෙය ඉතා ලාභදායි ක්‍රමවේදයක් බව ද අමාත්‍යවරයා වැඩි දුරටත් පැවසීය. එළඹෙන මාර්තු මස 3 වන දාට යෙදී ඇති ලෝක වනජීවි දිනය නිමිත්තෙන් අමාත්‍යාංශය මඟින් පැවැත් වීමට කටයුතු සම්පාදනය කර ඇති උපහාර උළෙල පිළිබඳ ජනතාව දැනුවත් කිරිමේ මාධ්‍ය හමුවට අද (01) දින සහභාගී වෙමින් අමාත්‍යවරයා මේ බව පැවසීය.", "URL": "https://sinhala.adaderana.lk/news.php?nid=70284", "Category": null, "Parent URL": null}