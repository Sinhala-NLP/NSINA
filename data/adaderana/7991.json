{"Source": "Adaderana", "Timestamp": "April 25, 2010 09:01 am", "Headline": "කොරියානු රැකියා සඳහා පුහුණු වැඩමුළු", "News Content": "නව කොරියානු රැකියා සඳහා සුදුසුකම් ලබා සිටින පිරිස් මේ වන විට පුහුණු වැඩමුළුව සඳහා සහභාගී වී සිටියි. කණ්ඩායම් 4 ක් ය‍ටතේ එම පුහුණු වැඩසටහන් ක්‍රියාත්මක කරන බව විදේශ සේවා නියුක්ති කාර්යාංශය ප්‍රකාශ කළේය. ඒ සඳහා සුදුසුකම් ලැබූ තරුණයින් දහසකට ආසන්න පිරිසක් අතුරුගිරියේ පිහිටි පුහුණු මධ්‍යස්ථානයේ දී පුහුණු වීම් වල නිරත වී සිටින බව විදේශ සේවා නියුක්ති කාර්යාංශයේ සභාපති කිංස්ලි රණවක මහතා පවසයි. මේ වසරේ ප්‍රථම වරට කොරියානු රැකියා ගිවිසුම් ශ්‍රී ලංකාවට හිමි වූයේ අප්‍රේල් මාසය තුළය. කොරියාවේ පැවති ආර්ථික අවපාතය හේතුවෙන් විදේශ රටවල් සඳහා රැකියා ලබා දීම කොරියානු රජය තාවකාලිකව පසුගිය වසරේ ඔක්තෝබර් මාසයේ සිට නතර කර තිබුණි. ඉදිරි මාසය තුළ තවත් කොරියානු රැකියා අවස්ථා ශ්‍රී ලංකාවට හිමිවනු ඇති බවට තමා බලාපොරොත්තු වන බව විදේශ සේවා නියුක්ති කාර්යංශයේ සභාපති කිංස්ලි රණවක මහතා ප්‍රකාශ කළේය.", "URL": "https://sinhala.adaderana.lk/news.php?nid=7991", "Category": null, "Parent URL": null}