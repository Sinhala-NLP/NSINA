{"Source": "Adaderana", "Timestamp": "June 16, 2011 01:50 pm", "Headline": "තෙල් මිල නැංවීම ගැන රජයට කිව්වා -මිල නැංවීමට බාධාවක් නෑ ", "News Content": "ඩීසල් සහ පෙට්‍රල් මිල ඉහළ දැමීම සම්බන‍්ධයෙන් රජයට යෝජනා ඉදිරිපත් කර ඇති බව ලංකා අයි.ඕ.සී. සමාගම පවසයි. පවතින මිලට අනුව තම සමාගමට ඉන්ධන අලෙවි කිරීම දුෂ්කර කාර්යයක් බව එහි කළමනාකාර අධ්‍යක්ෂ කේ.ආර්.සු‍රේෂ් කුමාර් මහතා පෙන්වාදෙයි. ඩීසල් මිල රුපියල් 30 න් ද පෙට්‍රල් මිල රුපියල් 2 න් ද ඉහළ දැමිය යුතු බව හෙතෙම පෙන්වාදෙයි. කෙසේවෙතත් මිල ඉහළ දැමීමට තම සමාගම කිසිදු තීරණයක් ගෙන නොමැති බව ලංකා අයි.ඕ.සී. සමාගමේ කළමනාකාර අධ්‍යක්ෂ කේ.ආර්.සුරේෂ් කුමාර් මහතා පැවසුවේය. අයි.ඕ.සී. සමාගම ඉන්ධන මිල සම්බන්ධ‍යෙන් කිසිදු යෝජනාවක් තමා වෙත යොමු කර නොමැති බව මේ සම්බන්ධයෙන් අද දෙරණ කළ විමසීමක දී ඛණිජ තෙල් අමාත්‍ය සුසිල් ප්‍රේමජයන්ත් මහතා ප්‍රකාශ ‍කළේය. ඉන්ධන මිල ඉහළ දැමීම සඳහා අයි.ඕ.සී. සමාගමට කිසිදු බාධාවක් නොමැති බව ද හෙතෙම කියා සිටියි. ඩීසල් ලීටරයකින් රජයට ද රුපියල් 30 ක අලාභයක් සිදුවන බව සුසිල් ප්‍රේමජයන්ත් අමාත්‍යවරයා පැවසුවේය. සහනාධාර මත ‍එම අලාභය පියවා ගන්නා බව පැවසූ අමාත්‍යවරයා ඉන්ධන මිල ඉහළ දැමීමට කිසිදු සූදානමක් නොමැති බව ද ප්‍රකාශ කළේය.", "URL": "https://sinhala.adaderana.lk/news.php?nid=16797", "Category": null, "Parent URL": null}