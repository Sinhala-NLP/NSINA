{"Source": "Adaderana", "Timestamp": "October 11, 2017 11:01 am", "Headline": "ශලීල මුණසිංහ 25 තෙක් රිමාන්ඩ්", "News Content": "තායිවානයේ බැංකුවකින් මුදල් වංචා කිරීමේ චෝදනාවකට අත්අඩංගුවට ගත් ලිට්‍රෝ ගෑස් සමාගමේ සභාපතිවරයෙකු වන ශලිල මුණසිංහ සහ ජනක නම්මුණි යන සැකකරුවන් දෙදෙනා තවදුරටත් රක්ෂිත බන්ධනාගාර ගත කිරීමට කොටුව මහේස්ත්‍රාත්වරයා නියෝග කර තිබේ.ඔවුන් වෙනුවෙන් ඇප ඉල්ලීම ප්‍රතික්ෂේප කළ කොටුව මහේස්ත්‍රාත් ලංකා ජයරත්න මෙනවිය සැකකරුවන් ලබන 25 වන දින දක්වා රක්ෂිත බන්ධනාගාරගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය.මෙම සිද්ධියට තවත් සැකකරුවන් සම්බන්ධ බවට අනාවරණය වන්නේ නම් ඔවුන් වහා අත්අඩංගුවට ගෙන අධිකරණයට ඉදිරිපත් කරන ලෙස මහේස්ත්‍රාත්වරිය අපරාධ පරීක්ෂණ දෙපාර්තමේන්තුවට නියෝග කර තිබේ.තායිවානයේ ෆාර් ඊස්ටන් ජාත්‍යන්තර බැංකුවේ පරිගණක පද්ධතියට අනවසරයෙන් ඇතුළු වී අමෙරිකානු ඩොලර් මිලියන 1.1ක පමණ මුදලක් සිය පෞද්ගලික ගිණුමකට බැර කර ගත් බවට ශලිල මුණසිංහට චෝදනා එල්ල වී ඇති අතර නීතීඥවරුන් මාර්ගයෙන් අපරාධ පරීක්ෂණ දෙපාර්තමේන්තුව වෙත භාරවීමෙන් අනතුරුව ඔහු පසුගිය 09 වනදා අත්අඩංගුවට ගෙන තිබුණි.විශ්‍රාමික ජ්‍යේෂ්ඨ හමුදා නිලධාරීවරයෙකුගේ පුත්‍රයෙකු වන ජනක නම්මුණි අත්අඩංගුවට ගනු ලැබුවේ පසුගිය සිකුරාදා දිනයේ යි.", "URL": "https://sinhala.adaderana.lk/news.php?nid=78589", "Category": null, "Parent URL": null}