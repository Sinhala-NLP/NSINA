{"Source": "Adaderana", "Timestamp": "May 17, 2012 03:22 pm", "Headline": "ද්විත්ව පුරවැසිභාවය පිරිනැමීමට නව යෝජනා ක්‍රමයක්", "News Content": "ශ්‍රී ලංකා පුරවැසිභාවය අවසන් කළ තැනැත්තන් වෙත ද්විත්ව පුරවැසිභාවය පිරිනැමීම විධිමත් කිරීම, ඔවුන් හා ඔවුන්ගේ දරුවන්ට නැවත මෙරටට පැමිණීමට හා ශ්‍රී ලංකාවේ රැදීසිටීමේ විධිමත් ක්‍රමවේදයක් සඳහා පාරිසමුද්‍රීය ශ්‍රී ලාංකිකයෝ යනුවෙන් නව යෝජනා ක්‍රමයක් ආරම්භ කිරිමට රජය තීරණය කර තිබේ. රාජ්‍ය ආරක්ෂක හා නාගරික සංවර්ධන අමාත්‍යවරයා වශයෙන් ජනාධිපති මහින්ද රාජපක්ෂ මහතා කළ යෝජනාවට අනුව ශ්‍රී ලාංකික පුරවැසිභාවය අවසන් කළ තැනැත්තන්ට හා ඔවුන්ගේ දරුවන්ට මෙරටට පැමිණීමට හා මෙහි රැඳීසිටීමට මෙමගින් අවස්ථාව සැලසෙන බව අද (17) පැවති කැබිනට් තීරණ දැනුම් දීමේ මාධ්‍ය හමුවේ දී ආර්ථික සංවර්ධන නියෝජ්යට අමාත්‍ය ලක්මන් යාපා අබේගුණවර්ධන මහතා ප්‍රකාශ කළේය. මෙම නව යෝජනා ක්‍රමය යටතේ ලියාපදිංචි වන තැනැත්තන් සිමාවාසික තත්ත්වයට වසර 5 ක් ගතකිරීමෙන් අනතුරුව ද්විත්ව පුරවැසි අයදුම් කිරීමට සුදුසුකම් ලබයි. තවද ජාතික යහපත පිණිස ජනාධිපතිවරයා අදහස් කර‍න අවස්ථාවක එබඳු තැනැත්තන්ට මෙසේ පාරිසමුද්‍රීය ශ්‍රී ලාංකිකයෝ ක්‍රමයේ ලියාපදිංචි කිරීමේ අවශ්‍යතාවයකින් තොරව ද්විත්ව පුරවැසිභාවය ප්‍රධානය කිරිමට ඉඩ සැලසෙන පරිදි 1987 අංක 45 දරන පනතින් සංශෝධිත 1948 අංක 18 දරන පුරවැසි භාවය පිළිබඳ පනතේ අදාළ වගන්ති සහ 18 අංක 20 දරන ආගමන හා විගමන පනතද සංශෝධනය කිරීමට අමාත්‍ය මණ්ඩලය අනුමැතිය පළ කර ඇති බව ද මෙහිදී අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24330", "Category": null, "Parent URL": null}