{"Source": "Adaderana", "Timestamp": "May 5, 2011 09:23 am", "Headline": "කොහොනට නඩු පැවරීම ගැන ජාත්‍යන්තර අපරාධ අධිකරණය විමසා බලයි", "News Content": "එක්සත් ජාතීන්ගේ ශ්‍රී ලංකා නිත්‍ය නියෝජිත පාලිත කොහොන මහතා සම්බන්ධව නඩුවක් ගොනුකිරීම සඳහා ජාත්‍යන්තර අපරාධ අධිකරණය පරීක්ෂා කරමින් සිටින බව එහි අධිකරණ නිලධාරී ලුයිස් මොරෙනෝ ඔකැම්පෝ මහතා පවසයි. දරුස්මාන් වාර්තාවේ අන්තර්ගත ඇතැම් කරුණුවලට කොහොන මහතා පිළිබඳව ද ඇතුළත් වී තිබීම ඊට හේතුව බව\"ඉනර්සිටි ප්‍රෙස්\" මාධ්‍ය ආයතනය සමඟ සම්මුඛ සාකච්ඡාවකට එක්වෙමින් ඔහු ප්‍රකාශ කර ඇත. අදාළ වාර්තාවේ සුදුකොඩි සිද්ධිය සම්බන්ධයෙන් වන කොටසේ පාලිත කොහොන මහතා පිළිබඳ ද සටහනක් තිබෙන බව ඔකැම්පෝ මහතා සඳහන් කරයි. ශ්‍රී ලංකාව ජාත්‍යන්තර අපරාධ අධිකරණයෙහි සාමාජික රටක් නොවන බැවින් ශ්‍රි ලංකාව පිළිබඳ කිසිදු අවධානයක් යොමු නොකළ ද කොහොන මහතා ද්විත්ව පුරවැසිභාවය හිමි පුද්ගලයෙකු බැවින් ඔහු පිළිබඳ අවධානය යොමු කිරිමට හැකියාවක් ඇති බව ඔකැම්පෝ මහතා පෙන්වාදෙයි. කැන්බරාහි විදේශ කටයුතු දෙපාර්තමේන්තුවෙහි සේවය කරන අතරතුර 1980 වර්ෂයේදී ආචාර්ය පාලිත කොහොන මහතාට ඕස්ට්‍රේලියාවේ පුරවැසිභාවය හිමිවිය. ඕස්ට්‍රේලියාව යනු ජාත්‍යන්තර යුද අපරාධ අධිකරණයට එකඟව අත්සන් තැබූ රටක් බැවින් යුද අපරාධ සම්බන්ධ කිසියම් කරුණක දී කොහොන මහතාගේ නම සඳහන් වන්නේ නම් ඔහු සම්බන්ධයෙන් නීතිමය ක්‍රියාමාර්ග ගැනීමට ඇති හැකියාව පිළිබඳ සොයාබලමින් සිටින බව ඔකැම්පෝ මහතා පවසයි. ජාත්‍යන්තර දෙමළ සංවිධාන දෙකක් විසින් යුද අපරාධ සම්බන්ධ චෝදනාවක් පිළිබඳ කොහොන මහතාට එරෙහිව ජාත්‍යන්තර අපරාධ අධිකරණය හමුවේ පැමිණිලි කර තිබූ බව පසුගිය පෙබරවාරි මස විදෙස් මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=15896", "Category": null, "Parent URL": null}