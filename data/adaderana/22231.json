{"Source": "Adaderana", "Timestamp": "February 19, 2012 03:07 pm", "Headline": "චෝදනාවලට පිළිතුරු දෙන්න කාලය මිඩංගු කරන්න බෑ", "News Content": "අතීතයේ සිදු වූ සියලු අමිහිරි සිදුවීම් අමතක කර අඩපණ වූ සංවර්ධනය රට තුළ ඇතිකරලීම අපේ අරමුණ බව ජනාධිපති මහින්ද රාජපක්ෂ මහතා පවසයි. 24 වන ජගත් තරුණ නෞකා වැඩසටහන යටතේ කොළඹ වරායට සේන්දු වූ පූජිමාරු නෞකාවේ තරුණ නියෝජිතයින් හමු වූ අවස්ථාවේ දී ජනාධිපතිවරයා මේ බව සඳහන් කළේය. මෙහි දී වෙනිසියුලානු තරුණයෙකු නැඟූ ප්‍රශ්නයකට පිළිතුරු දුන් ජනාධිපති මහින්ද රාජපක්ෂ මහතා කියා සිටියේ සංවර්ධනය නැති තැන සාමය ළඟා කරගත නොහැකි වනවා සේම සාමය නොමැති තැන සංවර්ධනයක් ද ළඟා කර ගත නොහැකි බවයි. ත්‍රස්තවාදය විනාශ වූ ප්‍රදේශ වල යටිතල පහසුකම් නඟා සිටුවීම විනා ත්‍රස්තවාදය මෙරටින් තුරන් කරලීම පිළිබඳ විවිධ කොටස් නඟන චෝදනා වලට පිළිතුරු ලබා දීමට කාලය මිඩංගු කළ නොහැකි බව ජනාධිපතිවරයා මෙහි දී අවධාරණය කර සිටියේය. දැනට රට තුළ පවත්වාගෙන යන 8%ක ආර්ථික වර්ධනය ඉදිරියට පවත්වාගෙන යාමට මෙන්ම රටේ සංවර්ධන කටයුතු වලට ජාත්‍යන්තරයෙන් ලැබෙන සහය ඉතා වැදගත් බව මහින්ද රාජපක්ෂ මහතා මෙහි දී ප්‍රකාශ කළේය. රටවල් 13ක තරුණ නියෝජිතයින්ගේ සහභාගීත්වයෙන් පසුගිය 14 වැනි දින කොළඹ වරායට සේන්දු වූ පූජිමාරු නෞකාව අද දහවල් දිවයිනෙන් පිටත්ව යන ලදී.", "URL": "https://sinhala.adaderana.lk/news.php?nid=22231", "Category": null, "Parent URL": null}