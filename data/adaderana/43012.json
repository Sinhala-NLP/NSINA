{"Source": "Adaderana", "Timestamp": "May 6, 2014 01:24 pm", "Headline": "කොස්තාපල්ගේ ඝාතනය රහස් පොලීසියට බාරයි - ඔත්තුවකට මිලියනයක්", "News Content": "කුරුණෑගල නගරයේ රථවාහන රාජකාරි කරමින් සිටි පොලිස් නිලධාරීන් දෙදෙනෙකු පැහැර ගෙන ගොස් වෙඩි තබා එක් අයෙකු ඝාතනය කිරීමේ සිද්ධිය සම්බන්ධයෙන් පරීක්ෂණ අපරාධ පරීක්ෂණ දෙපාර්තමේන්තුවට බාරදීමටත්, මේ ගැන තොරතුරක් ලබාදෙන පුද්ගලයෙකුට මිලියනයක මුදල් ත්‍යාගයක් ලබාදීමටත් පොලීසිය තීරණය කර තිබේ. කුරුණෑගල නගරයේ රථවාහන රාජකාරි කරමින් සිටි පොලිස් නිලධාරීන් දෙදෙනෙකු අද (06) අළුයම 2.00 ට පමණ වාහනයක දමාගෙන ගොස් බඩගමුව රක්ෂිත වනාන්තරය අසලදී එක් අයෙකු වෙඩි තබා ඝාතනය කර තිබුණි. මෙම සිද්ධියේදී තුවාල ලැබූ අනෙක් පොලිස් නිලධාරීයා කුරුණෑගල ශීක්ෂණ රෝහලේ ප්‍රතිකාර ලබමින් සිටියි. කොළඹදී අද පෙරවරුවේ මේ ගැන දැනුවත් කිරීමේ විශේෂ මාධ්‍ය හමුවක්ද පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතාගේ ප්‍රධානත්වයෙන් පැවැත්විණ.", "URL": "https://sinhala.adaderana.lk/news.php?nid=43012", "Category": null, "Parent URL": null}