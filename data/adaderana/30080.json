{"Source": "Adaderana", "Timestamp": "December 19, 2012 12:57 pm", "Headline": " අධික වර්ෂාවෙන් 1,75,000 ක් පීඩාවට- 16 ක් මරු දකිති", "News Content": "පවතින අයහපත් කාලගුණය හේතුවෙන් ඇති වූ ආපදා තත්ත්වය හමුවේ පුද්ගලයින් එක්ලක්ෂ හැත්තැපන්දහසකට අධික සංඛ්‍යාවක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. ආපදාවන් හමුවේ පුද්ගලයින් 16 දෙනෙකු ජීවිතක්ෂයට පත්ව ඇති බව එම මධ්‍යස්ථානයේ සහකාර අධ්‍යක්ෂ ප‍්‍රදීප් කොඩිප්පිලි මහතා සඳහන් කළේය. තවත් පුද්ගලයින් 14 දෙනෙකු අතුරුදන්ව ඇති අතර 33 දෙනෙකු විවිධ අනතුරු වලට ලක්ව තුවාල ලබා ඇති බව ප‍්‍රදීප් කොඩිප්පිලි මහතා කියා සිටියේය. එසේම නිවාසවලට හානි සිදුවීම් පිළිබඳ සලකා බලන විට නිවාස පූර්ණ හානි 141 ක්ද, අර්ධ හානි 805 ක්ද වාර්තා වන බවත්, අවතැන් කඳවුරු 47 ක පුද්ගලයින් 9696 ක් තාවකාලිකව රඳවා ඇති බවත් කොඩිප්පිලි මහතා පෙන්වාදෙයි. මේ අතර ජල ගැලීම් හේතුවෙන් දිවයිනේ තවත් මාර්ග කිහිපයක් ජලයෙන් යටවී ඇති බව ආපදා කළමනාකරණ මධ්‍යස්ථානය පවසයි. ඒ අනුව පුත්තලම - කොළඹ මාර්ගයේ ස්ථාන කිහිපයක් ජලයෙන් යටවීමෙන් එහි ගමනා ගමනයට බාධා පැමිණ ඇති බව සඳහන්ය. එසේම ආණමඩුව , නිකවැරටිය මාර්ගයේ ස්ථාන කිහිපයක්ද ජලයෙන් යටවීම හේතුවෙන් එහි වාහන ගමනා ගාමනයට බාධා පැමිණ ඇති බව ආපදා කළමනාකරණ මධ්‍යස්ථානය නිවේදනය කරයි. මේ අතර හලාවත ප‍්‍රදේශයෙන් මුහුදු ගිය ධීවරයින් 05 දෙනෙකු අතුරුදන්ව තිබේ. පසුගිය 16 වැනිදා ධීවර රැකියාව සඳහා මුහුදු ගිය ධීවර පිරිසක් මෙලෙස අතුරුදන්ව ඇති බවට තොරතුරු ලැබී ඇති බව පොලිසිය කියා සිටියි. ඒ අනුව අතුරුදන් වූ ධීවරයින් පිරිස සොයා මේ වන විට විමර්ශන ආරම්භ කර ඇති බව පොලිසිය පවසයි. මේ අතර පොළොන්නරුව, සෝමාවතී පුදබිමේ හටගෙන ඇති ජල ගැලීම් හේතුවෙන් එහි අතරමංව සිටි පුද්ගලයින් පිරිසක් පොලිසිය හා යුධ හමුදාව එක්ව මුදාගෙන තිබේ. අනතුරට ලක්ව සිටි සෝමාවතියේ වෙළදාම් කරමින් සිටි පිරිසක් සහ ගවපට්ටිකරුවන් පිරිසක් මෙසේ මුදාගෙන ඇති බව වාර්තා වේ. මේ අතර ඊයේ රාත‍්‍රී ගංවතුරෙන් පීඩාවට පත්ව සිටි පිරිසක් ගමන්ගත් ඔරුවක් පෙරළීයාමෙන් පුද්ගලයෙකු අතුරුදන්ව තිබේ. සුංගාවිල ප‍්‍රදේශයේ දී මෙය සිදුව ඇති අතර අදාළ පිරිස ගමන් ගත් ඔරුව ගසක ගැටීමෙන් අනතුරුව එය පෙරළී ගොස් ඇති බව සඳහන්ය. දිවයිනට බලපා ඇති අධික වර්ෂාපතනය හේතුවෙන් බොහෝ ප‍්‍රදේශවල දුම්රිය ධාවන කටයුතු ඇණහිට තිබේ. මේ වන විටත් උතුරු දුම්රිය මාර්ගයේ දුම්රිය ධාවන කටයුතු කුරුණෑගලට පමණක් සිදුවන බව දුම්රිය ප‍්‍රධාන පාලක මැදිරිය කියා සිටියි. කෙසේ වෙතත් මේ වන විට ජල ගැලීම් හේතුවෙන් හානියට පත්ව තිබූ දුම්රිය මාර්ග වල තත්ත්වය පරීක්ෂා කිරීම සඳහා නිලධාරීන් අදාළ ප‍්‍රදේශ වලට පිටත්ව ගොස් ඇති බව ද දුම්රිය ප‍්‍රධාන පාලක මැදිරිය පවසයි. මීට අමතරව හානියට පත්ව ඇති දුම්රිය මාර්ග අලුත්වැඩියා කටයුතු ආරම්භ කර ඇති බවත්, ගමනා ගමනයට බාධා එල්ලවී තිබූ උඩරට දුම්රිය මාර්ගයේ ධාවන කටයුතු යථා තත්ත්වයට පත් කර ඇති බවත්, දුම්රිය ප‍්‍රධාන පාලක මැදිරිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=30080", "Category": null, "Parent URL": null}