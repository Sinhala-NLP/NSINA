{"Source": "Adaderana", "Timestamp": "May 31, 2016 03:17 pm", "Headline": "  වාහන මිල වැඩි කරන්න ආනයනකරුවනුත් හවුල්! ", "News Content": "වාහන මිල සංශෝධනයට වාහන ආනයනකරුවන්ගේ සංගමය විසින් සිදුකළ ඉල්ලීමක්ද සැලකිල්ලට ගත් බව මුදල් අමාත්‍ය රවී කරුණානායක මහතා පවසයි.වාහන මිල වැඩි කිරීම සම්බන්ධයෙන් ආණ්ඩුවට චෝදනා එල්ල කළද එම සංගමය ඒ පිළිබඳව ලිඛිතව ඉල්ලීමක් කර ඇතැයිද ඒ මහතා රජයේ ප්‍රවෘත්ති දෙපාර්තමේන්තුවේ අද පැවැති මාධ්‍ය හමුවකදී මාධ්‍යවේදීන්ගේ ප්‍රශ්නවලට පිළිතුරු ලෙස පැවසීය.එසේනම් ත්‍රීවිල් මිල වැඩි ක‍ළේ මන්දැයි ප්‍රශ්නයට ද පිළිතුරු දුන් අමාත්‍යවරයා දැනට ත්‍රීවිල් ලක්ෂ 10ක් පමණ රට තුළ ඇති බවත්, ඔවුන්ගේ ආදායම සම්බන්ධ ගැටලුවක් ඇති බවත්, ත්‍රීරෝධ රථ සංගම් විසින් දැනුම්දී ඇති බවත්, අමාත්‍යවරයා කීවේය.ඒ අනූව පෙට්‍රල් ත්‍රීවිලරයක් රුපියල් 35,000න් හා ඩීසල් ත්‍රීවිලරයක් රුපියල් 70,000කින් වැඩි වී ඇති බවද හෙතෙම පැවසීය.තවද සාමාන්‍ය මෝටර් රථ මිල අඩු වී ඇති බවත්, ඒ හැර සුපිරි වාහන මිල වැඩි කර ඇත්තේ මුදල් වැඩිපුර ගැවසෙන පුද්ගලයින් ඒවා ගන්නා නිසා බවත්, ඒ මහතා පෙන්වාදුන්නේය.මෝටර් රථයක් පාරට දැමූ පසු පැය දෙකක්වත් පෝළිමක සිටීමට සිදුව ඇති බවත්, පවත්නා වාහන සංඛ්‍යාව මාර්ගයට ඔරොත්තු නොදෙන නිසා එය රජයේ ආදායමට ද පාඩුවක් බවත්, මිල සංශෝධනය මගින් රාජ්‍ය ආදායම වැඩි කර ගැනීමට අපේක්ෂා කරන බවත්, ඇමතිවරයා කීවේය.ජනපතිගේ ජපන් සංචාරය ගැන කරුණු පැහැදිලි කිරීමට මෙම මාධ්‍ය හමුව කැඳවා තිබූ අතර ජපානයෙන් යෙන් බිලියන 44,000ක් මෙරට සංවර්ධනය වෙනුවෙන් ලැබීමට නියමිත බවද හෙතෙම කීවේය.කෘෂිකර්ම, වරාය, මහනුවර නගරය ඇතුළු පංචවිධ සංවර්ධන ක්‍රියාවලියක් වෙනුවෙන් අදාළ මුදල් ලැබෙන බවද ඒ මහතා එහිදී පැවසීය.", "URL": "https://sinhala.adaderana.lk/news.php?nid=60655", "Category": null, "Parent URL": null}