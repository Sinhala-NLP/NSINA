{"Source": "Adaderana", "Timestamp": "June 25, 2011 12:57 pm", "Headline": "මෙරටට එල්ල වන විවේචන නිසා ජයග්‍රහණ වාර්තා විකෘති වෙනවා", "News Content": "මෙරටට එල්ල වෙමින් තිබෙන විවේචන හේතුවෙන් ත්‍රස්තවාදය පරදා ශ්‍රී ලංකාව ලැබූ ඓතිහාසික ජයග්‍රහණය පිළිබඳ වාර්තා විකෘති වන බව අමෙරිකාවේ ශ්‍රී ලංකා තානාපති ජාලිය වික්‍රමසූරිය මහතා පවසයි. එවැනි අසාධාරණ විවේචන මෙරට ප්‍රතිසන්ධාන කටයුතු සහ සංවර්ධන කටයුතුවලට බාධාවක් වන බව තානාපතිවරයා පෙන්වා දෙයි. අමෙරිකාවේ උතුරු කැරොලිනා ප්‍රදේශයේ සංචාරයක නිරත වෙමින් තානාපති ජාලිය වික්‍රමසූරිය මහතා මේ අදහස් පළ කළේය. ශ්‍රී ලංකාවේ ඇතිවු ගැටුම්වලට හේතු සහ අනාගත අභිවෘද්ධිය සඳහා ගත යුතු ක්‍රියාමාර්ග මෙන්ම මානූෂීය මෙහෙයුම් සමයේ ඇතිවු බව කියන සිද්ධීන් පිළිබඳව සොයා බැලීම සඳහා දේශීය යාන්ත්‍රනයක් ශ්‍රී ලංකාවේ ක්‍රියාත්මක වන බව මෙහිදි වික්‍රමසූරිය මහතා පෙන්වා දී ඇත. උගත් පාඩම් හා ප්‍රතිසන්ධානය පිළිබඳ ජනාධිපති කොමිසම එම කටයුතු සාර්ථකව ක්‍රියාත්මක කරමින් සිටින බව පෙන්වා දෙන වික්‍රමසූරිය මහතා ශ්‍රී ලංකාවේ සාමකාමී ගොඩනැගීම ඉවසිය නොහැකි ඇතැම් කණ්ඩායම් රටට විවිධ බලපෑම් එල්ල කරමින් සිටින බව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16999", "Category": null, "Parent URL": null}