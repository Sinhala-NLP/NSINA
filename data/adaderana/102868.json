{"Source": "Adaderana", "Timestamp": "January 23, 2019 09:17 am", "Headline": "තිඹිරිවැව වතුර නැතිව කුඹුරුයායක් විනාශ වීමේ අවදානමක", "News Content": "රජයේ මුදල් රුපියල් ලක්ෂ 28ක වියදම් කරමින් වැවක් ප්‍රතිසංස්කරණය කළ ද කුඹුරුයායක් වැවේ ජලය නොමැතිව විනාශ වීමේ අවදානමක පවතින බව ගල්නෑව ප්‍රාදේශීය ලේකම් කොට්ඨාසයේ කන්දේගම තිඹිරිවැව ප්‍රාදේශයෙන් වාර්තා වෙයි. තිඹිරිවැව කන්දේගම ගොවි සංවිධානයේ සභාපති පී. බී. දිසානායක මහතා ඇතුළු ගොවීන් මේ පිළිබඳව බලධාරීන්ට නිලධාරීන්ට දැනුම්දී ඊට නිසි විසදුමක් නොලැබීම හේතුවෙන් තම වැවට සහ කුඹුරට සිදුව ඇති විනාශය පිළිබඳව මාධ්‍යවේදීහු දැනුවත් කිරීමට පියවර ගෙන තිබේ. ගල්නෑව ප්‍රාදේශීය ලේකම් කොට්ඨාසයට අයත් 459 කන්දෙගම තුලානේ පිහිටි තිඹිරිවැව රජයේ මුදල් වියදම් කරමින් වාරිමාර්ග දෙපාර්තමේන්තුව මගින් ප්‍රතිසංස්කරණය කිරීම සිදුකොට ඇතැයි කන්දේගම ගොවි සංවිධානය කියයි. එහෙත් මේ වන විට වැව තනිකරම මුකලන් බවට පත්ව කොන්ත්‍රාත්කරුවන් සවි කල සොරොව්ව තුලින් කුඹුරු වලට ජලය ගලා නොයෑම, පැරණි සොරොව්ව විනාශ කිරීම මෙන්ම ජලය නොමැති වීම හේතුවෙන් ජලය රඳා පැවතීමක් නොමැතිවීම හේතුවෙන් මෙම වැව යටතේ වගා කර ඇති කුඹුරු සියල්ල විනාශ වීමේ අවදානමකට ලක්ව ඇති බව ඔවුහු පෙන්වා දෙයි. තම කුඹුරු යාය විනාශ වීමේ අවදානම දැක දැක ගොවීහු දැඩි සිත්තැවුලට පත්ව සිටින අතර කිලෝමීටර් ගණනාවක් දුරින් පිහිටි වෙනත් ගමකින් මෙම කුඹුරු තෙමා ගැනීම සඳහා ඇළ මාර්ගයක් කැපීම මේ දිනවල ගොවීන් විසින් සිදුකරමින් සිටින බව අප වාර්තාකරු පවසයි. කන්න පහක් පමණ වගා සිදුනොකර මෙවර බලාපොරොත්තු රැසක් ඇතිව කුඹුරු වගා කළ බව ඔවුහු පවසයි. එමෙන්ම මෙම කොන්ත්‍රාත්කරු පිළිබඳවත් රජයේ නිලධාරීන් පිළිබඳවත් වහාම පරීක්ෂණයක් පවත්වා සිදුකර ඇති අක්‍රමිකතා තිබේනම් වගා කළ ගොවීන්ට ඔවුන්ගෙන් වන්දි මුදල් ලබා දෙන්නැයි ගොවීහූ රජයෙන් ඉල්ලා සිටියි. එමෙන්ම වර්තමාන කෘෂිකර්ම වාරිමාර්ග අමාත්‍ය පී. හැරිසන් මහතාගෙන් ද ගොවීන් ඉල්ලා සිටින්නේ මෙම අපරාධකරුවන් හට දඬුවම් ලබාදෙන ලෙසය. මෙම වැව ප්‍රතිසංස්කරණය කිරීමේ කාර්යය සිදුකර ඇත්තේ උතුරුමැද පළාත් වාරිමාර්ග ඉංජිනේරු කාර්යාලය මඟින් බව ගොවි සංවිධානය චෝදනා කර සිටියි. මෙම වැවේ ප්‍රතිසංස්කරණ කටයුතු අධීක්ෂණය කළ සහ වැඩ නිමකොට වාර්තාව ලබා දුන් පළාත් වාරිමාර්ග කාර්යාලයේ සේවය කරන වාරිමාර්ග තාක්ෂණ නිලධාරී උපුල් කුමාර මහතාගෙන් විමසීමක් කර සිටි අතර එහිදී ඒ මහතා කියා සිටියේ වැවේ වතුර රඳා පවතින්නේ නැති බව හෝ මෙවැනි තත්ත්වයක් සිදුව ඇති බවට තමන්ට මෙතෙක් වාර්තා වී නොමැති බවය. ගොවීන් ඒ පිළිබඳව දැනුම් දුන්න හොත් පැමිණ පරීක්ෂා කර බැලිය හැකි බවද ඔහු කීවේය. කෙසේවෙතත් මෙම වැව ප්‍රතිසංස්කරණය කිරීම ආදී කරුණු පිළිබඳව තාක්ෂණ නිලධාරියාගෙන්ද තවදුරටත් විමසීමේ දී කියා සිටියේ සොරොව්ව සවි කිරීම් සිදුකළේ ගොවීන්ගේ උපදෙස් මත ගොවීන් විසින් පෙන්වා දුන් ස්ථානවල බවය. තමන්ට ඉහළ නිලධාරීන්ගෙන් කරුණු විමසීමට අවශ්‍ය බවද හෙතෙම සඳහන් කළේය.", "URL": "https://sinhala.adaderana.lk/news.php?nid=102868", "Category": null, "Parent URL": null}