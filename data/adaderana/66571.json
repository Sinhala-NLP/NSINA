{"Source": "Adaderana", "Timestamp": "November 30, 2016 12:23 pm", "Headline": " වෛද්‍ය වර්ජනයෙන් රෝගී සත්කාරක සේවාවන්ට බාධා ", "News Content": "ඉල්ලීම් කිහිපයක් මුල්කරගනිමින් රජයේ වෛද්‍ය නිලධාරීන්ගේ සංගමය ආරම්භ කර ඇති දීපව්‍යාප්ත සංඛේත වැඩවර්ජනය හේතුවෙන් රෝහල්වල රෝගී සත්කාරක කටයුතුවලට බාධා පැමිණ තිබේ. 2017 අයවැය යෝජනා තුළින් රාජ්‍ය සේවයට, නිදහස් සෞඛ්‍ය සේවයට සහ පොදුවේ රටට බරපතළ හානියක් සිදුවන බව පවසමින් රජයේ වෛද්‍ය නිලධාරීන්ගේ සංගමය පසුගිය දිනවල උද්ඝෝෂණ ක්‍රියාමාර්ගවල නිරත වුණි. කෙසේවෙතත් ඒ සම්බන්ධයෙන් බලධාරීන්ගේ අවධානය යොමුනොවීම හේතුවෙන් එක්දින වැඩ වර්ජනයක නිරත වීමට තීරණය කළ බව රජයේ වෛද්‍ය නිලධාරීන්ගේ සංගමය සඳහන් කළේය. මේ අතර මෙම වර්ජනයට සමගාමීව දිවයින පුරා පෞද්ගලික වෛද්‍ය සේවා කටයුතුවලින්ද ඉවත්වන බව රජයේ වෛද්‍ය නිලධාරීන්ගේ සංගමය ප්‍රකාශ කර තිබුණද ඇතැම් පෞද්ගලික රෝහල්වල ප්‍රතිකාර සේවා සාමාන්‍ය පරිදි සිදුවු බව අද දෙරණට වාර්තා වුණි.ක්‍රියාත්මක කර ඇති වැඩ වර්ජනය හේතුවෙන් කොළඹ ජාතික රෝහලේ රෝගී සත්කාරක කටයුතුවලට එල්ල වී ඇති බලපෑම පිළිබඳ අද දෙරණ රෝහල් නියෝජ්‍ය අධ්‍යක්ෂ විශේෂඥ වෛද්‍ය සිරිල් ද සිල්වා මහතාගෙන් විමසීමක් කළ අතර එහිදී නියෝජ්‍ය අධ්‍යක්ෂවරයා සඳහන් කළේ වර්ජනය හේතුවෙන් බාහිර රෝගී අංශය සහ සායනික සේවා කටයුතු අඩපන වී ඇති බවයි.මේ අතර අනුරාධපුර ශික්ෂණ රෝහලේ අද දිනයේ අත්‍යවශ්‍ය ප්‍රතිකාර සේවා පමණක් සිදුකෙරෙන බව රෝහල් අධ්‍යක්ෂ වෛද්‍ය ලයනල් මුහන්දිරම් මහතා පැවසුවේය. එමෙන්ම වැඩ වර්ජනය හේතුවෙන් රෝහල්වල බාහිර රෝගී ප්‍රතිකාර සහ සායනික සේවා කටයුතු අඩාල වී ඇති බව රෝහල් අධ්‍යක්ෂවරුන් කිහිපදෙනෙකු අද දෙරණට සඳහන් කළේය.මේ අතර වෛද්‍ය වර්ජනය හේතුවෙන් අද දිනයේ ප්‍රතිකාර ලබාගැනීම සඳහා රෝහල් වෙත පැමිණි රෝගීන් දැඩි දුෂ්කරතාවට පත්වුණි. රජයේ වෛද්‍ය නිලධාරීන්ගේ සංගමය ක්‍රියාත්මක කර ඇති වැඩ වර්ජනය අසාධාරණ බව සෞඛ්‍ය අමාත්‍ය රාජිත සේනාරත්න මහතා ඊයේ නිවේදනයක් නිකුත් කරමින් සඳහන් කළේය. එම සංගමය විසින් ඊට අදාළව පූර්ව සාකච්ඡාවක් පැවැත්වීමට ද පියවර නොගත් බව සෞඛ්‍ය අමාත්‍යවරයා සඳහන් කර තිබේ.කෙසේවෙතත් වර්ජනයට මුහුණදීම සඳහා සෞඛ්‍ය අමාත්‍යාංශය සූදානම් බව ද රාජිත සේනාරත්න අමාත්‍යවරයා අවධාරණය කර තිබුණි.", "URL": "https://sinhala.adaderana.lk/news.php?nid=66571", "Category": null, "Parent URL": null}