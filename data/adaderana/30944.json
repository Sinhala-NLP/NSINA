{"Source": "Adaderana", "Timestamp": "January 21, 2013 12:35 pm", "Headline": "තර්ජනවලට එරෙහිව අත්සන්", "News Content": "නීතීඥවරුන්ට මරණ තර්ජන එල්ල කිරීමට එරෙහිව සහ අධිකරණයේ ස්වාධීනත්වය ස්ථාපිත කරන ලෙස ඉල්ලමින් නීතීඥවරුන් පිරිසක් මහජන අත්සන් ලබාගැනීමේ ක්‍රියාමාර්ගයක් ආරම්භ කර තිබේ. අලුත් කඩේ අධිකරණ සංකීර්ණය ඉදිරිපිට මෙම මහජන අත්සන් ලබාගැනීමේ වැඩසටහන ක්‍රියාත්මක වන බව අද දෙරණ අධිකරණ වාර්තාකරු සඳහන් කළේය. හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ගෙන ආ දෝෂාභියෝගයේ දී එකී දෝෂාභියෝග යෝජනාවට එරෙහිව කටයුතු කළ නීතීඥවරුන්ට මරණීය තර්ජන එල්ල වූ බව පසුගියදා වාර්තා විය. කෙසේ වෙතත් අධිකරණයේ ස්වාධීනත්වය මෙන්ම පාර්ලිමේන්තුවේ උත්තරීතරභාවය පිළිබඳව පසුගිය කාලයේ විශේෂ කතිකාවක් රට තුළ ඇතිවූ නමුත් එයින් ඵලදායී මෙහෙයක් සිදුවීමට වඩා සිදුව ඇත්තේ අනර්ථකාරී දේ බැව් බැලූ බැල්මට පෙනෙන්නට තිබේ.", "URL": "https://sinhala.adaderana.lk/news.php?nid=30944", "Category": null, "Parent URL": null}