{"Source": "Adaderana", "Timestamp": "July 31, 2017 04:15 pm", "Headline": "පොලිස් නිලධාරීන්ට පහරදීමේ සිද්ධිය-ප්‍රධාන සැකකරු හඳුනා ගැනෙයි", "News Content": "කෝපායි හිදී පොලිස් නිලධාරීන්ට පහරදීමේ සිද්ධියට සම්බන්ධ ප්‍රධාන සැකකරු හඳුනාගෙන ඇති බව පොලිස්පති පූජිත් ජයසුන්දර මහතා පවසයි. යාපනය පොලිස්ථානයේ අද (31) පැවැති මාධ්‍ය හමුවකදී පොලිස්පතිවරයා සඳහන් කළේ අදාළ සැකකරු එල්.ටී.ටී.ඊ සංවිධානයේ හිටපු සාමාජිකයෙකු සහ ආවා කල්ලියට සම්බන්ධ අයෙකු බවයි. සිද්ධියට සම්බන්ධ තවත් සැකකරුවන් 06 දෙනෙකු ද හඳුනාගෙන ඇති අතර ඔවුන් අත්අඩංගුවට ගැනීම සඳහා විමර්ශන ක්‍රියාත්මක වන බව පොලිස්පතිවරයා සඳහන් කළේය. පොලිස් විශේෂ කාර්යය බලකාය සහ ත්‍රිවිධ හමුදාව සමඟ එක්ව ආරක්ෂක වැඩපිළිවෙළක් ක්‍රියාත්මක කර ඇති බව ද පොලිස්පති පූජිත් ජයසුන්දර මහතා එම මාධ්‍ය හමුවේදී ප්‍රකාශ කළේය. මේ අතර පොලිස්පති පූජිත ජයසුන්දර මහතා අද දිනයේ තුවාල ලැබූ පොලිස් නිලධාරීන් දෙදෙනාගේ සුව දුක් විමසීම සඳහා යාපනය ශික්ෂණ රෝහලටද ගොස් තිබේ. යාපනය -කෝපායි- කොකුවිල් මාර්ගයේ -නන්දුවිල් අම්මාන් කෝවිල ආසන්නයේදී ඊයේ(30) දහවල් යතුරුපැදි කල්ලියක පහර දීමක් හේතුවෙන් පොලිස් නිලධාරීන් දෙදෙනෙකු තුවාල ලබා රෝහල් ගත කළේය. එහිදී පොලිස්පතිවරයා විසින් පහරකෑමෙන් තුවාල ලැබූ පොලිස් කොස්තාපල්වරුන් දෙදෙනාගෙන් තොරතුරු විමසීමෙන් අනතුරුව අදාළ සිදුවීමට සම්බන්ධ සැකකරුවන් ඉතා ඉක්මනින් අත්අඩංගුවට ගත යුතු බවත්, එම සැකකරුවන් අත්අඩංගුවට ගැනීමට විශේෂ පොලිස් කණ්ඩායම්ද යොදවන ලෙසත් උතුරු පළාත් ජ්‍යේෂ්ඨ පොලිස් නිලධාරීන්ට උපදෙස් දී ඇත. එහිදී අවම බලය පාවිච්චි කරන ආකාරය පිළිබඳවද පොලිස්පතිවරයා පොලිස් නිලධාරීන් දැනුවත් කර ඇති අතර වසර ගණනාවක් යුද මානසිකත්වයකින් පැවති පරිසරයක රාජකාරි කිරීමේදී ප්‍රවේශම් වන ලෙසත් උපදෙස් ලබා දී තිබේ.", "URL": "https://sinhala.adaderana.lk/news.php?nid=75822", "Category": null, "Parent URL": null}