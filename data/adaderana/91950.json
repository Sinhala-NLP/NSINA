{"Source": "Adaderana", "Timestamp": "July 4, 2018 09:59 am", "Headline": "වළගම්බා රජුගේ මැණික් හොයපු 5ක් රිමාන්ඩ් ", "News Content": "වළගම්බා රජුගේ මැණික් සොයා දඹුල්ල, වෑවලවැව ගොනවැව ප්‍රදේශයේ පුරාවිද්‍යා ස්ථානයක් විනාශ කළ සැකකරුවන් පස් දෙනෙකු ලබන 11 දින දක්වා රක්ෂිත බන්ධනාගාර ගත කරන ලෙස දඹුල්ල මහේස්ත්‍රාත් කෝසල බණ්ඩාර ඉලංගසිංහ මහතා නියෝග කර තිබේ. මෙලෙස බන්ධනාගාර ගතකර ඇත්තේ මැදගම ප්‍රදේශයේ පදිංචි ජී. පී. තිලකරත්න, බකමූණ ප්‍රදේශයේ පදිංචි සරත් කුමාර, වේයන්ගොඩ ප්‍රදේශයේ පදිංචි ප්‍රියාන් රොද්‍රිගු, ගම්පහ ප්‍රදේශයේ පදිංචි චමින්ද සම්පත් කුමාර, දඹුල්ල වෑවලවැව පදිංචි අසේල මධුසංඛ නැමැති පිරිසක්ය. මෙම පිරිස මෙහෙය වූ බව කියන මහනුවර ප්‍රදේශයේ පදිංචි නිදන් මොහොමඩ් නැමැති පුද්ගලයෙකු සහ තවත් කිහිප දෙනෙකු සොයා දඹුල්ල පොලිසිය විශේෂ පරීක්ෂණයක් ආරම්භ ඇති බව පොලිසිය විසින් අධිකරණයට දන්වා තිබේ. වෑවලවැව ගෝණවැව ප්‍රදේශයේ දොළොස් දෙනෙකුගෙන් යුත් කණ්ඩායමක් දින ගණනාවක් තිස්සේ ඉපැරණි ගල් වළක් හාරමින් වළගම්බා රජු සඟවා ඇතැයි කියන මැණික් පිරවූ බහාලුම් කීපයක් සෙවීම් කටයුතු සිදු කරන බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාට තොරතුරක් ලැබී තිබිණි. ඒ අනුව දඹුල්ල පොලිසියේ කණ්ඩායමක් ඉතා සූක්ෂම ලෙස රාත්‍රී 9ට පමණ මෙහෙයුමට එක් වූ බව පොලීසිය පවසයි. අළුයම 2.00 පමණ වන විට ස්ථානය වටලා ගල් හාරමින් සිටි පිරිසෙන් පස් දෙනෙක් අත්අඩංගුවට ගත් බව බවත් තවත් හත් දෙනෙකු පමණ කැලෑවට පැන දිව ගොස් ඇති බව පොලීසිය සඳහන් කළේය. ගල් කුට්ටි ඉවත්කිරීම සඳහා ගෙනැවිත් තිබූ යාන්ත්‍රික මෙවලම් කිහිපයක් මෙන්ම නිදන් හෑරීමට උපයෝගී කර ගන්නා භාණ්ඩ තොගයක් සොයා ගත් බව පොලීසිය පවසයි. මීට පෙර අවස්ථා කිහිපයකදීම මෙම ස්ථානයේ ගල් බෝර දමා විනාශ කොට දින ගණනාවක් තිස්සේ කැණීම් කටයුතු සිදු කොට ඇතැයි පොලිස් පරීක්ෂණවලදී හෙළිවී තිබේ.", "URL": "https://sinhala.adaderana.lk/news.php?nid=91950", "Category": null, "Parent URL": null}