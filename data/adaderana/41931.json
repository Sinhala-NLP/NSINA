{"Source": "Adaderana", "Timestamp": "March 20, 2014 09:29 am", "Headline": "හලාවත බස් වර්ජනයක්", "News Content": "හලාවත සිට බිංගිරිය හරහා ගැටුලාව දක්වා ධාවනය වන පුද්ගලික බස් රථ වල සේවකයින් අද (20) වැනිදා පෙරවරුවේ සිට සේවයෙන් ඉවත්වී වැඩ වර්ජනයක් ආරම්භ කර තිබේ. මෙම මාර්ගයේ පුද්ගලික බස් රථ 06 ක් සහ ලංකා ගමනා ගමන මණ්ඩලයට අයත් බස් රථ ධාවනය වේ. ඒ අතර එම මාර්ගයේ මගීන් ප්‍රවාහනය සඳහා අලුතින් බස් රථයක් එක් කර ඇති බව පවසමින් මෙම වැඩ වර්ජනය ආරම්භ කර ඇත. අලුතින් මාර්ගයට එක් කර ඇති බස් රථයට මගීන් ප්‍රවාහනය කිරීම සඳහා බලපත්‍රයක් තිබූ බවත්, පසුගිය කාලය තුළ කිසියම් හේතුවක් නිසා එම බස් රථය ධාවනය නොවී තිබී නැවතත් ධාවනයට එකතු වීමත් සමග මෙම වර්ජනය ආරම්භ කර ඇති බව මේ සම්බන්ධයෙන්කළ විමසීමකදී වයඹ පළාත් මාර්ගස්ථ මගී ප්‍රවාහන අධිකාරියේ සභාපති නයනජිත් උපේන්ද්‍ර මහතා පැවසීය. මෙම මාර්ගයේ ගමන් කරන මගීන්ගේ පහසුව සඳහා ලංකා ගමනා ගමන මණ්ඩලයේ බස් රථ යොදා ඇති බැවින් කිසිදු ප්‍රවාහන අපහසුතාවයක් ඇති නොවන බවත්, වර්ජනය අවසන් කර පැමිණෙන්නේ නම් පමණක් තමන් සාකච්ඡාවකට සුදානම් බවද සභාපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41931", "Category": null, "Parent URL": null}