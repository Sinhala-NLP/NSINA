{"Source": "Adaderana", "Timestamp": "March 24, 2015 09:45 am", "Headline": "ඇමති ආධාරකරුවෝ දෙපිරිසක් ගැටෙති", "News Content": "අභිනව අමාත්‍ය ධුරය ලැබූ ෆීලික්ස් පෙරේරා මහතාගේ ආධාරකරුවන් පිරිසක් සහ තවත් අමාත්‍යවරයෙකුගේ ආධාරකරුවන් පිරිසක් අතර ඇති වු ගැටුමකින් පුද්ගලයින් කිහිපදෙනෙකු තුවාල ලබා තිබේ. විශේෂ ව්‍යාපෘති අමාත්‍යවරයා වශයෙන් ෆීලික්ස් පෙරේරා මහතා නව ධුරයේ කටයුතු ආරම්භ කිරීමෙන් පසු ඔහුට සුබ පැතීම සඳහා ජා ඇල සහ කඳාන ප්‍රදේශවල මාර්ගය හරහා ඉදිකර ඇති දැන්වීම් පුවරුවල සුබපැතුම් දැන්වීමක් පළ කිරීමට යාමේ දී ගැටුම හටගෙන ඇති බව වාර්තා වෙයි.මේ සම්බන්ධයෙන් කළ විමසීමකදී අමාත්‍ය ෆීලික්ස් පෙරේරා මහතා සඳහන් කළේ ධීවර අමාත්‍යාංශයට අයත් වාහනයකින් පැමිණි පිරිසක් තම ආධාරකරුවන්ට පහර දී ඇති බවයි.කෙසේ වුව ද එවැනි ගැටුමක් හටගෙන නොමැති බව මේ සම්බන්ධයෙන් කළ විමසීමකදී පොලිස් මාධ්‍ය ප්‍රකාශක කාර්යාලය සඳහන් කළේය. දැන්වීම් පුවරුවක් සම්බන්ධයෙන් බහින්බස්වීමක් ඇති වීමට ගිය අවස්ථාවේ පොලීසිය මැදිහත්ව එය සමථයකට පත් කර ඇති බව පොලිස් මාධ්‍ය ප්‍රකාශක කාර්යාලය පැවසීය.", "URL": "https://sinhala.adaderana.lk/news.php?nid=50180", "Category": null, "Parent URL": null}