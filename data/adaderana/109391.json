{"Source": "Adaderana", "Timestamp": "May 6, 2019 05:34 pm", "Headline": "බොරැල්ලෙන් ඇසුණ විශාල ශබ්දයත් සමඟ ජනතාව නොසන්සුන්", "News Content": "බොරැල්ල පොලිස් වසමේ බේස්ලයින් මාර්ගයේ, අද දහවල් ශබ්දයක් ඇසීමත් සමඟ ජනතාව කලබලයට පත්වු බව පොලීසිය පවසයි. මෙය බේස්ලයින් මාර්ගයේ , හල්ගහවත්ත ප්‍රදේශයේ සිදුව තිබේ. පොලීසිය විසින් සිදු කළ මෙහෙයුමක දී මෙය පුද්ගලයෙක් අතින් සිදුවු අනතුරක් බව අනාවරණය වී තිබේ. පුද්ගලයෙක් විසින් රූපවාහිනියක ඇන්ටනා යකඩ බටයක් වහලයට සවි කිරීමට යෑමේ දී වොට් 33000 ක අධි බලැති විදුලි රැහැනක ගැටීමෙන් මෙම අනතුර සිදුව තිබේ. පසුව මෙම අනතුරින් පුද්ගලයින් තිදෙනෙක් තුවාල ලබා කොළඹ ජාතික රෝහලට ඇතුළත් කර ඇත. අද කොළඹ පැවති මාධ්‍ය හමුවකට එක්වෙමින් පොලිස් අධිකාරී පොලිස් මාධ්‍ය ප්‍රකාශක රුවන් ගුණසේකර මහතා මේ බව කියා සිටියේය. කෙසේ වෙතත් කොළඹ පුරා මේ වන විටත් සෝදිසි මෙහෙයුම් ක්‍රියාත්මක බව ද ඔහු සඳහන් කළේය.", "URL": "https://sinhala.adaderana.lk/news.php?nid=109391", "Category": null, "Parent URL": null}