{"Source": "Adaderana", "Timestamp": "April 26, 2011 09:23 am", "Headline": "වර්ජනයට මැදිහත්වන්න -ජෝර්දාන කම්කරු අමාත්‍යාංශයට ඉල්ලීමක් ", "News Content": "ජෝර්දානයේ ඇගලුම් කම්හල් 4 ක සේවකයින් ආරම්භ කර ඇති වැඩ වර්ජනය සඳහා මැදිහත් වන ලෙස එරට කම්කරු අමාත්‍යාංශයෙන් ඉල්ලීමක් කර ඇති බව විදේශ සේවා නියුක්ති කාර්යාංශය පවසයි. ජෝර්දානයේ ශ්‍රී ලංකා තානාපති කාර්යාලය හරහා මෙම ඉල්ලීම කර ඇති බව එහි සභාපති නීතීඥ කිංස්ලි රණවක මහතා ප්‍රකාශ කළේය. එම වැඩ වර්ජනය සඳහා ශ්‍රී ලාංකික ශ්‍රමිකයින් 1,300 ක් පමණ එක්ව සිටින බව ද කිංස්ලි රණවක මහතා සඳහන් කළේය. මෙම වැඩ වර්ජනයට එක්ව සිටින සම්පූර්ණ සේවක සංඛ්‍යාව 3000 ක් පමණ වන බව ද ඔහු පෙන්වාදුන්නේය. මෙම කම්හල් 04 ම ඔවුන්ගේ රැකියා ගිවිසුම් වලට අදාළ වැටුප් ගෙවීම් සිදුකරන බව තානාපති කාර්යාලය විදේශ සේවා නියුක්ති කාර්යාංශය වෙත වාර්තා කර ඇති බව ද හෙතෙම සඳහන් කළේය. මෙම වැඩ වර්ජනය ගිවිසුම් කඩකිරීමක් නොවන නිසාත්, ඒ සඳහා අනෙකුත් ජාතීන් වල සේවකයින්ද සහභාගි වී සිටින නිසාත් ශ්‍රී ලංකාවේ තානාපති කාර්යාලයට පමණක් මැදිහත්ව මෙම ගැටලුව නිරාකරණය කර ගැනීමට අපහසු වී ඇති බව රණවක මහතා කියා සිටියේය. එමනිසා මෙම ගැටලුව සඳහා මැදිහත් වන ලෙස එරට කම්කරු අමාත්‍යාංශයෙන් ඉල්ලීමක් කිරීමට තීරණය කළ බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15706", "Category": null, "Parent URL": null}