{"Source": "Adaderana", "Timestamp": "October 9, 2014 09:15 am", "Headline": "ශ්‍රී ලංකාව කඩඉම් රැසක් පසුකරලා", "News Content": "සියලු ජනතාවට සිවිල් හා දේශපාලන අයිතීන් භුක්ති විඳීමේ අවස්ථාව ලබාදීමට ශ්‍රී ලංකා රජය පියවර ගෙන ඇති බව ජීනිවාහි ශ්‍රී ලංකා නිත්‍ය නියෝජිත රවිනාත ආරියසිංහ මහතා පවසයි. ඔහු පෙන්වා දෙන්නේ තිස් වසරක් පුරා පැවති යුද්ධයෙන් අනතුරුව ශ්‍රී ලංකාව තුළ සාමය සහ සංහිඳියාව ඇති කරමින් සීඝ්‍ර සංවර්ධනයක් අත්කර ගෙන ඇති බවයි. සිවිල් හා දේශපාලන අයිතිවාසිකම් පිළිබඳ ප්‍රඥපත්තියට අදාළ ශ්‍රී ලංකාවේ තත්ත්වය පිළිබඳව එක්සත් ජාතීන්ගේ මානව හිමිකම් කවුන්සිලයේ ඊයේ පැවති සමාලෝචනයේ දී රවිනාත ආරියසිංහ මහතා මේ බව පවසා ඇත. එක්සත් ජාතීන්ගේ මානව හිමිකම් කමිටුවේ 112 වන සැසිවාරයේ දී මෙම සමාලෝචනය සිදුකර තිබේ. එහිදී අදහස් දැක්වු රවිනාත ආරියසිංහ මහතා වැඩිදුරටත් පෙන්වා දී ඇත්තේ උගත් පාඩම් හා ප්‍රතිසන්ධාන කොමිසන් සභා වාර්තාවේ නිර්දේශ රැසක් මේ වන විටත් ක්‍රියාත්මක කර ඇති බවයි. අනෙක් නිර්දේශ ද ක්‍රියාත්මක කිරීම සඳහා අවශ්‍ය පියවර ගනිමින් සිටින අතර අතුරුදන් වූවන් පිළිබඳ කොමිෂන් සභාව පත් කර යුධ සමය තුළ අතුරුදන් වූවන් පිළිබද තොරතුරු රැස්කරමින් සිටින බව ඔහු පෙන්වා දී තිබේ. රවිනාත ආරියසිංහ මහතා ශ්‍රී ලංකාවේ වත්මන් තත්ත්වය පිළිබඳ ද එක්සත් ජාතීන්ගේ මානව හිමිකම් කමිටුවට දීර්ඝ වශයෙන් කරුණු ඉදිරිපත් කර ඇත. මෙහිදී අදහස් දැක්වු අදාළ මානව හිමිකම් කමිටුවේ සභාපති ශ්‍රීමත් නයිගල් රොඩ්ලි පවසා ඇත්තේ ශ්‍රී ලංකාව පිළිබද තීන්දුවක් ලබාදීම මෙම කමිටුව මගින් සිදුනොකරන බවයි. ශ්‍රී ලංකාව තුළ සිවිල් සහ දේශපාලන අයිතිවාසිකම් ප්‍රඥප්තිය කෙතරම් දුරට ක්‍රියාත්මක වන්නේ ද යන්න පිළිබඳ සොයාබැලීම මෙම කමිටුවේ අරමුණ වී ඇති බව ඔහු පවසා ඇත.", "URL": "https://sinhala.adaderana.lk/news.php?nid=46607", "Category": null, "Parent URL": null}