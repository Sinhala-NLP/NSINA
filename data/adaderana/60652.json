{"Source": "Adaderana", "Timestamp": "May 31, 2016 01:45 pm", "Headline": "මිලියන 125 අල්ලස් සිද්ධියට රේගු නිලධාරීන් 5ට නඩු", "News Content": "රුපියල් මිලියන 125ක අල්ලසක් ලබාගැනීමේ සිද්ධිය සම්බන්ධයෙන් අධිකරණයට ඉදිරිපත් කර සිටින සහකාර රේගු අධිකාරීවරුන් පස්දෙනෙකුට එරෙහිව නඩු පැවරීමට පියවර ගන්නා බව අල්ලස් කොමිසම කොළඹ ප්‍රධාන මහේස්ත්‍රාත්වරයාට දැනුම් දී තිබේ.අදාළ නඩුව අද කැඳවු අවස්ථාවේ අල්ලස් කොමිසම කොළඹ ප්‍රධාන මහේස්ත්‍රාත් ගිහාන් පිලපිටිය මහතාට මේ බව දැනුම්දී ඇති බව සඳහන්ය. සිද්ධියට අදාළව ඇප මත මුදාහැර සිටින සහකාර රේගු අධිකාරීවරුන් පස්දෙනා අධිකරණය හමුවේ පෙනී සිටි බව අද දෙරණ අධිකරණ වාර්තාකරුවන් සඳහන් කළේය. එහිදී අල්ලස් කොමිසම සඳහන් කර ඇත්තේ සිද්ධියට අදාළව නීතිපතිවරයාගේ උපදෙස් මත පරීක්ෂණ කටයුතු සිදුකරන බවයි. එම පරීක්ෂණ කටයුතුවලින් අනතුරුව සැකකරුවන්ට එරෙහිව චෝදනා පත්‍ර ඉදිරිපත් කිරීමට පියවර ගන්නා බව අල්ලස් කොමිසම අධිකරණයට දැනුම්දී ඇත. පැමිණිල්ල යළි අගෝස්තු මස 30 වන දින කැඳවීමට නියම කළ කොළඹ ප්‍රධාන මහේස්ත්‍රාත්වරයා එදිනට පරීක්ෂණ කටයුතුවල ප්‍රගතිය දැක්වෙන වාර්තාවක් ඉදිරිපත් කරන ලෙස දැනුම්දී ඇති බව සඳහන්ය.", "URL": "https://sinhala.adaderana.lk/news.php?nid=60652", "Category": null, "Parent URL": null}