{"Source": "Adaderana", "Timestamp": "January 31, 2013 01:25 pm", "Headline": "සෙලාන් බැංකුවට සභාපතිවරයෙක් හා නි.සභාපතිවරයෙක්", "News Content": "සෙලාන් බැංකුවේ නව සභාපතිවරයා වශයෙන් ජනාධිපති නීතිඥ නිහාල් ජයමාන්න මහතා පත්කර තිබේ. ඒ මහතා සෙලාන් බැංකුවේ ජ්‍යෙෂ්ඨ ස්වාධීන අධ්‍යක්‍ෂවරයෙකු ද වේ. එසේම ඉෂාර නානායක්කාර මහතා බැංකුවේ නව නියෝජ්‍ය සභාපතිවරයා වශයෙන් පත්වීම් ලැබ තිබේ. ජනාධිපති නීතිඥ නිහාල් ජයමාන්න මහතා ක්ෂේත‍්‍රයේ කීර්තිමත් නීතිඥවරයෙකු වන අතර ශී‍්‍ර ලංකා නීතිඥ කොමිසමේ සභාපති, සමාගම් නීති උපදේශන කොමිසමේ සභාපති, නීති විද්‍යාල පදනමේ සභාපති, අධිකරණ යටිතල පහසුකම් නඩත්තු කිරීමේ පදනමේ මහාභාරකාර මණ්ඩලයේ සාමාජික යනාදී වශයෙන් නීතිඥ ක්ෂේත‍්‍රයට අදාළ තනතුරු ගණනාවක්ම හොබවා ඇත. එසේම ශී‍්‍ර ලංකා නීතිඥ සංගමයේ හිටපු සභාපති, SAARCLAW හි උපසභාපති හා ශී‍්‍ර ලංකාවේ ජාතික පොලිස් කොමිසම් සභාවේ සාමාජිකයෙකු ද වු නිහාල් ජයමාන්න මහතා නීති අධ්‍යාපන කවුන්සිලයේ සාමාජික, මානව හිමිකම් අභිවර්ධනය සඳහා වූ ආසියා ශාන්තිකර ෆෝරමයේ උපදේශන කවුන්සිල සාමාජික, ශී‍්‍ර ලංකා විදුලි සංදේශ නියාමන කොමිසමේ සාමාජික යනා දී තනතුරු ද දරා තිබේ. සෙලාන් බැංකුවේ කටයුතු සඳහා ශී‍්‍ර ලංකා මහබැංකුව මැදිහත්වීමෙන් පසුව එහි ව්‍යාපාරික කටයුතු නව අධ්‍යක්‍ෂ මණ්ඩලයක් යටතට පැවරීමෙන් අනතුරුව එහි පළමු අධ්‍යක්‍ෂ මණ්ඩල සාමාජිකයින් වූ සිව්දෙනාගෙන් එක් අයෙකු වන්නේ ද නිහාල් ජයමාන්න මහතාය. නිහාල් ජයමාන්න මහතා ශී‍්‍ර ලංකන් එයාර් ලයින්ස් සමාගමේ හා ශී‍්‍ර ලංකන් කේටරිං (පුද්) සමාගමේ අධ්‍යක්‍ෂ මණ්ඩල සාමාජිකයෙකු වශයෙන් ද කටයුතු කර ඇත. අත්දැකීම් බහුල හෙබි ව්‍යාපාරිකයෙකු වූ ඉෂාර නානායක්කාර මහතා ශ‍්‍රී ලංකාවේ සංස්ථාපිත අංශයේ හා විවිධාංගීකරණය කරන ලද සමූහ සමාගම් ගණනාවකම අධ්‍යක්‍ෂ ධූර හොබවන්නෙකි. LOLC සමාගම හරහා මූල්‍ය ක්ෂේත‍්‍රයේ ඉහළ නාමයක් අත්පත් කර ගැනීමට ඔහු සමත් වී සිටී. LOLC සමාගමේ නියෝජ්‍ය සභාපතිවරයා වශයෙන් මූල්‍ය ක්ෂේත්‍රය තුළ නමක් දිනා ඇති ඒ මහතා, ලංකා ඔරික්ස් ෆයිනෑන්ස් පීඑල්සී හි අධ්‍යක්‍ෂ, කොමර්ෂල් ලීසිං ඇන්ඞ් ෆිනෑන්ස් පීඑල්සී හි සභාපති හා මෙරට විශාලතම පෞද්ගලික අංශයේ ක්‍ෂුද්‍ර මූල්‍යයන ආයතනයක් වන LOLC මයික්‍රෝ ක්‍රෙඩිට් සමාගමේ අධ්‍යක්‍ෂ යන තනතුරු හොබවනු ලබයි. මීට අමතරව ඔහු කාම්බෝජයේ විශාලතම ක්‍ෂුද්‍ර මූල්‍ය ආයතනයක් වන PRASAC හි අධ්‍යක්‍ෂවරයෙකු ලෙසින් ද කලාපයේ ක්‍ෂුද්‍ර මූල්‍යයන ප‍්‍රජාව වෙනුවෙන් කි‍්‍රයාකාරී මෙහෙයක් ඉටුකොට තිබේ. එසේම වසර 135 කට අධික කාලයක් මුළුල්ලේ වෙළෙඳ, නිෂ්පාදන, පාරිභෝගික භාණ්ඩ, විවේකාස්වාද හා කෘෂිකර්ම උපකරණ යනාදී විවිධාංගීකරණය වූ ව්‍යාපාරික ක්ෂේත‍්‍රයන් හි නිරත සමාගම් සමූහයක් වන බ‍්‍රවුන් ඇන්ඞ් කම්පැනි පීඑල්සී හි අධ්‍යක්‍ෂ මණ්ඩල සාමාජිකයෙකු ලෙස ද ඉෂාරා නානායක්කාර මහතා කටයුතු කරනු ලබයි. මීට අමතරව Sierra Construction Ltd yd Agstar Fertilizers (Pvt) Ltd සමාගම්වල අධ්‍යක්‍ෂවරයෙකු වශයෙන් ද සිය ව්‍යාපාරික ඥාණය මෙරට ආර්ථිකය වෙත ලබා දීමට ඔහු කි‍්‍රයා කර තිබේ. 2009 නොවැම්බර් 24 වන දින සෙලාන් බැංකුවේ අධක්‍ෂ මණ්ඩල සාමාජිකයෙකු ලෙස පත් වීම් ලැබූ ඉෂාර නානායක්කාර මහතා එහි තිරසාර කමිටුවේ සභාපතිවරයා ලෙසින් ද කටයුතු කරයි.", "URL": "https://sinhala.adaderana.lk/news.php?nid=31235", "Category": null, "Parent URL": null}