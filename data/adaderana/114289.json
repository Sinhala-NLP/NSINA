{"Source": "Adaderana", "Timestamp": "July 16, 2019 07:17 pm", "Headline": "කාදි අධිකරණය බලන්නේ පිරිමි ගැන විතරයි-මුස්ලිම් කතකගෙන් මාධ්‍යයට තවත් හෙළිදරව්වක්", "News Content": "මුස්ලිම් විවාහ නීති ක්‍රියාත්මක කරන කාදි අධිකරණ මුස්ලිම් කාන්තාවන්ට බරපතළ අසාධාරණ සිදුකරන බවට තවත් කාන්තාවක් අද ප්‍රසිද්ධියේ මාධ්‍ය හමුවක් පවත්වමින් චෝදනා කළේය. මාලිගාවත්ත ප්‍රදේශයේ පදිංචි නෝනා නජීමා නමැති ඇයගේ චෝදනාව වූයේ දික්කසාද ක්‍රියාවලියේදී කාදි අධිකරණ පිරිමි පාර්ශ්වයට පක්ෂග්‍රාහීව කටයුතු කරන බවයි. තමාට මෙම උසාවියෙන් අසාධාරණයක් වී ඇති බවත්, අබාධිත දරුවෙක් සිටින තමාට මසකට රුපියල් 7500 ක් ගෙවන ලෙස නියම කරත් ගෙවන්නේ රුපියල් 5000ක් බව ද මෙම කාන්තාව පවසා සිටියේය. තමා හඬා වැටුණ විට තමාට බැන වැදුන බව ද පැවසු ඇය, තමා විවාහ වන්නේ මුස්ලිම් නීතිය යටතේ වන බවත් පසුව කාදි උසාවියකට යන බවත්, සාධාරණයක් නොවන්නේ නම් මෙවැනි උසාවියක් අවශ්‍ය වන්නේ මන්දැයි ප්‍රශ්න කර සිටියේය. ඕන තරම් ගෑණු ලබා ගන්නා බවත්, කාදි උසාවියෙන් සෑම මොහොතකම සාධාරණය ඉටු වන්නේ පිරිමින්ට පමණක් බවත් චෝදනා කර සිටි ඇය, ජයමිතුල් උලමා සංවිධානයට පවා මේ දුක ගැන කියා සිටි බව ද පැවසීය. මෙවන් පසුබිමක මුස්ලිම් විවාහ සහ දික්කසාද පනතේ ඇතැම් වගන්ති සංශෝධනය කෙරෙහි මුස්ලිම් මන්ත්‍රීවරුන්ගේ අවධානය දැන් යොමු වී තිබේ. විවාහ වීමේ වයස අවුරුදු 18 දක්වා ගෙන ඒමත් විවාහයේ දී සැමිය හා බිරිඳ යන දෙදෙනාම අත්සන් තැබිය යුතු බවට ද එකඟතාවයකට පැමිණ ඇතැයි මරික්කාර් මන්ත්‍රීවරයා පසුගිය දා පැවසීය.", "URL": "https://sinhala.adaderana.lk/news.php?nid=114289", "Category": null, "Parent URL": null}