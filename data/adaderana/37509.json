{"Source": "Adaderana", "Timestamp": "September 18, 2013 03:45 pm", "Headline": "කරුවලගස්වැව ගම්මානයේ වන අලි තර්ජන ඉහළ යයි", "News Content": "මේ වල් අලි ප්‍රහාරයෙන් විනාශයට පත් ගයාන් - චතුරිකාගේ නිවසයි. ඡායාරූප - ජූඩ් සමන්ත කරුවගලස්වැව ප්‍රාදේශීය ලේකම් කොට්ඨාසයේ පිහිටි ගම්මාන වලට කඩා වදින වල් අලි විසින් සිදු කරනු ලබන විනාශය දවසින් දවස ඉහළ ගොස් ඇතැයි අප වාර්තාකරු පවසයි. කරුවලගස්වැව ප්‍රාදේශීය ලේකම් කොට්ඨාසයේ රජවිගම -හීනටිකල්ම ගම්මානයට ඊයේ රාත්‍රී අලි කඩා වැදී විශාල විනාශයක් සිදු කර තිබේ. මෙම වල් අලි ප්‍රහාරය හේතුවෙන් අඳ ගොවියෙකු වන ගයාන් කුමාර මහතාගේ නිවස විනාශ වී ඇත. ඔහුට ස්ථීර රැකියාවක් නැති බවත් තම බිරිඳ වන චතුරිකා දිල්හානි සහ වයස අවුරුදු 02 යි මාස 02 ක් වයසැති එකම දරුවාද සමග ඔහු මෙම නිවස තුළ වාසය කර ඇති බවත් අප වාර්තාකරු පැවසීය. නමුත් එම නිවසද වල් අලි ප්‍රහාරයෙන් විනාශ වී ඇත. ගයාන් කුමාර මහතා තමා සමග කියා සිටියේ නිවස තුළ තිබු ගෘහ භාණ්ඩ ඇතුළු අනෙකුත් දෑද මෙම අලි ප්‍රහාරයෙන් විනාශයට පත්වී ඇති බව යැයි අප වාර්තාකරු කීවේය. වන අලි රාත්‍රී කාලයේ මෙම නිවසට කඩා වදින විට ගයාන් කුමාර මහතා පැල් රකින්නට ගොස් සිට ඇත. චතුරිකා මහත්මිය තම දරුවාද සමග රැය පහන් කිරීම සඳහා ආසන්නයේ පිහිටි තම මවගේ නිවසට ගොස් සිට ඇති නිසා ඔවුන්ගේ ජීවිත ගැලවී ඇති බවද අප වාර්තාකරු කීවේය. නැවතත් නිවහනක් ඉදිකිරීම සිහිනයක් පමණක් වන බව ගයාන් සහ චතුරිකා යුවල පැවසූවේ යැයිද හෙතෙම සඳහන් කළේය. වයඹ පළාත් සභා මැතිවරණයේදී තම ජයග්‍රහණය වෙනුවෙන් ප්‍රචාරක කටයුතු වලට විශාල මුදලක් අපේක්ෂකයින් විසින් වියදම් කරන බව පෙන්වාදෙන අප වාර්තාකරු එවන් අයෙකු හෝ පිහිට වී ඔවුනට නිවහනක් ඉදි කර දෙන්නේ නම් එය ඉතා වටිනා බව කියා සිටියේය.", "URL": "https://sinhala.adaderana.lk/news.php?nid=37509", "Category": null, "Parent URL": null}