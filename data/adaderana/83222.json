{"Source": "Adaderana", "Timestamp": "January 19, 2018 12:51 pm", "Headline": "නේපාල යුද හමුදා මාණ්ඩලික ප්‍රධානියා හා ජනපති අතර හමුවක් ", "News Content": "සංචාරයක් සඳහා දිවයිනට පැමිණ සිටින නේපාල යුද හමුදා මාණ්ඩලික ප්‍රධානී ජෙනරාල් රාජේද්‍ර චේත්‍රි මහතා ජනාධිපති මෛත්‍රීපාල සිරිසේන මහතා මුණගැසී තිබේ. අද (19) පෙරවරුවේ ජනාධිපති නිල නිවසේදී මෙම හමුව පැවැති බව ජනාධිපති මාධ්‍ය අංශය සදහන් කළේය. ජාතිය ගොඩනැගීමෙහිලා දෙරටේ හමුදාවන්හි දායකත්වය ජාතික ආපදාවන්වලිදි ප්‍රතිචාර දැක්විමේ ක්‍රම මෙන්ම පුහුණු අවස්ථාවන් සදහා ද්විපාර්ශවික සහයෝගිතාව පිළිබඳ මෙහිදී සාකච්ඡාවලට ලක්ව තිබේ. විශේෂයෙන් නේපාලය පසුගියදා මුහුණදුන් දරුණු භූමිකම්පා අවස්ථාවේදී ශ්‍රී ලංකා යුද හමුදාව විසින් ලබා දෙන ලද ක්ෂණික සහන ඉතා ඉහල මට්ටමක පැවති බව ද යුද හමුදා මාණ්ඩලික ප්‍රධානීයා මෙහිදී සිහිපත් කළ බව ජනාධිපති මාධ්‍ය අංශය සදහන් කළේය. ඒ සම්බන්ධයෙන් නේපාල රජයේ ස්තූතිය ජනාධිපතිවරයා වෙත පිරිනමන බව ද සඳහන් කර තිබේ. මෙහිදී අදහස් දක්වා ඇති ජනාධිපති මෛත්‍රීපාල සිරිසේන මහතා ප්‍රකාශ කර ඇත්තේ ශ්‍රී ලංකාව සහ නේපාලයේ අතර අතීතයේ සිට පැවති සබඳතා තවදුරටත් වර්ධනය කර ගැනිමට අපේක්ෂා කරන බවයි. එමෙන්ම දෙරටේ හමුදාවන් අතර පුහුණු වැඩසටහන් සහ තාක්ෂණික දැනුම හුවමාරු කර ගැනිමේ වැඩසටහන් තවදුරටත් ව්‍යාප්ත කිරිමේ වැදගත්කම ද ජනාධිපතිවරයා මෙහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=83222", "Category": null, "Parent URL": null}