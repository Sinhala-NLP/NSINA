{"Source": "Adaderana", "Timestamp": "April 3, 2016 09:51 am", "Headline": "ටෙලිකොම් විශ්වවිද්‍යාලයට FUTA විරෝධය", "News Content": "නිසි ප‍්‍රමිතියකින් තොර ශ‍්‍රී ලංකා ටෙලිකොම් සමාගම යටතේ පිහිටුවා ඇතැයි කියැවෙන Srilanka Technological Campus (SLTC)ආයතනයෙන් ජනාධිපති ශිෂ්‍යත්ව පිරිනැමීම හෙළාදකින බව විශ්වවිද්‍යාල ආචාර්යවරුන්ගේ සමිති සම්මේලනය පවසයි.පෞද්ගලික උසස් අධ්‍යාපන ආයතන පිළිබඳ ස්ථාවරය පැහැදිලි කරමින් එම සමිති සම්මේලනයේ සභාපති ආචාර්ය රංගික හල්වතුර සහ ලේකම් ආචාර්ය ශ්‍යාම බන්නැහැක යන මහත්වරුන්ගේ අත්සනින් යුතුව නිකුත් කළ නිවේදනයක මේ බව දැක්වෙයි.එකී නිවේදනයේ මෙසේද දැක්වෙයි.රජයේ අනුමැතිය හා අනුග‍්‍රහය යටතේ පෞද්ගලික උසස් අධ්‍යාපන ආයතන මගින් උපාධි පිරිනැමීම මේ වන විට සමාජයේ දැඩි කථා බහට ලක්වී ඇති කාරණයකි. පසුගිය රජය සමයේ ආරම්භ වී මෙම රජය යටතේද නොවනෙස්ව ක‍්‍රියාත්මක වන මෙම වැඩපිළිවෙළ සම්බන්ධයෙන් විවිධ පාර්ශව විසින් පක්ෂව හා විපක්ෂව කරුණු ගෙනහැර දක්වන මොහොතක, විශ්වවිද්‍යාල ආචාර්ය සමිති සම්මේලනය වශයෙන් අපගේ නිල ස්ථාවරය මෙම නිවේදනය මගින් රජයටත් ජනතාවටත් දන්වනු කැමැත්තෙමු.වසරක් පාසා අ.පො.ස උ/පෙ සමත්ව විශ්වවිද්‍යාල ප‍්‍රවේශය සඳහා මූලික සුදුසුකම් ලබන සිසුන්ගෙන් අති බහුතරයක් රාජ්‍ය විශ්වවිද්‍යාලවලට ඇතුළත් කර ගැනීමට අවශ්‍ය ප‍්‍රතිපාදන නොමැති තත්ත්වයක් යටතේ එම සිසුන් තම උසස් අධ්‍යාපන අවශ්‍යතා සපුරා ගනු වස් විදේශීය හෝ දේශීය පෞද්ගලික ආයතන කරා ඇදී යාම නොවැළැක්විය හැකි කරුණක් බව අප සම්මේලනය පිළිගනියි. එහෙත් අවාසනාවන්ත කරුණ නම් එකී සිසුන්ගේ අවශ්‍යතාවයන්ට සරිලන ගුණාත්මක අධ්‍යාපනයක් ලබාදීමට සමත් දේශීය ආයතන පද්ධතියක් නොමැතිවීම තුළ මුදල් ඉපැයීම හුදු පරමාර්ථය කරගත් ව්‍යාපාරික කල්ලි විසින් නිසි ප‍්‍රමිතියකින් තොරව තැන් තැන් වල ආයතන අටවා අහිංසක සිසුන් හා දෙමාපියන් රවටා මුදල් ගසාකන තත්ත්වයක් නිර්මාණය වී තිබීමයි. මෙහි වඩාත් භයානක තත්ත්වය වනුයේ රජය හා විවිධ අර්ධ රාජ්‍ය ආයතනද යටකී ව්‍යාපාරික කල්ලි වෙත අවශ්‍ය මූල්‍යමය සහයෝගය හා නීතිමය රැකවරණය ලබා දෙමින් මෙම ව්‍යාපෘතීන් පෝෂණය කිරීමට කටයුතු කිරීමයි.මෙහි ආසන්නතම සිදුවීම ලෙස සැලකිය හැකි, ශ‍්‍රී ලංකා ටෙලිකොම් සමාගම යටතේ පිහිටුවා ඇතැයි කියැවෙන Sri Lanka Technological Campus (SLTC)නම් වන පෞද්ගලික උසස් අධ්‍යාපන ආයතනයේ ලියාපදිංචි වන සිසුන් සඳහා ජනාධිපති කාර්යාලය හරහා ශිෂ්‍යත්ව (Presidential scholarships) ලබාදීමේ වැඩ පිළිවෙළක් සම්බන්ධයෙන් ජාතික පුවත්පත්වල පළ කර තිබූ දැන්වීම වෙත අපගේ අවධානය යොමු කරනු කැමැත්තෙමු. අප සම්මේලනය වෙත වාර්තා වී ඇති අන්දමින්, උපාධි පිරිනැමීමේ බලය ලබාගැනීම සඳහා සම්පුර්ණ කළ යුතු බවට උසස් අධ්‍යාපන අමාත්‍යාංශය විසින් නිර්දේශිත සුදුසුකම් සියල්ල මෙම ආයතනය විසින් තවමත් සපුරා නොමැත. එවැනි පසුබිමක පවතින ආයතනයකට ජනාධිපති ශිෂ්‍යත්ව පිරිනැමීම හරහා අයුතු පිළිගැනීමක් ලබාදීම අප සම්මේලනය දැඩි ලෙස හෙළා දකියි.මේ ආකාරයට නිසි ප‍්‍රමිතියකින් තොර පෞද්ගලික ආයතන වලට හිතුමතේ උපාධි පිරිනැමීමේ බලය ලබාදීම හා ඒවාට මූල්‍යමය අනුග‍්‍රහයන් දැක්වීම හරහා ශිෂ්‍ය ප‍්‍රජාව මුළාවට පත්වනවා සේම ලාංකීය උසස් අධ්‍යාපන ක්ෂේත‍්‍රයට හිමි ජාත්‍යන්තර කීර්තියද යම් අභියෝගයකට ලක්වන බැවින්, මෙම ක‍්‍රියාවලිය වහාම පාලනය කළ යුතු බව රජයට අවධාරණය කර සිටිමු. අප සම්මේලනය විශ්වාස කරන පරිදි මෙම ගැටළුවට එකම විසඳුම වනුයේ විශ්වවිද්‍යාල ප‍්‍රතිපාදන කොමිෂන් සභාවේ ද අධීක්ෂණයට යටත්ව පිහිටුවනු ලබන ස්වාධීන හා ශක්තිමත් ව්‍යුහයක්/කමිටුවක් වෙත පෞද්ගලික උසස් අධ්‍යාපන ආයතන නියාමනය කිරීමේ බලය පැවරීම මගින් එම ක‍්‍රියාවලියේ පාරදෘෂ්‍යභාවය වඩාත් තහවුරු කිරීමය. ඒ සඳහා රජයට දිගින් දිගටම බලපෑම් කිරීමට හා වෙනත් අවශ්‍ය පියවර ගැනීමට ද විශ්වවිද්‍යාල ආචාර්ය සමිති සම්මේලනය ඉදිරියේදීත් කටයුතු කරන බව මෙයින් නිවේදනය කර සිටිමු.", "URL": "https://sinhala.adaderana.lk/news.php?nid=58879", "Category": null, "Parent URL": null}