{"Source": "Adaderana", "Timestamp": "June 3, 2013 07:47 pm", "Headline": "ගින්නට හේතුව අන්තරායකර භාණ්ඩයි", "News Content": "කොළඹ වරායේ ගුදමක ඇති වූ ගින්නට හේතුව සෙසු භාණ්ඩ සමග අන්තරායකර භාණ්ඩ එහි ගබඩා කර තැබීම බව වරාය හා මහාමාර්ග ව්‍යාපෘති අමාත්‍ය රෝහිත අබේගුණවර්ධන මහතා පවසයි. මේ සම්බන්ධයෙන් පරීක්ෂණ සිදුකළ කමිටුවේ මූලික වාර්තාවට අනුව මෙය හෙළි වී ඇතැයි හෙතෙම කියයි. පසුගිය මස (24) අලුයම 1.00ට පමණ වරායේ ගුදමක ගින්නක් හටගත් අතර වරාය අධිකාරියේ ගිනි නිවන ඒකකය, නාවික හමුදාව, කොළඹ නගර සභාව හා යුද හමුදාව මැදිහත් වී එම ගින්න මැඩපැවැත්වීමට සමත් විය. කොළඹ වරායේ දේශීය බහලුම් නිශ්කාෂණය කිරීමේ ගුදම් අංක 1ක මෙලෙස ගින්නට හසුව තිබුණි. මේ සම්බන්ධයෙන් වරාය අධිකාරීය, අපරාධ පරීක්ෂණ දෙපාර්තමේන්තුව පරීක්ෂණ ආරම්භ කළ අතර රජයේ රස පරීක්ෂකවරයා ද එම ස්ථානයට ගොස් පරීක්ෂණ අරඹන ලදී. ගින්න නිසා රුපියල් මිලියින 50 ක පමණ වටිනා භාණ්ඩ විනාශ වී ඇති බව වරාය අධිකාරීය ප්‍රකාශ කර තිබුණි.", "URL": "https://sinhala.adaderana.lk/news.php?nid=34609", "Category": null, "Parent URL": null}