{"Source": "Adaderana", "Timestamp": "May 19, 2012 07:24 am", "Headline": "හමුදා සෙබළෙක් නිවසකට පැන වෙඩිතියලා-එකම පවුලේ මවත් දියණියත් මරුදකියි", "News Content": "මහනුවර,කුළුගම්මන ප්‍රදේශයේ නිවසකට ඇතුළුවූ හමුදා සෙබළෙකු එහි සිටි මවට,පියාට සහ දියණියට වෙඩිතැබීම නිසා වෙඩිවැදීමෙන් මවත් දියණියත් ජීවිතක්ෂයට පත්ව තිබේ.‍ තුවාල ලැබූ පියාද රෝහල්ගත කර ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. අද(19) අලුයම මෙම අපරාධය සිදු කළ බව කියන හමුදා සෙබළා,වෙඩිවැදීමෙන් මරණයට පත්වූ තරුණියගේ සොයුරා විසින් අල්ලා ගැනීමෙන් පසු සිදුවූ ගුටිබැට හුවමාරුවක ප්‍රතිඵලයක් ලෙස සෙබළාද මේ වන විට මහනුවර රෝහලේ ප්‍රතිකාර ලබන බව පොලිස් මාධ්‍ය ප්‍රකාශකවරයා සඳහන් කරයි. සැකකරු මියගිය තරුණිය සමග පේ‍්‍රම සම්බන්ධතාවයක් ඇතිකර ගැනීමට ගෙනෙන ලද යෝජනාවට ඇය විරුද්ධ වීම නිසා මෙම අපරාධය සිදුකර ඇති බව ද අජිත් රෝහණ මහතා ප්‍රකාශ කරයි. වෙඩි තැබීමෙන් තුවාලලත් තරුණිය සහ ඇයගේ මව තිත්තපජ්ජල රෝහලට ඇතුළත් කරන විට මියගොස් සිට ඇති අතර සැකකරු විසින් ටී 56 ගිනි අවියකින් වෙඩි තැබීම සිදුකර ඇති බව සඳහන්ය.", "URL": "https://sinhala.adaderana.lk/news.php?nid=24361", "Category": null, "Parent URL": null}