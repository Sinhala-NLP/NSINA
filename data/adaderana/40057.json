{"Source": "Adaderana", "Timestamp": "January 3, 2014 02:30 pm", "Headline": "දිගම්බරම් ජනපතිගේ යෝජනාවට විරුද්ධවෙයි", "News Content": "කඳුරට ජනතාව වෙනුවෙන් ජනාධිපති මහින්ද රාජපක්ෂ මහතා විසින් 2014 අය වැයෙන් ඉදිරිපත් කර ඇති තට්ටු නිවාස ක්‍රමයට තමන් සහය නොදෙන බව කම්කරු ජාතික පෙරමුණේ නායක පාර්ලිමේන්තු මන්ත්‍රී පලනි දිගම්බරම් මහතා පවසයි. හැටන් ප්‍රදේශයේ අද (03) පැවැති ජනහමුවකදී පාර්ලිමේන්තු මන්ත්‍රීවරයා මේ බව පැවසීය. භූ විෂමතාවය අනූව බලනවිට කඳුරට ජනතාවට තට්ටු නිවාස ක්‍රමය නොගැලපෙන බවත් ඒ අයට අවශ්‍ය වන්නේ තනි ගෙවල් ක්‍රමය බවත් හෙතෙම පෙන්වාදුන්නේය. තවද තමන් ආණ්ඩුව සමග කටයුතු කරන්නේ කඳුරට ද්‍රවිඩ ජනතාවගේ සුබසිද්ධිය වෙනුවෙන් බවත් ආණ්ඩුව විසින් එම ජනතාවට ඉදිරිපත් කරන නොගැලපෙන යෝජනාවලට තමන් කිසිසේත් සහය නොදෙන බවත් ඔහු කියා සිටියේය. මේ අතර තට්ටු නිවාස ක්‍රමයට කඳුරට ජනතා පෙරමුණ ඇතුළු සිවිල් සංවිධාන විරෝධය පළ කර ඇත. තට්ටු නිවාස ක්‍රමය නොමැතිව තනි ගෙවල් සාදා දෙන ලෙස ඉල්ලමින් සිවිල් සංවිධාන කිහිපයක් ජනාධිපතිවරයාට ලිපි ගණනාවක්ද යවා ඇති බව සඳහන්ය.", "URL": "https://sinhala.adaderana.lk/news.php?nid=40057", "Category": null, "Parent URL": null}