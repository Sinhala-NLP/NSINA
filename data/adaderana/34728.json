{"Source": "Adaderana", "Timestamp": "June 8, 2013 08:55 am", "Headline": "ජපනා අවවාදය පිළිගත්තා", "News Content": "ජපන් සමාගමක් මගින් ලෝක උරුමයක් වූ සීගිරිය පසුබිම් තලයට ගනිමින් නිර්මාණය කොට ඇති බීර ප්‍රචාරක දැන්වීම නැවැත්වීමට පියවර ගෙන ඇති බව සංස්කෘතික හා කලා කටයුතු අමාත්‍යංශය පවසයි. අදාළ දැන්වීම නිර්මාණය කිරීම සඳහා මෙරට ආයතනයක් මගින් අවසර ඉල්ලා තිබූ බව එම අමාත්‍යංශයේ ලේකම් වසන්ත ඒකනායක මහතා පැවසීය. ප්‍රබෝධමත් පානයක් සදහා දැන්වීමක් නිර්මාණය කිරීමට සීගිරිය හා ඒ අවට ප්‍රදේශය රූගත කිරීම සදහා එම ආයතනය අවසර ඉල්ලා තිබුණි. ඒ අනුව පුරාවිද්‍යා දෙපාර්තමේන්තුව විසින් පනවන ලද කොන්දේසි 12ට සහ මධ්‍යම සංස්කෘතික අරමුදල මගින් පනවන ලද කොන්දේසි 07ට යටත්ව ඊට අවසර ලබා දුන් බව වසන්ත ඒකනායක මහතා කීවේය. අදාළ දැන්විම නිර්මාණය කිරීමෙන් පසුව අවසන් නිෂ්පාදනය සඳහා පුරාවිද්‍යා අධ්‍යක්ෂවරයාගේ අනුමැතිය ලබා ගැනීම ද කොන්දේසි අතර විය. එහෙත් ආදාළ ආයතනය අවසන් නිෂ්පාදනය සඳහා අනුමැතිය ලබාගෙන නොතිබූ බව සංස්කෘතික හා කලා කටයුතු අමාත්‍යංශයේ ලේකම්වරයා පැවසීය. ඒ අනුව ජපානයේ ශ්‍රී ලංකා තානාපතිවරයා අදාළ ජපන් සමාගමේ ප්‍රධානීන් කැදවා එම දැන්වීම ප්‍රචාරය කිරීම වහා නවතා දමන ලෙසට දන්වා තිබේ.", "URL": "https://sinhala.adaderana.lk/news.php?nid=34728", "Category": null, "Parent URL": null}