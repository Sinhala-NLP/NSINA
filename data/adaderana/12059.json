{"Source": "Adaderana", "Timestamp": "November 10, 2010 08:38 pm", "Headline": "ෆොන්සේකාගේ අතුරු නියෝග ඉල්ලීම් නඩු විභාගය අවසන්-තීන්දුව 18 දා", "News Content": "තමන්ට පාර්ලිමේන්තු රැස්වීම් වලට සහභාගී වීමට අවසර ලබාදෙන්නැයි ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා විසින් අභියාචනාධිකරණය හමුවේ ගොනු කළ අභියාචනයේ නඩු විභාගය අද(10)අවසන් කර තිබේ. තමන්ට පාර්ලිමේන්තු රැස්වීම් වලට සහභාගී වීමට අවසර ලබාදෙමින් අතුරු නියෝගයක් නිකුත් කරන ලෙස ඉල්ලා ‍ගොනු කර තිබුණු පෙත්සමට අදාළ තීන්දුව ලබන 18 වෙනි දින ප්‍රකාශයට පත් කරන බව අභියාචනාධිකරණය විසින් අද නිවේදනය කරන ලදී. රංජිත් සිල්වා,ඒ.ඩබ්.ඒ සලාම් සහ උපාලි අබේරත්න යන විනිසුරුවරුන්ගෙන් සැදුම්ලත් ත්‍රිපුද්ගල විනිසුරු මඩුල්ල විසින් මෙම නියෝගය නිකුත් කර තිබේ. නඩු විභාගය ආරම්භයේදී රජයේ නීතිපති වෙනුවෙන් රජයේ නියෝජ්‍ය සොලිස්ටර් ජෙනරාල් ෆර්සානා ජමීල් මහත්මිය කියා සිටියේ යුද්ධාධිකරණයේ නීත්‍යනුකූල භාවය පිළිබඳ ශ්‍රේෂ්ඨාධිකරණය හමුවේ නඩු විභාගයක් පැවැත්වීමට නියමිතව ඇති බැවින් මෙම අතුරු ඉල්ලීම් විභාගය කල්තබන ලෙසයි. සරත් ෆොන්සේකා මහතා වෙනුවෙන් පෙනී සිටි ජනාධිපති නීතිඥ රොමේෂ්ද සිල්වා මහතා ඊට විරෝධය දක්වමින් කියා සිටියේ මෙම අතුරු ඉල්ලීම පිළිබඳ විභාගය කල්තැබීම තුළින් ‍පෙත්සම්කරුට දැඩි අගතියක් සිදුවන බවයි. කෙසේ වෙතත් අදාළ ඉල්ලීම පිළිබඳ විභාගයක් පැවැත්වූ අභියාචනාධිකරණ‍යේ ත්‍රිපුද්ගල විනිසුරු මඩුල්ල අවසාන වශයෙන් තීරණය කරනු ලැබුවේ අදාළ තීන්දුව ලබන 18 වෙනිදින ප්‍රකාශයට පත්කරන බවයි. එසේම මෙම ඉල්ලීමට අදාළ ලිඛිත දේශන ඇත්නම් ඒවා හෙට දිනයේ ඉදිරිපත් කරන ලෙස දෙපාර්ශවයේම නීතිඥවරුන්ට නියෝග කරන ලදී.", "URL": "https://sinhala.adaderana.lk/news.php?nid=12059", "Category": null, "Parent URL": null}