{"Source": "Adaderana", "Timestamp": "March 19, 2012 10:24 pm", "Headline": "  ලක්ෂ 510 ක උපකරණ කෑගල්ලේ රෝහල් 20 ට බෙදයි", "News Content": "සබරගමුව පළාත් සෞඛ්‍ය අමාත්‍යාංශය යටතේ පාලනය වන කෑගල්ල දිස්ත්‍රික්කයේ රෝහල් 20 ක ප්‍රයෝජනය සඳහා රුපියල් ලක්ෂ 510 ක් වටිනා උපකරණ තොගයක් ප්‍රදානය කෙරේ. කෑගල්ල දිස්ත්‍රික්කය තුළ මූලික රෝහල් තුනක් දිසා රෝහල් 5 ක් ග්‍රාමීය රෝහල් සහ මධ්‍යම බෙහෙත් ශාලා 20 ක් සබරගමුව පළාත් සෞඛ්‍ය දෙපාර්තමේන්තුව යටතේ පාලනය වේ. එම රෝහල් වල මෙතෙක් අඩුපාඩුව පැවති අත්‍යවශ්‍ය උපකරණ ලබා දීම සඳහා පසුගිය වසරේ ජාතික මුදල් කොමිසම වෙන් කල මුදල රුපියල් ලක්ෂ 210 කි. එහෙත් සබරගමුව ප්‍රධාන අමාත්‍ය සහ පළාත් මුදල් විෂය භාර අමාත්‍ය මහීපාල හේරත් මහතාගේ සෘජු මැදිහත්වීම මත එම මුදල රුපියල් ලක්ෂ 1000 දක්වා වැඩි කෙරුණු බව පළාත් සභාවේ මාධ්‍ය ඒකකය සඳහන් කරයි. එම මුදලින් රුපියල් ලක්ෂ 510 ක් වැය කොට කෑගල්ල දිස්ත්‍රික්කයේ සබරගමුව පළාත් සභාවට අයත් රෝහල්වල ප්‍රයෝජනය පිණිස වූ විවිධ උපකරණ තොගයක් බෙදා දීම අද (19) මහ ඇමති මහීපාල හේරත් මහතාගේ ප්‍රධානත්වයෙන් කෑගල්ල ප්‍රාදේශීය සෞඛ්‍ය සේවා කාර්යාලයේදී සිදු විය. ගර්භනී මවුන් පරීක්ෂා කිරීම සඳහා විරල ගණයේ ජංගම ස්කෑනර් යන්ත්‍ර මෙන්ම වරකාපොල මූලික රෝහලේ ප්‍රයෝජනය පිණිස රුපියල් හැට ලක්ෂයක් වටිනා අති නවීන X කිරණ යන්ත්‍රයක්ද එම භාණ්ඩ තොගයට අයත් විය. මෙම උපකරණ බෙදා දීමේ අවස්ථාවට කෑගල්ල දිස්ත්‍රික්කයේ මූලික රෝහලේ දිස්ත්‍රික් වෛද්‍ය නිළධාරීවරු ඇතුළු ස්ථානභාර වෛද්‍ය නිළධාරීන්ද ප්‍රාදේශීය සෞඛ්‍ය සේවා අධ්‍යක්ෂක වෛද්‍ය ගාමිණී සෙනෙවිරත්න, සෞඛ්‍ය අධ්‍යාපන නිළධාරී උපාලි රණසිංහ, වෛද්‍ය උපුල් රාජපක්ෂ යන මහත්වරුද සහභාගී වූහ.", "URL": "https://sinhala.adaderana.lk/news.php?nid=22904", "Category": null, "Parent URL": null}