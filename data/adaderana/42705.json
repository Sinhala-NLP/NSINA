{"Source": "Adaderana", "Timestamp": "April 22, 2014 09:32 am", "Headline": "ඩෙංගු වසංගතයක් වීමේ අවදානමක ", "News Content": "දිවයිනේ දිස්ත්‍රික් කිහිපයක ඩෙංගු රෝගය වසංගත තත්ත්වයක් දක්වා වර්ධනයවීමේ අවදානමක් මතුව තිබේ. ත්‍රීකුණාමලය දිස්ත්‍රික්කය තුළ මේ වන විට ශීඝ්‍ර ලෙස ඩෙංගු රෝගීන් වාර්තා වීම හේතුවෙන් එය වසංගත තත්ත්වයක් දක්වා වර්ධනය වී ඇති බව වාර්තා වෙයි. ඊට අමතරව දිවයිනේ දිස්ත්‍රික්ක 10ක පමණ ඩෙංගු රෝගීන් වාර්තා වීම ශීඝ්‍ර ලෙස වැඩිවී තිබේ. කොළඹ, කළුතර, ගම්පහ, පුත්තලම, කුරුණෑගල, කෑගල්ල, රත්නපුර, යාපනය, මඩකලපුව සහ වව්නියාව යන දිස්ත්‍රික්ක ඩෙංගු අවදානම් දිස්ත්‍රික්ක ලෙස හඳුනාගෙන ඇති බව සෞඛ්‍ය අමාත්‍යාංශය සඳහන් කළේය. ඩෙංගු රෝගීන් වැඩි වශයෙන් වාර්තා වීම හේතුවෙන් හංවැල්ල අධ්‍යාපන කලාපය තුළ පාසල් කිහිපයක් වසා තැබීමට ද අධ්‍යාපන බලධාරීන් ඊයේ පියවර ගනු ලැබුණි. මේ වසරේ ගත වු කාලය තුළ ඩෙංගු රෝගීන් 8000ක් පමණ වාර්තා වී ඇති අතර මරණ 12ක් සිදුව තිබේ. ඉදිරි වර්ෂා කාලයත් සමඟ මෙම තත්ත්වය තවදුරටත් වර්ධනය විය හැකි බව කීට විද්‍යා නිලධාරීන් පවසයි.", "URL": "https://sinhala.adaderana.lk/news.php?nid=42705", "Category": null, "Parent URL": null}