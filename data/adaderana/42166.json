{"Source": "Adaderana", "Timestamp": "March 29, 2014 06:09 pm", "Headline": "ඉන්දියාවේ ක්‍රියාමාර්ගය බලාපොරොත්තු නොවුවක් ", "News Content": "ජිනීවා මානව හිමිකම් කවුන්සිලයට ශ්‍රී ලංකාව සම්බන්ධයෙන් ඉදිරිපත් කළ යෝජනාවේ දී ඉන්දියාව අනුගමන කළ ක්‍රියාමාර්ගය තමන් කිසිවිටෙකත් බලාපොරෝතතු නොවුවක් බව දෙමළ ජාතික සන්ධානය පවසයි. එම පක්ෂයේ නායක ආර්.සම්බන්ධන් ඉන්දීය මාධ්‍ය වෙත අදහස් දක්වමින් ප්‍රකාශ කර ඇත්තේ යෝජනාවේදී ඉන්දියාව ජන්දය ප්‍රකාශ කිරීමෙන් වැළකී සිටීම පිළිබඳ තමන් දැඩි කණස්සල්ල පළ කරන බවයි. කෙසේ වෙතත් ශ්‍රී ලංකාව සම්බන්ධයෙන් ජාත්‍යන්තර විමර්ශනයක් සිදුකළ යුතු බව සඳහන් කරමින් ඉදිරිපත්වු යෝජනාව මානව හිමිකම් කවුන්සිලයේ දී සම්මතවීම පිළිබඳ තමන් ඉතා සතුටට පත් වන බව දෙමළ ජාතික සන්ධානයේ නායක ආර්. සම්බන්ධන් මහතා ප්‍රකාශ කර තිබේ. ඉන්දියාව අදාළ යෝජනාවේ දී නිහඬ පිළිවෙතක් අනුගමණය කිරීමට යම් හේතු සාධක බලපාන්නට ඇති බව ඔහු ඉන්දීය මාධ්‍ය හමුවේ ප්‍රකාශ කර ඇත.", "URL": "https://sinhala.adaderana.lk/news.php?nid=42166", "Category": null, "Parent URL": null}