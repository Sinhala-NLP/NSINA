{"Source": "Adaderana", "Timestamp": "October 2, 2016 12:09 pm", "Headline": " ගමන් මළු හොරා කෑ අයෙක් රිමාන්ඩ්", "News Content": "දුරගමන් සේවා බස් රථවල මගීන්ගේ ගමන් මළු සොරකම් කිරීමේ නිරත වූ පුද්ගලයෙකු මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගෙන රක්ෂිත බන්ධනාගාර ගත කර තිබේ.නුගේගොඩ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඔහු ලබන 05 වනදා දක්වා රක්ෂිත බන්ධනාගාර ගත කළ බව පොලිස් මූලස්ථානය පැවසුවේය.මිරිහාන විශේෂ අපරාධ ඒකකය සිදු කළ හෙරොයින් වැටලීමකදී සැකකරු අත්අඩංගුවට ගෙන තිබුණි.ඔහු සතුව තිබී හෙරොයින් ග්‍රෑම් 01යි මිලිග්‍රැම් 450ක් පොලීසිය විසින් සොයාගෙන ඇති බව සඳහන්ය.සැකකරුගෙන් සිදු කළ වැඩිදුර ප්‍රශ්න කිරීම්වලදී අනාවරණය වී ඇත්තේ ඔහු කාලයක සිට දුර ගමන් සේවා බස් රථවල මගීන්ගේ ගමන් මළු සොරකම් කිරීමේ නිරතව ඇති බවයි.ඔහු විසින් සොරකම් කරන ලද ලැප්ටොප් 08ක්, ටැබ් 03ක්, රන්මාල 02ක්, ජංගම දුරකතන 06ක්, අත්ඔරලෝසු 10ක් ඇතුළු උපකරණ තොගයක් පොලීසිය විසින් සොයාගෙන තිබේ.අදාළ සැකකරු නුගේගොඩ මහේස්ත්‍රාත් අධීකරණය වෙත ඉදිරිපත් කර දින 07ක රැදව්ම් නියෝග ලබාගෙන මිරිහාන විශේෂ අපරාධ මෙහෙයුම් ඒකකය ඒ පිළිබඳ වැඩිදුර විමර්ශන සිදු කරන බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=64639", "Category": null, "Parent URL": null}