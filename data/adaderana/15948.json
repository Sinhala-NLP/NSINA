{"Source": "Adaderana", "Timestamp": "May 7, 2011 01:34 pm", "Headline": "ජල සැපයුම අත්හිටුවීම රෑ 10 දක්වා දීර්ඝ වෙයි", "News Content": "පන්නිපිටිය ඇතුළු ප්‍රදේශ කිහිපයකට ජල සැපයුම අත්හිටුවා ඇති කාලසීමාව අද(07) රාත්‍රී 10 දක්වා දීර්ඝ කර තිබේ. කලටුවාව සිට ජලය රැගෙන එන ප්‍රධාන නල මාර්ගයේ අලුත්වැඩියා කටයුතු බලාපොරොත්තු නොවූ ලෙස දීර්ඝ වී ඇති බව ජල සම්පාදන හා ජලාපවහන මණ්ඩලය පවසයි. එම අලුත්වැඩියා කටයුත්ත සඳහා ජල සැපයුම අත්හිටුවීමට මීට පෙර තීරණය වී තිබු‍ණේ අද පස්වරු 5 දක්වා පමණි. එහෙත් අලුත්වැඩියා කිරීමට ගතවන කාලය දීර්ඝ වී ඇති බැවින් කණගාටුවෙන් වුව ද ජලසැපයුම රාත්‍රී 10 දක්වා අත්හිටුවීමට සිදුවන බව මණ්ඩලය සඳහන් කරයි. ඒ අනුව රුක්මල්ගම, මත්තේගොඩ, පැලැන්වත්ත, කැස්බෑව, යන ප්‍රදේශවල සහ පිළියන්දල සිට බොරලැස්ගමුව දක්වා ප්‍රධාන මාර්ගය සහ අතුරු මාර්ග සඳහා මෙම කාලසීමාව බලපානු ඇත. ඊට අමතරව වැල්ලවත්ත, පාමංකඩ, කිරුළපන ආදී උස්බිම් ප්‍රදේශවලට අඩුපීඩනයකින් ජලය ලබාදීමට සිදුව ඇති බැවින් ජලය අරපිරිමැස්මෙන් භාවිත කරන ලෙස ද ජලසම්පාදන මණ්ඩලය‍ ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=15948", "Category": null, "Parent URL": null}