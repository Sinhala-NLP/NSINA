{"Source": "Adaderana", "Timestamp": "March 6, 2010 10:15 am", "Headline": "අන්තෝනි මුනිඳුගේ හදවත් ධාතුව මෙරටට", "News Content": "කොච්චිකඩේ සාන්ත අන්තෝනි දේවස්ථානයේ 175 වැනි සංවත්සරය නිමිත්තෙන් සාන්ත අන්තෝනි මුනිතුමන්ගේ ශුද්ධ වූ හදවත් ධාතුව මෙරටට වැඩම කරවීමට තීරණය කර තිබේ. ඒ අනුව ඉතාලියේ පාදුවා ‍නුවර ශුද්ධ වූ සාන්ත අන්තෝනි සිද්ධස්ථානයේ සිට එම ශුද්ධ වූ ධාතු හෙට මෙරටට වැඩම කරවීමට නියමිතය. බැතිමතුන්ගේ වන්දනාමාන කටයුතු වෙනුවෙන් මාර්තු 9 වැනිදා දක්වා එම ශුද්ධ වූ ධාතු කොච්චිකඩේ ශාන්ත අන්තෝනි දේවස්ථානයේ තැන්පත් කර තැබේ. ඉන් අනතුරුව දිවයින පුරා ප්‍රධාන දේවස්ථානවලට ශුද්ධ වූ ධාතු වැඩම කරවීමට නියමිත බව ද වාර්තා වේ. මාර්තු 23 වැනිදා ලියනගේමුල්ල සාන්ත අන්තෝනි දේවස්ථානයේ පැවැත්වෙන වි‍ශේෂ දිව්‍ය පූජාවකින් අනතුරුව එම ශුද්ධ වූ ධාතු යළි ඉතාලිය බලා රැගෙන යාමට නියමිත බව කොච්චිකඩේ සාන්ත අන්තෝනි දේවස්ථානයේ මීසම් පාලක ක්ලෙමන්ට් රොසයිරෝ පියතුමා සඳහන් කළේය. ශුද්ධ වූ ධාතූන් තැන්පත් කර තැබෙන කරඩුව කිලෝග්‍රෑම් 20 ක බරින් යුක්ත වන අතර එහි උස සෙන්ටිමීටර් 70 කි.", "URL": "https://sinhala.adaderana.lk/news.php?nid=7107", "Category": null, "Parent URL": null}