{"Source": "Adaderana", "Timestamp": "September 11, 2014 09:04 am", "Headline": "ඉන්දියාවේ ගිහින් ආ කත රෝහලේදී මැරුණේ කෙසේද? - විශේෂ පරීක්ෂණයක්", "News Content": "රිකිල්ලගස්කඩ රෝහලේ දී සැකකටයුතු ලෙස මියගිය කාන්තාවගේ මරණය සම්බන්ධයෙන් පරීක්ෂණ පැවැත්වීමට ත්‍රිපුද්ගල කමිටුවක් පත් කර තිබේ. ඉන්දියාවේ සංචාරය කිරීමෙන් අනතුරුව දිවයිනට පැමිණි මෙම කාන්තාව පසුගිය අගෝස්තු මස 17 වන දින රිකිල්ලගස්කඩ රෝහලට ඇතුළත් කිරීමෙන් අනතුරුව මියගොස් තිබුණි. එම කාන්තාවට ඉබෝලා වෛරසය වැළඳී ඇත්ද යන්න පිළිබඳව සොයා බැලීම සඳහා ඇයගේ රුධිර සාම්පල විදෙස් පරීක්ෂණයකට භාජනය කළ අතර ඊට අදාළ වාර්තාව පසුගිය සතියේ සෞඛ්‍ය අමාත්‍යංශය වෙත ලැබී තිබේ. එහිදී අනාවරණය වී ඇත්තේ ඇයට ඉබෝලා වෛරසය වැළදී නොමැති බවයි. ඊට අමතරව අදාළ මරණය සම්බන්ධයෙන් මුලික විමර්ශන වාර්තාව ද මේ වනවිට සෞඛ්‍ය අමාත්‍යංශයට ලැබී ඇත. අදාළ වාර්තාවට අනුව තවදුරටත් ඒ සම්බන්ධයෙන් පරීක්ෂණ සිදුකිරීම සඳහා සෞඛ්‍ය අමාත්‍යංශයේ නියෝජ්‍ය අධ්‍යක්ෂ ජෙනරාල්වරයාගේ ප්‍රධානත්වයෙන් ත්‍රිපුද්ගල කමිටුවක් පත් කර තිබේ. එම මරණයට හේතුව රිකිල්ලගස්කඩ රෝහල් කාර්ය මණ්ඩලයෙන් සිදුවු වරදක් බවට එල්ලවන චෝදනා සම්බන්ධයෙන් ද සොයාබලන ලෙස සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහීපාල මහතා අදාළ කමිටුවට උපදෙස් ලබා දී ඇත.", "URL": "https://sinhala.adaderana.lk/news.php?nid=45983", "Category": null, "Parent URL": null}