{"Source": "Adaderana", "Timestamp": "June 30, 2017 11:26 am", "Headline": " මහාචාර්ය කාලෝ ෆොන්සේකාගේ ධූර කාලය අදින් අවසන්", "News Content": "ශ්‍රී ලංකා වෛද්‍ය සභාවේ සභාපති මහාචාර්ය කාලෝ ෆොන්සේකා මහතාගේ ධූර කාලය අදින් අවසන් වෙයි.කාලෝ ෆොන්සේකා මහතා 2012 වසරේ සිට මේ දක්වා එම ධූරයේ කටයුතු කරයි. වෛද්‍ය සභාවේ සභාපතිවරයෙකුගේ ධුර කාලය වසර 05ක් වන අතර කාලෝ ෆොන්සේකා මහතාගේ ධූර කාලය පසුගිය වසරේ දෙසැම්බර් මස 31 වනදායින් අවසන්වීමට නියමිතව තිබුණි. කෙසේවෙතත් එම මහතාගේ ධූර කාලය මාස 06කින් දිර්ඝ කිරීමට සෞඛ්‍ය අමාත්‍යංශය පියවර ගනු ලැබීය.ඒ අනුව අදින් පසු වෛද්‍ය සභාවේ සභාපති ධූරය පුරප්පාඩු වන අතර ඒ සම්බන්ධයෙන් මේ වන විටත් සෞඛ්‍ය අමාත්‍යංශය වෙත දැනුම්දී ඇති බව වෛද්‍ය සභාවේ ලේඛකාධීකාරී වෛද්‍ය ටෙරන්ස් ද සිල්වා මහතා සඳහන් කළේය.කෙසේ වෙතත් නව සභාපතිවරයෙකු පත් කිරීම හෝ කාලෝ ෆොන්සේකා මහතාගේ ධූර කාලය දීර්ඝ කිරීම සම්බන්ධයෙන් සෞඛ්‍ය අමාත්‍යංශයෙන් මෙතෙක් දැනුම්දීමක් සිදු කර නොමැති බව ලේඛකාධිකාරීවරයා කියා සිටියේය මේ සම්බන්ධයෙන් අද දෙරණ සෞඛ්‍ය අමාත්‍යංශ ලේකම් ජනක සුගතදාස මහතාගෙන් විමසීමක් කළේය.ලේකම්වරයා කියා සිටියේ වෛද්‍ය සභාවේ සභාපති ධූරය පුරප්පාඩුවීම පිළිබඳ සෞඛ්‍ය අමාත්‍ය රාජිත සේනාරත්න මහතා දැනුවත් කර ඇති අතර අමාත්‍යවරයා විසින් ඒ සම්බන්ධයෙන් අවසන් තීරණයක් ගනු ඇති බවයි.", "URL": "https://sinhala.adaderana.lk/news.php?nid=74713", "Category": null, "Parent URL": null}