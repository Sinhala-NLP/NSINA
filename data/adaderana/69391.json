{"Source": "Adaderana", "Timestamp": "February 9, 2017 05:43 pm", "Headline": "රට විකිණීමට එරෙහි උද්ඝෝෂණ රැළියක් ", "News Content": "ලංකා ඉතිහාසයේ සිදුව ඇති දැවැන්තම වංචාව වශයෙන් සැළකෙන මහබැංකු මූල්‍ය වංචාව සිදුවී වසර 2 ක් පිරීම නිමිත්තෙන් මෙම මස 27 වන දින ඒකාබද්ධ විපක්ෂයේ සියලු දෙනා එක්ව දීපව්‍යාප්ත අඛණ්ඩ උද්ඝෝෂණ මාලාවක් පැවැත්වීමට සියලු කටයුතු සුදානම් කර අවසන් බව ඒකාබද්ධ විපක්ෂයේ පාර්ලිමේන්තු මන්ත්‍රී බන්දුල ගුණවර්ධන මහතා පැවසීය. අද (09) පැවති මාධ්‍ය හමුවකට සහභාගී වෙමින් මන්ත්‍රීවරයා පවසා සිටියේ රජය විසින් ආරම්භ කර ඇති ජාතික සම්පත් රාජ්‍ය දේපළ, රාජ්‍ය ව්‍යවසාය ජාත්‍යන්තරයට විකිණීමට එරෙහිව මෙම උද්ඝෝෂණයන් පවත් වන බවයි. මහින්ද රාජපක්ෂ මහතා ප්‍රමුඛ රජය මෙරට උපනූපන් සියලු දෙනා වෙනුවෙන් අයිති වීමට තිබු සම්පත්, රාජ්‍ය ව්‍යවසායන් විකිණීම නතර කිරීම තුළින් නිෂ්පාදනය වැඩි කර රැකියා අවස්ථා ලබා දුන් බවත් එම 2009 - 2014 දක්වා වු කාල සීමාව ලංකා ඉතිහාසයේ ආර්ථීකයේ ස්වර්ණමය යුගය බවට පත් වූ බවත් මෙහිදී අදහස් දක්වමින් බන්දුල ගුණවර්ධන මහතා පැවසීය. නමුත් වත්මන් රජය බලයට පත්ව වසර 2 ක් ගත වීමටත් මත්තෙන් ශ්‍රී ලංකාව මුඩු බිමක් බවට පත් කර ඇති බවත් එහි ප්‍රතිඵලයක් වශයෙන් 8.2% ව පැවති රාජ්‍ය වත්කම් 6% ත් වඩා මේ වන විට අඩු වී ඇතැයි ද මන්ත්‍රීවරයා පවසා සිටියේ ය. ඒ අනුව 70%ක් වු ණය බර අද වන විට 80% ඉක්මවා ඇතැයි ද මන්ත්‍රීවරයා රජය වෙත චෝදනා කර සිටියේ ය.", "URL": "https://sinhala.adaderana.lk/news.php?nid=69391", "Category": null, "Parent URL": null}