{"Source": "Adaderana", "Timestamp": "November 12, 2015 01:36 pm", "Headline": "ඒක නාවික හමුදාපතිට කෝල් කරලා  අහගන්න", "News Content": "ඇවන්ට්ගාඩ් හි කටයුතු නාවික හමුදාවට පැවරීම හා ගිවිසුම් අහෝසි කළැයි ජනාධිපතිවරයා නොපැවසූ බවට අධිකරණ ඇමති විජයදාස රාජපක්ෂ මහතා කර ඇති ප්‍රකාශය පිළිගත නොහැකි බව කැබිනට් ප්‍රකාශක සෞඛ්‍ය හා දේශීය වෛද්‍ය ඇමති රාජිත සේනාරත්න මහතා කියයි.අමාත්‍යවරයා මේ බව කියා සිටියේ අද (12) කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු මේ ගැන ඇසූ ප්‍රශ්නයකට පිළිතුරු ලෙසය.විජයදාස රාජපක්ෂ මහතා එහිදී මේ සම්බන්ධයෙන් කතා නොකළ බවද ඇමතිවරයා එම ප්‍රශ්නයට පිළිතුරු වශයෙන් පැවසීය.ඇවන්ට්ගාඩ් හී කටයුතු නාවික හමුදාවට පැවරූවානම් එම කටයුතු ආරම්භ වන්නේ කවදාදැයි මාධ්‍යවේදියෙකු යළි ප්‍රශ්නයක් ඇසූ අවස්ථාවේ අමාත්‍යවරයා කියා සිටියේ \"ඒක නාවික හමුදාපතිට කෝල් කරලා අහගන්න\" යනාදී වශයෙනි.මේ අතර ඇවන්ට්ගාඩ් හි කටයුතු වල වරදක් නැතැයි හරින් ප්‍රනාන්දු අමාත්‍යවරයා ද පවසා ඇති බව මාධ්‍යවේදියෙකු පෙන්වාදුන් අවස්ථාවේදී රාජිත සේනාරත්න මහතා කියා සිටියේ \"එය හරින්ගේ දැනුමනේ\" ලෙසයි.එම කටයුතු නිර්දෝෂී නම් ඒ ගැන ඇවිත් කතා නොකරන්නේ මන්දැයි ද හෙතෙම ප්‍රශ්න කළේය.ඇවන්ට්ගාඩ් නැවේ තිබූ ආයුධ 300ක විතර අංක මකා දමා ඇතැයිද එහි තිබූ ආයුධ නයිජීරියාවේ සමාගමකට නිකුත් කර ඇතැයිද නාවික හමුදාපතිවරයා විසින් පවසා ඇති බව අමාත්‍යවරයා කියා සිටියේය.මේ අතර ඔබතුමා ඉස්ස‍ර හොඳයි කියූ අයට දැන් නරකයි කියන්නේ ඇයිදැයි මාධ්‍යවේදියෙකු ඇසූ අවස්ථාවේ අමාත්‍යවරයා පෙන්වාදුන්නේ ගෝඨාභය යුද්ධ කරන කාලේ මම හොඳයි කියූ බවයි. එසේම නරකයි නම් නරකයි කියූ බවද හෙතෙම පැවසීය.මේ අතර ඇවන්ට්ගාඩ් සම්බන්ධ විමර්ශන කටයුතු වහා අවසන් කරන්නැයි පොලිස්පතිවරයාට ජනාධිපතිවරයා විසින් නියෝග කර ඇති බවද අමාත්‍යවරයා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=55054", "Category": null, "Parent URL": null}