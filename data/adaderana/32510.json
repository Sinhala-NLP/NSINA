{"Source": "Adaderana", "Timestamp": "March 18, 2013 08:29 am", "Headline": "මත්තල පළමු ගුවන් ගමන සාජා වෙත", "News Content": "ශ්‍රී ලංකාවේ ගුවන් තරණ ක්ෂේත්‍රයට නව පරිච්ඡේදයක් එක්කරමින් මෙරට දෙවන අන්තර්ජාතික ගුවන්තොටුපළ අද විවෘත කෙරෙයි. අමෙරිකානු ඩොලර් මිලියන 209 ක ආයෝජනයෙන් මත්තල ප්‍රදේශයේ පිටිසර ගම්මානයක් ගුවන්තොටක් බවට පත් කිරීම ශ්‍රී ලාංකික ඉංජිනේරුවන්ගේ දායකත්වයෙන් සහ චීන ඉදිකිරීම් සමාගමක මූලිකත්වයෙන් වසර දෙකක් තුළ සිදු කෙරිණ. කොළඹ තුරඟ තරග පිටියට පළමුවරට මෙරට ගුවන්යානා ගොඩබැසීම ආරම්භ වීමෙන් පසු රත්මලාන ගුවන්තොටුපළ ඉදිකෙරුණි. ඉන් අනතුරුව ප්‍රථම අන්තර්ජාතික ගුවන්තොටුපළ ලෙස කටුනායක ගුවන්තොටුපළ ඉදිකෙරුණ ද කාලයත් සමඟ නව ගුවන්තොටක අවශ්‍යතාව මතුවිය. ඒ අනුව අද සිට මත්තල මහින්ද රාජපක්ෂ අන්තර්ජාතික ගුවන්තොටුපළ ලෝක සිතියමට එක්වේ. එහි මීටර් 3500 ක දිගකින් සහ මීටර් 75 ක පළලින් යුත් ගුවන් ධාවන පථය ලොව ඕනෑම වර්ගයක ගුවන් යානයක් ගොඩබැස්විය හැකි පරිදි නිමවා තිබේ. නවීන තාක්ෂණය එක් කරමින් අපනයන අභිමුඛ ගුවන්තොටුපළක් ලෙස ඉදිකර ඇති මෙම ගුවන්තොටුපළට ලොව දියුණු ගුවන්තොටුපළ සමඟ කරට කර ක්‍රියාත්මක වීමේ හැකියාව පවතියි. එයාර් ඇරබියා ගුවන් සේවයේ විශේෂ යානයක් මත්තල සිට සාජා බලා මුල්ම ගුවන් ගමන සිදු කරනු ඇත. ජනාධිපති මහින්ද රාජපක්ෂ මහතා විසින් අද පෙරවරුවේ ගුවන්තොටුපළ විවෘත කිරීමට නියමිතය. එම අවස්ථාවට චීන කොමියුනිස්ට් පක්ෂයේ නියෝජ්‍ය නායක ලී ක්වෑන්ග් මහතා ඇතුළු විදේශීය රාජ්‍ය තාන්ත්‍රිකයන් තානාපතිවරුන් ඇතුළු විශාල පිරිසක් ද සහභාගී වේ. මේ අතර මත්තල ගුවන්තොටුපළේ සිට කොළඹ කොටුව දක්වා සුඛෝපභෝගී බස්රථ සේවයක් අද සිට ආරම්භ කරන බව ශ්‍රී ලංකා ගමනාගමන මණ්ඩලය පවසයි.", "URL": "https://sinhala.adaderana.lk/news.php?nid=32510", "Category": null, "Parent URL": null}