{"Source": "Adaderana", "Timestamp": "March 20, 2018 03:09 pm", "Headline": " විමල්-ජයන්ත අත්අඩංගුවට ගැනීමට නිකුත් කළ වරෙන්තු ආපසු කැඳවයි", "News Content": "විමල් වීරවංශ සහ ජයන්ත සමරවීර යන පාර්ලිමේන්තු මන්ත්‍රීවරුන් අත්අඩංගුවට ගැනීම සඳහා නිකුත් කළ වරෙන්තු ආපසු කැඳවීමට කොළඹ ප්‍රධාන මහේස්ත්‍රාත් අධිකරණය නියෝග කර තිබේ. 2016 වසරේදී එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරුගේ ශ්‍රී ලංකා සංචාරයට විරෝධය පළ කරමින් මහජන පීඩාවක් ඇතිවන ආකාරයෙන් උද්ඝෝෂණය කළ බවට පවසමින් කුරුඳුවත්ත පොලීසිය ගොනු කළ පැමිණිල්ලක් කැඳවූ අවස්ථාවේදී අදාළ මන්ත්‍රීවරු අධිකරණයේ පෙනී සිටියේ නැත. ඒ අනුව ඔවුන් අත්අඩංගුවට ගැනීම සඳහා වරෙන්තු නිකුත් කිරීමට මහේස්ත්‍රාත්වරයා ඊයේ නියෝග කළේය. කෙසේ වෙතත් විමල් වීරවංශ හා ජයන්ත සමරවීර යන මන්ත්‍රීවරුන් අද දිනයේ අධිකරණය හමුවේ පෙනී සිට තිබේ. මෙහිදී මෝසමක් ඉදිරිපත් කරමින් මන්ත්‍රීවරුන් වෙනුවෙන් පෙනී සිටි නීතිඥවරයා අධිකරණය හමුවේ ප්‍රකාශ කර ඇත්තේ අධික මාර්ග තදබදය හේතුවෙන් නඩුව කැඳවූ අවස්ථාවේ අධිකරණයේ පෙනී සිටීමට නොහැකි වූ බවයි. ඒ පිළිබඳව අධිකරණයෙන් සමාව අයදින බව ද මන්ත්‍රීවරුන් වෙනුවෙන් පෙනී සිටි නීතිඥවරයා අධිකරණයට හමුවේ ප්‍රකාශ කර තිබේ. ඒ අනුව ඉදිරිපත් වූ කරුණු සලකා බැලූ මහේස්ත්‍රාත්වරයා නිකුත් කළ වරෙන්තුව ආපසු කැඳවීමට තීරණය කළ බව අද දෙරණ වාර්තාකරු සඳහන් කළේය. ඉදිරියේ නඩුව කැඳවන අවස්ථාවල දී නිසි වේලාවට අධිකරණය හමුවේ පෙනී සිටීමට පියවර ගන්නා ලෙසද විමල් වීරවංශ සහ ජයන්ත සමරවීර යන මන්ත්‍රීවරුන්ට එහිදී කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා අවවාද කර තිබේ. එමෙන්ම අදාළ නඩුව යළි ජුනි මස 12 වන දා කැඳවීමට මහේස්ත්‍රාත්වරයා නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=85995", "Category": null, "Parent URL": null}