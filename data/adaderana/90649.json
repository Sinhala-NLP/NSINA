{"Source": "Adaderana", "Timestamp": "June 10, 2018 10:08 am", "Headline": "ප්‍රදේශ කිහිපයක අනතුරුවලින් පුද්ගලයින් 3 ක් මරුට", "News Content": "ප්‍රදේශ කිහිපයක සිදුවූ අනතුරුවලින් පුද්ගලයින් තිදෙනෙකු මියගොස් තිබේ. කොළඹ - නුවර ප්‍රධාන මාර්ගයේ බටපොතැල්ල වංගුව අසල දී බස් රථයක් සහ ත්‍රීරෝද රථයක් ගැටීමෙන් ත්‍රීරෝද රථයේ ගමන්ගත් පුද්ගලයෙකු මියගොස් තිබේ. ඊයේ (09) රාත්‍රී සිදුවූ අනතුරෙන් ත්‍රීරෝද රථ රියදුරු ද තුවාල ලබා කෑගල්ල රෝහලට ඇතුළත් කර ඇති බව පොලීසිය පැවසීය. මල්ලවපිටිය, කැප්පෙටිපොල මාර්ගයේ මීගස්තැන්න බෝධිරාජා විහාරස්ථානය අසල දී මාර්ගය හරහා ගමන් කරමින් සිටි 59 හැවිරිදි පුද්ගලයෙකු ත්‍රීරෝද රථයක ගැටී මියගොස් තිබේ. උහන මධ්‍යම කඳවුර මාර්ගයේ උදයපුර පාලම අසල දී ට්‍රැක්ටර් රථයක්, කැබ් රථයක් සහ යතුරුපැදියක් ගැටීමෙන් සිදුවූ අනතුරකින් යතුරුපැදියේ ගමන්ගත් අයෙකු මියගොස් ඇති අතර ට්‍රැක්ටර් රථයේ රියදුරු සහ යතුරුපැදිකරු ද තුවාල ලබා ඇති බව වාර්තා වේ.", "URL": "https://sinhala.adaderana.lk/news.php?nid=90649", "Category": null, "Parent URL": null}