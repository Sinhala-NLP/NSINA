{"Source": "Adaderana", "Timestamp": "November 13, 2011 05:04 pm", "Headline": "සාම ගිවිසුමට පෙර එල්.ටී.ටී.ඊය රහසින් ඉන්දීය බලධාරීන් හමුවෙලා", "News Content": "ඉන්දියාව නිල වශයෙන් එල්.ටී.ටී.ඊ සංවිධානය තහනම් කර තිබුණද 2002 වසරේ සාම ගිවිසුමට පෙර එල්.ටී.ටී.ඊ සංවිධානයේ නියෝජිතයින් පිරිසක් රහසින් ඉන්දීය බලධාරීන් හමුවී සාකච්ඡා කළ බව නෝර්වේ කැබිනට් අමාත්‍ය එරික් සොල්හයිම් විසින් අනාවරණය කර තිබේ. මීට පෙරාතුව IANS මාධ්‍ය විසින් හෙළිදරව් කළ අයුරින් ශ්‍රී ලංකා රජය හා එල්.ටී.ටී.ඊ සංවිධානය අතර වසර 9ට ඉහතදී අවබෝධතා ගිවිසුම අත්සන් කිරීමෙහිලා ඉන්දියාව රහසේ කාර්ය භාර්යක් ඉටුකළ බව හිටපු සාම නියෝජිත සොල්හයිම් පෙන්වා දී ඇත. පසුගිය සති අන්තයේ ශ්‍රී ලංකාවේ සාම ක්‍රියාදාමය කෙරෙහි නෝර්වේ හි මැදිහත්වීම පිළිබඳ වාර්තාව නිකුත් කිරීමේ රැස්වීමට පසුව ඔස්ලෝහි ඔහුගේ නිල කාර්යාලයේ දී IANS මාධ්‍යට අදහස් දක්වමින් එල්.ටී.ටී.ඊයට සම්බන්ධ මෙම භයානක රහස සොල්හයිම් විසින් තහවුරු කර තිබේ. 2002 වසරේ පෙබරවාරි මාසයේදී එල්.ටි.ටී.ඊ සංවිධානය හා ශ්‍රී ලංකා රජය අතර අවබෝධතා ගිවිසුම අත්සන් කිරීමට ප්‍රථම ‍ඉන්දීය බලධාරීන් විසින් මෙම රහස් හමුව සංවිධානය කර තිබුණු බව නෝර්වේහි පරිසර හා ජාත්‍යන්තර සංවර්ධන කටයුතුභාර අමාත්‍ය ‍එරික් සොල්හයිම් පවසා සිටියි. එසේ වුවද මෙම සාකච්ඡාව සඳහා ඉන්දීය පාර්ශවයෙන් හා එල්.ටී.ටී.ඊ පාර්ශවයෙන් සහභාගීවූයේ කවුරුන්ද යන්න හා සාකච්ඡාව පවත්වන ලද්දේ කොහේදීද යන්න පිළිබඳ සොල්හයිම් විසින් කිසිත් අනාවරණය නොකළ බව IANS මාධ්‍ය උපුටා දක්වයි. එහෙත් ශ්‍රී ලංකාවේ සාමක්‍රියාදාම කෙරෙහි මැදිහත්වන්නට නෝර්වේ විසින් කටයුතු කරනු ලැබූවද එවක ඉන්දීය බී.ජේ.පී ආණ්ඩුව තිරය පිටුපස සැඟවුණු හා තීරණාත්මක භූමිකාවක් ඉටු කළ බව සොල්හයිම් පෙන්වා දී තිබේ.", "URL": "https://sinhala.adaderana.lk/news.php?nid=19986", "Category": null, "Parent URL": null}