{"Source": "Adaderana", "Timestamp": "June 16, 2016 07:49 am", "Headline": "මවුලානා අද අවසන් ගමන් යයි", "News Content": "අභාවප්‍රාප්ත කෘතහස්ත දේශපාලඥයෙකු වූ අලෙවි මවුලානා මහතාගේ අවසන් කටයුතු අද(16) පස්වරුවේ සිදුකිරීමට නියමිතව තිබේ.දෙහිවල පිහිටි මුස්ලිම් දේවස්ථානයේදී පස්වරු 4.30ට ඒ මහතාගේ දේහය පිළිබඳ අවසන් කටයුතු සිදුකිරීමට නියමිතය.බස්නාහිර පළාතේ හිටපු ආණ්ඩුකාරවරයා වූ අලෙවි මවුලානා මහතා ඊයේ(15) රාත්‍රී කොළඹ පෞද්ගලික රෝහලක ප්‍රතිකාර ලබමින් සිටියදී අභාවප්‍රාප්ත වුණි.1932 වසරේ ජනවාරි මස පළමුවන දින උපත ලැබූ ඒ මහතා මිය යන විට 84 වන වියේ පසු වුණි.1948 වසරේ දේශපාලනයට පිවිසි අලෙවි මවුලානා මහතා 1956 වසරේදී ශ්‍රී ලංකා නිදහස් පක්ෂ සාමාජිකත්වය ලබාගනු ලැබීය.කොළඹ නගර සභාවේ නාගරික මන්ත්‍රිවරයෙකු ලෙස වසර 10කට ආසන්න කාලයක් කටයුතු කරන ඒ මහතා 1994 වසරේදී පාර්ලිමේන්තුවට තේරී පත්වුණි.2001 වසරේ කම්කරු කැබිනට් අමාත්‍යවරයා ලෙස තේරීපත් වන අලෙවි මවුලානා මහතා ශ්‍රී ලංකා නිදහස් පක්ෂයේ, ශ්‍රි ලංකා නිදහස් සේවක සංගමයේ ජ්‍යෙෂ්ඨ උප සභාපතිවරයා ලෙසද කටයුතු කරනු ලැබීය.සබරගමු පළාතේ වැඩබලන ආණ්ඩුකාරවරයා ලෙසද කටයුතු කළ ඔහු 2015 වසරේ ජනවාරි මස 23 වන දින වන තුරු බස්නාහිර පළාතේ ආණ්ඩුකාරවරයා ලෙස කටයුතු කළේය.දේශපාලඥයෙකු මෙන්ම වෘත්තීය සමිති නායකයෙකු ලෙසද රටට විශාල මෙහෙවරක් කළ නායකයෙකු ලෙස අලෙවි මවුලානා මහතා සැළකෙයි.මේ වන විට ඒ මහතාගේ දේහය දෙහිවල පිහිටි ඔහුගේ නිවසේ තැන්පත් කර තිබේ.මේ අතර අභාවප්‍රාප්ත ජනතා විමුක්ති පෙරමුණේ හිටපු නායක සෝමවංශ අමරසිංහ මහතාගේ දේහය අද පෙරවරුවේ ඒ මහතාගේ ඥාති සහෝදරියගේ නිවස වෙත රැගෙනඒමට නියමිතව තිබේ.ඒ අනුව අද දිනයේ සිට සෝමවංශ අමරසිංහ මහතාගේ දේහය බත්තරමුල්ල සිංහපුර ප්‍රදේශයේ පිහිටි එම නිවසේ මහජන ගෞරවය සඳහා තැන්පත් කර තැබෙන බව පවුලේ ඥාතීන් සඳහන් කරයි.ඊයේ අළුයම අභාවප්‍රාප්ත වූ ජනතා විමුක්ති පෙරමුණේ හිටපු නායක සෝමවංශ අමරසිංහ මහතාගේ දේහය පිළිබද අවසන් කටයුතු ලබන සෙනසුරාදා පස්වරුවේ සිදුකිරීමට නියමිතය.", "URL": "https://sinhala.adaderana.lk/news.php?nid=61143", "Category": null, "Parent URL": null}