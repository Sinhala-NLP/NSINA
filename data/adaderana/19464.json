{"Source": "Adaderana", "Timestamp": "October 20, 2011 08:43 am", "Headline": "විශ්‍රාම වැටුප් ලබන්නන් 20, 000 ක් විදෙස්ගතව සිටිනවා", "News Content": "රජයෙන් විශ්‍රාම වැටුප් ලබන පුද්ගලයින් විසිදහසක් පමණ විදේශගතව සිටින බව විශ්‍රාම වැටුප් දෙපාර්තමේන්තුව පවසයි. පසුගිය වසර දෙකක කාලයක සිට අදාළ විශ්‍රාම වැටුප් ගෙවීමේ කටයුතු දැඩි අධීක්ෂණ යටතේ සිදුවන බව එම දෙපාර්තමේන්තුවේ විශ්‍රාම වැටුප් අධ්‍යක්ෂ ජනරාල් කේ.ඒ තිලකරත්න මහතා ප්‍රකාශ කළේය. විදේශගතව විශ්‍රාම වැටුප් ලබන පුද්ගලයින් යළි ලියාපදිංචි කිරීමෙන් අනතුරුව අදාළ විශ්‍රාම වැටුප් ලබාදීමේ කටයුතු සිදු කරන බව තිලකරත්න මහතා සඳහන් කළේය. පසුගිය වසර 2 ක කාලය තුළ රජයෙන් විශ්‍රාම වැටුප් ලැබූ විදේශගකව සිටින පුද්ගලයින් 3000 ගේ පමණ කිසිදු තොරතුරක් ලැබී නොමැති බව තිලකරත්න මහතා පෙන්වා දෙයි. 2010 වසර තුළ පමණක් රුපියල් ‍කෝටි 250 ක මුදලක් විදේශගතව සිටින විශ්‍රාමිකයින්ට විශ්‍රාම වැටුප් ලෙස ලබාදී ඇති බව ඔහු සඳහන් කළේය. සැලකිය යුතු මුදලක් ශ්‍රී ලංකාවෙන් ඉවතට ගලාගෙන යාම මෙහි පවතින ගැටලුව බවත්, ඉදිරි වසර කිහිපය තුළ විදේශගත සියලුම විශ්‍රාමිකයින් පැහැදිලිව හඳුනාගෙන ඔවුන් නව ක්‍රමවේදයකට අනුව විශ්‍රාම වැටුප් ගෙවීමකට යටත්කිරීමට කටයුතු කරන බවත් ඒ මහතා කියා සිටියේය. ඒ අනුව ප්‍රශස්ත මට්ටමින් විදේශගතවූවන් සඳහා විශ්‍රාම වැටුප් ලබාදීමේ ක්‍රමය පරිපාලනය කිරීම විශ්‍රාම වැටුප් දෙපාර්තමේන්තුවේ ප්‍රධාන කාර්යයභාරයක් බවට පත්ව තිබෙන බව තිලකරත්න මහතා අවධාරණය කළේය.", "URL": "https://sinhala.adaderana.lk/news.php?nid=19464", "Category": null, "Parent URL": null}