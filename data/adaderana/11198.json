{"Source": "Adaderana", "Timestamp": "September 30, 2010 01:55 pm", "Headline": "සුමන හිමිට ඇප දීම ප්‍රතික්ෂේප වෙයි", "News Content": "රජය පෙරළීමට කුමන්ත්‍රණය කළේ යැයි සැකපිට අත්අඩංගුවට ගෙන සිටින ඌවතැන්නේ සුමන හිමියන්ට ඇප ලබාදීම ශ්‍රේෂ්ඨාධිකරණය ප්‍රතික්ෂේප කර තිබේ. උන්වහන්සේගේ නීතීඥයින් විසින් කරන ලද ඉල්ලීම මෙසේ ප්‍රතික්ෂේප වී ඇත. තමන් අත්අඩංගුවට ගෙන රඳවා සිටීම නීති විරෝධී බව ප්‍රකාශ කරන මෙන් ඉල්ලා සුමන හිමියන් විසින් ගොනු කර තිබූ මූලික අයිතිවාසිකම් පෙත්සම අද(30) කැඳවූ අවස්ථාවේදී මෙම නියෝගය නිකුත් කර ඇත. අදාළ පෙත්සම කැඳවූ අවස්ථාවේදී පෙත්සම්කාර සුමන හිමියන් වෙනුවෙන් පෙනීසිටි නීතිඥවරයා කරුණු දක්වමින් සුමන හිමියන්ට අභියාචනාධිකරණය මගින් ඇප නියම කර තිබුණද ඉන්පසුව නීතිපතිවරයා විසින් මහාධිකරණය හමුවෙහි නඩුවක් පැවරීම නිසා එම ඇප නියෝගය ක්‍රියාත්මක කිරීමට නොහැකි තත්ත්වයක් උද්ගතව ඇති බව සඳහන් කළේය. එමනිසා උන්වහන්සේට ඇප ලබාදෙන ලෙස නියෝගයක් ලබාදෙන මෙන් එම නීතිඥවරුන් ශ්‍රේෂ්ඨාධිකරණයෙන් ඉල්ලීමක් කරනු ලැබීය. සුමන හිමියන්ට එරෙහිව මේ වනවිට කොළඹ මහාධිකරණයෙහි නඩු විභාගයක් පැවැත්වෙන බැවින් ඊට මැදිහත්වීමට ශ්‍රේෂ්ඨාධිකරණයට හැකියාවක් නොමැති බව එම අවස්ථාවේදී ශ්‍රේෂ්ඨාධිකරණ විනිසුරු ආචාර්ය ශිරාණි බණ්ඩාරනායක මහත්මිය සඳහන් කළේය. ඒ අනුව පෙත්සම්කාර පාර්ශවය විසින් කළ ඉල්ලීම ශ්‍රේෂ්ඨාධිකරණය විසින් ප්‍රතික්ෂේප කරනු ලැබීය.", "URL": "https://sinhala.adaderana.lk/news.php?nid=11198", "Category": null, "Parent URL": null}