{"Source": "Adaderana", "Timestamp": "September 20, 2011 02:04 pm", "Headline": " දේවානන්ද ඇමති නිසා අත්අඩංගුවට ගන්න බෑ-ඉන්දීය මධ්‍යම ආණ්ඩුව කියයි", "News Content": "සම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍ය ඩග්ලස් දේවානන්ද මහතා අත්අඩංගුවට ගැනීමට නොහැකි වූයේ ඔහු ඉන්දියාවට පැමිණියේ\"අමාත්‍යවරයෙකු\"ලෙස බැවින් යයි ඉන්දියානු මාධ්‍යම රජය චෙන්නායිහි ශ්‍රේෂ්ඨාධිකරණය හමුවේ ප්‍රකාශ කර තිබේ. දේවානන්ද මහතා අත්අඩංගුවට ගන්නා ලෙස අධිකරණ නියෝගයක් නිකුත් කර තිබියදී දිල්ලිවලට පැමිණි ඔහු අත්අඩංගුවට නොගැනීම පිළිබඳ හේතු දක්වන ලෙස චෙන්නායි ශ්‍රේෂ්ඨාධිකරණය විසින් මධ්‍යම රජයට නියෝග කර තිබුණි. ඒ අනුව අදාළ නඩුව අද කැඳවූ අවස්ථාවේ ඉන්දියානු මධ්‍යම රජය වෙනුවෙන් පෙනී සිටින නියෝජිතයා අධිකරණය හමුවේ කරුණු දක්වමින් ප්‍රකාශ කර ඇත්තේ ඩග්ලස් දේවානන්ද නමැති අය දිල්ලිවලට පැමිණියේ\"අමාත්‍යවරයෙකු\"ලෙස බැවින් ඔහු වරප්‍රසාද ලත් පුද්ගලයෙකු බවයි. අනෙක් අතට ශ්‍රී ලංකාව හා ඉන්දියාව අතර සිරකරුවන් හෝ අපරාධකරුවන් හුවමාරුකරගැනීමේ අවබෝධතා ගිවිසුමක් නොමැතිවීමත් දේවානන්ද නමැති අය අත්අඩංගුවට ගැනීමට බාධාවක්ව පැවති බව මධ්‍යම ආණ්ඩුවේ නියෝජිතයා චෙන්නායි ශ්‍රේෂ්ඨාධිකරණය හමුවේ වැඩිදුරටත් සඳහන් කර තිබේ. ඩග්ලස් දේවානන්ද නමැති අය ඉන්දියාවේ සිටියදී 1986 නොවැම්බර් මාස පළමු දින ඔහු විසින් සූලෙයිමේඩු තිරුනාඩුකරසු නමැති ඉන්දියානු ජාතිකයා වෙඩිතබා ඝාතනය කළ බවට චෝදනා එල්ල වී තිබේ. මේ හේතුවෙන් ඩග්ලස් දේවානන්ද නමැති අය අත්අඩංගුවට ගන්නා ලෙසත්,ඔහුව සොයමින් සිටින අපරාධකරුවෙකු ලෙස නම් කරන ලෙසත් ඉල්ලා පුගලේදි නමැති නීතිඥයකු විසින් ශ්‍රේෂ්ඨාධිකරණයට පෙත්සමක් ඉදිරිපත් කරන ලදී. එකී පෙත්සම සලකා බැලූ චෙන්නායි ශ්‍රේෂ්ඨාධිකරණය ඩග්ලස් දේවානන්ද නමැති අය අත්අඩංගුවට ගත යුතු අපරාධකරුවෙකු ලෙස නම් කර තිබිණි. ඉනික්බිතව ඩග්ලස් දේවානන්ද මහතා තම නීතිඥයකු මාර්ගයෙන් චෙන්නායි ශ්‍රේෂ්ඨාධිකරණයට පෙත්සමක් ඉදිරිපත් කරමින් තමාට එරෙහිව පනවා ඇති නියෝගය අවලංගු කරන ලෙස අධිකරණයෙන් ඉල්ලා තිබේ. එකී පෙත්සම සලකා බලමින් චෙන්නායිහි ශ්‍රේෂ්ඨාධිකරණ විනිසුරු නාගමුත්තු මහතා පවසා ඇත්තේ දේවානන්ද නමැති අය තමාට එරෙහි චෝදනා සම්බන්ධයෙන් අධිකරණය හමුවේ පෙනී සිට කරුණු දක්වන්නේනම් අධිකරණ නියෝගය පිළිබඳ යළි සලකා බැලිය හැකි බවයි. එසේ වුවද ඩග්ලස් දේවානන්ද මහතා ශ්‍රේෂ්ඨාධිකරණය හමුවේ පෙනී සිට කරුණු නොදැක්වීම නිසා ඔහුට එරෙහි චෝදනා සක්‍රීයව පැවතෙන අතර අත්අඩංගුවට ගැනීමේ වරෙන්තුවක්ද නිකුත් කර තිබියදී ඔහු ඉන්දියාවේ නවදිල්ලි නුවර සංචාරයක නිරත වී තිබේ. එසේ වුවද ඉන්දියානු මධ්‍යම ආණ්ඩුව නව දිල්ලියේදී ඔහු අත්අඩංගුවට ගැනීමට ක්‍රියා කර නොතිබීම නිසා ඊට හේතුදක්වන ලෙස පසුගිය මාසයේ 05 වන දින චෙන්නායි ශ්‍රේෂ්ඨාධිකරණය විසින් මධ්‍යම රජ‍යට නොතීසි නිකුත් කොට තිබිණි. ඒ අනුව අදාළ නඩුව අද කැඳවූ අවස්ථාවේ ඩග්ලස් දේවානන්ද නමැති අය අත්අඩංගුවට නොගත්තේ මන්ද යන්න පිළිබඳ ඉන්දියානු මාධ්‍යම රජයේ නියෝජිතයා දීර්ඝ වශයෙන් කරුණු දැක්වූ බව ඉන්දියානු මාධ්‍ය වාර්තා කරයි.", "URL": "https://sinhala.adaderana.lk/news.php?nid=18849", "Category": null, "Parent URL": null}