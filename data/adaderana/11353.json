{"Source": "Adaderana", "Timestamp": "October 8, 2010 08:22 am", "Headline": "දරුවන්ට වධ දුන් මව හා අනියම් සැමියාට මාංචු", "News Content": "සිය අනියම් සැමියා සමග එක්ව තම දරුවන්‍ට කෲර වධ හිංසා පැමිණ වූ බවට සැකපිට කාන්තාවක සහ ඇයගේ අනියම් සැමියා අත්අඩංගුවට ගෙන තිබේ. කටුගස්තොට, හමන්ගොඩ ප්‍රදේශයේ නිවසක තාවකාලිකව ලැඟුම් ගෙන සිටි මෙම කාන්තාව අදාළ පුද්ගලයා සමග එක්ව ඇයගේ දරුවන් දෙදෙනාට වධ හිංසා සිදුකර ඇති බව වාර්තා වේ. මෙසේ වධ හිංසනයට ලක්ව ඇත්තේ තුන් හැවිරිදි සහ නව හැවිරිදි දරුවන් දෙදෙනෙකි. නව හැවිරිදි දරුවා පාසල් යන බවට ප්‍රදේශවාසීන්ට ඇඟවීම සඳහා දිනපතා උදෑසන 8 සිට පස්වරු 2 දක්වා ඔහු කාමරය සිරකර තබා ඇති බව අනාවරණය වී තිබේ. වසර දෙකකට පමණ පෙර සැමියා හැරයාමෙන් පසු අදාළ කාන්තාව අනියම් සැමියා සමග වාසය කර ඇති බව පොලිසිය පවසයි. ඇයගෙන් සිදුකළ ප්‍රශ්නකිරීම්වලදී අනියම් සැමියාට දාව උපත ලද දරුවෙකු මුදලට අලෙවි කිරීම පිළිබඳ තොරතුරු අනාවරණය වී තිබේ.", "URL": "https://sinhala.adaderana.lk/news.php?nid=11353", "Category": null, "Parent URL": null}