{"Source": "Adaderana", "Timestamp": "January 31, 2011 10:46 am", "Headline": "මාස්ටර්ලා ගැන නීතිපති උපදෙස් ගෙන අධිකරණය දැනුවත් කරන්නැයි නියෝගයක් ", "News Content": "ඇප මත මුදාහැර සිටින එල්. ටී. ටී. ඊ සංවිධානයේ මාධ්‍ය ප්‍රකාශක දයා මාස්ටර් සහ භාෂා පරිවර්තක ජෝර්ජ් මාස්ටර් සම්බන්ධව ගතයුතු ක්‍රියා මාර්ගය පිළිබඳව නීතිපතිවරයාගෙන් උපදෙස් ලබාගෙන අධිකරණය දැනුවත් කරන්නැයි කොළඹ මහේස්ත්‍රාත් අධිකරණය අද(31) රහස් පොලීසියට නියෝග කරනු ලැබීය. අදාළ නඩුව අද කැඳවූ අවස්ථාවේදී ඇප මත මුදාහැර සිටින දයා මාස්ටර් සහ ජෝර්ජ් මාස්ටර් යන සැකකරුවන් දෙදෙනා අධිකරණය හමුවෙහි පෙනීසිටියහ. මෙම සැකකරුවන්ට අදාළ සියලු පරීක්ෂණ වාර්තා උපදෙස් ලබාගැනීම සඳහා නීතිපතිවරයා වෙත ඉදිරිපත් කර ඇති බවත්, මෙතෙක් නීතිපතිවරයාගෙන් උපදෙස් ලැබී නොමැති බවත් රහස් පොලිසිය අධිකරණයට වාර්තාවක් ඉදිරිපත් කරමින් සඳහන් කරනු ලැබීය. ඒ අනුව අදාළ නඩුව නැවත පෙබරවාරි මස 21 වන දින කැඳවීමට නියම කළ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා එදිනට නීතිපතිවරයාගේ උපදෙස කුමක්දැයි අධිකරණයට දැනුම් දෙන ලෙස රහස් පොලීසියට නියෝග කරනු ලැබීය. ‍කොටි සංවිධානයේ ක්‍රියාකාරකම් වලට ආධාර, අනුබල දීමේ චෝදනාව මත අත්අඩංගුවට ගත් දයා මාස්ටර් සහ ජෝර්ජ් මාස්ටර් යන සැකකරුවන් දෙදෙනා දැනට අධිකරණය මගින් ඇප මත මුදාහැර සිටියි.", "URL": "https://sinhala.adaderana.lk/news.php?nid=13879", "Category": null, "Parent URL": null}