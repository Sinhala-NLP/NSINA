{"Source": "Adaderana", "Timestamp": "July 9, 2010 10:01 am", "Headline": "ප්‍රමිතියක් නැති පාන් තොග අල්ලයි", "News Content": "නිසි ප්‍රමිතියෙන් තොර පාන් සහ ‍නීති විරෝධී කිරුම් මිනුම් උපකරණ තොගයක් මහනුවර ප්‍රදේශයේ දී සිදුකරන ලද වැටලීමක දී සොයාගෙන තිබේ. මහනුවර දිස්ත්‍රික් ලේකම් කාර්යාලයේ මිනුම් ඒකක හා ප්‍රමිති සේවා අංශය මෙම වැටලීම සිදුකර ඇති බව වාර්තා වේ. මෙහිදී ප්‍රමිති‍යන් තොර පාන් නිෂ්පාදනය කළ බේකරි 20 ක් සහ එම පාන් අලෙවිකළ වෙළඳ සැල් 14 ක් වැටලා ඇති බව සඳහන්ය. එහිදී නිසි නියමිත වර්ෂ මුද්‍රා නොතැබූ කිරුම් මිනුම් උපකරණ තොගයක් ද සොයාගෙන තිබේ. මෙම ව්‍යාපාරිකයින් හා බේකරි හිමියන්ට විරුද්ධව පාරිභෝගික ආරක්ෂණ පනත යටතේ නීතිමය ක්‍රියාමාර්ග ගන්නා බව මහනුවර මිනුම් ඒකක හා ප්‍රමිති සේවා අංශය පවසයි.", "URL": "https://sinhala.adaderana.lk/news.php?nid=9493", "Category": null, "Parent URL": null}