{"Source": "Adaderana", "Timestamp": "March 13, 2018 07:09 am", "Headline": "අනියම් පෙමක් නිසා 25 හැවිරිදි තරුණයා පිහියෙන් ඇන ඝාතනය කරයි", "News Content": "මෝදර මෙත්සඳ සෙවණ මහල් නිවාසය ඉදිරිපිට මාර්ගයේ දී පුද්ගලයෙකුට පිහියකින් ඇණ බරපතළ තුවාල සිදුවීමෙන් මිය ගොස් ඇති බව පොලීසිය පවසයි. ඊයේ(12) රාත‍්‍රී 8.30 ට පමණ මෙම ඝාතනය සිදුව ඇති අතර තුවාල ලැබූ පුද්ගලයා කොළඹ ජාතික රෝහලට ඇතුළත් කර ප‍්‍රතිකාර ලබමින් සිටියදී මියගොස් ඇති බවට ලද තොරතුරක් මත පොලීසිය පරීක්ෂණ කටයුතු ආරම්භ කර තිබේ. මිය ගිය පුද්ගලයා වයස අවුරුදු 25 ක් වු කොටහේන ප‍්‍රදේශයේ පදිංචි සඳුන් ප‍්‍රසාද් යන තරුණයෙකු බවත්, මේ වන විට ඔහුගේ මෘත ශරීරය කොළඹ ජාතික රෝහලේ තැන්පත් කර ඇති බවත් පොලීසිය පවසයි. පශ්චාත් මරණ පරීක්ෂණය අද පැවැත් වීමට නියමිතයි. අනියම් සම්බන්ධතාවයක් හේතුවෙන් මෙම ඝාතනය සිදු කර ඇති අතර ඝාතනය සිදුකල සැකකරු මේ වන විට හඳුනාගෙන ඇත. ඔහු මෙතෙක් අත්අඩංගුවට ගෙන නොමැති අතර ඔහු සොයා මෝදර පොලීසිය වැඩිදුර පරීක්ෂණ පවත්වනු ඇත.", "URL": "https://sinhala.adaderana.lk/news.php?nid=85580", "Category": null, "Parent URL": null}