{"Source": "Adaderana", "Timestamp": "March 5, 2010 09:00 am", "Headline": "සුළං බලාගාර දෙකක් ළඟදීම විදුලි බල පද්ධතියට", "News Content": "මාන්පූරි සහ කල්පිටිය සුළං බලාගාර දෙකකින් ජනනය වන මෙගවොට් තිහක ධාරිතාවක් ළඟදීම ජාතික විදුලි බල පද්ධතියට එක් කරන බව විදුලි බල හා බලශක්ති අමාත්‍ය ඩබ්ලිව්.ඩී.ජේ සෙනෙවිරත්න මහතා පවසයි. ස්වභාවික බලශක්ති ප්‍රභවයන් උපයෝගී කරගෙන ක්‍රියාත්මක වන මෙම ව්‍යාපෘති වල ඉදිකිරීම් කටයුතු මේ වන විට ශීඝ්‍රයෙන් නිම වෙමින් පවතින අතර ඉදිරි මාස 6 ඇතුළත විදුලි ජනනය ආරම්භ කළ හැකි බව අමාත්‍යවරයා සඳහන් කරයි. මාන්පූරි සුළං විදුලි බලාගාරයෙන් මෙගාවොට් 10 ධාරිතාවක් සහ කල්පිටිය බලාගා‍රයෙන් මෙගා වොට් 20 ක ධාරිතාවක් නිෂ්පාදනය කිරීමට අපේක්ෂිතය. මෙය ශ්‍රී ලංකාවේ මෙතෙක් සුළං බලයෙන් නිපදවූ වැඩිම විදුලි ධාරිතාව බව අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=7085", "Category": null, "Parent URL": null}