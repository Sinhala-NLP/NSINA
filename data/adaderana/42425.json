{"Source": "Adaderana", "Timestamp": "April 10, 2014 06:49 am", "Headline": "රැඳවියන්ට හෙලෝ කියන වරම් හිමිවෙයි", "News Content": "බන්ධනාගාරගතව සිටින රැඳවියන් සඳහා දුරකථන පහසුකම් ලබාදීමේ වැඩපිළිවෙලක් ක්‍රියාත්මක කිරීමට බන්ධනාගාර දෙපාර්තමේන්තුව තීරණය කර තිබේ. බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා කියා සිටියේ බන්ධනාගාර තුළ ඉදිකරනු ලබන විශේෂ දුරකථන කුටි මගින් රැඳවියන්ට දුරකථන ඇමතුම් ලබා ගැනීමේ අවස්ථාව මෙමගින් හිමි වන බවයි. බන්ධනාගාර තුළ ජංගම දුරකථන භාවිතා කිරීම මගින් සිදුවන ජාවාරම් මැඩලීමට ද මෙය පිටුවහලක් වනු ඇති බව චන්ද්‍රරත්න පල්ලේගම මහතා කියා සිටියේය. විශේෂයෙන් රැඳවියන්ට සිය පවුලේ සාමාජිකයින් සමඟ අදහස් හුවමාරු කර ගැනීමට නොහැකිවීම හේතුවෙන් නීති විරෝධී ලෙස ජංගම දුරකථන භාවිතයට ඔවුන් හුරුවී ඇති බව වාර්තා වේ. මෙම වැඩසටහනේ නියමු ව්‍යාපෘතිය ලෙස හෙට දිනයේ වැලිකඩ බන්ධනාගාරය තුළ එක් දුරකථන කුටියක් ඉදිකිරීමට බලාපොරොත්තු වන බව බන්ධනාගාර කොමසාරිස්වරයා සඳහන් කළේය. අදාළ දුරකථනයෙන් ඇමතුම් ලබා ගැනීම සදහා රැඳවියාගේ ඇඟිලි සලකුණ යොදා ගැනීමට සැළසුම් කර ඇති අතර ඊට මුදල් ගෙවීම ඥාතීන් විසින් සිදුකළ යුතු වේ. මෙම නියමු ව්‍යාපෘතිය සාර්ථක වුවහොත් ඉදිරියේ දී දිවයිනේ සියළු බන්ධනාගාර තුළ මෙම වැඩසටහන ක්‍රියාත්මක කරන බව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42425", "Category": null, "Parent URL": null}