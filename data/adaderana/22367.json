{"Source": "Adaderana", "Timestamp": "February 24, 2012 03:31 pm", "Headline": "නීතී විරෝධී එක්ස් කිරණ යන්ත්‍රයක් භාවිත කළ රසායනාගාරයකට නඩු", "News Content": "බලපත්‍ර රහිතව නීතී විරෝධී ලෙස එක්ස් කිරණ යන්ත්‍රයක් භාවිත කළ පිළිමතලාව ප්‍රදේශයේ රසායනාගාරයකට එරෙහිව නඩු පැවරීමෙන් අනතුරුව මහනුවර මහේස්ත්‍රාත් අධිකරණය දඩ නියම කර තිබේ. පරමාණුක ශක්ති අධිකාරියේ විමර්ශන නිලධාරීන් සිදු කළ මෙහෙයුමක දී අදාළ යන්ත්‍රය හඳුනා ගැනීමට හැකි වූ බව විදුලිබල හා බලශක්ති අමාත්‍යාංශය පවසයි. එක්ස් කිරණ යන්ත්‍රයක් භාවිත කිරීම සඳහා පරමාණුක ශක්ති අධිකාරියේ බලපත්‍රය අනිවාර්යය වන අතර එසේ නොමැතිව භාවිත කරන එක්ස් කිරණ යන්ත්‍ර රාජසන්තක කිරීමේ හැකියාව පවතියි. බලපත්‍ර නොමැතිව පවත්වාගෙන යන එක්ස් කිරණ යන්ත්‍ර හරහා මහජන සෞඛ්‍ය ආරක්ෂාවට තර්ජන මතුවිය හැකි බව විදුලි බල හා බලශක්ති අමාත්‍යාංශය සඳහන් කරයි. එවැනි නීතී විරෝධී එක්ස් කිරණ යන්ත්‍ර පිළිබඳ තොරතුරු ඇත්නම් දුරකථන අංක 011 2 533 449 යන අංකයට දැනුම් දෙන ලෙස විදුලි බල හා බලශක්ති අමාත්‍යාංශය ඉල්ලීමක් කරයි.", "URL": "https://sinhala.adaderana.lk/news.php?nid=22367", "Category": null, "Parent URL": null}