{"Source": "Adaderana", "Timestamp": "March 9, 2017 03:11 pm", "Headline": "ශ්‍රීලනිප කාන්තා පෙරමුණෙන් නව යෝජනා කිහිපයක්", "News Content": "ශ්‍රී ලංකා නිදහස් පක්ෂ කාන්තා පෙරමුණ විසින් ඊයේ (08) දිනයට යෙදී තිබුණු ජාත්‍යන්තර කාන්තා දිනය නිමිත්තේන් ඇගේ සවිය පක්ෂයට හා රටට යන තේමාවෙන් අද (09) දින ජාත්‍යන්තර කාන්තා දින සැමරුම පැවැත් වූ අතර එහිදී කාන්තාවන් වෙනුවෙන් යෝජනා ත්‍රිත්වයක් යෝජනා විය. ශ්‍රී ලංකා නිදහස් පක්ෂ මුලස්ථානයේ පැවති මෙම උත්සවය සඳහා ජනාධිපති මෛත්‍රීපාල සිරිසේන මහතා‍‍, හිටපු ජනාධිපති චන්ද්‍රිකා කුමාරතුංග මහත්මිය ඇතුළු දේශපාලනඥයින් කිහිප දෙනෙක් සහභාගී වී සිටියේ ය. මෙහිදී පළමු යෝජනාව ලෙස පළාත් සභා තුළ කාන්තා නියෝජනය සියයට 25 ක් බවට පත් කිරීම පාර්ලිමේන්තුව තුළ ද එම ප්‍රතිශතය දක්වා ඉහළ නැංවීම, දෙවැන්න වශයෙන් නිදහස් පක්ෂයේ කාරක සභා සහ මධ්‍යමකාරක සභාවට ඇති කාන්තා සහභාගීත්වය වැඩි කිරීම හා දේශපාලනික හා ආර්ථික වශයෙන් සවිබල ගැන්වීමට වැඩි ඉඩ කඩක් ලබා දීම යන කරුණු ඉදිරිපත් කෙරිණි. මෙහිදී අදහස් දක්වමින් හිටපු ජනාධිපති චන්ද්‍රිකා කුමාරතුංග මහත්මිය පවසා සිටියේ ද පළාත් පාලන ආයතන තුළ මෙන්ම පාර්ලිමේන්තුව තුළ ද කාන්තා නියෝජනය වැඩි කළ යුතු බවත් තමන්ගේ පාලන කාලය තුළ මේ පිළිබඳ යෝජනා ඉදිරිපත් කළ නමුත් ඒවා ක්‍රියාත්මක කිරීමට එවකට සිටි නායකයින් ඉදිරිපත් නොවු බවත් ය. මෙම උත්සවය සඳහා ජනාධිපති මෛත්‍රීපාල සිරිසේන මහතා ද එක් විය. එමෙන්ම මෙම උත්සවය සඳහා පැමිණ සිටි පිරිසට ඉඩ කඩ ප්‍රමාණවත් නොවීම හේතුවෙන් එම අවස්ථාවට සහභාගි නොවී පිටත්ව යෑමට ද ඔවුන්ට සිදු විය.", "URL": "https://sinhala.adaderana.lk/news.php?nid=70629", "Category": null, "Parent URL": null}