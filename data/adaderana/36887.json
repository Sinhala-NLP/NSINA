{"Source": "Adaderana", "Timestamp": "August 25, 2013 01:50 pm", "Headline": "ඉඩම් හිමිකරුවන්ට මිණුම් පිඹුරු අන්තර්ජාලයෙන් පරික්‍ෂා කිරීමේ හැකියාව  ", "News Content": "කොළඹ දිස්ත්‍රික්කයේ ඉඩම් හිමිකරුවන්ට තම මිණුම් පිඹුරු හා තමන් ජීවත්වන ස්ථානයේ තොරතුරු අන්තර්ජාලයෙන් පරික්‍ෂා කිරීමේ හැකියාව දැන් ලැබී තිබේ. ශ්‍රී ලංකා මිණුම්දෝරු දෙපාර්තමේන්තුව විසින් දියත් කරන ලද මෙම ව්‍යාපෘතියේ ප්‍රතිඵල ලෙස මිණුම් පිඹුරු පනස්දහසකට අධික සංඛ්‍යාවක් දෙපාර්තමේන්තුවේ www.survey.gov.lk වෙබ් අඩවිය ඔස්සේ දැනටමත් අන්තර්ජාලයට මුදාහැර ඇත. ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) විසින් මේ සදහා වන තාක්‍ෂණික සහාය ලබා දී තිබේ. මේ සඳහා දෙපාර්තමේන්තු වෙබ් අඩවියේ LIS Index හරහා ගූගල් අර්ත් භාවිතයෙන් තමාට අවශ්‍ය කාණ්ඩ සිතියම් අංකය සොයා ගත හැකිවේ.එසේම වෙබ් අඩවියේ ඇති මුලික පිඹුරු සුචිය භාවිතයෙන්ද පිඹුරු අංකය සොයා ගත හැකිවේ. මේ සදහා කිසිදු අමතර මෘදුකාංග අවශ්‍ය නොවන අතර වෙබ් ගවේශකය හරහා පිඹුරු පරික්‍ෂා කළ හැක. මෙම පිඹුරු අංකය සොයා ගැනීමට අපහසු නම් අදාළ ප්‍රාදේශිය ලේකම් කොට්ඨාසය පිළිබඳ තොරතුරු ලබා දීමෙන්ද පිඹුර පරික්‍ෂා කළ හැකිවේ. පිඹුරු අංකය පරික්‍ෂා කිරීමට පමණක් දී ඇති මෙම සේවාව අන්තර්ජාලය හරහා පිඹුරු පිටපත් ඇනවුම් කිරීම දක්වා වර්ධනය කිරීමට මිනින්දෝරු දෙපාර්තමේන්තුව අපේක්‍ෂා කරයි. මෙම පද්ධතිය සම්පුර්ණයෙන්ම ගූගල් මෘදුකාංග යෙදා ගෙන ඉතා අඩු මුදලකින් නිම කරන විසඳුමක් බවද දෙපාර්තමේන්තුව සඳහන් කරයි. භූගෝලීය තොරතුරු පද්ධති සඳහා මාර්ග සොයා ගැනීමේ සිතියම් පද්ධතියක්ද මෙම ව්‍යාපෘතිය ජනගත කිරීමට සමගාමීව නිකුත් කෙරිණි.", "URL": "https://sinhala.adaderana.lk/news.php?nid=36887", "Category": null, "Parent URL": null}