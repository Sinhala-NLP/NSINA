{"Source": "Adaderana", "Timestamp": "May 6, 2011 12:50 pm", "Headline": "පුංචි ඡන්දය මැයි 30 පැවැත්වීමේ හැකියාවක් නෑ ", "News Content": "පළාත් පාලන මැතිවරණය දැනට ප්‍රකාශයට පත් කර ඇති පරිදි මැයි මස 30 වැනි දින පැවැත්වීමට හැකියාවක් නොමැති බව රජය පවසයි. එම මැතිවරණය පැවැත්වීම අධිකරණ තීන්දුව මත තීරණය වන බව අද දෙරණ කළ විමසීමක දී පළාත් පාලන හා පළාත් සභා නියෝජ්‍ය අමාත්‍ය ඉන්දික බණ්ඩාරනායක මහතා ප්‍රකාශ කළේය. මැතිවරණය පැවැත්වෙන දිනය වෙනස් කිරීමට සිදුවුවහොත් මතුවිය හැකි ගැටලුකාරී තත්ත්වයන්ට ද අධිකරණයෙන් උපදෙස් ලැබෙනු ඇති බව ද අමාත්‍යවරයා සඳහන් කළේය. පලාත් පාලන ආයතන රැසක මැතිවරණය පැවැත්වීමට නියමිත බැවින් එය හදිසියේ සිදුකළ නොහැකි බව ඉන්දික බණ්ඩාරනායක නියෝජ්‍ය අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=15923", "Category": null, "Parent URL": null}