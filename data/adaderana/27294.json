{"Source": "Adaderana", "Timestamp": "September 10, 2012 05:09 pm", "Headline": "සෞන්දර්ය කලා සරසවියට සිසුන් බඳවා ගැනීමේ කඩඉම් ඉවත් කිරීම අත්හිටුවන නියෝගයක්", "News Content": "ප්‍රාසාංගික හා සෞන්දර්ය කලා විශ්ව විද්‍යාලයට සිසුන් ඇතුළත් කර ගැනීමේ කඩඉම් ලකුණු සියයට 40 දක්වා අඩුකිරීම සහ අභියෝගතා පරීක්ෂණය පැවැත්වීම නතර කිරීමට ගෙන ඇති තීරණය අත්හිටුවන ලෙස ශ්‍රේෂ්ඨාධිකරණය නියෝග කර තිබේ. විශ්ව විද්‍යාල කතිකාචාර්යවරුන් සිව් දෙනෙකු විසින් ගොනු කර තිබු මූලික අයිතිවාසිකම් පෙත්සමක් සලකා බැලීමෙන් අනතුරුව ඊට අදාළ නිලධාරීන්ට ශ්‍රේෂ්ඨාධිකරණය විසින් මෙම නියෝගය නිකුත් කළේය. අගවිනිසුරු ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරුමඩුල්ලක් හමුවේ පෙත්සම සලකා බැලිණි. අදාළ නඩු විභාගය අවසන් වන තෙක් එම විශ්ව විද්‍යාලයට සිසුන් බඳවා ගැනීම අත්හිටුවන ලෙස එහිදි විනිසුරු මඩුල්ල නියෝග කළේය. එමෙන්ම සිසුන් බඳවා ගැනීමේ දී අනුගමනය කළ යුතු අත්පොත ක්‍රියාත්මක කරවීම නතර කරන ලෙසට ද ශ්‍රේෂ්ඨාධිකරණය නියෝග කර තිබිණි. මේ පිළිබඳ නඩු විභාගය දෙසැම්බර් 06 වැනිදා යළි කැඳවීමට නියමිතය.", "URL": "https://sinhala.adaderana.lk/news.php?nid=27294", "Category": null, "Parent URL": null}