{"Source": "Adaderana", "Timestamp": "April 10, 2018 01:22 pm", "Headline": " නියෝමාල් රංගජීව යළි රක්ෂිත බන්ධනාගාරයට", "News Content": "2012 වසරේ වැලිකඩ බන්ධනාගාරය තුළ දී ඇතිවූ ගැටුම්වලින් සිරකරුවන් 27දෙනෙකු මියගොස් තවත් පිරිසක් තුවාල ලැබීමේ සිද්ධිය පිළිබඳව සැකපිට අත්අඩංගුවට ගෙන රිමාන්ඩ් බාරයට පත් කර සිටින බන්ධනාගාර කොමසාරිස්වරයකු වන එමිල් රන්ජන් ළමාහේවා සහ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව යන අය ලබන 24 වනදා දක්වා තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියම කළේය. එම පැමිණිල්ල අද(10) කැඳවූ අවස්ථාවේදී කොළඹ අතිරේක මහේස්ත්‍රාත් රංග දිසානායක මහතා විත්තියේ නීතිඥවරු කළ ඉල්ලීමක් අනුව අදාළ සැකකරුවන් දෙදෙනා අධිකරණ මනෝ වෛද්‍ය විශේෂඥයකු වෙත ඉදිරිපත් කර වාර්තාවක් කැඳවන වෙන්ද බන්ධනාගාර අධිකාරිවරයාට නියම කළේය. පැමිණිල්ල කැඳවු අවස්ථාවේදී රහස් පොලිසිය අධිකරණයට දන්වා සිටියේ සාක්ෂිකරුවන් අනාවරණය කර ඇති තොරතුරු මත ඉදිරි පරීක්ෂණ සිදුකරන බවයි. මෙහිදී සැකකාර එමිල් රන්ජන් ළමාහේවා වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු මහතා කියා සිටියේ මෙම සැකකරුවන් අත්අඩංගුවට ගැනීම සඳහා රහස් පොලිසිය නීතිපතිවරයාගෙන් උපදෙස් ලබා ගැනීමක් සිදු කර නොමැති බවට චෝදනා කළේය. මෙහිදී මහේස්ත්‍රාත්වරයා සඳහන් කර සිටියේ සෑම අවස්ථාවකදීම පුද්ගලයින් අත්අඩංගුවට ගැනීම සඳහා නීතිපති උපදෙස් අනිවාර්යයෙන්ම ලබාගත යුතු බවට තමා ද විශ්වාස නොකරන බවයි. තම සේවාදායකයාට එරෙහිව සාක්ෂි ලබා දෙන කුඩා බණ්ඩා නමැති ජේලර්වරයා තම සේවාදායකයා සමඟ අමනාපයකින් පසු වූ බව අධිකරණය හමුවේ ප්‍රකාශ කළ ජනාධිපති නීතිඥවරයා රජයේ නිවාස කුලි නොගෙවීම සම්බන්ධයෙන් තම සේවාදායකයා කුඩාබන්ඩා නමැත්තාට දඩමුදල් නියමකර ඇති බව ද කියා සිටියේය. එමෙන්ම ප්‍රධාන ජේලර් තනතුරට කුඩා බණ්ඩා නමැත්තා ගේ නම නිර්දේශ නොකිරීම නිසා ඔහු තම සේවාදායකයා සමඟ අමනාපයකින් පසු වූ බව ජනාධිපති නීතිඥවරයා අධිකරණය හමුවේ කියා සිටියේය. මේ නිසා කුඩා බණ්ඩා නමැත්තා තම සේවාදායකයාට එරෙහිව රහස් පොලිසිය වෙත කටයුත්තට ලබාදී ඇතැයි සඳහන් කළ ජනාධිපති නීතිඥවරයා හෙතෙම ප්‍රකාශ තම සේවාදායකයාට එරෙහිව කිසිදු සාක්ෂියක් අනාවරණය නොවන බව ද පෙන්වා දුන්නේය. සැකකාර පොලිස් පරීක්ෂක රංගජීව වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් තම සේවාදායකයා හෙරොයින් මත්කුඩු ග්‍රෑම් 400ක් පමණ අත්අඩංගුවට ගැනීම සඳහා නායකත්වය ලබාදී ඇති බවත් ඔහු ලබාදුන් සාක්ෂි මත මේ වන විට පුද්ගලයින් 40 දෙනෙකු පමණ හෙරොයින් මත්කුඩු ජාවාරම සම්බන්ධයෙන් මරණීය දණ්ඩනය ලබා සිටින බවත් ප්‍රකාශ කළේය. හෙරොයින් මත්කුඩු ජාවාරමට සම්බන්ධ පුද්ගලයින් ලබා දෙන සාක්ෂි මත ඔහු අත්අඩංගුවට ගෙන ඇතැයි සඳහන් කළ එම නීතිඥවරයා මේ ආකාරයෙන් රහස් පොලිසිය ක්‍රියා කළ හොත් ඉදිරියේදී පොලිස් නිලධාරීන්ට රාජකාරි කිරීමට නොහැකි තත්ත්වයක් උද්ගත වනු ඇතැයි ද පෙන්වා දුන්නේය. මෙහිදී රහස් පොලිසිය අධිකරණයට දන්වා සිටියේ සැකකරුවන් අත් අඩංගුවට ගැනීම සඳහා ප්‍රමාණවත් සාක්ෂි තිබූ නිසා ඔවුන් අධිකරණය හමුවට ඉදිරිපත් කළ බවයි. මෙහි දී අගතියට පත් පාර්ශ්වය වෙනුවෙන් පෙනී සිටි නීතිඥවරුන් අධිකරණය හමුවේ කරුණු දක්වමින් මෙම සිද්ධිය වැදගත් සාක්ෂි කරුවකු වන බන්දුල ලියානාරච්චි නැමැත්තාගේ බිරිඳටයි කිසියම් ආයුද සන්නද්ධ පිරිසක් පැමිණ තර්ජනය කර ඇති බවයි. මේ පිළිබඳව අදාළ තැනැත්තිය කිරිබත්ගොඩ පොලිසියට පැමිණිල්ලක් කර ඇති බවත් සාක්ෂිකරුවන් ආරක්ෂා කිරීම සඳහා විශේෂ නියෝගයක් නිකුත් කරන මෙන් ද අගතියට පත් පාර්ශවයේ නීතිඥවරුන් අධිකරණයෙන් ඉල්ලා සිටියේය. මෙය පරීක්ෂණවලට විශාල බාධාවක් යැයි පෙන්වා දුන් අගතියට පත් පාර්ශ්වය නිතිඥවරු මේ සම්බන්ධයෙන් පරීක්ෂණයක් පවත්වන මෙන් රහස් පොලිසියට නියෝගයක් නිකුත් කරන මෙන් ඉල්ලා සිටියේය. එම ඉල්ලීම පිළිගත් මහේස්ත්‍රාත්වරයා අදාළ තර්ජනය කිරීමේ සිද්ධිය පිලිබඳව පරීක්ෂණයක් පවත්වා කරුණු වාර්තා කරන මෙන් රහස් පොලිසියට නියම කළේය. ඉදිරිපත් වූ කරුණු සලකා බැලූ අධිකරණය සැකකරුවන් ලබන 24 වනදා දක්වා රිමාන්ඩ් භාරයේ තැබීමට නියම කළ අතර එදිනට පරීක්ෂණවල ප්‍රගතිය දැක්වෙන වාර්තාවක් ඉදිරිපත් කරන මෙන් ද රහස් පොලිසියට නියම කළේය.", "URL": "https://sinhala.adaderana.lk/news.php?nid=87234", "Category": null, "Parent URL": null}