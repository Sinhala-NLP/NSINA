{"Source": "Adaderana", "Timestamp": "November 7, 2013 04:58 pm", "Headline": " ලක්ෂ 31ක රෙදි සොරකමේ තිදෙනෙක් මාට්ටු", "News Content": "කොස්ගොඩ ප්‍රදේශයේ ඇඟලුම් ආයතනයකින් සොරකම් කරන ලද ලක්ෂ 31 ට වැඩි රෙදිපිළි සොරකමට අදාළව සැකකරුවන් තිදෙනෙකු අත්අඩංගුවට ගෙන තිබේ. කොස්ගොඩ පොලීසියේ ස්ථානාධිපතිවරයා ඇතුළු පිරිසක් විසින් අද (07) කොස්ගොඩ හෑගල්ල ප්‍රදේශයේදී මෙහි ප්‍රධාන සැකකරු අත්අඩංගුවට ගත් බවත්,ඉන් අනතුරුව එකී සොරකමට අදාළව ප්‍රධාන සැකකරුවාගේ මිතුරන් යයි කියනු ලබන දෙදෙනකුද අත්අඩංගුවට ගත් බවත් පොලීසිය පවසයි. කොස්ගොඩ ප්‍රදේශයේ ඇඟලුම් ආයතනයකින් ඉකුත් 04 වන දින තිස් එක් ලක්ෂ හැට නව දහසකට අධික වටිනාකමකින් යුතු ඇඟලුම් තොගයක් අතුරුදහන්වී තිබිණි. මෙම ඇඟලුම් ආයතනයේ ප්‍රධාන ආරක්ෂක නිලධාරියා ලෙස කටයුතු කළ පුද්ගලයා පිළිබඳ සැක පළ කළ පොලීසිය විසින් පළමුව ඔහු අත්අඩංගුවට ගෙන ඇති බවත්, ඔහුගෙන් කරන ලද ප්‍රශ්න කිරීම් වලින් අනතුරුව සෙසු පුද්ගලයින්ද අත්අඩංගුවට ගත් බවත් අද දෙරණ වාර්තාකරු පවසයි. සොරකම් කරන ලද රෙදි තොගයෙන් කොටසක් මහරගම,පමුණුව පාර කඩසාප්පු කිහිපයකට විකුණා තිබියදී සොයා ගන්නට ලැබුණු බවත්,එකී රෙදි තොගය කොස්ගොඩ පොලීසිය වෙත ගෙන ඒමට කටයුතු කළ බවත් කියැවෙයි. සොරකමේ ප්‍රධාන සැකකරු බලපිටිය ප්‍රදේශයේ පදිංචිකරුවෙකු බවත්, අනෙක් පුද්ගලයින් ඌරගහ සහ මත්තේගොඩ ප්‍රදේශයේ පදිංචිකරුවන් බවත් පොලීසිය පවසයි. සැකකරුවන් අධිකරණයට ඉදිරිපත් කිරීමට නියමිත අතර කොස්ගොඩ පොලීසිය විසින් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=38670", "Category": null, "Parent URL": null}