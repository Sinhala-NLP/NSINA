{"Source": "Adaderana", "Timestamp": "June 11, 2013 11:57 am", "Headline": "ඇඹිලිපිටිය ප්‍රා.සභාපති යළිත් රිමාන්ඩ්", "News Content": "ඇඹිලිපිටිය ප්‍රාදේශීය සභාවේ සභාපති එම්. කේ. අමිල් මහතා ලබන 18 වැනිදා දක්වා තවදුරටත් රක්ෂිත බන්ධනාගාර ගත කිරීමට නියෝග කර තිබේ. පනාමුර පොලිස්ථානයේ පොලිස් කොස්තාපල්වරයෙකුට පහරදීම සම්බන්ධයෙන් ඇඹිලිපිටිය ප්‍රාදේශීය සභාවේ සභාපතිවරයාට චෝදනා එල්ල වී තිබුණි. ඒ අනුව ඔහු පසුගිය 4 වැනිදා නීතීඥවරයෙකු මාර්ගයෙන් ඇඹිලිපිටිය මහේස්ත්‍රාත් අධිකරණයට භාරවිය. එහිදී ඔහු අද දින දක්වා රක්ෂිත බන්ධනාගාර ගත කිරීමට ඇඹිලිපිටිය මහේස්ත්‍රාත් අධිකරණය නියෝග කළේය. ඒ අනුව අද දින යළිත් ඇඹිලිපිටිය මහේස්ත්‍රාත් දිනේෂ් පෙරේරා මහතා හමුවේ අදාළ නඩුව කැඳවනු ලැබීය. එහිදී ඇඹිලිපිටිය ප්‍රාදේශීය සභාවේ සභාපතිවරයා යළිත් ලබන 18 දින දක්වා රක්ෂිත බන්ධනාගාර ගත කිරීමට ඇඹිලිපිටිය මහේස්ත්‍රාත්වරයා නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=34825", "Category": null, "Parent URL": null}