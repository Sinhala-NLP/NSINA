{"Source": "Adaderana", "Timestamp": "November 19, 2011 12:33 pm", "Headline": "රිසානා නෆීක්ට සමාව ලැබීම ගැන නව බලාපොරොත්තුවක්", "News Content": "සෞදි අරාබියේ මරණ දඩුවම නියම වී සිටින රිසානා නෆීක් ගෘහ සේවිකාවට සමාව හිමිවනු ඇති බවට නව බලාපොරොත්තු මතුවී තිබේ. ඒ ශ්‍රී ලාංකික දූත පිරිසක් සෞදි අරාබියට ගොස් රිසානා සේවය කළ පවුල අයත් ජන සමාජයේ ප්‍රධානීන් සමග සිදුකළ සාකච්ඡාත් සමගය. සාකච්ඡා සඳහා පැමිණි ශ්‍රී ලාංකික දූත පිරිස අදාළ ජන සමාජය විසින් ඉතා උණුසුම් අන්දමින් පිළිගෙන ඇති බව අරාබි මාධ්‍ය වාර්තා කර ඇත. බස්නාහිර පළාත් ආණ්ඩුකාර අ‍ලවි මවුලානා, විදේශ සේවා නියුක්ති කාර්යාංශයේ සභාපති කිංස්ලි රණවක, විදේශ රැකියා ප්‍රවර්ධන අමාත්‍යාංශයේ ලේකම් නිශ්ශංක විජේරත්න යන මහත්වරු ඇතුළු පිරිසක් සාකච්ඡා සඳහා සහභාගී වූ බව සඳහන්ය. තමන් අරාබියේ පවතින නීතිරීතිවලට ගරු කරන බවත් ගෘහ සේවිකාව වෙනුවෙන් ඇය සේවය කළ පවුලෙන් සමාව අපේක්ෂා කරන බවත් මෙහිදී ශ්‍රී ලාංකික දූත පිරිස ප්‍රකාශ කළ බව අ‍රාබි මාධ්‍ය පවසයි. සාකච්ඡාවල අවසන් ප්‍රතිඵල සුබවාදී වනු ඇති බව එම දූත පිරිස විශ්වාසය පළ කරන බව එම වාර්තා වැඩිදුරත් සඳහන් කරයි. මාස 4 ක් වයසැති බිළි‍ඳෙකු ඝාතනය කළ බවට චෝදනා ලැබූ රිසානා නෆීක් ගෘහ සේවිකාවට 2005 වසරේ දී මරණ දඩුවම නියම වූ අතර රිසානාට දඩුවමින් මිදිය හැක්කේ අදාළ බිළිඳාගේ පවුලෙන් සමාව ලැබුණහොත් පමණි.", "URL": "https://sinhala.adaderana.lk/news.php?nid=20101", "Category": null, "Parent URL": null}