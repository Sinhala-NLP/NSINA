{"Source": "Adaderana", "Timestamp": "May 15, 2011 01:35 pm", "Headline": " ථේරවාදී බුදු දහම උතුම්ම දායාදයයි", "News Content": "ථේරවාදී බුදු දහම ලොවට ලබා දිය හැකි උතුම්ම දායාදය බව ජනාධිපති මහින්ද රාජපක්ෂ මහතා පවසයි. අන්‍යයන්ට වෛර නොකිරීමට සහ ‍අන්‍යයන්ගේ නිදහසට බාධා නොකිරීමටත් මානව දයාව පිළිබඳව යහපත් හැඟීමක් ඇති කිරීමටත් ථෙරවාදී බුදු දහමෙන් ලැබෙන ආභාෂය ජාතියක් ලෙස ලොවට ලබා දීමට හැකියාව ඇති බව ජනාධිපතිවරයා පෙන්වා දෙයි. 2600 වන ශ්‍රී සම්බුද්ධත්ව ජයන්තිය වෙනුවෙන් ඉදි කෙරුණු ශ්‍රී සම්බුද්ධත්ව ජයන්ති මන්දිරය විවෘත කිරීම‍ වෙනුවෙන් අද(15)පෙරවරුවේ පැවති පුණ්‍ය උත්සවයට එක් වෙමින් ජනාධිපතිවරයා මෙම අදහස් පළ කළේය. ලොව විශාලතම බෞද්ධ ප්‍රකාශන ‍මධ්‍යස්ථානය සහ බෞද්ධ තොරතුරු මධ්‍යස්ථානය ලෙස මෙය ඉතිහාසයට එක් වනු ඇති බවද ඔහු සඳහන් කළේය. බුදු දහම පරපුරෙන් පරපුරට ගෙන යාම සඳහා මනා පිටිවහලක් වන මෙවැනි බෞද්ධ මන්දිරයක් මාස 11ක් වැනි ඉතා කෙටි කලෙකින් ඉදි කිරීමට මූලිකව ක්‍රියා කළ එහි නිර්මාතෘ පූජ්‍ය කිරම විමලජෝති හිමියන්ට ප්‍රණාමය පුද කරන බව ද ජනාධිපති මහින්ද රාජපක්ෂ මහතා වැඩිදුරටක් කියා සිටියේය.", "URL": "https://sinhala.adaderana.lk/news.php?nid=16115", "Category": null, "Parent URL": null}