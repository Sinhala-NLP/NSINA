{"Source": "Adaderana", "Timestamp": "October 7, 2016 08:40 am", "Headline": " අකුරට වැඩ කිරීම අත්හිටුවයි!", "News Content": "ගුවන් ගමන් පාලකවරුන් ක්‍රියාත්මක කළ අකුරට වැඩ කිරීමේ වෘත්තීය ක්‍රියාමාර්ගය අත්හිටුවා තිබේ.විෂයභාර අමාත්‍ය නිමල් සිරිපාලද සිල්වා අමාත්‍යවරයා සමග ඊයේ(07) රාත්‍රියේ පැවති විශේෂ සාකච්ඡාවකින් පසු අදාළ වෘත්තීය සමිති ක්‍රියාමාර්ගය අත්හිටුවීමට තීරණය කළ බව ගුවන් ගමන් පාලකවරුන්ගේ සංගමයේ කාරක සභික සසංක විජේරත්න මහතා ප්‍රකාශ කළේය.වැටුප් විෂමතාව ඉවත් කිරීම ඇතුළු ඉල්ලීම් කිහිපයක් මුල්කර ගනිමින් පසුගිය 03 වනදා ඔවුන් වෘත්තීය ක්‍රියාමාර්ගය ආරම්භ කර තිබුණි.අනතුරුව පසුගිය 04 වනදා අමාත්‍ය නිමල් සිරිපාල ද සිල්වා මහතා සමග පැවැති සාකච්ඡාවකදී සතියකින් විසඳුම් ලබා දෙන බවට වූ පොරොන්දුව මත වෘත්තීය ක්‍රියාමාර්ගය අත්හිටුවීමට එම සංගමය තීරණය කර තිබුණි.එහෙත් අදාළ විසදුම් ලබාදීමට මාස 04ක කාලයක් ගත වන බවට අමාත්‍යාංශ ලේකම්වරයා ප්‍රකාශ කිරීමෙන් පසු එම වෘත්තීය ක්‍රියාමාර්ගය යළි ආරම්භ කෙරුණි.අදාළ වෘත්තීය ක්‍රියාමාර්ගය හේතුවෙන් ගුවන් ගමන් වාර කිහිපයක් අවලංගු වී ඇති බව වාර්තා වෙයි.", "URL": "https://sinhala.adaderana.lk/news.php?nid=64785", "Category": null, "Parent URL": null}