{"Source": "Adaderana", "Timestamp": "November 9, 2015 04:16 pm", "Headline": "ඇවන්ගාඩ් ආරක්‍ෂා කිරීමට පෙනී සිටියේ තිලක් මාරපන පමණක් නොවෙයි", "News Content": "ඇවන්ගාඩ් ආරක්‍ෂා කිරීමට පෙනී සිටියේ තිලක් මාරපන පමණක් නොවෙයිඇවන්ගාඩ් සිද්ධිය යටගැසීමට වෙනත් මාතෘකා ගේන්න හදන බවත්, පහුගිය කාලේ සිදුවුණ ඝාතනවලට සහ පැහැරගැනීම්වලට වගකිව යුත්තේ ගෝඨාභය රාජපක්ෂ බවත්, ජවිපෙ නායක අනුර කුමාර දිසානායක මහතා පවසයි.එම පක්ෂයේ මූලස්ථානයේ අද පෙරවරුවේ පැවැති මාධ්‍ය හමුවකදී හෙතෙම මේ බව ප්‍රකාශ කළ අතර එහිදී ජවිපෙ ප්‍රධාන ලේකම් ටිල්වින් සිල්වා මහතා ද අදහස් දැක්වීය.ඔවුන් විසින් එහිදී මාධ්‍ය හමුවේ වැඩිදුරටත් මෙසේද පවසන ලදී.එහිදී අදහස් දැක්වූ අනුර දිසානායක මහතා.“පසුගියදා පාර්ලිමේන්තුවේදී රනිල් වික‍්‍රමසිංහ අග‍්‍රාමාත්‍යවරයා විසින් ආණ්ඩුවේ මධ්‍යකාලීන ආර්ථික වැඩසටහන සමබන්ධයෙන් විශේෂ ප‍්‍රකාශයක් කළා. ඔහු එම ආර්ථික ප‍්‍රතිසංස්කරණ හැඳින්වූයේ 03වැනි පරම්පරාවේ ආර්ථික ප‍්‍රතිසංස්කරණ ලෙසයි. ඔහු පළමු පරම්පරාවේ ප‍්‍රතිසංස්කරණ ලෙස හැඳින්වූයේ 1977 කොල්ලකාරී වෙළඳපොළ ආර්ථිකයයි. දෙවන පරම්පරාවේ ආර්ථික ප‍්‍රතිසංස්කරණ ලෙස හැඳින්වූයේ පේ‍්‍රමදාස ජනාධිපතිවරයා ගෙනඑන ලද රාජ්‍ය සම්පත් තම හිතවතුන්ට කුණු කොල්ලයට විකුණා දැමීමයි. ඔහු පළවෙනි සහ දෙවැනි පරම්පරාවේ ආර්ථික ප‍්‍රතිසංස්කරණවලින් ලද ප‍්‍රතිඵල ගැනත් කියනවා. අපේ රටට ලද අපනයන ආදායම දළ දේශීය නිෂ්පාදිතයෙන් 30% සිට 15%දක්වා හරි අඩකින් අඩුවූ බව ඔහු කියනවා. එමෙන්ම ලංකාවේ ජනගහනයෙන් 43%ක් ජනතාව ලබන ආදායම ඩොලර් 02ට වඩා අඩු බවත් පවසනවා. එමෙන්ම ඔහු නොකීවත් 1977 ලෝක වෙළඳපොළේ පංගුව 0.5%ක් වූ අතර මේ වනවිට එය 0.045%ක් දක්වා කඩා වැටී තිබෙනවා. ඒවා තමයි පළවෙනි සහ දෙවැනි පරම්පරාවේ ආර්ථික ප‍්‍රතිසංස්කරණවලින් ප‍්‍රතිඵල ලෙස ලැබී තිබෙන්නේ. එම ප‍්‍රතිසංස්කරණ අපේ රටේ ආර්ථිකයට පමණක් නොවෙයි සමාජය අපරාධවලින් ගහණ බරපතළ ලෙස කඩා වැටුණු සමාජයක් දක්වා බිඳදැමීමටත් ඉවහල් වුණා. එම ප‍්‍රතිසංස්කරණ වැරදිසහගත බවත් නිෂ්පාදන ආයතන කඩා බිඳදමා තිබෙන බවත් දැන් පැහැදිළියි. රනිල් වික‍්‍රමසිංහ මහත්තයා ඉදිරිපත් කරන ලද 3වැනි පරම්පරාවේ ආර්ථික ප‍්‍රතිසංස්කරණත් ජේ.ආර්. ජයවර්ධන, ආර්. පේ‍්‍රමදාස ජනාධිපතිවරුන් ගෙනගිය ආර්ථික ගමනේ අති භයානක පියවරක් පමණයි. ඔහු අපේ රටේ සෞඛ්‍ය සහ රාජ්‍ය ආයතන පෞද්ගලීකරණය ගැන කථා කරනවා. රජය සතු එයාර් ලංකා, මිල්කෝ, ගුවන්තොටුපොළ සමාගම, තෙල් සංස්ථාව වැනි ආයතන සියල්ල එක්කොට සංගප්පූරුවේ පවතින ආකාරයේ රාජ්‍ය ව්‍යවසාය සමාගමක් ගොඩනගන බව පවසනවා. එම රාජ්‍ය ව්‍යවසාය සමාගමේ කොටස් මහජන භාරයකට පත්කොට විකිණීමට යෝජනා කරනවා. ආර්.පේ‍්‍රමදාස ජනාධිපතිවරයා සිදුකළෙත් තමන්ගේ හිතවතුන්ට මේ ආකාරයට රාජ්‍ය ආයතන පවරා දීමයි. රනිල් වික‍්‍රමසිංහ මහත්තයා යෝජනා කරන්නෙත් පෞද්ගලීකරණයමයි. ඊට අමතරව ඔහු ඉන්දියාව සමඟ තිබෙන නිදහස් වෙළඳ ගිවිසුම සම්බන්ධයෙන් කථා කරනවා. සීපා ගිවිසුම ලෙස පැමිණි එම නිදහස් වෙළඳ ගිවිසුම නිසා ලංකාවට විශාල අහිතකර ප‍්‍රතිඵල ලැබී තිබෙනවා. කරුංකා, පුවක්, වනස්පති තෙල්, වගේ දෙයක් අපනයනය කරනවාට අමතරව ලංකාවට වෙනත් කිසිදු නිෂ්පාදනයක් ඉන්දියානු වෙළඳපොළට යැවීමට නොහැකි වී තිබෙනවා. නමුත් ඉන්දියාව මෝටර් රථ වෙළඳපොළ, ඖෂධ වෙළඳපොළ ඇතුළු ලංකාවේ විශාල වෙළඳපොළක් ගිලගෙන තිබෙනවා. දැනට කි‍්‍රයාත්මක වෙමින් තිබෙන නිදහස් වෙළඳ ගිවිසුමේ අහිතකර තත්ත්වයන් පිළිබඳ කිසිදු විමර්ශනයක් ඇගයීමක් නොකොට තවදුරටත් නිදහස් වෙළඳ ගිවිසුම්වලට යන්න හදනවා. සීපා ලෙස නම් නොකළත් එම වෙළඳ ගිවිසුම් ගැන රනිල්ගේ මධ්‍ය කාලීන ආර්ථික දැක්මේ සඳහන් කොට තිබෙනවා. මේ මගින් භාණ්ඩ හා සේවා වෙළඳ ගිවිසුමක් කි‍්‍රයාත්මක වීමට නියමිතයි. ඒ මගින් ඉන්දියාවේ භාණ්ඩ හා සේවා සඳහා ලංකාවේ වෙළඳපොළ දොර විවෘත කරදීමට නියමිතයි. එමෙන්ම අගමැතිතුමා නව විශ‍්‍රාම වැටුප් ක‍්‍රමයක් පිළිබඳ යෝජනා කරනවා. ඔහු පවතින විශ‍්‍රාම වැටුප් ක‍්‍රමය හඳුන්වන්නේ සාම්ප‍්‍රදායික එකක් ලෙසයි. ඔබ කවුරුත් දන්නවා 2001, 2003 වකවානුවේදී රනිල් වික‍්‍රමසිංහ ආණ්ඩුවෙන් බඳවා ගත් රාජ්‍ය සේවකයින්ට විශ‍්‍රාම වැටුප අහිමි කරනවා කිව්වා. එදා රාජ්‍ය සේවය විනාශ කරන්න යෝජනා ගෙනාවා. රාජ්‍ය සේවකයින්ට විශ‍්‍රාම වැටුපෙන් ලැබෙන රැකවරණය අහිමි කරන්න යනවා. සේවක අර්ථසාධක අරමුදලට සහ සේවක භාරකාර අරමුදලට පසුගිය රාජපක්‍ෂ පාලනය සමයේ අත තියන්න හැදුවා. රොෂේන් චානක ඝාතනයට ලක්වුණේ ඊට එරෙහි අරගලයේදී. විශාල අරමුලක් මෙම සේවක අර්ථසාධක අරමුදල සතුයි. අද රනිල් වික‍්‍රමසිංහ මහත්තයාත් එම අරමුදල් දෙක එකතු කොට සමාගමක් හදන්න යනවා. පෞද්ගලික අංශයේ සේවකයින්ගේ අරමුදල් ටික පැහැර ගන්න හදනවා. ඒ විතරක් නෙවෙයි ඔහු විදේශ ආයෝජන ගැනත් කතා කරනවා. රාජපක්‍ෂ පාලනය කාලේ ලෝක ප‍්‍රකට කැසිනෝ ජාවාරම්කායෙකු වන ජේම්ස් පැකර් ලංකාවට ගෙනාවා. පොදුරාජ්‍ය මණ්ඩල ආර්ථික සමුළුවේ ප‍්‍රධාන ආරාධිත දේශකයා වුණේ ජේම්ස් පැකර්. අද රනිල් වික‍්‍රමසිංහ ජොර්ජ් සෝරෝස් නැමති ජාත්‍යන්තර මුදල් ජාවාරම්කරුවා ගෙන්වන්න හදනවා. 1989දී ප‍්‍රංශයේ වෙළඳපොළ වංචාවකට චෝදනා ලැබ 2006දී ප‍්‍රංශ අධිකරණයක් විසින් ඔහුට යුරෝ 940,000ක දඩයක් නියම කරනවා. ඔහු එංගලන්තයේ හඳුන්වන්නේ ‘එංගලන්ත බැංකුව කැඩු පුද්ගලයා ලෙසයි. 1992දී ඔහු එක් දිනක් තුළ ඩොලර් බිලියන 10ක් වටිනා පවුම් අලෙවි කර එක්සත් රාජධානිය මූල්‍ය අර්බුදයකට හෙළා ඩොලර් බිලියන 1ක ලාභයක් ලබා තිබෙනවා. එමෙන්ම අග්නිදිග ආසියානු රටවල ආර්ථික බිඳදැමීම හේතුවෙන් ප‍්‍රකට මූල්‍ය ජාවාරම්කරුවෙකු වන ජෝර්ජ් සෝරෝස් මැලේසියානු අගමැති මහතීර් මොහොමඩ්ගේ චෝදනාවට ලක්වී තිබෙනවා. 1997 අග්නිදිග හා නැගෙනහිර ආසියානු රටවල මූල්‍ය වෙළඳපොළ කඩා දැමීමට ඔහු මැදිහත් වී තිබෙනවා. එයින් තායිලන්තය, මැලේසියාව, දකුණු කොරියාව, සිංගප්පූරුව, පිලිපීනය වැනි රටවල දේශීය මූල්‍ය වෙළඳපොළ බිඳ දමා මුදල් ආදායම් ලබා තිබෙනවා. හංගේරියානු අගමැතිවරයා ඔහුට චෝදනා එල්ල කර තිබෙනවා. එවැනි ජාවාරම්කරුවන් මාර්ගයෙන් රනිල් වික‍්‍රමසිංහ මහත්තයා ජාත්‍යන්තර වශයෙන් කළු සල්ලි හම්බ කරන්න උත්සාහ කරනවා. අනෙක් පැත්තෙන් දූෂිතයින් ආරක්‍ෂා කරමින් දේශීය වශයෙන් කළු සල්ලි හොයන්න උත්සාහ කරනවා. රනිල් වික‍්‍රමසිංහ අගමැතිවරයාගේ මේ ආර්ථික වැඩපිළිවෙළ අලූත් එකක් නෙවෙයි. මෙම ප‍්‍රතිසංස්කරණවලින් රටේ ආර්ථිකයට සිදුවන්නේ විනාශයක් පමණයි. එම ආර්ථික වැඩපිළිවෙළින් රටේ ජනතාවට අලූත් යමක් එකතු කරන්නේ නැහැ. එමෙන්ම පහුගිය කාලය පුරාවටම විදේශ ආයෝජකයන්ගෙන් ඉල්ලීමක් ආවා අපේ රටේ ඉඩම් විකිණීම පිළිබඳව නීති-රීති ලිහිල් කරන්න කියලා. මොකද, අපේ රටේ ඉඩම් පිලිබඳ නීති-රීති ඉතාම සංකීර්ණයි. එනිසා ඉඩම් ඕනෑම කෙනෙකුට ඕනෑම වෙලාවක විකුණන්න බැහැ. රනිල් වික‍්‍රමසිංහ මහත්තයා එම ඉඩම් නීතිරීති වෙනස් කොට නිදහස් වෙළඳපොළට මුදාහරින්න යනවා. එමෙන්ම කෘෂිකර්මාන්තය පිළිබඳව තිබෙන සැලසුම් යෝජනා කර තිබෙන්නේ අපේ රටේ ගොවි ජනතාවට අලූත් යමක් ලබාදෙන්න නොවෙයි. ඒ වෙනුවට කෘෂිකර්මාන්තය, සමාගම්වලට පවරන්න යනවා. මේ මධ්‍යකාලීන අයවැය වැඩසටහනෙන් වාසි ලැබෙන්නේ ජනතාවට නොව ජාවාරම්කාර පැලැන්තියටයි. 2001දී යළි පුබුදමු ශී‍්‍ර ලංකා ලෙස වැඩපිළිවෙළක් ගෙනාවා. එයින් සිදුකරන්න ගියේ යටිතල පහසුකම් ලබාදීම පමණක් ආණ්ඩුව යටතේ තබාගෙන අනෙක් සියල්ල පෞද්ගලීකරණය කිරීමයි. එදා 2003 සකස් කරන ලද ලියවිල්ල පෙට්ටගමේ තබාගෙන ඉඳලා 2015දී එළියට දාලා තිබෙනවා.“ යැයි ප්‍රකාශ කළේය. ඇවන්ගාඩ් යටගහන්න වෙනත් මාතෘකා ගේන්න හදනවා. පහුගිය කාලේ සිදුවුණ ඝාතනවලට සහ පැහැරගැනීම්වලට වගකිව යුත්තේ ගෝඨාභය බව දැන් පැහැදිලියි.පසුගිය කාලයේ පැවති මැතිවරණවලදී ප‍්‍රධාන මාතෘකාව වුණේ වංචා-දූෂණ පිළිබඳවයි. දූෂිතයින්ට දඬුවම් දීම, කොල්ල කන ලද ජනතා මුදල් නැවත අත්පත් කරගැනීම පිළිබඳව විශාල සංවාදයක් මතුවුණා. මෛතී‍්‍රපාල සිරිසේන මහත්තයාගේත් රනිල් මහත්තයාගේත් වැඩපිළිවෙළවල් තුළ විශේෂ අධිකරණ පිහිටුවීම පිළිබඳවත් වංචා-දූෂණ පිළිබඳවත් සෙවීමට විශේෂ වැඩසටහන් කි‍්‍රයාත්මක කිරීම පිළිබඳවත් සඳහන් කර තිබුණ. නමුත් දැන් මේ ආණ්ඩුව අපරාධකරුවන් වෙනුවෙන් පෙනී ඉන්නවා. ජනතා විමුක්ති පෙරමුණේ අපි ජනතාවට පොරොන්දු වුණා, මෙම වංචා-දූෂණවලට සම්බන්ධ සියලූම දෙනා හෙළිකරනවා කියලා. එපමණක් නොවෙයි ඔවුන් නීතිය හමුවට ගෙන්වලා දඬුවම් කිරීමට සියලූ කි‍්‍රයාමාර්ග ගන්නා බවත් කිව්වා. එතැනින් නොනැවතී පසුගිය කාලය පුරාම අපි ඒ සම්බන්ධයෙන් ගතහැකි සියලූ කි‍්‍රයාමාර්ග ගත්තා. පසුගිය 04වැනිදා පාර්ලිමේන්තුවේදී වංචා-දූෂණ 24කට අධික ප‍්‍රමාණයක් පිළිබඳව හෙළිදරව්වක් කළා. ඇවන්ගාඩ් ඉන් එකක් පමණයි. නමුත් ආණ්ඩුවේ ඇමතිවරු සහ මන්තී‍්‍රවරු වෙනත් කිසිදු වංචා-දූෂණයක් පිළිබඳව කතා කළේ නැහැ. හැමෝම කරුණු ඉදිරිපත් කළේ ඇවන්ගාඩ් සාධාරණය කිරීමටයි. දැන් ඇවන්ගාඩ් පෙරමුණක් බිහිවෙලා තිබෙනවා. මහින්ද රාජපක්‍ෂ කල්ලියත් වර්තමාන ආණ්ඩුවේ සැලකිය යුතු පිරිසකුත් මාධ්‍ය ආයතන කිහිපයකුත් වෙබ් අඩවි කිහිපයකුත් මේ ඇවන්ගාඩ් පෙරමුණේ ඉන්නවා. මේ සියලූ දෙනා කලබල වෙලා කුපිත වෙලා ජවිපෙ ප‍්‍රධාන සතුරා බවට පත්කරගෙන ජවිපෙට එරෙහිව මඩ අවලාද රැල්ලක් දියත් කරමින් ඉන්නවා. විජයදාස රාජපක්‍ෂ පාර්ලිමේන්තුවේදී කිව්වා ගෝඨාභය අත්අඩංගුවට ගන්න කියලා සමහරු කිව්වා කියලා. ඔහු නොකියා කියන්නේ ජනතා විමුක්ති පෙරමුණ ගැනයි. ඒ අතර ගෝඨාභය රාජපක්‍ෂ කියනවා කුමාර් ගුණරත්නම් පැහැර ගන්න ජනතා විමුක්ති පෙරමුණ තොරතුරු ලබාදුන්නා කියලා. අපි ගෝඨාභය රාජපක්‍ෂගේ ප‍්‍රකාශය මුළුමනින්ම ප‍්‍රතික්‍ෂෙප කරනවා. ඡායාරූප ලබාගැනීමට හෝ තොරතුරු ලබාදීමට අපිට කිසිදු වුවමනාවක් තිබුණේ නැහැ. කුමාර් ගුණරත්නම් අත්අඩංගුවට ගැනීමට අපි කිසිදු මැදිහත්වීමක් කළේ නැහැ. 20112 අපේ‍්‍රල් 10 විදේශ කටයුතු අමාත්‍යාංශය නිකුත් කළ නිවේදනයට අනුව ඔහු පිළිබඳ සියලූ විස්තර ආණ්ඩුව සතුව තිබුණු බවට පැහැදිළි වෙනවා. ඔහු ලංකාවට පැමිණි විස්තර, විදේශ ගමන්බලපත‍්‍රවල තොරතුරු ආණ්ඩුව සතුව තිබෙනවා. එනිසා දැන් හොඳටම පැහැදිලි වෙනවා මේ සියලූ දෙනා ඇවන්ගාඩ් පෙරමුණේ ආරක්‍ෂකයන් බව. කුමාර් ගුණරත්නම් අත්අඩංගුවට ගත්තා නොවෙයි, ඇත්තටම සිදුවූයේ පැහැරගැනීමක්. ඔහු සමඟ දිමුතු ආටිගල පැහැර ගත්තා. කුමාර් ගුණරත්නම් මාධ්‍යවලට කියා සිටියා, ඔහු පැහැරගත් අවස්ථාවේදී ඔහුට ලිංගික අඩත්තේට්ටම් සිදුකළා කියලා. එනිසා දැන් හොඳටම පැහැදිළියි. පැහැර ගත්තේ කව්ද කියලා. ගෝඨාභය රාජපක්‍ෂ කියා තිබෙනවා කිරිබත්ගොඩ ප‍්‍රදේශයේ නිවසක සිටින බවට ඇමතුමක් ලැබුණා කියලා. එම පැහැරගැනීම සිදුකළ බවට ඔහු විසින්ම දැන් ප‍්‍රකාශයක් සිදුකර තිබෙනවා. එනිසා දැන් හරි පැහැදිලියි 2012දී කුමාර් ගුණරත්නම් පැහැර ගැනීමක් සිදුවූ බවත් එම පැහැර ගැනීම පිටුපස සිටින ප‍්‍රධානියා ගෝඨාභය බවත්. දැන් මාධ්‍ය ආයතනත් ආණ්ඩුවත් අවධානය යොමුකළ යුත්තේ පසුගිය කාලයේ පැහැර ගැනීම් සිදුකළ ගෝඨාභය රාජපක්‍ෂ පිළිබඳවයි. මොකද එම පරීක්‍ෂණ යට ගැසියයුතු නැහැ. දැන් කළ යුතු වන්නේ ගෝඨාභය රාජපක්‍ෂට එරෙහිව නීතිමය පියවර ගැනීමයි. අපි හඳ පෙන්වද්දී බොහෝ දෙනා සිදුකරන්නේ අපේ ඇඟිල්ල දෙස බැලීමයි. එනිසා අපි ඉල්ලා සිටිනවා අපේ ඇඟිල්ල දෙස නොබලා හඳ දෙස බලන ලෙස. එනිසා පසුගිය කාලයේ සිදුවූ සියලූ පැහැර ගැනීම් සිදුකළේ ගෝඨාභය බව පැහැදිලියි. මාධ්‍යවේදීන් පැහැර ගැනීම්, මාධ්‍යවේදීන් ඝාතනයට ලක් කිරීම්, ලලිත් කුගන් පැහැර ගැනීම, සුදුවෑන් භීෂණය, වැනි සියලූ අපරාධ කාලය විසින් යටපත් කිරීමට උත්සාහ කළා. නමුත් දැන් ගෝඨාභය රාජපක්‍ෂ මේ සියලූ දේට හවුල් වූ බව පැහැදිලියි. ඒ පිළිබඳ කිසිදු සැකයක් නැහැ. මේ සිදුවීම් සම්බන්ධයෙන් ගෝඨාභයගෙන් ප‍්‍රශ්න කළ යුතුයි. ඔහුට එරෙහිව නීතිය කි‍්‍රයාත්මක කළ යුතුයි. ප‍්‍රධාන ලේකම් ටිල්වින් සිල්වා මහතා.මෙම සිදුවීම් සම්බන්ධයෙන් අද ලොකු පටලැවිල්ලක් තිබෙනවා. ජනතා විමුක්ති පෙරමුණ කටයුතු කරන්නේ නිශ්චිත ස්ථාවරයක හිඳිමිනුයි. අපි නොදන්න කෙනෙක් ගැන හෝ අපේ පක්‍ෂයෙ හිටපු කෙනෙක් ගැන අපිට විවිධ අවස්ථාවල විවිධ කතා කියන්න පුළුවන්කමක් නැහැ. සතියෙන් සතියට මාසෙන් මාසෙට අපි දරන අදහස වෙනස් වෙන්නේ නැහැ. මොකද අපි කටයුතු කරන්නේ කිසියම් ස්ථාවරයකට අනුවයි. මෙම සිදුවීම් පිළිබඳව පොදු චිත‍්‍රයක් අපට තිබෙනවා. පසුගිය කාලයේ ඇවන්ගාඩ් ගනුදෙනුව සම්බන්ධයෙන් හෙළිදරව් කළ නිසා එයට ප‍්‍රහාරයක් ලෙස තමයි මේ සියලූ දේ සිදුවෙමින් තිබෙන්නේ. පසුගිය කාලයේ දින 100 ආණ්ඩුව කාලයේ ඇවන්ගාඩ් සම්බන්ධයෙන් අපි හෙළිදරව් කළා. ඒ අවස්ථාවේදී ඇවන්ගාඩ් ආයතනයේ පිරිසක් අපේ ප‍්‍රධාන කාර්යාලය ඉදිරිපිට කලබලයක් ඇතිකළා. ඒ පිටුපස සිටි ඇමතිවරයා කවුද කියලා ඔබ කව්රුත් දන්නවා. එනිසා මෙම ඇවන්ගාඩ් සල්ලිවලින් යැපෙන විවිධ පිරිස් ජවිපෙට එරෙහිව ප‍්‍රහාර එල්ල කරන්න එකතුවෙලා ඉන්නවා. එහි තිබෙන විකාරරූපී බවනම් කවමදාකවත් එකට වැඩ කළ නොහැකි පිරිස් පවා අද එකතුවෙලා තිබීමයි. එක පැත්තකින් විමල් වීරවංශ, සෝමවංශ එකට වැඩකරන්න පටන්ගෙන තිබෙනවා. අද සෝමවංශ අමරසිංහ මහත්තයා කුමාර් ගුණරත්නම් ගැන කලින් නොකියපු දේවල් කියමින් ඉන්නවා. මේ සියලූ දෙනා එකතු වෙලා ඉන්නේ ජවිපෙට රිදවන්නයි. ජවිපෙන් ඉවත් වුණු, ඉවත්කළ, පිරිස් එකතු වෙලා දැන් ජවිපෙට රිදවන්ත උත්සාහ කරනවා. මේ පිටුපස තිබෙන්නේ ඇවන්ගාඩ් කළු සල්ලියි. ගෝඨාභය රාජපක්‍ෂ මේ සිදුවීම් පිටුපස ඉන්නවා. අපිට විරුද්ධ කණ්ඩායම්වලට ගෝඨාභය රාජපක්‍ෂ උදව් කරනවා. මේ පිරිස හිතාගෙන ඉන්නේ මේ අවලාද නිසා අපි ඇවන්ගාඩ් ප‍්‍රශ්නය අතහරියි කියලා. අපි අවධාරණය කරනවා මේ කුඩා කුඩා කල්ලි ජනතා විමුක්ති පෙරමුණට කිසිදු බලපෑමක් හෝ බාධාවක් නැහැ කියලා. 2012දී කුමාර් ගුණරත්නම් ලංකාවෙන් ඔස්ටේ‍්‍රලියාවට පිටුවහල් කළා. මුලින්ම ඔහු පැහැර ගත්තා. පසුව ඔහු මඟ දාලා ගියා. ඉන් පස්සේ කුමාර් ගුණරත්නම් අපරාධ පරීක්‍ෂණ දෙපාර්තමේන්තුවට බාර වුණා. ඒ වනවිට ඔස්ටේ‍්‍රලියාවේ තානාපතිතුමිය ඔහුගේ පාස්පෝට් එකත් රැගන එතනට පැමිණියා. ඉන් පසු ඔහු ඔස්ටේ‍්‍රලියාවට පිටුවහල් කළා. එසේ තිබියදී පිටුවහල් කරපු කුමාර් ගුණරත්නම් මහින්ද රාජපක්‍ෂ ඡන්දය ඉල්ලන වෙලාවේ නැවත ලංකාවට එනවා. රාජපක්ෂ පාලනයේ බලපෑම් නිසා බොහෝ පිරිසක් ලංකාවෙන් යන වෙලාවේදී පිටුවහල් කරපු ගුණරත්නම්ට වීසා දීලා ලංකාවට ගෙන්වා ගන්නවා. ඒ සියල්ල සිදුකළේ ගෝඨාභය රාජපක්‍ෂගේ සහ බැසිල් රාජපක්‍ෂගේ උදව්වෙන්. ජනාධිපතිවරණය වෙලාවේ ජනතා විමුක්ති පෙරමුණ දුර්වල කරන්න හිතාගෙන තමයි ඔහු නැවත ලංකාවෙට ගෙන්වුවේ. නිදහසේ ලංකාවට ආවානම් ගුණරත්නම් ඇයි හැංගිලා සිටියේ. එනිසා අපිට පැහැදිලියි මේ සියලූ දෙනා එකතුවී කරන්නේ රඟපෑමක් කියලා. ජනාධිපතිවරණය වෙලාවේ පෙරටුගාමී පක්‍ෂයට තිබුණු ඡන්ද ප‍්‍රමාණයත් කුමාර් ගුණරත්නම් මැදිහත් වෙලා පාර්ලිමේන්තු මැතිවරණයේදී අඩු කළා. එනිසා එවැනි පුංචි පුංචි කණ්ඩායම්වල කි‍්‍රයාකාරකම්වලින් අපිට කිසිදු බලපෑමක් නැහැ. ඔවුන් අවධානය ලබාගන්න පොඩි ළමයි වගේ විවිධ දේවල් කරනවා. ඔවුන් ඔවුන්ට කැමති කී‍්‍රඩාවක් කර ගත්තාවේ. මේ සියලූ දෙනා එකතුවී කරන්නේ ප‍්‍රධාන ප‍්‍රශ්නය යටපත් කිරීමට විවිධ මාතෘකා එළියට දැමීමයි. අපිට තියෙන ප‍්‍රධාන ප‍්‍රශ්නය ඇවන්ගාඩ් ගැන තිලක් මාරපන ඇමතිවරයා කියපු ප‍්‍රකාශය ඇත්ත නම් මොකටද ඔහු ඉල්ලා අස්වෙන්නේ. තිලක් මාරපන මහත්තයා ඉල්ලා අස්වුණාට මේ ප‍්‍රශ්නය අවසන් වෙන්නේ නැහැ. ඇවන්ගාඩ් සම්බන්ධයෙන් සිදුකරන පරීක්‍ෂණ ඉදිරියට ගෙනයා යුතුයි. මාධ්‍යවේදීන් නැගූ ප‍්‍රශ්නවලට පිළිතුරු දෙමින්.පාර්ලිමේන්තුවේදීත් ඉන් පිටතත් ඇවන්ගාඩ් ආරක්‍ෂා කිරීමට පෙනී සිටියේ තිලක් මාරපන පමණක් නොවෙයි. තවත් පිරිස් ඒ වෙනුවෙන් පෙනී සිටියා. දැන් තිලක් මාරපන ඇමතිවරයා ඇමතිධුරයෙන් ඉවත් කළා කියලා ප‍්‍රශ්නය විසඳුනේ නැහැ. මා පාර්ලිමේන්තුවේදී ඇවන්ගාඩ් සම්බන්ධයෙන් ප‍්‍රශ්න කළා. මාසයකට පමණ පසු රනිල් වික‍්‍රමසිංහ මහතා පිළිතුරු දෙමින් කීවේ ඒ සම්බන්ධයෙන් පරීක්‍ෂණයක් පැවැත්වෙනවා කියලා. නොවැම්බර් 04වැනිදා විවාදය වෙලාවේදී ලක්‍ෂමන් කිරිඇල්ල මහතා විවාදයට විරුද්ධ වුණේ ඇවන්ගාඩ් පිළිබඳව අධිකරණ කටයුත්තක් සිදුවෙනවා කියලයි. නමුත් අධිකරණ ඇමතිවරයාත් පොලිසිය බාර ඇමතිවරයාත් ඇවන්ගාඩ් සම්බන්ධයෙන් කිසිදු නීතිමය ප‍්‍රශ්නයක් නැති බව ප‍්‍රකාශ කළා. එනිසා තිලක් මාරපන ඇමතිවරයාට තිබුණු චෝදනාවම අධිකරණ ඇමතිවරයාටත් එලෙසම තිබෙනවා. ගෝඨාභය රාජපක්‍ෂ මහත්තයා හිරේ යන්න ඕනෑ තැන තැන කියන විවිධ වාක්‍ය ඛණ්ඩවලට නොවෙයි. මේ රටේ සිදුවූ පැහැර ගැනීම්, ඝාතන, සහ නාගරික සංවර්ධන අධිකාරියේ මුදල් අපහරණය සම්බන්ධයෙන් ඔහුට විශාල ලෙස චෝදනා එල්ලවී තිබෙනවා. එනිසා එම මහා පරිමාණ වංචා-දූෂණවලට අපරාධවලට ඔහුට එරෙහිව නීතිමය කටයුතු සිදුකළ යුතුයි කියලයි අපි කියන්නේ. විජයදාස රාජපක්‍ෂ මහත්තතයා කියලා තිබුණා ඇවන්ගාඩ් ආයතනයට විශාල ආදායමක් ලැබෙනවා කියලා. ඒ තරම් තොරතුරු ඔහුට ලැබෙන්නේ කොහොමද කියලා වෙනම සොයා බැලිය යුතුයි. නමුත් අපිට තිබෙන ප‍්‍රශ්නය විශාල ලෙස ඩොලර් ආදායමක් ලැබන එක ගැන නොවෙයි. ඇවන්ගාඩ් ආයතනයේ දූෂිත හා අපරාධකාරී ගනුදෙනු පිළිබඳවයි. විශාල ආදායමක් ලැබෙනවා නම් ඇයි නාවික හමුදාවෙන් සිදුකළ හැකි එම සේවාව ඇවන්ගාඩ් ආයතනයට ගත්තේ? ඒ විතරක් නෙවෙයි, ඔබ කවුරුත් විශ්වාස කරනවාද ඕනෑම අපරාධයක් කර රටකට මුදල් හම්බ කළයුතුයි කියලා. එසේ නම් මහා පරිමාණ කුඩු ජාවාරම් සිදුකර රටකට මුදල් හම්බ කරන්න කාට හෝ පුද්ගලයෙකුට යෝජනා කරන්න පුළුවන්.", "URL": "https://sinhala.adaderana.lk/news.php?nid=54985", "Category": null, "Parent URL": null}