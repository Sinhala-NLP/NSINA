{"Source": "Adaderana", "Timestamp": "March 6, 2017 09:40 am", "Headline": "  මීතොටමුල්ලේ දැඩි රථවාහන තදබදයක්", "News Content": "මීතොටමුල්ල හන්දියේ පැවැත්වෙන විරෝධතාවක් හේතුවෙන් කොළඹ - අවිස්සාවේල්ල පරණ පාරේ රථ වාහන ගමනා ගමනයට බාධා එල්ල වී තිබේ. පොලීසිය පැවසුවේ ඔරුගොඩවත්ත පරණ පාරට ඇතුල්වන ස්ථානයේ සිට වැල්ලම්පිටිය හන්දිය දක්වා මාර්ගය අවහිර වී ඇති බවයි. මීතොටමුල්ල කසළ කන්ද පවත්වාගෙන යාමට එරෙහිව ප්‍රදේශවාසීන් මේ වන විට උද්ඝෝෂණයක නිරත වන බව පොලිසීය පැවසුවේය. එබැවින් අදාළ මාර්ගය භාවිත කිරීමට අපේක්ෂා කරන්නන් විකල්ප මාර්ග භාවිත කරන ලෙස පොලීසිය ඉල්ලා සිටියි. දෙමටගොඩ සමන්තා හෝල් හන්දියෙන් වමට, දෙමටගොඩ දෙසින් වමට කොලොන්නාව හන්දියට පැමිණ වැල්ලම්පිටිය හන්දිය ඔස්සේ අවිස්සාවේල්ල දෙසට ඇතුළුවිය හැකි බව පොලීසිය සඳහන් කළේය. අවිස්සාවේල්ල දෙස සිට පැමිණෙන වාහන වැල්ලම්පිටිය හන්දියෙන් වමට හැරී කොලොන්නාව හන්දියෙන් දෙමටගොඩ දෙසට ගොස් කොළඹට ඇතුළුවිය හැකිය. මේ අතර කොළඹ නගරය ආශ්‍රිතව දෛනිකව පැවැත්වෙන විරෝධතා ඇතුළු කරුණු හේතුවෙන් රථ වාහන තඳබදය ඉහළ ගොස් ඇති බව පොලීසිය පවසයි. කොළඹ නාගරික රථවාහන අධ්‍යක්ෂ සහකාර පොලිස් අධිකාරී සුමිත් නිශ්ශංක මහතා සඳහන් කළේ වැඩිවන රථ වාහනවලට සාපේක්ෂව කොළඹ නගරයේ මාර්ග නවීකරණය නොවීම, මාර්ග සංඥා හා සලකුණු නිසි පරිදි යොදා නොමැතිවීම ද මීට හේතු වී ඇති බවයි. කෙසේ වෙතත් කොළඹ රථ වාහන තදබදය අවම කිරීම සඳහා පොලීසිය උපරිම මැදිහත්වීමක් සිදු කරන බව කොළඹ නාගරික රථ වාහන අධ්‍යක්ෂවරයා පැවසුවේය. කොළඹ ඇතුළත රථ වාහන රාජකාරි සඳහා පමණක් පොලිස් නිලධාරීන් 1200ක් පමණ අනුයුත්ත කර ඇති අතර කාර්යාල වේලාවන්හි පොලිස් ස්ථානවල කාර්යාල රාජකාරියන්වල නිරත පොලිස් නිලධාරීන් ද රථ වාහන රාජකාරි සඳහා යොදවන බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=70483", "Category": null, "Parent URL": null}