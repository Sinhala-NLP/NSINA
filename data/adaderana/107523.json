{"Source": "Adaderana", "Timestamp": "April 6, 2019 05:26 pm", "Headline": "විදෙස් දුම්වැටි තොගයක් රේගුවේ හිරවෙයි", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද(06) උදෑසන කටුනායක ගුවන් තොටුපළ පැමිණිමේ පර්යන්තයේ දී රේගු නිලධාරීන් විසින් අත්අඩංගුවට ගෙන තිබේ. අදාළ සැකකරු 20 හැවිරිදි රාගම ප්‍රදේශයේ පදිංචි, ඩුබායි හි රැකියාවක් සොයා ගැනීම සඳහා ගොස් සිටි අයෙකි. ඔහු අද උදෑසන 9.30ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්. - 547 දරන ගුවන් යානයෙන් කටුනායක ගුවන් තොටුපළ වෙත පැමිණ, එහි කිසිවක් ප්‍රකාශ කිරීමට නොමැති හරිත මාවත ඔස්සේ ගුවන් තොටුපළෙන් පිටව යමින් සිටියදී රේගු නිලධාරීන් මෙම අත්අඩංගුවට ගැනීම සිදු කර තිබුණි. කාඩ්බෝඩ් පෙට්ටි දෙකක රුපියල් 18,36,000 ක් වටිනා මෙම විදේශීය නිෂ්පාදිත දුම්වැටි 30,600 ක් අඩංගු දුම්වැටි කාටූන් 153 ක් සගවා ගෙන සිටිය බව රේගු මාධ්‍ය ප්‍රකාශකවරයා පැවසීය. සිද්ධිය සම්බන්ධයෙන් වැඩිදුර විමර්ශන කටයුතු කටුනායක ගුවන් තොටුපළ රේගුව විසින් සිදු කරයි.", "URL": "https://sinhala.adaderana.lk/news.php?nid=107523", "Category": null, "Parent URL": null}