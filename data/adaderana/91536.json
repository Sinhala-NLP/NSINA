{"Source": "Adaderana", "Timestamp": "June 26, 2018 05:07 pm", "Headline": "සිසුන් පිරිසක් පහර දී ප්‍රධාන ශිෂ්‍ය නායකයා මියයෑම-සැකකාර ළමුන් තිදෙනා යළි රිමාන්ඩ්", "News Content": "මොහොමඩ් ෆයිසුල් සිසුවාගේ ඝාතනය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කිරීමෙන් අනතුරුව රැඳවුම් බාරයේ සිටි ළමුන් තිදෙනා නැවතත් රක්ෂිත බනධනාගාර ගත කොට රැඳවුම් බාරයේ තැබීමට හලාවත මහේස්ත්‍රාත් හා දිසාවිනිසුරු මංජුල රත්නායක මහතා අද(26) නියෝග කරන කර තිබේ. පසුගිය දින කීපයේ මෙම දරුවන් හලාවත ආරච්චිකට්ටුව ළමා නිවාසයේ රඳවා තිබු අතර මෙවර මීගමුවේ මුදිත ළමා නිවාසයේ රඳවා තැබිමට නියෝග කර ඇත. මොහොමඩ් රිස්වි මොහොමඩ් ෆයිසුල් නැමති වයස අවුරුදු 16 ක් වු මෙම සිසුවා සවරාන විදුහලේ මෙන්ම ග්‍රාමයේද කැපී පෙනෙන පුද්ගලයෙකු වූ අතර මොහු විද්‍යාලයේ ප්‍රධාන ශිෂ්‍යනායක තනතුරද හොබවා ඇත. මිට ටික දිනකට පෙර මෙම සිසුවාට පාසලේ ප්‍රධාන ශිෂ්‍යනායක පදවිය ලැබී ඇති අතර ඊට පසු එයට ඊර්ෂාවෙන් සිටි සිසුන් තිදෙනෙකු මේ පහර දීම සිදු කර ඇති බව සිසුවාගේ ඥාතීන් පවසයි. බරපතළ තත්ත්වයේ සිටි මෙම සිසුවා රෝහලෙන් නිවසට එවීම පිළිබඳව ද විත්තිකරුවන් වෙනුවෙන් පෙනී සිටි නිතිඥ බණ්ඩාර ඒකනායක මහතා අධිකරණයේ අවධානය යොමු කර සිටියේය. සැකකාර ළමුන් එක්ව සැලසුම් සහගතව මේ අපරාධය සිදු කර ඇති අතර හිසට සිදුවූ පහරදීම් හේතුවෙන් මේ මරණය සිදුව ඇති බව මරණ පරීක්ෂණයේදී තහවුරු වී ඇති බව අගතියට පත් පාර්ශවයේ නීතිඥ හිලරි ප්‍රසන්න මහතා අධිකරණයට කරුණු දක්වමින් ප්‍රකාශ කළේය. මේ ළමුන් තිදෙනාට මාංචු දමා වෙනත් සිරකරුවන් සමඟ තැබීමට පියවර ගැනීම තුළින් ළමා අයිතිවාසිකම් උල්ලංඝනය වී ඇති බව විත්තියේ නීතිඥවරයා ප්‍රකාශ කලත් පොලිසිය හා බන්ධනාගාර නිලධාරීන් අධිකරණයේදී එය ප්‍රතික්ෂේප කරන ලදී. හලාවත මුලස්ථාන පොලිස් පරීක්ෂක වසන්ත හේරත් මහතා උපදෙස් පරිදි හලාවත පොලිසියේ නිලධාරීන් මේ පිළිබද වැඩිදුර පරීක්ෂණ පවත්වයි. පසුගිය ජුනි මස 23 වන දින අලුයම මෙම දරුවා රෝහලේ ප්‍රතිකාර ලබමින් සිටිය දී මිය ගියේය.", "URL": "https://sinhala.adaderana.lk/news.php?nid=91536", "Category": null, "Parent URL": null}