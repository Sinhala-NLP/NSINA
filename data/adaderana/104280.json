{"Source": "Adaderana", "Timestamp": "February 14, 2019 09:47 am", "Headline": "දෙවන දිනටත් ලංකාව-දකුණු අප්‍රිකාව අද තරග බිමේ", "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකා කණ්ඩායම අතර පැවැත්වෙන පළමු ටෙස්ට් ක්‍රිකට් තරගය දෙවන දිනය අදයි. ඊයේ දිනය සඳහා තරගය නතර කරන විට සිය පලමු ඉනිම ක්‍රීඩා කරන ශ්‍රී ලංකා කණ්ඩායම එක් කඩුල්ලක් දැවී රැස් කරගෙන සිටි ලකුණු සංඛ්‍යාව 49කි. තමා නායකත්වය ලබා දෙන පළමු ටෙස්ට් තරගයේම කාසියේ වාසිය දිනු දිමුත් කරුණාරත්න ප්‍රතමයෙන් පන්දුවට පහරදීමට දකුණු අප්‍රිකා කණ්ඩායමට ආරාධනා කළ අතර ශ්‍රී ලංකාව වෙනුවෙන් ලසිත් ඇඹුල්දෙණියට සහ ඕෂධ ප්‍රනාන්දුට ටෙස්ට් වරම් හිමි කර ගත්තේය. ඒ අනුව ආරම්භ වු තරගයේ එක් අවස්ථාවකදි විශ්ව ප්‍රනාන්දු යැවු පන්දුවකට හෂීම් අම්ලා කඩුල්ල මුවා කිරීමේ වරදට හසු වු අතර එහිදී ඒ පිළිබඳ ඉල්ලීම් කළ ද පිටියේ විනිසුරුගේ තීරණය වුණේ ඔහු නොදැවුණු ක්‍රීඩකයෙකු ලෙසයි. එහිදී දිමුත් කරුණාරත්න නැවත විමසීමක් කළද විනිසුරවරයා සඳහන් කළේ තත්පර 15ක් තුළදී එම විමසීම නොකළ බවයි. කෙසේ වෙතත් ඔහු නොදැවුණු ක්‍රීඩකයෙක් ලෙස විනිසුරු සංඥා කළ අතර දිමුත් එම නැවත විමසා බැලීම සිදු කර තිබුණේ තත්පර 13කදී බව තරග විස්තර විචාරකයින් සඳහන් කළේය. දකුණු අප්‍රිකා ඉනිමේ පළමු කඩුලු 3 ලකුණු 17 ක් තුල දවා ගැනීමට ශ්‍රී ලංකා වේගපන්දු යන්නන් සමත් වු අතර සිව්වන කඩුල්ල සඳහා ලකුණු 72ක සබඳතාවයක් ගොඩනැගීමට ෆෆ් ඩුප්ලෙසිස් සහ ටෙම්බා බව්මා සමත් වුණි. දකුණු අප්‍රිකාව වෙනුවෙන් ක්වන්ටන් ඩී කොක් ලකුණු 80ක් රැස් කළ අතර අනතුරුව පිටියට පිවිසි කිසිදු ක්‍රීඩකයෙකු හට සාර්ථක වීමට ශ්‍රි ලංකා පන්දු යවන්නන් ඉඩ ලබා දී නොමැත. එහිදී ලසිත් ඇඹුල්දෙණිය අද සිය මංගල ටෙස්ට් කඩුල්ල දවා ගැනීමට අද සමත් වු අතර දකුණු අප්‍රිකානු කණ්ඩායම සිය පළමු ඉනිම සඳහා සියලු දෙනා දැවී ලකුණු 235ක් රැස් කළේය. පන්දු යැවීමේදී විශ්ව ප්‍රනාන්දු කඩුලු 4ක් සහ කසුන් රජිත කඩුලු 3ක් දවා ගැනීමට සමත් වුණි. අනතුරුව පිළිතුරු ඉනිම ක්‍රීඩා කිරීම සඳහා පිටියට පිවිසි ශ්‍රී ලංකා කණ්ඩායමේ පළමු කඩුල්ල ලකුණු 19කදී දවා ගැනීමට ඩේල් ස්ටේන් සමත් වුණි. කෙසේ වෙතත් ඊයේ දිනය සඳහා තරගය නතර කරන විට නායක දිමුත් කරුණාරත්න නොදැවී ලකුණු 28ක් සහ ඕෂධ ප්‍රනාන්දු නොදැවී ලකුණු 17ක් රැස් කරගෙන සිටියේය.", "URL": "https://sinhala.adaderana.lk/news.php?nid=104280", "Category": null, "Parent URL": null}