{"Source": "Adaderana", "Timestamp": "September 4, 2011 05:03 pm", "Headline": "ජාතික සෞඛ්‍ය සතිය, මාධ්‍ය සංදර්ශනයක් පමණයි", "News Content": "\"ජාතික සෞඛ්‍ය සතිය\" ආණ්ඩුව විසින් ගෙන යන බොරුවක් බව සමස්ත ලංකා සුවසේවා සංගමය පවසයි. ඔක්තෝම්බර් මස 3 වැනි දින සිට 10 වැනි දින දක්වා කාලය ජාතික සෞඛ්‍ය සතියක් ලෙස ප්‍රකාශයට පත් කිරීමට සෞඛ්‍ය අමාත්‍යාංශය තීරණය කර තිබේ. එහි දී රෝහල් වල අඩුපාඩු පුද්ගලිකව සොයා බලා වාර්තා කිරීමට සියලු මන්ත්‍රීවරුන්ට හා අමාත්‍යවරුන්ට වගකීම් පවරා ඇති බවත් ඉන් අනතුරුව එම වාර්තා වලට අනුව අදාළ අඩුපාඩු වලට කඩිනම් විසඳුම් ලබා දෙන බවත් ප්‍රකාශයට පත් කර ඇති බව සමස්ත ලංකා සුවසේවා සංගමය සඳහන් කරයි. මෙවැනි ජාතික සෞඛ්‍ය සති නම් කරමින් සෞඛ්‍ය සේවාවේ ගැටලු විසඳීමට පසුගිය කාලය පුරාම ආණ්ඩුව කටයුතු කළ ද එම වැඩසටහන් සියල්ල බොරු රඟපෑම් වූ බව සමස්ත ලංකා සුවසේවා සංගමයේ සභාපති ගාමිණි කුමාරසිංහ මහතා පවසයි. ජාතික සෞඛ්‍ය සතියක් නම් කරමින් ආණ්ඩුව යළිත් වරක් සැරසෙන්නේ මාධ්‍ය සංදර්ශනයකට පමණක් බව සුවසේවා සංගමය පෙන්වා දෙයි. මෙම ව්‍යාජ වැඩසටහන් වලට එරෙහිව ජනතාව දැනුවත් කිරීම සඳහා ඉදිරි සතිය තුළ පත්‍රිකා ලක්ෂයක් ජනතාව අතර බෙදා හැරීමට කටයුතු කරන බව ද කුමාරසිංහ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=18514", "Category": null, "Parent URL": null}