{"Source": "Adaderana", "Timestamp": "December 12, 2017 12:11 pm", "Headline": "බොර්ඩ්ලන් නිසා අවතැන්වූවන් වන්දි ඉල්ලා උද්ඝෝෂණයේ ", "News Content": "හැටන් කොළඹ ප‍්‍රධාන මාර්ගය ගිනිගත්හේන කළුගල පොලිස් මුර පොළ අසලින් අවහිර කරමින් බොර්ඩ්ලන් ජල විදුලි බලගාර ව්‍යපෘතිය නිසා අවතැන්වු පවුල් වල සාමාජිකයන් හා ප‍්‍රදේශයේ මහා සංඝරත්නය විසින් වන්දි මුදල් ඉල්ලා සිදුකරන උද්ඝෝෂණයක් හේතුවෙන් එම මාර්ගයේ ගමනා ගමන කටයුතු අද (12) උදෑසන 9.15 සිට 10.30 දක්වා සම්පුර්ණයෙන්ම ඇණහිට තිබිණි. පසුව පොලිසිය උද්ඝෝෂකයන් ඉවත් කර එම මාර්ගයේ රථ වාහන ගමනා ගමනයට ඉඩ සැලසිමත් සමගම පොලිසිය හා උද්ඝෝෂකයන් අතර උණුසුම් තත්ත්වයක්ද ඇති විය. ලංකා විදුලි බල මණ්ඩලය මඟින් කැළණි ගඟ හරස් කරමින් ගිනිගත්හේන පොල්පිටිය ප‍්‍රදේශයේ ඉදිකරමින් පවතින බොර්ඩිලන්ඩි ජලවිදුලි බලගාර ව්‍යපෘතියේ කැණිම් කටයුතු සිදුකරන උමං මාර්ගයක් හේතුවෙන් පොල්පිටිය ගම්මානයේ නිවාස තිස් තුනක සාමාජිකයන් පදිංචිව සිටි නිවාස ගිලා බැලිමේ අවධානමකට ලක්විම නිසා ඔහුන්ට වන්දි මුදල්ගෙවිමේ පදනම මත ඔහුන්ව එම නිවාස වලින් ඉවත් කිරිමට ව්‍යාපෘති භාර නිළධාරින් පියවර ගෙන තිබිණි. එතෙක් එම පදිංචිකරුවන්ට කුලි නිවාස වල පදිංචි විම සඳහා එම ව්‍යාපෘතිය මගින් මසකට රැපියල් තිස්දහස බැගින් මාසික ගෙවිමක්ද සිදු කළේය‍. වන්දි මුදල් නොලැබිම හේතුවෙන් අවතැන්වුවන් එමෙ ව්‍යපෘති කාර්යාලය ඉදිරිපිට දින පහළවක් තිස්සේ සත්‍යග‍්‍රහයක නියලි සිට එයට විසඳුමක් නොලද නිසා අද ප‍්‍රධාන මාර්ගය අවහිර කරමින් මෙම උද්ඝෝෂණය සිදුකිරිමට පියවර ගෙන තිබේ.", "URL": "https://sinhala.adaderana.lk/news.php?nid=81388", "Category": null, "Parent URL": null}