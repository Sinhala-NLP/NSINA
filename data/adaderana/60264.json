{"Source": "Adaderana", "Timestamp": "May 18, 2016 05:05 pm", "Headline": "ආපදා මරණ 37 දක්වා ඉහළට - තවදුරටත් සෝදිසි මෙහෙයුම්", "News Content": "අයහපත් කාලගුණික තත්ත්වයත් සමග ඇති වූ ජල ගැලීම් හා නායයාම්වලින් මියගිය ගණන මේවන විට 37 දක්වා ඉහළ ගොස් තිබේ.ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පැවසුවේ කෑගල්ල ඇතුළු ආපදාවට ලක්වූ දිස්ත්‍රීක්කවලින් මෙම මරණ වාර්තා වී ඇති බවයි.එසේම තවත් පුද්ගලයින් 21 දෙනෙකු අතුරුදන්ව ඇති අතර 352, 374ක් පීඩාවට පත්ව 223,687ක් අවතැන්ව ඇත.කෑගල්ල, අරණායක ඇතුළු නායයාමට ලක්වූ ප්‍රදේශවල පස්වලට යටවූ පුද්ගලයින් බේරාගැනීමේ කටයුතු හමුදාවේ සහයෙන් ආරම්භ කර ඇති අතර පවත්නා කාලගුණික තත්ත්වය හා එම ස්ථානවලට ළඟාවීමේදී පවත්නා අපහසුතාවයන් නිසා එම කටයුතුවලට බාධා එල්ල වී තිබේ.මේ අතර අරණායක නායයෑමට ලක්වු ප්‍රදේශය නැරඹීමට පැමිණීමෙන් වළකින ලෙස කෑගල්ල දිස්ත්‍රික් ලේකම් අබේවික්‍රම වනසූරිය මහතා ඉල්ලීමක් කරයි.ගැවිලිපිටිය මංසන්දියේ මේ වන විටත් පොලිස් විශේෂ මාර්ග බාධකයක් යොදවා ඇති බව අද දෙරණ වාර්තාකරු පැවසුවේය.කෙසේවෙතත් නායයෑමෙන් අතුරුදන්වුවන් සෙවීමේ මෙහෙයුම් මේ වන විටත් ක්‍රියාත්මක කෙරෙන බව දිස්ත්‍රික් ලේකම්වරයා සඳහන් කළේය.මේ වන විට අරණායක ප්‍රදේශයේ සිදුවූ නායයෑමෙන් අතුරුදන් වු පුද්ගලයින් 17 දෙනෙකුගේ මළ සිරුරු සොයාගෙන ඇත.", "URL": "https://sinhala.adaderana.lk/news.php?nid=60264", "Category": null, "Parent URL": null}