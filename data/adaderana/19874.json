{"Source": "Adaderana", "Timestamp": "November 9, 2011 08:03 am", "Headline": "වැටුණු ව්‍යාපාර ආණ්ඩුවට බාන කෙටුම්පත අද විවාදයේ", "News Content": "පාඩු ලබන ව්‍යාපාර රජයට පවරා ගැනීමේ පනත් කෙටුම්පත පිළිබඳ විවාදය පාර්ලිමේන්තුවේ දී අද පැවැත්වීමට නියමිතව තිබේ. අග්‍රාමාත්‍ය දී.මූ ජයරත්න මහතා විසින් අදාළ පනත ඊයේ පාර්ලිමේන්තුවට ඉදිරිපත් කරන ලදී. නියෝජ්‍ය කතානායක චන්දිම වීරක්කොඩි මහතා දැනුම් දුන්නේ අදාළ පනත ආණ්ඩුක්‍රම ව්‍යවස්ථාවට අනුකූල බව ශ්‍රේෂ්ඨාධිකරණය තීරණය කර ඇති බවයි. කෙසේ වෙතත් අදට නියමිත විවාදය කල් තැබීමට පියවර ගන්නා ලෙස එක්සත් ජාතික පක්ෂය ඊයේ නියෝජ්‍ය කතානායකවරයා‍ගෙන් ඉල්ලා සිටියේය. නමුත් සභානායක නිමල් සිරිපාල ද සිල්වා මහතා කියා සිටියේ අධිකරණ ක්‍රියාමාර්ග තිබුණ ද පනත සම්බන්ධයෙන් පාර්ලිමේන්තු කටයුතු පවත්වාගෙන යාමට එය බාධාවක් නොවන බවයි. ඒ අනුව අද පස්වරුවේ රැස් වන පාර්ලිමේන්තුව තුළ පාඩු ලබන ව්‍යාපාර පවරා ගැනීමේ පනත විවාදයට ගැනෙනු ඇත.", "URL": "https://sinhala.adaderana.lk/news.php?nid=19874", "Category": null, "Parent URL": null}