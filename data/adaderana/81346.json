{"Source": "Adaderana", "Timestamp": "December 11, 2017 11:58 am", "Headline": " විමල්ගේ නඩුව 19ට කල් යයි", "News Content": "එක්සත් ජාතීන්ගේ හිටපු මහ ලේකම් සෙයිද් රාද් අල් හුසේන් කුමරු මෙරටට පැමිණිමට විරෝධය පළ කරමින් මහජන පීඩා ඇතිවන පරිදි උද්ඝෝෂණ ව්‍යාපාරයක් පැවැත්වීමේ චෝදනාවට අදාළව පාර්ලිමේන්තු මන්ත්‍රී විමල් වීරවංශ මහතා ඇතුළු පිරිසට එරෙහි නඩුව අද(11) කොළඹ ප්‍රධාන මහේස්ත්‍රාත් අධිකරණය හමුවේ කැඳවා තිබේ. කුරුඳුවත්ත පොලීසිය විසින් අදාළ නඩුව පවරා ඇති අතර නඩුවේ පළමු සැකකරු වන විමල් වීරවංශ මන්ත්‍රීවරයා අද අධිකරණය හමුවේ පෙනී නොසිටි බව අද දෙරණ අධිකරණ වාර්තාකරු සඳහන් කළේය. මන්ත්‍රීවරයා පාර්ලිමේන්තු සැසිවාරයට සහභාගී වන බැවින් අධිකරණය හමුවේ පෙනී නොසිටින බව ඔහුගේ නීතීඥවරයා එහිදී අධිකරණයට දැනුම් දී තිබේ. ඒ අනුව මීළඟ නඩු දිනයේදී මන්ත්‍රීවරයා අද පාර්ලිමේන්තු සැසිවාරයට සහභාගී වූ බවට පාර්ලිමේන්තු මහලේකම්වරයාගෙන් ලිපියක් රැගෙන අධිකරණය හමුවේ සනාථ කරන ලෙස කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා සැකකාර මන්ත්‍රීවරයාගේ ඇපකරුට නියෝග කළ බව සඳහන්ය. නඩුව යළි ලබන මාර්තු 19 වන දින දක්වා කල් තැබූ මහේස්ත්‍රාත්වරයා එදිනට සැකකරුවන් හත් දෙනාට එරෙහිව චෝදනා පත්‍ර ගොනු කිරීමට අවශ්‍ය පියවර ගන්නා ලෙස කුරුඳුවත්ත පොලීසියට නියෝග කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=81346", "Category": null, "Parent URL": null}