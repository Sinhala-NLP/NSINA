{"Source": "Adaderana", "Timestamp": "September 5, 2011 12:54 pm", "Headline": "හදිසිය ඉවත් කළත් පොලීසිය දඩයමේ-පෝස්ටර් ඇලවූවන් අත්අඩංගුවේ ", "News Content": "රජය විසින් හදිසි නීතිය ඉවත් කරනු ලැබූවද පෝස්ටරයක් ඇලවීමටවත් ප්‍රජාතන්ත්‍රවාදී අයිතියක් ස්ථාපිත කොට නැති බව පාසල් සුරැකීමේ ව්‍යාපාරය පවසයි. පොස්ටර් අලවමින් සිටි තම සාමාජිකයින් අත්අඩංගුවට ගැනීමට එරෙහිව පාසල් සුරැකීමේ ව්‍යාපාරයේ මාධ්‍ය ප්‍රකාශක කසුන් මාලින්ද මහතාගේ අත්සනින් යුතුව නිකුත් කළ නිවේදනයක මේ බව සඳහන් වේ. එහි මෙසේද සඳහන් වේ. අද වන විට ආණ්ඩුව විසින් පාසල් අධ්‍යාපන ක්ෂේත‍්‍රය තුළ බරපතළ ගැටලු ගණනාවක් නිර්මාණය කරමින් තිබේ. ඊට එරෙහිව පාසල් අධ්‍යාපන ක්ෂේත‍්‍රය සුරැකීම උදෙසා පාසල් සුරැකීමේ ජනතා ව්‍යාපාරය ලෙස අප අපේ රටේ ජනතාව දැනුවත් කරමින් සිටී. මේ අතර ඊයේ (සැප්.04) රාතී‍්‍ර කුරුණෑගල ප‍්‍රදේශයේ\"නිදහස් අධ්‍යාපනයට අත නොතබනු\"මැයෙන් පෝස්ටරයක් අලවමින් සිටි පාසල් සුරැකීමේ ජනතා ව්‍යාපාරයේ කි‍්‍රයාකාරීන් සිව්දෙනෙකු වාරියපොළ පොලීසිය විසින් අත්අඩංගුවට ගෙන ඇත. මින් සාමාජිකයන් දෙදෙනෙකු ඊයේ රාතී‍්‍ර 11.30 ට පමණ බමුණාකොටුව මහා විද්‍යාලයට නුදුරින් පෝස්ටරය අළවමින් සිටියදී බීමතින් පැමිණි ආණ්ඩුවේ හිතවතුන් දෙදෙනෙකු විසින්\"ආණ්ඩු විරෝධී පෝස්ටර් අලවනවා\"යැයි චෝදනා කරමින් මොවුන් දෙදෙනා පාසල තුළට රැගෙන ගොස් තිබේ. ඉන් පසුව පාසලේ විදුහල්පතිවරයාද සම්බන්ධ කරගනිමින් ඔවුන් දෙදෙනාට බරපතල ලෙස පහරදී පොලීසියට භාර දී ඇත. පහරදීමෙන් බරපතල ලෙස තුවාල ලැබූ ඔවුන් දෙදෙනා රෝහල්ගත කොට ඇත්තේ උදෑසන 3.00 ට පමණය. මේ අතර ඔවුන් දෙදෙනා ළඟ තිබු රු.6000 ක මුදලක්ද පහරදීමට පැමිණි පුද්ගලයන් විසින් පැහැරගෙන ඇත. පහරකෑමට ලක් වූ දෙදෙනා තවමත් වාරියපොල රෝහලේ ප‍්‍රතිකාර ලබමින් සිටියි.මේ අතර වාරියපොළ නගරයේ පෝස්ටර් අළවමින් සිටි පාසල් සුරැකීමේ ජනතා ව්‍යාපාරයේ තවත් කි‍්‍රයාකාරිකයන් දෙදෙනෙකුද වාරියපොළ පොලීසිය විසින් අත්අඩංගුවට ගෙන ඇත. එහෙත් තවමත් අත්අඩංගුවට ගත් සිව්දෙනාගෙන් කටඋත්තරයක් හෝ ලබාගැනීමට පොලීසිය කි‍්‍රයා කොට නොමැත. ආණ්ඩුව විසින් හදිසි නීතිය ඉවත් කරන ලද තත්ත්වයක් යටතේ මෙම අත්අඩංගුවට ගැනීම ප‍්‍රශ්නකාරීය. නිදහස් අධ්‍යාපනය අයිතිය සුරැකීම උදෙසා පෙනීසිටින්නන් අත්අඩංගුවට ගැනීමේ ආණ්ඩුවේ මෙම අත්තනෝමතික කි‍්‍රයාමාර්ගවලට පාසල් සුරැකීමේ ජනතා ව්‍යාපාරය ලෙස අපගේ බලවත් විරෝධය පළකරන අතර කුමන බාධක පැමිණියද නිදහස් අධ්‍යාපන අයිතිය සුරැකීම උදෙසා පාසල් සුරැකීමේ ජනතා ව්‍යාපාරය ලෙස අපි ඉදිරියටත් කටයුතු කරන්නෙමු.", "URL": "https://sinhala.adaderana.lk/news.php?nid=18527", "Category": null, "Parent URL": null}