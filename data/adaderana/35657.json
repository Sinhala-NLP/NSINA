{"Source": "Adaderana", "Timestamp": "July 10, 2013 12:07 pm", "Headline": "ශ්‍රී ලංකාව සමඟ මිත්‍රව කටයුතු කළ යුතුයි", "News Content": "මිත්‍ර රටක් ලෙස ශ්‍රී ලංකාව සමඟ එක්ව කටයුතු කළ යුතු බව ඉන්දීය ජාතික ආරක්ෂක උපදේශක ශිවශංකර් මෙනන් මහතා පවසයි. ඉන්දීය මාධ්‍යවේදීන් පිරිසක් හමුවූ අවස්ථාවේ දී ජාතික ආරක්ෂක උපදේශකවරයා මෙම අදහස් පළ කර තිබේ. මෙරට නිල සංචාරය අවසන් කරමින් ඉන්දීය මාධ්‍යවේදීන් හමුවූ අවස්ථාවේ දී ඔවුන් යොමු කළ ප්‍රශ්න වලට පිළිතුරු දෙමින් ශිවශංකර් මෙනන් මහතා මෙම අදහස් පළ කර ඇත. මෙහිදී ඉන්දීය ජාතික ආරක්ෂක උපදේෂකවරයා සඳහන් කර ඇත්තේ 13 වන ආණ්ඩුක්‍රම ව්‍යවස්ථා සංශෝධනය පිළිබඳ ඉන්දියාව පාර්ශවයෙන් කරුණු ඉදිරිපත් කළ බවත්, ශ්‍රී ලංකාවද ඔවුන්ගේ අදහස ඉදිරිපත් කළ බවත්ය. එමෙන්ම 13 පිළිබඳව ඉන්දියාවේ ස්ථාවරය මීට පෙර ප්‍රකාශ කළ බව සඳහන් කර ඇති ඉන්දීය ජාතික ආරක්ෂක උපදේෂකවරයා එහි වෙනසක් නොවන බව ද සඳහන් කර තිබේ. දේශපාලන විසඳුමක් ලබා ගැනීම පිළිබඳව ශ්‍රී ලංකාවට දැනුම් දුන් බව ද මෙහිදී ඔහු ප්‍රකාශ කර ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=35657", "Category": null, "Parent URL": null}