{"Source": "Adaderana", "Timestamp": "November 28, 2015 01:46 pm", "Headline": " ෂියාම්ගේ පියා ඊයේ කළ ප්‍රකාශය අද ඉල්ලා අස්කර ගනියි ", "News Content": "හිටපු නියෝජ්‍ය පොලිස්පති වාස් ගුණවර්ධන මහතා පිළිබඳ තමාට කිසිදු සැකයක් නොමැති බවට පසුගිය දින තමා මාධ්‍ය ඉදිරියේ කළ ප්‍රකාශය ඉල්ලා අස්කර ගන්නා බව ඝාතනයට ලක්වූ මොහොමඩ් ෂියාම්ගේ පියාවන මොහොමඩ් සුබේර් මොහොමඩ් හුසාම්ඩීන් මහතා පවසයි. තමා එම අවස්ථාවේදී එම ප්‍රකාශය සිදු කරන ලද්දේ එම අවස්ථාවේදී තමාගේ සිතේ තිබු කලබලකාරී තත්ත්වයෙන් බවත්, අදාළ අධිකරණ තීන්දුව තමා පිළිගන්නා බවත් ඒ මහතා අද මාධ්‍ය හමුවක් කැඳවමින් කියා සිටියේය. ඊයේ (27) මොහොමඩ් ෂියාම්ගේ ඝාතනය සම්බන්ධයෙන් හිටපු නි.පොලිස්පති වාස් ගුණවර්ධන, ඔහුගේ පුතු ඇතුළු 6 දෙනෙකු වරදකරු බවට පත්කරමින් මහාධිකරණය විසින් මරණ දඬුවම් ලබාදීමෙන් පසු අධිකරණ භූමියේදී හෙතෙම හිටපු නියෝජ්‍ය පොලිස්පති වාස් ගුණවර්ධන මහතා පිළිබඳ තමාට කිසිදු සැකයක් නොමැති මේ බව කියා සිටියේය. වාස් ගුණවර්ධන මහතා මෙම තීන්දුවට එරෙහිව අභියාචනා කරන්නේනම් ඊට සහයට සාක්ෂි දීමට තමා සූදානම් බවද ෂියාම්ගේ පියා එහිදී සඳහන් කළේය. තම පුතුගේ ඝාතනය සම්බන්ධයෙන් සම්පූර්ණයෙන්ම වගකිව යුත්තේ ෆවුස්ඩීන් හා ක්‍රිසාන්ත යන දෙදෙනා බවත්, වාස් ගුණවර්ධන මහතා පිළිබඳ තමාට කිසිදු සැකයක් නොමැති බවත් ෂියාම්ගේ පියා වැඩිදුරටත් එහිදී කියා සිටියේය. 2013 වසරේ මැයි මස 21 වන දින කොළඹ සහ තදාසන්න ප්‍රදේශවලදී මොහොමඩ් සියාම් ඝාතනය කිරීම, ඊට කුමන්ත්‍රණය කිරීම, පැහැරගෙන යාම සහ සාක්ෂි වසන් කිරීම ඇතුළු චෝදනා 8ක් යටතේ නීතිපතිවරයා විසින් මෙම නඩුව පවරනු ලැබ තිබුණි. කෙසේ වෙතත් බම්බලපිටිය ප්‍රදේශයේ පාවහන් වෙළඳසැලක හිමිකරුවෙකු වූ මොහොමඩ් ෂියාම් මහතාට මොහොමඩ් ෆවුස්ඩීන් යන අය විසින් ව්‍යාපාරික කටයුතු සඳහා ණය මුදලක් වශයෙන් විශාල මුදලක් ලබාදී තිබුණු බවත්, එම මුදල ආපසු නොදීම නිසා එය කෙසේ හෝ ලබාදෙන ලෙස ෆවුස්ඩීන් යන අයගේ මිතුරෙකු වන ක්‍රිශාන්ත කෝරලගේ යන අයගෙන් සහය ඉල්ලා ඇති බවත් වාර්තා විය. මෙම මුදල කෙසේ හෝ යළි ලබාගැනීමට නම් ඒ වෙනුවෙන් යම් මුදලක් එවක නි.පොලිස්පතිවූ වාස් ගුණවර්ධන මහතාට ලබාදෙන්නට සිදුවනු ඇති බවත්, ඒ අනුව ඔහු ලවා මෙම මුදල ආපසු ලබාගත හැකිවෙනු ඇති බවත් ක්‍රිෂාන්ත කෝරලගේ විසින් ෆවුස්ඩීන්ට දන්වා තිබුණු බවත් සඳහන්ය. ෂියාම්ගේ පියා විසින් මෙම ඝාතනය සඳහා වගකිව යුත්තේ වාස් ගුණවර්ධන නොව මොහොමඩ් ෆවුස්ඩීන් හා ක්‍රිෂාන්ත කෝරලගේ යන දෙදෙනා බව පවසන්නේ එබැවිනි. කෙසේ වෙතත් ඊයේ මහාධිකරණයේදී වාස් ගුණවර්ධන ඇතුළු හය දෙනා වැරදිකරුවන් බවට සාධාරණ සැකයකින් තොරව ඒකමතිකව තීන්දු වී තිබේ.", "URL": "https://sinhala.adaderana.lk/news.php?nid=55377", "Category": null, "Parent URL": null}