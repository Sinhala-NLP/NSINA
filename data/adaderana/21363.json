{"Source": "Adaderana", "Timestamp": "January 13, 2012 09:32 pm", "Headline": "ජාතික සරසවි බිඳදමා පෞද්ගලික සරසවිවලට දොර අරින්න හදනවා", "News Content": "රජය ක්‍රමානුකූලව අධ්‍යාපනය වෙනුවෙන් රාජ්‍ය වියදම්වලින් වෙන්කරන ලද ප්‍රතිපාදන කප්පාදු කරමින් පැමිණ ඇති බව ජනතා විමුක්ති පෙරමුණු පාර්ලිමේන්තු මන්ත්‍රී අනුර කුමාර දිසානායක මහතා පවසයි. ‍ අධ්‍යාපන ක්ෂේත්‍රයට අවශ්‍ය මුදල් වෙන්නොකිරීමෙන්, එම ක්ෂේත්‍රය පුළුල් කිරීම සඳහා අවශ්‍ය සැලසුම් සකස් නොකිරීම තුළ විශාල අර්බුදයක් නිර්මාණය කර ඇති බව ඒ මහතා පෙන්වාදෙයි. ‍ මේ අනුව ආණ්ඩුවට අවශ්‍ය වී ඇත්තේ ක්‍රාමානුකූලව ජාතික විශ්ව විද්‍යාල පද්ධතිය බිඳවට්ටමින්, ජාතික විශ්ව විද්‍යාල පද්ධතිය කෙරෙහි තිබූ විශ්වාසය බිඳවට්ටමින්, එම විශ්ව විද්‍යාල පද්ධතියට ඇතුළත්වීමට සිටින දරුවන්ට ඒ කෙරෙහි පවතින හැඟීම බිඳවට්ටමින් යන ගමනක නිරතවීම බව ඔහු සඳහන් කරයි. ‍ රට තුළ පෞද්ගලික විශ්ව විද්‍යාල ආරම්භ කිරීමේ අරමුණින් රජය මෙය ඇතිකර ඇති බව අද(13) කොළඹ පැවති මාධ්‍ය හමුවක දී අදහස් දක්වමින් මන්ත්‍රීවරයා ප්‍රකාශ කළේය. ‍ පෞද්ගලික විශ්ව විද්‍යාල මත වැරදි මතයක් බවත්, ජාතික විශ්ව විද්‍යාල පද්ධතිය කඩා බිඳදමා පෞද්ගලික විශ්ව විද්‍යාල සඳහා දොරටු විවෘත කිරීමට ආණ්ඩුව උත්සාහ දරන බවත් ඔහු චෝදනා කළේය. ‍ ජාතික විශ්ව විද්‍යාල අධ්‍යාපනය සම්ප්‍රදායික පාඨමාලා පවත්වාගෙන යන ආයතන බවට පත්කරමින් පෞද්ගලික විශ්ව විද්‍යාල ආයතන නූතන නව දැනුම කේන්ද්‍ර කරගත් ආයතන බවට පත්කිරීම පෞද්ගලික විශ්ව විද්‍යාල පනතින් සිදුකරන බව දිසානායක මහතා පෙන්වාදුන්නේය. ‍ ජාතික විශ්ව විද්‍යාල වැදගත්කමක් නොමැති ආයතන බවට පත්ව පෞද්ගලික විශ්ව විද්‍යාල පද්ධතිය නූතන දැනුම ලබාදෙන, වඩා වටිනාකම් සහිත උපාධි නිර්මාණය කරන ආයතන බවට පත්කරන බව මන්ත්‍රීවරයා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=21363", "Category": null, "Parent URL": null}