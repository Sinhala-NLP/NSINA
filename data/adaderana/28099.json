{"Source": "Adaderana", "Timestamp": "October 7, 2012 06:53 pm", "Headline": "විනිසුරුවන් හා නීතිඥයින් උසාවි වර්ජනය කරයි", "News Content": "අධිකරණ සේවා කොමිෂන් සභාවේ ලේකම් මංජුල තිලකරත්න මහතාට නාදුනන කණ්ඩායමක් විසින් කළ පහරදීමට එරෙහිව හෙට (08) විනිසුරුවන් රාජකාරී කටයුතුවලින් ඉවත්වීමට තීරණය කර තිබේ. ඒ අනුව මහේස්ත්‍රාත් හා දිසා අධිකරණ විනිසුරුවරුන් හෙට රාජකාරී ඉවත්වීමට නියමිතය. මේ අතර නීතිඥවරුන් ද හෙට සහ අනිද්දා රාජකාරීවලින් ඉවත්වීමට තීරණය කර තිබේ. හෙට පෙරවරුවේ අලුත්කඩේ උසාවි සංකීර්ණය ඉදිරිපිට සත්‍යග්‍රහයක් පැවැත්වීමෙන් පසු කොළඹ කොටුව දුම්රිය නැවතුම්පොළ දක්වා විරෝධතා පා ගමනක නිරතවීමට ද නීතිඥවරුන් තීරණය කර ඇත. කොටුව මහේස්ත්‍රාත් අධිකරණ නීතිඥ සංගමය ඇතුළු නීතිඥ සංගම් කිහිපයක් එක්ව අද පස්වරුවේ පැවැති සාකච්ඡාවකින් පසු මෙම තීරණයට එළඹ තිබේ.", "URL": "https://sinhala.adaderana.lk/news.php?nid=28099", "Category": null, "Parent URL": null}