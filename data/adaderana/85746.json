{"Source": "Adaderana", "Timestamp": "March 15, 2018 02:01 pm", "Headline": "ලංකාවේ තැන් කිහිපයක නම ගිය හතරේ කල්ලියේ ලොක්කෙක් වැලිපැන්නෙ දී කොටු", "News Content": "කළුතර දිස්ත්‍රික්කයේ ප්‍රදේශ රැසක් ඇතුළු ලංකාවේ ස්ථාන ගණනාවක මංකොල්ල කෑම් රැසක් සිදුකල ‘හතරේ කල්ලියේ‘ ප්‍රධාන සාමාජිකයෙකු වැලිපැන්න පොලිස් වසමේ උතුම්ගම දී ගිනි අවියක් ද සමඟ අත් අඩංගුවට ගැනීමට කළුතර කොට්ඨාශ නීතිය බල ගැන්වීමේ ඒකකයට හැකිව තිබේ. කිසියම් මංකොල්ලයක් සිදු කිරීමේ අරමුණින් සැරිසරමින් සිටි අදාළ සැකකරු පිළිබඳව ලැබුණු තොරතුරකට අනුව අත් අඩංගුවට ගැනීමට වැටලීම සිදු කළ අවස්ථාවේ සැකකරු පළා ගොස් ඇති අතර දැඩි පරිශ්‍රමයකින් අනතුරුව ඔහුව අත් අඩංගුවට ගෙන ඇත. සංවිධානාත්මකව ප්‍රදේශ ගණනාවක වෙළද සැල්,නිවාස, සුපිරි වෙළෙඳ සැල්,පෞද්ගලික ආයතන කඩා ඒවායේ මුදල් හා භාණ්ඩ රැසක් සොරකම් කිරීමට මෙම කල්ලිය කටයුතු කර ඇති බව පරීක්ෂණවලදී හෙලිවී තිබේ. පසුගියදා මතුලම නගරයේදී බාල වයස් කාර දැරියක් පැහැරගෙන යාමට මෙම පිරිස උත්සාහ දරා ඇති අතර එම අවස්ථාවේදී ද අත් අඩංගුවට පත් මෙම පිස්තෝලය මොවුන් සතුව තිබී ඇත. එහිදී මෙම පුද්ගලයා පොලිස් අත් අඩංගුවට පත්ව ඇතත් ගිනි අවිය සඟවා ගැනීමට සමත්ව තිබේ. මෙම කල්ලිය මීට දින කීපයකට ඉහත මීගහතැන්න ප්‍රදේශයේ නිවසකට වෙඩි තබා පළා ගොස් අති බවටද තොරතුරු ලැබී තිබේ. මෙම ගිනි අවිය රු. 75 000 කට මිළදී ගත් බවත් එය යොදා ගෙන සිදු කල මංකොල්ල කෑම් රැසක් පිළිබදවත් සැකකරු විසින් පාපොච්චාරණය කර ඇත. මෙම වැටලීම කළුතර දිශාව බාර නියෝජ්‍ය පොලිස්පති රන්මල් කොඩිතුවක්කු.කළුතර පොලිස් අධිකාරී නිල්මිණි ආරියරත්න මතුගම සහකාර පොලිස් අධිකාරී සංජය ඉරසිංහ, මූලස්ථාන පොලිස් පරීක්ෂක සේනානායක යන මහත්වරුන්ගේ උපදෙස් මත කළුතර කොට්ඨාශ නීතිය බල ගැන්වීමේ ඒකකයේ ස්ථානාධිපති උ.පො.ප නිලංග සංජීව .පොසැ.27118 සමන් - පො.කො. 48256 ජයරත්න - 49251 සරත් - 37109 රත්නායක - 44817 ගුණවර්ධන - 52817 රොෂාන් - පො.කො.රි. 80776 කරුණාරත්න යන මහත්වරුන්ගේ සහභාගිත්වයෙන් සිදු කර ඇත. සැකකරු මතුගම මහේස්ත්‍රාත් වෙත ඉදිරිපත් කිරීමට කටයුතු යොදා ඇත.", "URL": "https://sinhala.adaderana.lk/news.php?nid=85746", "Category": null, "Parent URL": null}