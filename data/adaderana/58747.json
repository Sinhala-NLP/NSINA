{"Source": "Adaderana", "Timestamp": "March 30, 2016 01:05 pm", "Headline": " පසුගිය රජයත් බදු ගැහුවා - අපේ රජයත් බදු ගහනවා", "News Content": "බියකරු සිහිනයකින් අවදි වූවන් පිරිසක් අපවත් වී වදාළ සෝභිත ස්වාමීන් වහන්සේගේ මරණය ඝාතනයක් බව කියනවා යැයි නිවාස හා ඉදිකිරීම් අමාත්‍ය සජිත් ප්‍රේමදාස මහතා පෙන්වාදෙයි.සෝභිත හිමියන්ගේ මරණය සැක සහිත බව පවසමින් විරුද්ධවාදීන් අද සිදු කරන්නෙත් යහපාලන රජයේ චරිතය ඝාතනය කිරීමට තැත් කිරීමක් යැයි හෙතෙම කියයි.එය කනගාටුදායක තත්ත්වයක් බවත්, දේශපාලන වාසි ලබා ගැනීමේ අරමුණෙන් අසත්‍ය චෝදනා නිරන්තරයෙන් අපේ රජය වෙත එල්ල කිරීම දැඩි ලෙස හෙළාදකින බවත්, ඇමතිවරයා පවසයි.රාජපක්ෂ පාලනය අපට භාර කළේ බංකොලොත් වු භාණ්ඩාගාරයක් සහිත රටක් බවත්, දැන් අප ඉදිරියේ ඇත්තේ බිද වැටුණු ආර්ථිකයක් හිමි රටක් ගොඩනැඟීමේ වගකීම බවත්, ඒ මහතා කියයි.“ සැමට සෙවණ ” වැඩසටහන යටතේ හම්බන්තොට දිස්ත්‍රීක්කයේ ඉදිකෙරෙන 16 වැනි උදාගම්මානය වන හම්බන්තොට, බැල්ලගස්වැව “ සාරජයගම ” උදාගම්මානයට මුල්ගල තැබීමේ උත්සවයේදී අමාත්‍යවරයා මේ බව කියා සිටියේය.එහිදී හෙතෙම වැඩිදුරටත් මෙසේද අදහස් දැක්වීය.යහයපාලන රජය පිළිබඳව නිරන්තරයෙන් දුර්මත ගොඩනැගීම පරාජිතයන්ගේ පුරුද්දක් බවට පත් වෙලා තිබෙනවා. දැන් මේ පරාජිත විපක්ෂය හිටි හැටියේම හීනයෙන් බියවී අවදි වූවන් සේ අපවත් වී වදාළ සෝභිත ස්වාමීන්ද්‍රයන් වහන්සේගේ මරණය සැක සහිත බව කියනවා. මෙවැනි ප්‍රකාශයක් සිදු කරන්නේ ගරු කටයුතු සෝභිත ස්වාමීන්ද්‍රයන් වහන්සේගේ අපවත්වීම පිළිබඳව නිරන්තරයෙන් ප්‍රීති ප්‍රමෝදයට පත් වූවන් කොට්ඨාසයක්. ඒ පිරිසට දැන් තමයි සෝභිත හිමියන් පිළිබඳව මතක් වී ඇත්තේ. යහපාලන රජය අපහසුතාවට පත් කීරීමේ ඒකාබද්ධ විපක්ෂයේ තවත් එක් පියවරක් ලෙස මා මෙම තත්ත්වය දකිනවා. ජනවාරි 8 වැනිදා යහපාලන ප්‍රවාහයක් මෙරට තුළ ස්ථාපිත කරමින් අපේ රජය බලයට ගෙන ඒමේදී මහත් පරිශ්‍රමයක් ගත් බුද්ධ පුත්‍රයාණන් වහන්සේලා අතර සෝභිත හිමියන් ප්‍රමුඛස්ථානයක් ගන්නවා. උන්වහන්සේට අවශ්‍ය වුණේ පැවැති දුර්දාන්ත පාලනය බිඳ දමා රටේ ජනතාවට ප්‍රජාතන්ත්‍රවාදය හා යහපාලනය දායාද කිරීමටයි. උන්වහන්සේ එකී වගකීම ඉෂ්ඨ කරන ලද්දේ දැවැන්ත තර්ජන, මර්දන රාමුවක් තුළදීයි. එකල සමහර භික්ෂුන් වහන්සේ මෙන්ම උපැවිදි පිරිස ද සෝභිත හිමියන්ගේ වැඩපිළිවෙල නිර්දය ලෙස විවේචනය කළා. උන්වහස්සේට එරෙහිව මඩ ප්‍රචාර දියත් කළා. නමුත් සෝභිත හිමියන් ඉන් සැලුණේ නැහැ. රටටත්, රටේ ජනතාවටත් ප්‍රජාතන්ත්‍රවාදී පාලනයක් තනන්නට උන්වහන්සේ නිර්භයව කටයුතු දියත් කළා. ඒකල සෝභිත ස්වාමීන්ද්‍රයන් වහන්සේට එරෙහිව කටයුතු කළ පිරිස අද සිහිනෙන් බයවී අවදි වූවන් සේ කටයුතු කරන ආකාරයක් දක්නට ලැබෙනවා. දැන් එම කොට්ඨාසය පවසන්නේ සෝභිත හිමියන්ගේ අපවත් වීම පිළිබඳ ඔවුනට සැකයක් පවතින බවයි. ලලිත් ඇතුලත්මුදලි, ඩෙන්සිල් කොබ්බෑකඩුව හා විජය විමලරත්න යන මහත්වරුන්ගේ මරණයන් සම්බන්ධව එදා විරුද්ධවාදීන් චෝදනා එල්ල කළේ දිවංගත ජනාධිපති රණසිංහ ප්‍රේමදාස මාගේ පියාණන් වෙතයි. එලෙස අසත්‍ය චෝදනා එල්ල කරමින් මාගේ පියාණන්ගේ චරිතය ඝාතනය කිරීම විරුද්ධවාදීන්ගේ අරමුණ වුණා. නමුත් සත්‍ය කවදා හෝ ජයගන්නා සේ එම මරණයන්ට වගකිව යුත්තේ එල්.ටී.ටී.ඊ ත්‍රස්තවාදීන් බව පසුව තහවුරු වුණා. සෝභිත හිමියන්ගේ මරණය සැක සහිත බව පවසමින් විරුද්ධවාදීන් අද සිදු කරන්නෙත් යහපාලන රජයේ චරිතය ඝාතනය කිරීමට තැත් කිරීමයි. මෙය කනගාටුදායක තත්ත්වයක්. දේශපාලන වාසි ලබා ගැනීමේ අරමුණෙන් අසත්‍ය චෝදනා නිරන්තරයෙන් අපේ රජය වෙත එල්ල කිරීම දැඩි ලෙස හෙළාදකිනවා. යහපාලන රජයේ චරිතය ඝාතනය කිරීමට තැත් කරන්නේ පසුගිය පාලන සමයේදී මහජන මුදල් සොරා කෑ කප්පිත්තන් කොට්ඨාසයයි. දැන් මේ අය “ වහෙන් ඔරෝ” භාෂාවෙන් කියන්නේ සෝභිත හිමියන් මරණය ඝාතනයක් බවත් එය යහපාලන රජය සිදු කර ඇති බවත්ය. දේශපාලන විහිළුකරුවන්ගේ මේ විකාර කතා අපේ රජය තරයේ ප්‍රතික්ෂේප කරනවා. සෝභිත හිමියන් ජීවත්ව සිටියදී උන්වහන්සේට එරෙහිව කරන්නට පුළුවන් හැම දුෂ්ඨකමක් ම සිදු කළ පිරිසක් නඟන අසත්‍ය චෝදනා පිළිගන්නට රටේ මහජනතාව සුදානම් නැහැ. ජනතාවගේ මුදල් හිතු හැටියේ කාබාසිනියා කළ දේශපාලන අපතයන් පිරිසක් යහපාලන රජය එරෙහිව නගන මෙම අසත්‍ය චෝදනාවට පිළිතුරු දෙන්න අප සුදානම්. ඉදිරියේදී මේ පිළිබදව පැහැදිලි පරීක්ෂණයක් සිදු කොට අපවත් වී වදාළ සෝභිත හිමියන්ගේ මරණය සම්බන්ධව පැහැදිලි වාර්තාවක් ඉදිරිපත් කිරීමට යහපාලන රජය කටයුතු කළ විටවිරුද්ධවාදීන්ගේ දුර්මත ජනතාව විසින් ප්‍රතික්ෂේප කරාවි.එමෙන්ම අද දවසේ අප මුල්ගල තැබුවේ හම්බන්තොට දිස්ත්‍රීක්කයේ ඉදිකෙරන 16 වැනි උදාගම්මානයටයි. ඉදිරි වසර පහ තුළ මෙම දිස්ත්‍රීක්කයේ ජීවත් වන ස්ථිර නිවසක් අහිමි සිවිල් වැසියන්, රාජ්‍ය සේවකයන් මෙන්ම මාධ්‍යවේදීන් සඳහා ද උදාගම්මාන වැඩසටහන යටතේ ප්‍රතිලාභ අත්කර දීමට අප කටයුතු කරනවා. ගම් උදා වැඩසහටන යළි ආරම්භ කිරීමට කැබිනට් මණ්ඩලය ඒකමතික අනුමැතිය ලබාදී තිබෙනවා. ඉදිරියේදී යුගයට ඔබින අයුරෙන් ගම් උදා වැඩපිළිවෙල යළිත් සක්රීතය කරන්නට අපේ අමාත්යාංලශය කටයුතු කරනු ලබනවා. නිර්මාණශිලි වැඩපිළිවෙළක් මතින් හිසට සෙවණක් අහිමි සැමට වසර 2025 වනවිට තිරසාර සෙවණක් හිමිවනවා. උදාගම්මාන, නාගරික මහල් නිවාස ව්‍යාපෘති හා ගම් උදාව වැනි වැඩසටහන් මගින් රටේ ජනතාවගේ නිවාස ප්‍රශ්නයට තිරසර විසඳුමක් ලබා දීමේ අපේ අරමුණයි. නිවාස සංවර්ධනය සදහා වූ ව්‍යාපෘති වලදි තුළින් කිසිලෙසකින්වත් රාජ්‍ය මුදල් අවභාවිතය සිදු නොවන බවට මා සපථ වෙනවා. ගම් උදාවේ ප්‍රදර්ශන හා විනෝදාංශ සඳහා රාජ්‍ය අරමුදල් භාවිත කිරීමක් සිදුවන්නේ නැහැ. ඒ සඳහා වැය කරන්නේ පෞද්ගලික ව්‍යාපාරිකයන්ගේ සහ ආයෝජකයන්ගේ මුල්‍යධාරයි. පසුගිය පාලන සමයේදී ඉඩම් මංකොල්ලය රාජ්‍ය අනුග්‍රහය යටතේ ජයටම සිදුකෙරුණා. පාලකයන්ට හිතවත් පිරිස රටේ ඉඩම් තමන්ට සිතු පරිදි අල්ලා ගනු ලැබුවා. මා නියෝජනය කරන හම්බන්තොට දිස්ත්‍රීක්කයේ ඉඩම් පසුගිය රජයේ පාලකයන් බෙදා දුන්නේ කාටදැයි යන්න මා හොදින් දන්නවා. හම්බන්තොට බල ප්‍රදේශයේ පමණක් ඉඩම් රැසක හිමිකාරීත්වය පවතින්නේ පසුගිය රජයේ පාලකයන්ගේ ආරක්ෂකයන් සතුවයි. බිම් කැබලි විශාල ප්‍රමාණයක් සිය ගජමිතුරු සමාගම් සඳහා ලබාදුන්නත් නිශ්චිතවම බිම් කඩක අයිතිය අහිමි අසරණ ජනතාවට එම අයිතිය ලබාදීමට රාජපක්ෂ පාලනය අසමත් වුණා. එදා රාජ්‍යම අනුග්‍රහය යටතේ සිදුකෙරුණු ඉඩම් මංකොල්ලය යහපාලන ප්‍රවාහයක් තුළ ඉඩම් ප්‍රදානයක් බවට පරිවර්ථනය කර තිබෙනවා. හම්බන්තොට දිස්ත්‍රීක්කයේ ඉඩම් මාගේ ආරක්ෂකයන් වෙත අත්කර දීමට මා කටයුතු කරන්නේ නැහැ. ඒ වෙනුවට ඉඩමක් අහිමි සැමට පක්ෂ පාට, ජාති, ආගම්, කුල මල, පංති භේදයෙන් තොර ඉඩමක අයිතිය හිමි කර දීම මාගේ අරමුණයි. යහපාලන ප්‍රවාහයක් තුළ ගජමිතුරු සංගම්වල සමාජිකයන් සඳහා ඉඩම් සිතු පරිදි බෙදා දුන් යුගය අවසන්. ඒ වෙනුවට උදා වී ඇත්තේ සුදුස්සාට සුදුසු ප්‍රතිලාභය නිතැතින්ම අත්කර දෙන පොදු ජන සැපත සලසන යුගයයි. පාලකයන්ගේ සුඛ විහරණය උදෙසා ක්‍රියාත්මක වන ජාතික ආර්ථික ප්‍රතිපත්තියක් වෙනුවට පාලිතයන්ගේ සුඛ විහරණය සඳහා වන මහජන හිතවාදි ජාතික ආර්ථික ප්‍රතිපත්තියක් ජනාධිපතිතුමන්ගේ සහ අග්‍රාමාත්‍යතුමන්ගේ නායකත්වය යටතේ අප ක්‍රියාත්මක කරනු ලබනවා. රාජපක්ෂ පාලනය අපට භාර කළේ බංකොලොත් වු භාණ්ඩාගාරයක් සහිත රටක්. දැන් අප ඉදිරියේ ඇත්තේ බිද වැටුණු ආර්ථිකයක් හිමි රට ගොඩනැඟීමේ වගකීමයි. ජනතාවාදි ආර්ථික ප්‍රවාහයක් තුළ එම වගකීම ඉටු කරන්නට අප සුදානම්. පසුගිය රජයත් බදු ගැහුවා. අපේ රජයත් බදු ගහනවා. නමුත් එදා ජනතාව මත පාලකයන් බදු බර පටවා තමන් වෙනුවෙන් මාළිගා ඉදිකර ගත්තා . පිහිනුම් තටාක, කායවර්ධන මධ්‍යස්ථාන ඉදි කර ගත්තා. ඔවුන් ශ්‍රී ලංකන් ගුවන් සේවාවේ ගුවන් යානා උපයෝගී කරගනිමින් සිය ගජමිතුරු සංගම්වල සමාජිකයන් බුරුතු පිටින් පිටරට සවාරි රැගෙන ගියා. අපේ රජය බදු අය කර ගන්නේ රටේ අධ්‍යාපනය, සෞඛ්‍ය සේවාව, නිවාස සංවර්ධනය යනාදි මහජන සුබසෙත සලසන වැඩසටහන් සඳහා ප්‍රතිපාදන සපයා දීමටයි. එසේ නොමැතිව පාලකයන්ට සුර සැප ජීවිතයක් තනන්නට මහජනතාව මත බදු බර පටවන්නට අප කිසිලෙසකින්වත් සුදානම් නැහැ. 2016.03.30", "URL": "https://sinhala.adaderana.lk/news.php?nid=58747", "Category": null, "Parent URL": null}