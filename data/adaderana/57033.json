{"Source": "Adaderana", "Timestamp": "February 9, 2016 07:01 am", "Headline": "ෆොන්සේකා දිවුරුම් දෙන්න නියමිතයි", "News Content": "ෆීල්ඩ් මාෂල් සරත් ෆොන්සේකා මහතා අද දිනයේ පාර්ලිමේන්තු මන්ත්‍රීවරයෙකු ලෙස දිවුරුම්දීමට නියමිතව තිබේ.අද පස්වරුවේ පාර්ලිමේන්තු සභා වාරය ආරම්භයේ දී සරත් ෆොන්සේකා මහතා මන්ත්‍රීවරයෙකු ලෙස දිවුරුම්දීමට නියමිත බව වාර්තා වේ. එම්.කේ.ඒ.ඩි.එස්.ගුණවර්ධන මහතාගේ අභාවයෙන් පුරප්පාඩු වු මන්ත්‍රී ධුරය සඳහා එක්සත් ජාතික පක්ෂය විසින් සරත් ෆොන්සේකා මහතා නම් කිරීමට තීරණය කරනු ලැබිණි.ඊට ඊයේ දිනයේ එක්සත් ජාතික පක්ෂයේ කෘත්‍යාධිකාරී මණ්ඩලයේ ඒකමතික අනුමැතිය ද හිමිවූ අතර ඒ අනුව ෆීල්ඩ් මාෂල් සරත් ෆොන්සේකා මහතා මන්ත්‍රීවරයෙකු ලෙස නම් කිරීමට අදාළ ගැසට් නිවේදනය ද ඊයේ මධ්‍යම රාත්‍රීයේ නිකුත් කර තිබේ.පසුගිය 2010 වසරේ ජනාධිපතිවරණයේ විපක්ෂයේ පොදු අපේක්ෂකයා ලෙස ඉදිරිපත් වෙමින් දේශපාලනයට පිවිසි සරත් ෆොන්සේකා මහතා පසුව ප්‍රජාතන්ත්‍රවාදී පක්ෂය පිහිටුවමින් දේශපාලන කටයුතුවල නිරතවිණි. 2015 වසරේ පාර්ලිමේන්තු මැතිවරණයට ප්‍රජාතන්ත්‍රවාදී පක්ෂය නියෝජනය කරමින් සරත් ෆොන්සේකා මහතා තරග වැදුණ ද ඔහුගේ පක්ෂයට මන්ත්‍රී ධුරයක් හිමිකර ගැනීමට හැකි වුයේ නැත.පසුගිය 03 වන දින ප්‍රජාතන්ත්‍රවාදී පක්ෂය එක්සත් ජාතික පක්ෂය සමග අවබෝධතා ගිවිසුමකට ද එළඹුණු අතර ඉදිරියේ දී ෆොන්සේකා මහතාට අමාත්‍ය ධුරයක් ද හිමිවනු ඇති බව වාර්තා වේ.මේ අතර ආණ්ඩු පක්ෂයේ මන්ත්‍රී කණ්ඩායම අද පෙරවරුවේ රැස්වීමට නියමිතව ඇති අතර ආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක මහතා කියා සිටියේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පාර්ලිමේන්තු සංකීර්ණයේ දී මෙම රැස්වීම පැවැත්වෙන බවයි. මේ අතර ඒකාබද්ධ විපක්ෂය ලෙස තනි පක්ෂයක් ලෙස කටයුතු කිරීමට සිදුකළ ඉල්ලීම සම්බන්ධයෙන් කථානායකවරයාගේ තීන්දුව අද දිනයේ ප්‍රකාශයට පත් කිරීමට නියමිතව තිබේ.පාර්ලිමේන්තු මන්ත්‍රී වාසුදේව නානායක්කාර මහතා සඳහන් කළේ ඒකාබද්ධ විපක්ෂය විසින් කථානායකවරයාගෙන් අදාළ ඉල්ලීම සිදුකර ඇති බවයි.", "URL": "https://sinhala.adaderana.lk/news.php?nid=57033", "Category": null, "Parent URL": null}