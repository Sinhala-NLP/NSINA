{"Source": "Adaderana", "Timestamp": "November 10, 2011 08:25 am", "Headline": "නිධන් හාරන්නට පැමිණි 4 ක් මාට්ටු", "News Content": "නිධන් හැරීමට පැමිණී බවට සැකකෙරෙන පුද්ගලයින් සිව්දෙනෙකු අනුරාධපුර පොලිසිය විසින් අත්අංඩගුවට ගෙන තිබේ. තන්තිරිමලේ සිට අනුරාධපුරයට පැමිණ ඇති මොවුන් ගමන්ගත් බස් රථය පරීක්ෂා කිරීමේ දී මොවුන් අත්අඩංගුවට ගෙන ඇති බව සදහන්වේ. පොලිසියට ලැබුණු තොරතුරකට අනුව මොවුන් සිව්දෙනා අත්අඩංගුවට ගෙන තිබේ. විමර්ශනයේ දී අනාවරණය වී ඇත්තේ මොවුන් විල්පත්තු උතුරු මායිමේ කැලෑ ප්‍රදේශයකට ගොස් නිධන් ඇති බවට සැකකෙරෙන ස්ථාන කිහිපයක්ම පරීක්ෂා කර ඇති බවයි. කළුගල් පිපිරවීමට යොදා ගන්නා රසායනික ද්‍රව්‍ය විශේෂයක්ද , වෙඩි බෙ‍හෙත් , වෙඩි නූල් , ඩිජිටල් කැමරාවක් සහ නිධන් ඇතැයි කියන ස්ථාන වල තොරතුරු ඇතුළත් සිතියම් පොතක් ද මොවුන් සතුව තිබී සොයා ගෙන තිබේ.", "URL": "https://sinhala.adaderana.lk/news.php?nid=19896", "Category": null, "Parent URL": null}