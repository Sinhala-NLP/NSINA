{"Source": "Adaderana", "Timestamp": "April 5, 2013 12:05 pm", "Headline": "මයික්‍රොසොෆ්ට් Imagine Cup දේශීය තරගාවලියේ අවසන් අදියර 10 වැනිදා", "News Content": "ශ්‍රී ලංකාවේ උසස් අධ්‍යාපනය ලබන සිසුන් අතර පැවැත්වෙන ප්‍රමුඛතම තොරතුරු තාක්ෂණ තරගාවලිය වන Imagine Cup 2013 හි අවසන් අදියර අප්‍රේල් 10 වැනිදා කොළඹ විශ්ව විද්‍යාලයීය පරිගණක හා තොරතුරු තාක්ෂණ පීඨයේදී පැවැත්වේ. මෙම තරගයෙන් ජය ලබන කණ්ඩායමට රුසියාවේ ශාන්ත පීටර්ස්බර්ග් නගරයේ පැවැත්වෙන ජාත්‍යන්තර Imagine Cup තරගාවලියට පිවිසීමට ඉඩ ලැබෙන අතර එහිදී විවිධ රටවලින් පැමිණෙන තරගකරුවන් සමග තරග වැද සිය දක්ෂතාවන් පෙන්වීමේ අවස්ථාව ඔවුන්ට හිමිවේ. මෙවර Imagine Cup දේශීය තරගාවලිය සඳහා රජයේ විශ්ව විද්‍යාල සහ පුද්ගලික උසස් අධ්‍යාපන ආයතන නියෝජනය කරමින් සිසුන් 700කට අධික පිරිසක් සහභාගි වූ අතර ඒ අතුරින් අවසන් අදියර සඳහා කණ්ඩායම් 14ක් තෝරා ගැණිනි. ගෝලීය පුරවැසිභාවය, නව්‍යතාව සහ ක්‍රීඩා යනුවෙන් කාණ්ඩ තුනක් යටතේ මෙවර තරගාවලිය පැවැත්වෙන අතර මෙම කාණ්ඩ තුන යටතේ තරග වදින තරගකරුවන් විනිශ්චයට ලක් කරන්නේ මෙම එක් එක් අංශයන් සම්බන්ධයෙන් විශේෂඥ දැනුමක් ඇති විනිශ්චය මණ්ඩල තුනක් මගිනි. මෙවර දේශීය තරගාවලියේදී කණ්ඩායම් දෙකක් ක්‍රීඩා අංශය යටතේ තරග වදින අතර කණ්ඩායම් 6ක් ගෝලීය පුරවැසිභාවය යන කාණ්ඩයෙනුත් තවත් කණ්ඩායම් 6ක් නව්‍යතාව යන කාණ්ඩයෙනුත් තරග වදිති. ගෝලීය පුරවැසි බව යන කාණ්ඩයේදී මානව සංහතියේ අනාගතයට වඩාත්ම සුභදායි බලපෑමක් ඇති කළ හැකි නිර්මාණයටත්, නව්‍යතා කාණ්ඩයේදී ඉතාම නිර්මාණශීලි සහ නැවුම් මෘදුකාංගයටත්, ක්‍රීඩා කාණ්ඩයේදී නිර්මාණාත්මක වශයෙන් මෙන්ම වාණිජ වශයෙනුත් සාර්ථක නිර්මාණයටත් ජයග්‍රහණ හිමිවේ. මේ කණ්ඩායම් 14 අතරිනුත් කණ්ඩායම් තුනක් අවසන් අදියරට තෝරා ගැනෙන අතර ඒ අතරින් ජය ලබන කණ්ඩායමට අන්තර්ජාතික කිරුළ සඳහා තරග කිරීමට අවකාශ සැලසේ. Imagine Cup තරගාවලිය ශ්‍රී ලංකාවේ ආරම්භ කෙරුණේ 2005 වසරේ වන අතර ඉකුත් වසර අට තුළ මෙය ශ්‍රී ලංකාවේ තෘතියික අධ්‍යපනය ලබන සිසුන් අතර පැවැත්වෙන ප්‍රමුඛතම තොරතුරු තාක්ෂණ තරගාවලිය බවට පත් විය. මෙහි තවත් විශේෂත්වය වන්නේ සිසුන්ට මේ සඳහා තරග වැදීමට අවශ්‍ය අති නවීන තාක්ෂණික පහසුකම් සැලසීමට මයික්‍රොසොෆ්ට් සමාගම කටයුතු කිරීමයි. මෙතුළින් ලංකාවේ සෑම ප්රරදේශයකම සිටින සිසුන්ට ලෝකයේ නවීනතම තාක්ෂණය සමග කටයුතු කිරීමට මහගු අවස්ථාවක් සැලසේ. තොරතුරු තාක්ෂණ හැකියාවට අමතරව කණ්ඩායම් හැඟීම, නායකත්වය වැනි ගුණාංග සිසුන් තුළ වර්ධනය කිරීමටද මෙහිදී අවධානය යොමු කෙරේ. මේ පිළිබඳ අදහස් දක්වමින් මයික්‍රොසොෆ්ට් හි DPE අධ්‍යක්ෂ වෙලිංටන් පෙරේරා මහතා පැවසුවේ මේ තරගය සම්බන්ධයෙන් විශාල උද්යෝගයක් උසස් අධ්‍යාපනය ලබන ශිෂ්‍ය ප්‍රජාව තුළ පවතින බවයි. \"මේ තරගයෙන් ජය ලබන කණ්ඩායම රුසියාවේ පැවැත්වෙන ජාත්‍යන්තර තරගාවලියේ අවසන් තරගයෙනුත් ජය ලබනු ඇතැයි අපි අපේක්ෂා කරනවා. නමුත් මේ තරගය සංවිධානය කිරීම පසුපස ඇති අරමුණ වන්නේ ලංකාවේ උසස් අධ්‍යාපනය ලබ සිසුන්ට ඔවුන්ගේ සමාජ ආර්ථික පසුබිම ගැන නොසලකා නවීන තාක්ෂණය සමග මුසු වීමටත් එම දැනුම ලබා ගැනීමටත් අවස්ථාව ලබාදීමයි,\" යනුවෙන්ද ඔහු වැඩිදුරටත් සඳහන් කළේය. ජාත්‍යයන්තර Imagine Cup තරගාවලියේදී ශූරතාවට අමතරව එහි අවසන් අදියරට සුදුසුකම් ලබන කණ්ඩායම්වලට තම නිර්මාණ වැඩි දියුණු කිරීම සඳහා මූල්‍යාධාර ලබා දීමේ ක්‍රමවේදයක්ද මයික්‍රොසොෆ්ට් සමාගම ක්‍රියාත්මක කරයි. විශේෂ විනිශ්චය මණ්ඩලයක් විසින් මෙම ආධාර සඳහා වන ඉල්ලීම් සලකා බැලෙන අතර ඒ සඳහා සුදුසුකම් ලබන කණ්ඩායම් වලට ආධාර වලට අමතරව තම රටේ මයික්‍රො සොෆ්ට් නියෝජිතයන්ගේ උපදේශනය සහ මග පෙන්වීම ලබා ගැනීමටද අවස්ථාව සැලසේ.", "URL": "https://sinhala.adaderana.lk/news.php?nid=33025", "Category": null, "Parent URL": null}