{"Source": "Adaderana", "Timestamp": "September 29, 2010 09:51 am", "Headline": "ඉඩම් කට්ටි පොරොන්දුව හමස් පෙට්ටියට-ඔප්පු බැංකුවට උකස්කොට මාරුවෙලා", "News Content": "විශාල ඉඩම් කට්ටි කර ඉඩම් කොටස් ලබා දෙන බව පවසා මුදල් වංචා කළ පුද්ගලයෙකු ප්‍රදේශයෙන් අතුරුදන්ව ඇති බව හලාවත ප්‍රදේශයේ ජනතාව පවසයි. හලාවත බංගදෙණිය ප්‍රදේශයේ ඉඩම් හා දේපළ අළෙවි කරන ආයතනයක් පවත්වාගෙන යමින් මොහු මෙම වංචාව සිදු කර ඇති බව සඳහන් වේ. වසර 2ක පමණ කාලයක සිට මෙම ව්‍යපාරය පවත්වාගෙන ගොස් ඇති බව වාර්තා වේ. ඉඩම් කට්ටි ලබා ගැනීම සඳහා ඇතැම් පුද්ගලයින් මොහුට මුදල් අත්තිකාරම් ලබා දී ඇති අතර ඒ වෙනුවෙන් ඔහු විසින් ලදුපත් ද නිකුත් කර ඇති බව සඳහන් වේ. අදාළ පුද්ගලයා අතුරුදන් වීමත් සමග ගනුදෙනුකරුවන් ඒ පිළිබඳව සොයා බලා ඇති අතර එහි දී අනාවරණය වී ඇත්තේ ‍ඔහු විසින් ඉඩම් ඔප්පු බැංකු වලට උකස් කර මුදල් ලබා ගෙන ඇති බවයි. මේ නිසා ඉඩම් කොටස් කිරීමේ දී මිල දී ගත් අයට අදාළ නීත්‍යානූකූල ඔප්පු ලබා ගැනීමේ නොහැකි තත්ත්වයක් ‍උදා වී ඇති බව සඳහන් වේ.", "URL": "https://sinhala.adaderana.lk/news.php?nid=11167", "Category": null, "Parent URL": null}