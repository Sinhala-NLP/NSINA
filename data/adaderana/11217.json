{"Source": "Adaderana", "Timestamp": "October 1, 2010 10:22 am", "Headline": "4 වනදා තෙක් කොළඹ මාර්ග කිහිපයක් වැසෙයි", "News Content": "හෙට සිට ලබන 4 වැනි දින දක්වා පාර්ලිමේන්තු ක්‍රීඩාංගණය, ජනකලා කේන්ද්‍රය සහ CHPB පරිශ්‍රයේ පැවැත්වෙන තුන්කල් දැක්ම ප්‍රදර්ශනය හේතුවෙන් ඒ ආශ්‍රිත මාර්ග කිහිපයක විශේෂ රථවාහන සැලැස්මක් ක්‍රියාත්මක කිරීමට තීරණය කර තිබේ. ප්‍රදර්ශනය පැවැත්වෙන දිනවල පෙරවරු 8 සිට රාත්‍රී 10 දක්වා එම මාර්ග වසා තැබීමට නියමිතය. ඒ අනුව පාර්ලිමේන්තු මාර්ගය, පොල්දූව වටරවුමේ සිට පැලවත්ත මංසන්ධිය දක්වා වසා තැබේ. ඒ වෙනුවට විකල්ප මාර්ගයක් ලෙස පොල්දූව වටරවුමෙන් බත්තරමුල්ල මංසන්ධියට පැමිණ පාලම්‍තුන මංසන්දිය හරහා පැලවත්ත හන්දියට ගමන්කළ හැකි බව පොලිසිය පවසයි. කියන්නෑම් වටරවුමේ සිට පාලම්තුන මංසන්ධිය හා කිඹුලාවල මංසන්ධිය දක්වා ජපන් මිත්‍රත්ව මාර්ගය ද එම කාලය තුල තාවකාලිකව වසා තබන බව පොලිසිය පවසයි. කිඹුලාවල සිට තලවතුගොඩ මංසන්ධිය හරහා පැලවත්ත මංසන්ධිය ඔස්සේ පාලම්තුන මංසන්දියට පැමිණීම ඊට විකල්ප මාර්ගය වේ. අදාළ ප්‍රදේශවල පදිංචිකරුවන්ට රථවාහන ගමනාගමනය සඳහා විශේෂ අවසර පත්‍රයක් නිකුත් කිරීමට පොලිසිය පියවර ගෙන තිබේ.", "URL": "https://sinhala.adaderana.lk/news.php?nid=11217", "Category": null, "Parent URL": null}