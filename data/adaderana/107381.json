{"Source": "Adaderana", "Timestamp": "April 4, 2019 04:04 pm", "Headline": "මැලේසියාවේ හිටපු අගමැතිට එරෙහි නඩු විභාගය ඇරඹෙයි", "News Content": "මැලේසියාවේ හිටපු අගමැති නජීබ් රසාක්ට එරෙහි නඩු විභාගය ආරම්භ වී ඇත. ඒ සඳහා නජීබ් රසාක් ඊයේ (03) දිනයේදී ක්වාලාලම්පූර් අධිකරණයට පැමිණ ඇති බව විදෙස් වාර්තා සඳහන් කළේය. රජයේ ආයෝජන අරමුදලක් වන වන මැලේසියා ඩිවෙලොප්මන්ට් බර්හාඩ් අරමුදලට ලද මුදල් වංචා කිරීම නජීබ් රසාක්ට එල්ල වී ඇති ප්‍රධාන චෝදනාවයි. ඒ හා සම්බන්ධව බලය අනිසි ලෙස භාවිතා කිරීම, මුදල් විශුද්ධිකරණය, සාපරාධී ලෙස විශ්වාසය කඩකිරීම ඇතුළු චෝදනා 42ක් ඔහුට එරෙහිව ගොනකර ඇත. ඒ අතරින් චෝදනා කිහිපයක් පිළිබඳව නඩු විභාග කිරීම මේ වන විට සිදුකෙරෙන බව විදෙස් වාර්තාවල සඳහන්ය. හිටපු අගමැතිවරයාගේ නීතීඥ කණඩායම ඉදිරිපත් කර තිබූ අභියාචනා කිහිපයක් හේතුවෙන් මෙම නඩු විභාගය ආරම්භ කිරීම කල්ගිය බවද එම වාර්තාවල දැක්වෙයි. හිටපු අගමැති නජීබ් රසාක් මේ වනවිට නිදහස්ව සිටින්නේ අමෙරිකානු ඩොලර් මිලියන එකයි දශම පහක ඇපයක් මතය.", "URL": "https://sinhala.adaderana.lk/news.php?nid=107381", "Category": null, "Parent URL": null}