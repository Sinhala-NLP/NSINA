{"Source": "Adaderana", "Timestamp": "July 29, 2013 07:24 am", "Headline": "31 ට පෙර නිල වාහන ලබා දිය යුතුයි", "News Content": "වයඹ සහ මධ්‍යම පළාත් සභාවල හිටපු ප්‍රධාන අමාත්‍යවරුන්ට සහ අමාත්‍යවරුන්ට අයත්ව තිබූ නිල වාහන සියල්ල මේ මස 31 වැනි දිනට පෙර භාර දෙන ලෙස මැතිවරණ මහ ලේකම් කාර්යාලය චක්‍රලේඛයක් නිකුත් කර තිබේ. නියෝජ්‍ය මැතිවරණ කොමසාරිස් එම්.එම් මොහොමඩ් මහතා කියා සිටියේ ඊයේ දිනයේ අදාළ චක්‍රලේඛය නිකුත් කළ බවයි. වයඹ සහ මධ්‍යම පළාත් සභා වල හිටපු ප්‍රධාන අමාත්‍යවරුන් සහ අමාත්‍යවරුන් සතු රජයේ වාහන සියල්ල පළාත් ප්‍රධාන ලේකම්වරයා වෙත භාරදිය යුතු බව අදාළ චක්‍රලේඛය මගින් දැනුම් දී තිබේ. ඊට අමතරව ඔවුන්ට වෙන් කර තිබූ නිල නිවාස ද මේ මස 31 වැනි දිනට පෙර භාරදිය යුතු බව මැතිවරණ මහ ලේකම් කාර්යාලය සඳහන් කරයි. රජයේ සම්පත් පක්ෂ හෝ අපේක්ෂකයන් ප්‍රවර්ධනය කිරීම සඳහා යොදා ගන්නා බවට ලැබුණු පැමිණිලි හේතුවෙන් මෙම චක්‍රලේඛය නිකුත් කළ බව නියෝජ්‍ය මැතිවරණ කොමසාරිස්වරයා සඳහන් කරයි. මේ අතර උතුරු , මධ්‍යම සහ වයඹ පළාත් සභා මැතිවරණ කටයුතු නිරීක්ෂණය සඳහා පොදු රාජ්‍ය මණ්ඩලයීය නියෝජිතයින් පිරිසක් සහභාගී වීමට තීරණය කර තිබේ. මැතිවරණ මහාලේකම් කාර්යලය කියා සිටියේ ඔවුන් ඉදිරි සතිය තුළ දිවයිනට පැමිණීමට නියමිත බවයි. මීට අමතරව සාර්ක් සංවිධානයට සහ ආසියානු කලාපයේ මැතිවරණ බලධාරීන්ගේ සංගමයට ද ඉදිරි පළාත් සභා මැතිවරණයේ නීරීක්ෂණ කටයුතු සඳහා සහභාගී වන ලෙස මැතිවරණ මහලේකම් කාර්යාලය ඉල්ලීම් කර තිබේ.", "URL": "https://sinhala.adaderana.lk/news.php?nid=36179", "Category": null, "Parent URL": null}