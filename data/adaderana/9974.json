{"Source": "Adaderana", "Timestamp": "August 2, 2010 09:10 am", "Headline": "නැවත පදිංචි කිරීම් ගැන සෙවීමට ඉන්දීය විශේෂ නියෝජිතයෙක්", "News Content": "ශ්‍රි ලංකාවේ පුනරුත්තාපන වැඩපිළිවෙල සහ අවතැන් කඳවුරුවල සිටින ජනතාව යළි පදිංචි කරවීමේ ක්‍රියාවලිය පිළිබඳ සොයා බැලීම සඳහා මේ සතිය තුළ ඉන්දීය විශේෂ නියෝජිතයෙකු මෙරටට එවීමට සැලසුම් කර තිබේ. තමිල්නාඩු ප්‍රධාන අමාත්‍ය එම්. කරුණානිධි මහතා සමඟ පැවති සාකච්ඡාවකින් අනතුරුව එරට‍ අභ්‍යන්තර කටයුතු අමාත්‍ය පී. චිදම්බරන් මහතා ඊයේ මේ බව ප්‍රකාශ කර ඇත. තමිල්නාඩු ප්‍රධාන අමාත්‍යවරයාගේ ඉල්ලීමකට අනුව මෙම තීරණය ගෙන ඇති බව වාර්තා වේ. ඉන්දීය අග්‍රාමාත්‍ය ආචාර්ය මන්මෝහන් සිං මහතා විසින් විශේෂ නියෝජිතයෙකු පත් කිරීම සම්බන්ධයෙන් පසුගිය 22 වැනිදා කරුණානිධි මහතාට එකඟතාව පළ කර තිබුණි. මේ අතර ඉන්දීය ධීවරයන්ට ශ්‍රි ලංකාව ආසන්න මුහුදේ දී විවිධ ගැටලුවලට මුහුණදීම සම්බන්ධයෙන් ශ්‍රි ලංකා රජය සමග සාකච්ඡා කළ බව ද චිදම්බරන් මහතා ප්‍රධාන අමාත්‍යවරයාට දැනුම් දී තිබේ.", "URL": "https://sinhala.adaderana.lk/news.php?nid=9974", "Category": null, "Parent URL": null}