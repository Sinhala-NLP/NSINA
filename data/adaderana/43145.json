{"Source": "Adaderana", "Timestamp": "May 12, 2014 08:42 am", "Headline": "දුම්රිය අදත් ඉබි ගමනේ!", "News Content": "දුම්රිය ප්‍රමාදය වැළැක්වීම සඳහා අද දිනයේ පැවැත්වෙන සාකච්ඡා වලදී අවසන් එකඟතාවයට පැමිණිය හැකිවනු ඇති බවට දුම්රිය වෘත්තිය සමිති පවසයි. තමන් මේ වන විට ආරම්භ කර ඇති අකුරට වැඩ කිරිමේ වෘත්තිය සමිති ක්‍රියාමාර්ගය අවසන් කිරීමට ද මෙම සාකච්ඡා ඉවහල් වනු ඇති බව ශ්‍රී ලංකා ලොකෝමොටිව් ඔපරේටින් ඉංජිනේරුවරුන්ගේ සංගමයේ ලේකම් කේ.ඒ.යු කොන්තසිංහ මහතා සඳහන් කළේය. කෙසේ වෙතත් ඊයේ පැවති සාකච්ඡා වලදී නිවැරදි විය යුතු කරුණු පිළිබඳව යෝජනා ඉදිරිපත් කළ බව ද ලේකම්වරයා පැවසුවේය. ඒ අනුව අද දිනයේ පැවැත්වෙන සාකච්ඡාවේ දී මේ සම්බන්ධයෙන් අවසන් තීරණයක් ගනු ඇති බව ශ්‍රි ලංකා ලොකෝමොටිව් ඔපරේටින් ඉංජිනේරුවරුන්ගේ සංගමයේ ලේකම් කේ.ඒ.යු කොන්තසිංහ මහතා අද දෙරණට පැවසුවේය. පොතුහැර හා අලුත්ගම ප්‍රදේශවලදී පසුගිය දිනවල සිදුවූ දුම්රිය අනතුරු දෙකෙන් පසු දුම්රිය රියදුරන් අකුරට වැඩ කිරීමේ ක්‍රියාමාර්ගයක් ආරම්භ කරන ලදී. දුම්රිය සංඥා පද්ධතියේ දෝෂ ඇතුළු ගැටලු කිහිපයක් මුල්කර ගනිමින් අකුරට වැඩ කිරීමේ ක්‍රියාමාර්ගයකට දුම්රිය රියදුරන් එළඹුණු අතර මේ නිසා දුම්රිය ගමන් වාර ප්‍රමාද විය. මෙහි ප්‍රතිඵලයක් ලෙස දුම්රිය මගීන් දැඩි අසීරුතාවට පත්වූ අතර මේ නිසා රියදුරන් දෙදෙනෙකු දුම්රිය මගීන්ගේ ප්‍රහාරයකට ලක්වූ බවද වාර්තා විණ.", "URL": "https://sinhala.adaderana.lk/news.php?nid=43145", "Category": null, "Parent URL": null}