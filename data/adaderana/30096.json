{"Source": "Adaderana", "Timestamp": "December 20, 2012 10:01 am", "Headline": "හලාවත මහ රෝහලෙන් රෝගීන් 300 ක් මාරු", "News Content": "හලාවත මහ රෝහලේ නේවාසිකව ප්‍රතිකාර ලැබූ රෝගීන් 300 දෙනකු හදිසියේ වෙනත් රෝහල්වලට මාරු කර යැවීමට රෝහල් බලධාරීන් විසින් තීරණය කර තිබේ. මහ රෝහල හා රෝහල් පරිශ්‍රය ජලයෙන් යටවීම නිසා එහි දෛනික කටයුතු කරගෙන යා නොහැකි තත්ත්වයක් උද්ගතවීම මීට හේතුව බව අද දෙරණ වාර්තාකරු පවසයි. ඒ අනුව අද (20) උදෑසන මෙම රෝගීන් මාරවිල, රාගම, හා කොළඹ මහ රෝහල් වෙත මාරුකර යැවීමට කටයුතු කර ඇති බව සඳහන්ය. රෝහල ජලයෙන් යටවීම නිසා රෝහලේ ලේ බැංකුවට මෙන්ම ඖෂධ ගබඩාවටද මහත් හානි සිදුව ඇති බව අප වාර්තාකරු වැඩිදුරටත් කියා සිටියි. හලාවත ‍රෝහල අවට ජල මට්ටම ක්‍රම ක්‍රමයෙන් වැඩිවන බැවින් ජලයෙන් යටවන ඒකකවල සිටින රෝගීන් වෙනත් රෝහල්වලට පිටත් කර යැවීමට සෞඛ්‍ය අමාත්‍ය මෛත්‍රීපාල සිරිසේන මහතා විසින් සෞඛ්‍ය ලේකම් වෛද්‍ය නිහාල් ජයතිලක මහතාට උපදෙස් දුන්නු බව අමාත්‍යංශය විසින් නිකුත් කළ නිවේදනයක දැක්වෙයි. ඒ අනුව සෞඛ්‍ය අමාත්‍යංශයේ හදිසි ආපදා කළමනාකරණ වැඩපිළිවෙළ අනුව සෞඛ්‍ය ලේකම් වෛද්‍ය නිහාල් ජයතිලක සහ සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල යන මහත්වරුන්ගේ මෙහෙයවීම යටතේ නියෝජ්‍ය අධ්‍යක්ෂ වෛද්‍ය ආනන්ද ගුණසේකර මහතාගේ ප්‍රමුඛත්වයෙන් යුතු කණ්ඩායමක් අද දින හලාවත මහ රෝහලට පිටත් කර යැවීමට කටයුතු කර ති‍බේ. මේ අතර දිවයිනේ ගංවතුරට ලක්වූ සෙසු ප්‍රදේශවල මහජනතාවගේ සෞඛ්‍ය පහසුකම් තවදුරටත් පවත්වාගෙනයාම සඳහා ප්‍රාදේශීය සෞඛ්‍ය සේවා අධ්‍යක්ෂවරුන් විසින් මහජන සෞඛ්‍ය පරීක්ෂකවරුන් හරහා කටයුතු කරමින් සිටින බව සෞඛ්‍ය අමාත්‍යංශය කියා සිටියි. විශේෂයෙන් පානීය ජල මූලාශ්‍ර ක්ලෝරීනීකරණය කිරීම මෙන්ම අවශ්‍ය වෛද්‍ය උපදෙස් හා දැනට අවතැන් කඳවුරුවල සිටින ජනතාවට අවශ්‍යය ඖෂධ සැපයීම් ආදියද කිසිදු හිඟයකින් තොරව පවත්වාගෙන යාමට පියවර ගෙන ඇති බවත්, හදිසි ආපදා කළමනාකරණ වැඩපිළිවෙළ පැය 24 පුරාම ක්‍රියාත්මක කර ඇති බවත් අමාත්‍යංශය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=30096", "Category": null, "Parent URL": null}