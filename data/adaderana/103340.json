{"Source": "Adaderana", "Timestamp": "January 30, 2019 11:55 am", "Headline": "ඩෙවොන් ඇළට සතුන්ගේ මළපහ මුදාහරින කළමණාකරුට වැඩ වරදියි", "News Content": "සුන්දර ඩෙවොන් දිය ඇල්ලට ප්‍රධාන වශයෙන් ජලය ගලා බසිනා ඩෙවොන් ඇළට සත්ත්ව ගොවිපොලක මළපහ සහ අපද්‍රව්‍යය සෘජුවම මුදාහරින හැටන් කොටගල ප්‍රදේශයේ සත්ත්ව ගොවිපොල කළමණාකාරවරයාට එරෙහිව හැටන් මහෙස්ත්‍රාත් අධිකරණයේ නෛතික පියවර ගැනීමට කටයුතු කල බව කොටගල ප්‍රාදේශිය සභාවේ මහජන සෞඛ්‍ය පරීක්ෂක සෞන්දර් රාගවන් මහතා පැවසීය. කොටගල සිට ඩෙවොන් දිය ඇල්ල දක්වා කිලෝමිටර 3 ක් පමණ ඩෙවොන් ඇළේ ජලය ගලා බසියි. එම සත්ත්ව ගොවිපොලේ සතුන්ගේ මළපහ සහ අපද්‍රව්‍යය සෘජුවම ඇළට මුදා හැරීම නිසා ප්‍රදේශයේ විශාල පරිසර හානියක් සහ එම ඇළේ ජලය ප්‍රදේශවාසින්ට පරිහරණය කිරීමට නොහැකි තත්ත්වයක් උද්ගත වී ප්‍රදේශය පුරා දැඩි දුගන්ධයක් හැමීම සිදු වන බව පවසයි. ඒ සම්බන්ධයෙන් විද්‍යුත් සහ මුද්‍රිත මාධ්‍ය මගින් හෙළි කිරීමත් සමග මහජන සෞඛ්‍ය පරීක්ෂකවරුන් ඊයේ (29) පස්වරුවේ එම සත්ත්ව ගොවිපොලේ නිරීක්ෂණ චාරිකාවක නිරත විය. එම සත්ත්ව ගොවිපොල වසර කිහිපයක් තිස්සේ කිසිදු පරිසර ක්‍රමවේදයක් අනුගමනය නොකරමින් එම ගොවිපොලේ ගවයන්ගේ මළපහ සහ අපද්‍රව්‍ය සෘජුවම සුක්ෂම ලෙස ගොවිපොල අසලින් ගලා බසින ඩෙවොන් ඇළට මුදා හරින බව හදිසි නිරීක්ෂණ චාරිකාවට එක් වු මහජන සෞඛ්‍ය පරීක්ෂකවරුන්ට අනාවරණය වී තිබේ. එම සත්ත්ව ගොවිපොලේ මිය යන එළ ගවයන්ගේ සිරුරු පවා නිසි ක්‍රමවේදයකට මිහිදන් නොකරන බවටද මහජන සෞඛ්‍ය පරීක්ෂකවරුන්ට කරුණු අනාවරණය වු නිසා එම සත්ත්ව ගොවිපල නිසි පරිසර ක්‍රමවේදයක් යටතේ පවත්වාගෙන යන තෙක් තාවකාලිකව එම සත්ත්ව ගොවිපොල වසා දැමීමට අධිකරණයෙන් වාරණ නියෝගයක් ලබා ගන්නා බව මහජන සෞඛ්‍ය පරීක්ෂකවරයා කියා සිටියේය. ඩෙවොන් ඇළේ ගලා බසින ජලය කොටගල ප්‍රදේශයෙන් දෙස් විදෙස් සංචාරකයන්ද ස්නානය කරන අතර ප්‍රදේශයේ මේ දිනවල පවතින දැඩි වියළි කාලගුණයත් සමග ඇළේ ජල මට්ට්ම පහල බැසීම නිසා ගොවිපොලෙන් මුදා හරින සත්ත්ව මලපහ සහ අපද්‍රව්‍ය ඉතා ඝනත්වයකින් යුතුව ජලයේ ගලා බසින බව අප වාර්තාකරු පවසයි.", "URL": "https://sinhala.adaderana.lk/news.php?nid=103340", "Category": null, "Parent URL": null}