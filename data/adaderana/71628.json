{"Source": "Adaderana", "Timestamp": "April 2, 2017 11:24 am", "Headline": " මුදල් අමාත්‍යවරයාගේ අගය ලෝකය දන්නවා", "News Content": "ඇතැම් ශ්‍රී ලාංකිකයන්ට අගයක් නොමැති වුව ද මුදල් අමාත්‍ය රවී කරුණානායක මහතාගේ ආර්ථික සංවර්ධන ක්‍රියාවලිය ලෝක ඇගැයීමකට ලක්ව ඇතැයි මල්වතු අස්ගිරි මහ නා හිමිවරු පවසති. මහ නා හිමිවරු ස‍ඳහන් කරන්නේ මුදල් අමාත්‍ය රවී කරුණානායක මහතා රටේ ආර්ථිකය ගොඩනැංවීම සදහා සුවිශේෂී මෙහෙවරක නිරත වී සිටින බවයි. මේ අදහස් පළ වූයේ මුදල් අමාත්‍ය රවී කරුණානායක මහතා අද (01) පෙරවරුවේ දළදා මාලිගාවට ගොස් දළදා වහන්සේ වැදපුදා ගැනීමෙන් අනතුරුව මල්වතු අස්ගිරි මහ නා හිමිවරුන් බැහැ දුටු අවස්ථාවේ දීය. මහනුවර ශ්‍රී දළදා මාලිගාව වෙත ගිය මුදල් අමාත්‍ය රවී කරුණානායක මහතා ශ්‍රී දළදා සමිදුන් වැදපුදා ගත්තේ ය. පසුව එහි වැඩසිටි සියම් මහා නිකාගේ අස්ගිරි පාර්ශ්වයේ මහා නායක අතිපූජ්‍ය වරකාගොඩ ඥානරතන හිමියන් බැහැ දුටු මුදල් අමාත්‍යවරයා උන්වහන්සේගේ සුව දුක් විමසීය. අයවැය පිළිබද අදහස් ලබා ගැනීම සඳහා පසුගිය වසරේ එහි පැමිණි අවස්ථාවේ ලබා දුන් අනුශාසනා අයවැය සකස් කිරීම සඳහා බොහෝ උපකාර වූ බව සදහන් කළ මුදල් අමාත්‍ය රවී කරුණානායක මහතා, ඒ අනුශාසනා රටේ ආර්ථිකය ශක්තිමත් කිරීමට විශාල මග පෙන්වීමක් වූ බව ද පැවැසීය. ඒ අනුව යමින් මහනුවර නගරය තුළ සිදු කෙරෙන ඉදිරි සංවර්ධන කටයුතු පිළිබඳ අමාත්‍යවරයා අස්ගිරි මහ නා හිමියන් දැනුවත් කළේ ය. විශේෂයෙන් ම මහනුවර නගරයේ පවතින රථ වාහන තදබදය අවම කිරීම සදහා ඉදි කිරීමට යෝජිත උමං මාර්ගයත්, බෝගම්බර පැරැණි සිරමැදිරි සංකීර්ණය ඉලක්ක කරගෙන සිදු කෙරෙන සංවර්ධන කටයුතු පිළිබදවත් මෙහි දී විස්තර සිටියේ ය. සියලු සංවර්ධන කටයුතු සිදු කිරීමට පෙර මහ නා හිමිවරුන්ගේ ආශිර්වාදය ලබා ගන්නා බවත්, මහ නා හිමිවරුන්ගේ අනුශාසනා අපේක්ෂා කරන බවත් මුදල් අමාත්‍යවරයා කියා සිටියේ ය. ආසියා පැසිෆික් කලාපයේ හොදම මුදල් අමාත්‍යවරයා ලෙස තමාට හිමි වූ “ද බෑන්කර්” සම්මානය අස්ගිරි මහ නා හිමියන්ට පිළිගන්වමින්, මෙය තමා ලද ජයග්‍රහණයකට වඩා රට ලැබූ ජයග්‍රහණයක් බව අමාත්‍යවරයා අවධාරණය කළේ ය.ඉන් පසු මුදල් අමාත්‍යවරයා ඇතුළු පිරිස ගමන් ගත්තේ මල්වතු විහාරස්ථානය වෙතයි. මහ නායක අති පූජ්‍ය තිබ්බොටුවාවේ ශ්‍රී සිද්ධාර්ථ සුමංගල හිමි වෙත ද තමා ලද සම්මානය පිළිගැන් වූ මුදල් අමාත්‍යවරයා කියා සිටියේ එය සමස්ත ශ්‍රී ලංකාවම ලත් ජයග්‍රහණයක් බවයි. එහි දී මල්වතු මහ නා හිමියන් කියා සිටියේ මුදල් අමාත්‍යවරයාගේ අගය මෙරට ඇතැම් පාර්ශ්වයන්ට නොදැනුණ ද, අන්තර්ජාතික ප්‍රජාව එම අගය හදුනාගෙන ඇති බවයි. “ද බෑන්කර්” සම්මානය ඊට කදිම නිදසුනක් බව ද උන් වහන්සේ පෙන්වා දුන්හ. මුදල් අමාත්‍යවරයා එහිදී කියා සිටියේ බරපතළ අර්බුදයකට ලක්ව තිබූ මෙරට ආර්ථිකය යථා තත්ත්වයට පත් වෙමින් තිබෙන බවයි. එම අර්බුදය තවත් පරම්පරාවකට උරුම කර දීම යහපාලන ආණ්ඩුවේ අපේක්ෂාව නොවන බවද හෙතෙම අවධාරණය කළේ ය. අතිගරු ජනාධිපති මෛත්‍රීපාල සිරිසේන මැතිතුමා සහ අගමැති රනිල් වික්‍රමසිංහ මැතිතුමාගේ මග පෙන්වීම මත රටේ ආර්ථිකය ශක්තිමත් කිරීම සදහා අවශ්‍ය ක්‍රියාමාර්ග ගෙන ඇති බවත්, රටේ සියලු පුරවැසියන්ට, හෙට දවස පිළිබද බලාපොරොත්තු තැබිය හැකි වාතාවරණයක් උදා වී ඇති බවත් කියා සිටියේ ය. පසුව මාධ්‍යවේදීන් වෙත අදහස් දැක් වූ අමාත්‍යවරයා මෙසේ ද පැවැසීය, ‘‘ආණ්ඩුවක් විදියට අපි හැම වෙලාවෙම මහ නා හිමිවරුන්ගේ අදහස් අනුවයි කටයුතු කරන්නෙ. උන් වහන්සේලාගෙ උපදෙස් අනුව කටයුතු කරමින් රට සංවර්ධන කරමින් ඉන්න මේ අවස්ථාවේ දී ඇතැම් පිරිස් අපට විවිධ චෝදනා එල්ල කරනවා. අද රට හරි මාර්ගෙ ගමන් කරමින් තියෙනවා. අද අපි වැරැදියි කියල කුහකත්වයෙන් චෝදනා කරන අය හෙට කියයි අපි කරන දේවල් හරි කියල. ඇතැම් පාර්ශ්ව චෝදනා කරනවා ජාත්‍යන්තර මූල්‍ය අරමුදලේ, ලෝක බැංකුවේ උපදෙස් අනුව අපි කටයුතු කරනවා කියල. අපට අපේ ආර්ථිකය හදා ගන්න කිසි කෙනෙකුගේ න්‍යාය පත්‍රයකට අනුව වැඩ කරන්න ඕනෙ නෑ. අපට අවශ්‍ය ආයෝජන ලැබෙමින් තියෙනවා. ඒවා ක්‍රියාත්මක වෙන්න පටන් ගත්තට පස්සේ අපේ ආර්ථිකය ශක්තිමත් වෙනවා. නමුත් කුමන පාර්ශ්වයක් හෝ රටට හිතකර යෝජනා ඉදිරිපත් කරනවා නම් එය පිළිගන්න අපි සූදානම්. හැකි ඉක්මණින් මේ බදු බර අඩු කිරීමට අපි උත්සහ කරනවා.” යැයි ද අමාත්‍යවරයා කියා සිටියේ ය.", "URL": "https://sinhala.adaderana.lk/news.php?nid=71628", "Category": null, "Parent URL": null}