{"Source": "Adaderana", "Timestamp": "June 20, 2012 11:10 am", "Headline": "පොළොන්නරුවේ කුඹුරු අක්කර ලක්ෂයක් විනාශ මුඛයේ", "News Content": "ප්‍රමාණවත් ජලය නොලැබීම හේතුවෙන් පො‍ළොන්නරුව දිස්ත්‍රික්කයේ වගා කර ඇති කුඹුරු අක්කර ලක්ෂයක් පමණ විනාශ වීමේ අවදානමකට ලක් ව ඇති බව දිස්ත්‍රික් ලේකම් නිමල් අබේසිරි මහතා පවසයි. මේ අනුව පොළොන්නරුව මහා ගොවිජනපද ව්‍යාපාර වලට අයත් ‍මින්නේරිය , ගිරිතලේ , පරාක්‍රම සමුද්‍රය , කවුඩුල්ල වැව සහ ඇළහැර ගොවි ව්‍යාපාරය යට‍තේ වගා කළ කුඹුරු අතහැර දැමීමට සිදු ව තිබේ. ලබන 24 වන දිනෙන් පසු ගිරි‍තලේ ජලාශයෙන් ජලය නිකුත් කිරීමේ හැකියාවක් නොමැති බව දිස්ත්‍රික් ලේකම්වරයා පෙන්වා දෙයි. පරාක්‍රම සමුද්‍රයේ ජල ධාරීතාවද අක්කර අඩි 54,000 සිට 30,000 දක්වා පහත බැස තිබේ. මීට අමතරව සෙසු ජලාශ වලද ජල මට්ටම පහල ගොස් ඇති අතර ජලය අරපරිස්සමෙන් භාවිත කරන ලෙස පොළොන්නරුව දිස්ත්‍රික් ලේකම් නිමල් ‍අ‍බේසිරි මහතා ඉල්ලීමක් කරයි.", "URL": "https://sinhala.adaderana.lk/news.php?nid=25176", "Category": null, "Parent URL": null}