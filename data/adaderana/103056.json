{"Source": "Adaderana", "Timestamp": "January 25, 2019 02:21 pm", "Headline": "ඇලෝසියස්-කසුන් ඇතුළු 4කට නොතීසි", "News Content": "මහ බැංකු බැඳුම්කර සිද්ධිය පිළිබඳ සොයාබැලූ ජනාධිපති කොමිසම වෙත විකෘති කරන ලද දුරකතන සංවාද පට ලබා දීමේ සිද්ධියේ සැකකරුවන් ලෙස නම් කර සිටින අර්ජුන ඇලෝසියස් ඇතුළු සිව්දෙනෙකුට ලබන 28 වනදා අධිකරණය හමුවේ පෙනී සිටින්නැයි දන්වා කොළඹ ප්‍රධාන මහේස්ත්‍රාත් ලංකා ජයරත්න මෙනවිය නොතීසි නිකුත් කළේය. රහස් පොලිසිය විසින් කළ ඉල්ලීමක් සලකා බැලීමෙන් පසුව මහෙස්ත්‍රාත් වරිය මෙම නියෝගය කළේය. ඒ අනුව අර්ජුන ඇලෝසියස්, කසුන් පලිසේන, නුවන් තිළිණ සල්ගාදු සහ සචිත්‍ර දේවතන්ත්‍රී යන අයට මෙසේ ලබන 28 වන දා පෙනී සිටින මෙන් දන්වා අධිකරණය නොතීසි නිකුත් කර තිබේ. රහස් පොලිසිය අධිකරණයට කරුණු වාර්තා කරමින් සඳහන් කර සිටියේ මහ බැංකු බැඳුම්කර සිද්ධිය පිළිබඳව සොයා බැලූ ජනාධිපති කොමිසම වෙත එම විමර්ශනයට අදාළව පර්පචුවෙල් ට්‍රෙෂරීස් ආයතනය විසින් විකෘති කරන ලද දුරකතන සංවාද අඩංගු හඬ පට අධිකරණ වෙත ලබා දී තිබූ බවයි. එම සිද්ධිය පිළිබඳව සිදුකරන ලද පරීක්ෂණවලදී අනාවරණය වූ කරුණු මත අර්ජුන ඇලෝසියස් ඇතුළු සිව් දෙනා අධිකරණය හමුවට කැඳවීමට තීරණය කර ඇති බවද රහස් පොලීසිය වැඩිදුරටත් දැනුම් දුන්නේය.", "URL": "https://sinhala.adaderana.lk/news.php?nid=103056", "Category": null, "Parent URL": null}