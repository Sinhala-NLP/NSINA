{"Source": "Adaderana", "Timestamp": "August 31, 2012 04:51 pm", "Headline": "ජනපති මහින්ද ඉරාන ජනපති හමුවෙයි", "News Content": "ජනාධිපති මහින්ද රාජපක්ෂ මහතා, ඉරාන ජනාධිපති මොහොමඩ් අහමඩිනේජාඩ් මහතා හමුවී තිබේ. අද (31) දහවල් ජනාධිපතිවරුන් අතර මෙම හමුව සිදුවු බව ජනාධිපති මාධ්‍ය අංශය පැවසුවේය. ඉරානයේ මීට සති කිහිපයකට පෙර සිදුවු භූමිකම්පාවෙන් මියගිය පුද්ගලයින්ටත් එමගින් සිදුවු විනාශය සම්බන්ධයෙන් ජනාධිපති මහින්ද රාජපක්ෂ මහතා ඉරාන ජනාධිපතිවරයාට එහිදී සිය සංවේගය පළ කර ඇති බව සඳහන්ය. නොබැඳි ජාතීන්ගේ සමුළුවේ සභාපතීත්වය ඉරානයට හිමිවීම පිළිබඳව ඉරාන ජනාධිපතිවරයා වෙත ජනාධිපති මහින්ද රාජපක්ෂ මහතා සුබපැතුම් පිරිනමා ඇති බව ද ජනාධිපති මාධ්‍ය අංශය පැවසුවේය. ඉරාන රජයේ ණය ආධාර මත ශ්‍රී ලංකාවේ ක්‍රියාත්මක වන බහුකාර්යය ජල ව්‍යාපෘතියේ ඉදිකිරීම් පිළිබඳව ද මෙහිදි රාජ්‍ය නායකයින් අතර සාකච්ඡාවට බඳුන් වී ඇති බව සඳහන්ය.", "URL": "https://sinhala.adaderana.lk/news.php?nid=27033", "Category": null, "Parent URL": null}