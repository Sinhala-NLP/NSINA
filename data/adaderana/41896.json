{"Source": "Adaderana", "Timestamp": "March 19, 2014 05:55 am", "Headline": "ජිනීවාහි නිල නොවන සාකච්ඡා යළි යළිත් පැවැත්වෙයි", "News Content": "එක්සත් ජාතීන්ගේ මානව හිමිකම් කවුන්සිල සැසිවාරයට ශ්‍රී ලංකාව සම්බන්ධයෙන් ඉදිරිපත්ව ඇති යෝජනාව පිළිබද නිළ නොවන සාකච්ජාවක් ඊයේ දිනයේත් පවත්වා තිබේ. ජිනීවා නුවර පැවති මෙම සාකච්ජාවේ දී ශ්‍රී ලංකාව සම්බන්ධයෙන් ඉදිරිපත් වී ඇති යෝජනාවට පක්ෂව මෙන්ම විපක්ෂව රටවල් සිය අදහස් පළ කර ඇති බව වාර්තා වේ. ශ්‍රී ලංකාව සම්බන්ධයෙන් මානව හිමිකම් කවුන්සිලයට ඉදිරිපත් කර තිබු යෝජනාවට සංශෝධන කිහිපයක් ඊයේ දිනය වනවිට ඉදිරිපත් කර තිබු බව සඳහන්ය. ඇතැම් රටවල් විසින් මීට පෙර ඉදිරිපත් කළ ඉල්ලීම් වලට අනුව එම සංශෝධන සිදුකර ඇති බව වාර්තා වේ . විශේෂයෙන් ශ්‍රී ලංකාවට පක්ෂව කරුණු ඉදිරිපත් කළ කියුබාව, චීනය, පකිස්ථානය යන රටවල අදහස් ද නව යෝජනාවට ඇතුළත් කර තිබේ. ශ්‍රී ලංකාව සම්බන්ධයෙන් විමර්ශනයක් කිරීමට එක්සත් ජාතීන්ගේ මහකොමසාරිස් කාර්යාලයට බලතල තිබේ ද යන්න පිළිබඳව ඊයේ පැවති සාකච්ජාවේ දී දීර්ඝ වශයෙන් අදහස් හුවමාරු වී ඇති බව වාර්තා වේ. පකිස්ථානය සහ ඊජිප්තුව ඇතුළු ශ්‍රී ලංකාවට සහය පළ කරන රටවල් එවැනි බලතලයක් එක්සත් ජාතීන්ගේ මහකොමසාරිස් කාර්යාලයට නොමැති බව ප්‍රකාශ කරයි. එහෙත් ඊට පිළිතුරු ලබා දෙමින් අමෙරිකා එක්සත් එක්සත් ජනපදය පවසා ඇත්තේ එක්සත් ජාතීන්ගේ සංවිධානය මීට පෙර අවස්ථා 08 ක දී එවැනි පරීක්ෂණ සිදුකර ඇති බවයි. මේ අතර එක්සත් ජාතීන්ගේ මානව හිමිකම් කවුන්සිල සැසිවාරයට සහභාගි වී සිටින අමාත්‍ය මහින්ද සමරසිංහ මහතා ශ්‍රී ලංකාවට එරෙහිව ඉදිරිපත් කර ඇති යෝජනාව සම්බන්ධයෙන් ඊයේ දිනයේ දී අප්‍රිකානු රටවල නියෝජිතයින් දැනුවත් කර තිබේ. එක්සත් ජාතීන්ගේ මහ කොමසාරිස් කාර්යාලය විසින් ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් සිදුකළ යුතු බවට වන යෝජනාව මෙහිදී අමාත්‍ය මහින්ද සමරසිංහ මහතාගේ දැඩි වි‍වේචනයට ලක්ව ඇති බව වාර්තා වේ. ශ්‍රී ලංකාව මේ වන විටත් සාමය සහ සංහිදියාව ඇති කිරීමට මෙන්ම නැවත පදිංචි කිරීමේ කටයුතු සාර්ථකව සිදුකර ඇති බැවින් ඊට සහය දැක්වීම සියළුදෙනාගේ වගකීම විය යුතු බව මහින්ද සමරසිංහ අමාත්‍යවරයා පෙන්වා දෙයි.", "URL": "https://sinhala.adaderana.lk/news.php?nid=41896", "Category": null, "Parent URL": null}