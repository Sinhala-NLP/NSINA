{"Source": "Adaderana", "Timestamp": "March 12, 2019 07:08 am", "Headline": "මහරගමදී සිදුවූ ඝාතනයක් සම්බන්ධයෙන් ගගන අත්අඩංගුවට", "News Content": "මහරගම පන්නිපිටිය ප්‍රදේශයේ දී පුද්ගලයෙකු වෙඩි තබා ඝාතනය කිරීමේ සිද්ධියේ ප්‍රධාන සැකකරු මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සදහන් කළේ පිළියන්දල බෝකුන්දර විශේෂ ආර්ථික මධ්‍යස්ථානය අසල දී මෙම සැකකරු අත්අඩංගුවට ගෙන ඇති බවයි. පසුගිය මස 21 වනදින මහරගම පන්නිපිටිය අරලිය උයනේ දී යතුරුපැදියකින් පැමිණ වෙඩි තබා පුද්ගලයෙකු ඝාතනය කර තිබුණි. එම ඝාතනය සම්බන්ධයෙන් පරීක්ෂණ ආරම්භ කළ මිරිහාන විශේෂ අපරාධ මෙහෙයුම් ඒකකය අදාළ ඝාතනයේ ප්‍රධාන සැකකරු ඊයේ(11) පෙරවරුවේ අත්අඩංගුවට ගෙන තිබේ. අත්අඩංගුවට ගත් සැකකරුගෙන් සිදුකළ වැඩිදුර විමර්ශනවලදී ඝාතනය සිදුකිරීම සදහා යොදාගත් පිස්තෝලය, මැගසිනය සහ පතරොම් 06ක් ද සොයාගෙන ඇති බව පොලීසිය සඳහන් කළේය. දැනට රක්ෂිත බන්ධනාගාර ගතව සිටින තාරක ධර්මකීර්ති පෙරේරා විජේසේකර නොහොත් කොස්ගොඩ තාරක යන අය දුරකථන මාර්ගයෙන් සැකකරු සමග සම්බන්ධ වී මෙම ඝාතනය මෙහෙයවා ඇති බවට තොරතුරු අනාවරණය වී තිබේ. අත්අඩංගුවට ගෙන ඇත්තේ 35 හැවිරිදි කිරිවත්තුඩුව ප්‍රදේශයේ පදිංචි විරත්තමුල්ල ගුරුගේ ගගන චින්තක යන අය බවයි පොලීසිය සඳහන් කළේය. සැකකරු අද(12) දින නුගේගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=105904", "Category": null, "Parent URL": null}