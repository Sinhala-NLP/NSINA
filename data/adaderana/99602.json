{"Source": "Adaderana", "Timestamp": "November 22, 2018 03:34 pm", "Headline": "පොහොය දින වැඩසටහන ජනපති ප්‍රධානත්වයෙන්", "News Content": "“සදහම් යාත්‍රා” ධර්ම දේශනා මාලාවේ ඉල්පුර පසලොස්වක පොහොය දින වැඩසටහන ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පන්නිපිටිය රුක්මලේ ශ්‍රී ධර්මවිජයාලෝක පුරාණ විහාරය කේන්ද්‍ර කර ගනිමින් පවත්වා තිබේ. ජනාධිපති මාධ්‍ය අංශය සඳහන් කළේ අද(22) පෙරවරුවේ විහාරස්ථානය වෙත ගිය ජනාධිපතිවරයා ආගමික වතාවත්වල නිරතවීමෙන් අනතුරුව විහාරාධිපති සියම් මහා නිකායේ කෝට්ටේ පාර්ශවයේ මහානායක, ශ්‍රී ජයවර්ධනපුර විශ්වවිද්‍යාලයේ කුලපති ආචාර්ය අතිපූජ්‍ය ඉත්තෑපානේ ධම්මලංකාර හිමි බැහැදැක ආශිර්වාද ලබා ගත් බවයි. අනතුරුව මහාචාර්ය පූජ්‍ය කොටපිටියේ රාහුල ස්වාමින් වහන්සේ විසින් පැවැත්වූ ධර්ම දේශනාව ශ්‍රවණය කිරීමට ජනාධිපති මෛත්‍රිපාල සිරිසේන මහතා සහභාගී වී තිබේ. ජනාධිපති මාධ්‍ය අංශය සඳහන් කළේ මෙම අවස්ථාව සඳහා මැති ඇමතිවරුන් පිරිසක් ද එක්ව සිටි බවයි.", "URL": "https://sinhala.adaderana.lk/news.php?nid=99602", "Category": null, "Parent URL": null}