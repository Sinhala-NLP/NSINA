{"Source": "Adaderana", "Timestamp": "September 21, 2012 12:16 pm", "Headline": "ඒවා දේශපාලනඥයින්ගේ පුතුන්ට අකැප නෑ", "News Content": "දේශපාලනඥයින්ගේ පුතුන්ට ඕනෑම තැනක ඕනෑම ආකාරයට ආයුද ගෙන යා හැකි බව එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් මහතා පවසයි. එසේම එම ආයුද භාවිතා කර ඕනෑම ක්‍රියාවක් සිදුකර ඕනෑම දින ගණනක් නිදැල්ලේ සිටිය හැකි බව ද ඔහු පෙන්වාදෙයි. අමාත්‍ය මර්වින් සිල්වා මහතාගේ පුත්‍රයෙකු ඇතුළු කිහිප දෙනෙකු එක්ව යුද හමුදා මේජර්වරයෙකුට පහරදී ඇතැයි කියන සිද්ධිය සම්බන්ධයෙන් අදහස් දක්වමින් කොළඹ අද (21) පැවැති මාධ්‍ය හමුවකදී මන්ත්‍රීවරයා මේ බව කියා සිටියේය. ගුටි කෑ නිලධාරියාට තමන් ගුටි කෑවේ නැතැයි යන තැනට කරුණු කීමට සිදුවු බව අකිල විරාජ් කාරියවසම් මහතා පෙන්වාදුන්නේය. මීට පෙර ද මෙවැනිම සිදුවීමකදී මහජන සෞඛ්‍ය පරීක්ෂකවරයෙකුට තමා විසින්ම ගස් බැඳ ගත්තා යන්න පැවසීමට සිදුවු බව මන්ත්‍රීවරයා සිහිපත් කළේය. දැන් සිදුවන්නේ බඩුත් හාමුදුරුවන්ගේ, නඩුත් හාමුදුරුවන්ගේ යන්න පැවසීමට යැයි ද ඔහු පැවසුවේය. මේ වන විට ඔළුව අතගා මර්දනය කිරීමේ වැඩපිළිවෙලක් ක්‍රියාත්මක වන බව අකිල විරාජ් කාරියවසම් මහතා කියා සිටියේය. මේ අතර තවත් වසර 2 ක තුනකින් ජාතික මැතිවරණයක් කැඳවුවහොත් දිස්ත්‍රීක්ක 22කින් 10කම ජය එක්සත් ජාතික පක්ෂය අත්කර ගන්නා බව ද මන්ත්‍රීවරයා පැවසුවේය. පසුගිය පළාත් සභා මැතිවරණ ප්‍රතිඵලවලට අනුව ද ආණ්ඩුවේ කඩා වැටීමේ ආරම්භය මේ වන විට සනිටුහන් වෙමින් ඇතැයි ඔහු වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=27614", "Category": null, "Parent URL": null}