{"Source": "Adaderana", "Timestamp": "September 9, 2018 08:35 am", "Headline": "මෝටර් රථයක් යතුරු පැදියක ගැටී ගැබිණි කත මරුට", "News Content": "මෝටර් රථයක් යතුරු පැදියක ගැටීමෙන් සිදුවී ඇති අනතුරකින් තුවාල ලබා රෝහල් ගත කර සිටි ගැබිණි කතක් මිය ගොස් ඇති බව ආරච්චිකට්ටුව පොලීසිය පවසයි. පසුගිය 01 වැනිදා සවස ආරච්චිකට්ටුව - අඩිප්පල මාර්ගයේදී මෙම අනතුර සිදුවී ඇති අතර කාන්තාව මිය ගොස් ඇත්තේ 08 වැනිදා රාත්‍රීයේය. අනතුරින් මිය ගොස් ඇත්තේ ආරච්චිකට්ටුව - බෝපත්ගම පදිංචිව සිටි කුමාගේ යමුනා රුවන්ති (අවු:28) නම්වූ ගැබිණි කාන්තාවකි. මිය ගොස් ඇති කාන්තාව 08 හැවිරිදි තම පුතා සමඟ යතුරු පැදියකින් ගමන් කරමින් සිට ඇති අතර එම අවස්ථාවේදී බීමත් රියදුරෙකු විසින් පැදවූ මෝටර් රථයක යතුරු පැදිය ගැටීමෙන් අනතුර සිදුවී ඇත. අනතුර සිදුවූ අවස්ථාවේදීම මව සහ පුතා හලාවත මහා රෝහලට ඇතුළත් කර ඇත. හලාවත මහා රෝහලේදී ගැබිණි මවගේ කුසයේ සිටි මාස 08 ක් වන දියණිය මිය ගොස් ඇති අතර අනතුරට පත්වූ මව සහ පුතා ප්‍රතිකාර සදහා කොළඹ ජාතික රෝහලට මාරු කර යැවීමට හලාවත මහා රෝහලේ වෛද්‍යවරුන් කටයුතු කර ඇත. කොළඹ ජාතික රෝහලේ ප්‍රතිකාර ලබමින් සිටින අතර තුර මව 08 වැනිදා රාත්‍රීයේ මිය ගොස් ඇත.අනතුරට පත්ව ඇති පිරිමි දරුවාද බරපතල තත්ත්වයෙන් කොළඹ ජාතික රෝහලේ ප්‍රතිකාර ලබමින් සිටී. අනතුරට සම්බන්ධ මෝටර් රථය පැදවූ රියදුරුව ආරච්චිකට්ටුව පොලීසිය විසින් අත්අඩංගුවට ගෙන ඇත. ඔහුට රිය පැදවීම සදහා බලපත්‍රයක් තිබී නැති අතර අනතුර සිදුවන අවස්ථාවේදී ඔහු අධික ලෙස බීමතින් සිට ඇති බවද අනාවරනය වී ඇත. සැකකාර රියදුරාව හලාවත මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මේ මස 11 වැනිදා දක්වා රක්ෂිත බන්ධනාගාර ගත කර ඇත. ආරච්චිකට්ටුව පොලීසියේ ස්ථානාධිපති පොලිස් පරීක්ෂක අනුරාධ හේරත් මහතා ඇතුළු නිලධාරීන් විසින් වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=95795", "Category": null, "Parent URL": null}