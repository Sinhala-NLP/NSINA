{"Source": "Adaderana", "Timestamp": "November 10, 2012 10:50 pm", "Headline": "වැලිකඩින් පලාගිය රැඳවියන් 7ක් මාට්ටු", "News Content": "වැලිකඩ බන්ධනාගාරයේ ඇති වු ගැටුමත් සමග පලාගිය රැඳවියන් 7 දෙනෙකු අත්අඩංගුවට ගෙන ඇතැයි බන්ධනාගාර කොමසාරිස් ජනරාල් පී.ඩබ්ලිව්. කොඩිප්පිලි මහතා පවසයි. ගැටුම අතරතුර පලාගිය සංඛ්‍යාව කොපමණදැයි මෙතෙක් තහවුරු වී නොමැති බව ද ඔහු කියයි. පලාගිය සෙසු රැඳවියන් අත්අඩංගුවට ගැනීමට පරීක්ෂණ ක්‍රියාත්මක බව ඔහු සඳහන් කළේය. වැලිකඩ බන්ධනාගාරයේ ඊයේ (09) පස්වරුවේ ඇති වූ ගැටුමෙන් පුද්ගලයින් 27 දෙනෙකු මියගොස් තවත් 35 දෙනෙකු තුවාල ලබන ලදී. තුවාල ලැබුවන් මේවන විට කොළඹ ජාතික රෝහලේ ප්‍රතිකාර ලබයි. මේ අතර මෙම ගැටුමත් සමග වසා දැමුණු දෙමටගොඩ සිට බොරැල්ල දෙසට බේස්ලයින් මාර්ගයේ මං තීරුව යළි විවෘත කර තිබේ.", "URL": "https://sinhala.adaderana.lk/news.php?nid=29088", "Category": null, "Parent URL": null}