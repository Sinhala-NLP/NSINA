{"Source": "Adaderana", "Timestamp": "June 7, 2019 09:42 am", "Headline": "හොර රහසේ තේ වත්තක කරපු වැඩක්", "News Content": "බගවන්තලාව පොලිස් වසමට අයත් කැම්පියන් වතුයායේ බලපත්‍ර නොමැතිව තේ වතුවල අනවසරෙන් මැණික් ගැරූ සැකකරුවන් 8 දෙනෙකු අද (07) අලුයම අත්අඩංගුවට ගෙන ඇත. වතුයායේ තේ පදුරු ගලවා විශාල පරිසර හානියක් සිදු කරමින් අනවසරෙන් මැණික් ගරමින් සිටි සැකකරුවන් හය දෙනෙකු සහ බගවන්තලාව පොලිස් වසමට අයත් කැමිපියන් ලොයිනොල් වතුයායේ රාණිකාඩු කොටසේ කාසල්රි ජලාශයට ප්‍රධාන වශයෙන් ජලය ගලා බසින කෙසෙල්ගමුඔය අසළ අනවසරෙන් මැණික් ගරමින් සිටි සැකකරුවන් දෙදෙනෙකු මෙසේ අත්අඩංගුවට ගෙන ඇත. අත්අඩංගුවට ගත් සැකකරුවන් එම වතුයායේම පදිංචිකරුවන් බවත්, එම සැකකරුවන් මැණික් ගැරීමට උපයෝගි කරගත් උපකරණ රැසක් සහ මැණික් ඉල්ලම් පස් තොගයක් අත්අඩංගුවට ගත් බව පොලීසිය ප්‍රකාශ කර ඇත. සැකකරුවන් ජූනි 11 වෙනි දින හැටන් මහෙස්ත්‍රාත් අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=111498", "Category": null, "Parent URL": null}