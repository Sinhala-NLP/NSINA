{"Source": "Adaderana", "Timestamp": "October 15, 2013 11:25 pm", "Headline": "  බුත්කන්ද නව ග්‍රාමීය  ප්‍රාථමික සෞඛ්‍ය මධ්‍යස්ථානය ජනතා අයිතියට පත්වෙයි", "News Content": "රත්නපුර දිස්ත්‍රික්කයේ අති දුෂ්කර ගම්මාන රැසකට කේන්ද්‍ර වූ කෙලොන්න මැතිවරණ කොට්ඨාශයේ බුත්කන්ද නව ග්‍රාමීය ප්‍රාථමික සෞඛ්‍ය මධ්‍යස්ථානය ජනතා අයිතියට පවරා තිබේ. රත්නපුර දෙනියාය හරහා මාතර මාර්ගයේ ගිරි දූර්ග වන දූර්ග සහ වතුකරයේ මධ්‍යයේ පිහිටි බුත්කන්ද ඇතුළු අවට ගම්වාසීන්ට සිය අවශ්‍යතා සඳහා බොහෝ දුර බැහැර පිහිටි දෙනියාය හෝ ඇඹිලිපිටිය කොලොන්න යන රෝහල් වලට යාමට සිදුව තිබිණි. මීට විසඳුමක් වශයෙන් සබරගමු පළාත් සෞඛ්‍ය අමාත්‍යංශය බුත්කන්දට ප්‍රාථමික සෞඛ්‍ය මධ්‍යස්ථානයක් අලුතින්ම ඉදිකර වෛද්‍යවරයෙකු ඇතුළු අවශ්‍ය කාර්යය මණ්ඩලය ද ඊට සැපයන ලදී. මෙම ගොඩනැගිලි සඳහා පමණක් රුපියල් හැටපන් ලක්ෂයක් සබරගමු පළාත් සභාව වැය කර ඇති අතර එය ඉදිකළ වටිනා භූමිභාගය Mrs.Rebeca Mary Furlong විසින් පරිත්‍යාග කර තිබුණි. එම නව ප්‍රාථමික සෞඛ්‍ය මධ්‍යස්ථානය සබරගමු ප්‍රධාන අමාත්‍ය සහ සෞඛ්‍ය විෂය භාර අමාත්‍ය මහීපාල හේරත් මහතාගේ ප්‍රධානත්වයෙන් ඊයේ (14) ජනතා අයිතියට පැවරන ලදී. පළමු රෝගීයා ලියාපදිංචි කිරීම මහ ඇමතිවරයා අතින් සිදුවූ අතර රෝහල ඉදිකළ භූමිය පරිත්‍යාග කළ රෙබෙකා මාරි මහත්මිය විසින් එහි නිත්‍යානුකූල අයිතිය ද මහ ඇමතිවරයාට ලබාදීම ද එහිදී සිදුවිය. මෙම අවස්ථාවට පළාත් අමාත්‍ය රංජිත් බණ්ඩාර , රත්නපුර දිස්ත්‍රික් පාර්ලිමේන්තු මන්ත්‍රී සනී රෝහණ කොඩිතුවක්කු , කොලොන්න ප්‍රාදේශීය සභාවේ සභාපති දයා පතිරණ, ප්‍රධාන ලේකම් එච්.පී. කුලරත්න ඇතුළු මහත්වරු පිරිසික් සහභාගී වූහ.", "URL": "https://sinhala.adaderana.lk/news.php?nid=38165", "Category": null, "Parent URL": null}