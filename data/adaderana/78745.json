{"Source": "Adaderana", "Timestamp": "October 15, 2017 03:20 pm", "Headline": " ඒකාබද්ධයේ විරෝධතා පාගමන තංගල්ලේදී", "News Content": "හම්බන්තොට පැවති විරෝධතාවය සම්බන්ධයෙන් නාමල් ඇතුළු පිරිස අත්අඩංගුවට ගැනීම සාධාරණ යුක්ති සහගත ක්‍රියාවක් නොවන බව පවසමින් හා ඔවුන් නිදහස්කරන ලෙසත්, ජාතික සම්පත් විකිණීම නතර කරන ලෙසත් පවසමින් අද (15)දින තංගල්ල නගරයේ බස්නැවතුම් පොළ ඉදිරිපිටදී සාමකාමී නිහඩ විරෝධතාවයක් පවත්වන ලදී.ඒකාබද්ධ විපක්ෂය නියෝජනය කරනු ලබන පාර්ලිමේන්තු මන්ත්‍රීවරුන් ඇතුළු විශාල ජන සහභාගීත්වයකින් යුතුව මෙම විරෝධතාවය පැවැත්වූ අතර,එහිදී කළුපට් බැදගෙන බොහෝ පිරිස් විරෝධතාවයේ නියැළුණි.පැයක පමණ කාලයකින් පසු විරෝධතා කරුවන් විසිර ගිය අතර මෙහිදී විරෝධතාවයට සහභාගී වෙමින් මාධ්‍යට අදහස් දැක්වූ පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතා, “ මේ රටම හොරාකාපු ආණ්ඩුවක් තමයි මේ තියෙන්නේ. මේ ආණ්ඩුවේ ඇමැතිවරුත් දුෂිතයි. මේ ආණ්ඩුව තමන් කරන කටයුතුවලට විරුද්ධව වැඩ කරන ජනතාව හිරේට දාලා කාලකන්නි සතුටක් ලබන බවද හෙතෙම කියා සිටියේය.““නාමල් රාජපක්ෂ ,චානක ඇතුළු අපේ තරුණයින් සහ අහිංසක අම්මලා ඇතුළුව 40 දෙනෙක් අද වෙනකොට බන්ධනාගාර ගත කරලා ඉන්නවා. අපි මේ රජයට කියන්න කැමතියි ජනතාව තීන්දුව දීලා ඉවරයි. ඒ නිසා තමයි මැතිවරණයකට යන්න ආණ්ඩුව බය. මේ රජය මැතිවරණයකට ගෙනියනවා කියන්නේ පිස්සු බල්ලෝ නාවනවා වගේ වැඩක්“ මෙහිදී අදහස් දැක්වූ පාර්ලිමේන්තු මන්ත්‍රී දිලුම් අමුණුගම මහතා කියා සිටියේය.මිනිස්සු ,මන්ත්‍රීවරුන් හිරගතකරලා නොවෙයි මැතිවරණයකට ඇවිත් අපිත් එක්ක හැප්පෙන්න. ඒ නිසා මේ මර්දනකාරී වැඩපිළිවෙළ නවත්වලා මේ දේශපාලන සිරකරුවන් නිදහස් කරන ලෙසද ඔහු කියා සිටියේය.", "URL": "https://sinhala.adaderana.lk/news.php?nid=78745", "Category": null, "Parent URL": null}