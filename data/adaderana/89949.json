{"Source": "Adaderana", "Timestamp": "May 28, 2018 11:15 am", "Headline": " ඩුබායිවලින් ලංකාවට රන් බිස්කට් ගෙනා ඉන්දීය ජාතිකයන් 2ක් කොටු වෙයි", "News Content": "ඩුබායි සිට නීතිවිරෝධී ලෙස ශ්‍රී ලංකාවට රන් බිස්කට් 04 ක් ගෙන ආ ඉන්දීය ජාතික ගුවන් මගීන් දෙදෙනෙකු අද(28) දින අලුයම කටුනායක ගුවන් තොටුපොළේ දී පොලිස් මත්ද්‍රව්‍ය නාශක අංශයේ නිලධාරීන් විසින් අත්අඩංගුවට ගෙන තිබේ. මොවුන් අද අලුයම 5.20 ට පමණ ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්- 551 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. මොවුන් සතුව හෙරොයින් ඇතැයි සැක සිතූ ගුවන් තොටුපොළ පොලිස් මත්ද්‍රව්‍ය නාශක අංශයේ නිලධාරීන්, මොවුන් තම කාර්යාලයීය පරිශ්‍රය වෙත රැගෙන විත් පරීක්ෂා කරත්දී , ඔවුන්ගේ මුදල් පසුම්බි තුළ මෙම රන් බිස්කට් 04 සඟවා ගෙන තිබී අත්අඩංගුවට ගෙන තිබුණි. රුපියල් ලක්ෂ 35 ක් පමණ වටිනා මෙම රන් බිස්කට් ග්‍රෑම් 232 ක බරකින් යුක්ත බව පොලිස් මත්ද්‍රව්‍ය නාශක අංශයේ උසස් නිලධාරීයෙකු පැවසීය. මෙම ඉන්දීය ජාතිකයන් දෙදෙනා දින 03 ක් ඩුබායි හි ගත කර මෙසේ ශ්‍රී ලංකාවට පැමිණ තිබූ බව මූලික පරීක්ෂණවලදී පොලිස් මත්ද්‍රව්‍ය නාශක අංශයේ නිලධාරීන් අනාවරණය කර ගෙන තිබේ. නියෝජ්‍ය පොලිස්පති (මත්ද්‍රව්‍ය පාලන ) සජීවී මැදවත්ත සහ පොලිස් මත්ද්‍රව්‍ය නාශක කාර්යාංශයේ අධ්‍යක්ෂ ,ජ්‍යෙෂ්ඨ පොලිස් අධිකාරී ටී.සී.ඒ.ධනපාල යන මහත්වරුන්ගේ උපදෙස් මත , පොලිස් මත්ද්‍රව්‍ය නාශක අංශයේ නිලධාරීන් පිරිසක් මේ පිළිබඳව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=89949", "Category": null, "Parent URL": null}