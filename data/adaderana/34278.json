{"Source": "Adaderana", "Timestamp": "May 22, 2013 08:13 am", "Headline": "විදුලි ගාස්තුව ඉහළ නැංවූවන්ට නොතීසි", "News Content": "විදුලි ගාස්තු ඉහළ නැංවීමට එරෙහිව පවරා තිබූ මූලික අයිතිවාසිකම් පෙත්සමේ වගඋත්තරකරුවන්ට එරෙහිව නොතීසි නිකුත් කර තිබේ. අගවිනිසුරු මොහාන් පීරිස් මහතා ප්‍රධාන ත්‍රිපුද්ගල විනිසුරු මඩුල්ලක් හමුවේ අදාළ නඩුව කැඳවූ අතර ඒ අනුව එහි වගඋත්තකරකරුවන්ට ලබන ජූලි 18 වන දින ශ්‍රේෂ්ඨාධිකරණය හමුවේ පෙනීසිටින ලෙස නියෝග කර ඇත. මෙම පෙත්සමේ වගඋත්තරකරුවන් ලෙස ලංකා විදුලි බල මණ්ඩලයේ සාමාන්‍යාධිකාරී ජෙහාන් වික්‍රමසිංහ මහතා, මහජන උපයෝගිතා කොමිසමේ සභාපති ආචාර්ය ජයතිස්ස ද කොස්තා මහතා සහ නීතිපතිවරයා නම්කර තිබුණි. මානව හිමිකම් සහ සංවර්ධනය සදහා වූ නීතීඥ සංගමයේ නීති නිලධාරිනී ජේ.කේ රත්නා දයංගනී මහත්මිය විසින් මෙම මූලික අයිතිවාසිකම් පෙත්සම ගොනු කර තිබේ. පෙත්සම ඊයේ කැඳවූ අවස්ථවේ නීතිපතිවරයා වෙනුවෙන් පෙනී සිටි නීතිඥවරයා පෙත්සමට විරෝධය දක්වමින් කියා සිටියේ මෙය මූලික අයිතිවාසිකම් පෙත්සමක් ලෙස සැලකිය නොහැකි බවයි. එහෙත් විදුලි ගාස්තු වැඩි කිරීමේ දී අඩු ආදායම් ලාභී පිරිසට වැඩියෙන් ගාස්තු ඉහළ නංවා ඇති අතර ඉහළ ආදායම් ලාභීන්ට අඩුවෙන් ගාස්තු ඉහළ නංවා ඇතැයි ද පෙත්සම්කාරිය වෙනුවෙන් පෙනීසිටි නීතීඥවරයා පෙන්වා දුන්නේය. එහෙයින් මෙය මූලික අයිතිවාසිකම් පෙත්සමක් ලෙස සැලකිය හැකි බව ද පෙත්සම්කාරිය වෙනුවෙන් පෙනීසිටි නීතීඥවරයා අධිකරණය හමුවේ කියාසිටියේය. අදාළ පෙත්සම විභාග කොට අවසන් වන තෙක් විදුලි ගාස්තු ඉහළ නැංවීම වලකාලමින් වගඋත්තරකරුවන්ට අතුරු තහනමක් පනවන ලෙස ද පෙත්සම්කාරිය අධිකරණයෙන් ඉල්ළීමක් කර ඇත.", "URL": "https://sinhala.adaderana.lk/news.php?nid=34278", "Category": null, "Parent URL": null}