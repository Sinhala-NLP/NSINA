{"Source": "Adaderana", "Timestamp": "October 27, 2016 03:29 pm", "Headline": "  කලින් හිටපු අධිපතිවරු ගැනත් සොයාබැලිය යුතුයි", "News Content": "බැඳුම්කර ගනුදෙනුවේදී තමන්ගේ පුද්ගලික මතයට අනූව අර්ජුන් මහේන්ද්‍රන් වරදක් කර ඇති බවත්, ඔහු මෙන්ම කලින් සිටි අධිපතිවරුන් ගැනද සොයාබැලිය යුතු බවත්, ක්‍රීඩා අමාත්‍ය දයාසිරි ජයසේකර මහතා පවසයි.ශ්‍රීලනිප මූලස්ථානයේදී අද පැවැති මාධ්‍ය හමුවකදී අමාත්‍යවරයා කියා සිටියේ බැඳුම්කර ගනුදෙනුවේදී මහබැංකුවේ අධ්‍යක්ෂ මණ්ඩලයේ කටයුතු ගැනද සොයාබැලිය යුතු බවයි.ඇතැම් නිලධාරීන් තනි මතයට අනූව වැඩ කරන බවද පැවසූ අමාත්‍යවරයා බැඳුම්කර අලෙවියේදී කලින් සිටි අධිපතිවරුන් ක්‍රියා කළ ආකාරය ගැනත් සොයාබැලිය යුතු බව පෙන්වාදුන්නේය.මහබැංකුවේ ප්‍රාථමික තැරැව්කරුවන් 16 දෙනෙකු සිටින බව පැවසුණත් ඔවුන් සම්බන්ධයෙන් තොරතුරු නිසි පරිදි ලේඛනගත වී නැතැයිද අමාත්‍යවරයා චෝදනා කළේය.කෙසේ හෝ බැඳුම්කර සිද්ධියට අදාළ කෝප් කමිටුවේ වාර්තාව පාර්ලිමේන්තුවට හෙට ඉදිරිපත් කරන බවත්, ඊයේ රාත්‍රීයේදී මේ ගැන තර්ක විතර්ක කර සියළුදෙනා එකඟතාවයකට පැමිණ හෙට ඉදිරිපත් කිරීමට තීරණය කළ බවත්, ඇමතිවරයා කීවේය.කෝප් කමිටුවේ වැඩ සිදුවන ආකාරය ගැන එහි සිටින ඇතැමුන්ට දැනුමක් නැතැයි රාජ්‍ය අමාත්‍ය සුජීව සේනසිංහ මහතා කළ ප්‍රකාශයක් ගැන එහිදී මාධ්‍යවේදියෙකු ප්‍රශ්න කළ අවස්ථාවේ අමාත්‍යවරයා පැවසුවේ එහි එක‍්කෙනෙක් දෙන්නෙක් බහුශ්‍රැතයින් සිටිය නොහැකි බවයි.එජාපය විසින් ගෙන ආ සංශෝධනවලින් කෝප් වාර්තාවෙන් ඉවත් කළේ මොනවාදැයි මාධ්‍යවේදීන් ඇසූ අවස්ථාවේ ඒ ගැන කිසිවක් ප්‍රකාශ කළ නොහැකි බව ඇමතිවරයා කියා සිටියේය.මාධ්‍ය හමුව ඇමතු අමාත්‍ය සුසිල් ප්‍රේම්ජයන්ත මහතා ද උතුරේ පසුගියදා ඇති වූ සිද්ධිය ගැන කනගාටුවන බව කීවේය.එය හුදෙකලා සිද්ධියක් නොවන බවත්, පංති පවත්වා හෝ මානසිකව වැටුණු පොලීසිය යළි ගොඩගත යුතු බවත්, හෙතෙම පෙන්වාදුන්නේය.මට්ටක්කුලිය සිද්ධිය ගැන ද වැඩිදුරටත් සොයාබැලිය යුතු බව ඇමතිවරයා කීවේය.", "URL": "https://sinhala.adaderana.lk/news.php?nid=65447", "Category": null, "Parent URL": null}