{"Source": "Adaderana", "Timestamp": "May 6, 2012 10:41 pm", "Headline": "සිගරට් පැකැට්ටුවට වඩා පොහොර බෑගය ලාභයි", "News Content": "සිගරට් පැකට්ටුවකට වඩා ‍ගොවියාට ලබාදෙන පොහොර බෑගය ලාභවී ඇති බව ජනාධිපති මහින්ද රාජපක්ෂ මහතා පවසයි. එසේ වී ඇත්තේ රජය විසින් ගොවියාට පොහොර සහනාධාරය ලබාදීම නිසා බව හෙතෙම කියා සිටියි. රුපියල් 7000 ක පමණ වටිනාකමකින් යුතු පොහොර බෑගය රු.350 ක් වැනි මුදලකට රජය විසින් ගොවියාට ලබාදෙන බවට ජනාධිපතිවරයා විසින් සිහිපත් කරනු ලැබුවේ අද මහනුවර-මහියංගණය මාර්ගයේ 18 වංගුව ආශ්‍රිත ප්‍රදේශය නවීකරණය කිරීමෙන් පසු යළි ජනතා අයිතියට පත්කිරීමේ අවස්ථාවට එක්වෙමිනි. වී නිෂ්පාදනයෙන් රට ස්වයංපෝෂිත වී ඇති බවත්,විදේශීය රටවලට අපනයනය කිරීමට තරම් සහල් පවතින බවත් ඔහු අවධාරණය කරයි. ලෝකයේ කිරි පිටි භාවිතය අඩුවෙමින් පවත්නා බවත්,දියර කිරි වලින් රට ස්වයංපෝෂිත කළ යුතු බවත් ජනාධිපතිවරයා සඳහන් කරයි. සෑම දරුවෙකුටම දියර කිරි වීදුරුවක් ලබාදීමේ වැඩිපිළිවෙළක් දියත් කර ඇති බවද ඔහු එහිදී කියා සිටියේය. ලෝක වෙළඳපලේ ඉන්ධන මිල ඉහළ ගියද ඊට සමගාමීව දේශීය වෙළඳපලේ මිල ඉහළයන්නට ඉඩ ලබානොදුන් බව හෙතෙම අවධාරණය කළේය. ලෝක වෙළඳපලෙන් වැඩි මිලට ඉන්ධන ලබාගෙන මෙරට ජනයාට අඩු මුදලට ලබාදෙන බවත්,වැඩි මිලට ඉන්ධන අලෙවි කරන රටවල තානාපතිවරුන් පවා ලංකාවේදී අඩු මිලට ඉන්ධන ලබාගන්නා බවත් ජනාධිපතිවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24061", "Category": null, "Parent URL": null}