{"Source": "Adaderana", "Timestamp": "January 10, 2019 10:18 pm", "Headline": "හිටපු LTTE සාමාජිකයන් දෙදෙනෙකුට වසර 185 බැගින් බරපතල වැඩසහිත සිරදඬුවමක්", "News Content": "2000 වසරේ මාර්තු මස 30වනදා හෝ ඊට ආසන්න දිනයකදි විල්පත්තු වනයේ සිට මිසයිල ප්‍රහාරයක් එල්ල කර ඇන්ටනෝව් 32 ගුවන් යානයක් බිම හෙලා එහි සිටි 37 දෙනෙකු මරණයට පත් කිරීමේ සිද්ධියට අදාළව චෝදනා එල්ල වූ හිටපු එල්.ටී.ටී.ඊ. සාමාජිකයන් දෙදෙනෙකුට අද (10) වසර 185 බැගින් බරපතල වැඩසහිත සිරදඬුම් නියම විය. උතුරු මැද පළාත්බද මහාධිකරණ විනිසුරු මහේෂ් වීරමන් මහතා ඉදිරියේ අදාල ණඩු විභාගය සිදු වු අවස්ථාවේදි මෙම සිරදඬුවම නියම කර ඇත. ඔවුන්ට එරෙහිව අධිචෝදනා 37 ක් ගොනුකර තිබූ අතර, ඒවා සියල්ලට වරද පිළිගැනීම හේතුවෙන් එක් චෝදනාවකට වසර 05 බැගින් මෙම සිරදඬුවම් නියම කර තිබේ. උතුරු මැද පළාත්බද මහාධිකරණ විනිසුරු මහේෂ් වීරමන් මහතා මෙහිදී වැඩිදුරටත් ප්‍රකාශ කර ඇත්තේ සිරදඬුම් කාලය වසර 05 කින් එකවර ගෙවී යන පරිදි ක්‍රියාත්මක කරන බවයි.", "URL": "https://sinhala.adaderana.lk/news.php?nid=102156", "Category": null, "Parent URL": null}