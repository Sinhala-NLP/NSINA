{"Source": "Adaderana", "Timestamp": "January 31, 2012 12:53 pm", "Headline": "දුමින්ද වෙනුවෙන් නීතීඥයෙකුට පෙනී ඉන්න අයිතියක් නෑ", "News Content": "භාරත ලක්ෂ්මන් ප්‍රේමචන්ද්‍ර ඝාතන සිද්ධියේ සැකකරුවෙකු වන පාර්ලිමේන්තු මන්ත්‍රී දුමින්ද සිල්වා මහතා වෙනුවෙන් නීතීඥයෙකුට පෙනී සිටීමට අයිතියක් නොමැති බව කොළඹ මහේස්ත්‍රාත් අධිකරණය අද(31) තීන්දු කර තිබේ. අදාළ නඩුවේ දුමින්ද සිල්වා මන්ත්‍රීවරයා වෙනුවෙන් ජනාධිපති නීතිඥ හේමන්ත වර්ණකුලසූරිය මහතා පෙනීසිටියේය. එහෙත් ඒ සම්බන්ධව ඉදිරිපත් වූ විරෝධතාවයක් විභාග කළ කොළඹ අතිරේක මහේස්ත්‍රාත් ප්‍රසන්න ද අල්විස් මහතා සඳහන් කළේ දුමින්ද සිල්වා සැකකරු වෙනුවෙන් නීතිඥවරයෙකුට පෙනී සිටීමට අයිතියක් නොමැති බවය. සැකකාර දුමින්ද සිල්වා විදේශයක ප්‍රතිකාර ලබන අතර ඔහු සම්බන්ධව ඉදිරිපත් වී ඇති වෛද්‍ය වාර්තාවලින් ඔහුට නීතිඥවරයෙකුට පෙනීසිටීමට උපදෙස් ලබාදීමට තරම් ප්‍රමාණවත් මානසික තත්ත්වයක් නොමැති බව තීන්දුවේ දී විනිසුරුවරයා සඳහන් කර සිටියේය. එමෙන්ම පෙනී සිටින නීතිඥවරයාට ඔහු විසින් ලිඛිතව උපදෙසක් හෝ වාචික උපදෙසක් ලබා දී නොමැති බව ද සාක්ෂිවලින් අනාවරණය වී ඇති බව ද සඳහන් කළේය. එබැවින් මෙම අවස්ථාවේ නීතිඥවරයෙකුට පෙනීසිටීමට අයිතියක් නොමැති බව මහේස්ත්‍රාත්වරයා ප්‍රකාශ කළේය. මෙම පරීක්ෂණයේ සියලු වාර්තා මේ වනවිට උපදෙස් ලබාගැනීම සඳහා නීතිපතිවරයා වෙත ලබා දී ඇති බව අදාළ පැමිණිල්ල අද කැඳවූ අවස්ථාවේ දී රහස් පොලිසිය අධිකරණය වෙත වාර්තාවක් ඉදිරිපත් කරමින් සඳහන් කළේය. එමෙන්ම දුමින්ද සිල්වා සැකකරු අත්අඩංගුවට ගැනීම සම්බන්ධව නීතිපතිවරයා වෙතින් උපදෙස් මෙතෙක් ලැබී නොමැති බව ද රහස් පොලිසිය පැවසීය. මෙහිදී භාරත ලක්ෂ්මන් ප්‍රේමචන්ද්‍ර මහතාගේ ආරක්ෂකයකු ලෙස කටයුතු කළ ආර්. ගාමිණී නැමති සැකකරු වෙනුවෙන් ඇප ලබාදෙන ලෙස ඔහුගේ නීතිඥවරයා ඉල්ලා සිටියේය. එහෙත් එහ ඇප ඉල්ලීමට විරුද්ධ වන බව රහස් පොලිසිය අධිකරණය හමුවෙහි ප්‍රකාශ කළේය. එම ඇප ඉල්ලීම ප්‍රතික්ෂේප කළ මහේස්ත්‍රාත්වරයා ඝාතන සිද්ධියේ සැකකරුවන් 13 දෙනා ලබන 14 වන දින දක්වා රිමාන්ඩ් භාරයේ තැබීමට ද නියෝග කළේය.", "URL": "https://sinhala.adaderana.lk/news.php?nid=21769", "Category": null, "Parent URL": null}