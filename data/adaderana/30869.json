{"Source": "Adaderana", "Timestamp": "January 18, 2013 03:40 pm", "Headline": "බන්දුල ශ්‍රේෂ්ඨාධිකරණ තීන්දුවක් දෝෂ දර්ශනයට ලක් කළා", "News Content": "අධ්‍යාපන ඇමති බන්දුල ගුණවර්ධන මහතා විසින් ඉසෙඩ් අගය පිළිබඳ ශ්‍රේෂ්ඨාධිකරණය දුන් තීන්දුව ආචාර්ය ශිරාණි බණ්ඩාරනායකගේ තීන්දුවක් ලෙස සලකා දෝෂ දර්ශනයට ලක් කිරීම හෙළාදකින බව ලංකා ගුරු සංගමය පවසයි. 2011 උසස් පෙළ සිසුන්ට කළ අසාධාරණය නිවැරදි කිරීමට ශ්‍රේෂ්ඨාධිකරණය ගත් තීන්දුව බන්දුල ගුණවර්ධන අමැතිවරයා එසේ දෝෂදර්ශනයට ලක් කිරීම හෙළාදකින්නේ යැයි එම සංගමයේ ලේකම් ජෝසප් ස්ටාලින් මහතා නිකුත් කළ නිවේදනයක දැක්වෙයි. එකී නිවේදනය වැඩිදුරටත් පහත පරිදිය. බන්දුල ගුණවර්ධන අධ්‍යාපන අමාත්‍යවරයා 2013.01.16 වෙනි දින කොළඹ දේවිබාලිකා විදුහලේ පැවති උත්සවයකදී 2011 වසරේ උසස් පෙළ ව්‍යාකූලත්වය ආශ‍්‍රයෙන් මතුවූ අර්බුදකාරී වාතාවරණය තුළ ලංකා ගුරු සංගමයේ මුලිකත්වයෙන් ගොනුකළ මූලික අයිතිවාසිකම් පෙත්සමට අදාළ තීන්දුව දැඩි ලෙස දෝෂ දර්ශනයට ලක් කර තිබුණි. එසේම ඔහු අගවිනිසුරු ආචාර්ය ශිරාණි බණ්ඩාරනායක මහත්මිය දැඩි විවේචනයකට ලක් කර ඇත. ආණ්ඩුව විසින් දෝෂාභියෝගයක් ගෙන එමින් නීත්‍යානුකූල නොවන ආකාරයට අගවිනිසුරු ආචාර්ය ශිරාණි බණ්ඩාරනායක මහත්මිය ඉවත් කිරීමෙන් පසු ආණ්ඩුවේ ඇමතිවරු තම තමන්ගේ සීමාවන් තුළ තමන් කළ වැරදි වසා ගැනීම වෙනුවෙන් කරන ලද වගකීම් විරහිත ප‍්‍රකාශයක් මෙන්ම ඇමතිවරයෙකුට තරම් නොවන පිළිකුල් සහගත ප‍්‍රකාශයක් ලෙසද මෙය හඳුන්වමු. බන්දුල ගුණවර්ධන ඇමතිවරයා විසින් ඉසෙඩ් අගය පිළිබඳ ශ්‍රේෂ්ඨාධිකරණ තීන්දුව ආචාර්ය ශිරාණි බණ්ඩාරනායකගේ තීන්දුවක් ලෙස හඳුන්වා දෙමින් එය දෝෂ දර්ශනයට ලක් කළද එම තීන්දුව ගනු ලැබුවේ නඩු වාර ගණනාවක් මෙම ගැටලුව පිළිබඳ විමසා බැලීමෙන් අනතුරුව ති‍්‍රපුද්ගල විනිසුරු මඩුල්ලක් විසින් ඒකමතිකවය. එම තීන්දුව ලබාදීමට පෙර ශ්‍රේෂ්ඨාධිකරණය උසස් අධ්‍යාපන අමාත්‍යාංශයෙන් හා විශ්ව විද්‍යාල ප‍්‍රතිපාදන කොමිසමෙන් කරුණු විමසීය. ඒ අනුව ඔවුන්ගේ ද එකඟතාවය මත වැඩිපුර සිසුන් 5000 කට ආසන්න පිරිසකට සරසවි අධ්‍යාපනය ලැබීමේ අවස්ථාව මෙම තීන්දුව මගින් හිමිවිය. එසේ තිබියදී ඇමතිවරයාගේ මෙම වගකීම් විරහිත ප‍්‍රකාශයට එරෙහිව ඉදිරි පියවරක් ගැනීමට ලංකා ගුරු සංගමය කටයුතු කරමින් සිටින බව අවධාරණයෙන් ප‍්‍රකාශ කරමු.", "URL": "https://sinhala.adaderana.lk/news.php?nid=30869", "Category": null, "Parent URL": null}