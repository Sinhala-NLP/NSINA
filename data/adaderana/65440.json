{"Source": "Adaderana", "Timestamp": "October 27, 2016 12:46 pm", "Headline": " ලොකු ලූනු ගොවීන්ගෙන් චෝදනා", "News Content": "දේශීය ලොකු ලූනු අස්වනු සඳහා සාධාරණ මිලක් නොමැති වීම හේතුවෙන් තමන් දැඩි අසීරුතාවයට පත්ව සිටින බව දඹුල්ල ප්‍රදේශයේ ලොකු ලූනු ගොවීන් පවසයි.දඹුල්ල ආර්ථික මධ්‍යස්ථානයේ ලොකු ලූනු කිලෝ ග්‍රෑමයක් රුපියල් 40 සිට 60ක් දක්වා මිලකට පවතින අතර එම මිලට හෝ තම අස්වනු මිලදී ගැනීමට වෙළෙන්දන් මැලිකමක් දක්වන බව ගොවීන් පෙන්වා දෙයි.මේ සම්බන්ධයෙන් සිදුකළ විමසීමක දී දඹුල්ල ආර්ථික මධ්‍යන්ථානයේ කළමනාකරු ක්‍රිස්ටි විජේරත්න මහතා සඳහන් කළේ දිනකට ලොකු ලූනු කිලෝ ග්‍රෑම් ලක්ෂ 10ක පමණ ප්‍රමාණයක් ගොවීන් විසින් රැගෙන එන බවයි.කොළඹ හා අනෙකුත් ප්‍රදේශ වල විදේශීය ලොකු ලූනු අඩු මිලට අලෙවි වීම හේතුවෙන් පිටස්තර වෙළෙන්ඳන් දේශීය ලොකු ලූනු මිලදී ගැනීම සඳහා දඹුල්ල ආර්ථික මධ්‍යස්ථානය වෙත නොපැමිණෙන බවද ක්‍රිස්ටි විජේරත්න මහතා පැවසුවේය.කෙසේවෙතත් මාස තුනක් යන තුරු දඹුල්ල ආර්ථික මධ්‍යස්ථානයේ විදේශීය ලොකු ලූනු අලෙවි නොකිරීමට වෙළෙඳ සංගමය තීරණය කර ඇති බව ඔහු කියා සිටියේය.", "URL": "https://sinhala.adaderana.lk/news.php?nid=65440", "Category": null, "Parent URL": null}