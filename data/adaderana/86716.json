{"Source": "Adaderana", "Timestamp": "April 1, 2018 06:34 pm", "Headline": "තාරුණ්‍යයේ අපේක්ෂාවන් මුදුන්පත් කරන්න උපරිමයෙන් කැපවෙනවා", "News Content": "මෙරට තරුණ පරපුරට යහපත් සමාජයක් සහ යහපත් රටක් ගොඩනගා දීමට සියලු දෙනා සාමූහිකත්වයෙන් වගකීම් ඉටුකළ යුතු බව ජනාධිපති මෛත්‍රීපාල සිරිසේන මහතා අවධාරණය කරයි. ලොව දියුණු රටවල් එම දියුණුව කරා ළඟා වී ඇත්තේ සියලු දෙනා රට වෙනුවෙන් පොදු අරමුණක් ඔස්සේ කටයුතු කිරීම නිසා බව ජනාධිපතිවරයා සඳහන් කළේය. පෞද්ගලික න්‍යාය පත්‍රවලින් බැහැරව රට වෙනුවෙන් පොදු න්‍යාය පත්‍රයක් ඔස්සේ සියලු දේශපාලන නායකයින් මෙන්ම සියලු දේශපාලන සංවිධාන කටයුතු කළ යුතු බව ද ජනාධිපතිවරයා අවධාරණය කළේය. නිකවැරටිය පශු සම්පත් සංවර්ධන මධ්‍යස්ථානයේ පැවති ජාතික යොවුන් පුරය 2018 සමාප්ති උත්සවය අමතමින් ජනාධිපති මෛත්‍රීපාල සිරිසේන මහතා මෙම අදහස් පල කර තිබේ. මෙහිදි වැඩිදුරටත් අදහස් දැක්වු ජනාධිපතිවරයා සඳහන් කළේ සාමූහිකත්වය ජාතියක් ලෙස ඉදිරියට යාමට යෝධ ශක්තයක් වන බවයි. එමෙන්ම රටේ තාරුණ්‍යයේ අපේක්ෂාවන් මුදුන්පත් කිරීම වෙනුවෙන් රජය උපරිම කැපවීමෙන් කටයුතු කරන බව ද ජනාධිපති මෛත්‍රීපාල සිරිසේන මහතා මෙහිදි වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=86716", "Category": null, "Parent URL": null}