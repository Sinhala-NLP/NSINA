{"Source": "Adaderana", "Timestamp": "July 29, 2013 07:44 am", "Headline": "නාම යෝජනා නොලැබුණාට ගැටළුවක් නෑ- දයා මාස්ටර් කියයි", "News Content": "ඉදිරි පළාත් සභා මැතිවරණයට අදාළ එක්සත් ජනතා නිදහස් සන්ධානයේ නාම යෝජනා ලැයිස්තු අත්සන් කිරීම අද දිනයේත් සිදු කරන බව එම සන්ධානය පවසයි. උතුරු , මධ්‍යම සහ වයඹ පළාත් සභා සඳහා සන්ධානයේ නාම යෝජනා ලැයිස්තු අත්සන් කිරීමේ කටයුතු ඊයේ රාත්‍රීය වන විට ද අවසන් කිරීමට නොහැකි වූ බව එක්සත් ජනතා නිදහස් සන්ධානයේ මහ ලේකම්, අමාත්‍ය සුසිල් ප්‍රේමජයන්ත මහතා සඳහන් කළේය. ඒ අනුව අද දිනයේත් ජනාධිපති ලේකම් කාර්යාලයේ නාම යෝජනා ලැයිස්තු අත්සන් කිරීමේ කටයුතු සිදු කරන බව ඔහු කියා සිටියේය. කෙසේ වෙතත් එක්සත් ජනතා නිදහස් සන්ධානයෙන් උතුරු පළාත් සභා මැතිවරණයට තරග කිරීමට සූදානමින් සිට එල්.ටී.ටී.ඊ සංවිධානයේ හිටපු මාධ්‍ය ප්‍රකාශක වේලායුධම් දයානිධි හෙවත් දයා මාස්ටර්ට නාම යෝජනා ලබාදී නැත. මේ සම්බන්ධයෙන් අද දෙරණ දයා මාර්ටර් ගෙන් කළ විමසීමකදී ඔහු කියා සිටියේ තමා ශ්‍රී ලංකා නිදහස් පක්ෂයේ නව සාමාජිකයෙකු බැවින් මැතිවරණයට තරග කිරීමට අවස්ථාව ලබා නොදීම ගැටළුවක් නොවන බවයි. මැතිවරණයට තරග නොකළ ද එක්සත් ජනතා නිදහස් සන්ධානයේ ජයග්‍රහණය සඳහා අවශ්‍ය සියළු සහයෝගය ලබා දෙන බව දයා මාස්ටර් පවසයි. නවගත්තේගම පාසලේ ගුරුවරියක දණගැස්වූ බව කියන වයඹ පළාත් සභාවේ හිටපු මන්ත්‍රී ආනන්ද සරත් කුමාර මහතාට ද නාම යෝජනා ලබා දීම එක්සත් ජනතා නිදහස් සන්ධානය ප්‍රතික්ෂේප කර තිබේ. මේ අතර ඉදිරි පළාත් සභා තුනට අදාළ එක්සත් ජාතික පක්ෂයේ නාම යෝජනා ලැයිස්තු අත්සන් කිරීම අද දිනයේ සිදු කරන බව එම පක්ෂයේ මහ ලේකම් තිස්ස අත්තනායක මහතා සඳහන් කළේය. එළඹෙන 31 සහ අගෝස්තු මස 1 වැනි දින සිය පක්ෂයේ නාම යෝජනා භාර දීම සිදුකරන බව තිස්ස අත්තනායක මහතා කියා සිටියේය. මේ අතර ජනතා විමුක්ති පෙරමුණ ද ඉදිරි පළාත් සභාවලට අදාළ සිය පක්ෂයේ නාම යෝජනා ලැයිස්තු සකස් කර අවසන් බව එම පක්ෂයේ ප්‍රචාරක ලේකම් විජිත හේරත් මහතා කියා සිටියේය. දෙමළ ජාතික සන්ධානය ද උතුරු පළාත් සභාව සඳහා නාම යෝජනා ලයිස්තු අත්සන් කිරීම ඊයේ දිනයේ අවසන් කර තිබේ. එම පක්ෂයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියේ අද දහවල් 12 ට උතුරු පළාත් සභාවේ සියළු දිස්ත්‍රීක් සඳහා නාම යෝජනා භාරදීම සිදුකරන බවයි. පසුගිය 25 වැනි දින ආරම්භ වූ නාම යෝජනා භාර ගැනීමේ කටයුතු අගෝස්තු මස පළමුවැනි දින දහවල් 12 න් අවසන් කෙරෙයි.", "URL": "https://sinhala.adaderana.lk/news.php?nid=36180", "Category": null, "Parent URL": null}