{"Source": "Adaderana", "Timestamp": "March 5, 2013 04:01 pm", "Headline": "ගොවීන් දැනුවත් කරන්න - ජොන්ස්ටන්", "News Content": "වී අලෙවි මණ්ඩලය හරහා වී මිලදී ගැනීමේ වැඩපිළිවෙල පිළිබඳව වයඹ කලාපයේ ගොවීන් දැනුවත් කිරීමේ ව්‍යාපෘතියක් ආරම්භ කරන ලෙස සමූපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතා උපදෙස් ලබාදී තිබේ. කුරුණෑගල දිස්ත්‍රික් ලේකම් කාර්යාලයේ පැවති දිස්ත්‍රික් සංවර්ධන කමිටු රැස්වීමේ දී අමාත්‍යවරයා විසින් ප්‍රාදේශීය ලේකම්වරුන් වෙත මෙම උපදෙස් ලබාදී ඇති බව සඳහන්ය. ඉතිහාසයේ ප්‍රථම වරට වී අස්වනු සඳහා ඉහළම මිලක් ලබාදීමට රජය පියවර ගෙන ඇති අතර සම්බා කිලෝවක් රුපියල් 35 ට සහ නාඩු කිලෝවක් රුපියල් 32 ට වී අලෙවි මණ්ඩලය මගින් මිලදී ගන්නා බව අමාත්‍යවරයා එහිදී සඳහන් කර තිබේ. වී අලෙවි මණ්ඩලයේ ගබඩාවලට අමතරව ගොවිජන සේවා මධ්‍යස්ථාන තුළදී ද වී මිලදී ගැනීමේ විශේෂ වැඩපිළිවෙල ක්‍රියාත්මක කර ඇති බව ජොන්ස්ටන් ප්‍රනාන්දු අමාත්‍යවරයා එහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=32137", "Category": null, "Parent URL": null}