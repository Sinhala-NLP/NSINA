{"Source": "Adaderana", "Timestamp": "September 11, 2011 03:07 pm", "Headline": " ඡන්දදායකයින්ට අරලියගහ මැදුරේ සංග්‍රහ බෑ", "News Content": "ඡන්දදායකයින් අරලියගහ මන්දිරයට කැඳවා සංග්‍රහ කිරීම මැතිවරණ නීති රීති අමු අමුවේ උල්ලංඝණය කිරීමක් බව එක්සත් ජාතික පක්ෂය පවසයි. එ.ජා.ප මහ ලේකම් තිස්ස අත්තනායක මහතා මැතිවරණ කොමසාරිස්වරයාට විවෘත ලිපියක් යොමු කරමින් පවසා ඇත්තේ මැතිවරණයකට දින නියම කිරීමෙන් පසු ඡන්ද දායකයින් විවිධ කණ්ඩායම් ලෙස අරලිගගහ මන්දිරයට කැඳවා සංග්‍රහ පැවැත්වීම ආණ්ඩුවේ චාරිත්‍රයක් බවට පත්ව ඇති බවයි. වත්මන් ආණ්ඩුව මැතිවරණ සමයන්හිදී රාජ්‍ය දේපළ හා සම්පත් පමණක් නොව රාජ්‍ය නිලධාරීන්ද කිසිදු හිරිකිතයකින් තොරව මැතිවරණ ප්‍රචාරක කටයුතු සඳහා යොදා ගන්නා බවට අත්තනායක මහතා චෝදනා කරයි. අරලියගහ මන්දිරයට ඡන්දදායකයින් ‍ගෙන්වා සංග්‍රහ පැවැත්වීමෙන් සිදුවන්නේ මැතිවරණ නීතිය උල්ලංඝණය කිරීමක් වුවද ඊට එරෙහිව මෙතෙක් නීතිමය වශයෙන් කටයුතු කර නොමැති බව එ.ජා.ප මහ ලේකම්වරයා සිය ලිපියෙන් අවධාරණය කරයි. මෙවැනි සිදුවීම් නිසා රටේ ප්‍රජාතන්ත්‍රවාදය වඩ වඩාත් අර්බුදයට යන බැවින් මෙවැනි සිදුවීම්වලට එරෙහිව හැකි උපරිමයෙන් පියවරක් ගන්නා ලෙස ඔහු මැතිවරණ කොමසාරිස්වරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=18648", "Category": null, "Parent URL": null}