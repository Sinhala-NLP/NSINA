{"Source": "Adaderana", "Timestamp": "February 17, 2013 08:28 am", "Headline": "පකිස්තානයේ බෝම්බ පිපිරීමකින් 63ක් මරුට", "News Content": "පකිස්තානයේ ක්වෙටා නගරයේ වෙළෙඳසලක් තුළ සිදුවු බෝම්බ පිපිරීමකින් පුද්ගලයන් 63 දෙනෙකු මියගොස් තිබේ. තවත් 180ක පමණ පිරිසකට තුවාල සිදුව ඇති බව විදෙස් වාර්තා පවසයි. ෂියා ආගමික නිකායට අයත් විශේෂ ජනවර්ගයක බහුතරයක් වෙසෙන ප්‍රදේශයක ඊයේ මෙම පිපිරීම සිදුව තිබේ. සති පහක පමණ කාලය තුළ දී එම ජනතාව ඉලක්ක කරගනිමින් එල්ල වු දෙවන විශාලතම ප්‍රහාරය මෙයයි. පසුගිය ජනවාරි 10 වැනිදා එල්ල වු මරාගෙන මැරෙන බෝම්බ ප්‍රහාර දෙකකින් පුද්ගලයින් 92ක් මියගියා. සුන්නි මුස්ලිම් ජනකොටස්වල සහය ලබන ත්‍රස්තවාදී කණ්ඩායම් මෙම ප්‍රහාර එල්ල කරන්නට ඇති බවට සැක කෙරෙයි. කෙසේ වුව ද මෙවැනි ප්‍රහාර වැළැක්වීම සඳහා එරට පාලනයට නොහැකි වීම පිළිබඳ විවිධ සංවිධාන මගින් චෝදනා එල්ල කර තිබේ.", "URL": "https://sinhala.adaderana.lk/news.php?nid=31696", "Category": null, "Parent URL": null}