{"Source": "Adaderana", "Timestamp": "June 21, 2019 03:55 pm", "Headline": "කාන්තාවක් ඝාතනය කිරීමේ චෝදනාවට පුද්ගලයින් තිදෙනෙකුට මරණ දණ්ඩනය", "News Content": "පෞද්ගලික ආරවුලක් දුරදිග යාමෙන් කාන්තාවකට පිහියෙන් ඇන මරා දැමීමේ චෝදනාවට වරදකරුවන් කෙරුනු පුද්ගලයින් තුන්දෙනෙකුට කොළඹ මහාධිකරණය මරණීය දණ්ඩනය නියම කළේය. කොළඹ මහාධිකරණයේ පූර්වගාමී මහධිකරණ විනිසුරු සම්පත් විජයරත්න මහතා විසින් මෙම තීන්දුව ප්‍රකාශයට පත් කරනු ලැබීය. 1991 වසරේ ඔක්තෝම්බර් මස 15 වනදා බම්බලපිටිය, ස්කෙල්ටන් වත්ත නැමැති ප්‍රදේශයේදී පෞද්ගලික ආරවුලක් දුරදිග යාමෙන් ජෝන් සුසිලාවතී නැමැති කාන්තාවකට පිහිවලින් ඇන ඝාතනය කිරීම සම්බන්ධයෙන් එම ප්‍රදේශයේ පදිංචි ප්‍රභාමත් රුවන් ශාන්ත, කදිරවේල් සූගුමාරන් සහ උපුල් ප්‍රියශාන්ත යන විත්තිකරුවන්ට එරෙහිව නීතිපතිවරයා විසින් නඩු පවරා තිබුණි. දීර්ඝ නඩු විභාගයකින් පසුව තීන්දුව ප්‍රකාශයට පත් කළ මහාධිකරණ විනිසුරු සම්පත් විජයරත්න මහතා විත්තිකරුවන්ට කර තිබූ චෝදනාව සාධාරණ සැකයකින් තොරව ඔප්පු වී තිබෙන බව තීන්දු කළේය. ඒ අනුව විත්තිකරුවන්ට මරණීය දණ්ඩනය ප්‍රකාශයට පත් කරන බවද විනිසුරුවරයා නියෝග කළේය.", "URL": "https://sinhala.adaderana.lk/news.php?nid=112484", "Category": null, "Parent URL": null}