{"Source": "Adaderana", "Timestamp": "July 19, 2018 03:49 pm", "Headline": "ඉන්ධන ප්‍රවාහන පෞද්ගලික බවුසර් රථ සඳහා ලබාදෙන ප්‍රවාහන දීමනාව ඉහළට", "News Content": "ඉන්ධන ප්‍රවාහන පෞද්ගලික බවුසර් රථ සඳහා ලබාදෙන ප්‍රවාහන දීමනාව ඉහළ නැංවීමට ලංකා ඛණිජ තෙල් නීතිගත සංස්ථාව තීරණය කර තිබේ. ඉන්ධන මිල වැඩිවීමත් සමඟ පෞද්ගලික බවුසර් රථ හිමියන්ට මුහුණ දීමට සිදුව ඇති දුෂ්කරතාවයන් සැලකිල්ලට ගනිමින් මෙම පියවර ගත් බව ඛණිජ තෙල් නීතිගත සංස්ථාව පවසයි. ඛණිජ තෙල් සම්පත් සංවර්ධන අමාත්‍ය අර්ජුන රණතුංග, ඛණිජ තෙල් නීතිගත සංස්ථාවේ සභාපති ධම්මික රණතුංග යන මහත්වරුන්ගේ මූලිකත්වයෙන් පෞද්ගලික බවුසර් රථ හිමියන් සහ සංස්ථාවේ කළමනාකාරීත්වය අතර පසුගියදා පැවති සාකච්ඡාවක දී මෙම තීරණය ගෙන තිබේ. ඒ අනුව පසුගිය ජුනි මස 15 වන දින සිට බලපැවැත්වෙන පරිදි පෞද්ගලික බවුසර් රථ සඳහා කිලෝමීටරයකට ගෙවන ප්‍රවාහන දීමනාව ඉහළ නැංවෙන බව ඛණිජ තෙල් නීතිගත සංස්ථාව සඳහන් කළේය.", "URL": "https://sinhala.adaderana.lk/news.php?nid=92852", "Category": null, "Parent URL": null}