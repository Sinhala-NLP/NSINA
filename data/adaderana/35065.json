{"Source": "Adaderana", "Timestamp": "June 19, 2013 12:00 pm", "Headline": "තලවතුගොඩ හේමාස් රෝහල ජනාධිපති ප්‍රධානත්වයෙන්  විවෘත කරයි", "News Content": "බහුවිධ සුවසේවා අංගයන් රැසකගෙන් සපිරි හේමාස් රෝහල් ජාලයට අයත් නවතම තලවතුගොඩ රෝහල අතිගරු ජනාධිපති මහින්ද රාජපක්‍ෂ මැතිතුමාගේ ප‍්‍රධානත්වයෙන් විවෘත කෙරිණ. මෙම අවස්ථාවට සෞඛ්‍ය අමාත්‍ය මෛත‍්‍රීපාල සිරිසේන මහතා සෞඛ්‍ය අමාත්‍යංශයේ උසස් නිළධාරීන් සහ හේමාස් රෝහල් සමූහයේ සභාපතිවරයා ප‍්‍රමුඛ අධ්‍යක්‍ෂ මණ්ඩලය ඇතුළු සම්භාවනීය ආරාධිතයින් රැසක් සහභාගී විය. රුපියල් බිලියන 1.3ක ආයෝජනයකින් ඉදිකළ මෙම රෝහල වර්ග අඩි 62,000 ක වපසරියකින් යුතු වන අතර විශේෂඥ වෛද්‍ය සේවා රැසකින් සමන්විත වේ. මෙම රෝහල ඇඳන් 60න් යුතු ජාත්‍යන්තර ප‍්‍රමිතීන්ට අනුව ඉදිකළ අති නවීන රෝහලක් බව හේමාස් රෝහල් සමූහය පවසයි. ලංකාවේ මුල් වරට ඉදිකළ අති නවීන පහසුකම් සහිත දැඩි සත්කාර ඒකකයත්, ජාත්‍යන්තර ප‍්‍රමිතීන්ට අනුව ඉදිකළ ශල්‍යාගාර පහසුකම් සමගින් පැය 24 පුරා ක‍්‍රියාත්මක හදිසි ප‍්‍රතිකාර ඒකකයකින්ද තලවතුගොඩ හේමාස් රෝහල සවිබල ගැන්වී තිබේ. දිවා රාත‍්‍රී සේවාවන්ගෙන් සමන්විත රසායනාගාර පහසුකම් මෙන්ම ලංකාවේ දැනට භාවිතා කරන ස්කෑන් යන්ත‍්‍ර අතර නවීනතම වර්ගයේ එම්.ආර්.අයි සහ සී.ටී ස්කෑන් යන්ත‍්‍ර මෙම රෝහලේ ස්ථාපිත කර ඇත. දැනටමත් විශේෂඥ වෛද්‍යවරු 150ට අධික සංඛ්‍යාවකගේ සේවය හේමාස් තලවතුගොඩ රෝහලට හිමිවන අතර අභ්‍යන්තර සහ බාහිර රෝගී සේවා ඉතා සුළු වේලාවක් තුළදී ලබාදීමට කටයුතු කෙරේ. හෙමාස් රෝහල් සමූහයට අයත් ආරෝග්‍යශාලා දෙකක් දැනටමත් වත්තල සහ ගාල්ලේ ක‍්‍රියාත්මක වන අතර දිවයිනේ ප‍්‍රදේශ රැසක් ආවරණය වන පරිදි රසායනාගාර හතක සේවය ජනතාවට ලබාදීමට සමාගම කටයුතු කර ඇත. එමෙන්ම ලංකාවේ දැනට ක‍්‍රියාත්මක වන රෝහල් අතුරින් ඔස්ටේ‍්‍රලියානු සුවසේවා ප‍්‍රමිතිකරණ ආයතනයේ පිළිගැනීමට ලක් වූ ලංකාවේ එකම රෝහල් සමූහය වන්නේ හේමාස් රෝහල් ජාලය පමණි. මෙම අවස්ථාවට එක්වෙමින් අදහස් දැක්වූ හේමාස් රෝහල් ජාලයේ සභාපති මුර්තසා එසුෆලි මහතා පැවසුවේ ශ‍්‍රී ලංකාවේ සුවසේවා ක්ෂේත‍්‍රයේ ගුණාත්මක භාවය නැංවීම සඳහා මෙම රෝහල මගින් ඉහළ දායකත්වයක් ලබාදීමට හැකිවීම පිළිබඳව සතුටට පත්වන බවයි. \"විශිෂ්ට සහ ආරක්‍ෂාකාරී සුවසේවාවක් ලබා දීම සඳහා හැකි සෑම විටම උසස්ම තත්වයේ සේවාවක් පවත්වාගෙන යෑමට අපි උත්සාහ ගන්නා අතර එම සේවාව තුළින් හේමාස් සමූහය පිළිබිඹුවන බැවින් ගනු ලබන සෑම පියවරක්ම ඉතා ප‍්‍රවේශම් සහගත ලෙස ක‍්‍රියාත්මක කිරීමට අපි කටයුතු කරනවා.මෙම නවීනතම රෝහල මගින් උසස් තත්වයේ සුව සේවාවක් ප‍්‍රදේශවාසීන්ට හිමිවන අතර විශිෂ්ට සුව සේවාවක් සැමට ලබාදීමේ ජනාධිපති මහින්ද රාජපක්‍ෂ මැතිතුමාගේ දැක්ම ද මෙමගින් අර්ථවත් කෙරෙනවා\"යනුවෙන් පැවසීය. මෙම රෝහල් පරිශ‍්‍රය තුළ පිහිටි හෙද පුහුණු මධ්‍යස්ථානය මගින් නිරන්තරව යාවත්කාලීන වන දැනුමක් සහිත හෙද සේවාවක් ලබාදීමට ද හැකිවන අතර වසරකට රෝගීන් දහස් ගණනකගේ විශ්වාසවන්ත රෝහල් සේවා සන්නාමය බවට හේමාස් රෝහල් ජාලය පත්වනු ඇති බව හේමාස් සමුහය පවසයි. නව්‍ය සහ නවීන උපාංගවලින් සමන්විත ජාත්‍යන්තරව පිළිගත් විශිෂ්ට සුව සේවාවක් ලබාදීමට හේමාස් රෝහල සූදානම් වී සිටින අතර වෛද්‍ය වෘත්තිකයින්ටද විශිෂ්ට සේවාවක් ලබාදීම සඳහා සියලූ පහසුකම් මෙම රෝහල සතුව පවතී. ශ‍්‍රී ලංකාවේ ඉදිරියෙන්ම සිටින ව්‍යාපාර සමුහයක් ලෙසට හේමාස් සමුහය පාරිභෝගික භාණ්ඩල සුවසේවාල ප‍්‍රවාහනල සංචාරක ක්ෂේත‍්‍රය සහ බලශක්ති ජනනය යන ක්ෂේත‍්‍රයන් නියෝජනය කරයි.", "URL": "https://sinhala.adaderana.lk/news.php?nid=35065", "Category": null, "Parent URL": null}