{"Source": "Adaderana", "Timestamp": "July 9, 2014 11:27 am", "Headline": "කොටගල දොර වැ‍හිල්ලෙන් ගැබිණියන්, මව්වරුන් අමාරුවේ වැටී ඇති හැටි!", "News Content": "හැටන්, කොටගල සෞඛ්‍ය වෛද්‍ය නිලධාරී කාර්යාලය මාසයකට ආසන්න කාලයක් වසා දැමීම හේතුවෙන් කොටගල ප‍්‍රදේශයේ වතුකම්කරු ගැබිණි කාන්තාවන් ඇතුළු ප‍්‍රදේශයේ මව්වරුන් දැඩි අසීරුතාවයකට පත්ව තිබේ. එම කාර්යාලයේ සෞඛ්‍ය වෛද්‍ය නිලධාරී ජගත් අබේගුණරත්න මහතාට අමාත්‍ය ආරුමුගන් තොන්ඩමන් මහතා විසින් බැණ වැදුණේ යැයි කියන සිද්ධියක් සම්බන්ධයෙන් හා සෞඛ්‍ය වෛද්‍ය නිලධාරීවරයා මාරුකර යවන ලෙසට බලකරමින් ඉකුත් මස (2014-06-14) වන දින ලංකා කම්කරු කොංග‍්‍රසයේ ආධාරකරුවන් පිරිසක් එම කාර්යාලය ඉදිරිපිට උද්ඝෝෂණයක නිරත වූහ. මේ සමග රජයේ වෛද්‍ය නිලධාරීන්ගේ සංගමය විසින් එම කාර්යාලය වසා දැමීමටත් එහි සේවය කළ වෛද්‍යවරුන් දෙදෙනා හා කාර්යමණඩල සාමාජිකයන් 35 දෙනෙක් ලිඳුල සෞඛ්‍ය වෛද්‍ය කාර්යාලය වෙත අනුයුක්ත කිරීමට පියවර ගනු ලැබීය. මේ හේතුවෙන් කොටගල තේ වතු ආශ්‍රිතව සෞඛ්‍ය වෛද්‍ය සායන තාවකාලිකව නතර කර ඇති අතර, එහි සියලූ කටයුතු ලිඳුල සෞඛ්‍ය වෛද්‍ය කාර්යාලය වෙත ගොස් සිදුකර ගැනීමට ප‍්‍රදේශයේ ගැබිණි කාන්තාවන්ට හා මව්වරුන් සිදුව තිබේ. කොටගල සෞඛ්‍ය වෛද්‍ය නිලධාරී කාර්යාලය වසා දැමීම හා එහි සේවය කරන වෛද්‍යවරු දෙදෙනාගේ ආරක්‍ෂාව තහවුරු කිරීම ගැන සෞඛ්‍ය අමාත්‍ය මෛත්‍රිපාල සිරිසේන මහතා සමඟ අවස්ථා දෙකකදී සාකච්ඡා පවත්වා ඇතත් එම සාකච්ඡාවලදීද තීරණයක් ලබාදීමට සෞඛ්‍ය අමාත්‍යවරයා අපොහොසත් වීම නිසා කොටගල සෞඛ්‍ය වෛද්‍ය නිලධාරී කාර්යාලය තවදුරටත් වසාදමා ඇත. මේ හේතුවෙන් කොටගල සිට ලිඳුල සෞඛ්‍ය වෛද්‍ය නිලධාරී කාර්යාලයට කි.මි 10 ක දුරක් යාමට සිදුවන නිසා තමන් මුහුණ පා ඇති ආර්ථික දුෂ්කරතා හා ප‍්‍රදේශයේ පවතින අයහපත් කාලගුණ තත්ත්වය යටතේ මෙය තමන්ට දැඩි පීඩනයක් බව කොටගල ප‍්‍රදේශයේ ගැබිණි කාන්තාවන් හා මව්වරුන් මැසිවිලි නඟයි. එබැවින් කඩිනමින් කොටගල සෞඛ්‍ය වෛද්‍ය නිලධාරී කාර්යාලය විවෘතකර තම අවශ්‍යතාවයන් එම කාර්යාලයෙන් ලබාදෙන ලෙස ප‍්‍රදේශයේ ගැබිණි මව්වරුන් ඉල්ලා සිටියි. මෙම සිද්ධිය සම්බන්ධයෙන් කොටගල සෞඛ්‍ය නිලධාරී වෛද්‍ය ජගත් අබේගුණරත්න මහතාගෙන් කළ විමසුමකදී ඔහු පවසා සිටියේ තමා ඇතුළු එම කාර්යාලයේ සේවය කළ අනෙක් වෛද්‍යවරයාට හා කාර්ය මණ්ඩලයට ආරක්‍ෂාවක් ලබාදෙන බවට රජය විසින් තහවුරු කළහොත් රජයේ වෛද්‍ය නිලධාරීන්ගේ සංගමයේද අනුමැතිය ඇතිව කොටගල සෞඛ්‍ය වෛද්‍ය නිලධාරී කාර්යාලය විවෘත කර එහි සේවය ආරම්භ කරන බවයි. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=44535", "Category": null, "Parent URL": null}