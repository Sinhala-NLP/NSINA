{"Source": "Adaderana", "Timestamp": "January 3, 2012 11:53 am", "Headline": "තමිලිනී යළිත් රිමාන්ඩ් ", "News Content": "එල්. ටී. ටී. ඊ සංවිධානයේ දේශපාලන අංශයේ කාන්තා නායිකා තමිලිනී නැමති සැකකාරිය සම්බන්ධව ගත යුතු ඉදිරි ක්‍රියා මාර්ගය පිළිබඳව නීතිපතිවරයාගෙන් උපදෙස් විමසා ඇති බව රහස් පොලිසිය කොළඹ මහේස්ත්‍රාත් අධිකරණයට දැනුම් දී තිබේ. එම සැකකාරිය සම්බන්ධව සිදුකළ සියලු පරීක්ෂණ වාර්තා නීතිපති දෙපාර්තමේන්තුව වෙත ඉදිරිපත් කර ඇති බව අදාළ පැමිණිල්ල ඊයේ(02)කැඳවූ අවස්ථාවේ රහස් පොලිසිය අධිකරණයට දැනුම් දෙනු ලැබීය. නීතිපති දෙපාර්තමේන්තුවේ රජයේ නීතිඥවරයෙකු අදාළ පරීක්ෂණ වාර්තා අධ්‍යයනය කරමින් සිටින බව රහස් පොලිසිය අධිකරණයට දැනුම් දී ඇත. පැමිණිල්ල ලබන 16 වන දිනට කල් දැමූ අධිකරණය එදිනට නීතිපතිවරයාගේ තීරණය දැනුම් දෙන ලෙස ද පොලිසියට නියෝග කරනු ලැබීය. එතෙක් සැකකාරිය රිමාන්ඩ් භාරයේ තැබීමට ද මහේස්ත්‍රාත්වරයා නියෝග කළේය. වන්නි යුද ගැටුම් අවසන්වීමෙන් පසුව රජයට භාර වූ එල්. ටී. ටී. ඊ සංවිධානයේ දේශපාලන අංශයේ කාන්තා නායිකා තමිලිනී පසුව රහස් පොලිසිය මගින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=21125", "Category": null, "Parent URL": null}