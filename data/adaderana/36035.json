{"Source": "Adaderana", "Timestamp": "July 23, 2013 04:02 pm", "Headline": "ගෝමරන්ක‍ඩවෙල ප්‍රා.සභාපතිට ඇප ", "News Content": "ඡායා රූ - මංගලනාත් ලියනආරච්චි පොලීසියට පැමිණ බැන තර්ජනයක් කිරීමේ චෝදනාව මත වරෙන්තු ලබා සිටි ගෝමරන්කඩවල ප්‍රාදේශීය සභාවේ සභාපති එල්.බී.චන්දන විජිත කුමාර මහතා අද (23) පෙරවරුවේ නීතිඥයෙකු මගින් ත්‍රීකුණාමලය අධිකරණයට භාර වීමෙන් පසු රුපියල් 25,000ක ශරීර ඇප මත නිදහස් කර තිබේ. ත්‍රීකුණාමලය අතිරේක මහෙස්ත්‍රාත් එස්.සතීස්වරන් මහතා එම නියෝගය කළ බව අප වාර්තාකරු පවසයි. ගෝමරන්කඩවල ප්‍රදේශයේ දෙපිරිසක් අතර ඇතිවු ආරවුලක් සමථයකට පත් කිරීම සඳහා ප්‍රාදේශීය සභාවේ සභාපතිවරයා ගෝමරන්කඩවල පොලීසියට ඇතුළුවීම හේතුවෙන් ඔහුට මෙම චෝදනව එල්ල විණි. පොලීසියට බැන තර්ජනය කිරීම හා අයුතු ඇතුළුවීම සභාපතිවරයාට එරෙහිව නගා ඇති චෝදනා බවත්, අගෝස්තු මස 26 වන දින නැවත සභාපතිවරයාට ත්‍රීකුණාමලය අධිකරණයේ පෙනී සිටින ලෙසත් මහෙස්ත්‍රාත්වරයා විසින් නියෝග කළ බව සභාපතිවරයා වෙනුවෙන් පෙනී සිටි ශ්‍රේෂ්ඨාධිකරණයේ නීතිඥ ප්‍රේම්නාත් සී. දොලවත්ත මහතා පැවසූ බව අප වාර්තාකරු කීවේය. සභාපතිවරයා අධිකරණයට ඉදිරිපත් කරන අවස්ථාවේ ඔහුගේ ආධාරකරුවන් විශාල පිරිසක් සභාපතිවරයාට ආධාර පිණිස ත්‍රීකුණාමලය අධිකරණ භූමියට පැමිණ සිටි බවද හෙතෙම පැවසීය.", "URL": "https://sinhala.adaderana.lk/news.php?nid=36035", "Category": null, "Parent URL": null}