{"Source": "Adaderana", "Timestamp": "July 5, 2011 01:58 pm", "Headline": "කොළඹ වරායෙන් සේවකයින් 2000 ක් දොට්ටදාන්නට ආණ්ඩුව සූදානම්", "News Content": "ඛනිජ තෙල් සංස්ථා අර්බුදයේ තත්ත්ව වාර්තාවට අභියෝග කරන්නට හැකියාවක් නැතැයි එක්සත් ජාතික පක්ෂය පවසයි. අමාත්‍යවරයා ඉන්ධන පිරවුම්හල්වල මංඩි ඇති බව කීවත් එය එසේ නොවන බව තත්ත්ව වාර්තාවෙන් තහවුරු වී ඇතැයි එ.ජා.ප මහ ලේකම් තිස්ස අත්තනායක මහතා සඳහන් කරයි. මෙම ගැටලුවේ වැරැද්ද ඛනිජ තෙල් සංස්ථාව සතු බව මේවන විට ඔප්පු වී ඇති බවත්,එබැවින් එහි වගකීම බාරගෙන විෂය භාර අමාත්‍ය සුසිල් ප්‍රේම්ජයන්ත් මහතා ඉල්ලා අස්වන්නේදැයි මහ ලේකම්වරයා ප්‍රශ්න කළේය. අනෙක් අතට අමාත්‍යවරයාගේ අස්වීම පමණක් ප්‍රමාණවත් නොවන බවත් මේ වන විට මෙම නුසුදුසු පෙට්‍රල් භාවිතය නිසා හානි සිදුවූ වාහනවලට හා පුද්ගලයින්ට වන්දි ගෙවිය යුතු බවත් අත්තනායක මහතා පෙන්වාදුන්නේය. කිසිදා ඛනිජ තෙල් ආනයනය නොකළ සමාගමකින් ඛනිජ තෙල් ආනයනය කරනු ලැබුවේ කාගේ අවශ්‍යතාවටද යන්න සොයා බලා වැරදිකරුවන්ට දඬුවම් කළ යුතු බවද මහ ලේකම්වරයා අවධාරණය කළේය. එසේම මේවන විට ආණ්ඩුව කොළඹ වරායේ සේවකයින් 2000 ක් ස්වේච්ඡාවෙන් විශ්‍රාම ගැන්වීමට ආණ්ඩුව කටයුතු යොදා ඇතැයි ද අත්තනායක මහතා චෝදනා කළේය. ඒ සඳහා අවුරුදු 5 ක් ඉදිරියට සේවය කළ හැකි හා අවුරුදු 10 ක් හෝ ඊට වැඩි කාලයක් සේවය කරන ලද සේවකයන්ට බලපැවැත්වෙන පරිදි මිලියන දෙකක වන්දියකට යටත්ව මෙම විශ්‍රාම ගැන්වීම සිදුකරන බව ඔහු පෙන්වාදුන්නේය. හම්බන්තොට‍ හා ත්‍රීකුණාමලය මහා පරිමාණ වරායවල් හදන්නට කටයුතු කරන ආණ්ඩුවට කොළඹ වරායේ සංවර්ධන කටයුතු නිසි ලෙස පවත්වාගෙනයාමට හෝ ‍සිටින සේවකයින් ප්‍රමාණයවත් නඩත්තු කරන්නට හැකියාවක් ලැබී නැතැයි අද(05)කොළඹ පැවති මාධ්‍ය හමුවකට එක්වෙම්න් හෙතෙම අවධාරණය කළේය.", "URL": "https://sinhala.adaderana.lk/news.php?nid=17208", "Category": null, "Parent URL": null}