{"Source": "Adaderana", "Timestamp": "June 18, 2012 03:00 pm", "Headline": "යාපනයේ විරෝධතාවයක් අත්හිටුවමින් අධිකරණ නියෝගයක් ", "News Content": "යාපනය බස් නැවතුම්පළ අසල අද(18) පැවැත්වීමට නියමිතව තිබූ විරෝධතා ව්‍යාපාරයක් අත්හිටුවමින් යාපනය දිසා අධිකරණය නියෝගයක් නිකුත් කර තිබේ‍. යාපනය පොලිසිය විසින් ගොනුකළ පෙත්සමක් සලකා බැලූ යාපනය දිසා විනිසුරු එම්. ගනේසරාසා මහතා විසින් මෙම නියෝගය නිකුත් කරනු ලැබීය. අදාළ විරෝධතා ව්‍යාපාරය අත්හිටුවා ඒ සඳහා පැමිණි පිරිස වහා විසිරුවා හැරිය යුතු බවත්, එසේ නොවුණහොත් නීතිමය පියවර ගන්නා බවත් දිසා විනිසුරුවරයා සිය නියෝගය ලබාදෙමින් සඳහන් කර ඇත. දෙමළ ජාතික ජනතා පෙරමුණ විසින් සංවිධානය කර තිබූ මෙම විරෝධතා ව්‍යාපාරය සඳහා ප්‍රජාතන්ත්‍රවාදී ජනතා පෙරමුණ ඇතුළු පක්ෂ කිහිපයක සහයෝගය ද හිමිව තිබිණි. උතුරු පළාතේ සිදුවන නීති විරෝධී ඉඩම් අත්පත්කරගැනීම්වලට එරෙහිව මෙම විරෝධතා ව්‍යාපාරය සංවිධානය කර තිබූ බව සඳහන්ය.", "URL": "https://sinhala.adaderana.lk/news.php?nid=25131", "Category": null, "Parent URL": null}