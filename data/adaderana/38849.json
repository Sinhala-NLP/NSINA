{"Source": "Adaderana", "Timestamp": "November 15, 2013 10:04 am", "Headline": "කැබ් රථයට යටවී 2 හැවරිදි ළමයා මරුට ", "News Content": "අලවතුගොඩ, පංගොල්ලාමඩ, රතුකොහෝදිගල ප්‍රදේශයේදි කැබ් රථයකට යට වීමෙන් අවුරුදු 2ක් වයසැති දරුවෙකු මියගොස් තිබේ. නිවසක තිබු කැබ් රථයක් පණ ගන්වා ධාවනයට සුදානම් වන අවස්ථාවේ එම ස්ථානයේ සිටි දරුවෙකු කැබ් රථයට යට වි තුවාල ලබා අකුරණ රෝහලට ඇතුළත් කිරිමෙන් පසු මියගොස් ඇති බව පොලීසිය පවසයි. ඊයේ(14) සිදුවු මෙම අනතුර සම්බන්ධයෙන් කැබ් රථයේ රියදුරු අත්අඩංගුවට ගෙන මහනුවර අධිකරණයට ඉදිරිපත් කිරිමෙන් පසු රුපියල් ලක්ෂ 2ක ශරීර ඇප මත මුදා හැර තිබේ. මේ අතර බද්දේගම, වරනාපිටි කන්ද, හොරගස්හත යන ස්ථානයේ කළුගල් කැඩිමේ වැඩපළක සේවය කළ පුද්ගලයෙකු හිසට ගලක් වැටිම හේතුවෙන් මියගොස් ඇති බව පොලීසිය සඳහන් කරයි. මිය ගිය පුද්ගලයා ගනේගම දකුණ - අක්කරවිස්ස ප්‍රදේශයේ පදිංචිව සිටි 53හැවිරිදි අයෙකි. මේ අතර කොළඹ සිට මහනුවර බලා ධාවනය කළ දුම්රියකින් ඇද වැටි මියගිය පුද්ගලයෙකුගේ මෘත ශරීරයක් පේරාදෙණිය රෝහලේ තැන්පත් කර ඇති බව පොලීසිය පවසයි. බෙන්තොට ප්‍රදේශයේ මුහුදේ දිය නෑමට ගිය පුද්ගලයෙකු දියේ ගිළී මියගොස් ඇති අතර මියගිය පුද්ගලයා 38 හැවිරිදි වියේ පසුවු අයෙකි.", "URL": "https://sinhala.adaderana.lk/news.php?nid=38849", "Category": null, "Parent URL": null}