{"Source": "Adaderana", "Timestamp": "July 5, 2019 12:44 pm", "Headline": "ලස්සන ලෝකයක් ජය ගන්න විභාග හොඳින් සමත් වීමේ සිහිනය රැක ගන්න-ජනපති", "News Content": "යහපත් සමාජයක් සහ රටක් බිහි වීම සඳහා පාසල, ගම සහ පන්සලෙන් ඉටුවන කාර්යභාරය ඉතා වැදගත් බව ජනාධිපති මෛත්‍රිපාල සිරිසේන මහතා පෙන්වා දෙයි. හිඟුරක්ගොඩ, කවුඩුල්ල මහා විද්‍යාලයේ පැවති උත්සවයට එක්වෙමින් ජනාධිපතිවරයා මේ බව සඳහන් කළේය. හිඟුරක්ගොඩ, කවුඩුල්ල මහා විද්‍යාලයේ නව දෙමහල් ගොඩනැඟිල්ල සිසු අයිතියට පත් කිරීම ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද (05) සිදු කෙරුණි. අධ්‍යාපනය හා සෞඛ්‍ය රටේ ඉතාමත් වැදගත් කරුණු ද්විත්වයක් වන බවත් අනාගතයේ සාර්ථක මිනිසෙකු ලෙස බිහි කිරීම උදෙසා විභාග ඉතා හොඳින් සමත් විය යුතු බවත් ජනාධිපතිවරයා ප්‍රකාශ කළේය. පාසලත්, ගමත් පන්සලත් එක් වු තැන අපේ රටේ මහා සංස්කෘතිය ප්‍රධාන වශයෙන්ම රැඳී පවතින බවත් එමඟින් යහපත් අනාගත පරපුරක් බිහි කළ හැකි බවත් ජනාධිපතිවරයා එම අවස්ථාවේ දී කියා සිටියේය.", "URL": "https://sinhala.adaderana.lk/news.php?nid=113431", "Category": null, "Parent URL": null}