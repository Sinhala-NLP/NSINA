{"Source": "Adaderana", "Timestamp": "January 22, 2019 02:14 pm", "Headline": "සේනා හානිකළ අස්වනු සමීක්ෂණය ඇරඹෙයි", "News Content": "සේනා දළඹුවා මෙරටට ව්‍යාප්ත වීම, කුමන්ත්‍රණයක් බවට ඇතැම් පිරිස් ප්‍රකාශ කළත් එවැනි තත්ත්වයක් ඇතිවිමේ ඉඩ කඩ බොහෝ අඩු බව ජාතික කෘෂිකර්ම තොරතුරු හා සන්නිවේදන මධ්‍යස්ථානයේ සහකාර අධ්‍යක්ෂ සනත් එම්.බණ්ඩාර මහතා පවසයි. මේ අතර සේනා දළඹුවාගෙන් බඩඉරිඟු වගා හානි වූ ප්‍රදේශ වල අස්වනු සමීක්ෂණය අද(22) පෙරවරුවේ අනුරාධපුර පලුගස්වැව ප්‍රදේශයේදි ආරම්භ කෙරුණි. සේනා දළඹුවන් පසුගියදා අනුරාධපුර පලුගස්වැව ප්‍රදේශයේ බඩඉරිඟු වගාවන් වලට දැඩි හානි සිදුකරනු ලැබුවේය. ඒ පිළිබද සොයා බැලිමට අද දෙරණ මාධ්‍ය කණ්ඩායම අද පලුගස්වැව ප්‍රදේශයේ සංචාරය කළේය. මේ අතර සේනා දළඹුවන්ගෙන් බඩඉරිඟු වගාවට සිදුවූ හානිය ගණනය කිරීම සදහා කෘෂිකර්ම දෙපාර්තමේන්තුවේ නිලධාරින් අද පලුගස්වැව ප්‍රදේශයේදී අස්වනු සමීක්ෂණය ආරම්භ කරනු ලැබුවේය. මේ අතර සේනා දළඹු ව්‍යාප්තිය සම්බන්ධයෙන් වීරකැටිය ගොවි ජන සේවා දෙපාර්තමේන්තුවේ නිලධාරින් ඊයේ(21) පස්වරුවේ වීරකැටිය ප්‍රාදේශිය ලේකම් කොට්ඨාසයට අයත් හීන්බුන්න, දෙබොක්කාව ආදී ප්‍රදේශ වල සංචාරය කරමින් සෝදිසි මෙහෙයුම් සිදුකරනු ලැබුවේය. එහිදි ඇතැම් වගා භූමි ආක්‍රමණය කර සිටි සේනා දළඹුවන් හදුනා ගැනීමෙන් පසු එම වගා ගිනි තබා විනාශ කිරීමට පියවර ගැනුණි. මීට අමතරව මෙම දළඹු උවදුර සම්බන්ධයෙන් ගොවි ජනතාව දැනුවත් කිරිම්ද සිදුකෙරුණි. ගාල්ල ලබූදූව කෘෂිකර්ම විද්‍යාල භූමියේ පවත්වාගෙන යන බඩඉරිගු වගාවෙන්ද සේනා දළඹුවන් සොයා ගෙන තිබේ. එම විද්‍යාලයේ ආචාර්ය මණ්ඩලය සහ සිසුන් එක්ව දළඹුවාගේ ජීව සාම්පල ලබාගෙන පරික්ෂණ කටයුතුද සිදු කරනු ලැබුවේ මෙලෙසින්. මේ අතර පොලොන්නරුව, ඇලහැර, බකමූණ, ගිරිතලේ හා දියබෙදුම ආදී ප්‍රදේශ වල බඩඉරිගු වගාව සේනා දළඹුවන් විනාශ කිරිමත් සමඟ එම ගොවීන් කපා ඉවත් කළ ශාක කොටස් මාතලේ පලාපත්වල ප්‍රදේශයේ කිරි ගව ගොවිපලකට ප්‍රවාහනය කරමින් සිටි ටිපර් රථයක් ඊයේ පස්වරුවේ නාඋල පොලීසිය සිය බාරයට ගෙන පරික්ෂාවට ලක් කළේය. එහිදි බඩ ඉරිගු ශාක කොටස් තුල තිබී සේනා දළඹු බිත්තර විශාල ප්‍රමාණයක් මෙන්ම දළඹුවාගේ ජීවන චක්‍රයේ එක් අවස්ථාවක් වන දළඹු සළඹයින්ද සොයා ගැනුණි.", "URL": "https://sinhala.adaderana.lk/news.php?nid=102830", "Category": null, "Parent URL": null}