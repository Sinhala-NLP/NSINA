{"Source": "Adaderana", "Timestamp": "January 28, 2014 10:46 am", "Headline": "ජාත්‍යන්තර පරීක්ෂණයකින් ලංකාව තුළ කැළඹීමක් ඇතිවෙයි", "News Content": "යුද අපරාධ පිළිබඳ ජාත්‍යන්තර පරීක්ෂණයක්, ශ්‍රී ලංකාව තුළ කැළඹීමක් ඇති කළ හැකි තත්ත්වයක් බව ජනාධිපති ලේකම් ලලිත් වීරතුංග මහතා පවසයි. අමෙරිකාවේ, වොෂින්ටනයේදී මාධ්‍යවේදීන් අමතමින් හෙතෙම මේ බව පවසා ඇත. ශ්‍රී ලංකාවේ ප්‍රතිසන්ධාන ක්‍රියාවලිය සඳහා 2012 වසරේ ජූලී මස සිට අවම වශයෙන් වසර 5ක කාලයක්වත් අවශ්‍ය බව හෙතෙම එහිදී පෙන්වාදී තිබේ. වසර 26ක අර්බුදයකින් පසු ප්‍රතිසන්ධාන ක්‍රියාවලිය දවසකින් දෙකකින් අත්කර ගත හැකි දෙයක් නොවන බව ලලිත් වීරතුංග මහතා පවසා ඇත. කෙසේ වුවද ශ්‍රී ලංකාවට එරෙහිව ජාත්‍යන්තර පරීක්ෂණයක් සඳහා අමෙරිකාව මෙන්ම බ්‍රිතාන්‍ය ද සහය දෙන බව ප්‍රකාශ කර තිබේ. ශ්‍රී ලංකාවේ සිදුවන බව කියන රාජ්‍ය විරෝධී ක්‍රියාකාරීන් පැහැර ගැනීම්, ආගමික ස්ථානවලට හා මාධ්‍ය ආයතනවලට පහරදීම් මෙන්ම කම්කරු අරගල වලට එල්ල වන බලපෑම් ගැන පරීක්ෂණ කළ යුතු බවට අමෙරිකාව අවධාරණය කර ඇත. කෙසේ වුවද ජනාධිපති ලේකම් ලලිත් වීරතුංග මහතා අදාළ චෝදනා ප්‍රතික්ෂේප කරමින් පවසා ඇත්තේ ජාත්‍යන්තර පරීක්ෂණ මඟින් සිදුවන්නේ පැරණි තුවාල යළි පෑරීම බවයි. එවැනි පරීක්ෂණයක් කරන්නේ නම් ගැටුම්වලට සම්බන්ධ සියලු පාර්ශවවලින් ප්‍රශ්න කළ යුතු බවද පෙන්වාදී ඇති වීරතුංග මහතා ඒ අනූව හිටපු ත්‍රස්ත ක්‍රියාකාරීන්ගෙන් මෙන්ම ඉන්දීය සාමසාධක හමුදාවලින් ද ප්‍රශ්න කළ යුතු බව අවධාරණය කර ඇත. මෙය රට තුළ දැඩි කැළඹිල්ලක් ඇති කළ හැකි කරුණක් බව පවසා ඇති හෙතෙම මෙය හමුදාවේ චිත්ත ධෛර්යය අඩාල කිරීමක් බවද පෙන්වාදී ඇත. “සෙසු රටවල මෙවැනි ගැටලු ගැන පරීක්ෂණ නොකර ශ්‍රී ලංකාවට පමණක් ඇයි ජාත්‍යන්තර පරීක්ෂණයක්“ යනුවෙන් හෙතෙම ප්‍රශ්න කර තිබේ. ඒ අනූව එවැනි පරීක්ෂණයක් කරන්නේ නම් 1980 වසරේ සිට ඉදිරියට පරීක්ෂණ කළ යුතු බව ද ඉන්දීය සාම සාධක හමුදා මෙරට රැඳී සිටි කාලය තුළ සිදුවූ දෑ ගැන ද පරීක්ෂණ කළ යුතු බවත් එමඟින් ශ්‍රී ලංකාවත් ඉන්දියාවත් අතර මිත්‍රත්වය පළුදුවිය හැකි බවත් හෙතෙම පෙන්වා දී තිබේ. ලලිත් වීරතුංග මහතා පවසා ඇත්තේ ජනතාව නැවත පදිංචි කිරීම, ඉඩම් ගැටලු විසඳීම ඇතුළු කාරණා සඳහා රජයට තවත් වැඩි කාලයක් අවශ්‍ය බවයි. අතුරුදන් වූ 13,000ක් ගැන ශ්‍රී ලංකා රජය පරීක්ෂණ ආරම්භ කර ඇති නමුත් බ්‍රිතාන්‍ය වැනි රටවල් ඒ ගැන තොරතුරු හෙළි නොකරන බවද පවසා තිබේ.", "URL": "https://sinhala.adaderana.lk/news.php?nid=40703", "Category": null, "Parent URL": null}