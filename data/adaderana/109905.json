{"Source": "Adaderana", "Timestamp": "May 14, 2019 12:35 pm", "Headline": "රට හැර ගිය වෙනිසියුලානුවන් 50000ක් යළි මව්රටට", "News Content": "පසුගිය මාස අට තුළදී රට හැර ගොස් සිටි වෙනිසියුලානු ජාතිකයන් පනස් දහසක් පමණ යළි පැමිණ ඇති බව එරට විදේශ අමාත්‍යාංශය පවසයි. ඒ එරට රජය ක්‍රියාත්මක කළ විශේෂ වැඩසටහනක් යටතේයි. වෙනිසියුලාව හැරගිය පිරිස් යලි මව් රටට ගෙන්වා ගැනීම සඳහා නිකලස් මදුරෝගේ රජය විශේෂ වැඩපිළිවෙලක් ආරම්භ කර තිබේ. අසල්වැසි ආර්ජන්ටිනාව, පේරු සහ ඉක්වදෝරය වැනි රටවලට සංක්‍රමණය වූ වෙනිසියුලානු වැසියන්ට නැවතත් සිය මව්රට බලා පැමිණීමට අදාළ වැඩසටහනින් පහසුකම් සැපයෙනු ඇති. එම වැඩසටහන සඳහා අයදුම් කරන පුද්ගලයන්ට යළි මව් රටට පැමිණීම සඳහා නොමිලේ ගුවන් සේවා සැපයෙන බවද සඳහන්. මේ යටතේ පසුගිය මාස අට ඇතුළත පනස්දහසක පමණ පිරිසක් වෙනිසියුලාවට යළි පැමිණි බවට එරට විදේශ අමාත්‍යාංශය නිකුත් කළ නිවේදනයක දැක්වෙයි. ඔවුන්ගෙන් සියයට හැටක් පමණ කාන්තාවන් වන අතර සියයට තිහක පමණ ළමුන් පිරිසක්ද සිටියි.", "URL": "https://sinhala.adaderana.lk/news.php?nid=109905", "Category": null, "Parent URL": null}