{"Source": "Adaderana", "Timestamp": "November 4, 2010 03:13 pm", "Headline": "හොරෙන් විදුලිය අරන් දෙසිය අනූ දෙදෙනෙක් දඩකයි", "News Content": "අම්පාර සහ මඩකළපුව ප්‍රාදේශීය විදුලි ඉංජිනේරු බල ප්‍රදේශයන්හි නීති විරෝධි ලෙස විදුලිය ලබාගත් පුද්ගලයින් දෙසිය අනූ දෙදෙනෙකුට පසුගිය සතිය තුළ නඩු පැවරූ බව විදුලිබල හා බලශක්ති අමාත්‍යාංශය පවසයි. එමගින් හතළිස් පන් ලක්ෂ හැටපන්දහස් නවසිය දහයක මුදලක් දඩ මුදල් වශයෙන් අයකරගෙන තිබේ. විදුලිබල මණ්ඩලය විශාල වශයෙන් පාඩු ලැබීමට මෙවැනි නීති විරෝධී ක්‍රම මගින් විදුලිය ලබා ගැනීම හේතු වී ඇති බව විදුලිබල අමාත්‍යාංශය පෙන්වාදෙයි. එම නිසා මේ ආකාරයට නීති විරෝධි ලෙස විදුලිය ලබාගන්නා පුද්ගලයින් වැටලීමට කටයුතු යොදා ඇති බව අමාත්‍යාංශය පවසයි. මෙවැනි වංචා සහගත ක්‍රියාවන් 2012 වසර වන විට මුළු දිවයිනෙන්ම ඉවත් කිරීමට කටයුතු කරන බව විදුලිබල හා බලශක්ති අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=11935", "Category": null, "Parent URL": null}