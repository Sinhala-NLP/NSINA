{"Source": "Adaderana", "Timestamp": "August 11, 2013 10:22 pm", "Headline": "වරිපණම් බදු මුදල් වංචා කරනවා - පාරට තාර දාන්නේ ආස්මිවලට පැණි දානවා වගේ", "News Content": "මහරගම මහ නගර සභාවේ මූල්‍ය වංචා වැඩි වශයෙන් සිදුවන බවත් නගර සභාවේ සභාපතිනි කාන්ති කොඩිකාර මහත්මිය ද ඊට වගකිව යුතු බවත් එම නගර සභාවේ විපක්ෂනායක රොඩ්නි ෆ්‍රේසර් මහතා පවසයි. මහරගම මහ නගර සභාවේ බදු මුදල් මහා පරිමාණයෙන් වංචාවකට ලක්ව ඇති බවත් වරිපනම් අංශයේ ලිපි ලේඛන විශාල තොගයක් පුළුස්සා මෙම වංචාවන් යට ගැසීමට මීට සම්බන්ධ පිරිස් කටයුතු කර ඇති බවත් හෙතෙම කියයි. ගණකාධිකාරීවරයෙක් නැති බවත් සභාපතිනියගේ ස්වාමියා බස්නාහිර පළාත් සභාවේ අමාත්‍යවරයෙකු බවද කොළඹදී අද පෙවරුවේ පැවැති මාධ්‍ය හමුවකදී රොඩ්නි ෆ්‍රෙසර් මහතා පැවසීය. පාරට තාර දමන්නේ ආස්මිවලට පැණි දානවා වගේ යැයිද මහරගම පොළ පවත්වාගෙන යන ස්ථානය එම තැනින් ඉවත් කර වෙනත් තැනකට ගෙනයාමේ සුදානමක් ඇතැයිද හෙතෙම පෙන්වාදුන්නේය. මෑතකදී පුස්තකාල ගොඩනැගිල්ල පිළිසකර කර බවත් ඒ සඳහා වැය කළ මුදල රුපියල් ලක්ෂ 58ක් බවද එහි බිම් මහලට පමණක් රුපියල් ලක්ෂ 13ක් වැය කර ඇති බවද ඔහු කියා සිටියේය. මේ අතර ඉකුත් දිනකදී මහරගම මහ නගර සභාවේ ආණ්ඩු පක්ෂ මන්ත්‍රීවරයෙකු වූ නිශාන්ත විමලචන්ද්‍ර මහතා නගර සභාවේ සිදුවන දූෂණ සම්බන්ධයෙන් අල්ලස් හෝ දූෂණ විමර්ශන කොමිසමට පැමිණිල්ලක්ද ඉදිරිපත්කර තිබුණි.", "URL": "https://sinhala.adaderana.lk/news.php?nid=36554", "Category": null, "Parent URL": null}