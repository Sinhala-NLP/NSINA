{"Source": "Adaderana", "Timestamp": "May 1, 2016 12:10 pm", "Headline": " මත්ස්‍ය තහනම ඉවත්වීමත් සමග නව රැකියා 50000ක් ", "News Content": "වත්මන් රජය බලයට පත්වී වසරක් වැනි කෙටි කාලයක් තුළ යුරෝපා මත්ස්‍ය තහනම ඉවත් කරගැනීමට හැකිවුයේ ඒ සඳහා නිවැරදි දැක්මක් හා වැඩපිළිවෙළක් පැවතීම හේතුවෙන් බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි.ජනවාරි මස 08 දින රටේ සිදුවූ දේශපාලන වෙනසත් සමග පිහිටවූ ආණ්ඩුවේ ධීවර රාජ්‍ය අමාත්‍යධුරයට පත්වූ තමා ජනාධිපති මෛත්‍රීපාල සිරිසේන මහතාගේ සහ අග්‍රාමාත්‍ය රනිල් වික්‍රමසිංහ මහතාගේ නායකත්වය යටතේ ක්‍රියාත්මක කළ වැඩපිළිවෙළ ජයග්‍රහණය කර ඇතැයි ද අමාත්‍යතුමා කියා සිටියේය.ධීවර හා ජලජ සම්පත් සංවර්ධන අමාත්‍යංශයෙදී පැවති මාධ්‍ය හමුවේදී දිලිප් වෙදආරච්චි මහතා මේ බව කියා සිටියේය.රාජපක්ෂ පාලන සමයේ පැනවූ මෙම මත්ස්‍ය තහනම හේතුවෙන් ධීවර ක්ෂේත්‍රයේ දහස් ගණනකට රැකියා අහිමිවූ බවත් මත්ස්‍ය අපනයනයේ නිරත පෞද්ගලික ආයතන 35-40 ක් වැසී ගිය බවද අමාත්‍යතුමා කියා සිටියේය.විශාල පිරිසක් ධීවර කර්මාන්තයෙන් ඉවත්විය.රටට අහිමිවූ විදේශ විනිමය අතිමහත්ය.දළ වශයෙන් වසරකට රුපියල් මිලියන 4000 ක් පමණ අහිමිවිය.ඒ නිසා ආර්ථික හා සමාජීය ගැටළු රැසක් මතුවිය.එහිදී අමාත්‍යවරයා කියා සිටියේ යුරෝපා තහනම ඉවත් කර ගැනීමට හැකිවීමත් සමග ධීවර නිෂ්පාදන ක්ෂේත්‍රයේ නව රැකියා 50000 ක් පමණ බිහිවන බවයි.මත්ස්‍ය අපනයනය නැවත ඇරඹීමත් සමග වාර්ෂිකව රුපියල් මිලියන 4000 ක පමණ විදේශ විනිමයක් උපයාගැනීමේ අවස්ථාව උදාවන බවද, එමගින් වැසීගිය මත්ස්‍ය අපනයන කර්මාන්තය යළි නගාසිටුවීමට හැකි වනු ඇති බවද, ඒ මහතා පෙන්වා දී ඇත.මෙමගින් උපයන විදේශ විනිමය මගින් ධීවර ජනතාවගේ ආර්ථිකය ශක්තිමත් කිරීමටත්, ජාතික ආර්ථිකයට ශක්තියක් වීමටත් අවස්ථාව උදා වන බවද රාජ්‍ය අමාත්‍ය දිලිප් වෙදආරච්චි මැතිතුමා කියා සිටියේය.", "URL": "https://sinhala.adaderana.lk/news.php?nid=59695", "Category": null, "Parent URL": null}