{"Source": "Adaderana", "Timestamp": "May 3, 2014 03:04 pm", "Headline": "සැරයන්ට දෙවැනි ගංජා පාර්සලය විකුණගන්න බැරිවෙයි", "News Content": "ගංජා කිලෝ ග්‍රෑම් 01 ක් සමග පොලිස් සැරයන්වරයෙකු නවගත්තේගම පොලීසිය විසින් අත්අඩංගුවට ගෙන තිබේ. අද (03) දහවල් නවගත්තේගම, අන්දරවැව - කනත්තවැව ප්‍රදේශයේදී මෙම වැටලීම සිදු කර ඇත. අත්අඩංගුවට ගෙන ඇත්තේ වව්නියාව පොලිස් කොට්ඨාසයට අනුයුක්තව සේවය කරන පොලිස් සැරයන් 19949 කේ.කේ.රංජිත් නම් අයෙකි. සැකකරු පැමිණි බව කියන ත්‍රී රෝද රථයක්ද පොලිස් බාරයට ගෙන ඇති අතර එම ත්‍රීරෝද රථයේ රියදුරු ද පොලිසිය විසින් අත්අඩංගුවට ගෙන ඇත. ත්‍රී රෝද රථ රියදුරා ගල්ගමුවේ පදිංචිකරුවෙකි. සැකකරු සතුව තිබී රුපියල් 10,000 ක මුදලක්ද පොලිස් බාරයට ගෙන ඇත. අත්අඩංගුවට ගෙන ඇති පොලිස් සැරයන්වරයා මොණරාගල පදිංචිකරුවෙකි. ඔහු මැයි දින රාජකාරි සඳහා ගොස් ආපසු වව්නියාවේ සේවා ස්ථානය කරා යමින් සිටින විට ගංජා පාර්සල් දෙකක් ගෙනවිත් එකක් අලෙවි කර අනෙක් පාර්සලය අලෙවි කිරීමට පැමිණි අවස්ථාවේදී අත්අඩංගුවට ගැනීමට හැකි වූ බව මූලික විමර්ශන වලදී හෙලිවී ඇත. මෙම ගංජා තොගය මොණරාගල සිට ගෙන එන්නට ඇති බවට සැකකරන්නේ යැයි පොලීසිය කියයි. නවගත්තේගම පොලිස් ස්ථානාධිපති පොලිස් පරීක්ෂක නවීන් ඉන්ද්‍රජිත් මහතා ඇතුළු නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=42953", "Category": null, "Parent URL": null}