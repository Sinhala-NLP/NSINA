{"Source": "Adaderana", "Timestamp": "September 22, 2012 04:10 pm", "Headline": "අත්‍යවශ්‍ය ඖෂධ තාමත් නෑ - ‍රෝගී ජීවිත අනතුරේ", "News Content": "රජයේ රෝහල්වල සහ රාජ්‍ය ඖෂධ නීතිගත සංස්ථාවට අයත් ඔසුසැල්වල අත්‍යවශ්‍ය ඖෂධවල හිඟයක් පවතින බව සමස්ත ලංකා සුවසේවා සංගමය පවසයි. හෘද රෝග, අපස්මාරය සහ දියවැඩියාව ආදී රෝග සඳහා ලබාදෙන අත්‍යවශ්‍ය ඖෂධවල හිඟයක් පවතින බව එම සංගමයේ සභාපති ගාමිණී කුමාරසිංහ මහතා පවසන්නේය. ඖෂධ ආයතන මගින් මේ මාසය සඳහා ඇනවුම් කර ඇති අත්‍යවශ්‍ය ඖෂධ වර්ග 200 කින් මේ වන විට ලැබී ඇත්තේ ඖෂධ වර්ග 70 ක් පමණක් බව සභාපතිවරයා කියා සිටියේය. රජය විසින් බහු ජාතික සමාගම්වලට තවදුරටත් ඖෂධ මෙරටට ගෙන ඒමට අවස්ථාව ලබාදීම නිසා ජනතාව මහත් පීඩාවට පත්වන බව කුමාරසිංහ මහතා සඳහන් කළේය. ජනතාවට සහනදායී මිලකට ඖෂධ ලබා ගැනීමට තිබෙන රාජ්‍ය ඖෂධ නීතිගත සංස්ථාව තුළ ද අත්‍යවශ්‍ය ඖෂධ නොමැතිවීම තුළින් රෝගී ජනතාව මහත් අසීරුතාවයට පත්වන බව ඔහු පවසන්නේය.", "URL": "https://sinhala.adaderana.lk/news.php?nid=27647", "Category": null, "Parent URL": null}