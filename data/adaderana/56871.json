{"Source": "Adaderana", "Timestamp": "February 2, 2016 04:59 pm", "Headline": "ෆොන්සේකා එනවට පුද්ගලිකව කැමති නෑ-හිටපු ජනපතිගේ වැසිකිළි පරීක්ෂා කරන්න වෙයි", "News Content": "ෆීල්ඩ් මාර්ෂල් සරත් ෆොන්සේකා මහතා එක්සත් ජාතික පක්ෂයට එක්වීම සම්බන්ධයෙන් තමාගේ පුද්ගලිකව කැමැත්තක් නොමැති බවත්,තමා ඊට විරුද්ධ බවත් විදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු මහතා පවසයි.එසේ වුවද පක්ෂයේ ප්‍රතිපත්තිවලට හිස නමා තමන් ඊට එකඟවන බව අමාත්‍යවරයා කියා සිටියේ අද(02)කොළඹ පැවති මාධ්‍ය හමුවකදී මාධ්‍යවේදියෙකු විසින් අසන ලද පැනයකට ප්‍රතිචාර දක්වමිනි.ෆොන්සේකා මහතා ඉකුත් මැතිවරණයෙන් පරාජයට පත්වූ හෙයින් එවන් පරාජිත අයෙකු ජාතික ලැයිස්තුවෙන් පාර්ලිමේන්තුවට ගැනීමේදී ජනයාගේ පරමාධිපත්‍ය හෑල්ලුවට ලක්වන බව ඔහු සඳහන් කළේය.කෙසේ වෙතත් හෙට දිනයේ ෆොන්සේකා මහතාගේ ප්‍රජාතන්ත්‍රවාදී පක්ෂය තම එක්සත් ජාතික පෙරමුණ සමග අවබෝධතා ගිවිසුමක් අත්සන් කරමින් එකට එක්වන බවත්,එහෙත් හිස්වූ ජාතික ලැයිස්තු මන්ත්‍රීධූරය ෆොන්සේකා මහතාට පිරිනමන්නේද නැද්ද යන්න පිළිබඳ මෙ‍තෙක් අවසන් එකඟතාවකට පැමිණ නැති බවත් අමාත්‍යවරයා කියා සිටියේය.එහෙත් රටේ පවත්නා වත්මන් තත්ත්වයන් පිළිබඳ අවධානය යොමුකරන විට ෆොන්සේකා වැනි අයෙක් රජයට එක්වී සේවය කිරීම කාලීන අවශ්‍යතාවක් බවද ඔහු අවධාරණය කළේය.මෙහිදී යෝෂිත රාජපක්ෂ මහතා අත්අඩංගුවට ගැනීම සම්බන්ධයෙන් මාධ්‍යවේදියෙකු විසින් අසන ලද ප්‍රශ්නයකට පිළිතුරු දෙමින් හරීන් ප්‍රනාන්දු මහතා කියා සිටියේ එය කිසිසේත්ම දේශපාලන පළිගැනීමක් නොවන බවයි.යෝෂිත අත්අඩංගුවට ගැනීම තුළින් ඇතැම් ඇමති පුතුන්ලාටත් පාඩමක් ඉගැන්වෙන බවත්,එසේ වන්නේ මෙය යහපාලනය නිසා බවත් අමාත්‍යවරයා මෙහිදී සඳහන් කළේය.හිටපු ජනාධිපති මහින්ද රාජපක්ෂ මහතා පසුගිය දිනෙක මාධ්‍යයට අදහස් දක්වමින් ඉදිරියේදී තමා භාවිතා කළ වැසිකිළි පවා පරීක්ෂා කරන්නට ඉඩතිබෙන බවට කළ ප්‍රකාශය සම්බන්ධයෙන් මෙහිදී මාධ්‍යවේදියෙකු ඇසූ ප්‍රශ්නයකට පිළිතුරුදුන් අමාත්‍යවරයා කියා සිටියේ සුමනදාස දෛවඥයාගේ කීම අසා කුමන කුමන දේවල් ගිල්ලේදැයි නොදන්නා නිසා ඇතැම්විට වැසිකිළි පවා පරීක්ෂා කරන්නට සිදුවිය හැකි බවයි.", "URL": "https://sinhala.adaderana.lk/news.php?nid=56871", "Category": null, "Parent URL": null}