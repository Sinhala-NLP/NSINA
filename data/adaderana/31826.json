{"Source": "Adaderana", "Timestamp": "February 21, 2013 08:25 pm", "Headline": " න්‍යෂ්ටික හයිය ගන්න රුසියාව සමග ගිවිසුමකට සූදානම්", "News Content": "වෘත්තීය පුහුණුවල න්‍යෂ්ටික කළමණාකරණය සහ ගුණාත්මක ලෙස න්‍යෂ්ටික තාක්ෂණය යොදා ගැනීම් පිළිබඳව ද්වීපාර්ශ්වික ගිවිසුමකට එළඹීමට සැලසුම් කර ඇති බව තාක්ෂණ පර්යේෂණ හා බලශක්ති අමාත්‍යංශය පවසයි. ශ්‍රි ලංකාවේ සංවර්ධනය වෙනුවෙන් න්‍යෂ්ටික තාක්ෂණයේ ගුණාත්මක යොදා ගැනීම් පිළිබඳව අධ්‍යයනය කිරීම සඳහා රුසියානු සමූහාණ්ඩුවේ රාජ්‍ය මානව සම්පත් දෙපාර්තමේන්තුවේ ව්‍යාපෘති අධ්‍යක්ෂ වී.වී. කරේෂින් මහතා ප්‍රමුඛ හත් දෙනෙකුගෙන් සමන්විත විශේෂ කණ්ඩායමක් තෙදින නිල සංචාරයක් සඳහා පසුගිය සඳුදා (18) ශ්‍රී ලංකාවට පැමිණි වග අමාත්‍යංශය පෙන්වා දෙයි. මෙම සංචාරයේ ප්‍රධාන අරමුණ වුයේ න්‍යෂ්ටික තාක්ෂණයේ නීත්‍යනුකූල යොදා ගැනීම් පිළිබඳ ද්වීපාර්ශ්වික සාකච්ඡා ඇති කර ගැනීමත්, රටේ ඉදිරි සංවර්ධන කාර්යයන් සඳහා න්‍යෂ්ටික තාක්ෂණය භාවිතයේදී ඒ සඳහා වන පසුබිම අධ්‍යයනය කිරීම සඳහා බවත් සඳහන්ය. පසුගියදා පැවති ද්වීපාර්ශ්වික සාකච්ඡාවේදී රුසියානු සමූහාණ්ඩුවේ භාවිත කරන ගුණාත්මක/ සාමකාමී න්‍යෂ්ටික යොදා ගැනීම් පිළිබඳව වැඩි අවධානයක් යොමු කර ඇති බව අමාත්‍යංශය විසින් නිකුත් කළ නිවේදනයක දැක්වෙයි. ඉදිරියේ දී ශ්‍රී ලංකාවේ සංවර්ධනයට න්‍යෂ්ටික තාක්ෂණය යොදාගැනීම සඳහා අදාළ දැනුම දේශීය විද්‍යාඥයින්ට ලබා දීමට අවශ්‍ය වෘත්තීය පුහුණු සැසි පැවැත්වීමට මෙහිදි එකඟ වී තිබේ. විකිරණ සහ න්‍යෂ්ටික ආරක්ෂණ කළමණාකරණය පිළිබඳව දැනුවත් කිරීමට සහ රට තුළ න්‍යෂ්ටික තාක්ෂණය සංවර්ධනයට සහ ඒ සඳහා වන යටිතල පහසුකම් සංවර්ධනයට ද්වීපාර්ශ්වික ගිවිසුමකට එළඹීමේ අවශ්‍යතාවය පිළිබඳව ද විශේෂ අවධානයක් යොමු කර ඇති බව එකී නිවේදනයේ කියැවෙයි. ඉදිරියේදී රුසියානු සමූහාණ්ඩුව සමග අදාළ අවබෝධතා ගිවිසුම් අත්සන් කිරීමට කටයුතු කරන බව අමාත්‍යාංශය පෙන්වා දෙයි. මෙම ද්විපාර්ශ්වික සාකච්ඡාව සඳහා ශ්‍රී ලංකාවේ රුසියානු තනාපති ඇලෙක්සැන්ඩර් කර්චාවා මහතාද, තාක්ෂණ පර්යේෂණ හා පරමාණුක බලශක්ති අමාත්‍යාංශයේ පැවති මෙම ද්වීපාර්ශ්වික සාකච්ඡාව සඳහා විෂය භාර අමාත්‍ය චම්පික රණවක මහතා, අමාත්‍යාංශ ලේකම් ධාරා විජේතිලක මහත්මිය සහ පරමාණුක ශක්ති අධිකාරියේ සභාපති අචාර්ය රංජිත් විජේවර්ධන මහතා ඇතුළු කණ්ඩායමක් සහභාගී වූහ.", "URL": "https://sinhala.adaderana.lk/news.php?nid=31826", "Category": null, "Parent URL": null}