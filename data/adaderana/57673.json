{"Source": "Adaderana", "Timestamp": "February 28, 2016 09:36 am", "Headline": "බාහුට ලක්ෂ 60ක් ලැබෙයි", "News Content": "එක්සත් ජාතික පක්ෂ පාලනය පැවති 1982වසරේ සිට රැකියාවෙන් නෙරපා තිබු නව සමසමාජ පක්ෂයේ නායක ආචාර්ය වික්‍රමබාහු කරුණාරත්න මහතාට වන්දි මුදලක් හිමිව තිබේ. රජයට එරෙහිව විරෝධතා දැක්වීම පිළිබඳ ගැටළුවක් මුල්කරගනිමින් ආචාර්ය වික්‍රමබාහු කරුණාරත්න මහතා පේරාදෙණිය විශ්ව විද්‍යාලයේ එවකට දැරූ ජ්‍යෙෂ්ඨ කථිකාචාර්ය ධුරයෙන් ඉවත් කර තිබුණි. එතැන් සිට ඔහුට රැකියාව නැවත හිමිවී නොමැති අතර ජනාධිපති මෛත්‍රීපාල සිරිසේන මහතාගේ නියෝගයෙන් ඔහුට හිඟ වැටුප් සමග විශ්‍රාම යන තෙක් රැකියාව සිදුකළ බව සලකා රුපියල් ලක්ෂ 60ක පමණ වන්දි මුදලක් ලබා දී තිබේ. මේ සම්බන්ධයෙන් අදහස් දක්වන ආචාර්ය වික්‍රමබාහු කරුණාරත්න මහතා කියා සිටියේ තමාට සිදුවූ අසාධාරණය සම්බන්ධයෙන් ජනාධිපති මෛත්‍රීපාල සිරිසේන මහතාට කියා සිටි බවත්,ඒ අනුව ජනාධිපතිවරයා වහා ක්‍රියාත්මකවී තමාට හිඟ වැටුප් සමග විශ්‍රාම ගැනීමට පහසුකම් සැලසූ බවත්ය.", "URL": "https://sinhala.adaderana.lk/news.php?nid=57673", "Category": null, "Parent URL": null}