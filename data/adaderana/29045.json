{"Source": "Adaderana", "Timestamp": "November 9, 2012 01:56 pm", "Headline": "හොර නෝට්ටු ජාවාරමේ මුල් පුරුක සොයයි", "News Content": "ව්‍යාජ මුදල් නෝට්ටු බෙදාහරින ජාවාරමක නිරත පුද්ගලයෙකු අත්අඩංගුවට ගැනීම සඳහා පොලීසිය විමර්ශන ආරම්භ කර තිබේ. ව්‍යාජ නෝට්ටු ළඟ තබා ගැනීම සමිබන්ධයෙන් අත්අඩංගුවට ගත් පුද්ගලයින් සිව්දෙනෙකුගෙන් ලැබුණු තොරතුරුවලට අනුව කොළඹ ප්‍රදේශයේ පදිංචි අදාළ ජාවාරම්කරු අත්අඩංගුවට ගැනීම සඳහා විමර්ශන ආරම්භ කර ඇති බව සඳහන්ය. ව්‍යාජ මුදල් නෝට්ටු 50 ක් සමග සැකකරුවන් දෙදෙනෙකු මෙරහේන, පන්විල ප්‍රදේශයේදී සහ ජාවාරමට සම්බන්ධ තවත් සැකකරුවන් දෙදෙනෙකු කොටහේන ප්‍රදේශයේදී අත්අඩංගුවට ගෙන තිබුණි. රුපියල් දහසේ ව්‍යාජ මුදල් නෝට්ටු 32 ක් සහ රුපියල් 500 යේ ව්‍යාජ මුදල් නෝට්ටු 18 ක් ඔවුන් සතුව තිබූ බව පොලීසිය සඳහන් කළේය. අත්අඩංගුවට ගත් සැකකරුවන් මහනුවර මහේස්ත්‍රාත් අධිකරණයට ඉදිරිපත් කිරීමට නියමිතය. අදාළ ව්‍යාජ මුදල් නෝට්ටු සැකකරුවන්ට ලබාදුන් ජාවාරම්කරු සම්බන්ධයෙන් විමර්ශන සිදු කරන බව ගලහ පොලීසිය සඳහන් කළේය.", "URL": "https://sinhala.adaderana.lk/news.php?nid=29045", "Category": null, "Parent URL": null}