{"Source": "Adaderana", "Timestamp": "December 18, 2017 08:23 am", "Headline": " ගිනි අවි 3ක් එක්ක හිටපු සෙබලා අත්අඩංගුවට ", "News Content": "හෝමාගම, පිටිපන උතුර ප්‍රදේශයේදී ගිනි අවි 03ක් සමඟ හිටපු යුද හමුදා සෙබලෙකු අත්අඩංගුවට ගෙන තිබේ. සංවිධානාත්මක අපරාධ නිවාරණ කොට්ඨාසයේ නිලධාරීන්ට ලද තොරතුරක් මත සිදු කළ වැටලීමකදී සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. එහිදී සැකකරු සතුව තිබී ගිනි අවි 03ක්, මැගසිනයක් සහ ජීව උණ්ඩ 34ක් සංවිධානාත්මක අපරාධ නිවාරණ කොට්ඨාසයේ නිලධාරීන් විසින් සොයාගෙන තිබේ. සැකකරු හෝමාගම, පිටිපන පාර ප්‍රදේශයේ පදිංචි 34 හැවිරිදි පුද්ගලයෙකි. ඔහු අද (18) හෝමාගම මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=81686", "Category": null, "Parent URL": null}