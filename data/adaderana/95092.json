{"Source": "Adaderana", "Timestamp": "August 27, 2018 12:34 pm", "Headline": "වෙළඳ සැලක් තුළට කඩා වැදුන කැබ් රථය", "News Content": "බණ්ඩාරවෙල බදුල්ල ප්‍රධාන මාර්ගයේ බණ්ඩාරවෙල තන්තිරිය ප්‍රදේශයේ දී කැබ් රථයක් වෙළඳසැලක් තුළට කඩා වැදී ඇති බව අද දෙරණ වාර්තාකරු පවසයි. අනතුරින් කැබ් රථයට හා වෙළඳසැලට දැඩි අලාභ සිදුව තිබේ. අද(27) උදෑසන 8.30 ට පමණ මෙම අනතුර සිදුව තිබේ. බණ්ඩාරවෙල ප්‍රදේශයේ සිට බදුල්ල දෙසට ධාවනය වු මෙම කැබ් රථය මාර්ගයෙන් ඉවතට පැන වෙළඳ සැලට කඩා වැදීමෙන් මෙය සිදුව ඇති බව අප වාර්තාකරු පවසයි. අනතුර සිදුවන අවස්ථාවේ දී වෙළඳ සැල වසා තිබීම නිසා කිසිවෙකුට හෝ තුවාල සිදුව නොමැත. ‍ කැබ් රථයේ රියදුරුට කැබ් රථය පාලනය කර ගැනීමට නොහැකි වීම නිසා මෙම අනතුර සිදුවී ඇතැයි බණ්ඩාරවෙල පොලීසිය පවසයි. බණ්ඩාරවෙල මුලස්ථාන පොලිස් ස්ථානාධිපති ප්‍රධාන පොලිස් පරීක්ෂක චන්දන ජයතිලක මහතාගේ උපදෙස් පරිදි බණ්ඩාරවෙල පොලීසියේ රථවාහන අංශයේ නිලධාරීහු මේ පිළිබඳ පරීක්ෂණ පවත්වයි. ඡායාරූප - කරුණාරත්න පල්ලේගම", "URL": "https://sinhala.adaderana.lk/news.php?nid=95092", "Category": null, "Parent URL": null}