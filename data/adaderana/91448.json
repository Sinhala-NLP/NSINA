{"Source": "Adaderana", "Timestamp": "June 25, 2018 07:01 am", "Headline": "තැපැල් සේවකයින්ගේ ගැටළුවලට විසඳුම් හෙට", "News Content": "හෙට(26) දිනය වන විට තැපැල් සේවකයින්ගේ ගැටළුට විසඳුම් ලබාදීමට බලාපොරොත්තු වන බව තැපැල් අමාත්‍ය ඒ.එච්.එම් හලීම් මහතා පවසයි. අමාත්‍යවරයා පෙන්වා දෙන්නේ මේ වන විටත් තැපැල් සේවකයින්ගේ ඉල්ලීම් ලබාදීමට අවශ්‍ය සියලු කටයුතු රජය විසින් ගෙන ඇති බවයි. හෙට දිනයේ රැස්වන වැටුප් කොමිසන් සභාව විසින් තැපැල් සේකයින්ගේ වැටුප් යෝජනාව අනුමත කිරිමෙන් අනතුරුව එය කැබිනට් මණ්ඩලයට ඉදිරිපත් කර ක්‍රියාත්මක කරන බව හලීම් අමාත්‍යවරයා පවසයි. අදාල යෝජනාව අනුමත කරන බවට වැටුප් කොමිසන් සභාවේ සභාපතිවරයා මේ වන විටත් එකඟතාව පල කර ඇති බව ඒ.එච්.එම් හලීම් අමාත්‍යවරයා සඳහන් කළේය. මේ අතර අද(25) දිනයේ සිට සිය වෘත්තිය සමිති ක්‍රියාමාර්ගයට සහය පල කිරිම සඳහා තවත් වෘත්තිය සමිති 25ක් පමණ එක්විමට එකඟතාව පල කර ඇති බව තැපැල් ඒකාබද්ධ වෘත්තිය සමිති පෙරමුණ පවසයි. එම පෙරමුණේ සම කැඳවුම්කරු චින්තක බණ්ඩාර මහතා සඳහන් කළේ වරාය, අධ්‍යාපන, සෞඛ්‍ය , වතු, රාජ්‍ය කළමනාකරණ සේවාවල වෘත්තිය සමිති මෙලෙස සහය පල කිරිමට තීරණය කර ඇති බවයි. සිය ඉල්ලීම් ලැබෙන තුරු අඛණ්ඩව වැඩවර්ජනය ක්‍රියාත්මක කරන බවද චින්තක බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=91448", "Category": null, "Parent URL": null}