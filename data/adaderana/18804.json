{"Source": "Adaderana", "Timestamp": "September 18, 2011 03:27 pm", "Headline": "ඉන්දු-ශ්‍රී ලංකා නාවික අභ්‍යාසය හෙට ඇරඹෙයි", "News Content": "ශ්‍රී ලංකා නාවික හමුදාව හා ඉන්දියානු නාවික හමුදාව ඒකාබද්ධව සිදුකරනු ලබන නාවික අභ්‍යාසය හෙට දිනයේ ත්‍රිකුණාමලය මුහුදු තීරයේ දී ආරම්භ වීමට නියමිතව තිබේ. ලබන 24 වැනි දින දක්වා පැවැත්වීමට නියමිත මෙම නාවික අභ්‍යාසය \"සිලිනෙක්ස් 2\" නමින් හඳුන්වනු ලබයි. දෙරටේ නාවික හමුදාවන් අතර අන්තර් මෙහෙයුම් හැකියාවන් වර්ධනය කිරීම අරමුණූ කොට ගෙන‍ මෙම නාවික අභ්‍යාසය සංවිධානය කර තිබේ. ඒකාබද්ධ නාවික මෙහෙයුම් පිළිබඳව පෙරහුරුවක් , අන්‍යෝන්‍ය අත්දැකීම සහ ක්‍රමෝපායන් හුවමාරු කර ගැනීමට මෙමඟින් දෙරටේ නාවික හමුදාවන්ට අවස්ථාව උදා වේ. ශ්‍රී ලංකා නාවික හමුදාවේ ගැඹුරු මුහුදු මුර සංචාරක නෞකාවන් දෙකක්, අධීවේගී මිසයිල යාත්‍රාවක් , වේග ප්‍රහාරක මුර යාත්‍රා දෙකක් සහ අධිවේගී ප්‍රහාරක යාත්‍රා 6ක් මේ සඳහා සහභාගී වීමට නියමිතය. ඉන්දියානු නාවික හමුදාවේ යුද නෞකාවන් දෙකක් , මිසයිල යාත්‍රාවක් , භාණ්ඩ ප්‍රවාහන යාත්‍රාවක් , අධිවේගී ප්‍රහාරක යාත්‍රා දෙකක් සහ සමුද්‍ර නිරීක්ෂණ ගුවන් යානාවක් ද මෙම අභ්‍යාසය සදහා සහභාගී කෙරෙනු ඇත. මෙම පස් දින ඒකාබද්ධ අභ්‍යාසය සඳහා සහභාගී වීමට නියමිත ඉන්දියානු නාවික හමුදා යාත්‍රා පෙළ හෙට ත්‍රිකුණාමලය වරායට පැමිණීමට නියමිතව ඇති බව සඳහන් වේ.", "URL": "https://sinhala.adaderana.lk/news.php?nid=18804", "Category": null, "Parent URL": null}