{"Source": "Adaderana", "Timestamp": "April 20, 2015 07:16 pm", "Headline": " අල්ලස් කොමිසම  ගැන කථානායක හෙට විශේෂ ප්‍රකාශයක් කරයි ", "News Content": "හිටපු ජනාධිපතිවරයා සහ විපක්ෂයේ මන්ත්‍රීවරුන් අල්ලස් කොමිසම වෙත කැඳවීම සම්බන්ධයෙන් හෙට දින කථානායක චමල් රාජපක්ෂ මහතා විසින් විශේෂ ප්‍රකාශයක් සිදුකිරීමට නියමිතව තිබේ.එසේම හෙට දින කාථානායක චමල් රාජපක්ෂ මහතා කිරීමට නියමිත විශේෂ ප්‍රකාශය නිකුත් කරන තුරු පාර්ලිමේන්තුව තුළ විරෝධය දක්වමින් රැඳී සිටින බව කාථානායකවරයා සහ විරෝධතාවයේ නියැලෙන මන්ත්‍රී කණ්ඩායම අතර පැවති සාකච්ඡාවකදී එම පිරිස පැවසූ බව නියෝජ්‍ය කථානායක චන්දිම වීරක්කොඩි මහතා අද දෙරණට සඳහන් කර සිටියේය.මේ අතර අද පස්වරුවේ අල්ලස් කොමිසමේ සභාපතිවරයා සහ කථානායක චමල් රාජපක්ෂ මහතා අතර සකච්ඡාවක් පවත්වා තිබේ.ඒ අනුව කථානායක චමල් රාජපක්ෂ මහතාගේ කැඳවීමකට අනුව අල්ලස් කොමිසමේ සභාපතිවරයා පාර්ලිමේන්තුව වෙත ගොස් අදාළ සාකච්ඡාව සිදුකර ඇති බව සඳහන්ය. හිටපු ජනාධිපති මහින්ද රාජපක්ෂ මහතා සහ විපක්ෂයේ මන්ත්‍රීවරුන් අල්ලස් කොමිසම වෙත දිගින් දිගටම කැඳවීම් සිදුකිරීම සම්බන්ධයෙන් අදාළ සාකච්ඡාව සිදුකළ බව නියෝජ්‍ය කථානායකවරයා පැවසුවේය.තමා සමඟ සාකච්ඡා කිරීමට කථානායක චමල් රාජපක්ෂ මහතා විසින් අල්ලස් කොමිසමේ අධ්‍යක්ෂක ජනරාල්වරියට ආරාධනා කළ නමුත් අැය මේ වන විට ලංකාවේ නොමැතිවීම හේතුවෙන් එම කොමිසමේ සභාපතිවරයා අදාළ සාකච්ඡාව සඳහා සහභාගී වී ඇති බව නියෝජ්‍ය කථානායක චන්දිම වීරක්කොඩි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50763", "Category": null, "Parent URL": null}