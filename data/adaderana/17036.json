{"Source": "Adaderana", "Timestamp": "June 27, 2011 12:36 pm", "Headline": "නකල්ස් ගින්න නිවන්න ගුවන් හමුදාවත් මැදිහත්වෙයි", "News Content": "නකල්ස් කඳුවැටියේ පැතිර යමින් පවත්නා ගින්න නිවීම සඳහා ගුවන් හමුදාව විසින් බෙල්-212 වර්ගයේ ගුවන් යානයක් යොදවා ඇති බව ගුවන් හමුදා මාධ්‍ය ප්‍රකාශක ගෘප් කපිතාන් ඇන්ඩෲ විජේසූරිය මහතා පවසයි. පෙරේදා රාත්‍රීයේ සිට හුන්නස්ගිරිය සහ උඩුදුම්බර ප්‍රදේශ වල ‍රක්ෂිත තුළ මෙම ගින්න පැතිර යමින් පවතින බව උඩුදුම්බර පොලිසිය ප්‍රකාශ කර සිටියි. උඩුදුම්බර පොලිසිය සහ වන සංරක්ෂණ නිලධාරීන්ගේ සහය ඇතිව ගින්න නිවීමේ කටයුතු ආරම්භ කර තිබූ අතර ගින්න පැතිර ඇති ප්‍රදේශය තද බෑවුම් ප්‍රදේශයක් බැවින් ගින්න මැඩපැවැත්වීමට අපහසු වී තිබුණි. කෙසේ වෙතත් අද පෙරවරුවේ සිට ගින්න මැඩපැවැත්වීම සඳහා ගුවන් හමුදාවේ සහය ලබාගෙන ඇති බව සඳහන් වේ.", "URL": "https://sinhala.adaderana.lk/news.php?nid=17036", "Category": null, "Parent URL": null}