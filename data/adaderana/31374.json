{"Source": "Adaderana", "Timestamp": "February 5, 2013 04:54 pm", "Headline": "ප්‍රාදේශීය ලේකම්වරුන්ට විරුද්ධව පැමිණිලි 209 ක්", "News Content": "ජනතා අවශ්‍යතා හරියාකාරව සිදු නොකිරීම සම්බන්ධව පසුගිය වසරේදී ප්‍රාදේශීය ලේකම්වරුන්ට විරුද්ධව පැමිණිලි 209 ක් ලැබී ඇති බව රාජ්‍ය පරිපාලන හා ස්වදේශ කටයුතු අමාත්‍යංශය පවසයි. විෂයභාර අමාත්‍ය ඩබ්ලිව්.ඩි.ජේ. සෙනෙවිරත්න මහතා හා අමාත්‍යාංශ නිලධාරීන් අතර අද (05) පැවැති විශේෂ සාකච්ඡාවකදී මේ බව අනාවරණය වුයේ යැයි එම අමාත්‍යංශය විසින් නිකුත් කළ නිවේදනයක සඳහන්ය. එහි වැඩිදුරටත් මෙසේද සඳහන්ය. රාජ්‍ය පරිපාලන හා ස්වදේශ කටයුතු අමාත්‍යාංශය මගින් පිහිටුවන ලද විමර්ශන ඒකකය මගින් පසුගිය වසරේ ලැබුණු පැමිණිලි 425 ක් සම්බන්ධව විමර්ශන කටයුතු සිදුකර වැරදිකරුවන්ට එරෙහිව විනයානුකූල පියවර ගෙන තිබේ. තනතුරු අනුව වර්ගීකරණය කිරීමේදී පැමිණිලි වැඩිම සංඛ්‍යාවක් ලැබී ඇත්තේ ප්‍රාදේශීය ලේකම්වරුන්ට එරෙහිවයි. එය සංඛ්‍යාත්මකව 209 කි. දෙවනුව වැඩිම පැමිණිලි සංඛ්‍යාවක් ලැබී ඇත්තේ ග්‍රාම නිලධාරීන්ට එරෙහිවයි. ඔවුන්ට එරෙහිව ලැබී ඇති පැමිණිලි සංඛ්‍යාව 145කි. පැමිණිලි ස්වභාවය වර්ගීකරණය කිරීමේදී වැඩිම පැමිණිලි සංඛ්‍යාවක් බලය අයුතු ලෙස යෙදවීම සම්බන්ධව ලැබී ඇත. එය සංඛ්‍යාත්මකව 154 කි. එසේම මහජනතාවට පීඩා කිරීම් සහ මහජන අප්‍රසාදය පළ කිරීම සම්බන්ධව පැමිණිලි 101 ක් ඉදිරිපත් කර තිබේ. වැඩිම පැමිණිලි සංඛ්‍යාවක් ලැබී ඇත්තේ පිළිවෙලින් අනුරාධපුර, බදුල්ල හා කොළඹ යන දිස්ත්‍රික්කවලිනි. විමර්ශනය කරන ලද පැමිණිලි අතරින් 18 දෙනෙකුට එරෙහිව චෝදනා පත් නිකුත් කර ඇති අතර 16 දෙනෙකුගෙන් නිදහසට කරුණු විමසා ඇත. ස්ථාන මාරුවීම් 09 ක් සිදු කර තිබේ. විමර්ශන කටයුතුවලින් අනතුරුව පැමිණිලි 75 ක් සමථයකට පත් කර තිබේ. ඉහත පැමිණිලි අතරින් 178 ක් අසත්‍ය පැමිණිලි බව විමර්ශන හා මෙහෙයුම් ඒකකය මගින් වැඩිදුරටත් අනාවරණය කර ගෙන තිබේ. ඩබ්ලිව්.ඩී ජේ සෙනෙවිරත්න මහතාගේ උපදෙස් පරිදි සියලුම දිස්ත්‍රික් ලේකම් කාර්යාලවල නව විමර්ශන ඒකකයක් බැගින් පිහිටුවා අලුතින් බඳවා ගත් උපාධිධාරීන් ඔස්සේ විමර්ශන කටයුතු කඩිනම් කිරීමට පියවර ගෙන තිබේ. මේ වසරේ සිට ප්‍රාදේශීය ලේකම් කාර්යාල අධීක්ෂණ ක්‍රියාවලිය අඛණ්ඩව ක්‍රියාත්මක කරමින් වඩා සුහදශීලි රාජ්‍ය සේවයක ප්‍රතිලාභ ජනතාව වෙත ලබා දීමට අවධානය යොමු කර ඇති බව අමාත්‍යවරයා එහිදී වැඩිදුරටත් සදහන් කළේය. ප්‍රාදේශීය හා දිස්ත්‍රික් ලේකම් කාර්යාලවලින් තම සේවා අවශ්‍යතා ඉටුනොවුයේ නම් වහාම 1905 යන දුරකථන අංකයට පැමිණිලි කළ හැකි බව විමර්ශන හා මෙහෙයුම් ඒකකයේ ජ්‍යෙෂ්ඨ සහකාර ලේකම් ටී.එන් හෙට්ටිආරච්චි මහතා ජනතාවට දැනුම් දෙයි.", "URL": "https://sinhala.adaderana.lk/news.php?nid=31374", "Category": null, "Parent URL": null}