{"Source": "Adaderana", "Timestamp": "February 2, 2017 04:28 pm", "Headline": "  සයිටම් විරෝධීන්ට ජල හා කඳුළු ගෑස් ප්‍රහාර", "News Content": "අන්තර් විශ්වවිද්‍යාල ශිෂ්‍ය බලමණ්ඩලය සහ වෛද්‍ය ශිෂ්‍ය සංගමය සංවිධාන කර ඇති සයිටම් විරෝධී උද්ඝෝෂණ ව්‍යාපාරයට පොලීසිය විසින් කඳුළු ගෑස් හා ජල ප්‍රහාර එල්ල කර තිබේ.විරෝධතාකරුවන් විසුරුවා හැරීමට කොටුව - ලෝටස් මාර්ගයේදී ජල ප්‍රහාර හා කඳුළු ගෑස් ප්‍රහාර එල්ල කර තිබේ.අදාළ විරෝධතාවය හේතුවෙන් මේ වන විට මාර්ග රැසක ගමනාගමනයට බාධා එල්ල වී ඇති බවද අද දෙරණ වාර්තාකරු පවසයි.මරදාන, පුංචි බොරැල්ල සහ ඒ ආශ්‍රිත ප්‍රදේශ වල දැඩි රථ වාහන තදබදයක් හටගෙන ඇති අතර විකල්ප මාර්ග භාවිතා කරන ලෙස පොලීසිය රියදුරන්ගෙන් ඉල්ලා සිටියි.මේ අතර මෙම උද්ඝෝෂණ මහජනයාට පීඩාවක් සහ මාර්ග අවහිර නොවන අයුරින් සිදුකරන ලෙස අද (02) දිනයේ කොළඹ මහේස්ත‍්‍රාත් අධිකරණය විසින් නියෝගයක්ද නිකුත් කළේය.කොළඹ අතිරේක මහේස්ත්‍රාත් රංග දිසානායක මහතා විසින් අදාළ නියෝගයක් නිකුත් කළ අතර ඒ අනුව සොයිසා වටරවුම, විශ්වවිද්‍යාල ප්‍රතිපාදන කොමිසම, රජයේ රෝහල් පරිශ‍්‍රය, සෙරමික් හන්දිය, කොල්ලුපිටිය හන්දිය, ගාලු මුවදොර ප්‍රධාන මාර්ගය, අරලියගහ මන්දිරය, ලිප්ටන් වටරවුම සහ ජනාධිපති ලේකම් කාර්යාලය,කොටුව හා මරදාන යන ස්ථානවලදී මෙම නියෝගය පිළිපදින ලෙසද මෙහිදී නියෝග කරන ලදී.", "URL": "https://sinhala.adaderana.lk/news.php?nid=69014", "Category": null, "Parent URL": null}