{"Source": "Adaderana", "Timestamp": "June 18, 2012 09:42 am", "Headline": "මිථ්‍යා මතවලට හසුවී කැලෑ ගිනි තබන්න එපා", "News Content": "මිථ්‍යා මතවලට හසුවී කැලෑ ගිනි තැබීමෙන් වළකින ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරයි. පසුගිය සතියක පමණ කාලය තුළ සිදු වූ කැලෑ ගිනි තැබීම් හේතුවෙන් අක්කර 1500 ට අධික කැලෑ ප්‍රමාණයක් විනාශයට පත්ව ඇති බව ආපදා කළමනාකරණ මධ්‍යස්ථානය සඳහන් කරයි. දිවයිනේ කඳුකර ප්‍රදේශවලට බලපා ඇති වියළි කාලගුණය හේතුවෙන් ඇතැම් ජනතාව වැස්ස බලාපොරොත්තුවෙන් කැලෑවලට ගිනි තබන බව ආපදා කළමනාකරණ මධ්‍යස්ථානය පෙන්වාදෙයි. ජල උල්පත් සිඳීයාම, වන සතුන්ට හානි සිදුවීම සහ පරිසරයේ ස්වභාවිත ක්‍රියාවලීන් සම්පූර්ණයෙන් විනාශවීමට මෙම තත්ත්වය හේතුවන බව මේ සම්බන්ධයෙන් අද දෙරණ සමඟ අදහස් දැක් වූ ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. පොලිසිය සහ අනෙකුත් සියලු ආයතන මේ පිළිබඳව විමසිලිමත්ව පසුවන බව ද ප්‍රදීප් කොඩිප්පිලි මහතා ප්‍රකාශ කළේය.", "URL": "https://sinhala.adaderana.lk/news.php?nid=25121", "Category": null, "Parent URL": null}