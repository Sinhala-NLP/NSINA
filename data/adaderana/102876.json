{"Source": "Adaderana", "Timestamp": "January 23, 2019 10:22 am", "Headline": "ඩ්‍රෝන යානා දෙකක් නිසා ගුවන් තොටුපලකට බාධා", "News Content": "සැක කටයුතු ඩ්‍රෝන යානා දෙකක් පියාසර කිරීම හේතුවෙන් අමෙරිකාවේ නිව්ජර්සි ප්‍රදේශයේ නෙවෝක් ජාත්‍යන්තර ගුවන් තොටුපලේ කටයුතු වලට බාධා එල්ල වී ඇත. එරට වේලාවෙන් ඊයේ පස්වරු 05.00 ට පමණ ඩ්‍රෝන යානා දෙකක් ගුවන් තොටුපල ආශ්‍රිත ගුවනේ දර්ශනය වී ඇති අතර ඒ සම්බන්ධයෙන් එරට ගුවන් සේවා අධිකාරියට ලද තොරතුරක් මත ආරක්ෂාව තහවුරු කිරීම සඳහා ගුවන් තොටුපලේ කටයුතු තාවකාලිකව නතර කිරීමට පියවර ගෙන ඇති බව සඳහන්ය. අමෙරිකාවේ 11 වන කාර්යබහුලම ගුවන් තොටුපල ලෙස සැලකෙන නෙවෝක් ජාත්‍යන්තර ගුවන් තොටුපල වසරකට පුද්ගලයින් මිලියන 20ක පමණ පිරිසක් භාවිත කරන විදෙස් වාර්තා පෙන්වා දෙයි. පසුගිය දෙසැම්බර් මාසයේදී ලන්ඩනයේ ගැට්වික් ජාත්‍යන්තර ගුවන් තොටුපල ආශ්‍රිතව සැක කටයුතු ලෙස ඩ්‍රෝන යානා පියාසර කිරීම හේතුවෙන් එම ගුවන් තොටුපලේ කටයුතුවලට ද බාධා එල්ල වුණි.", "URL": "https://sinhala.adaderana.lk/news.php?nid=102876", "Category": null, "Parent URL": null}