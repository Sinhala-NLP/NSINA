{"Source": "Adaderana", "Timestamp": "September 18, 2019 10:40 am", "Headline": "අවුරුදු 4ක් රටට කරපු විනාශයට ආණ්ඩුව එළවන්න ජනතාව බලා ඉන්නවා-දිනේෂ්", "News Content": "රටේ ප්‍රශ්නවලට කිසිඳු විසඳුමක් ලබාදීමට නොහැකි වූ එක්සත් ජාතික පක්ෂ පාලනය ඉවත් කිරීමට ජනතාව නිවැරදි තීන්දුව ගනු ඇති බව එක්සත් ජනතා නිදහස් සන්ධානයේ පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. ගාල්ල ප්‍රදේශයේ පැවති උත්සවයකින් අනතුරුව මාධ්‍යට අදහස් දක්වමින් ඔහු මේ බව සඳහන් කළේය. තවමත් ජනාධිපතිවරණය ප්‍රකාශයට පත් කර නොමැති බවත් පැවසු මන්ත්‍රීවරයා, නමුත් පක්ෂයේ වැඩපිළිවෙල සියලු පක්ෂවල එකමුතුවෙන් ගෝඨාභය රාජපක්ෂ මහතාගේ මැතිවරණ ව්‍යාපාරය ඉදිරියට ගෙන යන බවද කියා සිටියේය. එක්සත් ජාතික පක්ෂය මේ වන විට ලොකු ගැටළුවක සිටින බවත් පැවසු මන්ත්‍රිවරයා, ආණ්ඩු කර ගත නොහැකිව රටේ මිනිස්සුන්ගේ පඩි ගෙවා ගැනීම පවා අසීරු වී ඇති බවත් පක්ෂයේ මන්ත්‍රීවරු පවා එකට තියා ගැනීමට නොහැකි වී ඇතැයි ද සඳහන් කළේය. රටට කිසිදු විසඳුමක් ලබා දිය නොහැකි පක්ෂයක් බවට පත්ව ඇතැයි ද කියා සිටි ගුණවර්ධන මහතා කෙසේ වෙතත් මහජනතාව මොවුන් ගෙදර යැවීමට සුදානම් වී ඇතැයි ද කියා සිටියේය. වසර 4 ක් පුරා රටට කළ විනාශයට ජනතාව එළවා දැමීමට බලා සිටින බවත් දිනේෂ් ගුණවර්ධන මහතා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=119377", "Category": null, "Parent URL": null}