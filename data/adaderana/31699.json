{"Source": "Adaderana", "Timestamp": "February 17, 2013 09:17 am", "Headline": "බුද ග්‍රහයාගේ අයිස් ඇති බව විද්‍යාඥයින් පවසයි", "News Content": "පෘථිවිය අයත් වන සෞරග්‍රහ මණ්ඩලයේ සුර්යයාට ආසන්නයෙන්ම ඇති ග්‍රහයා ලෙස සැලකෙන බුද ග්‍රහයාගේ උතුරු සහ දකුණු ධ්‍රැවවල අයිස් පවතින බව විද්‍යාඥයින් පවසයි. බුද ග්‍රහයා පිළිබඳ පර්යේෂණ සිදුකරන මැසෙන්ජර් යානය මගින් ලබාදී ඇති දත්ත අනුව මෙම තීරණයට එළඹ ඇති බව වාර්තා වේ. මැසෙන්ජර් යානය 2011 වසරේ මාර්තු මාසයේ දී බුද ග්‍රහයාගේ කක්ෂය වෙතට යැවිණ. එමගින් ඡායාරූප රැසක් එවා ඇති අතර ඒ අනුව බුද ග්‍රහයාගේ වර්ණවත් සිතියමක් නිර්මාණය කිරීමට ද විද්‍යාඥයින් සමත්ව තිබේ. තැඹිලි, තද නිල් සහ ලා නිල් පැහැවලින් යුත් බුද ග්‍රහයාගේ ඡායාරූප අනුව එහි ගිනිකඳු, ඛනිජ වර්ග සහ භූ පැල්ම පවතින බව නාසා විද්‍යාඥයින්ගේ අදහසයි. එහි වායුගෝලයේ සල්ෆර් සහ පොටෑසියම් බහුලව පවතින බව ද පර්යේෂකයින් අනාවරණය කරගෙන තිබේ.", "URL": "https://sinhala.adaderana.lk/news.php?nid=31699", "Category": null, "Parent URL": null}