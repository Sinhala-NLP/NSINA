{"Source": "Adaderana", "Timestamp": "August 28, 2019 10:25 am", "Headline": "දඟ පන්දු යවන ක්‍රීඩක අකිල ධනංජය ඉන්දියාවට", "News Content": "පන්දු යැවීමේ ඉරියව්ව සැක සහිත බවට චෝදනා එල්ල වූ ශ්‍රී ලංකා දඟ පන්දු යවන ක්‍රීඩක අකිල ධනංජය ඒ වෙනුවෙන් ඉන්දියාවේ පැවැත්වෙන පරීක්ෂණයට සහභගී වීමට අද(28) ඉන්දියාව බලා පිටත්ව යෑමට නියමිතයි‍. ගාල්ල ජාත්‍යන්තර ක්‍රීඩාංගණයේ දී පැවති ශ්‍රී ලංකාව සහ නවසීලන්ත පළමු ටෙස්ට් තරගයේ දී අකිල ධනංජයගේ සහ කේන් විලියම්සන්ගේ පන්දු යැවීමේ ඉරියව්ව සැක සහිත බව එම තරගයේ විනිසුරුවන් ලබා දුන් වාර්තාවේ සඳහන් කර තිබුණි. ජාත්‍යන්තර ක්‍රිකට් කවුන්සිලය නිවේදනයක් නිකුත් කරමින් සඳහන් කළේ මොවුන් දෙදෙනා දින 14 ක් ඇතුළත පරීක්ෂණයට සහභාගී වීය යුතු බවයි. ඒ අනුව එම පරීක්ෂණය වෙනුවෙන් අකිල ධනංජය අද ඉන්දියාවේ චෙන්නායි නුවර බලා පිටත්ව යෑමට නියමිත බව ශ්‍රී ලංකා ක්‍රිකට් කණ්ඩායමේ කලමණාකරු අසන්ත ද මැල් මහතා අද දෙරණට තහුවරු කළේය. අද උදෑසන ඉන්දියාව බලා පිටත්ව ගොස් එම පරීක්ෂණයට සහභාගී වී හෙට දිනයේ දී ඔහු නැවතත් දිවයිනට පැමිණෙන බව ඒ මහතා වැඩිදුරටත් සඳහන් කළේය. මීට පෙර 2018 වසරේ දෙසැම්බර් මාසයේ දී ද අකිලගේ පන්දු යැවීමේ ඉරියව්ව නිවරදී නොවන බවට චෝදනා එල්ල වීම හේතුවෙන් ඔහුට තරග තහනමක් පැනවිය. ඒ අනුව මෙම චෝදනාව නැවත වරක් ඔප්පු වුවහොත් ඔහුට වසරක තරග තහනමක් පැනවීමට නියමිතයි.", "URL": "https://sinhala.adaderana.lk/news.php?nid=117658", "Category": null, "Parent URL": null}