{"Source": "Adaderana", "Timestamp": "August 22, 2013 04:29 pm", "Headline": "ගම්පහ කොල්ලයේ සැකකරුවන්ගේ ඡායා රූප හෙළිවෙයි", "News Content": "ගම්පහ නගරයේ පිහිටි පෞද්ගලික මුල්‍ය ආයතනයකට ඇතුළු වී එහි කළමණාකරු සහ සේවකයින් බියගන්වා රුපියල් කෝටි 2ට අධික රන් භාණ්ඩ හා මුදල් කොල්ලකා පලා ගොස් සිටින සැකකරුවන්ගේ ඡායාරූප පොලීසිය විසින් මාධ්‍ය වෙත එළිදක්වා තිබේ. මෙම මංකොල්ලය සිදුකරන ලද කොල්ලකරුවන්ගේ අනන්‍යතාවය මෙතෙක් අනාවරණය කර ගැනීමට නොහැකි වී ඇති බැවින් එම මුල්‍ය ආයතනය සතුව තිබු සී.සී.ටී.වී. කැමරා පද්ධතියේ පටිගතව වී ඇති කොල්ලකරුවන්ගේ ඡයාරූප මෙසේ මාධ්‍ය වෙත ඉදිරිපත් කර ඇත. මෙම කොල්ලකරුන් අත්අඩංගුවට ගැනීම සඳහා මහජනාතාවගෙන් සහයෝගය ඉල්ලා සිටින බවද පොලීසිය සඳහන් කරයි. ඡායාරූප වල සිටින කොල්ලකරුවන් සම්බන්ධයෙන් සාර්ථක තොරතුරක් සපයන පුද්ගලයින් සඳහා පොලිස් දෙපාර්තමේන්තුව විසින් රුපියල් ලක්ෂ 10 දක්වා ත්‍යාග මුදල් පිරිනමනු ලබන බව පොලිස් මාධ්‍ය ප්‍රකාශක කාර්යාලය පවසයි. එම තොරතුරු ලබාදෙන්නන්ගේ රහස්‍යභාවය ආරක්ෂා කරන බවද පොලීසිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=36825", "Category": null, "Parent URL": null}