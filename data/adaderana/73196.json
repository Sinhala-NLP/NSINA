{"Source": "Adaderana", "Timestamp": "May 16, 2017 08:06 am", "Headline": " කළුතර බන්ධනාගාර අධිකාරීවරයාට ස්ථාන මාරුවීමක් ", "News Content": "වහාම ක්‍රියාත්මක වන පරිදි කළුතර බන්ධනාගාර අධිකාරීවරයාට ස්ථාන මාරුවීමක් ලබාදීමට බන්ධනාගාර ප්‍රතිසංස්කරණ, පුනරුත්තාපන නැවත පදිංචි කිරීම හා හින්දු ආගමික කටයුතු අමාත්‍යාංශය තීරණය කර තිබේ.කළුතර දී බන්ධනාගාර බස් රථ දෙකකට වෙඩි තැබීමේ සිද්ධිය ඇතුළු කරුණු ගණනාවක් සම්බන්ධයෙන් මෙම ස්ථාන මාරුවීම ලබාදීමට තීරණය කර ඇති බව වාර්තාවේ. කළුතර බන්ධනාගාර අධිකාරීවරයාට වහාම ස්ථාන මාරුවක් ලබා දී විධිමත් පරීක්ෂණයක් පවත්වන ලෙස අමාත්‍ය ඩි.එම්.ස්වාමිනාදන් මහතා අමාත්‍යාංශ ලේකම් ඩබ්ලිව්.එම්.පි.ජි.වික්‍රමසිංහ මහතා වෙත උපදෙස් ලබා දී තිබේ.මෙම ස්ථාන මාරුවීම ලබාදීම සඳහා කරුණු කිහිපයක් සැලකිල්ලට ගත් බව අමාත්‍ය ඩි.එම්.ස්වාමිනාදන් මහතා පෙන්වා දෙයි.පසුගිය පෙබරවාරි මස 27 වන දින කළුතර දී බන්ධනාගාර බස් රථ දෙකකට වෙඩි තැබීමේ සිද්ධියට අදාළව ත්‍රිපුද්ගල කමිටුව විසින් ලබා දී ඇති නිර්දේශ ඉන් ප්‍රධාන හේතුව වී තිබේ. ඊට අමතරව පසුගියදා සමයං ඝාතන සිද්ධයට අදාළ සැකකරුවෙකුට බන්ධනාගාරය තුළ දී පහරදීම මෙන්ම කළුතර බන්ධනාගාරයේ මුළුතැන් ගෙට සපයන ලද ගෝවා ගෙඩියක් තුළ තිබී ජංගම දුරකථනයක් සහ දුම්කොළ හමුවීම ද අදාළ ස්ථාන මාරුවීම ලබාදීම සඳහා හේතු වී ඇති බව වාර්තා වේ.මෙම සිද්ධීන්වලට බන්ධනාගාර නිලධාරීන් වරදකරුවන් බවට පත්වුවහොත් තරාතිරම නොබලා ඔවුන්ට දඬුවම් ලබාදෙන බව ද ඩි.එම්.ස්වාමිනාදන් අමාත්‍යවරයා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=73196", "Category": null, "Parent URL": null}