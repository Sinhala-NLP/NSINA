{"Source": "Adaderana", "Timestamp": "April 12, 2018 06:48 am", "Headline": "නව රාජ්‍ය තාන්ත්‍රිකයින් පස් දෙනෙකු ජනපතිට අක්තපත්‍ර භාරදෙති", "News Content": "‍ශ්‍රී ලංකාවට අලුතෙන් පත්ව ආ නව රාජ්‍ය තාන්ත්‍රිකයින් පස් දෙනෙකු ජනාධිපති මෛත්‍රිපාල සිරිසේන මහතා වෙත සිය අක්ත පත්‍ර භාරදී තිබේ. ඊයේ (11) පස්වරුවේ ජනාධිපති මන්දිරයේදී මෙම අක්තපත්‍ර භාරදීම සිදුවූ බවයි ජනාධිපති මාධ්‍ය අංශ්‍ය සඳහන් කළේය . මොරොක්කෝව, ඕස්ට්‍රියාව, එක්සත් අරාබි එමීර් රාජ්‍යය, පෝලන්තය, ටැන්සානියාව යන රටවල් සඳහා මෙලෙස නව තානාපතිවරු සහ මහකොමසාරිස්වරු පත්ව සිටියි. මොරොක්කෝ රාජ්‍යයේ නව තානාපතිවරයා ලෙස මොහොමඩ් මල්කි පත්ව සිටින අතර ඕස්ට්‍රියාවේ නව තානාපතිවරයා ලෙස බ්‍රිගිටී ඔපින්ගර් වොල්ච්හොෆර් මහත්මිය පත්ව තිබේ. එක්සත් අරාබි එමීර් රාජ්‍යයේ නව තානාපතිවරයා ලෙස ෂෙයික් අහමඩ් හමීඩ් අල් මුල්ලා පත්ව සිටින අතර පෝලන්තයේ නව තානාපතිවරයා ලෙස පත්ව සිටින්නේ ඇඩම් බුරකෝස්කි මහතායි. ටැන්සානියාවේ නව මහකොමසාරිස්වරයා ලෙස බරකා හරාන් ලුවන්ඩා මහතා පත්ව සිටියි. අක්ත පත්‍ර භාරදීමේ අවස්ථාවට විදේශ කටයුතු අමාත්‍ය තිලක් මාරපන සහ ජනාධිපති ලේකම් ඔස්ටින් ප්‍රනාන්දු මහතා ද සහභාගී වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=87323", "Category": null, "Parent URL": null}