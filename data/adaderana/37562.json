{"Source": "Adaderana", "Timestamp": "September 21, 2013 09:08 am", "Headline": "යුද ගැටුම් අවසන්ව ශ්‍රී ලංකාව තරම් පීඩිත වෙනත් රටක් නෑ", "News Content": "යුධ ගැටුම් අවසන් වු රටවල් අතරින් ශ්‍රී ලංකාව තරම් පීඩාවට පත් කරන වෙනත් රටක් නොමැති බව විදේශ අමාත්‍ය මහාචාර්ය ජී.එල් පීරිස් මහතා පවසයි. ඔහු පවසන්නේ එහි ආසන්නතම සිදුවීම එක්සත් ජාතීන්ගේ මානව හිමිකම් පිළිබද මහකොමසාරිස් නවනීදන් පිල්ලෙයි මහත්මියගේ ශ්‍රී ලංකා සංචාරය සහ ඇය විසින් ඉදිරිපත් කිරීමට නියමිත ශ්‍රී ලංකාව පිළිබඳ වාර්තාව බවයි. \"ද ටයිම් ඔෆ් ඉන්දියා\" පුවත් පත සමඟ පැවති සම්මුඛ සාකච්ජාවක දී විදේශ අමාත්‍යවරයා මේ බව ප්‍රකාශ කර තිබේ. එහි දී විදේශ අමාත්‍යවරයා ප්‍රකාශ කර ඇත්තේ නවනීදන් පිල්ලෙයිගේ වාර්තාව පක්ෂාග්‍රාහී සහ යථාර්ථයෙන් තොර ක්‍රියාවලියක ප්‍රතිඵලයක් වන බවයි. ඇයගේ ශ්‍රී ලංකා සංචාරයේ දී පුර්ව නිගමන මත ඇය කටයුතු කර ඇති බව විදේශ අමාත්‍ය මහාචාර්ය ජී.එල් පීරිස් මහතා ප්‍රකාශ කර තිබේ. ඇය සිය සංචාරයේ දී උතුරු පළාතෙන් හමුදාව අඩු කර ගැනීම පිළිබද අවධානයට ලක් කර නොමැති බවද අමාත්‍යවරයා එහිදී ප්‍රකාශ කර ඇති බව සඳහන්ය. ශ්‍රී ලංකාවට කෙරෙහි යොමු කර ඇති මෙම අසාධාරණ අවධානය යුධ ගැටුම් පැවති වෙනත් රටවල් කෙරෙහි යොමු නොකිරීම ප්‍රශ්නාර්ථයක් බව ද ජී.එල් පීරිස් මහතා \"ද ටයිම් ඔෆ් ඉන්දියා\" පුවත් පත සමඟ පැවති සම්මුඛ සාකච්ජාවේ දී ප්‍රකාශ කර තිබේ. කෙසේ වෙතත් ගැටුම් වලට මැදිව තිබූ රටක් යළි ගොඩනැගීම සදහා කාලය සහ අවකාසයේ අවශ්‍යතාව පවතින බවද අමාත්‍යවරයා එහිදී තවදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=37562", "Category": null, "Parent URL": null}