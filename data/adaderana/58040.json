{"Source": "Adaderana", "Timestamp": "March 10, 2016 10:41 am", "Headline": "වකුගඩු ජාවාරම ගැන ඉන්දීයාව ශ්‍රී ලංකාවෙන් තොරතුරු ඉල්ලීමේ සුදානමක්", "News Content": "ශ්‍රී ලංකාවේ රෝහල් 4දී සිදුකළැයි කියන වකුගඩු බද්ධ කිරීමේ ජාවාරම ගැන වැඩිදුර පරීක්ෂණයක් කිරීම සඳහා ශ්‍රී ලංකාවෙන් තොරතුරු ඉල්ලා සිටීමට ඉන්දීය පොලීසිය සුදානම් වෙයි.එරට මාධ්‍ය වාර්තාවලට අනූව මෙම වකුගඩු ජාවාරම සම්බන්ධයෙන් තොරතුරු හෙළි කරගත් ඉන්දීය නල්ගොන්ඩා පොලීසිය ඊට අදාළ තොරතුරු ලබාදෙන ලෙස ඉල්ලා ලිපියක් සකස් කරමින් සිටින බව පැවසෙයි.නල්ගොන්ඩා පොලීසිය මෙම වකුගඩු ජාවාරම සම්බන්ධයෙන් තොරතුරු අනාවරණය කරගත්තේ පසුගිය ජනවාරී මස මුල් සතියේදීය.ඉන්දියාවේ “ද හින්දු“ පුවත්පතට ප්‍රකාශයක් කරමින් වික්‍රම ජීට් ඩුගල් සඳහන් කර ඇත්තේ මේ සම්බන්ධයෙන් පරීක්ෂණ කිරීම සඳහා විධිමත් ක්‍රමවේදයක් අනුගමනය කරන බවයි.එසේ තොරතුරු ඉල්ලා සකස් කෙරෙන ලිපිය තෙලගනා අපරාධ පරීක්ෂණ දෙපාර්තමේන්තුව මගින් මෙන්ම ඉන්දීය මධ්‍යම විමර්ශන කාර්යංශය විසින් සම්මත කරගත යුතු බවද පවසා තිබේ.වකුගඩු මුදලට අලෙවි කළැයි චෝදනාවට අත්අඩංගුවට ගත් පුද්ගලයින්ගෙන් හෙළිකරගත් තොරතුරු වලට අනූව වකුගඩු බද්ධ කිරීමේ ජාවාරම ශ්‍රී ලංකාවේ රෝහල් 4ක සිදුකර ඇති බව ඉන්දීය පොලීසිය අනාවරණය කරගෙන ඇත.ඒ අනූව පුද්ගලයින් 60 දෙනෙකු මුදලට සිය වකුගඩු අලෙවි කර ඇති බවට විස්තරාත්මක සාක්ෂි ද ඉන්දීය පොලීසිය විසින් සොයාගෙන තිබේ.පන්ජාබ් හි පුද්ගලයෙකු ශ්‍රී ලංකාවේ රෝහලකට ගොස් වකුගඩුවක් බද්ධ කර ගැනීමට අවශ්‍ය බව සඳහන් කිරීමෙන් පසු වකුගඩුවක් බද්ධ කර ගැනීමට හැකි බවට ලියවිලි ද ලබාදී ඇති බව ඉන්දීය පොලීසිය අනාවරණය කරගෙන ඇත.ඒ අනූව වකුගඩුවක් ලබාදීමට මධ්‍යම පාන්තිකයෙකු ද සුදානම් ව ඇති අතර වකුගඩුව බද්ධ කිරීමට දින යොදාගෙන තිබියදී ඉන්දීය පොලීසිය මෙම ජාවාරම හෙළිකර ගත් නිසා එම ශල්‍ය කර්මය වැළකී ගොස් තිබේ.මේ සම්බන්ධ පරීක්ෂණ කළ ඉන්දීය පොලීසියට පන්ජාබ් හි ඔහුගේ නිවසේ තිබී වෛද්‍ය වාර්තාවක් ද හමුවී ඇත.මේ අතර ඉන්දීය පොලීසිය වකුගඩු බද්ධ කළැයි කියන ශ්‍රී ලාංකික වෛද්‍යවරුන් 6 දෙනෙකුගෙන් ප්‍රශ්න කිරීම සඳහා ශ්‍රී ලංකා රජයේ අවසරය ඉල්ලා සිටීමට සුදානම් වන බවද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=58040", "Category": null, "Parent URL": null}