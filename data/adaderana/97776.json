{"Source": "Adaderana", "Timestamp": "October 16, 2018 03:51 pm", "Headline": "ICC යට උත්තර දෙන්න ජයසූරිය සූදානමින්", "News Content": "ජාත්‍යන්තර ක්‍රිකට් කවුන්සිලයේ දූෂණ මර්දන ඒකකය ගොනු කළ චෝදනාවලට තමාගේ නීතීඥයින් මේ වනවිට පිළිතුරු සකසමින් සිටින බව හිටපු ශ්‍රී ලංකා ක්‍රිකට් නායකයෙක් සහ තේරීම් කමිටු සභාපතිවරයෙක් වන සනත් ජයසූරිය පවසයි. ඔහු මේ බව සඳහන් කර තිබුනේ මාධ්‍ය වෙත විශේෂ නිවේදනයක් නිකුත් කරමින්ය. ජාත්‍යන්තර ක්‍රිකට් කවුන්සිලයේ දූෂණ මර්දන නීති සංග්‍රහයේ වගන්ති දෙකක් කඩ කළ බවට සනත් ජයසූරිය මහතාට ඊයේ(15) චෝදනා ගොනු කර තිබුණි. ජාත්‍යන්තර ක්‍රිකට් කවුන්සිලයේ දූෂණ මර්දන ඒකකයේ පරීක්ෂණවලට සහයෝගය ලබාදීමට අපොහොසත්වීම හෝ ප්‍රතික්ෂේප කිරීම මෙන්ම ඊට අදාළ ලිපිලේඛන ආදිය නිවැරදිව සහ මුළුමනින්ම ලබාදීමට අපොහොසත්වීම එම පළමු වගන්තිය වන අතර පරීක්ෂණවලට බාධාවන අයුරින් අදාළ ලිපිලේඛන තමා සන්තකයේ තබාගැනීම හෝ විනාශකිරීම දෙවන වගන්තියට අදාළ චෝදනාව වෙයි. මෙම අදාළ චෝදනාවලට පිළිතුරු ලබාදීම සඳහා ජයසූරියට දින 14ක කාලයක් ලබා දී තිබේ. අද(16) සනත් ජයසූරිය මහතා නිවේදනයක් නිකුත් කරමින් පෙන්වා දී තිබුණේ මුදලට තරග පාවාදීම, වංචනික ලෙස තණතීරු සකස් කිරීම හෝ ඒ ආකාරයේ දූෂණ ක්‍රියාවක් සම්බන්ධයෙන් අයි.සී.සී ය තමාට චෝදනා ගොනු කර නොමැති බවයි. තමාට චෝදනා එල්ල වී ඇත්තේ අයි.සී.සී දූෂණ මර්දන ඒකකයේ පරීක්ෂණ සඳහා සහය ලබා නොදීම සම්බන්ධයෙන් වන චෝදනාව පමණක් බවත් ක්‍රීඩාවට සම්බන්ධ කරුණුවලදී සැමවිටම අවංකව සහ විනිවිද භාවයකින් කටයුතු කර ඇති තමා ඉදිරියේදීත් ඒ ආකාරයෙන්ම කටයුතු කරන බවත් ජයසූරිය සිය නිවේදනයෙන් දක්වා තිබේ. කෙසේ වෙතත් තමාගේ නීතීඥයින් මේ වන විටත් අදාළචෝදනා වලට පිළිතුරු සකස් කරමින් සිටින බව ඔහුගේ නිවේදනයේ වැඩිදුරටත් සඳහන් වෙයි. සනත් ජයසූරිය විසින් නිකුත් කරන ලද ලිපිය පහතින් දැක්වෙයි.", "URL": "https://sinhala.adaderana.lk/news.php?nid=97776", "Category": null, "Parent URL": null}