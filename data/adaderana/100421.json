{"Source": "Adaderana", "Timestamp": "December 7, 2018 06:36 pm", "Headline": "අර්ජුන් මහේන්ද්‍රන්ට යළි රජයේ පත්වීමක්ද?", "News Content": "ඉදිරියේදී රනිල් වික්‍රමසිංහ ආණ්ඩුවක් යටතේ අර්ජුන් මහේන්ද්‍රන් මුදල් අමාත්‍යාංශ ලේකම්වරයා ලෙස පත්කිරීමේ සුදානමක් ඇති බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ෂෙහාන් සේමසිංහ මහතා පවසයි. අද(07) පොදුජන පෙරමුණ පක්ෂ මූලස්ථානයේ පැවැති මාධ්‍ය හමුවකදී ඒ මහතා මේ බව සඳහන් කළේය. පවතින අර්බුදය එක්සත් ජාතික පක්ෂය විසින් නිර්මාණය කරන ලද්දක් බවත් අර්බුදය විසදීමේ උවමනාවක් ද එම පක්ෂයට නොමැති බව ෂෙහාන් සේමසිංහ මන්ත්‍රීවරයා පෙන්වා දෙයි. පාර්ලිමේන්තු මන්ත්‍රී රවී කරුණානායක මහතාට මුදල් අමාත්‍යාංශය දෙන්න අවශ්‍ය වූයේ නම් ඔව්න්ට ඒ සඳහා කිසිදු බාධාවක් නොතිබූ බවත් සාදාචාරාත්මකව රජයක් පිහිටුවන්න අවශ්‍ය වූ නිසාවෙන් එවැනි ක්‍රියාවක් සඳහා රවි කරුණානායක මහතාට එකඟතාවයක් පළ නොකළ බවත් ඒ මහතා සඳහන් කළේය. මේ අතර පැවැති ආණ්ඩු සමයේදී සජිත් ප්‍රේමදාස මන්ත්‍රිවරයා සිය අමාත්‍යාංශ ප්‍රචාරක කටයුතු සදහා විශාල මුදලක් වැය කර ඇති බවට වාර්තා වන බවයි අද පැවැති මාධ්‍ය හමුවකදී ඩී.වී චානක මන්ත්‍රීවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=100421", "Category": null, "Parent URL": null}