{"Source": "Adaderana", "Timestamp": "September 6, 2018 03:57 pm", "Headline": " ජීවිතයක් බේර ගන්න ජීවිත ගණනක් අවධානමේ", "News Content": "වැලිකන්ද මඟුල් පොකුණ රක්ෂිතයේ සිටි තනි අලියෙක් වැලිකන්ද අඩවි කාර්යාලයේ නිලධාරීන් විසින් සොයා ගෙන තිබේ. මෙම වන අලියාගේ පාදයේ විශාල ගෙඩියක් හට ගෙන ඇති අතර‍, ජනතාවගේ දැනුම් දීම මත වනජීවි නිලධාරීන් මෙහෙයුමක් දියත් කර ඇත. අලියාගේ කකුලේ ආබාධය හේතුවෙන් හිමින් ගමන් ගන්නා නිසා වනජීවි නිලධාරින් ඌ පිටිසට කැලයට ගොස් අලියා සොයා ගෙන ප්‍රතිකාර කිරීම ඊයේ(05) දිනයේ දී ආරම්භ කර තිබේ. ගිරිතලේ වනජීවි පශු වෛද්‍ය සමීර පළිඟුආරච්චි මහතා විසින් අලියා නිර්වින්දනය කර ඇති අතර එන්නත් කිහිපයක් ලබා දුන්න ද අලියා සම්පූර්ණයෙන් නිර්වින්දනය වී සිට නොමැති බව අප වාර්තාකරු පවසයි. ගිරිතලේ වනජීවි නිලධාරීන් හා වැලිකන්ද අඩෙවි වනජීව නිලධාරීන් එක්ව මෙම මෙහෙයුම දියත් කර තිබේ. අලියාගේ කකුලට පශු වෛද්‍යවරයා විසින් බෙහෙත් කර පසුව ලේ සාම්පලයක් ද ලබා ගෙන ඇත. හීලෑ අලියෙකු නොවු නිසාවෙන් වන අලියා පහර දෙයි යන බියෙන් යුතුව සියලු දෙනා අලියාට ප්‍රතිකාර කළ බව ද අප වාර්තාකරු වැඩිදුරටත් පැවසීය. මෙම අලියා වයස අවුරුදු 25 ක් පමණ වන බව වනජීවි නිලධාරීන් පවසා තිබේ. කෙසේ වෙතත් අලියාට දින තුනකට වරක් ප්‍රතිකාර කළ යුතුව ඇති බවත්, අලියා කැලේට යන මඟ ඔස්සේ වනජීවි නිලධාරීන්ට ගමන් කිරීමට බලාපොරොත්තු වන බවත් අප වාර්තාකරු පැවසීය. මෙම ගමන අතිශය භයානක අත්දැකීමක් වු බව ද කියා සිටි අප වාර්තාකරු වනජීවි නිලධාරීන් සිය ජීවිත ගැන පවා නොබලා අලියාට ප්‍රතිකාර කිරීමට යුහුසුළුව ඉදිරිපත් වීම අතිශය සන්වේදී අවස්ථාවක් බව ද ඔහු කියා සිටියේය. වන අලියා සොයා කැලයට යෑමේ සිට සියලු කාර්යයන් සඳහා වනජීවි නියෝජ්‍ය අමාත්‍ය පාලිත තෙවරප්පෙරුම මහතා ද වනජීවි නිලධාරීන්ට සහයෝගය ලබා දී තිබේ. මේ වන විට අලියාගේ රුධිර සාම්පලයක් ලබා ගෙන ඇති බවත්, බඳින තුවක්කුවකින් නිකුත් වු උණ්ඩයක් කකුලේ වැදී එය පැසවා කකුලේ මෙම ගෙඩිය ඇති වී තිබෙන බවට සැක කළ හැකි බවත් පශු වෛද්‍ය සමීර පලිඟුආරච්චි මහතා පැවසීය. ඡායාරූප - ප්‍රසාත් සමන්", "URL": "https://sinhala.adaderana.lk/news.php?nid=95660", "Category": null, "Parent URL": null}