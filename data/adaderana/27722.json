{"Source": "Adaderana", "Timestamp": "September 25, 2012 08:55 am", "Headline": "අද අම්බලන්ගොඩ සිට අලුත්ගමට", "News Content": "විශ්ව විද්‍යාල ආචාර්යවරුන්ගේ ප්‍රධානත්වයෙන් ආරම්භ කළ පාගමන අද (25) අම්බලන්ගොඩ නගරයේ සිට අලුත්ගම දක්වා පැමිණීමට නියමිතය. ඊයේ ගාල්ල නගරයෙන් ආරම්භ කළ මෙම පාගමන පස්වරුවේ අම්බලන්ගොඩ නගරයට ළඟා වු බව විශ්ව විද්‍යාල ආචාර්යවරුන්ගේ සමිති සම්මේලනය සඳහන් කළේය. මෙරට නිදහස් අධ්‍යාපනය රැකගැනීම මෙම පාගමනේ ප්‍රධාන අරමුණ බව අම්බලන්ගොඩ නගරයේ දී පාගමනට සහභාගී වී සිටි පිරිස ඇමතූ විශ්ව විද්‍යාල ආචාර්යවරුන්ගේ සමිති සම්මේලනයේ උපලේකම් පූජ්‍ය දඹර අමිල හිමියන් පැවසීය. කෙසේ වෙතත් මෙම පාගමන රජයට එරෙහි බලවේග ක්‍රියාත්මක කරන කුමන්ත්‍රණයක් බව උසස් අධ්‍යාපන අමාත්‍ය එස්.බී.දිසානායක මහතා පවසයි. ඊයේ පේරාදෙණියෙන් ආරම්භ කළ අන්තර් විශ්ව විද්‍යාල ශිෂ්‍ය බල මණ්ඩලයේ පාගමන අද පෙරවරුවේ මාවනැල්ල නගරයේ සිට යළි ගමන් ආරම්භ කරන බව එම බල මණ්ඩලයේ වැඩබලන කැඳවුම්කරු චින්තක රාජපක්ෂ සඳහන් කළේය. මෙම ශිෂ්‍ය පාගමන පිටුපස සිටින්නේ ජනතා විමුක්ති පෙරමුණෙන් ඉවත්ව ගිය පෙරටුගාමී පක්ෂයේ ක්‍රියාකාරීන් බව උසස් අධ්‍යාපන අමාත්‍ය එස්.බී.දිසානායක මහතා පෙන්වාදෙයි.", "URL": "https://sinhala.adaderana.lk/news.php?nid=27722", "Category": null, "Parent URL": null}