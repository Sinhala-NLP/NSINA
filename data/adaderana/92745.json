{"Source": "Adaderana", "Timestamp": "July 18, 2018 09:14 am", "Headline": "වෛද්‍යවරුන් නැති නිසා දුක් විඳින රෝගී ජනතාව-ළමා වාට්ටුවත් වහලා දාලා", "News Content": "මස්කෙළිය ප්‍රාදේශීය රෝහලේ පවතින උග්‍ර වෛද්‍ය හිඟය හේතුවෙන් නේවාසික රෝගීන් භාර නොගැනීමට රෝහල් පරිපාලනය තීරණය කර ඇති නිසා ප්‍රදේශයේ සිය ගණනක් රෝගී ජනතාව දැඩි අපහසුතාවට පත්ව සිටිති. පෙරේදා (17) දින වන විට රෝහලේ නේවාසිකව ප්‍රථිකාර ලබමින් රෝගීන් 40 ක් පමණ සිට ඇති අතර එයින් අසාධ්‍ය තත්වයේ පසුවූ රෝගීන් දික්ඔය මූලික රෝහල වෙත යවා අනෙක් රෝගීන් නිවෙස් කරා යැවීමට රෝහලේ සේවයේ නියුතු එකම වෛද්‍යවරයා වන ප්‍රධාන වෛද්‍යවරයා විසින් තීරණය කර ඇත්තේ දිනපතා භාහිර රෝගී අංශයෙන් ප්‍රථිකාර ලබා ගැනිමට පැමිණෙන 200 කට ආසන්න රෝගීන් පිරිසක් පරීක්ෂා කිරීමට වෛද්‍යවරයෙක් නොමැති නිසාය. මධ්‍යම පළාත් සෞඛ්‍ය අමාත්‍යාංශය යටතේ පාලනය කෙරෙන මස්කෙළිය ප්‍රාදේශීය රෝහල මඟින් ප්‍රදේශයේ තේවතු 20 ක් හා ගම්මාන 04 ක් ආවරණය කෙරේ. මෙම රෝහල ප්‍රසූත වාට්ටුව, ළමා වාට්ටුව ඇතුලු වාට්ටු 06 කින් සමන්විත වන තෙමහල් ගොඩනැගිල්ලක පිහිටා ඇත. ප්‍රදේශයේ 60000 ක පමණ ජනගහනයක් ජීවත් වෙති. පුරා මාස 06 ක කාලයක් ශ්‍රීපාද වන්දනා සමයේදී හදිසියේ අසාධ්‍ය වන රෝගීන් රැගෙන එන්නේද මස්කෙළිය ප්‍රාදේශීය රෝහල වෙතය. මෙම රෝහලේ වෛද්‍යවරු 05 දෙනෙක් සිටිය යුතු වුවද දැනට සිටින්නේ තිදෙනෙකි. එම තිදෙනාගෙන් එක් වෛද්‍යවරියක් ප්‍රසූත නිවාඩු ලබා ඇති අතර අනෙක් වෛද්‍යවරයා දෙමළ භාෂාව හැදෑරීමේ පාඨමාලාවකට යොමු කර ඇත. හෙද නිලධාරිණියන් 10 දෙනෙක් සිටිය යුතු වුවද මේ වන විට තිදෙනෙකුගේ පුරප්පාඩු පවති. මෙම රෝහලේ හෙද නිලධාරීන් කිසිවෙක් නොමැත. සෞඛ්‍ය කාර්ය සහායකයින් 07 දෙනෙක් සිටිය යුතු වුවද දැනට සිටින්නේ තිදෙනෙක් පමණි. රෝහල් කාර්යාලයේ ලිපිකරුවෙක් නැත. රෝහල් මුරකරුවෙක්ද නොමැත. මෙම පුරප්පාඩු වසරකට වැඩි කාලයක් පවතින බව රෝහලේ සේවකයින් පවසති. ළමා වාට්ටුවක් පැවතියද වෛද්‍ය හිඟය නිසා මේ වන විට එයද වසා දමා ඇත. එක් වෛද්‍ය සායනයක් සඳහා රෝගීන් 300 කට ආසන්න පිරිසක් පැමිණෙන බවත්, ඒ සියලු කටයුතු බොහෝ අවස්ථාවල ආවරණය කරනු ලබන්නේ දැනට රෝහලේ සේවයේ නියුතු එකම වෛද්‍යවරයා වන ප්‍රධාන වෛද්‍යවරයා විසිනි. දිනපතා භාහිර රෝගී අංශයෙන් ප්‍රථිකාර ලබා ගැනීම සඳහා රෝගීන් 200 කට ආසන්න පිරිසක් පැමිණෙති. වතු කම්කරුවන් නිරන්තර බඹර ප්‍රහාරයන්ට ලක්වීමෙන් එකවර රෝගීන් 10 ත් 20 ත් ප්‍රමාණයක් මෙම රෝහල වෙත රැගෙ එති. එවැනි අවස්ථාවල රෝගීන් මෙන්ම රෝහලේ වෛද්‍යවරුන් හා රෝහල් කාර්ය මණ්ඩලය දැඩි අසීරුතාවකට පත්වන බව රෝහල් කමිටුව රෝහල් කමිටුව පවසයි. මෙම තත්වය නිසා රෝගී ජනතාව දැඩි අසීරුතාවකට මෙන්ම පීඩාවකටද පත්ව සිටිති. ප්‍රධාන වෛද්‍යවරයාගේ ඉල්ලීම මත නුවරඑළිය සෞඛ්‍ය වෛද්‍ය අධිකාරි කාර්යාලය මගින් වරින් වර දිනකට, දෙකකට එක් වෛද්‍යවරයෙක් මෙම රෝහල වෙත අනුයුක්ත කළද රෝහලට දෛනිකව පැමිණෙන රෝගීන්ගේ ප්‍රමාණය අනුව එය කිසි සේත් ප්‍රමාණවත් නොවන බව රෝහලේ සේවකයින් පවසති. මහල් 03 කින් සමන්විත මෙම රෝහලේ විදුලි සෝපාන 02 ක් ඇතත් එය වසර 05 කට ආසන්න කාලයක් අක්‍රීයව පැවතිම හේතුවෙන් ගැබිණි මව්වරුන් මෙන්ම අසාධ්‍ය රෝගීන් වාට්ටුවලට ගෙන යාමේදී රෝහල් කාර්ය මණ්ඩලය හා එම රෝගීන්ගේ ඥාතීන් දැඩි අසීරුතාවකට පත්ව සිටිති. රෝහලේ පවතින වෛද්‍ය හිඟය හා අඩුපාඩු සම්බන්ධව අදහස් දක්වමින් මස්කෙළිය රෝහල් කමිටුවේ සභාපති ආර්.රාජ්කුමාර් මහතා කියා සිටියේ, වතු හා ගම්මාන රැසක් ආවරණය කෙරෙණ මෙම පැරණි රෝහලෙන් ප්‍රථිකාර ලබා ගැනීමට දිනපතා පැමිණෙන සිය ගණනක් රෝගී ජනතාවගෙන් බහුතරයක් අහිංසක වතු කම්කරුවන් වන බවත්, පවතින වෛද්‍ය හිඟය නිසා එම ජනතාව ජීවිතයත් මරණයත් අතර තීරණාත්මක සටනක නිරතව සිටින බවත්ය. මේ සම්බන්ධව ජනාධිපතිතුමා, සෞඛ්‍ය ඇමතිතුමා ඇතුළු රජයේ බලධාරීන්ට කීප වරක් දන්වා ඇතත් මේ දක්වා පිළියමක් ලබා නොදීම දැඩි කම්පාවට කරුණක් බවත්ය. පවතින වෛද්‍ය හා සේවක හිඟය හමුවේ රෝහලේ ප්‍රධාන වෛද්‍යවරයා මාස කිපයක් තිස්සේ තනිවම වෛද්‍ය සායන පැවැත්වීම, නේවාසික රෝගීන් පරීක්ෂාව, හදිසි රෝගීන් පරීක්ෂාව, භාහිර රෝගී අංශයේ රෝගීන් පරීක්ෂාව ඇතුලු රෝහල් පරිපාලන කටයුතුද සිදුකරමින් පවතින්නේ දැඩි අපහසුතාවයෙන් හා පීඩනයකින් බව මස්කෙළිය රෝහලේ, රෝහල් කමිටුව පවසයි. මෙම රෝහලේ පවතින වෛද්‍ය හිඟය ඇතුලු අනෙකුත් අඩුපාඩු කඩිනමින් සපුරා දෙන ලෙස රෝහල් කමිටුව හා ප්‍රදේශයේ ජනතාව වගකිවයුත්තන්ගෙන් ඉල්ලා සිටිති.", "URL": "https://sinhala.adaderana.lk/news.php?nid=92745", "Category": null, "Parent URL": null}