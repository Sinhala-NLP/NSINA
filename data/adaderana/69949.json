{"Source": "Adaderana", "Timestamp": "February 22, 2017 09:05 am", "Headline": "මනුසත් දෙරණ ගස් මිලියනයක් සිටුවීමේ ව්‍යාපෘතිය අද", "News Content": "මනුසත් දෙරණ සොබාදහම් බලකාය මඟින් ක්‍රියාත්මක කරන ගස් මිලියනයක් සිටුවීමේ ව්‍යාපෘතිය කොළඹ කලාපය තුළ ආරම්භ කිරීමේ නිල උත්සවය අද(22) පැවැත්වේ.කොළඹ රාජකීය විද්‍යාලයේදී පෙරවරු 9.00ට සමාරම්භක උත්සවය පැවැත්වීමට අවශ්‍ය සියළු කටයුතු මේ වන විට සූදානම් කර ඇති බව අද දෙරණ වාර්තාකරු සඳහන් කළේය.කොළඹ කලාපයේ පාසැල් 128ක් තුළ මෙම ව්‍යාපෘතිය ක්‍රියාත්මක කිරීමට සැළසුම් කර තිබේ.කොළඹ කලාපයේ ආරම්භක අදියර යටතේ බොරැල්ල අධ්‍යාපන කොට්ඨාසයේ පාසැල් 26ක දින 04ක් තුළ පැළ සිටුවීමට නියමිතය.කොළඹ - උතුර අධ්‍යාපන කොට්ඨාසයේ පාසල් 31ක් කේන්ද්‍ර කරගනිමින් කොටහේන ජනාධිපති විද්‍යාලයේදී ලබන 23 වනදා මෙම ව්‍යාපෘතිය ආරම්භ කිරීමට ද සැලසුම් කර තිබේ.මැද - කොළඹ අධ්‍යාපන කොට්ඨාසයේ පැළ සිටුවීමේ ව්‍යාපෘතියේ ආරම්භක උත්සවය ග්‍රෑන්පාස් ශාන්ත ජෝෂප් පිරිමි විද්‍යාලයේදී ලබන 27 වනදා සිදුකෙරෙන අතර දකුණු කොළඹ අධ්‍යාපන කොට්ඨාසයේ පැළ සිටුවීමේ ව්‍යාපෘතිය 28 වනදා කොළඹ විශාකා විද්‍යාලයේදී ආරම්භකිරීමට නියමිතය.", "URL": "https://sinhala.adaderana.lk/news.php?nid=69949", "Category": null, "Parent URL": null}