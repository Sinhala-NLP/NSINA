{"Source": "Adaderana", "Timestamp": "February 4, 2011 08:47 am", "Headline": "නිදහස රැකගැනීමේ හොඳම මග එක්සත් ශ්‍රී ලාංකික ජාතියක්", "News Content": "එක්සත් ශ්‍රී ලාංකික ජාතියක් ගොඩනැගීම, නිදහස ආරක්ෂා කිරීමටත් අර්ථවත් කිරීමටත් තිබෙන හොඳම මාර්ගය බව නිදහස් දින පණිවුඩය නිකුත් කරමින් ජනාධිපති මහින්ද රාජපක්ෂ මහතා පවසයි. මෙරට නිදහස සහ ස්වාධීනත්වය වෙනුවෙන් අපමණ කැපකිරීමක් කිරීමට හැකිවීමේ අභිමානය සහිතව මෙවර නිදහස සැමරීමට අවස්ථාව උදාවී ඇති බව ජනාධිපතිවරයා‍ පෙන්වාදෙයි. මේ අතර 63 වැනි ජාතික නිදහස් දිනය නිමිත්තෙන් අග්‍රාමාත්‍ය දි. මු. ජයරත්න මහතා ද සුබපැතුම් එක්කර සිටියි. ප්‍රීතිමත් හා සමෘද්ධිමත් ජාතියක් ගො‍ඩනැගීමෙහිලා එකමුතුව සාමයෙන් හා සමාදානයෙන් යුතුව කටයුතු කිරීමට ශ්‍රී ලාංකිකයන් මෙම නිදහස් දිනයේ දී අධිෂ්ඨාන කරගත යුතු බව අග්‍රාමාත්‍යවරයා සඳහන් කරයි. ප්‍රජාතන්ත්‍රවාදී පාලනයක් යටතේ ජනතාවට ජීවත්වීමේ නිදහස, දුප්පත්කමින් නිදහස, නොදැනුවත්කමින් නිදහස සහ රෝගී බවින් නිදහස යන පංච විධ නිදහස යළි ලබාගත යුතුව ඇතැයි නිදහස් දින පණිවුඩයෙන් විපක්ෂ නායක රනිල් වික්‍රමසිංහ මහතා පෙන්වාදෙයි. මේ අතර ආගමික නායකයින් රැසක් ද නිදහස් උළෙල නිමිත්තෙන් විශේෂ පණිවුඩ නිකුත් කර තිබේ. වත්මනෙහි ලබාඇති නිදහස තුළ කතා කළ යුතුව ඇත්තේ රටේ ඉදිරිය පමණක් වීම ගැන මහත් සේ සතුටු වන බව ශ්‍රී ලංකා රාමඤ්ඤ නිකායේ මහානායක අතිපූජ්‍ය වේවැල්දෙනියේ මේධාලංකාර නාහිමියන් පවසයි. යුද සාපයෙන් පීඩා ලැබූ රට සහ ජනතාව ආර්ථික නිදහස ද අපේක්ෂා කරන බව ශ්‍රී ලංකා අමරපුර මහානිකායේ උත්තරීතර මහානායක අතිපූජ්‍ය දවු‍ල්දෙන ඤාණිස්සර නාහිමියන් සඳහන් කරයි. ශ්‍රී ලාංකේය ඉතිහාස ගමන් මගෙහි වත්මන් කාලවකවානුව අතිශයින් වැදගත් බව ඉතා පැහැදිලි යැයි අතිඋතුම් මැල්කම් කාදිනල් රංජිත් හිමිපාණන් නිකුත් ක‍ර ඇති පණිවු‍ඩයේ දැක්වෙයි. අභිමානවත් 63 වැනි ජාතික නිදහස් උළෙල අද(04) ජනාධිපති මහින්ද රාජපක්ෂ මහතාගේ ප්‍රධානත්වයෙන් කතරගම දී පැවැත්වෙයි. ජාතික නිදහස් උත්සවය කොළඹින් බැහැරව පැවැත්වීමේ තීරණය යටතේ ඌව පළාතේ පැවැත්වෙන පළමු නිදහස් උළෙල මෙය වේ.", "URL": "https://sinhala.adaderana.lk/news.php?nid=13970", "Category": null, "Parent URL": null}