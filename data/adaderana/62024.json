{"Source": "Adaderana", "Timestamp": "July 13, 2016 01:16 pm", "Headline": "නීතිපතිට ලියාපදිංචි තැපෑලෙන් දන්වන්නැයි මහේස්ත්‍රාත්වරිය කියයි", "News Content": "2008 වසරේ කොළඹ සහ තදාසන්න ප්‍රදේශවල දී තරුණයින් 11 දෙනෙකු අතුරුදන් වීමේ සිද්ධියට අදාළව සිදුකරන පරීක්ෂණ සඳහා මැදිහත් වන ලෙස කොළඹ කොටුව මහේස්ත්‍රාත් අධිකරණය නීතිපතිවරයාට දැනුම්දී තිබේ.අදාළ නඩුව අද කැඳවු අවස්ථාවේ දී රහස් පොලීසිය අධිකරණයට දන්වා සිටියේ මේ සම්බන්ධයෙන් නීතිපතිවරයාගෙන් උපදෙස් පතා ඇති නමුත් මේ දක්වා උපදෙස් ලැබී නැති බවයි.මෙහිදී අගතියට පත් පාර්ශවයේ නීතිඥවරුන් මේ සම්බන්ධයෙන් මැදිහත්වන්නැයි අධිකරණය මගින් නීතිපතිවරයාට දැනුම්දීමක් කරන මෙන් ඉල්ලා සිටියේය.එම ඉල්ලීම පිළිගත් කොළඹ කොටුව මහේස්ත්‍රාත් ලංකා ජයරත්න මෙනවිය මේ සඳහා මැදිහත්වන්නැයි දන්වමින් නීතිපතිවරයාට ලියාපදිංචි තැපෑලෙන් ලිපියක් යවන ලෙස දැනුම්දුන් බව අද දෙරණ අධිකරණ වාර්තාකරු පැවසුවේය.මීළඟ නඩු දිනය අගෝස්තු 2 වැනිදා කැඳවීමටද නියම කර තිබේ.", "URL": "https://sinhala.adaderana.lk/news.php?nid=62024", "Category": null, "Parent URL": null}