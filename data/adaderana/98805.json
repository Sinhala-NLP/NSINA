{"Source": "Adaderana", "Timestamp": "November 7, 2018 08:48 am", "Headline": "ගිලන් රථ රියදුරන් විරෝධතාවයක", "News Content": "ප්‍රංශයේ ගිලන් රථ රියදුරන් මේ වනවිට විරෝධතාවක නිරතවෙමින් සිටියි. ඒ රජය මඟින් හඳුන්වා දුන් නව ප්‍රතිසංස්කරණ මඟින් තමන් අර්බුදවලට මුහුණදී ඇති බව පවසමින්. පසුගිය ඔක්තෝබර් මාසයේදී හදුන්වාඳුන් සමාජ ආරක්ෂණ ප්‍රතිසංස්කරණ හේතුවෙන් ගිලන් රථ සේවා ආයතනවලට ඇතිවන බලපෑම්වලට ප්‍රතිචාර දැක්වීම මේ විරෝධතාවේ අරමුණයි. මෙහිදී හඳුන්වාදී ඇති නව ප්‍රතිසංස්කරණවලට අනුව තමන් කැමති ආකාරයේ ගිලන් රථයක් කැඳවීමට රෝගීන් සතුව තිබූ අධිකාරිය රෝහල් වෙත පවරා තිබේ. මේ අනුව ගිලන් රථ වෙනුවෙන් වැයකළ යුතු මුදල තීරණය කිරීමේ අයිතිය ද රෝහල් වෙත පවරා ඇති බවට සඳහන් වෙයි. නව ප්‍රතිසංස්කරණ හේතුවෙන් ගිලන් රථ භාවිතයේදී අඩු වියදම් රථ ලබාගැනීමේ අවස්ථාව රෝහල් වෙත හිමිවී තිබේ. ඒ හේතුවෙන් ආයතන අතර මිල සඳහා ගැටුමක් ඇති වී ඇති අතර, එය සිය ව්‍යාපාරයට දැඩි සේ බලපා ඇති බවත් විරෝධතාකරුවන් චෝදනා කළේය. මෙම නව ප්‍රතිසංස්කරණ හඳුන්වාදී ඇත්තේ ප්‍රංශ ජනාධිපති එමානුවෙල් මැක්‍රෝන්ගේ අදහසකට අනුවයි. කෙසේ වෙතත් මේ ප්‍රතිසංස්කරණ මඟින් වර්තමානයේ දැඩි අර්බුදයකට මුහුණදී තිබෙන සෞඛ්‍ය ක්ෂේත්‍රයට දැවැන්ත පිටුවහලක් වී ඇති බව ප්‍රවීණයන් පෙන්වා දෙයි.", "URL": "https://sinhala.adaderana.lk/news.php?nid=98805", "Category": null, "Parent URL": null}