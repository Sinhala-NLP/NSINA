{"Source": "Adaderana", "Timestamp": "June 25, 2019 08:45 pm", "Headline": "මුස්ලිම් ප්‍රජාවට වෙළඳාම් තහනම් කළ වෙන්නප්පුව ප්‍රාදේශීය සභාවේ සභාපති ඇතුළු 6කට නොතීසි", "News Content": "මුස්ලිම් ප්‍රජාවට වෙළඳාම් තහනම් කළ වෙන්නපුව ප්‍රාදේශීය සභාවේ සභාපති ඇතුළු 6කට නොතීසි වෙන්නප්පුව ප්‍රාදේශීය සභාව මඟින් නිකුත් කල තහනම් ‍නියෝගයට වෙන්නප්පුව ප්‍රාදේශීය සභාවේ සභාපතිවරයා ඇතුළු පුද්ගලයින් 6 කට අධිකරණය විසින් නොතීසි නිකුත් කර තිබේ. ඊයේ(24) දිනයේ දී වෙන්නප්පුව ප්‍රාදේශීය සභාව විසින් දංකොටුව පොලිස් වසමේ දංකොටුව සති පොළේ මුස්ලිම් ප්‍රජාවට වෙළඳාම් කිරීම තහනම් බවට ‍නියෝගයක් නිකුත් කර තිබිණි. ඒ අනුව අද(25) දිනයේ දී ‍දංකොටුව පොලිස් ස්ථානයට ලද පැමිණිල්ලක් මත දංකොටුව පොලීසිය විසින් මාරවිල මහේස්ත්‍රාත් අධිකරණයට කරුණු වාර්තා කර තිබේ. එහිදී වෙන්නප්පුව ප්‍රාදේශීය සභාවේ සභාපති කේ.වී.සුසන්ත පෙරේරා මහතා ඇතුළු 6 කට එළඹෙන 28 වන දින මාරවිල මහේස්ත්‍රාත් අධිකරණයේ පෙනී සිට එලෙස තහනම් නියෝගයක් නිකුත් කිරීමට හේතු දක්වන ලෙසට දන්වා නොතීසි නිකුත් කර ඇත. දංකොටුව පොලීසිය වැඩිදුර පරීක්ෂණ පවත්වයි. කෙසේ වෙතත් වෙන්නප්පුව ප්‍රාදේශිය සභාවේ සභාපතිවරයා මෙම සම්බන්දයෙන් දංකොටුව පොලිස් ස්ථානයේ ස්ථානාධිපතිවරයාට ලිපියක් මගින් දැනුම් දී ඇත්තේ සතිපොළෙහි සමකාම් වතාවරණය ආරක්ෂා කර ගැනීම සඳහ තමන් මෙම පියවර ගත් බවයි. එම ලිපිය පහතින් දැක්වෙයි.", "URL": "https://sinhala.adaderana.lk/news.php?nid=112746", "Category": null, "Parent URL": null}