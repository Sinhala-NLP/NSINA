{"Source": "Adaderana", "Timestamp": "October 16, 2010 11:13 am", "Headline": "ශ්‍රී ලංකාවේ භාෂා ගැටලු විසඳීමට ඉන්දීය සහය පතයි", "News Content": "ශ්‍රී ලංකාවෙහි ත්‍රෛභාෂා අධ්‍යාපන ප්‍රතිපත්තිය ක්‍රියාත්මක කිරීම සම්බන්ධව ඉන්දියාවේ සහය ලබාගැනීමට ශ්‍රී ලංකා රජය තීරණය කර තිබේ. ඒ අනුව මෙම භාෂා ප්‍රතිපත්තිය පිළිබඳව ඉන්දියාවේ අත්දැකීම් හුවමාරු කර ගැනීම සඳහා ඉන්දීය මානව සම්පත් සංවර්ධන අමාත්‍යංශයේ නිලධාරියෙකු ඉදිරියේදී ශ්‍රී ලංකාවට පැමිණීමට නියමිත බව ද වාර්තා වේ. එමෙන්ම ඉන්දීය භාෂා ප්‍රතිපත්තියේ වෙනස්කම් පිළිබඳව ද මෙහිදී සාකච්ඡා කිරීමට නියමිත බව ඉන්දීය මාධ්‍ය වාර්තා කරයි. ශ්‍රී ලංකාවේ විදේශ කටයුතු අමාත්‍ය අමාත්‍ය ජී. එල්. පීරිස් මහතා සහ ඉන්දීය මානව සම්පත් සංවර්ධන අමාත්‍ය කපිල් සිබාල් මහතා අතර ඊයේ(15) විශේෂ සාකච්ඡාවක් ද පැවැත්විණි. ඉන්දියාවේ මෙම ත්‍රෛභාෂා ප්‍රතිපත්තිය යටතේ ඉන්දීය සිසුන් සිය මව් භාෂාව, ඉංග්‍රීසි භාෂාව සහ ඔවුන් ජීවත්වන ප්‍රාන්තයේ වැඩිපුරම භාවිත වන වෙනත් භාෂාවක් සිය තෙවන බස ලෙස අධ්‍යාපනය ලබයි. ශ්‍රී ලංකාවෙහි ද මෙම ක්‍රමය ක්‍රියාත්මක කිරීම තුළින් ශ්‍රී ලංකාවේ ජන වාර්ගික ගැටලුවට ද යම් පිළියමක් වනු ඇති බව සඳහන්ය. ශ්‍රී ලංකාව තුළ මෙම ක්‍රමය ක්‍රියාත්මක කිරීම තුළින් ද්‍රවිඩ ජාතික ශ්‍රී ලාංකේය ජනතාව සිංහල භාෂාව හැසිරවීම පිළිබඳ මූලික දැනුම ද සිංහල ජනතාව ද්‍රවිඩ භාෂාව පිළිබඳ මූලික දැනුමක් ද ලබා ගනු ඇත.", "URL": "https://sinhala.adaderana.lk/news.php?nid=11529", "Category": null, "Parent URL": null}