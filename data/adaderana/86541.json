{"Source": "Adaderana", "Timestamp": "March 28, 2018 09:49 pm", "Headline": "යාපනයේ පන්නෙයි වෙරළ තීරය සංවර්ධනය කරයි", "News Content": "යාපනයේ පන්නෙයි වෙරළ තීරය සංචාරකයින් සඳහා තවත් වෙරළක් වශයෙන් සංවර්ධනය කිරීමට උතුරු පළාත් සභාව පියවර ගෙන තිබේ. මේ සඳහා රුපියල් මිලියන 18 ක මුදලක් වැය කිරීමට බලාපොරොත්තුවන අතර ඒ සඳහා නාගරික සංවර්ධන අධිකාරියේ සහයද ලබාගැනීමට නියමිතය. දැනට යාපනයේ කාරෙයිනගර් මාර්ගයේ පිහිටි කැෂුරිනා මුහුදු තීරය සංචාරකයින්ගේ සිත්ගත් සුන්දර ස්ථානයක් බවට පත්ව ඇතත් එම වෙරළ තීරයට යාපනය නගරයේ සිට ඇති දුර ප්‍රමාණය විශාල නිසා විදෙස් සංචාරකයින් එහි යාම ප්‍රතික්ෂේප කරණ බව උතුරු පළාත් සභාව පෙන්වා දෙයි. මේ තත්ත්වය නිසා යාපනයේ පන්නෙයි මුහුදු වෙරළ තීරය යාපනයේ සුන්දර දෙවන වෙරළ තීරය වශයෙන් සංවර්ධනය කොට සංචාරකයින්ට ආකර්ෂණීය ස්ථානයක් බවට පත්කොට විදේශ විනිමය ඉපයීමට උතුරු පළාත් සභාව බලාපොරොත්තු වෙයි.", "URL": "https://sinhala.adaderana.lk/news.php?nid=86541", "Category": null, "Parent URL": null}