{"Source": "Adaderana", "Timestamp": "May 7, 2014 09:24 am", "Headline": "දැරියකට අතවර කළ වැඩිහිටියා අත්අඩංගුවට", "News Content": "වයස අවුරුදු 13 ක් වන බාල වයස්කාර දැරියක් සමග ප්‍රේම සම්බන්ධතාවයක් ආරම්භ කර ඇය සමග අවස්ථා දෙකකදී අඹු - සැමි සම්බන්ධතා පැවැත්වූ බව කියන 38 හැවිරිදි අයෙකුව අත්අඩංගුවට ගෙන ඇති බව පුත්තලම පොලීසිය කියයි. අතවරයට ලක්ව ඇත්තේ පුත්තලම - මන්නාරම පාර,විලුක පදිංචිව සිටි දැරිවියකි. දැරිවිය විසින් පොලීසියට කර තිබූ පැමිණිල්ලකට අනුව සැකකරුව අත්අඩංගුවට ගත් බව පොලීසිය කියයි. පසුගිය මාර්තු මාසයේ දිනක සැකකරුට අයත් ත්‍රි රෝද රථයකින් ඔහුගේ ගොවිපලකට ගොස් මුලින්ම අඹු - සැමි ඇසුරක් පැවැත්වූ බවත්, ඉන් පසුව අප්‍රියෙල් මස 04 වැනිදා ද නැවතත් ඒ ආකාරයෙන්ම තමා සමග සැකකරු අඹු - සැමි සම්බන්ධතාවයක් පැවැත්වූ බවද දැරිවිය පොලීසිය හමුවේ පවසා ඇත. දැරිවිය වෛද්‍ය පරීක්ෂණයක් සඳහා පුත්තලම මූලික රෝහලට ඇතුළත් කර ඇත. සැකකරු පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43035", "Category": null, "Parent URL": null}