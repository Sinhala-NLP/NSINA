{"Source": "Adaderana", "Timestamp": "June 4, 2011 07:35 am", "Headline": "වර්ජනය අඛණ්ඩයි-ගාලු පාරේ පුද්ගලික බස් නෑ", "News Content": "පෞද්ගලික බස් ‍රථ සේවකයෙකුට පහරදීමේ සිදුවීමට විරෝධය පළකරමින් අද(04)කොළඹ-ගාලු පාරේ දිවෙන සියලුම පෞද්ගලික බස් රථ ධාවනයෙන් ඉවත්වී ඇති බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. මෙම පහරදීමට අදාළ බවට සැකකෙරෙන ලංකා ගමනාගමන මණ්ඩලයේ සේවකයින් දෙදෙනා මෙතෙක් අත්අඩංගුවට ගෙන නොමැතිවීම මෙම බස් රථ වර්ජනය දිග්ගැසීමට හේතු වී ඇති බව හෙතෙම කියා සිටියි. රත්මලාන ඩිපෝවේ සේවය කරන අදාළ සැකකරුවන් අත්අඩංගුවට ගැනීම සඳහා ඩිපෝ බලධාරීන්ගේ සහය ප්‍රමාණවත් නොවන බව ඊයේ පොලිසිය සඳහන් කර තිබිණි. කෙසේ වෙතත් මෙම පහරදීමට විරෝධය පළ කරමින් පානදුරින් ගමන් ගන්නා සියලුම පෞද්ගලික බස් රථ සේවකයින් පෙරේදා දිනයේ සිට වර්ජනයක නිරතව සිටි අතර ඊට අමතරව කළුතර, මතුගම, මොරටුව, අලුත්ගම සිට කොළඹ දක්වා ධාවනය කෙරෙන බස් රථ සේවකයෝද වර්ජනයක නිරත වී සිටියහ. ඊයේ උඋදෑසන සිට මාර්ග අංක 154 , 176 , 163 , මාර්ගවල ධාවනය කෙරෙන බස් රථ සේවකයින් ද මෙම වර්ජනයට එක් වූ අතර අද(04)වන විට ගාලු පාරේ දිවෙන සියලුම පෞද්ගලික බස් රථ ධාවනයෙන් ඉවත් වී තිබේ.", "URL": "https://sinhala.adaderana.lk/news.php?nid=16534", "Category": null, "Parent URL": null}