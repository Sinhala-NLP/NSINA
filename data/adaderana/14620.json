{"Source": "Adaderana", "Timestamp": "March 5, 2011 08:36 am", "Headline": "ලිබියාවේ පිපිරීමක් -17 දෙනෙකු මරුට ", "News Content": "ලිබියාවේ සිදුවූ පිපිරීමකින් පුද්ගලයින් 17 දෙනෙකු ජීවිතක්ෂයට පත්ව තිබේ. එරට දෙවැනි විශාලතම නගරයේ උද්ඝෝෂණකරුවන් පිරිසක් ඉලක්ක කරගනිමින් මෙම ප්‍රහාරය එල්ල වී ඇති බව විදෙස් මාධ්‍ය වාර්තා කරයි. මෙහිදී පිපිරීම් දෙකක් සිදුව ඇති අතර එය ගුවන් ප්‍රහාර නොවන බවට තහවුරු වී ඇති බවයි පැවසෙයි. මේ අතර උද්ඝෝෂණකරුවන් ලිබියානු නායකයාට එරෙහිව තවදුරටත් වීදි බසිමින් විරෝධතාවන්හි නිරත වෙයි. නගරවල මාර්ග හරස්කරමින් රජයේ හමුදාවන්හි ගමන වැළැක්වීමට පියවර ගෙන ඇති බව ද සඳහන්ය. කෙසේවෙතත් උද්ඝෝෂණකරුවන් විසුරුවා හැරීමට ලිබියානු ආරක්ෂක අංශ කඳුළු ගෑස් සහ බැටන් ප්‍රහාර එල්ල කරන බව පැවසෙයි. අදාළ නගරයේ පාලනය යළි උද්ඝෝෂණකරුවන්ගෙන් මුදාගෙන රජයේ හමුදාවන්ගේ අණසකට යටත් කරගෙන ඇති බව ලිබියාවේ රාජ්‍ය මාධ්‍ය වාර්තා කර ඇත.", "URL": "https://sinhala.adaderana.lk/news.php?nid=14620", "Category": null, "Parent URL": null}