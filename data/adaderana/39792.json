{"Source": "Adaderana", "Timestamp": "December 23, 2013 07:27 am", "Headline": "මැණික් පතලේ සිරවූ දෙදෙනාගේ මළ සිරුරු හමුවෙලා", "News Content": "රත්නපුර, බටුගෙදර, අංගම්මන ප්‍රදේශයේ මැණික් පතලක් කඩා වැටීමෙන් සිර වී සිටි පතල් සේවකයින් දෙදෙනාගේ මෘත ශරිර සොයාගෙන තිබේ. ඊයේ පස්වරු 04ට පමණ මෙම පතල කඩා වැටී ඇති බව වාර්තා විය. පතල කඩා වැටීම හේතුවෙන් අඩි 30 ක් පමණ යට දෝනාවක ඔවුන් සිර වී සිටි අතර රත්නපුර පොලිසියේ උපදෙස් මත ඔවුන් බේරා ගැනීමේ කටයුතු සහන සේවක කණ්ඩායම විසින් ආරම්භ කරන ලදී. කෙසේ වෙතත් අද අළුයම 03.00 ට පමණ අදාළ කණ්ඩායම විසින් පතලේ පස් සහ ජලය ඉවත් කර ඔවුන් බේරා ගැනීමට උත්සහ දැරුවත් ඒ වන විටත් ඔවුන් මිය ගොස් සිට ඇති බව පොලිසිය සඳහන් කරයි. මෙලෙස මියගොස් ඇත්තේ 39 හැවිරිදි ඇලපාත, උතුරු අංගම්මන ප්‍රදේශයේ පදිංචිකරුවකු සහ 40 හැවිරිදි සන්නස්ගම ලෙල්ලුපිටිය ප්‍රදේශයේ පදිංචිකරුවකු බව වාර්තා වේ. මිය ගිය පුද්ගලයින් දෙදෙනාගේ මෘත ශරිර මේ වන විට රත්නපුර රෝහලේ මෘත ශරිරාගාරයේ තැන්පත් කර තිබේ. පශ්චාත් මරණ පරීක්ෂණය අද සිදු කිරීමට නියමිත අතර රත්නපුර පොලිසිය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=39792", "Category": null, "Parent URL": null}