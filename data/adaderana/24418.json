{"Source": "Adaderana", "Timestamp": "May 21, 2012 03:10 pm", "Headline": "ෆොන්සේකා යළි වැලිකඩට", "News Content": "සරත් ෆොන්සේකා මහතා මීට ස්වල්ප මොහොතකට පෙර යළි වැලිකඩ බන්ධනාගාරය වෙත රැගෙන ආ බව අද දෙරණ වාර්තාකරු පවසයි. සරත් ෆොන්සේකා මහතා කුමන මොහොතේ හෝ යළි වැලිකඩ බන්ධනාගාරය වෙත රැගෙන එනු ඇතැයි අපේක්ෂාවෙන් විශාල පිරිසක් බන්ධනාගාරය ඉදිරිපිට එක් රැස්ව සිටියහ. නවලෝක රෝහලේ නේවාසිකව ප්‍රතිකාර ලැබූ ෆොන්සේකා මහතා එයින් නික්මී ශ්‍රේෂ්ඨාධිකරණය වෙත කැටුව ඒමෙන් අනතුරුව තමන් විසින් ගොනුකරන ලද අභියාචනා පෙත්සම් දෙකක් ඉවත්කර ගැනීමට ශ්‍රේෂ්ඨාධිකරණයෙන් අවසර ඉල්ලා සිටින ලදී. ඒ සඳහා ෆොන්සේකා මහතාට අවසර ලැබුණු බව අද දෙරණ අධිකරණ වාර්තාකරු සඳහන් කරයි. කෙසේ වෙතත් ඔහු නිදහස් කිරීමට ‍පෙර යළි වැලිකඩ බන්ධනාගාරය වෙත කැටුව එනු ඇතැයි යන්න බොහෝදෙනා අද උදෑසන සිටම බලාපොරොත්තුවෙන් සිටියහ. බන්ධනාගාරය ඉදිරිපස බොහෝ පිරිසක් රැස්කකා සිටියද මීට ස්වල්ප මොහොතකට පෙර සරත් ෆොන්සේකා මහතා බන්ධනාගාරයේ පිටපුස දොරටුවකින් බන්ධනාගාරය වෙත රැගෙන ආ බව අප වාර්තාකරු කියා සිටියි.", "URL": "https://sinhala.adaderana.lk/news.php?nid=24418", "Category": null, "Parent URL": null}