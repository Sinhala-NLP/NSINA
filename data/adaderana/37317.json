{"Source": "Adaderana", "Timestamp": "September 10, 2013 08:03 pm", "Headline": "උතුරු පළාත් සභා මැතිවරණය අත්හිටුවන ලෙස ඉල්ලා පෙත්සමක් ", "News Content": "උතුරේ පළාත් සභා මැතිවරණය අත්හිටුවීමට අතුරු තහනම් නියෝගයක් නිකුත් කරණ ලෙස ඉල්ලා සිංහල ජාතික පෙරමුණේ ලේකම් ජයන්ත ලියනගේ මහතා විසින් අද(10) අභියාචනාධිකරණය හමුවේ රීඩ් පෙත්සමක් ගොණු කර තිබේ. මැතිවරණ කොමසාරිස්වරයා සහ උතුරේ මැතිවරණ ‍‍තේරීම් භාර නිලධාරීවරුන් මෙම පෙත්සමෙන් වග උත්තරකරුවන් ලෙස සඳහන් කර ඇත. උතුරේ ඡන්දයක් පැවැත්වීමට තරම් වාතාවරණයක් නොමැති බව එම පෙත්සමෙන් ජයන්ත ලියනගේ මහතා පෙන්වා දෙයි. ඊය හේතුව වන්නේ උතුරේ ඇති බිම් බෝම්බ මේ වන විටත් සම්පුර්ණයෙන්ම ඉවත් කර නොමැති බවත්,යුද්ධයට පෙර පදිංචිව සිටි සිංහල සහ මුස්ලිම් ජනතාව යුද සමයෙන් පසු නැවත තමන්ගේ ප්‍රදේශවල පදිංචි නොකිරීම බවත් එම නිසා උතුරු පළාත් ඡන්දය පැවැත්වීම සාධාරණ නොවන බවද එම පෙත්සමේ සඳහන් වෙයි. එබැවින් මෙම කරුණු දෙක සම්පුර්ණ නොකර මැතිවරණයක් පැවැත්වීම අසාධාරණ බවද පෙත්සමේ තවදුරටත් සඳහන්ව තිබේ. පළමුවෙන් මැතිවරණය අත්හිටුවීමට අතුරු තහනම් නියෝගයක් නිකුත් කරන ලෙසත්, ඉන් පසු මැතිවරණය පැවැත්වීම වලක්වන මැන්ඩාමුස් ආඥාවක් නිකුත් කරන ලෙසත් අධිකරණයෙන් පෙත්සම්කරු ඉල්ලා සිටියි .", "URL": "https://sinhala.adaderana.lk/news.php?nid=37317", "Category": null, "Parent URL": null}