{"Source": "Adaderana", "Timestamp": "November 7, 2010 11:20 pm", "Headline": "සිරකරුවෙක් වත් ආරක්ෂා කරගන්නට බැරි ආණ්ඩුවක් මොකටද..?", "News Content": "සිරකරුවෙකුගේ ආරක්ෂාව තහවුරු කරන්නට හෝ නොහැකි ආණ්ඩුවකින් ආරක්ෂාව බලාපොරොත්තු විය නොහැකි බව ජ.වි.පෙ පාර්ලි මේන්තු මන්ත්‍රී සුනිල් හදුන්නෙත්ති මහතා පවසයි. කොළඹ පැවති මාධ්‍ය හමුවකට එක්වෙමින් වැලිකඩ බන්ධනාගාරයේ ඇති වූ ගැටුම්කාරී තත්ත්වය පිළිබඳ අදහස් දක්වමින් හෙතෙම මේ බව කියා සිටියේය. සරත් ෆොන්සේකා මහතා රඳවාගෙන සිටින්නේද වැලිකඩ බන්ධනාගාරයේ බැවින් ඔහුගේ ආරක්ෂාව පිළිබඳ ප්‍රශ්නයක් උද්ගතව ඇති බවද මන්ත්‍රීවරයා පෙන්වා දුන්නේය. එහෙත් පුනරුත්ථාපන හා බන්ධනාගාර ප්‍රතිසංස්කරණ නියෝජ්‍ය අමාත්‍ය විජිත් විජයමුණිද සොයිසා මහතා කියා සිටියේ ෆොන්සේකාගේ ආරක්ෂාව පිළිබඳ කිසිදු ගැටලුවක් මතුව නැති බවයි. වැලිකඩ බන්ධනාගාරයේ ඇති වූ තත්ත්වය හා ෆොන්සේකාගේ ආරක්ෂාව පිළිබඳ කිසිදු සබඳතාවයක් නැතැයිද,බන්ධනාගාරය තුළට බාහිර පුද්ගලයින් ලෙස පොලීසිය පැමිණීමත් එහිදී සිදුවූ අත්වැරදීමකුත් මෙම ගැටුමට හේතු වී තිබුණු බවද නියෝජ්‍ය අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11995", "Category": null, "Parent URL": null}