{"Source": "Adaderana", "Timestamp": "July 5, 2012 01:34 pm", "Headline": "මීට වඩා ශක්තිමත් ආණ්ඩු ජනමතය ඉදිරියේ දණ නැමුවා", "News Content": "මේස් පැළඳ සපත්තු දැමීම සාමාන්‍ය පිළිවෙළ වුවත් ආණ්ඩුවේ උදවිය සපත්තු දමා පසුව මේස් පළඳින බව හිටපු කෘෂිකර්ම සංවර්ධන අමාත්‍ය හා හිටපු ජනාධිපති උපදේශක හේමකුමාර නානයක්කාර මහතා පවසයි. හම්බන්තොට වරාය සෑදීමට ප්‍රථම එහි ගල ඉවත්කිරීම සාමාන්‍යයෙන් කළ යුතු වුවද,වරයා සාදා පසුව ගල ඉවත්කිරීමට ආණ්ඩුව කටයුතු කරමින් සිටින බව හෙතෙම කියා සිටියි. ගුවන්තොටුපළවල්,වරායන්,මහාපරිමාණ ගොඩනැඟිලි ඉදිවීම්වලට මුවාවී කොමිස් කාක්කන්ට කොමිස් කුට්ටි ගණන් හිමිවන බව ඔහු කියා සිටියේ අද(05)කොළඹ පැවති මාධ්‍ය හමුවකට එක්වෙමිනි. පරිසරය නොව මව මරා හෝ කොමිස් කුට්ටිය සාක්කුවේ දමා ගැනීමට ආණ්ඩුවේ උදවිය කටයුතු කරන බව නානයක්කාර මහතා සඳහන් කරයි. බීජ ගොවිපළ වනසා කුණ්ඩසාලේ ගුවන්තොටුපළ ඉදිකිරීමෙන් ජනතාවට ගුවන්ගතවීම කෙසේවෙතත් දිවංගතවීමට සිදුවනු ඇති බව ඔහු අවධාරණය කරයි. ජ්‍යෙෂ්ඨ අමාත්‍යවරුන් අද ආණ්ඩුව තුළම සිරගත කොට සිටින බවත්,අමාත්‍යවරුන් බොහොමයක් මේවන විට ආණ්ඩුවේ ක්‍රියාකලාපය පිළිබඳ බෙහෙවින් කළකිරී සිටින බවත් නානයක්කාර මහතා සඳහන් කළේය. ගසාකෑම නොනවත්වා මේ රට ගොඩනැඟීම සිදුකළ නොහැකි බවත්,යුද්ධය ජයගැනීම සම්බන්ධයෙන් ජනාධිපතිවරයාට ගරු කරන නමුත්,යුද්ධය ජයගැනීමෙන් නොනැවතී මෙරට ආර්ථික යුද්ධය ජයගත යුතුව ඇති බව නානයක්කාර මහතා පෙන්වා දුන්නේය. නීතියේ ආධිපත්‍යය මුළුමනින්ම බිඳවැටී ඇති බවත්,එහි වරද පොලීසියේ නොවන බවත්,පොලීසියද මේවන විට බොහෝ අසරණ තත්ත්වයට ඇදවැටී ඇති බවත් ඔහු කියා සිටියේය. එසේ වුවද රාජ්‍ය හා ආණ්ඩුව යනු එකක් නොව දෙකක් බවත්,පොලීසිය අවනත විය යුත්තේ රාජ්‍යයට මිස ආණ්ඩුවට නොවන බවත් හෙතෙම පැහැදිලි කළේය. දක්ෂිණාංශික හා වාමාංශික සියලු බලවේග ඒක රාශිකොට නව දේශපාලන ව්‍යාපාරයක් ආරම්භ කිරීම තමන්ගේ අභිප්‍රාය බවත්,මීට වඩා ශක්තිමත් ආණ්ඩු ජන මතය ඉදිරියේ දණ නැමූ බවත් නානයක්කාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25536", "Category": null, "Parent URL": null}