{"Source": "Adaderana", "Timestamp": "June 16, 2014 10:13 am", "Headline": "කට කතා එපා - වගකීමෙන් යුතුව තොරතුරු ඕනෑ", "News Content": "වගකීමෙන් යුතුව මාධ්‍ය කාර්යයේ නියැළෙන ලෙස තමන් සියලුම මාධ්‍ය ආයතන මගින් ඉල්ලා සිටින බව ජනමාධ්‍ය අමාත්‍යංශ ලේකම් චරිත හේරත් මහතා පවසයි. තාක්ෂණික මෙවලම් මෙන්ම තාක්ෂණික වශයෙන් බොහෝ දේ දියුණු යුගයක් බැවින් ඉතාම සුළු සිදුවීමක් පවා මහාපරිමාණයෙන් හුවාදැක්වීමක් සිදුවිය හැකි බව හෙතෙම කියා සිටියි. ඊයේ ඇතිවූ සුළු සිදුවීමක් කෙටි පණිවිඩ හා කට කතා මාධ්‍යය මගින් වැරදි තොරතුරු ලෙස සමාජගත වන බවත්, රටක් ලෙස එය ඉතාම බරපතළ තත්ත්වයක් බවත් ලේකම්වරයා අද දෙරණට කියා සිටියේය. එබැවින් අන්තර් ආගමික සහජීවනය විනාශ කෙරෙන අන්දමේ අසත්‍ය හා කටකතා ප්‍රචාරය කිරීමෙන් වළකින ලෙසත්, එසේ නොවුණහොත් එය බරපතළ සමාජ ප්‍රශ්නයක් නිර්මාණය කරනු ඇති බවත් ඔහු පෙන්වාදුන්නේය. කටකතා හා දෝෂ සහිත පුවත් ප්‍රචාරය කිරීම නීත්‍යනුකූලවත් දඬුවම් ලැබිය හැකි වරදක් වන බවත්,ඒ නිසාම සමාජ ප්‍රගමනයට, ප්‍රගතියට මිස ගැටුම්කාරී තත්ත්වයන්ට උඩගෙඩි දෙන අන්දමේ මාධ්‍ය භාවිතයෙන් වැළකෙන ලෙස තමන් ඉල්ලා සිටින බවත් චරිත හේරත් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=43993", "Category": null, "Parent URL": null}