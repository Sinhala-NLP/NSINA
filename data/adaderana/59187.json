{"Source": "Adaderana", "Timestamp": "April 15, 2016 03:30 pm", "Headline": "බීමත් රියදුරන්ට වැඩ වරදියි", "News Content": "ගත වු පැය 24ක කාලය තුළ බීමත් රියදුරන් 238 දෙනෙකු අත්අඩංගුවට ගෙන ඇති බව පොලීසිය පවසයි.එලෙස අත්අඩංගුවට ගත් අය අතර වැඩි පිරිසක් යතුරුපැදිකරුවන් වන අතර එම සංඛ්‍යාව 124ක් බව පොලිස් මාධ්‍ය ප්‍රකාශක කාර්යාලය සඳහන් කළේය.ත්‍රිරෝද රථ රියදුරන් 73 දෙනෙකු, මෝටර් රථ රියදුරන් 20 දෙනෙකු, වෑන් රථ රියදුරන් 09 දෙනෙකු සහ ලොරි රථ රියදුරන් 5 දෙනෙකු ද අත්අඩංගුවටගත් අය අතර වෙයි.පුද්ගලික මගී ප්‍රවාහන බස් රථ තුනක් ද, ගත වු පැය 24 තුළ පොලීසිය සිදුකළ බීමත් රියදුරන් අත්අඩංගුවට ගැනීමේ විශේෂ මෙහෙයුමේ දී අත්අඩංගුවට ගෙන ඇති බව සඳහන්ය.පසුගිය උත්සව සමය තුළ අනතුරු අවම කරගැනීමේ අරමුණින් බීමත් රියදුරන් අත්අඩංගුවට ගැනීමේ විශේෂ මෙහෙයුමක් පසුගිය 10 වැනිදා සිට ආරම්භ කර තිබුණි.ඒ අනුව මේ දක්වා බීමත් රියදුරන් 1056 දෙනෙකු පොලිසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=59187", "Category": null, "Parent URL": null}