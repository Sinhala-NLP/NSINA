{"Source": "Adaderana", "Timestamp": "December 24, 2018 07:30 pm", "Headline": "ආපදා තත්ත්වයෙන් පවුල් 22,823කට පීඩා", "News Content": "පවතින ආපදා තත්ත්වය හේතුවෙන් මේ වන විට උතුරු පළාතේ පවුල් 22,823 කට අයත් පුද්ගලයින් 75, 000කට ආසන්න පිරිසක් පීඩාවට පත්ව තිබේ. යාපනය දිස්ත්‍රික්කයෙන් එක් පුද්ගල මරණයක් වාර්තා වන බව ආපදා කළමනාකරණ මධ්‍යස්ථානය පවසයි. මේ අතර ගංවතුර උවදුරින් අවතැන් වූ අපේම සහෝදර ජනතාව වෙත අත්‍යවශ්‍ය වියළි ආහාර ද්‍රව්‍ය සහ වෛද්‍ය පහසුකම් සපයා දීමේ සහන ක්‍රියාන්විතය මනුසත් දෙරණින් අද(24) ආරම්භ කළ අතර ඒ සඳහා ඔබටත් දායක විය හැකියි. උතුරු පළාතේ යාපනය,කිලිනොච්චිය,මුලතිව්,මන්නාරම සහ වවුනියාව යන දිස්ත්‍රික්ක 5ටම බලපෑ මිලිමීටර් 360 ඉක්මවූ අධික වැසි හේතුවෙන් මේ වනවිට ප්‍රදේශ රැසක ජලගැලීම් තත්ත්වයක් හටගෙන තිබේ. මේ ශ්‍රී ලංකා ගුවන් හමුදාව විසින් ඉරණමඩු,මුලතිව්,පරන්තන් හා පුදුකුඩුඉරිප්පු යන ප්‍රදේශවල පවතින ජලගැලීම් තත්ත්වය නිරීක්ෂණය කළ කළේය. අයහපත් කාලගුණික තත්ත්වයෙන් වැඩිම බලපෑම එල්ල වී ඇති කිලිනොච්චි දිස්ත්‍රික්කයේ පමණක් පවුල් 11,688 කට අයත් පුද්ගලයින් 38,534දෙනෙකු පීඩාවට පත්ව සිටියි. අවතැන්වූ පිරිස් ආරක්ෂිත කඳවුරු 35 ක් වෙත යොමුකර ඇති බව ආපදා කළමනාකරණ මධ්‍යස්ථානය සඳහන් කළේය. අවතැන් වූ පාසල් දරුවන් වෙනුවෙන් විශේෂ සහන සැලසීමට අධ්‍යාපන අමාත්‍යාංශය පියවර ගෙන ඇති අතර නිවාස හානියට පත්ව සිටින පාසල් දරුවන් සඳහා අමතර නිල ඇඳුම් කට්ටලයක් සහ පාවහන් ගැනීම සඳහා වවුචරයක් ලබා දීමටත්, පෙළපොත් හානියට පත්ව ඇත්නම් ඒ සඳහා අලුතින් පෙළපොත් ලබා දීමටත් අධ්‍යාපන අමාත්‍ය අකිල විරාජ් කාරියවසම් මහතා උපදෙස් ලබා දී තිබේ. මේ අතර උතුරුමැද පළාතට ඇදහැලුණු වර්ෂාවත් සමඟ රාජාංගනය ජලාශයේ වාන් දොරටු 30 න් 08ක් ඊයේ විවෘත කර තිබූ අවස්ථාවේ එහි දිය නෑමට ගිය තරුණයින් දෙදෙනෙකු අතරින් අයෙකු ජල පහරට හසුව මිය ගොස් තිබේ. පසුව ජලාශයේ වාන් දොරටු සියල්ල වසා දමා තරුණයාගේ මළ සිරුර සොයා ගනු ලැබූ අතර, සිරුර රාජාංගණය යාය 5 රෝහලට රැගෙන විත් ඇත. මෙලෙස මියගොස් තිබුණේ අනුරාධපුර, සාලියවැව ප්‍රදේශයේ පදිංචිව සිටි 18 හැවිරිදි අවිශ්ක දිල්ෂාන් නමැති අයෙක්. මේ අතර රාජංගණය ජලාශයේ විවෘත කෙරුණු වාන්දොරටු සංඛ්‍යාව 02 දක්වා අද අඩු කෙරුණු අතර අංගමුව ජලාශයේ වාන්දොරටු 02 ම අඩිය දක්වා පහළ දමා තිබේ. මේ අතර උතුරු පළාතේ මුහුදු තීරය ද මේ දිනවල දැඩි රළු ස්වභාවයක් ගෙන තිබේ. මේ අතර ආපදා කළමනාකරණ අමාත්‍ය රංජිත් මද්දුමබණ්ඩාර මහතා අද කිලිනොච්චි දිස්ත්‍රික්කයේ ආපදා තත්වය නිරීක්ෂණය කළේය. අනතුරුව පීඩාවට පත් ජනතාවට අත්‍යවශ්‍ය ආහාර ඇතුළු පහසුකම් ලබා දීම සම්බන්ධයෙන් රාජ්‍ය නිලධාරීන් සමග විශේෂ සාකච්ඡාවක් ද පැවැත් විය.", "URL": "https://sinhala.adaderana.lk/news.php?nid=101247", "Category": null, "Parent URL": null}