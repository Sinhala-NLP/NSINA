{"Source": "Adaderana", "Timestamp": "July 8, 2013 10:05 pm", "Headline": "බුද්ධගයා ප්‍රහාරය - දක්ෂිණ ලංකා කතෝලික සභාව හෙළාදකියි", "News Content": "බුද්ධගයාවට එල්ල වූ ත්‍රස්තවාදී ප්‍රහාරය දැඩි ලෙස හෙළාදකින බව දක්ෂිණ ලංකා කතෝලික රදගුරු අති උතුම් රේමන් වික්‍රමසිංහ හිමිපාණෝ පවසති. එකී ප්‍රහාරය සම්බන්ධයෙන් මාධ්‍ය නිවේදනයක් නිකුත් කරමින් උන්වහන්සේ මේ බව අවධාරණය කරයි. එම නිවේදනයේ වැඩිදුරටත් මෙසේ ද සඳහන්ය ලෝකවාසී බෞද්ධ ජනතාවගේ මුදුන් මල්කඩ බඳුවු බුද්ධගයා විහාරස්ථානයට පසුගියදා (ජූලි මස 07 වන දින) එල්ල වූ ම්ලේච්ඡ ත්‍රස්තාවාදී ප්‍රහාරය දක්ෂිණ ලංකා කතෝලික රදගුරු අති උතුම් රේමන් වික්‍රමසිංහ හිමිපාණෝ දැඩිව හෙළාදකිති. සියලූම ආගම්වල උගැන්වෙන ප්‍රේමය, මෛත්‍රිය, පිළිගැනීම, ඉවසීම, අවබෝධය හා ගරුත්වය සෑම සියලු දෙනාගේ සිත් තුළ ජනිත කරන්නට අප සැම නොපසුබට උත්සහ කළ යුතු බවත් මෙවැනි ආගමික සිද්ධස්ථානයන්ට එල්ල වන ප්‍රහාර ඉදිරියේදී හෝ වළක්වා ගැනීමට සාමයට ලැදි සියලුදෙනා කටයුතු කළ යුතු බවත්, මේ ප්‍රහාරය සම්බන්ධයෙන් සමස්ථ ලෝකවාසී සහෝදර බෞද්ධ ජනතාවට තම මහත් කනගාටුව ප්‍රකාශ කරන බවත් උන්වහන්සේ තවදුරටත් අවධාරණය කර සිටී.", "URL": "https://sinhala.adaderana.lk/news.php?nid=35605", "Category": null, "Parent URL": null}