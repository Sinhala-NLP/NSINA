{"Source": "Adaderana", "Timestamp": "February 7, 2019 01:14 pm", "Headline": "වසර 10කට පෙර පුත්තලමේ පුද්ගලයකු වෙඩි තබා ඝාතනය කල දේශපාලන රියදුරා අල්ලයි", "News Content": "පුත්තලම නගරයේ පුද්ගලයකු වෙඩි තබා ඝාතනය කිරීමේ සිද්ධියක ප්‍රධාන සැකකරුවකු රඳවා ප්‍රශ්ණ කිරීම සඳහා පුත්තලම දිසා විනිසුරු හා මහෙස්ත්‍රාත් අනුර ඉන්ද්‍රජීත් බුද්ධදාස මහතා පුත්තලම පොලීසියට අවසර ලබා දි තිබේ. ඊයේ(06) දින පුත්තලම පොලීසියට එසේ අවසර ලබා දී තිබේ. මෙසේ රඳවා ප්‍රශ්ණ කිරීම සඳහා මහෙස්ත්‍රාත්වරයා අවසර ලබා දී තිබුනේ 2009 වසරේ පුත්තලම නගරයේ වාන මාර්ගයේ පදිංචිව සිටි එවකට වයස අවුරුදු 21 ක් වු සෙයිනුල් ආබ්දින් රමේෂ් නැමති එක් දරු පියකු ඔහුගේ නිවසේදි ගිනි අවියකින් මුඛයට වෙඩි තබා ඝාතනය කිරීමේ චෝදනාවට ප්‍රධාන සැකකරු ලෙස නම් කර ඇති තුවාන් බදුර්දින් මොහොමදු රාෆි නැමති අයෙකි. අදාල ඝාතනය සම්බන්ධව අත්අඩංගුවට ගත් ප්‍රධාන සැකකරු එවකට පුත්තලම සිටි ප්‍රබල දේශපාලඥයකුගේ රියදුරා ලෙස කටයුතු කර ඇති බවත් අදාල දේශපාලඥයා මේ වන විට පුත්තලම නගරයේ ඉහලම තනතුරක් උසුලන බවද කියයි. අදාල ප්‍රධාන සැකකරු 2009 මැයි මාසයේ 8 වන දින වාන මාර්ගයේ පදිංචි මරණකරුගේ නිවසට තවත් හය දෙනෙකු සමඟ හිස් ආවරණය කරගෙන ගොස් එහිදී මරණකරු නිවස තුළදීම වෙඩි තබා මරා දමා ඇති බව පොලිස් පරීක්ෂණ වලදි හෙළි වී තිබේ. අදාල ඝාතනය සිදුකර වසර 10 කට ආසන්න කාලයක් රටින් පැන සිංගප්පුරුව, කටාර් හා සෞදි අරාබියා යන රටවල රැකියාවල නිරත වී ඇති බවද කියයි. පසුව පුත්තලමෙන් පැන ගොස් අලුත්ගම දර්ගා නගරයේ පදිංචිව සිට ඇති බවත් එහිදි විවාහ වී ඇති බවද කියයි. නමුත් මෙම ප්‍රධාන සැකකරු පුත්තලමට රහසේ පැමිණෙන බවට පොලීසියට ලැබුන තොරතුරු මත පොලිස් ඔත්තුකරුවන් යොදවා තිබියදි පුත්තලම නගරයේ පුද්ගලික රෝහලකට සිය සොහොයුරාට වෛද්‍ය ප්‍රථිකාර ලබා ගැනීමට පැමින සිටියදි මෙසේ අත්අඩංගුවට ගෙන තිබුනී. අදාල සැකකරු විසින් ඝාතනයට යොදා ගත් ගිනි අවිය පුත්තලම නගරයේ වැවකට විසිකර ඇති බවද කියයි. ඒ නිසා අදාල ගිනි අවිය සොයා නාවික කිමිදුම්කරුවන් යොදා ගනිමින් සෝදිසි මෙහෙයුම් සිදුකරන බවද පුත්තලම පොලීසිය පවසයි.", "URL": "https://sinhala.adaderana.lk/news.php?nid=103854", "Category": null, "Parent URL": null}