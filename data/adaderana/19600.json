{"Source": "Adaderana", "Timestamp": "October 26, 2011 12:32 pm", "Headline": "කොළඹ කොටස් වෙළඳපොළ නාය ගිහින්-වහා විසඳුම් සෙවිය යුතුයි", "News Content": "කොළඹ කොටස් වෙළඳපොළේ දැවැන්ත කඩාවැටීමක් දක්නට ලැබෙන බව එක්සත් ජාතික පක්ෂය පවසයි. මෙම කඩාවැටීම තුළින් රටේ ආර්ථිකය බිඳවැටී ඇති බව තහවුරු වන බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා සඳහන් කරයි. මෑතකදී ව්‍යාපාරික ක්ෂේත්‍රයට අවතීර්ණ වූ ඇතැම් සමාගම් විසින් මහා පරිමාණ වශයෙන් කළු සල්ලි සුදු සල්ලි බවට පරිවර්තනය කිරීම නිසා මෙම තත්ත්වය උද්ගත වී ඇති බව හෙතෙම පෙන්වා දුන්නේ අද කොළඹ පැවති මාධ්‍ය හමුවකට එක්වෙමිනි. මෙවැනි තත්ත්වයක් උද්ගත වියහැකි බවට එ.ජා.පය විසින් මීට පෙරාතුව පෙන්වාදෙනු ලැබූවද ආණ්ඩුව එය පිළිනොගත් බවත්,මේවන විට ආර්ථිකයේ ඛේදනීය තත්ත්වය වඩා තහවුරු වී ඇති බවත් ඔහු සඳහන් කළේය. තවදුරටත් කරුණු සොයා බලා මෙම තත්ත්වයට වගකිව යුතු නව සමාගම් මොනවාද යන්න හෙළිදරව් කරමින් ඉදිරියේදී පාර්ලිමේන්තුවට සවිස්තර වාර්තාවක් ඉදිරිපත් කිරීමට අදහස් කරන බව මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19600", "Category": null, "Parent URL": null}