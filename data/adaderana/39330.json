{"Source": "Adaderana", "Timestamp": "December 5, 2013 07:07 am", "Headline": "හයර් එකට එක්ක ගිහින් මගදී ඝාතනය කරලා - අවසන් වරට බිරිඳට කතා කරලා", "News Content": "කුලී ගමනක් යන මුවාවෙන් කැඳවාගෙන ගිය ත්‍රීරෝද රථ රියදුරෙකු අතර මගදී පිහියෙන් ඇණ ඝාතනය කර පලා ගිය පුද්ගලයෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව දංකොටුව පොලීසිය පවසයි. ඊයේ (04) රාත්‍රී ඉරබඩගම - බුජ්ජම්පල මාර්ගයේදී මෙම ඝාතනය සිදුවී ඇති අතර මිය ගොස් ඇත්තේ වෙන්නප්පුව,වයික්කාල - කම්මල පදිංචිව සිටි අමාරුගේ ඇන්ටන් සුරංග ප්‍රනාන්දු නම් අයෙකි. මිය ගොස් ඇති අය ත්‍රී රෝද රථ රියදුරෙකු ලෙස කටයුතු කරමින් සිට ඇති අතර ඊයේ සවස මෙම අය කුලී ගමනක් යෑම සඳහා තවත් අයෙකු සමග වයික්කාලේ සිට පිටත්ව ගොස් ඇත. එහිදී මිය ගොස් ඇති අය රාත්‍රී 7.00 ට පමණ තම බිරිඳට දුරකතන ඇමතුමක් ලබා දී පවසා ඇත්තේ කුමාර යන කෙනෙකු තමන්ට පිහියෙන් ඇණ පලා ගිය බවකි. මිය ගොස් ඇති අය සමග ත්‍රී රෝද රථයෙන් කුලී ගමන ගොස් ඇත්තේ ඔහු බවට සැකකරන්නේ යැයි පොලීසිය කියයි. එම පණිවිඩය අනුව දංකොටුව පොලීසිය සහ මිය ගොස් ඇති අයගේ ඥාතීන් එම ස්ථානයට පැමිණෙන විටත් ත්‍රී රෝද රථ රියදුරා මිය ගොස් සිට ඇත. ඝාතනය සිදු කළ බව කියන අය හඳුනාගෙන ඇතත් කුමන හේතුවක් මත ඝාතනය සිදු කළේද යන්න අනාවරණය වී නොමැති බව පොලීසිය කියයි. සැකකරුව මෙතෙක් අත්අඩංගුවට ගෙන නැති අතර දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39330", "Category": null, "Parent URL": null}