{"Source": "Adaderana", "Timestamp": "February 20, 2013 01:23 pm", "Headline": "චෙන්නායිහි ශ්‍රී ලන්කන් එයාර් ලයින්ස් කාර්යාලයට ගල් මුල්", "News Content": "චෙන්නායිහි පිහිටි ශ්‍රී ලන්කන් එයාර් ලයින්ස් කාර්යාලයට ගල් මුල් ප්‍රහාරයක් එල්ලවී තිබේ. එසේ වුවද එම ප්‍රහාරයෙන් කිසිවෙකුටත් හානි සිදුව නැති බව ශ්‍රී ලන්කන් එයාර් ලයින්ස් කාර්යාලය තහවුරු කරන බව ඉන්දීය මාධ්‍ය උපුටා දක්වයි. එල්.ටී.ටී.ඊ සංවිධානයේ නායක වේළුපිල්ලේ ප්‍රභාකරන්ගේ බාල පුතු වන 12 හැවිරිදි බාලචන්ද්‍රන් ආරක්ෂක අංශ භාරයට පත්වීමෙන් අනතුරුව ඝාතනය කළ බවට චෝදනා කරමින් චැනල් ෆෝ නාලිකාව විසින් විකාශය කරන ලද වැඩසටහනට පසුව ඊට විරෝධය පාමින් මෙම ප්‍රහාරය එල්ලවී ඇති බව එරට පොලීසිය පවසයි. සිද්ධියෙන් සුළු දේපළ හානි සිදුව ඇති බවත්, මෙම ප්‍රහාරයට අදාළව තිදෙනකු සම්බන්ධයෙන් සැකපළවී ඇති බවත් පොලීසිය සඳහන් කරයි. මීට පෙරාතුව එල්.ටී.ටී.ඊ හිතවාදීන් පිරිසක් විසින් චෙන්නායිහි පිහිටි ලංකා බැංකු කාර්යාලයටද මෙවැනි ප්‍රහාරයක් එල්ල කළ අතර එහිදී කිහිපදෙනකුට තුවාල සිදුවිය.", "URL": "https://sinhala.adaderana.lk/news.php?nid=31792", "Category": null, "Parent URL": null}