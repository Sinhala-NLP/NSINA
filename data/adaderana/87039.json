{"Source": "Adaderana", "Timestamp": "April 6, 2018 01:13 pm", "Headline": "වකුගඩු රෝහල වසා දැමීමක් නිසා දඹුල්ලේ ජනතාව පාරට බසියි ", "News Content": "දඹුල්ල මූලික රෝහලේ අළුතෙන් ඉදිකෙරුණු වකුගඩු රෝගී අංශයේ විශේෂඥ වෛද්‍යවරයාව ස්ථාන මාරු කොට වකුගඩු රෝගී ඒකකය වසා දැමීමේ සැලසුමක් ඇතිබව පවසමින් දඹුල්ල ප්‍රදේශයේ ජනතාව අද(06) පෙරවරුවේ දඹුල්ල රෝහල ඉදිරිපිට විරෝධතා නිරතවු බව අද දෙරණ වාර්තාකරු පැවසීය. දඹුල්ලේ සිවිල් සංවිධාන සහ මහා සංඝරත්නය පවසන ආකාරයට ‍ප්‍රදේශවාසීන් මාධ්‍යවේදීන් සහ සිවිල් සංවිධාන දැඩි ලෙස කළ ඉල්ලීමකින් අනුව රජය අති විශාල මුදලක් වැය කරමින් අංගසම්පූර්ණ වකුගඩු රෝගී ඒකකය දඹුල්ල රෝහලේ ස්ථාපිත කොට වසර එක හමාරක් ගත වීමට පෙර නැවතත් එය වසා දැමීම සඳහා වෛද්‍යවරයාට ස්ථානමාරුවක් ලබාදීමට කටයුතු කර ඇති බවයි. විරෝධතාවයට එක්ව සිටි බොහෝ රෝගීන් පැවසුවේ මේම වකුගඩු රෝගී ස්ථානය ආරම්භ කළ නිසා තම ජීවිත ආරක්ෂා වූ බවත් විශේෂඥ වෛද්‍යවරයා මෙම ස්ථානයෙන් පිටව ගිය පසු මේ සියල්ල වසා දමා රෝගීන්ගේ ජීවිත අනතුරට ලක්වන බවත්ය. සති දෙකකට පෙර සිට තමන්ට මඩකලපුව ප්‍රදේශයට ස්ථාන මාරුවක් ලැබී ඇති බවත් ඒ සඳහා වෙනත් වෛද්‍යවරයකුද අනුයුක්ත කොට නොමැති බවද එම රෝහලේ වකුගඩු රෝග විශේෂඥ වෛද්‍ය මෛත්‍රී ප්‍රනාන්දු මහතා පැවසීය. දඹුල්ල සුරැකීමේ සංවිධානයේ ලේකම් වසන්ත කුමාර මහතා පැවසුවේ යම් දේශපාලන අවශ්‍යතාවයක් මත හෝ රාජ්‍ය නිලධාරීන්ගේ අවශ්‍යතාවයක් මත දඹුල්ල රෝහලේ පිහිටි වකුගඩු රෝගි ඒකකය සහ කෝටි ගණනාවක් වටිනා වෛද්‍ය උපකරණ වෙනත් රෝහලකට රැගෙන යෑමේ උත්සාහයක් පවතින බවය.", "URL": "https://sinhala.adaderana.lk/news.php?nid=87039", "Category": null, "Parent URL": null}