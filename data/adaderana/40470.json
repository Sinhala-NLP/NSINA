{"Source": "Adaderana", "Timestamp": "January 19, 2014 09:48 pm", "Headline": "ආණ්ඩුවේම සිටිමින් හකීම්ලා ජාතිවාදය අවුස්සනවා", "News Content": "රජයේ සිටිමින් බස්නාහිර පළාත් සභාවට තනි පක්ෂයක් ලෙස තරඟ කිරීමට තීරණය කර ඇති රාවුෆ් හකිම් මහතා ඇතුළු මුස්ලිම් කොංග‍්‍රසයේ ජාතිවාදී උවමනාව හඳුනා ගන්නා ලෙසත් එය පැරදවීමට කටයුතු කරන ලෙසත් ජා.නි.පේ. මාධ්‍ය ප්‍රකාශක හිටපු පාර්ලිමේන්තු මන්ත්‍රී මොහොමඩ් මුසම්මිල් මහතා ලාංකීය මුස්ලිම් ජනතාවගෙන් ඉල්ලා සිටියි. ශ්‍රී ලංකා මුස්ලිම් කොංග්‍රසය බස්නාහිර පළාත් සභාවට තනිව තරඟ කිරීමට ගෙන ඇති තීරණය පිළිබඳව මාධ්‍ය නිවේදනයක් නිකුත් කරමින් හෙතෙම මේ බව පෙන්වාදෙයි. එකී නිවේදනය වැඩිදුරටත් පහත පරිදිය. ශ‍්‍රී ලංකා මුස්ලිම් කොංග‍්‍රසය බස්නාහිර පළාත් සභාව සඳහාද තනිව තරඟ වදින බව ප‍්‍රකාශකර තිබේ. ආණ්ඩුවේ පාර්ශ්වකරුවකු ලෙසත් එක්සත් ජනතා නිදහස් සන්ධානයේ හවුල්කාර පක්‍ෂයක් ලෙසත් මුස්ලිම් කොංග‍්‍රසය කටයුතු කරයි. එහි නායක රාවුෆ් හකීම් මහතා වත්මන් රජයේ අධිකරණ අමාත්‍ය ධුරයද හොබවයි. එසේ තිබියදී මෙම තීරණය ගෙන තිබේ. නැගෙනහිර පළාත් සභා මැතිවරණයේදී ශ‍්‍රී ලංකා මුස්ලිම් කොංග‍්‍රසය කටයුතු කළේද මෙවැනිම තීරණයක පිහිටාය. නැගෙනහිර පළාත් සභාව සඳහා තනිව තරඟ වැදුණු මුස්ලිම් කොංග‍්‍රසය, එහිදී “ආණ්ඩුව පල්ලි කඩනවා” යන චෝදනාව තමන්ද නියෝජනය වන එක්සත් ජනතා නිදහස් සන්ධාන ආණ්ඩුවට එල්ල කරමින් ජාතිවාදය වපුරමින් කටයුතු කළ ආකාරය මෙරට ජාතික සමගිය අගයන මුස්ලිම් ජනතාවට අමතක නැත. එසේ ජාතිවාදීව කටයුතු කර ලබා ගත් මන්ත‍්‍රී ධුරද සමග ඔවුන් අවසානයේදී “ඉබ්බා කටුව තුළට රිංගන්නා සේ” පැමිණ යළිත් එක්සත් ජනතා නිදහස් සන්ධාන නැගෙනහිර පළාත් ආණ්ඩුවට රිංගා ගත්තේ කේවල් කරමින් අමාත්‍ය ධුරයක්ද ලබා ගනිමිනි. බස්නාහිර පළාත යනු සිංහල, දෙමළ, මුස්ලිම් ජනතාව පටු වාද භේද අත්හැර ජාතික සමගිය අරුත් ගන්වමින් වාසය කරන පළාතකි. එවැනි පළාතක් තුළ වුවද ශ‍්‍රී ලංකා මුස්ලිම් කොංග‍්‍රසය තනිව තරඟ වැදීමට සූදානම් වන්නේ තම සුපුරුදු ආගම්වාදී, ජාතිවාදී ස්ථාවරයෙහි පිහිටාය. “හලාල්” මෙන්ම “නිකාබය” පිළිබඳවත් යළි සමාජය තුළ කතිකාවතක් අරඹමින් ඔවුන් බස්නාහිර පළාත් සභා මැතිවරණයට ප‍්‍රවේශ වන්නේම අන්තවාදී කණ්ඩායම් සමග ගැටුම් ඇතිකර ගනිමිනි. ඒ අනුව ශ‍්‍රී ලංකා මුස්ලිම් කොංග‍්‍රසය මෙවර බස්නාහිර පළාත් සභාවට තනිව තරඟ වදින්නේ එක් අතකින් අන්තවාදී මතවාද වැපිරීමටත් ඒ හරහා වෙනත් අන්තවාදී කණ්ඩායම්වලට පෝෂණය වීමට සරු පසක් නිර්මාණය කර දීමටත් බව පැහැදිලිය. මාර්තුවේදී ජිනීවා මානව හිමිකම් සමුළුවේදී ශ‍්‍රී ලංකාවට එරෙහිව අමෙරිකා එක්සත් ජනපදය විසින් ගෙන ඒමට නියමිත යෝජනාව සම්මත වුවහොත් රට තුළ නිර්මාණය වන්නේ ඉමහත් අර්බුදකාරී වාතාවරණයකි. එවැනි තත්ත්වයක් තුළ රටට හිතැති සියලූ දේශපාලන බලවේග මේ මොහොතේ කටයුතු කළ යුත්තේ ජාතික සමගිය තහවුරු වන පරිදිය. එසේ තිබියදී මුස්ලිම් කොංග‍්‍රසය ආණ්ඩුව තුළ සිටිමින් කටයුතු කරන ආකාරය කිසිසේත්ම නිවැරදි නොවේ. අප ශ‍්‍රී ලාංකීය මුස්ලිම් ප‍්‍රජාවගෙන් ඉල්ලා සිටින්නේ රාවුෆ් හකිම් මහතා ඇතුළු මුස්ලිම් කොංග‍්‍රසයේ ජාතිවාදී උවමනාව හඳුනා ගන්නා ලෙසත් එය පැරදවීමට කටයුතු කරන ලෙසත්ය. මොහොමඞ් මුසම්මිල් හිටපු පාර්ලිමේන්තු මන්ත‍්‍රී, මාධ්‍ය ප‍්‍රකාශක, ජාතික නිදහස් පෙරමුණ,", "URL": "https://sinhala.adaderana.lk/news.php?nid=40470", "Category": null, "Parent URL": null}