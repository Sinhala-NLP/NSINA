{"Source": "Adaderana", "Timestamp": "December 16, 2012 08:04 am", "Headline": "මෝටර් රථ තරග පවත්වමින් තෙල් මිල වැඩි කළා", "News Content": "පෙට්‍රල් ලීටරයක මිල රුපියල් 10කින් ඉහළ නැංවීම ආර්ථික දුෂ්කරතාවලින් පීඩාවට පත්ව සිටින සාමාන්‍ය ජනතාවට ආණ්ඩුව විසින් සිදුකළ සාහසික ක්‍රියාවක් බව එක්සත් ජාතික පක්ෂයේ මහලේකම් තිස්ස අත්තනායක මහතා පවසයි. ආණ්ඩුව එක් පසකින් මෝටර් රථ ධාවන තරග පවත්වමින් ජයඝෝෂා නඟමින් සිටින අතර තුර සාමාන්‍ය ජනතාවට ජීවත්වීමේ මං අහුරන බව පුවත් පත් නිවේදනයක් නිකුත් කරමින් ඔහු පෙන්වාදෙයි. මෙරට භාවිත වන රථ වාහනවලින් සියයට 70ක් පමණ පෙට්‍රල් වාහන වන අතර ඉන් සියයට 65ක් පමණ යතුරු පැදි වන බව මහලේකම්වරයා පවසයි. මිල ඉහළ නැංවීමෙන් යතුරුපැදි සහ ත්‍රිරෝද රථ භාවිත කරන සාමාන්‍ය ජනතාව තවත් දුෂ්කරතාවට පත්වීමට සිදුවන බව තිස්ස අත්තනායක මහතා නිකුත් කළ නිවේදනයේ දැක්වෙයි. ඔක්ටේන් 90 වර්ගයේ පෙට්‍රල් ලීටරයක මිල පෙරේදා (14) රාත්‍රීයේ සිට රුපියල් 10කින් ඉහළ නැංවීමට රජය තීරණය කළ අතර පෙට්‍රල් ලීටරයක නව මිල වන්නේ රුපියල් 159කි.", "URL": "https://sinhala.adaderana.lk/news.php?nid=29988", "Category": null, "Parent URL": null}