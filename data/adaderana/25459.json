{"Source": "Adaderana", "Timestamp": "July 1, 2012 05:02 pm", "Headline": "උතුරු අධිවේගයේ පළමු අදියරට වසර අවසානයට පෙර ටෙන්ඩර් නිම කළ යුතුයි", "News Content": "උතුරු අධිවේගී මාර්ගයේ පළමු අදියරේ ඉදිකිරීම් සඳහා මේ වසර අවසන් වීමට පෙර ටෙන්ඩර් කටයුතු අවසන් කරන ලෙස ජනාධිපති මහින්ද රාජපක්ෂ මහතා නිලධාරීන්ට උපදෙස් ලබාදී තිබේ. මහනුවර දිස්ත්‍රික් සංවර්ධන කටයුතුවල ප්‍රගතිය සහ එහි ඉදිරි සැලසුම් පිළිබඳ, මහනුවර ජනාධිපති මන්දිරයේ පැවති සාකච්ඡාවේ දී මෙම උපදෙස් ලබා දී ඇති බව ජනාධිපති මාධ්‍ය අංශය සඳහන් කරයි. මෙම අධිවේගී මාර්ගයේ සියලු ඉදිකිරීම් පරිසර හිතකාමී හා පරිසර හානී අවම වන ආකාරයෙන් සිදුකිරීමට ද ජනාධිපතිවරයා නිලධාරීන්ට උපදෙස් ලබාදී තිබේ. මහනුවර දිස්ත්‍රික්කයේ දියත් කර ඇති සංවර්ධන කටයුතු මෙන්ම දිස්ත්‍රික් සංවර්ධන කටයුතුවල ඉදිරි සැලසුම් පිළිබඳවත් දැනට ප්‍රදේශයේ පවතින කෘෂිකාර්මික , සෞඛ්‍ය , ආර්ථික ක්ෂේත්‍රවල ගැටලු පිළිබඳවත් මෙම සාකච්ඡාවේ දී අවධානය යොමුවු බව ජනාධිපති මාධ්‍ය අංශය කියා සිටියි. සංවර්ධන ව්‍යාපෘතීන් මුල්ගලට පමණක් සීමා නොකොට ජනතාවගේ අවශ්‍යතා හඳුනාගෙන ඒ මත ක්‍රියා කර සංවර්ධනයේ සැබෑ ප්‍රතිලාභ ජනතාවට ලබා දෙන ලෙස ජනාධිපතිවරයා එහිදී දේශපාලනඥයින්ගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=25459", "Category": null, "Parent URL": null}