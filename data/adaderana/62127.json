{"Source": "Adaderana", "Timestamp": "July 16, 2016 05:26 pm", "Headline": " වැඩි මිලට බඩු විකුණන වෙළෙඳසැල් වැටලීම ඇරඹෙයි!", "News Content": "රජය මගින් පාලන මිලක් නියම කොට ඇති අත්‍යවශ්‍ය ආහාර ද්‍රව්‍ය වැඩි මිලට විකුණන වෙළෙඳසැල් හා වෙළෙඳුන් වැටලීම සඳහා පාරිභෝගික කටයුතු පිළිබඳ අධිකාරිය මේ වන විට දිවයින පුරා හදිසි වැටලීම් ආරම්භ කොට ඇතැයි කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසයි.තම අමාත්‍යාංශය මගින් ප්‍රකාශයට පත් කොට ඇත්තේ අත්‍යවශ්‍ය ආහාර ද්‍රව්‍ය 16 ක උපරිම සිල්ලර මිල පමණක් බවත්, පාලන මිලට වැඩියෙන් ඒවා විකුණන වෙළඳසැල් හා ස්ථාන වටලා එම වෙළෙඳුන්ට හා ව්‍යාපාරිකයින්ට එරෙහිව නීතිය ක්‍රියාත්මක කිරීමට රජය කටයුතු කරන බවත් ඇමතිවරයා කීය.වැට් බද්දට මුවා වී ඇතැම් වෙළෙඳුන් වැට් බද්දට අයත් නොවන භාණ්ඩ පවා වැඩි මිල ගණන්වලට විකිණීම නිසා මෙම අත්‍යවශ්‍ය ආහාර ද්‍රව්‍යවලට පාලන මිලක් නියම කිරීමට සිදු වූ බවත් එහිදී ජීවන වියදම් කමිටුව විසින් භාණ්ඩ ආනයනයට වැයවන මුදල හා ව්‍යාපාරිකයින්ගේ ලාභය පවා සැළකිල්ලට ගනු ලැබුණු බවත් ඒ මහතා පැවසීය.මෙම මිල නියම කර ඇත්තේ අත්‍යවශ්‍ය ආහාර ද්‍රව්‍ය සඳහා උපරිම සිල්ලර මිලක් වන අතර තරගකාරීත්වය යටතේ එයට වඩා අඩු මිලකට භාණ්ඩ අලෙවි කළ හැකි බවද ඔහු පෙන්වා දෙන ලදී.මේ අතර පාලන මිලට වැඩියෙන් භාණ්ඩ අලෙවි කරන වෙළෙඳුන් හා ව්‍යාපාරික ස්ථාන වැටලීමට පාරිභෝගික කටයුතු පිළිබඳ අධිකාරියේ විමර්ශන නිලධාරීන් 200 ක් යොදවා ඇතැයිද එම අධිකාරියේ අධ්‍යක්ෂ ජනරාල් ඒ.කේ.ඩී.ඩී.ඩී. අරන්දර මහතා පවසයි.දිවයිනේ සියලුම දිස්ත්‍රික්කවල දිස්ත්‍රික් ලේකම් කාර්යාලවලට අනුයුක්ත කොට පාරිභෝගික කටයුතු පිළිබඳ අධිකාරියේ නිලධාරීන් යොදවා ඇති බවත්, භාණ්ඩ වැඩි මිලට අලෙවි කරන ස්ථාන පිළිබඳව පැමිණිලි ලැබුණු වහාම ඔවුන් එම ස්ථාන වැටලීමට කටයුතු කරන බවද අරන්දර ඒ මහතා පැවසිය.මෙයට අමතරව අධිකාරියේ ප්‍රධාන කාර්යාලය මගින්ද වැටලීම් සිදු කරනු බවද ඔහු සඳහන් කරයි.පාලන මිලට වැඩියෙන් භාණ්ඩ විකුණන වෙළඳසැල් හෝ පුද්ගලයින් පිළිබඳව අංක 1977 දරණ දුරකථන අංකයට ඕනෑම දූරකථනයකින් දැනුම් දී පැමිණිලි කිරීමට හැකි බවද අධ්‍යක්ෂ ජනරාල්වරයා සඳහන් කළේය.වැටලීම්වලට යන නිලධාරීන් ගමන් ගන්නා වාහනවල ජී.පී.එස්. (G.P.S.) තාක්ෂණික උපකරණ සවි කොට ඇති බැවින් ඔවුන්ගේ කටයුතු ප්‍රධාන කාර්යාලයේ සිට නිරීක්ෂණය කිරීමට පාරිභෝගික කටයුතු පිළිබඳ අධිකාරිය පියවර ගෙන ඇති බවද අරන්දර මහතා පැවසීය.", "URL": "https://sinhala.adaderana.lk/news.php?nid=62127", "Category": null, "Parent URL": null}