{"Source": "Adaderana", "Timestamp": "September 15, 2016 03:08 pm", "Headline": "තාජුඩීන් සිද්ධියේ හිටපු අධිකරණ වෛද්‍යවරයාගේ පෙත්සම කුණුකූඩයට යයි", "News Content": "රගර් ක්‍රීඩක වසීම් තාජුඩීන් සිද්ධියට අදාළව තමාව අත්අඩංගුවට ගැනීමට පෙර අපේක්ෂිත ඇපයක් නියමකරන ලෙස ඉල්ලා කොළඹ හිටපු ප්‍රධාන අධිකරණ වෛද්‍ය නිලධාරී මහාචාර්ය ආනන්ද සමරසේකර මහතා විසින් ගොනු කළ පෙත්සමක් අධිකරණයට විසින් ප්‍රතික්ෂේප කර ති‍බේ.පෙත්සම ඉදිරිපත් කරමින් හිටපු ප්‍රධාන අධිකරණ වෛද්‍ය නිලධාරීවරයා, කොළඹ මහේස්ත්‍රාත් අධිකරණයට දන්වා සිටියේ මිය ගිය වසීම් තාජුඩීන්ගේ අස්ථි කොටස් කිහිපයක් අතුරුදහන්වීම සම්බන්ධයෙන් පරීක්ෂණ පැවැත්වීමට පොලීසිය විසින් තමාව අත්අඩංගුවට ගැනීමේ සූදානමක් පවතින බවයි.එම සිද්ධියට තමාගේ කිසිදු සම්බන්ධයක් නැති බව ප්‍රකාශ කරන ආනන්ද සමරසේකර මහතා තමාව අත්අඩංගුවට ගැනීමට පෙර අපේක්ෂිත ඇපයක් නියමකරන ලෙස අධිකරණයෙන් ඉල්ලා තිබිණි.කෙසේ වෙතත් කොළඹ අතිරේක මහේස්ත්‍රාත් දුලානි අමරසිංහ මහත්මිය අදාළ පෙත්සම සම්බන්ධයෙන් අද(15) කියා සිටියේ මේ මොහොතේ ඇපයක් නියම කරනු ලැබුවහොත් සිදුකරමින් පවතින පරීක්ෂණවලට එයින් බාධාවක් සිදුවිය හැකි බවයි.එම නිසා පෙත්සම ඉවත දැමීමට විනිසුරුවරිය විසින් කටයුතු කළ බව අදදෙරණ වාර්තාකරු පවසයි.", "URL": "https://sinhala.adaderana.lk/news.php?nid=64113", "Category": null, "Parent URL": null}