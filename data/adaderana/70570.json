{"Source": "Adaderana", "Timestamp": "March 8, 2017 09:13 am", "Headline": "සංචාරක තහනම ගැන සෝමාලියාව සහ සුඩානයේ අප්‍රසාදය", "News Content": "අමෙරිකාව විසින් නිකුත් කර ඇති සංචාරක තහනම සම්බන්ධයෙන් සෝමාලියාව සහ සුඩානය සිය අප්‍රසාදය පළ කර තිබේ.අමෙරිකානු ජනාධිපති ඩොනල්ඩ් ට්‍රම්ප් පසුගිය සඳුදා මුස්ලිම් රටවල් 06කට දින 90ක සංචාරක තහනමක් පනවා තිබේ.අමෙරිකාවේ ජාතික ආරක්ෂාව පිළිබද අවධානය යොමු කොට මෙම පියවර ගෙන ඇති බව සඳහන්වේ.සුඩානය සහ සෝමාලියාව පවසන්නේ අමෙරිකාවේ මෙම තීරණය අසාධාරණ බවය.සෝමාලියානු ජනාධිපති පවසන්නේ අමෙරිකාව තුළ සෝමාලියානු වැසියන් එක්ලක්ෂ 50,000ක පමණ පිරිසක් සිටින බවය.ඔවුන් අමෙරිකානු ආර්ථිකයට සෘජු දායකත්වයක් ලබාදෙන බවද ඔහු ප්‍රකාශ කර තිබේ.සුඩාන විදේශ අමාත්‍යවරයා පවසන්නේ කිසිදු සුඩාන ජාතිකයෙකු ත්‍රස්තවාදී ක්‍රියාවක් සම්බන්ධයෙන් අමෙරිකාව තුළ චෝදනාවට ලක්වී නොමැති හෙයින් මෙම තහනම සුඩානය වෙත පැවරීම අසාධාරණ බවය.", "URL": "https://sinhala.adaderana.lk/news.php?nid=70570", "Category": null, "Parent URL": null}