{"Source": "Adaderana", "Timestamp": "April 21, 2011 09:20 am", "Headline": "පොලිසිය හා එක්වන්න -එස්. බී සරසවි සිසුන්ගෙන් ඉල්ලයි", "News Content": "පොලිසිය සමග සමීපව කටයුතු කරන ලෙස උසස් අධ්‍යාපන අමාත්‍ය එස්. බී. දිසානායක මහතා විශ්ව විද්‍යාල සිසු සිසුවියන් වෙත සඳහන් කර තිබේ. ඊයේ(20) නැගෙනහිර විශ්ව විද්‍යාලයීය ආචාර්යවරුන්, කාර්යය මණ්ඩල නිලධාරීන් හා සිසු සිසුවියන් හමුවූ අවස්ථාවේදී ඔහු මේ බව ප්‍රකාශ කර ඇත. කෙසේවෙතත් නැගෙනහිර විශ්ව විද්‍යාලයේ ස්ථාපිත පොලිස් මුරපොළ ඉවත් කරන ලෙස තවදුරටත් විරෝධතා පැවැත්වුවහොත් ඒ සඳහා හමුදාව යෙදවීමට සිදුවන බව අමාත්‍යවරයා එහිදී අවධාරණය කර තිබේ. නැගෙනහිර විශ්ව විද්‍යාලයේ වන්දාරමුල්ල පීඨ භූමියේ ස්ථාපිත කර ඇති පොලිස් මුරපොළ ඉවත් කරන ලෙසට බල කරමින් එම විශ්ව විද්‍යාල සිසුන් පසුගියදා පංති වර්ජනයක ද නිරත විය. විශ්ව විද්‍යාල ශිෂ්‍යයෙකු වශයෙන් තමා ද ශිෂ්‍ය අරගල වලට සහභාගී වු අයෙකු බව උසස් අධ්‍යාපන අමාත්‍යවරයා මෙහිදී ප්‍රකාශ කළේය. සිසුන් අනවශ්‍ය ආකාරයෙන් එම පොලිස් මුරපොළ ඉවත් කරන ලෙසට බල කලහොත් හමුදා මුරපොළක් ස්ථාපිත කරන බවත් ඊට ද බලපෑම් පැමිණියහොත් නාවික හමුදා මුරපොළක් පිහිටුවන බවත් අමාත්‍යවරයා එහිදි අවධාරණය කර සිටියේය. ශිෂ්‍ය සංගම් නියෝජිතයින් සමඟ ඊයේ පැවති සාකච්ඡාවකින් අනතුරුව සිය අධ්‍යයන කටයුතු පුරුදු පරිදි සිදුකරගෙන යාමට සිසුන් එකඟ වී ඇති බව ද සඳහන්ය.", "URL": "https://sinhala.adaderana.lk/news.php?nid=15605", "Category": null, "Parent URL": null}