{"Source": "Adaderana", "Timestamp": "June 30, 2017 02:35 pm", "Headline": " ත‍්‍රීකුණාමල වරාය විකිණීමට එරෙහිව ඒකාබද්ධය පෙළ ගැසෙයි ", "News Content": "ත‍්‍රීකුණාමල වරාය විකුණා දැමීමට එරෙහිව ඒකාබද්ධ විපක්ෂය විසින් උද්ඝෝෂණ ව්‍යාපාරයක් සංවිධානය කර තිබේ.අද (30) කොළඹදී ඒකාබද්ධ විපක්ෂය විසින් සංවිධානය කළ මාධ්‍ය හමුවක්දී ඔවුන් මේ බව කියා සිටියේය.එම උද්ඝෝෂණය ලබන 3දා ත්‍රිකුණාමල නගරයේදී පවත්වන බව ඔවුන් පවසයි. එදින ප.ව 2.00 රැළිය ආරම්භ කරන බවත්, හිටපු ජනාධිපති මහින්ද රාජපක්ෂ මහතාගේ නායකත්වයෙන් මෙම රැළිය පවත්වන බවත් සඳහන්ය.මේ අතර වර්තමානය වන විට ආර්ථිකය කඩා වැටී රටේ ප්‍රශ්න ඉහළ ගොස් ඇති බව පාර්ලිමේන්තු මන්ත්‍රී රෝහිත අබේගුණවර්ධන මහතා පවසයි.එමෙන්ම රටේ ඇති වටිනා සම්පත් ලෝක උරුම, බෞද්ධ උරුම හා රටක් ලෙස ආරක්ෂා කර ගත යුතු දෑ ආරක්ෂා කිරීමට වත්මන් ආණ්ඩුව අපොහොසත් වී ඇති බවත්, ඒවා විකුණා දැමීමට ඔවුන් කටයුතු කරන බවත් ඔහු කියා සිටියේය.එමෙන්ම හිටපු මුදල් ඇමතිවරයා විසින් රටේ ජනයාගේ මතකයේ රැදීමට තරම් කාර්යයන් කොටසක් කළ බවත්, එසේ නමුත් වත්මන් මුදල් ඇමතිවරයා විසින් තවමත් කිසිවක් සිදු නොකර ඇති බවත් ඔහු පැවසීය.එමෙන්ම අද වන විට කුණු ප්‍රශ්නය රටට විශාල ප්‍රශ්නයක් වී ඇති බවත් කුණු බෑගයක් අතේ තිබුණද අත්අඩංගුවට ගන්නා තත්ත්වයකට අද ආණ්ඩුව පත් වී ඇති බව ඔහු කියා සිටියේය.වත්මන් ආණ්ඩුව කුණු වලින් ජීවත්වීමට උත්සහ කරන බවත්, අන්තවාදී ආණ්ඩුවට කඩේ යන පිරිස් විසින් රටේ සම්පත් විකුණා දැමීමට උත්සහයක නිරත වන බවද ඔහු කියා සිටියේය.එමෙන්ම මේ අවස්ථාවට එක් වූ ප්‍රසන්න රණවීර මහතා කියා සිටියේ උමා ඔය ගැටළුව සම්බන්ධයෙන් කිසිඳු පාර්ශවයකට චෝදනා සිදු කළ නොහැකි බවයි.එනම් ඒ සඳහා පසුගිය ආණ්ඩුව සේම වත්මන් ආණ්ඩුවත් වගකිව යුතු බව කියා සිටි ඒ මහතා කියා සිටියේ එහ ව්‍යාපෘතිය සඳහා පරිසර වාර්තා සකසන සමයේ පක්ෂයේ මහ ලේකම්වරයා ලෙස මෛත්‍රීපාල සිරිසේන මහතා කටයුතු කළ බවයි.මේ වන විට සිදු කරගෙන ඇත්තේ කබරගොයා තලගොයා කර ගැනීමක් බව ඒ මහතා කියා සිටියේය.එමෙන්ම මේ අවස්ථාවේදී මාධ්‍යෙව්දීන් යොමු කළ ප්‍රශ්න වලට පිළිතුරු දෙමින් කියා සිටයේ සයිටම් ගැටළුවට රජයක් ලෙස ස්තීර විසදුමක් ලබා දිය යුතු බවයි.", "URL": "https://sinhala.adaderana.lk/news.php?nid=74723", "Category": null, "Parent URL": null}