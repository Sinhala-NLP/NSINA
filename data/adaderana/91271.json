{"Source": "Adaderana", "Timestamp": "June 21, 2018 04:49 pm", "Headline": "ශ්‍රීලනිප 16 කණ්ඩායම ඒකාබද්ධයේ මන්ත්‍රී කණ්ඩායම් රැස්වීමට යන්න සූදානමින්", "News Content": "ලබන සතියේ පැවැත්වෙන ඒකාබද්ධ විපක්ෂයේ මන්ත්‍රී කණ්ඩායම් රැස්වීම සඳහා ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ 16 කණ්ඩායම සහභාගී වීමට තීරණය කර ඇති බව පාර්ලිමේන්තු මන්ත්‍රී ඩබ්ලිව්.ඩී.ජේ. සෙනෙවිරත්න මහතා පවසයි. අද (21) කොළඹ පැවති මාධ්‍ය හමුවකට එක්වෙමින් මන්ත්‍රීවරයා මේ බව ප්‍රකාශ කළේය. ඒකාබද්ධ විපක්ෂයද අපට ආරාධනා කිරීමට තීරණය කළ බවත් ඒ අනුව ඉදිරියේදී දෙපාර්ෂවයටම ඒකාබද්ධ විපක්ෂය ලෙස කටයුතු කිරීමේ හැකියාව පවතින බව ඩබ්ලිව්.ඩී.ජේ. සෙනෙවිරත්න මහතා ප්‍රකාශ කළේය. එම මාධ්‍ය හමුවට එක් වූ පාර්ලිමේන්තු මන්‍ත්‍රී ඩිලාන් පෙරේරා මහතා ප්‍රකාශ කළේ එක්සත් ජාතික පක්ෂය පරාජය කිරීම සඳහා ඉදිරිපත් වන ජනාධිපති අපේක්ෂකයා සියලුම ජන කොටස්වල සහයෝගය හිමිවන පුද්ගලයෙකු විය යුතු බවයි. ඒ අනුව දැනට පවතින තත්ත්වය අනුව එම අපේක්ෂකයා නම් කළ යුත්තේ හිටපු ජනාධිපති මහින්ද රාජපක්ෂ මහතා විසින් බවද පාර්ලිමේන්තු මන්‍ත්‍රී ඩිලාන් පෙරේරා මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=91271", "Category": null, "Parent URL": null}