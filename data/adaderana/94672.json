{"Source": "Adaderana", "Timestamp": "August 19, 2018 12:10 pm", "Headline": "අදත් කාසල්රි ජලාශයේ වාන් කවුළු 12 ට ඉහළින් වාන් දමයි", "News Content": "කාසල්රි ජලාශයේ වාන්කවුළු 12 ටම ඉහළින් පිටාර ගැලීම තෙවන දිනයට අදත් එලෙසම පවති. ඉකුත් 16 වන දා කවුළු දෙකක් මතින් පමණක් වාන් දැමිම සිදු වුවත් 17 දා රාත්‍රියේ සිට කවුළු 12 ට ම ඉහලින් පිටාර ගැලීම ආරම්භ වු බව ලක්ෂපාන ජල විදුලිය බලාගාර සංකිර්ණයේ වාරි ඉංජිනේරුවෝ පවසති. මෙවර මෙම පුර්ණ වාන් දැමීම වසර 5 ට පසු සිදුවු අතර කාසල්රි ජලාශයේ ඉදිකර තිබෙන ස්ථිර වේල්ලට ඉහළින් තාවකාලිකව අසුරා තිබෙන අඩි පහක් පමණ වු ලෑලී බැම්මටද ඉහලින් පිටාර ගලමින් තිබේ. ඒ අනුව මැදින් පිහිටා ඇති කවුළු දෙකට උඩින් අඩි 1 ක් පමණ ජල ප්‍රමාණයක් ද අනෙකුත් කවුළු වලින් අගල් 8 ක පමණ ජල ප්‍රමාණයක් පිට වෙමින් පවතී. එමෙන්ම විමලසුරෙන්ද්‍ර ජලාශයද පිටාර ගලමින් තිබේ. ලක්ෂපාන හා කැණියෝන් ජලාශවලද වාන්දොරටු විවෘත්ත කර ඇති අතර ඉහළ කොත්මලේ ජලාශයේ වාන් දොරටු 02 ක් අද දිනයේ ද විවෘත්ත කර තිබේ. කඳුකරයට ඇද හැලෙන වර්ෂාවේ වර්ධනක් ඇති වුවහොත් එම ලෑලි මෑත් කර වැඩි ජල ප්‍රමාණයක් නිදහස් කිරිමට සිදුවන අතර එවන් තත්ත්වයකදි කැළණි ගඟේ මට්ටම සිඝ්‍රයෙන් ඉහලයා හැකිය. එම හේතුව නිසා කැළණි ග‍ඟේ ජලය පරිහරණය කරන හා ඒ අවට වාසය කරණ ජනතාව කල්පණාකාරි විය යුතුය.", "URL": "https://sinhala.adaderana.lk/news.php?nid=94672", "Category": null, "Parent URL": null}