{"Source": "Adaderana", "Timestamp": "September 13, 2018 03:40 pm", "Headline": "ඇලෝසියස් හා කසුන් යළි රක්ෂිත බන්ධනාගාරයට", "News Content": "මහබැංකු බැඳුම්කර ගනුදෙනුව සම්බන්ධයෙන් චෝදනා එල්ලවී ඇති පර්පෙචුවල් ට්‍රෙෂරීස් සමාගමේ හිමිකරු අර්ජුණ් ඇලෝෂියස් සහ එහි ප්‍රධාන විධායක නිලධාරී කසුන් පලිසේන යන අය තවදුරටත් රක්ෂිත බන්ධනාගාර ගත කිරීමට කොටුව මහේස්ත්‍රාත් අධිකරණය නියෝග කර තිබේ. ඔවුන් දෙදෙනා ලබන 27 වන දින දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් ලංකා ජයරත්න මෙනවිය නියෝග කළ බවයි අද දෙරණ අධිකරණ වාර්තාකරු සඳහන් කළේය. මෙහිදී නීතිපතිවරයා වෙනුවෙන් පෙනී සිටි ජ්‍යෙෂ්ඨ අතිරේක සොලිසිටර් ජනරාල් යසන්ත කෝදාගොඩ මහතා පෙන්වාදී ඇත්තේ පර්පෙචුවල් ට්රෙලෂරීස් සමාගම ලබාදුන් මුදල් ඩබ්ලිව්.එම් මෙන්ඩිස් සමාගම විසින් සැකසහිත ලෙස තුන්වන පාර්ශවයකට ලබාදීමට අදාළ වව්චර් 102ක් මෙන්ඩිස් සමාගමේ ප්‍රධාන විධායක නිලධාරීවරයාගේ උපදෙස් මත විනාශ කර ඇති බවට සාක්ෂි ඉදිරිපත්ව ඇති බවයි. මහබැංකු බැඳුම්කර ජනාධිපති කොමිෂන් සභාව සක්‍රීයව පැවති 2017 වසරේ නොවැම්බර් මස එම මුදල් පී.ටී.එල් සමාගම විසින් මෙන්ඩිස් සමාගමට ලබාදී ඇති බව ද යසන්ත කෝදාගොඩ මහතා පෙන්වාදී තිබේ. ඊට අදාළ චෙක්පත් බහුතරයක් සොයාගැනීමට අපරාධ පරීක්ෂණ දෙපාර්තමේන්තුව සමත් වී ඇතත් මෙන්ඩිස් සමාගම විසින් ඒවා කුමන පාර්ශවයකට නිකුත් කලේ ද යන්න පිළිබඳව අනාවරණය කරගැනීමට දීර්ඝ ලෙස විමර්ශන සිදුකරන බවයි ඔහු පෙන්වාදී ඇත.", "URL": "https://sinhala.adaderana.lk/news.php?nid=96048", "Category": null, "Parent URL": null}