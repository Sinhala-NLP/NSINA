{"Source": "Adaderana", "Timestamp": "January 25, 2019 11:21 am", "Headline": "ගෝඨාගේ නඩුවේ සාක්ෂිකරුවන් 3කට රට යන්න අවසර", "News Content": "හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු විත්තිකරුවන් හත් දෙනෙකුට එරෙහිව ගොනු කර තිබෙන නඩුවේ පැමිණිල්ලේ සාක්ෂිකරුවන් තුන්දෙනෙකුට විදේශ ගත වීම සඳහා කොළඹ ත්‍රිපුද්ගල විශේෂ මහාධිකරණය අවසර ලබා දුන්නේය. මෙම නඩුව අද(25) පෙරවරුවේ සම්පත් අබේකෝන් (සභාපති), සම්පත් විජේරත්න සහ චම්පා ජානකී රාජරත්න යන ත්‍රිපුද්ගල මහාධිකරණ විනිසුරු මඩුල්ල හමුවේ කැඳවනු ලැබුවා. එහිදී සාක්ෂි කරුවන් වෙනුවෙන් පෙනී සිටි නීතිඥවරු ඉදිරිපත් කළ කරුණු සලකා බැලූ ත්‍රිපුද්ගල මහාධිකරණ විනිසුරු මඩුල්ල පැමිණිල්ලේ සාක්ෂි කරුවන් ලෙස නම් කර සිටින ඩබ්ලිව්.එම්.ඒ.එස්. ඉද්දවෙල සහ රොහාන් සෙනෙවිරත්න යන සාක්ෂිකරුවන් දෙදෙනාට රාජකාරිමය කටයුතු සඳහා මෙසේ විදේශ ගත වීම සඳහා අවසර ලබා දුන්නේය. ඕස්ට්‍රේලියාව බලා පිටත්ව යාමට නියමිත සුරේන් බණ්ඩාර නැමැති සාක්ෂිකරුට රුපියල් ලක්ෂ 15 බැගින් වූ පුද්ගලික ඇප දෙකක් මත මුදා හළ අධිකරණය අධිකරණය නැවත දැනුම් දුන් අවස්ථාවක සාක්ෂි දීම සඳහා අධිකරණය හමුවේ පෙනී සිටිය යුතු බවටද නියෝගයක් නිකුත් කළේය. රජයේ නියෝජ්‍ය සොලිස්ටර් ජෙනරාල් දිලීප පිරිස් මහතා අධිකරණයේ අවධානය යොමු කරමින් මෙම නඩුවේ 67 වන සාක්ෂිකරු ලෙස නම් කර සිටින ඉද්දවෙල නමැත්තා ඉකුත් නඩු දිනයේ අධිකරණ ශාලාව තුළ එක්තරා විත්තිකරුවකු සමඟ සුහද කතාබහක නිරත වී ඇති බවට තොරතුරු ලැබේ දැයි කියා සිටියේය. සාක්ෂිකරුවන්ට විත්තිකරුවන් සමඟ අධිකරණ ශාලාව තුළ සතුටු සාමිචියේ නිරත වීමට හැකියාවක් නොමැති බව සඳහන් කළ රජයේ නියෝජ්‍ය සොලිසිටර් ජෙනරාල්වරයා මේ සම්බන්ධයෙන් අදාළ සාක්ෂිකරුට අවවාද කරන මෙන් අධිකරණයෙන් ඉල්ලීමක් කළේය. එම ඉල්ලීම පිළිගත් ත්‍රිපුද්ගල විනිසුරු මඩුල්ල මින් මතුවට අධිකරණ ශාලාව තුළ විත්තිකරුවන් සමඟ කතා කිරීමෙන් වළකින මෙන් අදාළ සාක්ෂිකරුට අවවාද කළේය. ඉකුත් රජය සමයේ මැදමූලන ප්‍රදේශයේ දී ඩී. ඒ. රාජපක්ෂ අනුස්මරණ කෞතුකාගාරය ඉදිකිරීම සඳහා ඉඩම් ගොඩ කිරිමේ හා සංවර්ධනය කිරීමේ සංස්ථාවට අයත් රුපියල් මිලියන 33.9 ක මුදලක් යොදවා එම මුදල සාවද්‍ය පරිහරණය කළ බවට චෝදනා කරමින් ගෝඨාභය රාජපක්ෂ මහතා ඇතුළු විත්තිකරුවන්ට එරෙහිව පොදු දේපල පනත යටතේ නීතිපතිවරයා මෙම නඩුව පවරා තිබේ.", "URL": "https://sinhala.adaderana.lk/news.php?nid=103036", "Category": null, "Parent URL": null}