{"Source": "Adaderana", "Timestamp": "August 23, 2018 09:46 am", "Headline": "ස්වර්ණාභරණ තොගයක් ලංකාවට ගෙනා කතුන් 4ක් මාට්ටු", "News Content": "නීතිවිරෝධී ලෙස මෙරටට ගෙන ආ ස්වර්ණාභරණ තොගයක් සමඟ ශ්‍රී ලාංකික කාන්තාවන් සිව් දෙනෙකු අත්අඩංගුවට ගෙන තිබේ. ඊයේ(22) රාත්‍රි කටුනායක ගුවන් තොටුපොළේ දී රේගු නිලධාරීන් විසින් ඔවුන් ගත් බව රේගු මාධ්‍ය ප්‍රකාශක සුනිල් ජයරත්න මහතා සඳහන් කළේය. මොවුන් සිංගප්පූරුවේ සිට ඉන්දියාවට පැමිණ මුම්බායි සිට නැවත කටුනායක ගුවන් තොටුපොළ වෙත පැමිණ තිබු අතර එම කාන්තාවන් විසින් සූක්ෂම ලෙස අදාළ රන් ආභරණ පැළඳගෙන පැමිණ තිබේ. එම රන් ආභාරණෙවල බර කිලෝ ග්‍රෑම් 01 යි ග්‍රෑම් 595 ක් පමණ වන අතර ඒවාහි වටිනාකම අනූ පන් ලක්ෂ හැත්තෑ එක් දහස් තුන් සිය විස්සක් පමණ වන බව සඳහන්ය. ශ්‍රී ලංකා රේගුවට නොදන්වා අදාළ රන් ආභරණ ගෙන ඒම සම්බන්ධයෙන් විමර්ශන සිදුකරන බව සුනිල් ජයරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=94872", "Category": null, "Parent URL": null}