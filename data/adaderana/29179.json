{"Source": "Adaderana", "Timestamp": "November 14, 2012 11:57 am", "Headline": " 13 ගැන ස්ථාවරය කියන්නැයි රනිල් ඉල්ලයි", "News Content": "13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් රජයේ ස්ථාවරය කුමක්දැයි විපක්ෂ නායක රනිල් වික්‍රමසිංහ මහතා විමසයි. 13 වන ව්‍යවස්ථා සංශෝධනය සම්බන්ධයෙන් සන්ධාන ආණ්ඩුවේ සිටින ඇතැම් පාර්ශවයන් විවිධ මත ප්‍රකාශ කරමින් සිටින බවත්, රජයට හිතවත් පිරිස්ද එසේ කරන බවත් මේ හේතුවෙන් රජයේ ස්ථාවරය හෙළිදරව් කළ යුතුව ඇති බව වික්‍රමසිංහ මහතා සඳහන් කළේය. අද (14) පාර්ලිමේන්තුවේදී විශේෂ ප්‍රකාශයක් සිදුකරමින් විපක්ෂ නායකවරයා මේ බව කියා සිටියේය. 2009 මැයි 29 වන දින එක්සත් ජාතීන්ගේ මහ ලේකම්වරයා සමග නිකුත් කළ ඒකාබද්ධ නිවේදනයේ හා 2011 මැයි 17 වන දින ඉන්දීය රජය හා ඒකාබද්ධව නිකුත් කළ නිවේදනයේ 13 වන ව්‍යවස්ථා සංශෝධනය සම්බන්ධයෙන් එළඹ තිබුණු ස්ථාවරය ප්‍රතික්ෂේප කරන්නේදැයි ඔහු එහිදී විමසා සිටියේය. මෙම ව්‍යවස්ථා සංශෝධනයට අදාළව විවිධ අය විවිධ මතවාද ප්‍රකාශ කළද රජය ඒ සම්බන්ධයෙන් මෙතෙක් නිල තීන්දුවක් ගෙන නැති බව විපක්ෂ නායකවරයාගේ විමසීමට ප්‍රතිචාර දක්වමින් සභානායක, අමාත්‍ය නිමල් සිරිපාලද සිල්වා මහතා සඳහන් කළේය. එසේ නමුත් 13 වන ව්‍යවස්ථා සංශෝධනය වඩා නිවරදි කිරීම හා පුළුල් කිරීම සම්බන්ධයෙන් සංවාදයක් බිහිවී ඇති බව සිරිපාලද සිල්වා මහතා සිහිපත් කළේය. ජාතික ප්‍රශ්නයට විසඳුම් පිණිස පත් කරනු ලැබූ පාර්ලිමේන්තු තේරීම් කාරක සභාව හරහා සුදුසු පියවරක් ගැනීමට රජය කටයුතු කරනු ඇති බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29179", "Category": null, "Parent URL": null}