{"Source": "Adaderana", "Timestamp": "April 17, 2019 11:34 am", "Headline": "තවත් රිය අනතුරක්-තුවාලකරුට බරපතළයි", "News Content": "අධික වේගයෙන් ධාවනය වු ලොරි රථයක් සහ යතුරුපැදියක් මුහුණට මුහුණලා ගැටිමෙන් යතුරුපැදිකරු බරපතළ ලෙස තුවාල ලබා දික්ඔය මුලික රෝහල වෙත ඇතුළත් කර තිබේ. පසුව තුවාලකරුගේ තත්ත්වය බරපතළ නිසා ඔහු මහනුවර ශික්ෂණ රෝහල වෙත මාරු කර යැවු බව හැටන් පොලීසිය පවසයි. ඊයේ (16) රාත්‍රී 7.30 ට පමණ මෙම අනතුර සිදු වි ඇත්තේ හැටන් ඩයගම ප්‍රධාන මාර්ගයේ දික්ඔය බටල්ගල වත්ත ප්‍රදේශයේදීය. හැටන් සිට දික්ඔය දරවල වත්ත දක්වා අධික වේගයෙන් ධාවනය වු යතුරුපැදිය සහ ආගරපතන ප්‍රදේශයේ සිට හැටන් දක්වා අධික වේගයෙන් ධාවනය වු ලොරි රථය මෙසේ මුහුණට මුහුණලා ගැටි අනතුර සිදු වී ඇත. ලොරි රථයේ රියදුරා සහ යතුරුපැදිකරු බිමත්ව සිටි බවත්, දෙදෙනාගේ අපරික්ෂාකාරි රිය ධාවනය අනතුරට හේතු වී ඇති බවත් අනතුර පිළිබඳව පරික්ෂණ පවත්වන හැටන් පොලීසියේ රථ වාහන අංශයේ නිලධාරින් පැවසුවේය. ලොරි රථයේ රියදුරා සැකපිට අත්අඩංගුවට ගෙන ඇති අතර ඔහු හැටන් මහෙස්ත්‍රාත් අධිකරණය වෙත ඉදිරිපත් කිරිමට නියමිතයි. ඉකුත් 13 වෙනිදා සිට ඊයේ රාත්‍රී වන තෙක් බිමත්ව රිය ධාවනය කිරිමේ චෝදනාව යටතේ රියදුරන් 15 දෙනෙකු සැකපිට අත්අඩංගුවට ගෙන පොලිස් ඇප මත මුදා හැර එම රියදුරන්ට එරෙහිව හැටන් මහෙස්ත්‍රාත් අධිකරණයේ නඩු පැවරිමට කටයුතු කර ඇති බව හැටන් පොලීසියේ රථ වාහන අංශයේ නිලධාරින් පැවසීය.", "URL": "https://sinhala.adaderana.lk/news.php?nid=108093", "Category": null, "Parent URL": null}