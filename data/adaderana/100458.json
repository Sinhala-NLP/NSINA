{"Source": "Adaderana", "Timestamp": "December 8, 2018 04:20 pm", "Headline": "අසරණ දියණියන් දෙදෙනෙකුට අකුරු කරන්නට අත දෙන්න", "News Content": "සිය පියා ගිලන් වීමත් සමඟ අසරණව සිටින පාසල් ශිෂ්‍යාවන් දෙදෙනෙකු පිළිබඳව බිබිල මැදපිටියෙන් වාර්තා විය. බිබිල මැදිපිටිය ගම්මානයේ පදිංචි ඩි.එම්.සිරිසේන මහතා ගොවිතැනින් සිය දිවිය සරිකරගත් අතර සිය බිරිඳ සහ දියණියන් දෙදෙනා සමඟ අඩු පහසුකම් ඇතුව සිය නිවසේ ජීවත් වේ. කෙතරම් අගහිගකම් තිබුනත් ගොවිතැනින් ලැබුණු සුළු මුදල අරපරිස්සම්කරගනිමින් සතුටින් ජීවත් වූ මෙම පවුල අසරණභාවයට පත්වුණේ සිරිසේන මහතා එක්තැන්වීමත් සමගින්. දියවැඩියාවෙන් පෙළිම නිසා සිරිසේන මහතාගේ පාද දෙකම කපා ඉවත් කිරීමට සිදුවීමත් සමඟ මෙම පවුලට ඉතා දුෂ්කර ජීවිතයක් ගතකිරීමට සිදුව තිබේ. තවමත් පාසල් වියේ පසුවන සිරිසේන මහතාගේ දියණියන් දෙදෙනා මොනරාගල සේනාපතිය මහා විද්‍යාලයේ 10 ශ්‍රේණියේ හා 7 ශ්‍රේණියේ ඉගෙනුම ලබයි. දියණියන්ගේ අධ්‍යාපන කටයුතු වලට මෙන්ම සිරිසේන මහතාගේ බේත්හේත් හා නිවසේ එදිනෙදා කටයුතු පවත්වාගෙන යාමට සිදුව තිබෙන්නේ සිරිසේන මහතාගේ බිරිඳ දිනපතා කුලී වැඩ කරමින් උපයන සොච්චම් මුදලින්. සිරිසේන මහතාගේ එකම ඉල්ලීම වන්නේ සිය දියණියන් දෙදෙනාගේ අධ්‍යාපන කටයුතු අඛන්ඩව සිදුකර ගැනීම සඳහා කිසිවකුගේ උපකාරයක් පමණයි.", "URL": "https://sinhala.adaderana.lk/news.php?nid=100458", "Category": null, "Parent URL": null}