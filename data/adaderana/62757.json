{"Source": "Adaderana", "Timestamp": "August 4, 2016 03:17 pm", "Headline": "ඩීල් තියෙනවා නම් රනිල්ට බණිනවාද?", "News Content": "මහින්ද රාජපක්ෂ මහතා හා අගමැති රනිල් වික්‍රමසිංහ මහතා අතර ඩීල් නැති බව නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි.සිරිකොතදී අද පැවැති මාධ්‍ය හමුවකදී ඒ මහතා කියා සිටියේ ඩීල් එකක් ඇති නම් පාද යාත්‍රාවේ පැමිණි අය රනිල් වික්‍රමසිංහ අගමැතිවරයාට බැණ නොවදින බවයි.පාද යාත්‍රාවේ පැමිණි අය ජනපති පවා විවේචනය නොකර අගමැතිවරයාට අපහාස කළ බව පෙන්වාදුන් පාලිත රංගේ බණ්ඩාර මහතා ඩීල් එකක් ඇති නම් අගමැතිට අපහාස නොකර ඔවුන් හොඳ කිව යුතු බව පෙන්වාදුන්නේය.එසේම රටපාවා දුන් දෙවැනි ජුවන් ධර්මපාල කෙනෙක් ඉන්නවානම් ඒ මහින්ද රාජපක්ෂ මහතා බව ද රාජ්‍ය අමාත්‍යවරයා කියා සිටියේය.ඔහු පැවසුවේ නැවත බලයට ඒම සඳහා කරන මෙවැනි වැඩ අනුමත නොකරන බවයි.විමල් වීරවංශ කොළඹ වටලනවා කියා ඇති බවත්, කට නිසා මාළුවාත් නහින නිසා විමල්ට කට පරිස්සම් කරගන්න කියන බවත්, \"බෙංගමුවේ බ්‍රිගේඩියර්\" සංඝයා වහන්සේ 2000ක් පාගමනට ගේන බව පැවසුවත් 150ක්වත් නොපැමිණි බවත්, ඒ මහතා කීවේය.මිලියන 2ක් කොළඹට ‍එන බව කියූ නිසා කැම්බල් පිටිය වෙන්කර දුන් බවද, එහෙත් බුද්ධි අංශ වාර්තාවලට අනූව පැමිණ ඇත්තේ 14,700ට අඩු පිරිසක් බවද රාජ්‍ය අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=62757", "Category": null, "Parent URL": null}