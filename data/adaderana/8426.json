{"Source": "Adaderana", "Timestamp": "May 16, 2010 09:07 am", "Headline": "රැකියා කළ සංචාරකයින් දැලේ", "News Content": "සංචාරක වීසා ලබාගෙන මෙරට රැකියා වල නිරත වූ ඉන්දීය ජාතිකයින් 14 දෙනෙකු සහ පකිස්ථාන ජාතිකයෙකු ආගමන විගමන දෙපාර්තමේන්තුව විසින් අත්අඩංගුවට ගෙන තිබේ. එ් අනුව ඉන්දීය ජාතිකයින් 11 දෙනෙකු වත්තල ප්‍රදේශයෙන් ද තවත් තිදෙනෙකු හෙට්ටිවීදීය ප්‍රදේශයෙන් ද අත්අඩංගුවට ගත් බව ආගමන විගමන දෙපාර්තමේන්තුව පවසයි. ඔවුන් යකඩ භාණ්ඩ නිෂ්පාදන ආයතන වල සහ රත්‍රං භාණ්ඩ නිෂ්පාදන ආයතන වල සේවය කරමින් සිටිය දී මෙසේ අත්අඩංගුවට පත් වී තිබේ. බම්බලපිටිය ප්‍රදේශයේ අවන්හලක සේවය කරමින් සිටිය දී පකිස්ථානු ජාතිකයා ආගමන විගමන දෙපාර්තමේන්තුවේ විමර්ශන ඒකකයේ නිලධාරීන් විසින් අත්අඩංගුවට ගෙන ඇති බව සඳහන් වේ. මොවුන් සියලු දෙනාම සංචාරක වීසා ලබා ගෙන ශ්‍රී ලංකාවට පැමිණ ඇති අතර ආගමන විගමන නීතීයට අනුව සංචාරක වීසා ලබා ගෙන මෙරටට පැමිණෙන කිසිදු පුද්ගලයෙකුට රැකියා වල නිරත වීමට අවසර නැත. අත්අඩංගුවට ගත් මෙම සංචාරකයින් පිරිස රටින් පිටුවහල් කරන තෙක් මිරිහාන රැඳවුම් කඳවුරේ රඳවා තබා ඇති බව ආගමන විගමන දෙපාර්තමේන්තුවේ නියෝජ්‍ය පාලක ඩබ්ලිව්. දේවේන්ද්‍ර රාජා මහතා ප්‍රකාශ කළේය. මේ අතර මීට ප්‍රථම සංචාරක වීසා ලබා ගෙන මෙරට රැඳී සිටි ඉන්දීය ජාතිකයින් 25 දෙනෙකු පසුගිය දා පොලිසිය අත්අඩංගුවට ගනු ලැබිණි. ‍", "URL": "https://sinhala.adaderana.lk/news.php?nid=8426", "Category": null, "Parent URL": null}