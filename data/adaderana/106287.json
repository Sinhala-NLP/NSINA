{"Source": "Adaderana", "Timestamp": "March 18, 2019 02:54 pm", "Headline": "ක්ලෝරීන් ටැංකියක සිදු වු ගෑස් කාන්දුවකින් 2ක් රෝහලට", "News Content": "මස්කෙළිය ජල සම්පාදන හා ජලාපවහන මධ්‍යස්ථය ජල පොම්පාගාරයේ ජලය පවිත්‍ර කිරීම සඳහා යොදන ක්ලෝරීන් ටැංකියේ අද (18) පෙ.ව. 10.15 ට පමණ ගෑස් කාන්දුවක් සිදුව තිබේ. මේ හේතුවෙන් එම මධ්‍යස්ථානයේ වැඩ බලන ස්ථාන භාර නිලධාරි නිරෝෂන් බණ්ඩාර මහතා සමඟ තවත් සේවකයෙක් හදිසියේ රෝගාතුර වීමෙන් මස්කෙළිය ප්‍රාදේශිය රෝහල වෙත ඇතුළත් කර ඇත. මෙම ජල පොම්පාගාරයේ සවි කර ඇති කිලෝ 100 ක පමණ ප්‍රමාණයකින් සමන්විත පාවිච්චි කරන ලද ක්ලෝරීන් ටැංකියකියේ මූඩියක් ඊයේ(17) පෙරවරුවේ බුරුල් වීම හේතුවෙන් මෙම ගෑස් කාන්දුවීම සිදුවී ඇති බවත්, එම අවස්ථාවේ ටැංකිය අසල සිටි ස්ථානභාර නිලධාරි වරයා සමඟ තවත් සේවකයෙකුට එම ගෑස් ආග්‍රාහණය වීම හේතුවෙන් ප්‍රතිකර ලබා ගැනීම සඳහා රෝහල් ගත කළ බවත් ජල පොම්පාගාරයේ සේවයේ නියුතු සේවකයෙක් පැවසීය. ගෑස් කාන්දුවීමත් සමඟ වහා අවට පදිංචිකරුවන් දැණුම්වත් කරමින් තම නිවෙස්වල ජනේල් හා දොරවල් වසා දමන ලෙස ඉල්ලා සිටි සිටි බවත් එම සේවකයා වැඩිදුරටත් කීය. ක්ලෝරීන් ටැංකියේ ගෑස්, පොම්පාගාරයෙන් පිටතට කාන්දුවීම හේතුවෙන් පොම්පාගාරය අසල තිබූ මල් පැළැටි පිළිස්සී ගොස් ඇත. මස්කෙළිය පොලීසියේ ස්ථානාධිපති පොලිස් පරීක්ෂක ටිරෝන් රත්නායක මහතා ඇතුලු නිලධාරීන් පිරිසක් වහා ජල පොම්පාගාරය අසලට ගොස් එම මාර්ගයෙන් ගමන් කරන පිරිස් වෙනත් විකල්ප මාර්ගවලට යොමු කර අවට පදිංචි පිරිසට ආරක්ෂාකාරි ලෙස සිටින ලෙස උපදෙස් ලබා දීම සිදු කළේය. ගෑස් ආග්‍රාහණය විම හේතුවෙන් රෝහල්ගත කළ රෝගීන් දෙදෙනාගේ තත්ත්වය අසාධ්‍ය නොවන බව මස්කෙළිය රෝහලේ ප්‍රකාශකයෙක් කීය.", "URL": "https://sinhala.adaderana.lk/news.php?nid=106287", "Category": null, "Parent URL": null}