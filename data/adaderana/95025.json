{"Source": "Adaderana", "Timestamp": "August 25, 2018 09:18 pm", "Headline": "ශ්‍රී යෝගාශ්‍රම විහාරයේ වැඩසිටින අෂ්ඨඵල බෝධීන් වහන්සේ", "News Content": "ශතවර්ෂ ගණනකට පෙර ශ්‍රී මහා බෝධියේ දක්ෂිණ ශාඛාව මෙරට රෝපණය කිරීම සහ ඉන් පැන නැගි අෂ්ඨඵල බෝධීන් වහන්සේ අදටත් දිවයින පුරා විරාජමානව වැඩ සිටිමින් සුවහසක් බෞද්ධයින්ගේ ගෞරවයට පාත්‍ර වේ. මේ ඉතිහාස කථාවට නව අරුතක් එක් කරන අසිරිමත් සිදුවීමක් ගාල්ල අහුංගල්ල ශ්‍රී යෝගාශ්‍රම විහාරස්ථානයෙන් වාර්තා වේ. මහින්දාගමනයෙන් පසු ඇති වූ බෞද්ධ පුනරුදය හමුවේ බෝධි වන්දනාවක අඩුව දුටු මිහිඳු හිමියන් සිය නැගණිය වූ සඟමිත් තෙරණිය අත ජය ශ්‍රී මහාබෝධීන් වහන්සේගේ දක්ෂිණ ශාඛාව මෙරටට රැගෙන විත් රෝපණය කළේය. ඉතිහාසයට අනුව මෙම බෝධි රෝපණ මංගල්‍යය සිදුවන්නේ බුද්ධ වර්ෂ 236 වැන්නේ උඳුවප්මස පුර තුදුස්වක දින සවස හෙවත් පුර පසළොස්වක පොහොය දිනට පෙර දිනයේයී. එතැන් සිට දින 07 ක් ඇවෑමෙන් මහා ප්‍රාතිහාර්යයන් මධ්‍යයේ ශ්‍රී මහා බෝධියේ නැගෙනහිර දිශා ශාඛාවෙන් තවත් බෝධි අංකුරයක් හටගත් අතර ඉන් එදිනම තවත් ශාඛා 08 ක් හටගත් බව ඓතිහාසික මූලාශ්‍රයන්හි දක්වා තිබේ. අෂ්ඨ ඵල බෝධීන් වහන්සේ ලෙස බෞද්ධයාගේ වන්දනාවට පාත්‍ර වූ එම බෝධීන් වහන්සේ දිවයිනේ ස්ථාන 08 ක රෝපණය කරනු ලැබීය. මෙරටට ලැබුණු ශ්‍රී මහා බොධීන් වහන්සේගෙන් හටගත් අෂ්ඨ ඵල බෝධීන් වහන්සේට පසුව එලෙස අෂ්ඨ ඵල බෝධීන් වහන්සේ නමක් හටගැනීමක් පිළිබඳව ඉතිහාසයේ හරිහැටි සඳහනක්ව නැහැ. මෙවැනි පසුබිමක ගාල්ල කොළඹ මාර්ගයේ අහුන්ගල්ල පාතේගම ප්‍රදේශයේ සුවිශාල විෂ්ණු දේව ප්‍රතිමාව පිහිටි ශ්‍රී යෝගාශ්‍රම විහාරය දෙස අවධානය යොමු වන්නේ එහි වැඩසිටින අෂ්ඨඵල බෝධීන් වහන්සේ හේතුවෙනි. සතියේ සෑම සෙනසුරාදා දිනක මෙන්ම පොහෝ දිනවලදී විහාරස්ථානය වෙත බෞද්ධ සැදැහැවතුන් එක්රැස්වන්නේ අෂ්ඨඵල බෝධිය වෙනුවෙන් සිදු කරනු ලබන බෝධි පූජා පිංකමෙහි හා විෂ්ණු වන්දනාවෙහි ආශිර්වාදය ලබාගැනීම සඳහායී. ලබන දෙසැම්බර් මස මෙම විහාරස්ථානය මුල්කරගනිමින් අෂ්ඨඵල බෝධීන් වහන්සේ වෙනුවෙන් සිවුරු 84000 ක මහා පූජාවක් ද සංවිධානය වන්නේ රටටත් ජාතියටත් සෙත් ප්‍රාර්ථනා කරමින්.", "URL": "https://sinhala.adaderana.lk/news.php?nid=95025", "Category": null, "Parent URL": null}