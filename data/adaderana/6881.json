{"Source": "Adaderana", "Timestamp": "February 22, 2010 04:26 pm", "Headline": "අපනයන සංවර්ධන මණ්ඩලයෙන් වෙබ් අඩවියක්", "News Content": "ශ්‍රී ලංකාවේ නිෂ්පාදන හා සේවා අපනයනය සම්බන්ධයෙන් කටයුතු කරනු ලබන ප්‍රමුඛ රාජ්‍ය ආයතනය වන ශ්‍රී ලංකා අපනයන සංවර්ධන මණ්ඩලය, ශ්‍රී ලංකාවේ වෘත්තීයමය සේවාවන් අන්තර්ජාතික වෙළෙඳපොළ තුළ ප්‍රචලිත කිරීමේ අරමුණින්, වෘත්තීයමය සේවා හා තොරතුරු තාක්ෂණය සහ ඉලෙක්ට්‍රොනික් යන දෙඅංශයේ වෙබ් අඩවි දෙකක් අද ආරම්භ කළේය. මෙම වෙබ් අඩවි අපනයන හා ජාත්‍යන්තර වෙළෙඳ අමාත්‍ය මහාචාර්ය ජී. එල්. පීරිස් මහතාගේ ප්‍රධානත්වයෙන් 2010 පෙබරවාරි මස 22 වන දින පෙරවරු 11. 00ට කොළඹ 02, නවම් මාවතේ, අංක 42 හි DHPL ගොඩනැගිල්ලේ 3වන මහලේ පිහිටි ශ්‍රවණාගාරයේදී සිදුකෙරුණි. මෙම වෙබ් අඩවි තුළින් ශ්‍රී ලංකාවේ, ගණකාධිකරණය හා මූල්‍ය කටයුතු , නීති සේවා, ඉදිකිරීම් ආශ්‍රිත සේවා, තොරතුරු තාක්ෂණය හා මෘදුකාංග සේවා සහ ආයුර්වේද යන ක්ෂේත්‍රයන් සම්බන්ධයෙන් උසස් තත්ත්වයේ වෘත්තීමය සේවා සපයන්නෙක් ලෙස අන්තර් ජාතික වශයෙන් ලොව පුරා ප්‍රචලිත කිරීම අපනයන සංවර්ධන මණ්ඩලයේ ප්‍රධාන අරමුණ වේ. මෙම වෙබ් අඩවිය තුළින් ශ්‍රී ලාංකික ප්‍රධාන වාත්තීයමය සේවාවන් පිළිබඳවත්, ඒවායේ තත්ත්වයන් හා හැකියාවන් පිළිබඳවත් මනා විශ්ලේෂණයක් ඉදිරිපත් කර ඇත. ඒ අනුව වෘත්තීයමය සේවා අංශය සඳහා වන ජාතික වෙබ් අඩවියෙහි ගණකාධිකරණය හා මූල්‍ය කටයුතු සේවය, නීති සේවය, ඉදිකිරීම් ආශ්‍රිත සේවා(ඉංජිනේරු සැලසුම් ශිල්පීන්, ප්‍රමාණ හා තක්සේරු සේවාවන්, මිනින්දෝරු නගර සැලසුම්), තොරතුරු තාක්ෂණය සහ මෘදුකාංග සංවර්ධන සේවා හා ආයුර්වේද සේවා යන ක්ෂේත්‍ර ප්‍රධාන වශයෙන් ඇතුළත් කර ඇත. තොරතුරු තාක්ෂණ අංශයේ ප්‍රධාන අපනයන අංශයන් වනුයේ මෘදුකාංග නිෂ්පාදන හා සේවා අංශයයි. තවද මෘදුකාංග නිෂ්පාදන සංවර්ධනය බාහිරකරණය ද මෙහි ලා අනෙකුත් වැදගත් අංශ වේ. ඉලෙක්ට්‍රොනික සේවා අංශය ශ්‍රී ලංකා අපනයන සංවර්ධන මණ්ඩලය විසින් ප්‍රවර්ධනය සඳහා තෝරාගත් තවත් වැදගත් අංශයකි. මෙය ශ්‍රී ලංකා අපනයන සංවර්ධන මණ්ඩලයේ වෙබ් අඩවියට සහ අනෙකුත් වැදගත් වෙබ් අඩවිවලටද ඒකාබද්ධ කොට ඇත.", "URL": "https://sinhala.adaderana.lk/news.php?nid=6881", "Category": null, "Parent URL": null}