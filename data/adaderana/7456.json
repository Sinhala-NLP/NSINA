{"Source": "Adaderana", "Timestamp": "March 23, 2010 08:36 am", "Headline": "වෙඩි ප්‍රහාරයකින් පුද්ගලයෙක් මියයයි", "News Content": "මතුගම මහජන ක්‍රීඩාංගණය අසලදී පුද්ගලයෙකු වෙඩි තබා ඝාතනය කර තිබේ. ඊයේ රාත්‍රී 9 .45 ට පමණ යතුරු පැදියකින් පැමිණි නාඳුනන පුද්ගලයෙකු මෙම වෙඩි තැබීම සිදු කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා පවසයි. වෙඩි ප්‍රහාරයට ලක් වූ පුද්ගලයා එම ස්ථානයේ දීම මිය ගිය බව ද පොලිසිය සඳහන් කරයි. වෑන් රථයක් තුළ මත්පැන් පානය කරමින් සිටිය දී මෙම පුද්ගලයාට වෙඩි ප්‍රහාර එල්ල වී ඇති බව පොලිස් මාධ්‍ය ප්‍රකාශකවරයා ප්‍රකාශ කළේය. මෙසේ මරණයට පත් ව ඇත්තේ අමාත්‍ය රෝහිත ‍අබේගුණවර්ධන මහතාගේ ප්‍රබල ආධාරකරුවෙකු බව සඳහන්ය. එහෙත් මෙය දේශපාලන ඝාතනයක් බවට තහවුරු කිරීමට කිසිදු සාක්ෂියක් ‍මෙතෙක් ලැබී නොමැති බව පොලිසිය අවධාරණය කරයි. ඝාතකයින් අත්අඩංගුවට ගැනීම සඳහා මතුගම පොලිසිය වැඩි දුර පරීක්ෂණ පවත්වයි.", "URL": "https://sinhala.adaderana.lk/news.php?nid=7456", "Category": null, "Parent URL": null}