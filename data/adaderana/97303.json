{"Source": "Adaderana", "Timestamp": "October 7, 2018 12:39 pm", "Headline": "ළිඳකින් ගොඩ ආ පුංචි සුරතලා", "News Content": "වවුනියාව,බෝගස්වැව,නාමල්ගම ප්‍රදේශයේ ළිඳක වැටී සිටි මාස හතරක් පමණ වයසැති අලි පැටවෙකු වවුනියාව වනජිවි කාර්යාල නිළධාරීන් අද (07) උදැසන බේරා ගනු ගෙන ඇත. නාමල්ගම ගම්මානය වටා ඉදිකොට තිබෙන අලි වැටෙන් රිංගා පැමිණි අලි පැටවා ඊයේ (06) සවස ගම්වැදී ඇති අතර,එහිදි ගම්වාසීන් අලි පැටියා අල්ලා ගැනීමට උත්සහ දරා ඇත. අලි පැටියා අල්ලා ගැනීමට උත්සහ කිරීමේදී අලි පැටියා කැළැ වැදී අතර, අනතුරුව රාත්‍රීයේදී පැටියා ළිඳකට වැටී තිබේ. සිද්ධිය සම්බන්ධයෙන් ප්‍රදේශවාසීන් වවුනියාව වනජිවි නිළධාරීන් දැනුවත් කිරීමෙන් අනතුරුව වනජිවි නිළධාරීන් පැමිණ බැකෝ යන්ත්‍රයක් යොදාගෙන ළිං බැම්ම කපා අලි පැටියා ගොඩගෙන ඇත. වනජිවි නිළධාරීන් පැවසුවේ අදාළ ළිඳ තුළ කිඹුලෙකු සිට ඇති අතර, කිඹුලාගෙන් අලි පැටියාට කරදරයක් වේයැයි සිතා කඩිනමින් අලි පැටියා ගොඩගත් බවයි. ගොඩගත් අලි පැටියාට වවුනියාව කලාපය භාර පශු වෛද්‍ය නිළධාරි බි.ගිරිදරන් මහතාගේ ප්‍රධානත්වයෙන් වෛද්‍ය ප්‍රතිකාර ලබාදුන් අතර, අලි පැටියා මේ වන විට යහපත් සෞඛ්‍ය තත්ත්වයෙන් පසුවන බවද වනජිවි නිළධාරීන් පැවසූහ. අම්මා සමඟ අලි පැටි පැමිණ ඇති අතර, එහිදි අලි පැටියා අලි වැටෙන් රිංගා ගම්මානයට පිවිස ඇති බවද වනජිවි නිළධාරීන් පවසති. අලි පැටියා‍ගේ මව සොයාදීමට කටයුතු කිරීමට නියමිත අතර, මව සොයා ගැනීමට නොහැකිවුවහොත් අලි පැටියා ආරක්ෂිත ස්ථානයක් වෙත යොමු කිරීමට කටයුතු කරන බවද වනජිවි නිළධාරීන් සදහන් කරති. වවුනියාව වනජිවි කාර්යාල නිළධාරීන් පැවසුවේ බෝගස්වැව පොලිස් නිළධාරීන් හා ප්‍රදේශවාසීන් සහය ඇතිව අලි පැටියා ගොඩගත් බවයි. (චායා රූප-මාධව කුලසූරිය)", "URL": "https://sinhala.adaderana.lk/news.php?nid=97303", "Category": null, "Parent URL": null}