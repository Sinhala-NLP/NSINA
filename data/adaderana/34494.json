{"Source": "Adaderana", "Timestamp": "May 30, 2013 03:22 pm", "Headline": " පාරිසරික විසඳුම් සමාන විය යුතුයි", "News Content": "පාරිසරික ගැටළු සම්බන්ධයෙන් ගන්නා විසඳුම් සැමට සමාන විය යුතු බව ජනාධිපති මහින්ද රාජපක්ෂ මහතා පවසයි. එම විසඳුම් සාධාරණ හා අපක්ෂපාතී විය යුතු බව චිනයේ ෂියෑං ප්‍රාන්තයේදී අද ආරම්භවූ ආසියානු දේශපාලන පක්ෂවල අන්තර්ජාතික සමුළුවේ විශේෂ සැසිවාරය අමතමින් ජනාධිපතිවරයා සඳහන් කළේය. වත්මන් පාරිසරික අර්බුද කාර්මික රටවල අධි පරිභෝජනය හේතුවෙන් උද්ගතවූවක් බව සඳහන් කළ ජනාධිපති මහින්ද රාජපක්ෂ මහතා එහිදී අවධාරණය කළේ සංවර්ධනය වන රටවල් මෙම තත්ත්වය නිර්මාණය කිරීමට දායක නොවූ බවයි. \"පාලකයින් සොබාදහමේ අයිතිකරුවන් නොව භාරකරුවන්ය\" යන වදන උපුටා දැක්වූ ජනාධිපතිවරයා පරිසරය සුරකිමින් තිරසාර ආර්ථික සංවර්ධනයක් ළඟා කර ගැනීමට ආසියානු රටවල් දරණ ප්‍රයත්නය පිළිබඳ එම දේශනයේදී අදහස් දක්වා තිබේ. එහිදී තවදුරටත් අදහස් දැක්වූ ජනාධිපතිවරයා කියා සිටියේ කාර්මික සංවර්ධනය හා පරිසරය සුරැකීම අතර නිවැරදි සමතුලිතතාවක් කරා එළඹීමේ අභිප්‍රාය ශ්‍රී ලංකාවේ ආර්ථික වැඩසටහන්වල ඉදිරියෙන්ම පවතින බවයි. සමුළුවට සහභාගී වූ ආසියානු දේශපාලන පක්ෂ නියෝජිතයින් සමඟ සාකච්ඡාවක නිරතවූ ජනාධිපති මහින්ද රාජපක්ෂ මහතා ආසියානු ජාතීන්ගේ ඉලක්ක කරා ළඟා වීමේදී කලාපීය සහයෝගීතාව හා පරිපූරක වන ජාතික ප්‍රතිපත්තීන් අවශ්‍ය වන බව සඳහන් කර තිබේ.", "URL": "https://sinhala.adaderana.lk/news.php?nid=34494", "Category": null, "Parent URL": null}