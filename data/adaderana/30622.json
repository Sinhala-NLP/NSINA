{"Source": "Adaderana", "Timestamp": "January 9, 2013 04:00 pm", "Headline": "රිසානා නීතියෙන් මරා දමයි", "News Content": "සෞදි අරාබියේ සිරගතව සිටි රිසානා නෆීක්ට මරණ දඬුවම ලබාදී ඇති බව විදේශ සේවා නියුක්ති කාර්යාංශය පවසයි. එරට සේවයේ යෙදී සිටිය දී ඇය අතින් සිදුවූ බිළිඳු මරණයක් සම්බන්ධයෙන් මරණ දඬුවම නියමව සිටි රිසානා නෆීක් වසර 7 ට ආසන්න කාලයක් පුරාවට සිර දඬුවම් විඳිමින් සිටියාය. ඇය නිදහස් කරන ලෙස ජනාධිපති මහින්ද රාජපක්ෂ මහතා එරට රජුගෙන් පසුගිය 6 වනදා නැවත වරක් ඉල්ලීමක් කර තිබිණි. මේ අතර රිසානා නිදහස් කර ගැනීම සම්බන්ධයෙන් එරටින් යහපත් ප්‍රතිචාරයක් බලාපොරොත්තුවෙන් ශ්‍රී ලංකා රජය මෙන්ම සිවිල් සමාජ සංවිධාන යම් යම් ක්‍රියාමාර්ග ගනු ලැබූව ද එයින් ද සැලකිය යුතු ප්‍රතිඵලයක් අත්නොවිණි. ඇයව නිදහස් කිරීමට පියවර ගන්නා ලෙස අධිකරණ අමාත්‍ය රවුෆ් හකීම් මහතා ශ්‍රී ලංකාවේ සෞදි අරාබි තානාපතිවරයා සමග මීට පෙරාතුව සාකච්ඡාවක් ද පැවැත්වූ බව මාධ්‍ය විසින් වාර්තා කර තිබිණි. ‍ සෞදියේ නිවසක ගෘහ සේවිකාවක ලෙසින් රැකියාවක් කරමින් සිටිය දී එම නිවසේ බිළිඳු මරණයක් සම්න්ධයෙන් රිසානාට 2007 ජූනි මස 16 වන දින එරට අධිකරණයෙන් මරණ දඬුවම නියම කරන ලදී. ‍ ඇය මිනීමැරුම් චෝදනාවට ලක් වූයේ ගෘහ සේවය සඳහා නික්ම ගොස් සති 02 ක් වැනි කෙටි කාලයක් තුළදීය. ‍ ත‍්‍රිකුණාමලය , මුතූර්, ස්වාතිනගර් ප‍්‍රදේශයේ පදිංචිකාරියක වන රිසානා නෆීක් සහෝදරියන් දෙදෙනෙකුගෙන් යුත් පවුලේ වැඩිමහල් දැරියයි. ‍ කෙසේ වෙතත් අද (09) දින ප.ව 1.00 ට රැස්වූ පාර්ලිමේන්තුවේදී රිසානා නිදහස් කර ගැනීම සම්බන්ධයෙන් ආණ්ඩුවේ මැදිහත්වීම හා එහි වත්මන් ස්වරූපය පිළිබඳ එ.ජා.ප පාර්ලිමේන්තු මන්ත්‍රී රවී කරුණානායක මහතා විදේශ රැකියා ප්‍රවර්ධන සහ සුබසාධන අමාත්‍ය ඩිලාන් පෙරේරා මහතාගෙන් ප්‍රශ්න කළේය. ‍ ඊට පිළිතුරු දෙමින් අමාත්‍යවරයා කියා සිටියේ රිසානා නිදහස් කර ගැනීමට සෞදි රජයෙන් සාධනීය ප්‍රතිචාර ලැබී ඇති බවයි. ‍ එහෙත් ඊට ස්වල්ප මොහොතකට පසු ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී සුනිල් හදුන්නෙත්ති පාර්ලිමේන්තුවට කරන ලද යෝජනාවක් අනුව මරණයට පත් කරන ලද රිසානා වෙනුවෙන් ශෝකය ප්‍රකාශ කිරීම සඳහා මිනිත්තුවක කාලයක් පාර්ලිමේන්තුව නිශ්ශබ්දව තබා තිබේ.", "URL": "https://sinhala.adaderana.lk/news.php?nid=30622", "Category": null, "Parent URL": null}