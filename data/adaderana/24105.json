{"Source": "Adaderana", "Timestamp": "May 8, 2012 09:05 pm", "Headline": " තමරාට කියුබාවට මාරුවක්-රවිනාථ ජිනීවා යයි", "News Content": "එක්සත් ජාතීන්ගේ සංවිධානයේ ජිනීවාහි පිහිටි කාර්යාලයේ ශ්‍රී ලාංකික නිත්‍ය නියෝජිතයා ලෙස රවිනාථ ආරියසිංහ මහතා පත්කර තිබේ. අද දෙරණ කළ විමසීමකදී ආරියසිංහ මහතා ඒ බව තහවුරු කරන ලදී. එසේම මෙතෙක් එම තනතුරෙහි සේවය කළ තමරා කුනනායගම් මහත්මිය කියුබාවේ ශ්‍රී ලංකා තානාපතිනිය ලෙස පත්කර ඇති බව විදේශ කටයුතු අමාත්‍යංශය සඳහන් කරයි. මීට පෙරාතුව බෙල්ජියමේ ශ‍්‍රී ලංකා තානාපති ලෙස සේවය කළ රවිනාථ ආරියසිංහ මහතා යුරෝපා කොමිසමට සම්බන්ධ ශ‍්‍රී ලංකා තානාපති ධූරය ද උසුළයි. ශ‍්‍රී ලංකාව පිළිබඳ ජිනීවාහි මානව හිමිකම් කවුන්සිලයට ඉදිරිපත් වූ යෝජනාවේ පරාජය හා ඒ ආශ්‍රිත මතු වූ ජාත්‍යන්තර ගැටලු හේතුවෙන් විදේශ සේවයේ වෙනස්කම් සිදුවනු ඇති අතර ඉදිරියටත් වෙනස්කම් කිහිපයක් සිදුවනු ඇති බව දේශපාලන ආරංචි මාර්ග සඳහන් කරයි. කෙසේ වෙතත් තමාට ස්ථාන මාරුවක් හිමවන බවට පළවූ ආරංචි තහවුරු කරමින් තමරා කුනනායගම් මහත්මිය ස්විට්සර්ලන්තයේ ජිනීවා නුවර සිට බීබීසී සංදේශයට අදහස් දක්වමින් තමා ජිනිවාහී නිත්‍ය නියෝජිත පදවියෙන් ඉවත් කළහොත් එය ශ්‍රී ලංකාවේ දෙමළ හා සිංහල ජනතාව අතර අර්බුදයක් ඇති බව යළි තහවුරු කිරීමක් වනු ඇති බවට ඇය පෙන්වා දුන්නාය. මෙම අවස්ථාව ස්ථාන මාරුවක් සදහා සුදුසු නොවන බැවින් යෝජනාව තරයේ ප්‍රතික්ෂේප කරන බව ඇය එහිදී කියා සිටියාය. එසේ වුවද දෙවසරක ධූර කාලයක් සඳහා තමරා කුනනායගම් මහත්මිය ජිනීවාහි තනතුරට පත්කොට ඇතත් ගෙවී ඇත්තේ මාස නවයක කාලයක් පමණක් බව පවසා ඇති ඇය, තමා ඉවත් කළහොත් තුන්වසරක කාලයක් තුළ ජිනීවා පදවිය සදහා ශ්‍රී ලංකාවෙන් පත් කෙරුණු තානාපතිවරුන්ගේ සංඛ්‍යාව 4 දෙනෙකු වනු ඇතැයි ද පෙන්වා දී තිබේ. තතු එසේ වුවද මේවන විට ඇයට ස්ථානමාරුවක් ලබාදී ඇති වග නිල වශයෙන් ප්‍රකාශයට පත්කොට ඇති අතර ඇය කියුබාවේ තානාපති ධූරය භාර ගන්නේද නැද්ද යන්න තාමත් නිල වශයෙන් තහවුරු කර නොමැත. ශ්‍රී ලංකා රජය සම්පාදනය කළ විශ්ව කාලාන්තර සමාලෝචන වාර්තාව ලබන නොවැම්බර් මස 01වැනිදා එක්සත් ජාතීන්ගේ මානව හිමිකම් කවුන්සිලයේදී සමාලෝචනය කිරිමට නියමිතව ඇති අතර ජුනි සහ ඔක්තෝම්බර් මාසවලදි මානව හිමිකම් සැසිවාර දෙකක් ද පැවැත්වීමට නියමිත බව සඳහන් වේ. උගත් පාඩම් හා ප්‍රතිසන්ධාන කොමිෂන් වාර්තාවේ නිර්දේශ ක්‍රියාත්මක කිරිම පිළිබඳව අවධානය යොමු කෙරෙන සැසිවාරය ලබන මාර්තු මාසයේදි පැවැත්වීමට නියමිතව ඇති අතර විදේශ කටයුතු අමාත්‍යංශයේ ආසන මාරු ක්‍රමයක් ක්‍රියාත්මක වෙමින් පවතින්නේ මෙහෙව් පසුබිමක වීම විශේෂත්වයකි.", "URL": "https://sinhala.adaderana.lk/news.php?nid=24105", "Category": null, "Parent URL": null}