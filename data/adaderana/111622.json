{"Source": "Adaderana", "Timestamp": "June 9, 2019 02:26 pm", "Headline": "සැක-බිය දුරු කරන්න නව නීති සම්පාදනය කළ යුතුයි", "News Content": "සමාජය තුළ තිබෙන සැකය, බිය, වෛරය දුරු කිරීම සඳහා පාර්ලිමේන්තුව කටයුතු කරමින් සිටින බව අමාත්‍ය පාඨලී චම්පික රණවක මහතා පවසයි. මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා මෙම අදහස් පළ කළේ බණ්ඩාරනායක ජාත්‍යන්තර සම්මන්ත‍්‍රණ ශලාවේ පැවැති මහාසඟ සමුළුවට සහභාගී වෙමිනි. \"අත්අඩංගුවට ගත් අයගේ තොරතුරු නැහැ කියලා ලොකු ගැටළුවක් පැණ නැගී තිබෙනවා. 2500 ක් අත් අඩංගුවේ ඉන්නවා කියලා. එම තොරතුරු දැන ගැනීම ඥාතීන්ට අයිති දෙයක්. ඒ ඥාතීන්ට තොරතුරු ලබාගැනීමේ මධ්‍යස්ථානයක්, අපේ පාර්ලිමේන්තුවේ ඉන්නවා ඔම්බුඞ්ස්මන් කෙනෙක්, දුක්ගන්නාරාල කෙනෙක් පත් කළ යුතුයි. මොකද අපේ රටේ කැරළි කෝලහලවල ඇති වූ නරකම තත්වයක් තමයි පිරිස අත්අඩංගුවට ගත්තහම තොරතුරු ලබාදීමට නොහැකි වීම. ඒ වගේම නව නීති පැනවීම සඳහා පාර්ලිමේන්තුව කටයුතු කරගෙන යනවා මාතෘකා 11 ක් හරහා. විශේෂයෙන්ම මේ ජාතීන්, ආගම් අතර මේ වෛරී ප‍්‍රකාශ කරන අය පිළිබඳව, ඒ වගේම ශ‍්‍රී ලංකාවේ අධ්‍යාපන ක‍්‍රමයේ වෙනත් අධ්‍යාපන ක‍්‍රම පවත්වාගෙන යන මේ මද්රාසා පාසල්. ශරියා පිළිබඳව. ඒ වගේම මේ රටට දේශන කිරීම සඳහා පැමිණෙන පුද්ගලයින් පාලනය කිරීම පිළිබඳව. ඒ වගේම ඇඳුම් පැළඳුම් පිළිබඳව ජාතික ආරක්‍ෂාවට සහ අනන්‍යතාවයට හානියක් වෙන, ඒ වගේම නොයෙකුත් ආගමික ස්ථාන අලූතින් ඇති කිරීමේදී ඒවා ලියාපදිංචි කිරීමේ ක‍්‍රම පිළිබඳව, ආගමික් සිද්ධස්ථාන සහ යාඥා මධ්‍යස්ථාන සඳහා පොදු නීති සම්පාදනය කිරීම සඳහාත්, ඒ වගේම එක ආගමික අමාත්‍යාංශයක් ඇති කරන්න ඕනෙයි කියන එක. ඒ වගේම ආගමන විගමන නීතිරීති පිළිබඳව, විවිධ රටවල්වලින් හා වෙනත් ආයතනවලින් එන අරමුදල් පිළිබඳව අන්තර්ජාල තොරතුරු කාරණය වැනි මාතෘකා ගණනාවක් යටතේ දැන් පාර්ලිමේන්තුවේ නීති සම්පාදනය කරගෙන යනවා. ඒ බව මේ අවස්ථාවේදී ඔබ වහන්සේලාට දැනුම් දිය යුතුයි. ගෞරවනීය මහා සංඝරත්නයත් මේ නීති සම්පාදනයට දායක වෙලා, සෙසු ආගමික පිරිසත් දායක වෙලා අපි හැකි ඉක්මනින් මේ නීති සම්මත කරගෙන සමාජය තුළ තිබෙන සැකය, බිය, වෛරය තුනීකර ගන්න මේ නීති ඉතාම අත්‍යාවශ්‍යයි.\"", "URL": "https://sinhala.adaderana.lk/news.php?nid=111622", "Category": null, "Parent URL": null}