{"Source": "Adaderana", "Timestamp": "December 3, 2011 01:38 pm", "Headline": "උගත් පාඩම් වාර්තාව කඩිනමින් පාර්ලිමේන්තුවට ඉදිරිපත් කරන්නැයි ඉල්ලයි", "News Content": "උගත් පාඩම් හා ප්‍රතිසන්ධාන කොමිසමේ අවසන් වාර්තාව කඩිනමින් පාර්ලිමේන්තුව වෙත ඉදිරිපත් කරන ලෙස විපක්ෂයේ ප්‍රධාන සංවිධායක ජෝන් අමරතුංග මහතා රජයෙන් ඉල්ලා සිටියි. අයවැය කාරක සභා අවස්ථා විවාදයට එක්වෙමින් අමරතුංග මහතා මෙම කරුණු සඳහන් කළ බව අද දෙරණ පාර්ලිමේන්තු වාර්තාකරු සඳහන් කළේය. එම වාර්තාව පිළිබඳව ජාත්‍යන්තර ප්‍රජාව ද අවධානයෙන් සිටින බව ඒ මහතා පෙන්වා දී තිබේ. පාර්ලිමේන්තුවේ කටයුතු ආරම්භයේ දී ප්‍රජාතන්ත්‍රවාදී ජාතික සන්ධානයේ පාර්ලිමේන්තු කණ්ඩායම් නායක අනුර කුමාර දිසානායක මහතා විශේෂ ප්‍රකාශයක් සිදුකර තිබේ. රජරට වෛද්‍ය පීඨ සිසුන්ගේ පන්ති තහනම් කිරීම සහ අහෝසි කිරීම බරපතල ගැටලුවක් බව රජරට වෛද්‍ය පීඨයේ මහාචාර්ය සහ සායනික කටයුතු පිළිබඳ ගැටලුව සභාවට ඉදිරිපත් කළ අනුර කුමාර දිසානායක මහතා පැවසීය. විනය විරෝධීව හැසිරුණු සිසුන්ට එරෙහිව විනය ක්‍රියා මාර්ග ගත් බව රජය වෙනුවෙන් ඊට පිළිතුරු දුන් උසස් අධ්‍යාපන නියෝජ්‍ය අමාත්‍ය නන්දිමිත්‍ර ඒකනායක මහතා ප්‍රකාශ කළේය.", "URL": "https://sinhala.adaderana.lk/news.php?nid=20436", "Category": null, "Parent URL": null}