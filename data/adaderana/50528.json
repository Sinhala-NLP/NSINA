{"Source": "Adaderana", "Timestamp": "April 8, 2015 09:36 pm", "Headline": "දිස්ත්‍රික් 23ට පමණක් ඔප්පු 52,000ට ආසන්න සංඛ්‍යාවක් බෙදුවා", "News Content": "දිස්ත්‍රික් 25ක් සඳහා ඉඩම් ඔප්පු 36,480ක් ලබා දෙන්න රජය අපේක්ෂා කළත් මේ වන විට දිස්ත්‍රික් 23ක් සඳහා පමණක් ඔප්පු 52,000ට ආසන්න ප්‍රමාණයක් බෙදා දී ඇති බව ඉඩම් අමාත්‍ය එම්.කේ.ඒ.ඩී.එස්. ගුණවර්ධන මහතා පවසයි. අමාත්‍යවරයා මේ බව පැවසුවේ, අද (08) පාර්ලිමේන්තුවේදී හිමිකම් ලියාපදිංචි පනත යටතේ නියෝග (අංක 01) හා හිමිකම් ලියාපදිංචි පනත යටතේ නියෝග (අංක 02) පිළිබඳ විවාදය ආරම්භ කරමිනි. යහ පාලනය වෙනුවෙන් ජනාධිපතිවරයා‍ෙග් දින 100 වැඩපිළිවෙළ සාර්ථක කිරීමට මේ පියවර ගෙන ඇති බවත්, මන්නාරම හා පොළොන්නරුවේ තවත් කොටසකට ඉඩම් සඳහා ඔප්පු ලබා දිය යුතු බවත් හෙතෙම පැවසීය.දින 100න් පසුව මේ ආණ්ඩුව නැතුව යනවා යැයි කවුරුත් බිය විය යුතු නැති බවද, දින 100 යැයි කීවේ රජයකින් කළ යුතු වැඩ කටයුතු ජනතාවගේ හිතට කාවදින ලෙස කළ යුතු නිසා බවද, ඔහු කීවේය. මේ රටේ අවුරුදු 30, 40කින් ඔප්පු ලැබුණේ නැති විශාල සංඛ්‍යාවක් සිටින බවත්, පසුගිය රජය තම පවුලේ අයට හා නෑදෑයන්ට කෝටි ගණන් ලාභ ලැබෙන පරිදි ඉඩම් බෙදා දුන් බවත්, අමාත්‍යවරයා පෙන්වා දුන්නේය. මේ රට ජීවත් වන සියලු ම දෙනාට ඉඩම් ඔප්පු ලබාදී ඉඩම්වල නීත්‍යානුකූල අයිතිය ලබාදීම ඉඩම් අමාත්‍යාංශය සතු බවද, ඉඩම් සඳහා නව තක්සේරු ක්‍රම අනුව වැඩිමුදලක් අය කරන්න සිදු වන බවද, නාගරික සීමාව තුළ අනිවාර්යෙන් ම ඉඩම්වලට බදු අය කිරීමට වෙනවා යැයි ද ඔහු කියා සිටියේය.", "URL": "https://sinhala.adaderana.lk/news.php?nid=50528", "Category": null, "Parent URL": null}