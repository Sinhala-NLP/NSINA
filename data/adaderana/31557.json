{"Source": "Adaderana", "Timestamp": "February 12, 2013 10:01 am", "Headline": "මූල්‍ය අරමුදලේ ණය එපා", "News Content": "ශ්‍රී ලංකාව ජාත්‍යන්තර මූල්‍ය අරමුදලේ නව ණය වැඩසටහනට යොමු නොවන බව මහ බැංකු අධිපති අජිත් නිවාඩ් කබ්රාල් මහතා පවසයි. මේ වන විට මෙරට විදේශ සංචිත ප්‍රමාණය අමෙරිකානු ඩොලර් බිලියන 7ක් දක්වා වැඩි වී තිබේ. එය 2009 වසර වන විට අමෙරිකානු ඩොලර් බිලියන 1ක්ව පැවැති බව මහ බැංකුව පවසයි. ඒ අනුව අවශ්‍ය තරම් විදේශ සංචිත ශ්‍රී ලංකාව සතුව ඇති බවත් මෙම වාතාවරණය යටතේ ජාත්‍යන්තර මූල්‍ය අරමුදලේ ණය වැඩසටහනට සම්බන්ධ වීමේ අවශ්‍යතාවයක් නැති බවත් මහ බැංකුව සඳහන් කරයි. එසේම අය වැය සඳහා ජාත්‍යන්තර මූල්‍ය අරමුදලින් ආධාර ඉල්ලා සිටි අවස්ථාවේදී මෙරට ආර්ථිකය යහපත් බවත් ශ්‍රී ලංකාවට මේවන විට හොඳ විදේශීය වෙළඳපොළක් නිර්මාණය වී ඇති බවත් එම අරමුදල පැවසු බව මහ බැංකුව පෙන්වාදෙයි. ඒ අනුව ශ්‍රී ලංකාවට තවදුරටත් ජාත්‍යන්තර මූල්‍ය අරමුදලේ සහය අනවශ්‍ය බව මහ බැංකුව වැඩිදුරටත් පවසයි.", "URL": "https://sinhala.adaderana.lk/news.php?nid=31557", "Category": null, "Parent URL": null}