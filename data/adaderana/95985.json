{"Source": "Adaderana", "Timestamp": "September 12, 2018 02:04 pm", "Headline": "මායාකාරීන්ගේ සූත්‍රය ගැන ඩලස් කියයි", "News Content": "මිල සූත්‍රය සම්බන්ධයෙන් තොරතුරු දැන ගැනීමේ පනත යටතේ විමසූ විට එම මිල සූත්‍රය සම්බන්ධයෙන් තොරතුරක් දීමට නොහැකි බව නිල වශයෙන් දන්වා ඇති බව ඒකාබද්ධ විපක්ෂය පවසයි. අද (12) කොළඹ පැවති මාධ්‍ය හමුවකට එක් වෙමින් පාර්ලිමේන්තු මන්ත්‍රී ඩලස් අලහප්පෙරුම මහතා මේ බව ප්‍රකාශ කළේය. මිල සූත්‍රය සම්බන්ධයෙන් රජයේ අමාත්‍යවරුන් නොදන්නා බවත් හිටපු මුදල් අමාත්‍ය රවී කරුණානායක මහතා ප්‍රකාශ කළේ මෙය ජාත්‍යන්තර මූල්‍ය අරමුදලේ අවශ්‍යතාවක් මත සිදුවන්නක් බව ඔහු ප්‍රකාශ කළ බවද ඒ මහතා පැවසීය. මෙම මිල සූත්‍රය කුමක්ද යන්න සම්බන්ධයෙන් ගැටළුවක් තබෙන බවත් මෙය මායාකාරීන්ගේ සූත්‍රයක් දැයි ගැටළුවක් මතුවන බව ඒ මහතා පැවසීය. 2008 වසරේ බොර තෙල් බැරලයක මිල ඩොලර් 140 ක් වූ බවත් වත්මන් ආණ්ඩුව යටතේ බොරතෙල් බැරලයක මිල ඩොලර් 140 ක් දක්වා වැඩි වුවහොත් පෙට්‍රල් ලීටරයක මිල රුපියල් 295 ක් වන බවද ඒ මහතා පැවසීය. මාස පතා ඉන්ධන මිල ඉහළ දමන්නේ නම් ඊට සමාන්තරව රාජ්‍ය සේවයේ සහ පෞද්ගලික සේවයේ වැටුප් වැඩි වන වැටුප් සූත්‍රයක් නිර්මාණය විය යුතු බවද ඒ මහතා ප්‍රකාශ කළේය. ජනබල මෙහෙයුව වෙනුවෙන් ආණ්ඩුව විස්න් වස මෙහෙයුමක් ක්‍රියාත්මක කළ බවත් කිරි පැකට් පානය කළ පුද්ගයන් අතර තමාද සිටින බව ඒ මහතා පැවසීය. ඊයේ (11) පැවති ජොන්ස්ටන් ප්‍රනාන්දු මන්ත්‍රීවරයාගේ නඩුව පැවැත්වෙන පරිශ්‍රයට ඇතුළුවීමට මාධ්‍යට තහනම් කර තිබූ බවත් එහෙත් එම නඩුවේ කරුණු රජයේ පුවත් පතක ප්‍රධාන සිරස්තලය බවට පත්ව ඇති බවද ඒ මහතා ප්‍රකාශ කළේය. ඊයේ පැවති කැබිනට් මණ්ඩල රැස්වීමේදී දුම්කොළ සමාගමේ බදු මුදල්වලින් කෝටි 1800 ක් අඩු වීම සම්බන්ධයෙන් මුදල් අමාත්‍යවරයා කණගාටුව ප්‍රකාශ කර ඇති බවත් එය විශාල හානියක් බවද ප්‍රකාශ කර ඇති බව පාර්ලිමේන්තු මන්ත්‍රී ඩලස් අලහප්පෙරුම මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=95985", "Category": null, "Parent URL": null}