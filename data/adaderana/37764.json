{"Source": "Adaderana", "Timestamp": "September 28, 2013 01:39 pm", "Headline": "ඡන්ද පත්‍රිකා තොගය ගැන සෙවීමට 5 දෙනෙකුගේ කමිටුවක්", "News Content": "පුත්තලම ශාන්ත ඇන්ඩෘ විද්‍යාලයේ තිබී ඡන්ද පත්‍රිකා සොයා ගැනීමේ සිද්ධිය සම්බන්ධයෙන් මැතිවරණ දෙපාර්තමේන්තුව විසින් මූලික විමර්ශන ආරම්භ කර තිබේ. ඒ අනුව ඊයේ දිනයේ සිට අදාළ විමර්ශන ආරම්භ කළ බව මැතිවරණ දෙපාර්තමේන්තු ප්‍රකාශකයෙකු සඳහන් කළේය. අදාළ විමර්ශන කටයුතු සඳහා 5 දෙනෙකුගෙන් යුත් විමර්ශන කමිටුවක් පත්කර ඇත. මේ අතර තතු හා සිද්ධිමය කරුණු විමර්ශනය කිරිම සඳහා තිදෙනෙකුගෙන් යුත් පරීක්ෂණ කණ්ඩායමක් ද මැතිවරණ දෙපාර්තුමේන්තුව විසින් පත් කර තිබේ. මෙම සියලු පරීක්ෂණ කමිටු වාර්තා මේ සම්බන්ධයෙන් විධිමත් විනය පරීක්ෂණයක් සිදු කිරීම සඳහා රාජ්‍ය පරිපාලන අමාත්‍යංශ ලේකම්වරයා වෙත භාරදෙනු ඇත. මෙම ඡන්ද පත්‍රිකා සොයා ගැනීමේ සිද්ධිය සම්බන්ධයෙන් අංශ කිහිපයක් ඔස්සේ මේ වන විට පරීක්ෂණ පැවැත්වෙයි. අපරාධ පරීක්ෂණ දෙපාර්තමේන්තුව ද මේ සම්බන්ධයෙන් පරීක්ෂණ ආරම්භ කර ඇති අතර සිද්ධිය සම්බන්ධයෙන් පුද්ගලයින් දස දෙනෙකුගෙන් පමණ අපරාධ පරීක්ෂණ දෙපාර්තමේන්තුවේ නිලධාරීන් ප්‍රශ්න කර ප්‍රකාශ සටහන් කරගෙන ඇත.", "URL": "https://sinhala.adaderana.lk/news.php?nid=37764", "Category": null, "Parent URL": null}