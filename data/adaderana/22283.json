{"Source": "Adaderana", "Timestamp": "February 21, 2012 01:28 pm", "Headline": "උසාවි බිමේ දී සිරකරුවෙක් පැහැරගත් වෑන් රිය ගැන පරීක්ෂණයක් ", "News Content": "කොළඹ මහාධිකරණ සංකීර්ණයේ දී සිරකරුවෙකු පැහැරගැනීමේ සිද්ධිය සඳහා භාවිත කළ සුදු පැහැති වෑන් රිය සම්බන්ධයෙන් පුළුල් පරීක්ෂණයක් පවත්වන බව කෙසෙල්වත්ත පොලිසිය කොළඹ ප්‍රධාන මහේස්ත්‍රාත් අධිකරණය වෙත දන්වා තිබේ. ගිනි අවිගත් නාඳුනන කණ්ඩායමක් විසින් ඉකුත් 13 වැනිදා අදාළ පැහැරගැනීම සිදුකර තිබුණි. මෙම පුද්ගල පැහැර ගැනීමට භාවිත කළ වෑන් රථයේ අංකය ද මේ වන විට හෙළිදරව් කරගෙන ඇතැයි කෙසෙල්වත්ත පොලිසිය අධිකරණයට දන්වා ඇත. සුදුපැහැති වෑන් රිය සම්බන්ධයෙන් මෝටර් රථ ප්‍රවාහන කොමසාරිස් කාර්යාලයෙන් තොරතුරු ලබා ගැනීමට ද කටයුතු කරන බව කෙසෙල්වත්ත පොලිසිය අධිකරණය හමුවේ වැඩිදුරටත් දන්වා ඇත. එම සිද්ධියට අදාළව පුද්ගලයින් සිව්දෙනෙකුගෙන් ප්‍රකාශ සටහන් කරගෙන ඇති අතර ඊට අමතරව කොළඹ මහාධිකරණයේ ආරක්ෂාවේ නිරතව සිටින පෞද්ගලික අංශයේ ආරක්ෂක‍යින් දෙදෙනෙකුගෙන් ද පොලිසිය ප්‍රකාශ සටහන් කරගෙන තිබේ.", "URL": "https://sinhala.adaderana.lk/news.php?nid=22283", "Category": null, "Parent URL": null}