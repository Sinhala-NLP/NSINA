{"Source": "Adaderana", "Timestamp": "August 17, 2016 08:33 am", "Headline": " ශිෂ්‍යත්ව උපකාරක පංති-සම්මන්ත්‍රණ අද සිට තහනම්!", "News Content": "අද සිට 05 ශ්‍රේණිය ශිෂ්‍යත්ව විභාගයට අදාළ උපකාරක පංති හා සම්මන්ත්‍රණ ආදිය පැවැත්වීම තහනම් බව විභාග දෙපාර්තමේන්තුව පවසයි.එම දෙපාර්තමේන්තුව නිවේදනය කරන්නේ මෙවර 5 ශ්‍රේණියේ ශිෂ්‍යත්ව විභාගය එළඹෙන 21 වනදා පැවැත්වීමට නියමිත බැවින් එම තහනම පනවන බවයි.අද(17) සිට එළඹෙණ 21 වනදා දක්වා මෙම තහනම පැනවෙනු ඇත.ඒ අනුව 5 ශ්‍රේණිය ශිෂ්‍යත්ව විභාගයට අදාළ විෂයානුබද්ධ දේශන, වැඩමුළු, අනුමාන ප්‍රශ්න ඇතුළත් ප්‍රශ්න පත්‍ර මුද්‍රණය කිරීම, ඒවා බෙදාහැරීම තහනම් බව සඳහන්ය.එමෙන්ම විභාග ප්‍රශ්න පත්‍රවල ප්‍රශ්න ලබා දෙන බවට හෝ ඒ හා සමාන ප්‍රශ්න ලබා දෙන බවට පෝස්ටර්, බැනර්, අත් පත්‍රිකා බෙදාහැරීම ආදිය තහනම් වන අතර අදාළ කාලය තුළ එවැනි ප්‍රචාර මුද්‍රිත හෝ විද්‍යුත් මාධ්‍ය මගින් ප්‍රචාරය කිරීම ද තහනම් වෙයි.", "URL": "https://sinhala.adaderana.lk/news.php?nid=63126", "Category": null, "Parent URL": null}