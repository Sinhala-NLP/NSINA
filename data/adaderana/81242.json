{"Source": "Adaderana", "Timestamp": "December 9, 2017 08:04 am", "Headline": " වත්මන් ආණ්ඩුව ඡන්ද නීති උල්ලංඝණය කරනවා", "News Content": "වත්මන් ආණ්ඩුව මැතිවරණ නීති උල්ලංඝණය කරමින් පවතින බව ලංකා ගුරු සේවා සංගමය පවසයි. එම සංගමයේ ප්‍රධාන ලේකම් මහින්ද ජයසිංහ මහතා පවසන්නේ අධ්‍යාපන සේවයේ නිලධාරීන් මෙන්ම දරුවන් හට ප්‍රතිපාදන ලබාදෙන මුවාවෙන් දේශපාලන දැනුවත් කිරීම් ලබාදීමට රජය කටයුතු කරමින් සිටින බවයි. පසුගියදා විදුහල්පතිවරුන් හා දරුවන් කොළඹට කැඳවා පුස්තකාල සඳහා ප්‍රතිපාදන ලබාදීමට රජය කටයුතු කළ ද එය දේශපාලන රැස්වීමක් ස්වරූපයෙන් පවත්වා ඇති බව මහින්ද ජයසිංහ මහතා පවසයි. එමෙන්ම පාසල් දරුවන් සඳහා ලබාදෙන නව රක්ෂණ ක්‍රමය හඳුන්වාදීමේ උත්සව සඳහා අදාළ ප්‍රදේශ වල රජයේ පාර්ශවයේ දේශපාලඥයින් ද සම්බන්ධකරන්නා ලෙසට රජයෙන් උපදෙස් ලැබී ඇති බවටද ඔහු චෝදනා කරයි. පසුගිය 04 වනදා සිට මෙවැනි දේශපාලන රැස්වීම් පැවැත්වීම තහනම් කරමින් මැතිවරණ කොමිසම දැනුම්දීමක් කර තිබූ බව මහින්ද ජයසිංහ මහතා පැවසුවේය. මේ සම්බන්ධයෙන් මැතිවරණ කොමිසම දැනුවත් කිරීමට කටයුතු කර ඇති බව ද ලංකා ගුරු සේවා සංගමයේ ලේකම් මහින්ද ජයසිංහ මහතා පැවසුවේය.", "URL": "https://sinhala.adaderana.lk/news.php?nid=81242", "Category": null, "Parent URL": null}