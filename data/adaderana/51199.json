{"Source": "Adaderana", "Timestamp": "May 8, 2015 11:15 pm", "Headline": "මහාචාර්ය ගුණපාල ධර්මසිරි අභාවප්‍රාප්තවෙයි", "News Content": "දර්ශනය විෂයයෙහි ජාත්‍යන්තර කීර්තියක් ඉසිළූ මහාචාර්ය ගුණපාල ධර්මසිරි මහතා සිකුරාදා (මැයි 8) උදෑසන මහනුවර දී අභාවප්‍රාප්ත විය. ක්‍රිස්තියානි දේව සංකල්පය පිළිබඳ බෞද්ධ විචාරයක් අන්තර්ගත කරගත් A Buddhist Critique of the Christian Concept of God කෘතිය පළ කරමින් දර්ශනය සහ තුලනාත්මක ආගමික අධ්‍යයන ක්ෂේත්‍රයන්ට යුග නිර්මාණක දායකත්වයක් සිදු කළ ඔහු \"දාර්ශනික ප්‍රශ්න\", \"බෞද්ධ සචාදාරයේ මූලධර්ම\" ඇතුළු කෘති ගණනාවක් පළ කළේ ය. පේරාදෙණිය විශ්ව විද්‍යාලයීය දර්ශන හා මනෝවිද්‍යා අධ්‍යයන අංශයේ ආචාර්යවරයකු හා අංශාධිපති ලෙස ලෙස දශක කිහිපයක් තිස්සේ කටයුතු කරමින් සාංදෘෂ්ටිකවාදය ඇතුළු විවිධ නූතන දාර්ශනික ධාරා සිංහල බසින් හඳුන්වාදීමේ පුරෝගාමී මෙහෙවරක ද හෙතෙම නිරත විය. ක්ෂේත්‍ර කිහිපයක් සිසාරා පැතිරි ශාස්ත්‍රීයඋත්සුකයකින් හෙබි මහාචාර්ය ධර්මසිරි බටහිර වෛද්‍ය විද්‍යාවේ පරස්පර විරෝධතා හා ගැටලු අනාවරණය කරමින් රචනා කළ \"වෛද්‍ය ශාස්ත්‍රයේ ස්වභාවය\" වැනි බොහෝ කෘති ඉංග්‍රීසි සිංහල දෙබසින් ම පළ විය.ඔහුගේ දේහය පිළිබඳ අවසන් කටයුතු මැයි 10 වැනි ඉරිදා සවස 4 ට මහනුවර මහයියාව සුසාන භූමියේ දී සිදු කෙරේ.", "URL": "https://sinhala.adaderana.lk/news.php?nid=51199", "Category": null, "Parent URL": null}