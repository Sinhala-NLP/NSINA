{"Source": "Adaderana", "Timestamp": "March 26, 2013 08:37 am", "Headline": "ජාතික හැඳුනුම්පත දෙමළෙනුත් ඕනෑ- ශ්‍රේෂ්ඨාධිකරණයට පෙත්සමක්", "News Content": "ජාතික හැඳුනුම්පත් සිංහලෙන් සහ දෙමළෙන් නිකුත් කරන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් වී තිබේ. මහරගම ප්‍රදේශයේ පුද්ගලයෙකු විසින් අදාළ පෙත්සම ගොනුකර තිබු බව අද දෙරණ අධිකරණ වාර්තාකරු සඳහන් කරයි. තමාට නිකුත් කර ඇති ජාතික හැඳුනුම්පත සිංහල භාෂාවෙන් පමණක් නිකුත් කර ඇති බවත් උතුරු නැගෙනහිර පළාත් වලට ගිය අවස්ථාවන්හිදී විවිධ දුෂ්කරතාවන්ට මුහුණදීමට සිදුවු බවත් පෙත්සම්කරු අධිකරණයට දැනුම් දී තිබේ. සිංහල භාෂාවෙන් සකස් කළ ලිපිලේඛන උතුරු නැගෙනහිර ප්‍රදේශවලට ගෙන යාම ජාතික ආරක්ෂාවට තර්ජනයක් බව පෙන්වා දෙන පෙත්සම්කරු පවසන්නේ රටපුරා ගමන් කිරීමට ඇති නිදහස මෙමගින් උල්ලංඝණය වන බවයි. එම නිසා ජාතික හැඳුනුම්පත සිංහලෙන් සහ දෙමළෙන් නිකුත් කිරීමට නියෝගයක් ලබාදෙන ලෙස පෙත්සම්කරු අධිකරණයෙන් ඉල්ලා සිටියි. පුද්ගලයින් ලියාපදිංචි කිරීමේ කොමසාරිස්වරයා, ආරක්ෂක ලේකම්වරයා, ජාතික භාෂා හා සමාජ ඒකාබද්ධතා අමාත්‍යවරයා සහ නීතිපතිවරයා මෙම පෙත්සමේ වගඋත්තරකරුවන් ලෙස නම් කර තිබේ. අගවිනිසුරු මොහාන් පීරිස් මහතාගේ ප්‍රධානත්වයෙන් යුත් ත්‍රිපුද්ගල විනිසුරු මඩුල්ලක් විසින් අදාළ පෙත්සම සලකා බැලු අතර එය නැවත මැයි මස දෙවන දින විභාග කිරීමට නියෝග කර තිබේ.", "URL": "https://sinhala.adaderana.lk/news.php?nid=32746", "Category": null, "Parent URL": null}