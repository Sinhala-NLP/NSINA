{"Source": "Adaderana", "Timestamp": "September 21, 2011 09:35 am", "Headline": "ජනපති මහින්ද, ක්ලින්ටන් ගෝලීය සැසිවාරයට ", "News Content": "අමෙරිකාවේ නිව්යෝර්ක් නුවර පැවති ක්ලින්ටන් ගෝලීය ප්‍රවේශ සැසිවාරයට ජනාධිපති මහින්ද රාජපක්ෂ මහතා ද සහභාගී වූ බව එහි සිටින අද‍ දෙරණ විශේෂ නියෝජිතයා සඳහන් කරයි. මෙම සැසිවාරයේ දී වත්මන් ලෝකය මුහුණ දී සිටින ආර්ථික අර්බුද හා ආර්ථික බලාත්මකරණය , අධ්‍යාපනය , පරිසර හා බලශක්තිය , ගෝලීය සෞඛ්‍ය යන අංශ පිළිබඳ සාකච්ඡා කෙරෙයි. ක්ලින්ටන් ගෝලීය ප්‍රවේශ සැසිවාරය ඊයේ දිනයේ ආරම්භ වූ අතර එය අද දිනයේ ද පැවැත්වීමට නියමිත බව නිව්යෝර්ක් හි සිටින අද දෙරණ විශේෂ නියෝජිතයා කියා සිටියි. මෙම සැසිවාරය සඳහා අමෙරිකා ජනාධිපති බැරැක් ඔබාමා , බංග්ලාදේශ අගමැතිනි ශීක් හසීනා , දකුණු අප්‍රිකානු ජනාධිපති ජාකොබ් සූමා ඇතුළු රාජ්‍ය නායකයින් රැසක් සහභාගී වන බව සඳහන් වේ. මේ අතර එක්සත් ජාතීන්ගේ 66 වන මහා මණ්ඩල සැසිවාර අද ආරම්භ වීමට නියමිතය. ජනාධිපති මහින්ද රාජපක්ෂ මහතා ද මහා මණ්ඩල සැසිය ඇමතීමට නියමිත බව කියැවෙයි.", "URL": "https://sinhala.adaderana.lk/news.php?nid=18863", "Category": null, "Parent URL": null}