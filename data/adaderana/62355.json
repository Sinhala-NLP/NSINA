{"Source": "Adaderana", "Timestamp": "July 23, 2016 05:04 pm", "Headline": "  උයන්ගොඩට-නිර්මාල්ට කැපිල්ලක්?", "News Content": "ජාතික අධ්‍යාපන ආයතනයේ පාලක සභාවෙන් මහාචාර්ය ජයදේව උයන්ගොඩ සහ ආචාර්ය නිර්මාල් රංජිත් දේවසිරි යන මහත්වරුන් ඉවත් කර ඇති බවට අධ්‍යාපන අමාත්‍යංශයේ ලේකම්වරයා විසින් ඔවුන් වෙන ලිපි යවා ඇති බව වාර්තා වෙයි.විශ්‍රාම වයස පසු කළ අධ්‍යාපන ලේකම්වරයකු අමාත්‍යංශයේ තබාගෙන සිටින යහපාලන රජය බුද්ධිමතුන් තනතුරුවලින් ඉවත් කිරීම තරයේ හෙළා දකින බව ලංකා ගුරු සංගමයේ ලේකම් ජෝසප් ස්ටාලින් මහතා නිවේදනයක් නිකුත්කරමින් පවසයි.ජාතික අධ්‍යාපන ආයතනයේ සියලු ක්‍රියා අනුමත කරමින් ඇමැතිවරයාගේ සෑම ක්‍රියාකාරකමකටම හිස නමමින් සිටිනවා වෙනුවට අඩුපාඩු පෙන්වා දීම නිසා ඔවුන් ඉවත් කරන්නට ඇති බව ද ස්ටාලින් මහතා වැඩිදුරටත් ප්‍රකාශ කර සිටියි. ලංකා ගුරු සංගමය විසින් නිකුත් කළ නිවේදනය මෙසේය,ජාතික අධ්‍යාපන ආයතනයේ පාලක සභාවෙන් මහාචාර්ය ජයදේව උයන්ගොඩ සහ ආචාර්ය නිර්මාල් රංජිත් දේවසිරි ඉවත් කිරීම දැඩි පිළිකුලෙන් හෙළා දකිමු !ජාතික අධ්‍යාපන ආයතනයේ පාලක සභාවේ කටයුතු කළ මහාචාර්ය ජයදේව උයන්ගොඩ සහ ආචාර්ය නිර්මාල් රංජිත් දේවසිරි ඔවුන්ගේ කැමැත්ත විමසීමෙන් තොරව ජාතික අධ්‍යාපන ආයතනයේ පාලක සභාවෙන් ඉවත් කිරීම ලංකා ගුරු සංගමය දැඩි පිළිකුලෙන් හෙළාදකී. විශ‍්‍රාම යාමෙන් පසුවද තවදුරටත් සේවා දිගුවක් ලබාදී අධ්‍යාපන අමාත්‍යාංශයේ ලේකම් ලෙස කටයුතු කරන ඩබ්ලිව්.එම්. බන්දුසේන මහතාගේ අත්සනින් යුතු 2016.07.13 දිනැති ලිපියකින් මෙම බුද්ධිමතුන් ඉවත් කර ඇත. මෙරටේ අධ්‍යාපනයේ ප‍්‍රගමනය වෙනුවෙන් සහ සමාජ ප‍්‍රතිසංස්කරණ කි‍්‍රයාවලියට ඉහළ දායකත්වක් දක්වන මෙම බුද්ධිමතුන් ජාතික අධ්‍යාපන ආයතනය නිවැරදි දිශාවකට යොමු කිරීමට ගත් උත්සාහය මෙන්ම ස්වාධීන බුද්ධිමතුන් ලෙස මධ්‍යස්ථව කටයුතු කිරීමට ගත් උත්සාහයන් නොඉවසන අධ්‍යාපන අමාත්‍යාංශය මෙවැනි කි‍්‍රයාවක් කිරීම අධ්‍යාපනයේ සංවර්ධනයට සහ ජාතික අධ්‍යාපන ආයතනයේ ඉදිරි ගමනට සිදු කරන ලද බරපතල අකටයුත්තකි. මෙරටේ ප‍්‍රාමාණික බුද්ධිමතුන් ජාතික අධ්‍යාපන ආයතනයෙන් ඉවත් කරන ලද විශ‍්‍රාමික අධ්‍යාපන ලේකම්වරයා කොළඹ රාජකීය විදුහලේ දූෂිත විදුහල්පතිවරයෙක් ලෙස කටයුතු කළ රාජ්‍ය සේවා කොමිසමේ පරීක්ෂණයක් ද ආරම්භ කොට ඇති අල්ලස් හා දූෂණ කොමිසමේ පරීක්ෂණයක් පැවැත්වෙමින් තිබෙන රාජකීය විදුහලේ හිටපු විදුහල්පති උපාලි ගුණසේකර ජාතික අධ්‍යාපන ආයතනයට, අධ්‍යාපන අමාත්‍යාංශයේ නිලධාරියෙක් ලෙස පත් කර තිබීම පිළිකුල් සහගතය. ලංකාවේ වර්තමාන අධ්‍යාපනයේ රැඩිකල් වෙනසක් සිදු කරන බව පවසමින් ආණ්ඩුව මෙවැනි කටයුතු කිරීම පිළිකුල් සහගත කි‍්‍රයාවක් බව ලංකා ගුරු සංගමය වැඩිදුරටත් ප‍්‍රකාශ කර සිටී.", "URL": "https://sinhala.adaderana.lk/news.php?nid=62355", "Category": null, "Parent URL": null}