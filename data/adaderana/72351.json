{"Source": "Adaderana", "Timestamp": "April 22, 2017 11:24 am", "Headline": " දොම්පේ කසළ අංගනයට කුණු බැහැර කිරීම නවතී", "News Content": "කොළඹ ප්‍රදේශයේ එකතුවන කැළි කසළ දොම්පේ කසළ අංගනයට බැහැර කිරීම නවතා දැමීමට කොළඹ නාගරික කොමසාරිස්වරයා එකඟ වූ බව පාර්ලිමේන්තු මන්ත්‍රී හර්ෂණ රාජකාරුණා මහතා පවසයි.පසුගියදා කොළඹ මීතොටමුල්ල කසළ කන්ද නායයාමෙන් අනතුරුව කොළඹ ප්‍රදේශයේ එකතුවන කැළි කසළ දොම්පේ, වත්තල සහ පිළියන්දල කරදියාන යන ප්‍රදේශවලට බැහැර කිරීමට තීරණය කෙරුණි.කෙසේ වෙතත් මීට විරෝධය පල කරමින් කිහිප අවස්ථාවකදී මෙම ප්‍රදේශවල ජනතාව උද්ඝෝෂණ මාර්ගවල නිරත වූ අතර අද දිනයේද මෙම ප්‍රදේශවල විරෝධතා ක්‍රියාමාර්ග ආරම්භ කිරීමට සැලසුම් කර තිබේ.අද උදෑසන සිටම කිරිදිවෙල ප්‍රදේශයේ ව්‍යාපාරික ස්ථාන වසා දමමින් ප්‍රදේශයේ ව්‍යාපාරිකයින් හා ජනතාව දොම්පේ ප්‍රදේශයට කැළි කසළ බැහැර කිරීමට විරෝධය දැක්වූ බව අද දෙරණ වාර්තාකරුවන් සඳහන් කළේය.පවතින තත්ත්වය හමුවේ කොළඹ නාගරික කොමසාරිස්වරයා සහ පාර්ලිමේන්තු මන්ත්‍රී හර්ෂණ රාජකරුණා මහතා ඇතුළු ප්‍රදේශවාසීන් පිරිසක් විශේෂ සාකච්ඡාවක් පවත්වා තිබේ.එහිදී නාගරික කොමසාරිස්වරයා ප්‍රකාශ කර ඇත්තේ කොළඹ ප්‍රදේශයේ එකතුවන කැළි කසළ මින් ඉදිරියට දොම්පේ ප්‍රදේශයේ කසළ අංගනයට බැහැර නොකරන බවයි.මේ අතර වත්තල, බෝපිටිය, නුගපේ ප්‍රදේශයට බැහැර කිරීමට විරෝධය පළ කරමින් අද උදෑසන ප්‍රදේශවාසීන් විරෝධතාවයක නිරත වුණි.මෙහිදී ප්‍රදේශවාසීන් සහ පොලීසිය අතර උණුසුම් තත්ත්වයක් හටගත් බව අද දෙරණ වාර්තාකරුවන් සඳහන් කළේය.මෙහිදී ප්‍රදේශවාසීන් කිහිප දෙනෙකු තුවාල ලබා ඇති බව ද අද දෙරණ වාර්තාකරුවන් සඳහන් කළේය.", "URL": "https://sinhala.adaderana.lk/news.php?nid=72351", "Category": null, "Parent URL": null}