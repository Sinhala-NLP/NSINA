{"Source": "Adaderana", "Timestamp": "August 1, 2012 01:36 pm", "Headline": "ලීසිං නොගෙවා ලොරියක් මස් කළ 6 ක් දැලේ", "News Content": "ලීසිං නොගෙවා පැහැර හැරි ලොරි රථ හිමිකරුවෙකු ඇතුළු පුද්ගලයින් හය දෙනෙකු ‍අත්අඩගුවට ගෙන තිබේ. ලීසිං වාරික ගෙවිය යුතුව තිබූ ලොරි රථයක් කොටස් කිරීම හේතුවෙන් මොවුන් අත්අඩංගුවට පත්ව ඇත. නොච්චියාගම ප්‍රදේශයේ පදිංචි අදාළ ලොරි රථයේ හිමිකරු එම ලොරි රථයේ ලීසිං වාරික ගෙවීම පැහැර හැර ඇති අතර එසේ තිබිය දීත් අදාළ ලොරි රථය බිංගිරිය ප්‍රදේශයේ පුද්ගලයෙකු හට විකුණා ඇතැයි පොලීසිය පැවසීය. අනතුරුව බිංගිරිය ප්‍රදේශයේ පුද්ගලයා විසින් එම ලොරි රථය කොටස් කිරීම සඳහා පංචිකාවත්ත ප්‍රදේශයේ වාහන, යකඩ ලෙස කොටස් කරනු ලබන පිරිසකට විකුණා ඇති අතර ඊයේ (31) පස්වරුවේ දී ඔවුන් අදාළ ලොරි රථය වෙන්නප්පුව අංගම්පිටිය ප්‍රදේශයේ දී කොටස් කර ඇත. එහිදී පොලිස් හදිසි ඇමතුම් අංශය ලද තොරතුරක් මත වෙන්නප්පුව පොලීසිය විසින් එම ස්ථානය වටලා එහි සිටි පුද්ගලයින් පස් දෙනෙකු අත්අඩංගුවට ගෙන තිබිණි. ඔවුන්ගෙන් කරන ලද ප්‍රශ්න කිරීම්වලින් අනතුරුව ලොරියේ මුල් හිමිකරු වන ලීසිං ගෙවීම පැහැර හැරි නොච්චියාගම ප්‍රදේශයේ පදිංචිකරු අද (01) පෙරවරුවේ අත්අඩංගුවට ගෙන ඇතැයි අප වාර්තාකරු සඳහන් කළේය. ඒ අනුව සැකකරුවන් හය දෙනා අද පස්වරුවේ මාරවිල මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=26234", "Category": null, "Parent URL": null}