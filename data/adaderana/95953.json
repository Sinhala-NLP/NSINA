{"Source": "Adaderana", "Timestamp": "September 12, 2018 08:01 am", "Headline": "අණ නොතැකු වෑන් රථයකට පොලීසියෙන් වෙඩි ප්‍රහාරයක්", "News Content": "කුරුණෑගල පිලීකඩ ප්‍රදේශයේදී මත්ද්‍රව්‍ය වැටලීමක් අතරතුර සැකකරුවන් පළා යාමට උත්සාහ කිරීමේදී පොලිසිය පුද්ගලයෙකුට වෙඩි තබා තිබේ. සැකකරුවන් පැන යාමට උත්සහ කිරීමත් සමඟ එය වළක්වාලීමට ගිය පොලිස් නිලධාරියෙකු ද තුවාල ලබා කුරුණෑගල මහ රෝහලේ මේ වන විට ප්‍රතිකාර ලබන බව අප වාර්තාකරු සඳහන් කළේය. කුරුණෑගල පොලිසියේ නිලධාරින් ඊයේ(11) පස්වරු 6ට පමණ කුරුණෑගල පිලීකඩ ප්‍රදේශයට පැමිණ තිබුණේ හෙරොයින් මත්කුඩු ජාවාරමක් පිළිබඳ ලද තොරතුරකට අනුවයි. මහනුවර සිට වෑන් රථයකින් පැමිණි සිව් දෙනෙකු කුරුණෑගල ප්‍රදේශයේදී අලෙවි කිරීම සඳහා මෙම හෙරෝයින් තොගය රැගෙන විත් තිබු බව වාර්තා වෙයි. ජාවාරම්කරුවන් අත්අඩංගුවට ගැනීම සඳහා පොලිසිය ඔවුන් හඹා යන විට අන නොතකා ධාවනය කිරීම හේතුවෙන් පොලිස් නිලධාරින්ට සිදු ව ඇත්තේ වෑන් රථයට වෙඩි තැබීමටයි. ඉන් වෑන් රථයේ රියදුරුගේ දණහිසට වෙඩි වැදී ඇති අතර ඔහු රෝහල් ගත කර තිබේ. කෙසේවෙතත් වෑන් රථයේ පැමිණි අනෙක් තිදෙනා රථය නොනවත්වා ධාවනය කර ඇති අතර එහිදී ඔවුන් ලුහු බැඳි පොලිස් නිලධාරියෙකු ගමන් ගත් යතුරුපැදිය යට කරගෙන ඉදිරියට ගමන් කර ඇති බව වාර්තා වෙයි. සිද්ධියෙන් තුවාල ලැබූ පොලිස් නිලධාරියා වහාම කුරුණෑගල මහ රෝහලට ඇතුළත් කෙරුණු බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=95953", "Category": null, "Parent URL": null}