{"Source": "Adaderana", "Timestamp": "July 27, 2012 09:24 pm", "Headline": "Z අගයේ අර්බුදයෙන් කිසිදු දරුවෙකුට අගතියක්වීමට ජනපති ඉඩ තියන්නේ නෑ", "News Content": "Z අගය පිළිබඳ අර්බුදය තුළ කිසිදු දරුවෙකුට අගතියක්වීමට ජනාධිපතිවරයා ඉඩ නොතබන බව යෞවන කටයුතු සහ නිපුණතා සංවර්ධන අමාත්‍ය ඩලස් අලහප්පෙරුම මහතා පවසයි. අද (27) දෙහිවල, ලලිත් ඇතුලත්මුදලි වෘත්තීය පුහුණු මධ්‍යස්ථානයේ නව පුහුණු පාඨමාලා සඳහා ඇතුළත් කරගැනීමට නියමිත සිසු සිසුවියන් අමතමින් අමාත්‍යවරයා මේ බව ප‍්‍රකාශ කළේය. එහිදී වැඩිදුරටත් අදහස් දැක්වූ අමාත්‍ය ඩලස් අලහප්පෙරුම මහතා, \"Z අගය පිළිබඳ ප‍්‍රශ්නය දිහා අපි බලමු. Z අගයන් ප‍්‍රකාශයට පත්වුණා. පිරිසක් අධිකරණයට ගියා. අධිකරණය තීන්දුවක් දුන්නා, Z අගය වෙනස් කරන්න කියලා. ඒ අනුව වෙනස් කළා. දැන් අධිකරණයට ගිය පිරිස ඉස්කෝලෙට ඇවිත් කියනවා මේ ආණ්ඩුව දරුවන්ගේ අනාගතය විනාශ කරන්න හදනවා කියලා. මම රජයේ කැබිනට් ඇමතිවරයෙකු ලෙසත්, ශී‍්‍ර ලංකා නිදහස් පක්ෂයේ භාණ්ඩාගාරික ලෙසත්, රටේ වගකිව යුතු පුරවැසියකු ලෙසත්, අධ්‍යාපනයේ නිරත දරු දෙදෙනෙක්ගේ පියෙකු ලෙසත්, ඉතා වගකීමෙන් ප‍්‍රකාශ කරනවා Z අගය නිසා කිසිදු දරුවෙකුට කිසිදු අගතියක්, අසාධාරණයක් වෙන්න ඉඩ නොතබන බව. අතිගරු ජනාධිපතිතුමා, Z අගය පිළිබඳ ප‍්‍රශ්නය පිළිබඳව විශේෂ අවධානයක් යොමුකර තිබෙනවා. ඒ නිසා කිසිදු අයෙකුගේ කියුම් රැවටෙන්න එපා. ප‍්‍රාථමික දේශපාලනයේ නිරත වන අය උත්සහා කරාවි, ඔවුන්ගේ දේශපාලන නිරුවත වසාගන්න. අද අධ්‍යාපනයේ දැවැන්ත අවුලක් තිබෙන බවට මවාපාන්න. තමන්ගේ දේශපාලන බැරිකම වහගන්නයි ඔවුන් එසේ කටයුතු කරන්නේ. ඉදිරියේදී නිකුත් කරන Z ලකුණුවලින් කිසිදු පාසැල් දරුවෙකුට අසාධාරණයක් සිදුනොවන බව මා නැවතත් ඉතා වගකීමෙන් ප‍්‍රකාශ කරනවා. එතෙක් ඉවසීමෙන් සිටින ලෙසත් පියෙක් ලෙස මම ඔබෙන් ඉල්ලා සිටිනවා \"", "URL": "https://sinhala.adaderana.lk/news.php?nid=26122", "Category": null, "Parent URL": null}