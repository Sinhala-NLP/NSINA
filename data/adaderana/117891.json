{"Source": "Adaderana", "Timestamp": "August 30, 2019 07:20 pm", "Headline": "පාස්කු ප්‍රහාරයේ තිත්ත ඇත්ත", "News Content": "මාවනැල්ල බුදු පිළිමවලට හානි කළ සැකකරුවන් දෙදෙනා හිටපු ආණ්ඩුකාර අසාද් සාලි මහතා විසින් පොලිසියට භාර දුන්නා නම් පාස්කු ඉරිදා එල්ලවූ ත්‍රස්ත ප්‍රහාරය සම්පූර්ණයෙන්ම වළක්වා ගැනීමට හැකියාව තිබූ බව කෑගල්ල දිසාව භාර හිටපු නියෝජ්‍ය පොලිස්පති පාලිත සිරිවර්ධන මහතා චෝදනා කරයි. ඔහු මේ බව සඳහන් කළේ, ටෝක් විත් චතුර වැඩසටහනට එක්වෙමින්ය. මාවනැල්ල ප්‍රදේශයේ බුදු පිළිමවලට හානිකිරීමේ සිද්ධිය 2018 වසරේ දෙසැම්බර් මස 26 වැනිදා වාර්තා වුණි. එය වඩාත් සමාජය තුළ කතාබහට ලක්වූයේ පාස්කු ඉරිදා එල්ල වූ ත්‍රස්ත ප්‍රහාරයත් සමගයි. කෑගල්ල බුදුපිළිම විනාශ කිරීමේ සිද්ධියට සම්බන්ධ සැකකරුවන් පාස්කු ඉරුදින ප්‍රහාරයේ ත්‍රස්තවාදීන් සමග සබඳතා පවත්වා ඇති බවට පසුව කරන ලද පරීක්ෂණවලදී අනාවරණ වෙයි. ඒ අනුව ක්‍රියාත්මක වූ පොලිසිය බුදුපිළිම විනාශය සම්බන්ධයෙන් මොහොමඩ් ඊබ්‍රහීම් ශාදික් හා මොහොමඩ් ඊබ්‍රහීම් සාදික් යන සහෝදරයින් අත්අඩංගුවට ගනු ලැබුවේය. එම මෙහෙයුම සිදුවන්නේ එවක කෑගල්ල දිසාව භාරව සිට මේ වන විට විශ්‍රාම ගොස් සිටින නියොජ්‍ය පොලිස්පති පාලිත සිරිවර්ධන මහතා විසින්ය. ටෝක් විත් චතුර වැඩසටහනට එක්වූ සිරිවර්ධන මහතා අවධාරණය කළේ, මාවනැල්ලේ සැකකරුවන් එවක අත්අඩංගුවට ගත්තේ නම් පාස්කු ප්‍රහාරය වලක්වා ගත හැකිව තිබූ බවයි.", "URL": "https://sinhala.adaderana.lk/news.php?nid=117891", "Category": null, "Parent URL": null}