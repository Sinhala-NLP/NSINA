{"Source": "Adaderana", "Timestamp": "January 24, 2016 04:15 pm", "Headline": "ඉන්දු - ලංකා ගිවිසුම අත්සන් කරන්න රජයට කිසිම ජනවරමක් නෑ", "News Content": "ඉන්දු - ලංකා ආර්ථික ගිවිසුම අත්සන් කිරිමට වත්මන් රජයට කිසිදු ජනවරමක් ලැබී නොමැති බව ජනතා විමුක්ති පෙරමුණ පවසයි.අද(24) කොළඹ පැවැති මාධ්‍ය හමුවකදී එම පක්ෂයේ පාර්ලිමේන්තු මන්ත්‍රී බිමල් රත්නායක මහතා සඳහන් කළේ අදාළ ගිවිසුම තුළින් රටට අහිතකර තත්ත්වයක් උදාවනු ඇති බවකි.මීට පෙර සිටි ජනාධිපතිවරුවන් පවා අදාළ ගිවිසුම සම්බන්ධයෙන් උනන්දුවක් දැක්වුවද රටට වාසිදායක බව ඔප්පු කිරිමට අපොහොසත් වීම හේතුවෙන් මෙම ගිවිසුම අත්සන් කිරිමට නොහැකි වූ බව ඔහු පවසා ඇත.මේ සම්බන්ධයෙන් රටේ වෘත්තිකයින්, කර්මාන්තකරුවන්, ව්‍යාපාරිකයින් සහ වෘත්තිය සමිති ඇතුලු කණ්ඩායම් අතර වසර 10ක අධික කාලයක් සංවාදයක් පැවැති අතර එවන් තත්ත්වයක් තුළ වත්මන් ආණ්ඩුව මෙම ආර්ථික ගිවිසුම අත්සන් කරන්නේ කුමන අරමුණකින්ද යන්න ගැටළු සහගත බව බිමල් රත්නායක මහතා පැවසුවේය.රටට අහිතකර මෙම ගිවිසුම අත්සන් කිරිමට කටයුතු කළහොත් ඊට එරෙහිව නැගී සිටින බව ද බිමල් රත්නායක මන්ත්‍රීවරයා වැඩිදුරටත් කියා සිටියාය.", "URL": "https://sinhala.adaderana.lk/news.php?nid=56604", "Category": null, "Parent URL": null}