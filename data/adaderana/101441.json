{"Source": "Adaderana", "Timestamp": "December 28, 2018 03:25 pm", "Headline": "උතුරේ ආපදා තත්ත්වයෙන් පවුල් 36594 කට පීඩා", "News Content": "උතුරු පළාතට බල පෑ ආපදා තත්ත්වය හේතුවෙන් මේ වනවිට පවුල් 36,594කට අයත් පුද්ගලයින් 114,458 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. අපේ රටේ අපේම සහෝදර ජනතාව විපතට පත්ව සිටින මේ මොහොතේ ඔවුන්ට අත්වැලක් වන්නට අප ආරම්භ කළ මනුසත් දෙරණ ක්‍රියාන්විතයට ඔබ ලබාදුන් ආධාර අදත් ජලගැලීම හේතුවෙන් පීඩාවට පත් ජනතාවට ලබාදීම සිදු කළේය. උතුරු පළාතේ යාපනය,කිලිනොච්චිය,මුලතිව්,මන්නාරම සහ වවුනියාව යන දිස්ත්‍රික්ක 5 ටම බලපෑ අයහපත් කාලගුණික තත්ත්වය හේතුවෙන් උතුරේ දෛනික ජනජීවිතයට දැඩි බලපෑමක් එල්ල වී තිබේ. අද දෙරණ මාධ්‍ය කණ්ඩායම් කිහිපයක්ම එම ප්‍රදේශවල ආපදාවට ලක්වූ ජනතාව පිළිබඳව එහි රැදී සිටිමින් ඉකුත් දින කිහිපය පුරා තොරතුරු ගෙන අවේය. කිලිනොච්චි දිස්ත්‍රික්කයේ පමණක් පවුල් 1642 කට අයත් පුද්ගලයින් 5379 දෙනෙකු මේ වන විට අවතැන් කඳවුරු 17 ක රඳවා සිටියි. මේ අතර මුලතිව් දිස්ත්‍රික්කයේ පවුල් 1566 කට අයත් පුද්ගලයින් 4889 දෙනෙකු තවදුරටත් අවතැන් කඳවුරු 11 ක රදවා සිටියි. මෙලෙස ජලගැලීම්වලින් අවතැන් වූ කිලිනොච්චිය සහ මුලතිව් ප්‍රදේශවල ජනතාව වෙනුවෙන් සහන සැලසීමට ආරම්භ කළ මනුසත් දෙරණ වැඩසටහනට පරිත්‍යාගශීලින් ලබාදුන් ද්‍රව්‍යමය ආධාර අදත් යුද හමුදා 57වන බල සේනාංකයේ මුලිකත්වයෙන් කිලිනොච්චිය ප්‍රදේශයේ අවතැන් කඳුවුරුවල රැඳීසිටින ජනතාවට ලබාදීමට අප පියවර ගත්තේය. මේ අතර මනුසත් දෙරණ ආරම්භ කළ සහන ක්‍රියාන්විතයට දායකත්වය ලබාදෙමින් බොහෝ දෙනෙකු අදත් සිය පරිත්‍යාග දෙරණ ප්‍රධාන කාර්යාලය වෙත ගෙනැවිත් භාරදුන්නේය. අපේ රටේ අපේම සහෝදර ජනතාව විපතට පත්ව සිටින මේ මොහොතේ ඔවුන්ට අත්වැලක් වන්නට ඔබටත් දැන් අවස්ථාව උදා වී ඇත. මෙම මනුසත් දෙරණ සහන ක්‍රියාන්විතය වෙනුවෙන් ඔබේ පරිත්‍යාග කොළඹ 10, ටී.බී.ජයා මාවතේ දෙරණ ප්‍රධාන කාර්යාලයට ගෙනැවිත් භාර දීමට හැකියි.", "URL": "https://sinhala.adaderana.lk/news.php?nid=101441", "Category": null, "Parent URL": null}