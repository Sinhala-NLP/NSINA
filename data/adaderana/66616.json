{"Source": "Adaderana", "Timestamp": "December 1, 2016 02:48 pm", "Headline": "පොලිස්පති වැරදියි - කරුණු විමසන්න සූදානම්", "News Content": "ඊයේ රත්නපුර ප්‍රදේශයේ පැවති ප්‍රසිද්ධ රැස්වීමක් ආමන්ත්‍රණය කරමින් සිටි පොලිස්පතිවරයා හැසිරුණු අන්දම වැරදි බව ජනාධිපති මෛත්‍රීපාල සිරිසේන මහතා පවසයි.පොලිස්පතිවරයාගේ හැසිරීම තමන්ද මාධ්‍ය මගින් දුටු බවත්,එසේ හැසිරීම වැරදි බැවින් ඒ සම්බන්ධයෙන් කරුණු විමසීමක් කරන බව ජනාධිපතිවරයා කියා සිටියේ අද(01)පාර්ලිමේන්තුවේදී විමලවීර දිසානායක මන්ත්‍රීවරයා විසින් අසන ලද ප්‍රශ්නයකට ප්‍රතිචාර දක්වමිනි.රත්නපුර පැවති ප්‍රසිද්ධ රැස්වීමකදී පොලිස්පති පූජිත ජයසුන්දර මහතාගේ ජංගම දුරකථනයට ඇමතුමක් ලැබෙන අතර එම ඇමතුමට ප්‍රතිචාර දක්වන පොලිස්පතිවරයා කියන ඇතැම් දේ එම ස්ථානයේ පැවති මයික්‍රෆෝන මගින් සියලුදෙනාටම ඇසෙන අතර එය ජනමාධ්‍ය මගින්ද ප්‍රකාශයට පත්විය.මේ අතර මෙවර අයවැයෙන් යෝජනා කර ඇති රථ වාහන දඩ මුදල් වැඩි කිරීමට විරෝධය පළ කරමින් අද(01) මධ්‍යම රාත්‍රියේ සිට ක්‍රියාත්මක කිරීමට නියමිත වර්ජනයට අදාළ වෘත්තීය සමිති හා පාර්ශවයන්ට තමන්‍ ගේ ගැටළු පිළිබඳව ජනාධිපතිවරයා සමග සාකච්ඡා කිරීමට ආරාධනා කර සිටින බවද ජනාධිපතිවරයා එහිදී පැවසීය.එමෙන්ම ජනතාව දුෂ්කරතාවයන්ට පත් ‍නොකරමින් එම ගැටළු සාකච්ඡා කර විසදා ගත හැකි බවද ජනාධිපතිවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=66616", "Category": null, "Parent URL": null}