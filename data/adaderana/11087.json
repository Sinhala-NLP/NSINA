{"Source": "Adaderana", "Timestamp": "September 25, 2010 07:23 pm", "Headline": "මොණරාගලදී පොලිසියට ගුටි", "News Content": "අනවසරයෙන් වැලි ගොඩ දමන පිරිසක් අත්අඩංගුවට ගැනීමට ගිය මැදගම පොලිසියේ නිලධාරීන් පිරිසකට ප්‍රදේශවාසීන් විසින් පහරදී ඇති බව වාර්තා වෙයි. බිබිල, කොටබෝව ප්‍රදේශයේ අනවසරයෙන් වැලි ගොඩ දමන පුද්ගලයින් පිරිසක් පිළිබඳව ලැබුණු තොරතුරකට අනුව අද පෙරවරුවේ මැදගම පොලිසියේ නිලධාරීන් පිරිසක් විසින් මෙම විශේෂ වැටලීම සිදුකරනු ලැබීය. එම අවස්ථාවේ දී එහි සිටි පිරිසක් වැලි පැටවූ ට්‍රැක්ටරයක් ද එම ස්ථානයේ දමා පලාගොස් ඇති අතර පසුව එම ස්ථානයට පැමිණි කොටබෝව ගම්මානයේ වැසියන් පොලිස් නිලධාරීන්ට පහරදී ඇති බව වාර්තා වෙයි. එම පහරදීමෙන් තුවාල ලැබූ පොලිස් නිලධාරීන් තිදෙනෙකු මැදගම දිසා රෝහලට ඇතුළත් කර ඇත. බිබිල, මැදගම සහ ‍මොණරාගල පොලිස් ස්ථානවල නිලධාරීන් අදාළ ස්ථානයට පැමිණ ඇති අතර වැලිගොඩ දැමූ ට්‍රැක්ටරය සමග එහි රියදුරු අත්අඩංගුවට ගෙන තිබේ. අනෙක් සැකකරුවන් සොයා ‍මේ වන විටත් පොලිසිය මෙහෙයුම් ආරම්භ කර ඇත.", "URL": "https://sinhala.adaderana.lk/news.php?nid=11087", "Category": null, "Parent URL": null}