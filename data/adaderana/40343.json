{"Source": "Adaderana", "Timestamp": "January 14, 2014 12:17 pm", "Headline": "රාත්‍රී සමාජ ශාලාවක සේවය කළ ඉන්දීය කාන්තාවන් 5ක් දැලේ ", "News Content": "නීති විරෝධී ලෙස මෙරට රැඳී සිටිමින් බොරැල්ල ප්‍රදේශයේ රාත්‍රී සමාජ ශාලාවක සේවය කරමින් සිටි ඉන්දීය ජාතික කාන්තවන් පස් දෙනෙකු අත්අඩංගුවට ගෙන තිබේ. බොරැල්ල පොලීසියට ලද තොරතුරකට අනුව මොවුන් අත්අඩංගුවට ගෙන ඇති අතර සමාජ ශාලවේ කළමණාකරුද අත්අඩංගුවට ගෙන ඇති බව පොලීසිය සඳහන් කළේය. සැකකාර කාන්තාවන් පස් දෙනා සංචාරක වීසා මත මෙරට රැඳී සිට ඇති බව සඳහන් වෙයි. අත්අඩංගුවට ගත් සැකකාරියන් නීතිමය කටයුතු සඳහා ආගමන විගමන දෙපාර්තමේන්තුවට බාරදී ඇති අතර බොරැල්ල පොලීසිය මේ සම්බන්ධයෙන් වැඩිදුර විමර්ශන සිදුකරයි. මේ අතර නීති විරෝධී ලෙස මෙරට රැඳි සිටිමින් වෙළෙඳාම් කටයුතුවල නිරත වු තවත් ඉන්දීය ජාතිකයෙකු වාලච්චේන, විනයාගපුරම් ප්‍රදේශයේ දී අත්අඩංගුවට ගෙන තිබේ. මෙම ඉන්දීය ජාතිකයා සංචාරක වීසා මත මෙරට පැමිණ රෙදි වෙළඳාම් කටයුතුවල නිරතව සිට ඇති අතර ඔහු වාලච්චේන මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40343", "Category": null, "Parent URL": null}