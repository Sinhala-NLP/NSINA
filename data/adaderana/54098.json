{"Source": "Adaderana", "Timestamp": "September 26, 2015 10:33 pm", "Headline": " මුල් සැකකරුවන් අත්අඩංගුවට ගත්තේ සාධාරණ සැකය මතයි", "News Content": "සේයා සදෙව්මි දැරිය ඝාතන සිද්ධියේදී පොලිසිය ක්‍රියා කළේ සත්භාවයෙන් මිස කිසිවෙකු පීඩාවට හෝ හිරිහැර කිරීමේ අදහසින් නොවන බවත්, එසේ කිරීමට නිලධාරීන්ට අවශ්‍ය නැති බවත් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති පූජිත ජයසුන්දර මහතා කියයි.එසේම සේයා සදෙව්මි දැරියගේ ඝාතනය සම්බන්ධයෙන් පෙර සැකකරුවන් අත්අඩංගුවට ගත්තේ ඇති වූ සාධාරණ සැකයක් මත බවත්, ඒ සිද්ධිය වූ ස්ථානය, පරිසරය හා නිවෙස්වලින් දකින්නට අසන්නට ලැබුණු තොරතුරු මත යැයි ඒ මහතා පැවසීය. කොළඹදී අද පැවැති මාධ්‍ය හමුවකදී ඒ මහතා මේ අදහස් පළ කළේය.මෙහිදී මාධ්‍යවේදියෙකු ඇසූ ප්‍රශ්නයක් වූයේ දැරිය ඝාතනය සම්බන්ධයෙන් මුලදී අත්අඩංගුවට ගත් සැකකරුවන්ගේ හිස් ආවරණ නොකර උසාවියට ගෙනයාමත් පසුව අත්අඩංගුවට ගත් සැකකරු හොඳින් ආවරණය කර උසාවියට ඉදිරිපත් කිරීමත් අතර වෙනස කුමක්ද යන්නයි.එහිදී නියෝජ්‍ය පොලිස්පතිවරයා පැවසුවේ ප්‍රධාන සැකකරු අත්අඩංගුවට ගැනීමත් සමග ඇති වූ වාතාවරණය හමුවේ අවස්ථානූකූලව කටයුතු කිරීමට සිදුවූ බවයි.", "URL": "https://sinhala.adaderana.lk/news.php?nid=54098", "Category": null, "Parent URL": null}