{"Source": "Adaderana", "Timestamp": "October 7, 2016 12:59 pm", "Headline": "   2016 නොබෙල් සාම ත්‍යාගය කොළොම්බියානු ජනපතිටයි", "News Content": "කොළොම්බියානු ජනාධිපති හුවාන් මැනුවෙල් සාන්ටොස් 2016 නොබෙල් සාම ත්‍යාගය හිමි වන පුද්ගලයා ලෙස නම් කර තිබේ.ෆාක් කැරලිකරුවන් සමග වසර 4ක් තිස්සේ සිදු කළ සාකච්ඡාවකින් පසු සාම ගිවිසුමකට එළඹීමට කොළොම්බියානු ජනාධිපතිවරයා සිදු කළ කැපවීම අගයමින් ඔහු මෙම ත්‍යාගය සඳහා නම් කිරීමට නෝර්වේ නොබෙල් කමිටුව තීරණය කර ඇත.කෙසේ වුවද පසුගිය සතියේ පැවැති එරට ජනමත විචාරණයකින් එම සාම ගිවිසුම ප්‍රතික්ෂේප වී ඇත.කොලොම්බියානු ෆාක් කැරලිකරුවන් හා එරට හමුදා අතර වසර 52ක් තිස්සේ පවතින ගැටුම් හේතුවෙන් පුද්ගලයින් 260,000ක් පමණ මියගොස් තවත් මිලියන 6ක් පමණ අවතැන් වී ඇති බව විදෙස් වාර්තා අනාවරණය කරයි.2016 ‍නොබෙල් සාම ත්‍යාගයේ හිමිකරු ප්‍රකාශයට පත් කිරීම නෝර්වේ ඔස්ලෝ නුවරදී අද(07) සිදු විය.මෙවර නොබෙල් සාම ත්‍යාගය සඳහා පුද්ගලයින් සහ ආයතන 376ක් ඉදිරිපත්ව සිටි බව වාර්තා විය.නොබෙල් ත්‍යාගය ප්‍රදානය කිරීම දෙසැම්බර් 10 වනදා සිදු කිරීමට නියමිතය.", "URL": "https://sinhala.adaderana.lk/news.php?nid=64802", "Category": null, "Parent URL": null}