{"Source": "Adaderana", "Timestamp": "March 1, 2017 09:04 am", "Headline": "රාජ්‍ය ද්‍රෝහින් 82 ක් දේශප්‍රේමින් වෙයි", "News Content": "ඌව වෙල්ලස්ස අරගලයට දායකවීමේ හේතුව මත රාජ්‍ය ද්‍රෝහීන් ලෙස නම් කර තිබූ 82 ක් දේශප්‍රේමින් ලෙස ප්‍රකාශයට පත් කිරීම අද (01) සිදු කරනු ලබයි. ඓතිහාසික මහනුවර මගුල් මඩුවේදී ජනාධිපති මෛත්‍රීපාල සිරිසේන මහතා විසින් ඔවුන් දේශප්‍රේමින් ලෙස ප්‍රකාශයට පත් කිරීමේ නිළ ගැසට් පත්‍රයට අත්සන් තැබීමට නියමිත බව රජයේ ප්‍රවෘත්ති දෙපාර්තමේන්තුව නිවේදනය කළේය. ජනාධිපති මෛත්‍රීපාල සිරිසේන මහතාගේ උපදෙස් මත අධිකරණ අමාත්‍යාශය මඟින් පත් කරන ලද මහාචාර්ය කේ.එන්.ඕ ධර්මදාස, මහාචාර්ය මාලනී ඇඳගම, මහාචාර්ය අනුර මනතුංග ඇතුළු විද්වතුන් පස් දෙනෙකුගෙන් යුත් කමිටුවක නිර්දේශ මත මෙම දේශප්‍රේමි නාමලේඛනය සකස් කර ඇති බව සඳහන් වෙයි. ඒ අනුව 1818 ඌව වෙල්ලස්ස ප්‍රථම නිදහස් අරගලයට දායකවීමේ හේතුව මත අධිරාජ්‍යවාදීන් විසින් මරණ දණ්ඩනය පැමිණවූ සහ රටින් පිටුවහල් කරනු ලැබූ 82 දෙනෙකු දේශප්‍රේමින් ලෙස ප්‍රකාශයට පත් කිරීමට නියමිතයි.", "URL": "https://sinhala.adaderana.lk/news.php?nid=70255", "Category": null, "Parent URL": null}