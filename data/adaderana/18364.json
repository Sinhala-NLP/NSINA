{"Source": "Adaderana", "Timestamp": "August 28, 2011 01:35 pm", "Headline": "මේ වනවිටත් මැතිවරණ නීති කඩමින් ප්‍රචාරණ සිදුකරනවා", "News Content": "දේශපාලන පක්ෂ මේ වනවිටත් මැතිවරණ නීති උල්ලංඝණය කරමින් සිය ප්‍රචාරක කටයුතු සිදුකරන බව පැෆ්රල් සංවිධානය පවසයි. මනාප අංක නිකුත් කිරීමට පෙර සිට නීති විරෝධී ප්‍රචාරක කටයුතුවල නිරත වීම ඉදිරි පළාත් පාලන ආයතන ඡන්ද විමසීමේ කටයුතු වලට බරපතල ගැටලුවක් විය හැකි බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ප්‍රකාශ කළේය. ඉදිරි මැතිවරණය දක්වා කාල වකවානුව තුළ රටේ පවතින මැතිවරණ නීතිරීතිවලට අනුව ප්‍රචාරණ කටයුතු සිදුකරන ලෙස ප්‍රධාන දේශපාලන පක්ෂවලින් ඉල්ලා සිටින බව ඒ පිළිබඳව අද දෙරණට අදහස් දැක්වූ රෝහණ හෙට්ටිආරච්චි මහතා සඳහන් කළේය. අවම වශයෙන් එකම දේශපාලන පක්ෂයක අපේක්ෂකයින් අතර ඇතිවන ගැටුම් වැළක්වෙන ආකාරයට කිසියම් විනයක් සහිතව ප්‍රචාරක කටයුතු සිදුකිරීමට අවශ්‍ය මග පෙන්වීම ජාතික මෙන්ම දිස්ත්‍රික්ක තලයෙන් ලබාදිය යුතු බව ද හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=18364", "Category": null, "Parent URL": null}