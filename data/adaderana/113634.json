{"Source": "Adaderana", "Timestamp": "July 8, 2019 11:44 am", "Headline": "නිදහස් වුණ ජීවිත", "News Content": "මුහුදු කැස්බෑ පැටවුන් මුහුදට නිදහස් කිරීමේ වැඩසටහනක් පිළිබඳව ඉන්දුනීසියාවෙන් වාර්තා වෙයි. විදෙස් මාධ්‍ය වාර්තා කළේ මුහුදු කැස්බෑ සංරක්‍ෂණ ව්‍යාපෘතියකට සමගාමීව ඔවුන් එම වැඩසටහන ක්‍රියාත්මක කර ඇති බවයි. ඉන්දුනීසියාවේ බාලි දිවයිනේ වෙරළ තීරයක් ආශ්‍රිත ප්‍රදේශයකදී මුහුදු කැස් බෑ පැටවුන් මුහුදට නිදහස් කර තිබේ. එහිදී මුහුදු කැස්බෑ පැටවුන් 80 දෙනෙකු පමණ මුහුදට මුදාහැර ඇති බව විදෙස් වාර්තා සඳහන් කළේය. දඩයම්කරුවන්ගේ ගොඳුරු බවට පත් වී වඳ වී යාමේ තර්ජනයට එරෙහිව ආරම්භ කර ඇති සංරක්‍ෂණ ව්‍යාපෘතියකට සමගාමීව මෙය සංවිධානය කෙරුණි. ටෙගාල් බෙසර් (Tegal Besar) ලෙස හැඳින්වෙන මේ වෙරළ තීරය ආශ්‍රිත ගම්මානයේ ධීවර ප්‍රජාව පරිභෝජනය සහ සම් ලබාගැනීම සඳහා කැස්බෑවුන් ඝාතනය කිරීමට වැඩි වශයෙන් පෙළඹෙන බව විදෙස් වාර්තා සඳහන් කරයි. කෙසේ වෙතත් ඊට එරෙහිව ආරම්භ කර ඇති දැනුවත් කිරීමේ වැඩසටහන් සහ ගෙන ඇති නීතිමය ක්‍රියාමාර්ගවල ප්‍රතිඵලයක් ලෙස එම සතුන් දඩයම පරිභෝජනය සහ වෙළඳාම සැළකිය යුතු මට්ටමකින් අඩු වී ඇති බව දේශීය සංරක්ෂකයින් ප්‍රකාශ කළේය. මෙම අවස්ථාවට ප්‍රදේශවාසීන් මෙන්ම සංචාරකයින්ද සහභාගී වූ අතර ළමුන්ද ඒ අතර විය. මේ දක්වා වෙරළ තිරයේ වූ කැස්බෑ බිජුවලට ආරක්ෂාව සළසා තිබුණේ ප්‍රදේශයේ ධීවරයින් විසින් බව ගම්වැසියෙක් ප්‍රකාශ කළේය. ඔලිව් රිඩ්ලි නම් මෙම කැස්බෑවුන් දැඩි ලෙස වඳවීමේ තර්ජනයට මුහුණ දී සිටින සතුන් කොටසක් ලෙස සැළකෙයි. ඉන්දුනීසියාවේ ආගමික උත්සව අවස්ථාවලදී කැස්බෑවන් පරිභෝජනයට ගන්නා නමුත් ඒ සඳහා අදාළ ආගමික ආයතනයේ සහ රජයේ අවසර ලබා ගත යුතු බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=113634", "Category": null, "Parent URL": null}