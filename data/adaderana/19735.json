{"Source": "Adaderana", "Timestamp": "November 2, 2011 08:31 am", "Headline": " කරන්දෙණියේ පොලිස් ඇඳරිය තුරන්වෙයි", "News Content": "කරන්දෙණිය පොලිස් බල ප්‍රදේශයට හා කුරුඳුගහහැතැප්ම නගරයට බලපැවැත්වූ පොලිස් ඇඳිරිනීතීය අද උදෑසන 6ට ඉවත් කෙරුණි. ප්‍රදේශයේ සාමකාමී වාතාවරණය සැලකිල්ලට ගෙන පොලිස් ඇඳිරිනීතීය ඉවත් කළ බව පොලිස් මාධ්‍ය ප්‍රකාශක පොලිස් අධිකාරි අජිත් කුමාර මහතා පැවසුවේය. ඊයේ දහවල් ඇති වූ නොසන්සුන්කාරී වාතාවරණයක් මුල් කර ගනිමින් කරන්දෙණිය පොලිස් බල ප්‍රදේශයට හා කුරුඳුගහහැතැප්ම නගරයට පොලිස් ඇඳිරිනීතීය පනවන ලදී. වෛද්‍යවරයෙකු වෙඩි තබා ඝාතනය කිරීමේ සිද්ධියට අදාළව කරන්දෙණිය ප්‍රදේශයේ වෛද්‍ය රසායනාගාරයක හිමිකරුවෙකු ඇතුළු සැකකරුවන් දෙදෙනෙක් අත්අඩංගුවට ගැනුණි. අනතුරුව කුපිත වූ ප්‍රදේශවාසීන් රසායනාගාර හිමියාගේ සහ ඔහුගේ ඥාතීන්ගේ දේපළ වලට ගිනි තබමින් කලහකාරී ලෙස හැසිරී තිබේ. මෙම තත්ත්වය පාලනය කිරීමේ අරමුණින් ඊයේ පස්වරු‍ 3 සිට අදාළ ප්‍රදේශ වලට පොලිස් ඇඳිරි නීතීය පැනවිණි.", "URL": "https://sinhala.adaderana.lk/news.php?nid=19735", "Category": null, "Parent URL": null}