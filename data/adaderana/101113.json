{"Source": "Adaderana", "Timestamp": "December 21, 2018 04:10 pm", "Headline": "ඉඩම් ඔප්පු දස ලක්ෂයේ වැඩපිළිවෙල ඉදිරියටත් ක්‍රියාත්මකයි", "News Content": "ඉඩම් අමාත්‍ය ගයන්ත කරුණාතිලක මහතා අද (21) සිය අමාත්‍යධුරයෙහි වැඩ භාරගත් අතර, එම නිල උත්සවය අද පෙරවරුවේ ඉඩම් අමාත්‍යාංශ පරිශ්‍රයේ දී පැවැත්විය. මෙම අවස්ථාවට හිටපු නියෝජ්‍ය අමාත්‍ය කරුණාරත්න පරණවිතාන මහතා, ලේකම් ඩබ්ලිව් ඒ කරුණාරත්න මහතා ඇතුළු පිරිසක් එක්විය. මෙහිදී අදහස් දක්වමින් අමාත්‍යවරයා කියා සිටියේ තමා විසින් ආරම්භ කළ ඉඩම් ඔප්පු දස ලක්ෂයේ වැඩපිළිවෙල කඩිනමින් ඉදිරියටත් ක්‍රියාත්මක කරන බවයි. සංචාරක සංවර්ධන, වනජීවි සහ ක්‍රිස්තියානි ආගමික කටයුතු අමාත්‍ය ජෝන් අමරතුංග මහතා අද එම අමාත්‍යාංශයේදී සිය ධුරයේ වැඩ භාරගත්තේය. මෙහිදී අදහස් දක්වමින් අමාත්‍යවරයා කියා සිටියේ හැකි ඉක්මණින් රටවල් වල තානාපතිවරුන්ට කථා කොට පැමිණීමට එරෙහිව නිකුත් කරන ලද ඒ අයගේ නිවේදනය නැවත වරක් වෙනස් කර ශ්‍රී ලංකාව මේ වන විට සාමකාමී, සංචාරකයින්ට සිරිත් පරිදි පැමිණ කරදරයකින් තොරව වාසය කිරීමට හා ගමන් කිරීමටත් හැකියාවක් පවතින බව එම රටවල් වල සිටින තානාපතිවරුන් හරහා පුරවැසියන්ට දැනුම්දිය යුතු බවයි. නගර සැලසුම්, ජලසම්පාදන සහ උසස් අධ්‍යාපන අමාත්‍යවරයා ‍ලෙස දිවුරුම් දුන් රාවුෆ් හකීම් මහතා විසින් අද පෙරවරුවේ උසස් අධ්‍යාපන අමාත්‍යාංශයේදී වැඩ භාරගනු ලැබීය. ශිෂ්‍ය අරගල සතියට අවම වශයෙන් දවස් තුනක් හෝ සිදු වන බවත් ඔවුන් සිදු කරන එම අරගලයන් හැකි අයුරින් නිරාකරණය කර දීම සිදු කළ යුතු බවත් ඔහු එම අවස්ථාවේදී අදහස් දක්වමින් පැවසීය. වරාය හා නාවික කටයුතු සහ දක්ෂිණ සංවර්ධන අමාත්‍යවරයා ලෙස සාගල රත්නායක මහතා ද අද සිය ධුරයේ රාජකාරි ආරම්භ කළේය.", "URL": "https://sinhala.adaderana.lk/news.php?nid=101113", "Category": null, "Parent URL": null}