{"Source": "Adaderana", "Timestamp": "June 11, 2018 04:05 pm", "Headline": "අකුලහේන ප්‍රදේශයේ රිය අනතුරකින් පුද්ගලයෙකු තුවාල ලබා රෝහල් ගත කරයි", "News Content": "අද (11) උදැසන 10.30 පමණ උඩුගම - ගාල්ල මාර්ගයේ අකුලහෙන ප්‍රදේශයේදී ත්‍රීරෝද රථයක් සහ වැන් රථයක ගැටීමෙන් සිදුවූ අනතුරක් හේතුවෙන් පුද්ගලයකු තුවාල ලබා උඩුගම මුලික රෝහලට ඇතුලත් කිරීමෙන් අනතුරුව වැඩිදුර ප්‍රතිකාර සඳහා ඇතුළත් කල බව යක්කලමුල්ල පොලීසිය පවසයි. යක්කලමුල්ල - අකුලහෙන ප්‍රදේශයේ අතුරු මාර්ගයක සිට ත්‍රී රෝද රථයක ප්‍රධාන මාර්ගයට අවතීර්ණ වීමේදී ගාල්ල දෙස සිට උඩුගම දෙසට ධාවනය වූ පාසල් ළමුන් ප්‍රවාහනය කල වැන් රථයක ගැටීමෙන් මෙම අනතුර සිදුවී ඇත. අනතුරින් තුවාල ලැබූ ත්‍රී රෝද රථයේ රියදුරු උඩුගම මුලික රෝහලට ඇතුළත් කිරීමෙන් අනතුරුව ඔහුගේ තත්ත්වය බරපතළ බැවින් කරාපිටිය ශික්ෂණ රෝහල වෙත යොමු කල බව උඩුගම රෝහල් ආරංචි මාර්ග සඳහන් කරති. මෙසේ අනතුරට ලක්වී තුවාල ලබා රෝහල් ගත කලේ 55 හැවිරිදි යක්කලමුල්ල ගහලකොල දෙනිය ප්‍රදේශයේ පුද්ගලයෙකි. අපරික්ෂාකාරී ලෙස අතුරු මාර්ගයක සිට ප්‍රධාන මාර්ගයට අවතීර්ණවීමේදී ප්‍රධාන මාර්ගයේ ගමන් කළ රථයක හැපී මෙම අනතුර අනතුර සිදුවී ඇති බව යක්කලමුල්ල පොලීසිය පවසන අතර පොලිසිය වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=90728", "Category": null, "Parent URL": null}