{"Source": "Adaderana", "Timestamp": "July 17, 2019 02:17 pm", "Headline": "රංජන්ගේ කට ගැන කියන කථා", "News Content": "මහා සංඝරත්නය සම්බන්ධයෙන් තමා සිදුකළ ප්‍රකාශය පිළිබඳව අග්‍රාමාත්‍යවරයා හමුවේ අද කරුණු පැහැදිලි කරන බව රාජ්‍ය අමාත්‍ය රන්ජන් රාමනායක මහතා අද දෙරණට ඊයේ(16) සඳහන් කළේය. කෙසේ වෙතත් ඔහුගේ අදාළ ප්‍රකාශය සම්බන්ධයෙන් අදත් පාර්ශ්ව රැසකින් මෙලෙස විවේචන එල්ල විය. එක්සත් ජනතා නිදහස් සන්ධාන පාර්ලිමේන්තු මන්ත්‍රී ප්‍රසන්න රණතුංග මහතා කියා සිටියේ, සැමදා බෞද්ධාගමට නින්දා කිරීමට ආණ්ඩුව ක්‍රියා කල බව පැවසීය. හිතාමතා රංජන් අමාත්‍යවරයා ලවා මෙය කියවා පසුව ඔහු ගෙන්වා කුමක් සිදුවුයේ දැයි ප්‍රශ්න කර සිටින බවද මන්ත්‍රීවරයා කියා සිටියේය. බෞද්ධ භික්ෂුවට අපහාස කිරීමට නිරන්තරයෙන් සංවිධානාත්මක සැලසුමක් ක්‍රියාත්මක වෙන බව ද පාර්ලිමේන්තු මන්ත්‍රී විමල් වීරවංශ මහතා පවසයි. මේ අතර අමාත්‍ය මනෝ ගනේෂන් මහතා කියා සිටියේ, ආගමික නායකයින්ගේ ගෞරවය විනාශ නොකළ යුතු දෙයක් බවයි. කට තියෙන පළියට කථා කර මාධ්‍ය තුළින් එම අදහස් රටට ගියාම ලකුණු දාගන්න වැඩේ සම්පුර්ණයෙන්ම වැරදි බව ද මනෝ ගනේෂන් මහතා මේ පිළිබඳව අදහස් දක්වමින් කියා සිටියේය.", "URL": "https://sinhala.adaderana.lk/news.php?nid=114341", "Category": null, "Parent URL": null}