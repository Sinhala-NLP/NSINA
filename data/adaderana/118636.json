{"Source": "Adaderana", "Timestamp": "September 9, 2019 08:50 am", "Headline": "අපේක්ෂකයා වීම ගැන ජනාධිපති පැහැදිලි ප්‍රකාශයක් කරලා නෑ-ශාන් විජේලාල්", "News Content": "ශ්‍රී ලංකා පොදු ජන පෙරමුණ සමඟ පවතින සාකච්ඡා අසාර්ථක වුවහොත් ශ්‍රී ලංකා නිදහස් පක්ෂය ඉදිරි ජනාධිපතිවරණය සඳහා අපේක්ෂකයෙකු ඉදිරිපත් කරන බව නැගෙනහිර පළාත් ආණ්ඩුකාර ශාන් විජේලාල් ද සිල්වා මහතා පවසයි. ගාල්ල ඇල්පිටිය ප්‍රදේශයේ ඊයේ(08) පස්වරුවේ පාක්ෂිකයන් සමඟ පැවති සාකච්ඡාවකින් අනතුරුව මාධ්‍ය වෙත අදහස් දක්වමින් ඔහු මේ බව සඳහන් කළේය. ශ්‍රී ලංකා මධ්‍යම කාරක සභාවේ මතය වුයේ පක්ෂයෙන් ජනාධිපතිවරයා අපේක්ෂකයෙක් ලෙස පත් කළ යුතුයි යන්න බවත් පැවසු ආණ්ඩුකාරවරයා, ජනාධිපතිවරයා විසින් ඒ සම්බන්ධයෙන් පැහැදිලි ප්‍රකාශයක් කර නැතැයි ද පැවසීය. ජනාධිපතිවරණය වෙනුවෙන් නාමයෝජනා කැඳවීම යන කාරණා වෙනුවෙන් සැලකිය යුතු කාලයක් ඉදිරියේ ඇති නිසා ජනාධිපතිවරයා මේ සම්බන්ධයෙන් ප්‍රතිචාර දක්වා නැතැයි ද ඒ මහතා වැඩිදුරටත් කියා සිටියේය. කෙසේ වුවත් ජනතාව වෙනුවෙන් සුවිශේෂී කාර්යබාරයක් ඉටු කල පක්ෂයක් ලෙස ජනාධිපතිවරණයේ දී ශ්‍රී ලංකා නිදහස් පක්ෂයට නොසලකා හැරිය නොහැකි යම් සමාජමය හා දේශපාලනමය වගකීමක් ඇති බවද ශාන් විජේලාල් ද සිල්වා මෙහිදී අදහස් දක්වමින් පැවසීය. එනිසා සාකච්ඡා අසාර්ථකව වුවහොත් ශ්‍රී ලංකා නිදහස් පක්ෂය වෙනුවෙන් අපේක්ෂකයෙක් ඉදිරිපත් කිරීමට දැනටමත් තීරණය කර ඇතැයි ද පැවසු ඒ මහතා, ඒ සම්බන්ධයෙන් නිල දැනුම් දීමක් පක්ෂයේ මහලේකම්වරයා විසින් මැතිවරණ කොමිෂන් සභාව වෙත දැනුම් දී ඇතැයි ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118636", "Category": null, "Parent URL": null}