{"Source": "Adaderana", "Timestamp": "July 3, 2013 01:58 pm", "Headline": "දෙල්කඳ හන්දියේ දැඩි වාහන තදබදයක් ", "News Content": "අන්තර් විශ්ව විද්‍යාල ශිෂ්‍ය බලමණ්ඩලයේ විරෝධතා පා ගමනක් හේතුවෙන් හයිලෙවල් මාර්ගයේ දෙල්කද හන්දියේ සිට නුගේගොඩ දක්වා දැඩි වාහන තදබදයක් ඇති වී තිබෙන බව අද දෙරණ වාර්තාකරු සඳහන් කරයි. ශිෂ්‍ය නිදහස උල්ලංඝණය කිරීම, නිදහස් අධ්‍යාපනය කප්පාදු කිරීම ,ශිෂ්‍ය මර්දනය, ශිෂ්‍යයන්ගේ පන්ති තහනම් කිරීම, විදේශීය සිසුන් විශ්වවිද්‍යාලවල අධ්‍යාපනය ලැබීමට විරුද්ධව ජයවර්ධනපුර විශ්වවිද්‍යාලය සහ තවත් විශ්වවිද්‍යාලවල සිසුන්ගේ සහභාගිත්වයෙන් මෙම උද්ඝෝෂණය ආරම්භ කර ඇති බව අන්තර් විශ්වවිද්‍යාල කැඳවුම් මණ්ඩලයේ කැඳවුම්කරු සංජීව බණ්ඩාර පවසයි. මේ වනවිටත් සිසුන් විශාල ප්‍රමාණයක් උද්ඝෝෂණය සඳහා සහභාගී වී සිටින අතර මොවුන් ජයවර්ධනපුර විශ්වවිද්‍යාලයේ සිට විශ්වවිද්‍යාල ප්‍රතිපාදන කොමිෂන් සභාව වෙත ගමන් ගැනීමට පියවර ගෙන තිබේ.", "URL": "https://sinhala.adaderana.lk/news.php?nid=35452", "Category": null, "Parent URL": null}