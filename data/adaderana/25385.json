{"Source": "Adaderana", "Timestamp": "June 28, 2012 01:30 pm", "Headline": "දේශපාලන වාසි බලන්නේ නැතිනම් මන්දබුද්ධික විය යුතුයි", "News Content": "උතුරු පළාතේද මැතිවරණය පැවැත්වීම සම්බන්ධයෙන් ආණ්ඩුවේ ඉමහත් උනන්දුවක් පවතින බව ජනමාධ්‍ය අමාත්‍ය,කැබිනට් මාධ්‍ය ප්‍රකාශක කෙහෙලිය රඹුක්වැල්ල මහතා පවසයි. එසේ වුවද තාමත් නොවැළැක්විය හැකි හේතු කිහිපයක් නිසා උතුරු පළාතේ මැතිවරණය පැවැත්විය නොහැකි බව හෙතෙම කියා සිටියේ අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනි. බිම්බෝම්බ ඉවත් කිරීමේ කටයුතු තවමත් 100% ක් සම්පූර්ණ වී නැති බවත්,නාමලේඛන සකස්කිරීමේ අඩුපාඩු ඇතුළු තවත් ගැටලු කිහිපයක් පවත්නා බැවින් මැතිවරණය උතුරේ පැවැත්විය නොහැකිවී ඇති බව ඔහු සඳහන් කළේය. එසේ වුවද තවත් සුළු කාලයකින් හැකි ඉක්මනින් උතුරේ පළාත් සභා මැතිවරණය පැවැත්වීමට කටයුතු කරන බව අමාත්‍යවරයා අවධාරණය කළේය. කඩින්කඩ මැතිවරණ පැවැත්වීම සම්බන්ධයෙන් මාධ්‍යවේදියකු ඇසූ ප්‍රශ්නයකට පිළිතුරු දෙමින් අමාත්‍යවරයා කියා සිටියේ පවත්නා රජයක් මැතිවරණ පැවත්වීම සඳහා සුදුසුම කාලයක් තෝරාගැනීම සිදුකරන බවයි. ව්‍යවස්ථා විරෝධී නැතිනම් එහි කිසිදු ගැටලුවක් ඇති නොවන බවද ඔහු එහිදී පෙන්වා දුන්නේය. දේශපාලන වාසි සඳහා මැතිවරණ පැවැත්වීම ඇතුළු සියලු තීන්දු තීරණ ගත යුතු බවත්,එසේ නොවන්නේනම් එවැනි දේශපාලනඥයින් මන්දබුද්ධිකයින් විය යුතු බවත් රඹුක්වැල්ල මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25385", "Category": null, "Parent URL": null}