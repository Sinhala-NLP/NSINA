{"Source": "Adaderana", "Timestamp": "July 6, 2011 08:52 am", "Headline": "එල්.ටී.ටී.ඊ යට මුදල් දුන් ඇය නැතිව නඩුව විභාග කරන්නට අවධානය ", "News Content": "දෙමළ පුනරුත්ථාපන සංවිධානයට අයත් මුදල් එල්.ටී.ටී.ඊ සංවිධානයේ ක්‍රියාකාරම් වලට යෙද වූ බවට චෝදනා එල්ල වී අධිකරණය මඟහැර සිටින විත්තිකරුවන් නොමැතිව අදාළ නඩු විභාගය පැවැත්වීම කෙරෙහි අවධානය යොමු වී ඇති බව නීතීපතිවරයා අධිකරණයට දැනුම් දී තිබේ. අදාළ නඩුව ඊයේ කැඳවූ අවස්ථාවේ දී නීතීපතිවරයා කොළඹ මහාධිකරණය හමුවේ මේ බව දැනුම් දී ඇත. විත්තිකරුවන් 6 දෙනෙකු මෙලෙස අධිකරණය මඟහැර සිටින බව අනාවරණය විය. එම විත්තිකරුවන් දුටු තැන අත්අඩංගුවට ගන්නා ලෙස ද කොළඹ මහාධිකරණය විසින් වරෙන්තු නිකුත් කර තිබේ. නීතීපතිවරයා වෙනුවෙන් පෙනී සිටි රජයේ නීතීඥවරයා අධිකරණයට දැනුම් දී ඇත්තේ අදාළ විත්තිකරුවන් රටින් පළා ගොස් ඇති බවට පරීක්ෂණ වල දී තහවුරු වී ඇති බවයි. නඩු විභාගය අගෝස්තු මස 29 වැනිදා දක්වා කල් තැබූ අධිකරණය එදිනට අදාළ කටයුතු වල ප්‍රගතිය වාර්තා කරන ලෙස ද පැමිණිකාර පාර්ශවයට නියෝග කර තිබේ.", "URL": "https://sinhala.adaderana.lk/news.php?nid=17219", "Category": null, "Parent URL": null}