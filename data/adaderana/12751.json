{"Source": "Adaderana", "Timestamp": "December 10, 2010 12:06 pm", "Headline": "මහාධිකරණ නියෝගය පරිදි උදුල් ඇප මත මුදාහැරීමට නියෝග ලැබෙයි", "News Content": "මහාධිකරණය මගින් ඊයේ(09) දිනයේදී ලබාදුන් නියෝගය පරිදි දැනට රිමාන්ඩ් භාරයේ පසුවන අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න ඇප මත නිදහස් කිරීමට කොළඹ මහේස්ත්‍රාත් අධිකරණය නියෝග කර තිබේ. උදුල් ප්‍රේමරත්නගේ ඇප ඉල්ලීම සලකා බැලූ කොළඹ මහාධිකරණ විනිසුරු දීපාලි විජේසුන්දර මහත්මිය සැකකාර උදුල් ප්‍රේමරත්න මහත්මිය රුපියල් 50, 000 ක මුදල් ඇප සහ රුපියල් ලක්ෂ 05 බැගින් වූ පුද්ගලික ඇප මත මුදාහැරීමට ඊයේ නියෝග කරනු ලැබීය. එමෙන්ම අනාගතයේ පෝස්ටර් ඇලවීම, රැස්වීම් වැනි ශිෂ්‍ය කටයුතු වලට සහභාගිවීම මුළුමනින්ම අධිකරණය මගින් තහනම් කළ අතර, එවැනි කටයුතු වලට සහභාගි වූ බවට පැමිණිලි ඉදිරිපත් වුවහොත් ඇප අවලංගු කොට සැකකරු රිමාන්ඩ් භාරයට පත්කරන බව ද අවවාද කරනු ලැබීය. එම ඇප ඉල්ලීම උදුල් ප්‍රේමරත්නගේ නීතිඥවරුන් විසින් අද(10) කොළඹ මහේස්ත්‍රාත් අධිකරණයට ඉදිරිපත් කර තිබේ. එම ඉල්ලීම සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා දැනට රිමාන්ඩ් භාරයේ පසුවන උදුල ප්‍රේමරත්න එම ඇප කොන්දේසි මත මුදාහරින ලෙස බන්ධනාගාර නිලධාරීන්ට නියෝග කර ඇත. නැවත ලබන මස 14 වනදා අධිකරණය හමුවේ පෙනී සිටිය යුතු බව ප්‍රධාන මහේස්ත්‍රාත්වරයා විසින් සැකකාර උදුල් ප්‍රේමරත්නට නියෝග කර තිබේ.", "URL": "https://sinhala.adaderana.lk/news.php?nid=12751", "Category": null, "Parent URL": null}