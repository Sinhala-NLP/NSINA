{"Source": "Adaderana", "Timestamp": "December 27, 2012 09:47 pm", "Headline": " දැදුරු ඔයේ කලා ඔයේ ජල මට්ටම ඉහළ යයි- අවධානයෙන් සිටින ලෙස ඉල්ලීමක්", "News Content": "දැදුරුඔයේ සහ කලා ඔයේ ජල මට්ටම නැවතත් ඉහළ යාමට ඉඩ ඇති බැවින් ඒ අවට පදිංචිකරුවන් අවධානයෙන් පසුවන ලෙස පුත්තලම ආපදා කළමනාකරණ ඒකකය ඉල්ලීමක් කරයි. කුරුණෑගල සහ මාතලේ ප්‍රදේශ වලට 27 වැනි දින දවස පුරා වැසි ලැබීම හේතුවෙන් දැදුරුඔයේ ජල මට්ටම ඉහළ යා හැකි බවත්,මේ වන විටත් රාජාංගනය ජලාශයේ වාන් දොරටු 06 ක් අඩි 08 බැගින් විවෘත කර ඇති නිසා කලා ඔයේ ජල මට්ටමත් නැවත ඉහළ යා හැකි බව අපාදා කළමනාකරණ ඒකකය පෙන්වාදෙයි. කෙසේ වෙතත් විශාල මට්ටමේ ජල ගැලීමක් අපේක්ෂා කළ නොහැකි වුවත් පසුගිය දිනවල ගංවතුර තර්ජනයට මුහුණ දුන් අය විශේෂ අවධානයකින් පසුවිය යුතු බව පුත්තලම ආපදා කළමණාකරණ ඒකකයේ ප්‍රධානී කර්නල් කපිල රණවීර මහතා පැවසීය. මේ අතර ජලය පිරී යාම හේතුවෙන් බැම්ම බිඳී යාමේ අවධානයකට ලක්ව ඇති කරුවලගස්වැව ප්‍රාදේශීය ලේකම් කොට්ඨාශයේ අළුත්ගම - අන්නාසිවැව ආරක්ෂා කර ගැනීම සඳහා වැලි කොට්ට යෙදීමද අද ( 27) සවස ආරම්භ කර ඇත. ගොවිජන සේවා නිලධාරීන්ගේ සහ කරුවලගස්වැව ප්‍රාදේශීය ලේකම් කාර්යාලයේ නිලධාරීන්ගේ සහාය ඇතිව අන්නාසිවැව ගොවි සංවිධානය සහ පුත්තලම ආපදා කළමනාකරණ ඒකකයට අනුයුක්ත යුධ හමුදා සෙබළුන් විසින් මෙම කටයුත්ත සිදු කරමින් සිටින බව අද දෙරණ වාර්තාකරු කියා සිටියි.", "URL": "https://sinhala.adaderana.lk/news.php?nid=30299", "Category": null, "Parent URL": null}