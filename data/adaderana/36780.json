{"Source": "Adaderana", "Timestamp": "August 20, 2013 04:25 pm", "Headline": "පුතුගේ තුවාලය දැක මව මරු දකියි", "News Content": "දෙපිරිසක් අතර ඇතිවූ ගැටුමකදී සිය පුතුගේ හිසට පොලූ පහරක් වැදීමෙන් වූ තුවාලය දැක සිහිසුන් වූ මවක් මියගිය පුවතක් කොටදෙණියාව ප්‍රදේශයෙන් වාර්තා වේ. කොටදෙනියාව, කොස්හේන, මෝල්වත්ත ප‍්‍රදේශයේ ඊයේ රාත්‍රී මෙම ගැටුම හටගෙන ඇති බව පොලීසිය පවසයි. එහිදී සිය පුතාගේ හිසට වූ තුවාලය දැක ඇති අවුරුදු 85ක් පමණ වයසැති මවක් සිහි නැති වීම නිසා මියගොස් තිබේ. මෘත ශරීරය අකරගම රෝහලේ මෘත ශරීරාගාරයේ තබා ඇති අතර සිද්ධියෙන් තුවාල ලැබූ පුද්ගලයා ද අකරගම රෝහලේ නේවාසිකව ප‍්‍රතිකාර ලබයි. පහරදීමට සම්බන්ධ සැකකරු අත්අඩංගුවට ගෙන තිබේ. අදාළ පුද්ගලයාගේ මවට පහරදීමක් සිදුවී ඇති බවට කරුණු අනාවරණය වී නොමැති අතර, වැඩිදුර විමර්ශන කොටදෙණියාව පොලීසිය විසින් පවත්වනු ලබයි.", "URL": "https://sinhala.adaderana.lk/news.php?nid=36780", "Category": null, "Parent URL": null}