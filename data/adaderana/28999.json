{"Source": "Adaderana", "Timestamp": "November 7, 2012 06:00 pm", "Headline": "අගවිනිසුරු ගැන සොයන තේරීම් කමිටුවට සාමාජිකයින් 11 යි ලු?", "News Content": "අගවිනිසුරුවරියට එරෙහි දෝෂාභියෝග චෝදනා විමර්ශනය කිරීම සඳහා පත්කිරීමට නියමිත තේරීම් කාරක සභාවට සාමාජිකයින් 11 දෙනකු ඇතුළත් වන බව පාර්ලිමේන්තු ආරංචි මාර්ග පවසයි. කමිටුවේ සාමාජිකයින් සංඛ්‍යාව 9 ක් බව මීට පෙරාතුව වාර්තාවී තිබුණි. කෙසේ වෙතත් ආණ්ඩු පක්ෂයෙන් මන්ත්‍රීවරුන් 7 දෙනකුද, විපක්ෂයෙන් මන්ත්‍රීවරුන් 4 දෙනකුද නියෝජනය වන සේ ඒ ඒ පක්ෂ සාමාජිකයින් නම්කර එවන ලෙස කතානායකවරයා විසින් ආණ්ඩු පක්ෂයේ ප්‍රධාන සංවිධායක දිනේෂ් ගුණවර්ධන මහතාටද, විපක්ෂයේ ප්‍රධාන සංවිධායක ජෝන් අමරතුංග මහතාටද දන්වා යවා තිබේ. ඒ අනුව විපක්ෂයේ මන්ත්‍රීවරුන් සිව්දෙනා එක්සත් ජාතික පක්ෂයෙන් මන්ත්‍රීවරුන් දෙදෙනකු, ද්‍රවිඩ ජාතික සන්ධානයේ මන්ත්‍රීවරයෙකු සහ ප්‍රජාතන්ත්‍රවාදී ජාතික සන්ධානයේ මන්ත්‍රීවරයෙකු වන ලෙස පත්කෙරෙනු ඇති බව සඳහන්ය. අදාළ නම් මේ මස 10 වන දිනට පෙර කතානායකවරයාට ලබාදිය යුතු බැවින් එසේ ලබාදීමෙන් පසු පාර්ලිමේන්තු තේරීම් කාරක සභාවේ සාමාජිකයින් කවුරුන්ද, එහි සභාපති සහ ලේකම් කවුරුන්ද යන්න පිළිබඳ කතානායකවරයා විසින් පාර්ලිමේන්තුව දැනුවත් කිරීමට නියමිත බව පාර්ලිමේන්තු ආරංචි මාර්ග වැඩිදුරටත් කියා සිටියි.", "URL": "https://sinhala.adaderana.lk/news.php?nid=28999", "Category": null, "Parent URL": null}