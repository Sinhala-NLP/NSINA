{"Source": "Adaderana", "Timestamp": "October 16, 2015 03:29 pm", "Headline": " රේගු නිලධාරීන් තිදෙනා 30 තෙක් රිමාන්ඩ්", "News Content": "අල්ලස් හෝ දූෂණ චෝදනා විමර්ශන කොමිෂන් සභාව විසින් අත්අඩංගුවට ගනු ලැබූ රේගු නිලධාරීන් තිදෙනා ඔක්තෝම්බර් 30 වන දින දක්වා රක්ෂිත බන්ධනාගාර ගත කර තිබේ.අල්ලස් කොමිසම විසින් අත්අඩංගුවට ගත් රේගු අධිකාරි සුජිව පරාක්‍රම ජිනදාස, නියෝජ්‍ය රේගු අධිකාරි ජගත් ගුණතිලක සහ සහකාර රේගු අධිකාරි එම්.ඩී.යු.ජී පෙරේරා යන සැකකරුවන් අද කොළඹ මහේස්ත්‍රාත් අධිකරණයට ඉදිරිපත් කර තිබූ බව සඳහන්ය.මෙම සැකකරුවන් බන්ධනාගාර ගත කරන්නේනම් ඔවුන්ට බාහිර පාර්ශවයන් සමග සම්බන්ධතා පැවැත්වීමට නොහැකි වන පරිදි ආරක්ෂිත ස්ථානයක රඳවා තබන ලෙස අල්ලස් කොමිසමේ අධ්‍යක්ෂ ජනරාල් දිල්රුක්ෂි වික්‍රමසිංහ මහත්මිය අධිකරණයෙන් ඉල්ලා තිබේ.සිද්ධියට සම්බන්ධව තවත් පුද්ගලයින් දෙදෙනෙකු අත්අඩංගුවට ගැනීමට නියමිත ඇති බව ද අධ්‍යක්ෂ ජනරාල්වරිය අධිකරණය හමුවේ සඳහන් කර ඇත.මෝටර් රථ අමතර කොටස් ආනයනය කරන ව්‍යාපාරිකයෙකුගෙන් තීරු බදු නොගෙවීම සම්බන්ධ පරීක්ෂණයක් අවසන් කිරීම සඳහා අදාළ මුදල ලබා ගනිද්දී මෙම සැකකරුවන් තිදෙනා ‍අල්ලස් කොමිසමේ නිලධාරීන් විසින් ඊයේ අත්අඩංගුවට ගන්නා ලදී.විත්තිකරුවන් වෙනුවෙන් පෙනී සිටි නීතිඥයින් එහිදී කියා සිටියේ අල්ලස් කොමිසමේ නිලධාරීන් ගිනි අවි පෙන්වා බලහත්කාරයෙන් මෙම මුදල් ලබාදී ඇති බවයි.කෙසේ වුවද මේ ගැන පරීක්ෂණ කටයුතු කඩිනමින් සිදුකළ ‍යුතු නිසා ඇප ඉල්ලීමක් නොකරන බවද සැකකරුවන් රෝගී තත්ත්වයෙන් පසුවන නිසා ඔවුන්ට වෛද්‍ය ප්‍රතිකාර ලබාදිය යුතු බවද විත්තියේ නීතිඥයින් පවසා ඇත.කරුණු සැලකිල්ලට ගත් මහේස්ත්‍රාත්වරයා සැකකරුවන් රිමාන්ඩ් කිරීමටත්, රිමාන්ඩ් භාරයේදී ඔවුන් ආරක්ෂා සහිත ස්ථානයක රඳවා තබන ලෙසත්, පවුලේ සාමාජිකයින්ට හා නම් කරන නිලධාරීන්ට පමණක් ඔවුන් හමුවීමට අවසර දෙන ලෙසත්, නියෝග කර ඇත.", "URL": "https://sinhala.adaderana.lk/news.php?nid=54487", "Category": null, "Parent URL": null}