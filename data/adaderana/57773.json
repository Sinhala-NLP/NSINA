{"Source": "Adaderana", "Timestamp": "March 1, 2016 04:20 pm", "Headline": "ලැසිල් ද සිල්වාට කැපිල්ලක්", "News Content": "බරපතළ වංචා සෙවීමේ ජනාධිපති විමර්ශන කොමිසන් සභාවේ ලේකම් ලැසිල් ද සිල්වා මහතා එම තනතුරෙන් ඉවත් කර තිබේ.ඔහු සඳහන් කළේ ඒ බව සඳහන් ලිපියක් ජනාධිපති ලේකම්වරයාගේ අත්සනින් යුතුව තමන් වෙත ලැබී ඇති බවයි.කෙසේවෙතත් තමා එම තනතුරෙන් ඉවත් කිරීමට හේතුවක් එම ලිපියෙහි දක්වා නොමැති බව ද අද දෙරණ කළ විමසීමකදී ලැසිල් ද සිල්වා මහතා සඳහන් කළේය.පසුගිය ආණ්ඩු සමයේ සිදුවු මහාපරිමාණ වංචා සෙවීම සඳහා බරපතළ වංචා විමර්ශන ජනාධිපති කොමිසම වත්මන් ආණ්ඩුව විසින් පත්කරනු ලැබීය.පසුගිය වසරේ මාර්තු 03 වැනි දින සිට ක්‍රියාත්මක වන පරිදි අදාළ කොමිසම පත් කළ අතර මෙම වසරේ මාර්තු තුන්වැනිදා සිට වසරක කාලයක් සඳහා එම කොමිසමේ කාලය දීර්ඝ කර ඇත. බරපතළ වංචා දූෂණවලට සම්බන්ධ පුද්ගලයින් රැසක් සම්බන්ධයෙන් ලැබුණු පැමිණිලි පිළිබඳව මේ වන විට එම කොමිසම විමර්ශන සිදුකරමින් පවතී.අදාළ ඇතැම් විමර්ශන මේ වන විට අවසන් කර ඇති අතර ඊට අදාළ විමර්ශන වාර්තා ද රජය වෙත භාර දී තිබේ. දැනට සිදුකෙරෙන විමර්ශනවල විමර්ශන වාර්තා දෙකක් ලබන සතිය වන විට ජනාධිපතිවරයා වෙත භාරදීමට කටයුතු කරන බවය එම කොමිසම මීට පෙර සඳහන් කළේය.", "URL": "https://sinhala.adaderana.lk/news.php?nid=57773", "Category": null, "Parent URL": null}