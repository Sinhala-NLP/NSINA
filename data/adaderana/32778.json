{"Source": "Adaderana", "Timestamp": "March 27, 2013 02:21 pm", "Headline": "පොලිස්පතිවරයාගෙන් ඉල්ලීමක්", "News Content": "ඇතැම් කණ්ඩායමක් විසින් දැයට කිරුළ ප්‍රදර්ශනය නැරඹීම සඳහා පැමිණෙන මුස්ලිම් ජනයා බිය ගන්වන බවට තොරතුරු ලැබී ඇතැයි පොලිස්පති එන්.කේ.ඉලංගකෝන් මහතා පවසයි. ඒ අනුව එවැනි බියගැන්වීම් සහ අසත්‍ය ප්‍රචාරයන්ට හසුනොවන ලෙස පොලිස්පතිවරයාගේ අත්සනින් යුතුව පොලිස් මූලස්ථානය විසින් නිකුත් කළ නිවේදනයක් මගින් හෙතෙම ඉල්ලා සිටියි. 2013 වර්ෂයේ දැයට කිරුළ ප්‍රදර්ශනය මේ වනවිට අම්පාර නගරාසන්නයේ පිහිටි හාඩි ආයතන භූමිය තුළ උත්කර්ශවත් අන්දමින් පැවැත්වෙන බවත් එය නවැරඹීම සඳහා අතිවිශාල ජනකායක් දිනපතා පැමිණෙමින් සිටින බවත් පොලිස්පතිවරයා පෙන්වාදෙයි. ප්‍රදර්ශනය නැරඹීමට පැමිණෙන මහජනතාවගේ ආරක්ෂාව සඳහා අවශ්‍ය විධිවිදාන මේ වනවිට සම්පාදනය කර ඇති බැවින් අනියත බියක් ඇති කර නොගත යුතු බව ඉලංගකෝන් මහතා එකී නිවේදනයෙන් වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=32778", "Category": null, "Parent URL": null}