{"Source": "Adaderana", "Timestamp": "November 23, 2018 05:14 pm", "Headline": "විරු සැමරුමට LTTE කොඩිය හා ලාංඡනය තහනම් වෙයි", "News Content": "යාපනය විශ්වවිද්‍යාලයේ සැමරුම් වැඩසටහන පැවැත්වීමට යාපනය මහේස්ත්‍රාත් අධිකරණ‍ය අද(23) අවසරය ලබාදුන් බව යාපනය ආරක්ෂක අංශ පවසයි. එහෙත් ඒ සඳහා කිසිදු අවස්ථාවක එල්.ටී.ටී.ඊ ධජය හෝ ලාංජන භාවිතා කළ නොහැකි බව ද අධිකරණය නියෝග කර තිබේ. යාපනය ආරක්ෂක අංශ පැවසූවේ යාපනය විශ්වවිද්‍යාල මහවිරු සැමරුම් වැඩසටහන පැවැත්වීම වළක්වන ලෙසට කෝපායි පොලීසිය යාපනය මහේස්ත්‍රාත් අධිකරණයේ ගොනු කොට තිබු චෝදනාවන් සම්බන්ධයෙන් වන තීරණය ලබාදෙමින් යාපනය මහේස්ත්‍රාත් අධිකරණය අදාළ නියෝගය ලබාදුන් බවයි. කෝපායි පොලීසිය යාපනය විශ්වවිද්‍යාලය තුළ මහවිරු සැමරුම් වැඩසටහන පැවැත්වීම හරහා ගැටළුකාරි තත්ත්වයක් හට ගත හැකි බවට සඳහන් කරමින් එය නවතාලමින් අධිකරණ නියෝගයක් ලබාදෙන ලෙසට ඉල්ලීම් කොට තිබිණ. යාපනය ‍මහේස්ත්‍රාත් එස්.සදීශ්කරන් මහතා එහිදි නියෝග කොට තිබුණේ එල්.ටී.ටී.ඊ ධජ හා ලාංජන නොමැතිව සැමරුම් වැඩසටහන් පැවැත්විය හැකි බවයි. අදාළ නියෝගයත් සමඟ යාපනය විශ්වවිද්‍යාල භූමියේ මහවිරු සැමරුම් වැඩසටහන් පැවැත්වීමට වන සැමරුම් ස්මාරකය සකස් කිරීමට විශ්වවිද්‍යාල ශිෂ්‍ය සංගම් අද කටයුතු කොට ආරම්භ කොට තිබිණ. සිද්ධිය සම්බන්ධයෙන් උතුරු පළාත් සභා හිටපු මන්ත්‍රී එම්.කේ.ශිවාජිලිංගම් මහතාගෙන් විමසීමේදී ශිවාජිලිංගම් මහතා පැවසූවේ සැමරුම් වැඩසටහන් පැවැත්වීම වැළැක්වීමට කිසිදු ආරක්ෂක අංශයකට අවසරය නොමැති බවයි.", "URL": "https://sinhala.adaderana.lk/news.php?nid=99674", "Category": null, "Parent URL": null}