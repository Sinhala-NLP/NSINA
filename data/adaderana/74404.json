{"Source": "Adaderana", "Timestamp": "June 20, 2017 09:34 pm", "Headline": "අස්ගිරි පාර්ශවයෙන් රජයට විශේෂ දැනුම්දීමක් ", "News Content": "අස්ගිරි පාර්ශවයේ මහනායක අති පුජ්‍ය වරකාගොඩ ශ‍්‍රී ඥානරතන නාහිමි ප‍්‍රමුඛ අස්ගිරි මහවිහාරයීය කාරක සංඝ සභාව විසින් ජනාධිපතිවරයා, අගමැතිවරයා ඇතුළු රජය වෙත විශේෂ නිවේදනයක් නිකුත් කර තිබේ. අස්ගිරි පාර්ශවය අද(20) පස්වරුවේ අස්ගිරි මහ විහාරයේ දී අදාළ නිවේදනය නිකුත් කරමින් රජය විසින් ක‍්‍රියාත්මක කළ යුතු කරුණු 8ක් සම්බන්ධයෙන් අවධානය යොමු කළේය. මේ වන විට රටට බුද්ධ ශාසනයට මෙන්ම ජනතාවට එල්ල වන විවිධ අභියෝග, මැති ඇමතිවරුන් හා වෙනත් පුද්ගලයින් විසින් භික්ෂූන් වහන්සේට නින්දා අපහාස සිදුකිරීම, ජාතිවාදී හැගීම් අවුස්සන ඇතැම් දේශපාලනඥයින්ගේ ප‍්‍රකාශ හා ඒවාට ප‍්‍රතිචාර දක්වන භික්ෂූන් වහන්සේ නිහඩ කිරීම සඳහා රජය දරන උත්සාහයට අප‍්‍රසාදය පළ කිරීම ඇතුළු කරුණු සම්බන්ධයෙන් මෙමඟින් අවධානය යොමුකර ඇත. එමෙන්ම සිංහල හා බෞද්ධයින් ඉලක්ක කරගනිමින් නව නීති රීති හඳුන්වාදීමට උත්සාහ කිරීම තුළින් සමාජය තුළ අර්බුදකාරී තත්ත්වයක් හටගැනීම, ජාතික සංහිඳියාවට මුවාවී සිදුකරනු ලබන රක්ෂිත හා ඒ ආශ‍්‍රිත ඉඩම් මංකොල්ලය, පෞරාණික සිද්ධස්ථාන ආරක්ෂා කිරීම හා සංවර්ධනය පසෙකලා එම ස්ථාන සංචාරක පාරාදීසයන් බවට පත් කිරීමට ගනු ලබන ක‍්‍රියාමාර්ග ඇතුළු කරුණු අටක් පිළිබද අස්ගිරි පාර්ශවය රජයේ අවධානයට යොමුකර ඇති බව සඳහන් වෙයි. මේ සම්බන්ධයෙන් අස්ගිරි මහා විහාරයේ පැවති විශේෂ මාධ්‍ය හමුවේ දී අස්ගිරි පාර්ශවයේ මහනායක අති පූජ්‍ය වරකාගොඩ ශ‍්‍රී ඥානරතන නාහිමියන් අදහස් පළ කර සිටියේය.", "URL": "https://sinhala.adaderana.lk/news.php?nid=74404", "Category": null, "Parent URL": null}