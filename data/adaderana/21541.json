{"Source": "Adaderana", "Timestamp": "January 21, 2012 12:01 pm", "Headline": "කප්පම් සිද්ධියක් සම්බන්ධව 6 දෙනෙකුට මාංචු", "News Content": "මාතර ප්‍රදේශයේ මූල්‍ය ආයතන කළමනාකරුවෙකුගෙන් කප්පම් ලබාගැනීමේ සිද්ධියක් සම්බන්ධයෙන් සැකකරුවන් සිව්දෙනෙකු සහ වැලිකඩ බන්ධනාගාරයේ සුභසාධක නිලධාරීන් දෙදෙනෙකු අත්අඩංගුවට ගෙන තිබේ. මූල්‍ය ආයතන කළමනාකරුගෙන් ලැබුණු පැමිණිල්ලකට අනුව සිදුකළ පරීක්ෂණවලදී සැකකරුවන් අත්අඩංගුවට ගැනීමට හැකිවූ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. අදාළ කළමනාකරුට දුරකතනය ඔස්සේ මරණීය තර්ජන එල්ල කොට කප්පම් මුදල් තැන්පත් කිරීම සඳහා ගිණුම් අංකයක් ද ලබාදී ඇත. අදාළ දුරකතන ඇමතුම වැලිකඩ බන්ධනාගාරයේ සිරකරුවෙකු විසින් ලබාදී ඇති බව පොලිසිය සිදුකළ පරීක්ෂණවල දී අනාවරණය වී තිබේ. බැංකුවේ මුදල් තැන්පත් කිරීමෙන් අනතුරුව එම ගිණුම හිමි පුද්ගලයාත් ගිණුමෙන් මුදල් ලබාගෙන වැලිකඩ බන්ධනාගාර නිලධාරීන් වෙත ලබාදීම සඳහා කටයුතු කළ සැකකාරියක සහ තවත් සැකකරුවන් දෙදෙනෙකු ද අත්අඩංගුවට ගැනීමට හැකිවූ බව පොලිසිය පවසයි. මෙවැනි කප්පම් ලබාගැනීම පිළිබඳ තොරතුරු ඇත්නම් බියෙන් සැකෙන් තොරව ඒ පිළිබඳ පොලිස් ස්ථාන වෙත පැමිණිලි කරන ලෙස පොලිසිය මහජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=21541", "Category": null, "Parent URL": null}