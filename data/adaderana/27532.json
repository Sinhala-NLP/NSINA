{"Source": "Adaderana", "Timestamp": "September 18, 2012 06:58 pm", "Headline": "ව්‍යවස්ථාවට පිටින් ස්ථීර කිරීම් එපා", "News Content": "විදුහල්පති සේවා ව්‍යවස්ථාව උල්ලංඝණය කරමීන් වැඩ බලන විදුහල්පතිවරුන් ස්ථිර කිරීමට කටයුතු කිරීම සම්බන්ධයෙන් විරෝධය දක්වන බව ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතා ගේ අත්සනින් යුතුව රාජ්‍ය සේවා කොමිෂන් සභාවේ ලේකම්වරයා වෙත යැවූ ලිපියක මේ බව දැක්වෙයි. එහි මෙසේද සඳහන්ය. ශ‍්‍රී ලංකා විදුහල්පති ව්‍යවස්ථාවේ විදුහල්පති සේවයට බඳවාගැනීමේ පටිපාටිය පැහැදිලිව දක්වා ඇත. එසේ තිබියදී සේවා ව්‍යවස්ථාවට පටහැනිව වැඩබලන විදුහල්පතිවරුන් යැයි සඳහන් කරන ( පාසල් වල ජ්‍යෙෂ්ඨ ගුරුවරුන් සිටියදී දේශපාලන හා වෙනත් ඕනෑ එපා කම් මත වැඩ බැලූ) පිරිසක් ස්ථීර සේවයට ඇතුළු කිරීමට කැබිනටි නිර්දේශයක් ඉදිරිපත් වී ඇති බව වාර්තාවේ. අධ්‍යාපන අමාත්‍යාංශය නිකුත් කළ 2000/34 චක‍්‍රලේඛයට අනුව 2000 වසරින් පසු විදුහල්පති සේවයේ වැඩ ආවරණයට කිසිදු නිලධාරියකු පත් කළ නොහැකි බව පැහැදිලිව සඳහන් කොට ඇත. එසේ තිබියදී මෙවැනි පිරිස් නිත්‍යානූකූල නොවන ලෙස ස්ථිර කිරීමේ තීරණයට අපගේ විරෝධය පළකරන අතර එවැනි ක්‍රියාමාර්ග සිදුවන්නේ නමි ඊට එරෙහිව නීත්‍යානුකූල ක‍්‍රියාමාර්ග ගැනීමට සිදුවන බවද දන්වා සිටිමු. 2005 වසරේ ගැසටි මගින් අයදුම්පත් කැඳවා 2009-11-15 දින පත්වීමි ලබාදුන් විදුහල්පති සේවයේ 2 (11) හා 3 විභාගවලට මෙම වැඩබලන විදුහල්පතිවරුන් යයි කියාගන්න පිරිසද පෙනී සිටියහ. එම විභාගයට අදාළ සම්මුඛ පරීක්‍ෂණයේදී අනෙක් නිලධාරීන්ට නැති වරප‍්‍රසාදයක් වන වැඩබැලූ කාලයට ලකුණු දීමක් සිදුකරන ලදී. එවැනි විශේෂ සැලකුම් ලබා පත්වීමි ලද පිරිස් සිටියදී විභාගයෙන් අසමත් වූ පිරිසකට මෙවැනි පත්වීමි දීම බරපතළ තත්ත්වයකි. මෙම තත්ත්වය තුළ වැඩ බලන විදුහල්පතිවරුන් ස්ථිර සේවයට ගැනීමේ ක‍්‍රියාමාර්ගය වහා අත්හිටුවීමට කටයුතු කරන ලෙසත් තවදුරටත් එම ක‍්‍රියාවලිය සිදුවන්නේ නම් එයට එරෙහිව ගතහැකි සියලූ ක‍්‍රියා මාර්ග ගැනීමට වෘත්තීය සමීති වලට සිදුවන බවත් නැවත අවධාරණය කරමු.", "URL": "https://sinhala.adaderana.lk/news.php?nid=27532", "Category": null, "Parent URL": null}