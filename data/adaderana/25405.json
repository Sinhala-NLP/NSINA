{"Source": "Adaderana", "Timestamp": "June 29, 2012 11:57 am", "Headline": "උතුරු මැද, වයඹ හා ඌවේ පැතිරයන වකුගඩු රෝගය ගැන තවදුරටත් පරීක්ෂණ", "News Content": "උතුරු මැද, වයඹ සහ ඌව පළාත්වල ප්‍රදේශ කිහිපයක පැතිර ඇති නිධන්ගත වකුගඩු රෝගය පිළිබඳ තවදුරටත් පරීක්ෂණ සිදුකරන බව සෞඛ්‍ය අමාත්‍යාංශය හා ‍ලෝක සෞඛ්‍ය සංවිධානය පවසයි. මේ සම්බන්ධයෙන් සිදුකළ පරීක්ෂණවලදී කරුණු රැසක් අනාවරණය වී ඇති අතර ඒ අනුව රෝගය පැතිර යාමට අදාළ හේතු සාධක ඉවත් කිරීමට පියවර ගන්නා බව සෞඛ්‍ය අමාත්‍යාංශය සඳහන් කරයි. වකුගඩු රෝගය පැතිර යාම වැළැක්වීම සඳහා කඩිනම් හා දීර්ඝ කාලීන විසඳුම් සෙවීමේ අරමුණින් අමාත්‍යාංශ කිහිපයක සහභාගීත්වයෙන් සෞඛ්‍ය අමාත්‍යාංශයේ දී ඊයේ(28) සාකච්ඡාවක් ද පැවැත්වුණි. මේ අතර රජරට වකුගඩු රෝගය සම්බන්ධ ලෝක සෞඛ්‍ය සංවිධානය ඊයේ අනාවරණය කිරීම විහිළුවක් බව ශ්‍රී ලංකා හරිත ව්‍යාපාරය පවසයි. බැ‍රලෝහ ශරීරගත වීම වකුගඩු රෝගයට හේතුවිය හැකි බව පරීක්ෂකයන් පෙන්වා දුන්න ද එම බැරලෝහ ශරීරගත වන ආකාරය සම්බන්ධයෙන් පැහැදිලි කිරීමක් සිදුනොකළ බව එම සංවිධානය නිකුත් කර ඇති නිවේදනයක දැක්වෙයි.", "URL": "https://sinhala.adaderana.lk/news.php?nid=25405", "Category": null, "Parent URL": null}