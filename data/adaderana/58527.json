{"Source": "Adaderana", "Timestamp": "March 22, 2016 11:06 pm", "Headline": " වෙහෙර විහාර වැඩි දියුණු කරන්න බෞද්ධ අරමුදලක්", "News Content": "දිවයිනපුරා පවතින අඩු පහසුකම් සහිත වෙහෙර විහාරස්ථාන වැඩි දියුණු කිරීම සඳහා විශේෂ ජාතික බෞද්ධ අරමුදලක් පිහිටුවන බව ජනාධිපති මෛත්‍රීපාල සිරිසේන මහතා පවසයි. දිවයිනේ විවිධ ප්‍රදේශවල සංචාරය කිරීමේ දී මහා සංඝරත්නය විසින් සිදුකරන ලද ඉල්ලීම් සළකා බලා මෙම පියවර ගත් බව ජනාධිපතිවරයා සඳහන් කළේය.ඉදිරියේ දී එම අරමුදල ප්‍රකාශයට පත් කරන අතර එය ශක්තිමත් කිරීමට මෙරට පරිත්‍යාගශීලි ජනතාවගේ මෙන්ම ජාත්‍යන්තර ප්‍රජාවගේ සහයෝගය ලබාගන්නා බව ජනාධිපතිවරයා සඳහන් කර ඇත.රත්නපුර හිඳැල්ලන, වීරගොඩ ශ්‍රී මහා විහාරයේ අභිනවයෙන් ඉදිකෙරුණු ශ්‍රී ශාක්‍යසිංහ සමාධි බුද්ධ ප්‍රතිමා වහන්සේ නිරාවරණය කිරීමේ පුණ්‍යෝත්සවයට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළ බව ජනාධිපති මාධ්‍ය අංශය සඳහන් කළේය. මෙම අවස්ථාවට එක්වෙමින් වැඩිදුරටත් අදහස් දැක්වු ජනාධිපතිවරයා සඳහන් කළේ විශ්වය ජය ගැනීමට මිනිසා සූදානම් වුව ද නොසන්සුන් මනස ශක්තිමත් කරගැනිම සඳහා බෞද්ධ දර්ශනය කෙරෙහි ජනතාව වඩ වඩාත් නැඹුරුවෙමින් පවතින බවයි.", "URL": "https://sinhala.adaderana.lk/news.php?nid=58527", "Category": null, "Parent URL": null}