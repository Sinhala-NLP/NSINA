{"Source": "Adaderana", "Timestamp": "December 14, 2018 04:44 pm", "Headline": "උත්සව සමයේ කොළඹ ආරක්ෂාව තරවෙයි", "News Content": "උත්සව සමයේ මහජනතාවගේ ආරක්ෂාව හා රථවාහන පාලනය සඳහා කොළඹ නගරය තුළ පමණක් පොලිස් නිලධාරීන් 2000 කට අධික පිරිසක් හෙට(15) දිනයේ සිට යොදවා ඇතැයි පොලිස් මාධ්‍ය ප්‍රකාශක කාර්යාලය සඳහන් කරයි. මෙම නිලධාරීන් නිල ඇඳුමින් මෙන්ම සිවිල් ඇඳුමින් රාජකාරී යොදවා තිබේ. සිවිල් ඇඳුමින් රාජකාරී යොදවන නිලධාරීන් නගරය තුළ ගැට කපන්නන් හා වෙනත් වංචාවන් සිදු කරන පුද්ගලයන් පිළිබඳව විමසිලිමත්ව සිට ඔවුන්ට එරෙහිව නීතිය ක්‍රියාත්මක කර තිබේ. කොළඹ නගරයෙන් පිට තිබෙන නගර සම්බන්ධයෙන් ඒ ඒ පොලිස් කොට්ඨාස මට්ටමින් අවශ්‍ය ආරක්ෂාව සපයන ලෙසට පොලිස්පතිවරයා විසින් උපදෙස් ලබා දී තිබේ. කොළඹ නගරය තුළ සහ තදාසන්න ප්‍රදේශවල රථවාහන තදබදය අවම කිරීම සඳහා වැඩි අවධානයක් යොමු කරන ලෙසට ද දැනුම් දී ඇත. එමෙන්ම උත්සව සමයේ බීමත් රියදුරන්ගෙන් සිදුවන අනතුරු අවම කිරීම සඳහා හෙට දින සිට බීමත් රියදුරන් අත්අඩංගුවට ගැනීමේ මෙහෙයුම් ද වැඩි කරන ලෙසට රථවාහන අංශයේ නිලධාරීන්ට උපදෙස් දී තිබේ.", "URL": "https://sinhala.adaderana.lk/news.php?nid=100759", "Category": null, "Parent URL": null}