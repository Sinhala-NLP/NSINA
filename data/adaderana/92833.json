{"Source": "Adaderana", "Timestamp": "July 19, 2018 11:44 am", "Headline": "අල්ලස් ගත් අකුරණ හිටපු ප්‍රාදේශීය ලේකම්ට බරපතළ වැඩ සහිත වසර 5කට සිරදඬුවමක්", "News Content": "රුපියල් 50,000 ක අල්ලසක් ලබා ගැනීමේ චෝදනාවට වරදකරු වූ අකුරණ හිටපු ප්‍රාදේශීය ලේකම්වරයාට කොළඹ මහාධිකරණ විනිසුරු ගිහාන් කුලතුංග මහතා විසින් බරපතළ වැඩ සහිත වසර 5ක සිර දඬුවමක් නියම කළේය. ඊට අමතරව විත්තිකරුට රුපියල් දස දහසක දඩයක් ද නියම කෙරුණු අතර අල්ලස් වශයෙන් ලබාගත් රුපියල් පනස් දහසක මුදල දණ්ඩනයක් වශයෙන් අයකර ගන්නා මෙන් ද විනිසුරුවරයා නියම කළේය. 2012 වසරේ මැයි මස 16 වන දා කළුගල් ව්‍යාපාරිකයෙකු වෙත පුපුණ ද්‍රව්‍ය බලපත්‍රයක් නිකුත් කිරීම සඳහා අවශ්‍ය කටයුතු ඉටුකර දීම සඳහා රුපියල් 50, 000 ක මුදලක් අල්ලස් වශයෙන් ඉල්ලා එය ලබාගත් බවට චෝදනා කරමින් විත්තිකාර අකුරණ හිටපු ප්‍රාදේශීය ලේකම්වරයාට එරෙහිව අල්ලස් කොමිසම නඩු පවරා තිබුණි. දීර්ඝ නඩු විභාගයකින් පසුව කොළඹ මහාධිකරණ විනිසුරු ගිහාන් කුලතුංග මහතා තීන්දු කර සිටියේ අල්ලස් කොමිසම විසින් විත්තිකරුට එරෙහිව ඉදිරිපත්කර තිබෙන චෝදනා සාධාරණ සැකයකින් තොරව ඔප්පු වී ඇති බවයි. ඒ අනුව විත්තිකරු වරදකරු කරන බවත් අල්ලස අද සමාජ ව්‍යසනයක් බවට පත්වී ඇති බවත් එම නිසා දඬුවම් පැමිණවීමේදී විත්තිකරු දෙස පමණක් නොව සමාජය ගැනද සිතා දඬුවම් කිරීමට සිදුවන බවද විනිසුරුවරයා මෙහිදී කියා සිටියේය.", "URL": "https://sinhala.adaderana.lk/news.php?nid=92833", "Category": null, "Parent URL": null}