{"Source": "Adaderana", "Timestamp": "November 20, 2016 02:09 pm", "Headline": "  කල් ඉකුත් වූ එන්නතක් දීලා-දොස්තරට හා අලෙවිසැල් හිමියාට නඩුවක් වැටෙයි", "News Content": "කාන්තාවකට කල් ඉකුත් වු ප්‍රතිජීවක එන්නතක් ලබාදුන් හැටන් නගරයේ පෞද්ගලික වෛද්‍ය සායනයක වෛද්‍යවරයෙකුට සහ ඖෂධ අලෙවිසැල් හිමිකරුවෙකුට එරෙහිව හැටන් මහේස්ත්‍රාත් අධිකරණය හමුවේ නඩු පවරා තිබේ.හැටන් නගරයේ පවත්වාගෙන යන අදාළ පෞද්ගලික වෛද්‍ය සායනයට පැමිණි තිදරු මවකට ලබාදී ඇති එන්නතක් අසාත්මික වීමෙන් ඇය දික්ඔය මූලික රෝහලට ඇතුළත් කර ඇති බව සඳහන් වේ.එහිදී අදාළ කාන්තාවට ලබා දී ඇත්තේ කල් ඉකුත් වූ එන්නතක් බවට අනාවරණය වී තිබේ.සිද්ධිය සම්බන්ධයෙන් නුවරඑළිය දිස්ත්‍රික් සෞඛ්‍ය සේවා අධ්‍යක්ෂ පී.ඩී.කේ.අධිකාරි මහතාගේ උපදෙස් පරිදි විමර්ශනයක් ආරම්භ කර ඇති අතර ඒ අනුව අදාළ එන්නත ලබාදුන් වෛද්‍යවරයාට සහ කල් ඉකුත් වූ එන්නත් අලෙවි කළ ඖෂධ අලෙවිසැල් හිමිකරුට එරෙහිව හැටන් මහේස්ත්‍රාත් අධිකරණය හමුවේ නඩු පවරා තිබේ.සිද්ධියට අදාළව එම වෛද්‍යවරයාගෙන් සහ ඖෂධ අලෙවිසැල් හිමිකරුගෙන් ප්‍රකාශ සටහන් කරගෙන ඇති බව ද නුවරඑළිය දිස්ත්‍රික් සෞඛ්‍ය සේවා අධ්‍යක්ෂ පී.ඩී.කේ.අධිකාරි මහතා සඳහන් කළේය.අදාළ සිද්ධිය පිළිබඳව පොලීසියට ලැබුණු පැමිණිල්ලකට අනුව විමර්ශන සිදුකර අධිකරණයට කරුණු වාර්තා කිරීමට පියවර ගත් බව මේ සම්බන්ධයෙන් අද දෙරණ කළ විමසීමකදී හැටන් පොලීසිය පැවසීය.", "URL": "https://sinhala.adaderana.lk/news.php?nid=66216", "Category": null, "Parent URL": null}