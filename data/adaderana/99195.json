{"Source": "Adaderana", "Timestamp": "November 14, 2018 01:01 pm", "Headline": "විශ්වාසභංගයේ පිටපතක් කරූ ජනපතිට යවයි", "News Content": "ජනාධිපති විසින් පත් කළ නව අග්‍රාමාත්‍යවරයා සහ කැබිනට් මණ්ඩලය ව්‍යවස්ථා විරෝධි බවට සඳහන් කරමින් මන්ත්‍රීවරු 122 දෙනෙකුගේ අත්සන් තබන ලද ලිපියේ පිටපතක් අද (14) ජනාතා විමක්ති පෙරමුණ මන්ත්‍රීවරුන් විසින් කථානායක කරූ ජයසූරිය මහතා වෙත භාර දී තිබේ. මේ සම්බන්දයෙන් නිවේදනයක් නිකුත් කරමින් කථානායකවරයා පැවසුවේ එම ලිපියේ පිටපතක් සහ අද දින භාර දෙන ලද විශ්වාසභංග යෝජනාවේ පිටපතක් සමඟ ඊට අදාළ සභාවේ තීරණය ව්‍යවස්ථානුකූලව ඉදිරි පියවර ගැනීම සඳහා ජනාධිපතිතුමා වෙත දන්වා යැවීමට කථානායකවරයා විසින් පියවර ගන්නා බවයි. ජනාධිපතිවරයා විසින් නිකුත් කරන ලද 2095/50 දරණ 2018 නොවැම්බර් 04 දිනැති අති විශේෂ ගැසට් නිවේදනය ප්‍රවකාරව අද(14) දින පෙරවරු 10.00 ට පාර්ලිමේන්තුව රැස් විය. කථානායකවරයා විසින් දවසේ සාමාන්‍ය කටයුතු අනුව නිවේදන ඉදිරිපත් කිරීමෙන් පසු ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්තිරම් මහතා විසින් ස්ථාවර නි‍යෝග අත්හිටුවා ඉදිරි කටයුතු කර ගෙන යාමට යෝජනා කරන ලදී. ඒ පිලිබඳව සභාවේ අනුමැතිය ලබා ගැනීම සඳහා ඡන්ද විමසීමක් යෝජනා කෙරුණු අතර, එහිදී බහුතර‍යේ එකඟත්වයෙන් ස්ථාවර නියෝග අත්හිටුවන ලදී. ඉන් අනතුරුව ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මහතා සහ පාර්ලිමේන්තු මන්ත්‍රී විජිත හේරත් මහතා රජයට එරෙහිව විශ්වාස භංග යෝජනාවක් සභාවට ඉදිරිපත් කරන ලදී. අද දිනම ඒ පිලිබඳව සභාවේ මතය විමසිය යුතු බව ද ඔවුහු යෝජනා කළහ. ඒ අවස්ථාවේ දී විපක්ෂයෙන් බෙදීමක් ඉල්ලා සිටි අතර, බෙදුම් සීනුව නාද කිරීමෙන් පසු කථානායක විසින් ඡන්ද විමසීමට නියෝග කරන ලදී. එහිදී විශ්වාස භංග යෝජනාවට පක්ෂව බහුතරය ඡන්දය ප්‍රකාශ කළ අතර, ඒ අනුව එම විශ්වාස භංග යෝජනාව බහුතරයෙන් සම්මත වූ බවට කථානායකතුමා විසින් සභාව වෙත නිවේදනය කරන ලදී. ඉන් අනතුරුව පාර්ලිමේන්තු මන්ත්‍රී ලක්ෂ්මන් කිරිඇල්ල මහතා විසින් හෙට (14) පෙ:ව 10.00 දක්වා සභාව කල් තැබිය යුතු බව ට යෝජනා කරන ලද අතර, ඒ සඳහා සභාවේ අනුමැතිය හිමි විය.", "URL": "https://sinhala.adaderana.lk/news.php?nid=99195", "Category": null, "Parent URL": null}