{"Source": "Adaderana", "Timestamp": "March 19, 2013 03:14 pm", "Headline": "ආණ්ඩුව එක ගලින් කුරුල්ලෝ දෙන්නෙක් මරන්න හදනවා", "News Content": "නව පනතින් රේගුව දේශපාලනීකරණය කර ලංකා‍වට හොර බඩු ගෙනඑන දේශපාලනඥයින්ට හා ඔවුන්ගේ ‍ගෝලබාලයින්ට ජාවාරම් කිරීමට ආණ්ඩුව අවස්ථාව උදාකරන දෙන බව ජනතා විමුක්ති පෙරමුණේ මධ්‍යමකාරක සභික, පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. ‍නව පනත ඔස්සේ රේගු නිලධාරින්ගේ කොන්ද කඩන තත්ත්වයක් උදාවන බව මන්ත්‍රීවරයා කොළඹදී අද (19) පෙරවරුවේ පැවැති මාධ්‍ය හමුවකදී පැවසීය. ඔහු එහිදී මෙසේ ද පවසන ලදී. අද සිට දින 3ක් ඇතුළත පාර්ලිමේන්තුවේදී බදු සංශෝධන පනත් 21ක් විවාදගත කර සම්මත කරගැනීමට ආණ්ඩුව සූදානම් වෙනවා. මෙහි ඇති බරපතළකම වන්නේ එම පනත් 21 අස්සේ සඟවා අයවැයේදී බදු සංශෝධනය නොවූ බදු අභියාචනා කොමිෂන් සභා පනත සහ රේගු පනත සම්මත කරගැනීමට දරන උත්සාහයයි. පසුගිය 08වනදා ආණ්ඩුව කඩිමුඩියේ පනත් 21ක් සභාගත කරන්න න්‍යාය පත්‍රයට ඇතුළ් කළා. නමුත් ඇත්තටම පනත් 16ක් පමණයි සභාගත කළේ. එම පනත් 16ත් නිසි පරිදි සභාගත කළේ නැහැ. සමහරෙක ඉංග්‍රීසි පිටපත නැහැ. සමහර පනත්වල දෙමළ පිටපත් නැහැ. එනිසා ඉතිහාසයේ පළමු වතාවට ආණ්ඩුවට සිදුවුණා බදු සංශෝධන පත්වල පිටපත් මන්ත්‍රීවරුන්ගේ කාර්යාලවලට ගොස් ලබාදෙන්න. පනත් 05ක් නිසි පරිදි සභාගත වුණේ නැහැ. නමුත් ආණ්ඩුව පසුගිය 13වනදා එම පනත් 21 සභාගත කළ බවත් විවාද කරන බවත් දැනුම් දුන්නා. අයවැය යෝජනාවලට ගෙන ආ බදු සංශෝධන මාර්තු 30ට පෙර පාර්ලිමේන්තුවේදී සම්මත කළයුතු බව ආණ්ඩුව දැන සිටියා. නමුත් ආණ්ඩුවට ඕනෑකමක් තිබුණේ නැහැ ඒ පනත් සම්මත කරගන්න. වගකීම් පැහැර හැරියා. මෙහි ඇති බරපතළ තත්ත්වය වන්නේ අයවැයේදී සඳහන් නොකළ පනත් දෙකක් මෙම පනත් 21 අස්සේ සඟවලා සම්මත කර ගැනීමට දරණ උත්සාහය. රේගු පනත සහ බදු අභියාචනා කොමිෂන් සභා පනත එම පනත් දෙකයි. බදු අභියාචනා කොමිෂන් සභා පනත 2011දී සම්මත කරගත්තේත් බහුතරයක් විනිසුරුවරුන්ගේ විරෝධතාද හමුවේයි. පාර්ලිමේන්තුවේදී සම්මත කරගැනීමට නියමිත මෙම පනතේ සංශෝධනයක් රේගු පනතේ 10 වන වගන්තියට අදාළ වන පරිදි සංශෝධනය කොට තිබෙනවා. රේගුවට අදාළව ආනයන හෝ අපනයනකරුවන්ගෙන් සිදුකරන අයකිරීම් පිළිබඳව ආරවුලක් ඇතිනම් එය බදු අභියාචනා කොමිෂන් සභාවට පැමිණිලි කළහැකි ලෙස මෙම සංශෝධනය ගේනවා. නමුත් මෙහි ඇති නීති විරෝධී තත්ත්වය වන්නේ රේගු අයකිරීම් බදු අභියාචනා කොමිෂන් සභා පනතට අදාළ නොවීමයි. බදු අභියාචනා කොමිසම් සභා පනතට අදාල වන්නේ ආදායම් බදු ගෙවන අයගේ අභියාචනා පමණයි. රේගු කටයුතුවලට අදාළ නීති සම්පාදනය කොට තිබෙන්නේ රේගු පනතට අනුවයි. එය ජාත්‍යන්තර නීතිරීති අනුව සැකසී තිබෙනවා. ආදායම් බදු ගෙවන්නන්ට තිඛෙන ගැටළු බදු අභියාචනා කොමිසමට අදාළ වන්නේ නැහැ. රේගුවලට අදාළ දඩ සහ බදු අයත් වන්නේ වෙනම රීතීන් අනුවයි. රේගු බදු ගෙවන්නන්ට අගතියක් වනවා නම් කොමිසමට පැමිණිලි කිරීමට අවස්ථාව උදාකර දීමට ගෙනෙන මෙම සංශෝධනය හරහා බදු හොරුන්ට රේගු බදු නොගෙවන්නන්ට රේගු දැලෙන් රිංගා යාමට ආණ්ඩුව අවස්ථාව හදලා දෙනවා. රේගු පනතේ 10 වන වගන්තියට අදාළ කරලා නීතියක් සම්මත කරන්න කියලා රටේ ජනතාව, ආනයන අපනයනකරුවන්, රේගු නිලධාරීන් ඉල්ලා සිටියේ නැහැ. විශේෂයෙන් රේගු බදු සම්බන්ධයෙන් මෙවැනි සංශෝධන ගේනවා නම් නිලධාරීන් සමඟ අදහස් හුවමාරු කරගන්න ඕනෑ. නමුත් ආණ්ඩුව සිදු කරන්නේ රේගු බදු පැහැර හරින්නන්ට ඉනිමං හදල දෙන එකයි. මෙම රේගු පනත සංශෝධනය සමඟ තවත් ගැටලුවක් පැන නගිනවා. රේගු පනතේ 153 (ආ) කොටසට අදාළ වන්නේ රේගු නිලධාරීන්ගේ වැටලීම්වලට ගෙවන ත්‍යාග මුදල් සම්බන්ධවයි. ජීවිතය පරදුවට තබා වැටලීම් කරන නිලධාරීන්ට රේගු පනතට අනුව ත්‍යාග මුදල් පිරිනැමීමක් සිදුකරනවා. ආණ්ඩුව මෙම සංශෝධනය හරහා රේගු නිලධාරීන්ට ලබාදෙන ත්‍යාග මුදල් තීරණය කිරීමේ බලය මුදල් අමාත්‍යවරයා යටතට පත්කර ගන්නවා. මේ ක්‍රියාවලියෙන් සිදුවන්නේ මුළු රේගු පද්ධතියම දේශපාලන අතකොලූවක් බවට පත්කිරීමයි. දේශපාලන මැදිහත්වීමකින් තොරව ස්වාධීනව තම ජීවිතය පරදුවට තබා වැටලීම් සිදුකළ රේගු නිලධාරීන් දේශපාලන අතකොළුවක් බවට පත්කරනවා. ඔවුන්ගේ කොන්ද කඩලා බදු දැලෙන් රිංගා යාමට දේශපාලන බලය පාවිච්චි කර බදු නොගෙවන බහුතරයක් දේශපාලනඥයින්ට අවස්ථාව හදලා දෙනවා. රේගු පනතට අනුව වැටලීම්වලදී රාජසන්තක වන දේපළ, වන්දි සහ දඩ මුදල්වලින් 60%ක් මහා භාණ්ඩාගාරයට ලබා දුන්නා. එම මුදලින් 40%ක් පමණයි නිලධාරීන්ට තෑගි මුදල් වශයෙන් ඛෙදා දුන්නේ. රේගු නිලධාරීන් විශාල ප්‍රමාණයෙන් තෑගි මුදල් ලබාගන්නවා කියන මහත්වරු මහා භාණ්ඩාගාරයට ගිය 60% මුදල ගැන කතා කරන්නේ නැහැ. භාණ්ඩාගාරයට ගිය 60% මුදලින් රේගු නිලධාරීන්ගේ කළමනාකරණ සහ වන්දි අරමුදලක් ගොඩනැගුවා. නිලධාරීන්ට කළමනාකරණය පිළිබඳ දැනුමක් ලබාදීමට තමයි මෙම අරමුදල යොදා ගත්තේ. නමුත් දැන් පළදායිතාව වැඩිකරනවා යන පදනමින් තෑගි මුදල් ලබාදීමේ බලය මුදල් ඇමතිවරයා අතට පත්කරගැනීමට නියමිතයි. මීට කලින් රේගු නිලධාරීන් ජීවිත කැපකිරීම්වලින් කළ වැටලීම්වලින් අයකරගත් මුදලින් ස්ථාපිත කළ කළමනාකරණ සහ වන්දි අරමුදලට මොකද වුණේ කියලා අපි ආණ්ඩුවෙන් ප්‍රශ්න කරනවා. එම අරමුදලේ රුපියල් බිලියන 3කට වෙච්ච දෙයක් නැහැ. එම මුදල් මේ වනවිටත් ආණ්ඩුව පරිහරණය කර හමාරයි. තමන්ගේ මුදල් අර්බුදය පියවා ගන්න එම මුදල් වියදම් කරලා හමාරයි. මෙම බදු සංශෝධන පනත් දෙක මගින් ආණ්ඩුව එක ගලින් කුරුල්ලෝ දෙන්නෙක් මරන්න සූදානම් වෙනවා. තෑගි මුදල් ලබාදෙන අනුපාතය තීරණය කිරීමේ බලය මුදල් ඇමතිවරයා යටතට පත්කර ගන්නා අතර ආණ්ඩුවේ මුදල් අර්බුදය සමනය කර ගැනීමට තෑගි මුදල් ටික මුදල් ඇමතිවරයා යටතට පවරා ගන්නවා. බහුතරයක් ජාවාරම් සිදුකරනු ලබන්නේ දේශපාලනඥයින්ගේ බලපෑම් හමුවේ. ඉතිං එවැනි ජාවාරම් මෙම පනත් සංශෝධනය හරහා රේගු නිලධාරීන් ධෛර්යයෙන් යුතුව වැටලීම් සිදුකරයි කියා තහවුරුවක් ලබාගන්නේ කොහොමද?. තම ජීවිත පරදුවට තබා දේශපලානඥයින්ගේ හොර ජාවාරම් වැටලීම් කරන රේගු නිලධාරීන්ට තෑගි මුදල් ලබාදීම තීරණය කරන්නේ දේශපාලන හස්තයක් මගිනුයි. ඒ කියන්නේ මුදල් ඇමතිවරයා. අපේ රටේ නම් ජනාධිපතිවරයා. එවිට රේගු නිළධාරීන්ට තමන්ගේ රාජකාරිය පිළිබඳව තිබෙන සහතිකය මොකක්ද?. දේශපාලන බලපෑම් නැහැ කියලා තහවුරුවක් දෙන්න පුළුවන්ද? ආණ්ඩුවට මේ ආකාරයෙන් පනත් සංශෝධනය අවශ්‍ය වන්නේම තෑගි මුදල් ටික ආණ්ඩුවට ලබාගන්නයි. අනෙක් කාරණය ස්වාධීනව වැටලීම් කළ නිළධාරීන් අතකොළුවක් බවට පත්කරගන්නයි. රේගුව දේශපාලන මධ්‍යස්ථානයක් බවට පත්කරගන්නයි. පසුගියදා කෝටි 11ක් වටිනා එතනෝල් තොගය ගෙනාවේ දේශපාලන බලයක් ඇති පුද්ගලයින්. ලියාපදිංචි වී ආනයනය කරනවා නම් ගෙන්වූ අය අබිරහසක් වන්නේ කොහොමද? ලංකාවේ මහා පරිමාණ ස්කාගාර පවත්වාගෙන යන්නේ දේශපාලන බලවතුන්. එම හොර අරක්කු වටලන නිලධාරීන්ට තෑගි මුදල් තීන්දු කරනු ලබන්නේත් මුදල් ඇමති නම් එතන බරපතළ ප්‍රශ්නයක් තිබෙනවා. රේගු නිලධාරීන්ට විවිධාකරයෙන් විවේචන තිබුණත් ජීවිත අවධානමට ලක්වූ තම ජීවිතය මරණයෙන් කෙළවර වූ නිලධාරීන් ඉතිහාසයේ වාර්තා වී තිබෙනවා. නමුත් මෙම නීතිය හරහා ලංකාවට හොර බඩු ගෙනඑන දේශපාලනඥයින්ට සහ ඔවුන්ගේ ගෝලබාලයින්ට ජාවාරම්වලට අවස්ථාව උදාකර දෙන අතර රේගු නිලධාරින්ගේ කොන්ද කඩන තත්ත්වයක් උදා කරනවා. එනිසා අපි ආණ්ඩුවට කියා සිටින්නේ මෙම පනත් දෙක සම්මත නොකරන ලෙසයි. වංචා දූෂණවලට එරෙහි නිලධාරීන් සිටිනවා නම් ඒ අය සමඟ මෙම සංශෝධනයන් පිළිබඳව සාකච්ඡා කළ යුතුයි. මුළු ජනතාවටම බලපාන බදු නීතිරීති තනි පුද්ගලයෙකුට අභියෝගයට ලක් කිරීමට හැකි නම් එය බරපතළ තත්ත්වයක්. බදු ප්‍රතිපත්තිය අයාලේ යන තත්ත්වයක් උදා වෙනවා. ජාවාරම්කරුවන්ට දඩ, බදු නොගෙවන්නන්ට ආවරණයක් සාදා දෙන තත්ත්වයක් මේ හරහා උදාකර දෙනවා. ඉන්දියාවේදී වන්දනාකරුවන්ට පහරදීම සම්බන්ධයෙන් මාධ්‍යවේදියෙක් අසන ලද ප්‍රශ්නයකට පිළිතුරු දෙමින්. ඇත්තටම මෙය කණගාටුදායක තත්ත්වයක්. ආගමික වශයෙන් ශ්‍රී ලංකාව හා ඉන්දියාව අතර හොඳ බැඳීමක් තිබෙනවා. බුද්ධාගම ශ්‍රී ලංකාවට ගෙන ආවේ ඉන්දියාවේ සිටයි. දැන් ශ්‍රී ලංකාවේ ස්වාමින්වහන්සේලාට ඉන්දියාවේදීම පහරදීම් සිදුවෙනවා. මෙය බරපතළ තත්ත්වයක්. ඇත්තටම මේ තත්ත්වයට වගකිව යුත්තේ ආණ්ඩුවයි. ඉක්මනින් තානාපති සබඳතා පාවිච්චි කරලා මැදිහත්විය යුත්තේ ආණ්ඩුවයි. එහෙදි ජනතාව මැදිහත්වෙලා සිදුකරන පහරදීම්වලට ශ්‍රී ලංකාවේ ජනතාව ප්‍රතිචාර දක්වන්න ගියොත් මෙය ජාතිවාදී ගැටුමක් දක්වා වාර්ධනයවීමේ අවධානමක් තිබෙනවා. ඒ නිසා එයට මැදිහත් විය යුත්තේ ලංකාවේ විදේශ කටයුතු අමාත්‍යාංශයයි. රජයයි. මෙයට පිළිතුර වන්නේ ඉන්දියාවට වන්දනාකරුවන් යැවීම නතර කරන එකවත් ඉන්දියාව සමග ඇති සබඳතා නවතා දමන එක වත් නෙවෙයි. සිද්ධියෙන් සිද්ධියට පිළිතුරු සොයනවා වෙනුවට මෙම ගැටලූවට නිශ්චිත විසඳුමක් සෙවීමට ආණ්ඩුව කඩිනමින් මැදිහත්විය යුතුයි. ජනතා විමුක්ති පෙරමුණ.", "URL": "https://sinhala.adaderana.lk/news.php?nid=32560", "Category": null, "Parent URL": null}