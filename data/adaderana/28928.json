{"Source": "Adaderana", "Timestamp": "November 5, 2012 06:02 pm", "Headline": "පෝස්ටර් අලවමින් සිටි අයට පහරදී සැඟව සිටි දෙදෙනා මාට්ටු", "News Content": "ජනරළ පුවත්පතේ පෝස්ටර් අලවමින් සිටි සාමාජිකයින් දෙදෙනෙකුට පහරදී සැඟව සිටි ජ.වි.පෙ. ආධාරකරුවන් දෙදෙනෙකු තලංගම පොලීසිය විසින් අද (05) අත්අඩංගුවට ගෙන තිබේ. පසුගිය (02) වැනිදා තලංගම, කලල්ගොඩ ප්‍රදේශයේදී “ජනරළ” පුවත්පතේ පෝස්ටර් අලවමින් සිටි පුද්ගලයින් දෙදෙනෙකුට යතුරු පැදියකින් පැමිණි දෙදෙනෙකු පහරදී තිබුණි. එසේ යතුරු පැදියෙන් පැමිණ ඇත්තේ ජ.වි‍.පේ. ආධාරකරුවන් දෙදෙනෙකු බව හඳුනාගෙන ඇති අතර ඔවුන් සතුව තිබු හිස්ආවරණවලින් (හෙල්මට්) මෙම පහරදීම සිදුකර තිබු බව පොලීසිය පවසයි. තුවාල ලැබු පුද්ගලයින් දෙදෙනා රෝහල්ගත කෙරුණු අතර පහරදීමට සම්බන්ධ යැයි සැක කෙරෙන පුද්ගලයින් දෙදෙනා සැඟව සිටි බවත් ඔවුන් දෙදෙනා අද අත්අඩංගුවට ගැනීමට හැකි වු බවත් පොලීසිය සඳහන් කරයි. ඒ අනුව ඔවුන් දෙදෙනා හෙට ( 06) කඩුවෙල මහේස්ත්‍රාත් අධිකරණයට ඉදිරිපත් කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=28928", "Category": null, "Parent URL": null}