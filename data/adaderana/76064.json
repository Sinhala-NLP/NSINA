{"Source": "Adaderana", "Timestamp": "August 8, 2017 07:05 am", "Headline": " උසස් පෙළ විභාගය අදින් ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගය අද (08) ආරම්භ වෙයි. විභාග දෙපාර්තමේන්තුව සඳහන් කළේ දිවයින පුරා පිහිටි විභාග මධ්‍යස්ථාන 2230දී විභාගය පැවැත්වීම සඳහා අවශ්‍ය සියලු කටයුතු සූදානම් කොට ඇති බවයි. මෙවර උසස් පෙළ විභාගය සඳහා අයදුම්කරුවන් තුන් ලක්ෂ 15,227 දෙනෙක් පෙනී සිටීමට නියමිත අතර ඉන් 260ක් විශේෂ අවශ්‍යතා සහිත අයදුම්කරුවන් බව සඳහන්ය.විභාග පරිපාලන කටයුතු සඳහා දිවයින පුරා 28,000ක කාර්යය මණ්ඩලයක් යොදවා ඇති බව විභාග දෙපාර්තමේන්තුව සඳහන් කළේය. විභාගය පෙරවරු 8.30ට ආරම්භ වන බැවින් පෙරවරු 8.00 පමණ වන විට සියලු අයදුම්කරුවන් විභාග මධ්‍යස්ථාන වෙත පැමිණිය යුතු බව විභාග කොමසාරිස් ඩබ්ලිව්.එම්.එන්.ජේ.පුෂ්පකුමාර මහතා පවසයි.විභාග සම්බන්ධයෙන් විමසීම් කිරීම සහ පැමිණිලි කිරීම සඳහා දුරකථන අංක කිහිපයක් ද විභාග දෙපාර්තමේන්තුව විසින් හදුන්වා දී තිබේ.1911 විභාග දෙපාර්තමේන්තුවේ ක්ෂණික ඇමතුම් අංකයට මෙන්ම 0112 78 4208, 0112 78 45 37,0113 188 350 හෝ 0113 140 314 යන දුරකථන අංකවලට ඇමතුම් ලබාදිය හැකි බව විභාග කොමසාරිස්වරයා සඳහන් කළේය.ඊට අමතරව පොලිස් මූලස්ථානයේ 0112 42 1111 හෝ පොලිස් හදිසි ඇමතුම් අංකය වන 119 දුරකථන අංකවලට ද උසස් පෙළ විභාගය සම්බන්ධයෙන් පැමිණිලි ඉදිරිපත් කිරීමට හැකියාව පවතියි. විභාග වංචා පිළිබඳව දැඩිව නීතිය ක්‍රියාත්මක කරන බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා සඳහන් කළේය.", "URL": "https://sinhala.adaderana.lk/news.php?nid=76064", "Category": null, "Parent URL": null}