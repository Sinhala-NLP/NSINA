{"Source": "Adaderana", "Timestamp": "April 5, 2014 11:23 am", "Headline": "අර්ථවත් බලය බෙදා හැරීමකට ලක් රජය දිරිගැන්විය යුතුයි", "News Content": "අර්ථවත් බලය බෙදා හැරීමක් සඳහා ශ්‍රී ලංකා රජය දිරිගැන්වීමට සෑමවිටම කටයුතු කරන බව ඉන්දියාව පවසයි. ශ්‍රී ලංකා රජය දෙමළ ජනතාව සඳහා බලය බෙදා හැරීමේ ක්‍රියාවලියකට අවතීර්ණ විය යුතු බව ඉන්දීය මහ කොමසාරිස් වයි. කේ සිංහා ප්‍රකාශ කර ඇත. එමගින් මෙරට තුළ සංහිඳියාව සහතික වන බව ද ඔහු පෙන්වා දී තිබේ. විදෙස් මාධ්‍යවේදින් පිරිසක් සමග පැවති සාකච්ඡාවකදී ඔහු මෙම අදහස් පළ කර ඇති බව විදෙස් මාධ්‍ය වාර්තා කළේය. අර්ථවත් බලය බෙදා හැරීමක් සඳහා ශ්‍රී ලංකා ව්‍යවස්ථාවේ අවශ්‍ය ප්‍රතිපාදන පවතින බව ද ඉන්දීය මහ කොමසාරිස්වරයා ප්‍රකාශ කර ඇත. එම ප්‍රතිපාදන නිසි ලෙස ක්‍රියාත්මක කිරිම තුළින් අර්ථවත් බලය බෙදා හැරීමක් සඳහා අවස්ථාව සැලසෙන බව ඉන්දීය මහ කොමසාරිස්වරයා මෙහිදී ප්‍රකාශ කර තිබේ. ශ්‍රී ලංකාව තුළ සමගි සන්ධානයක් ඇති කළ යුතු බව පෙන්වාදෙන සිංහා මහතා ප්‍රකාශ කර ඇත්තේ ඒ සඳහා ලංකාවට යම්කිසි කාලයක් ද ලබාදිය යුතු බවයි. ඒ සඳහා උතුරේ අධි ආරක්ෂක කලාප ඉවත් කිරීම, අවතැන් වූවන් සඳහා පිළිගත හැකි සහන ලබාදීම, අතුරුදන් වූ පුද්ගලයින් වෙනුවෙන් පිළිගත හැකි සාක්ෂි ඉදිරිපත් කිරීම, උතුරේ ජනතාව පුනරුත්ථාපනය කිරීම වැනි කරුණු සිදුකළ යුතු බව ද ඔහු පවසා තිබේ. මේ අතර ඉන්දීය විදේශ කටයුතු අමාත්‍යංශයේ ලේකම් සුජාතා සිං මහත්මිය ප්‍රකාශ කර ඇත්තේ ජිනිවා මානව හිමිකම් කවුන්සිලයේදී ශ්‍රී ලංකාව සම්බන්ධයෙන් ඡන්දය ලබානොදීම දේශපාලනමය තීන්දුවක් බවයි. එමෙන්ම මෙරට දෙමළ ජනතාවගේ යහපත උදෙසා මෙම තීන්දුව ගත් බව ද සුජාතා සිං මහත්මිය ඉන්දීය මාධ්‍ය වෙත ප්‍රකාශ කර ඇත.", "URL": "https://sinhala.adaderana.lk/news.php?nid=42324", "Category": null, "Parent URL": null}