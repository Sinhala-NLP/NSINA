{"Source": "Adaderana", "Timestamp": "June 21, 2011 02:12 pm", "Headline": "දකුණු කොරියානු රැකියා කෝටාව 15,000 දක්වා ඉහළට", "News Content": "මේ වසරේ දකුණු කොරියානු රැකියා කෝටාව ශ්‍රමිකයින් 15,000 දක්වා ඉහළ නංවා ගැනීමට හැකිවී ඇතැයි විදේශ රැකියා ප්‍රවර්ධන හා සුභසාධන අමාත්‍ය ඩිලාන් පෙරේරා මහතා පවසයි. මින් ඉදිරියට දකුණු කොරියානු රැකියා සඳහා පිටත්ව යන්නන්ට කොරියානු භාෂා දැනුම අනිවාර්ය බව ඔහු සඳහන් කළේය. නිසි අයුරින් භාෂාව නොදැන කොරියානු රැකියා සඳහා යන ශ්‍රී ලාංකිකයින් පසුගිය කාලය තුළ විවිධ දුෂ්කරතා රැසකට මුහුණ දුන් බව අමාත්‍යවරයා පෙන්වා දෙයි. ඇතමුන් භාෂාව නොදැන කොරියානු රැකියා සඳහා ගොස් විවිධ ආබාධයන්ට ලක්ව මෙරටට පැමිණි බව ඩිලාන් පෙරේරා අමාත්‍යවරයා පවසයි. මේ ‍හේතුවෙන් මින් ඉදිරියට නිසි භාෂා දැනුමකින් හා ශාරීරික යෝග්‍යතාවයෙන් යුත් ශ්‍රමිකයින් කොරියානු රැකියා සඳහා පිටත් කිරීම කෙරෙහි වැඩි අවධානයක් යොමු කර තිබේ. 2011 වසරට අදාළ දකුණු කොරියානු භාෂා ප්‍රවීණතා විභාගය ලබන ඔක්තෝබර් මාසයේ පැවැත්වීමට නියමිතය.", "URL": "https://sinhala.adaderana.lk/news.php?nid=16909", "Category": null, "Parent URL": null}