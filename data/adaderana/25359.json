{"Source": "Adaderana", "Timestamp": "June 27, 2012 12:45 pm", "Headline": "ඉන්දීය ධීවරයින්ට පහරදුන්නේ නෑ - නාවික හමුදාව කියයි", "News Content": "ජාත්‍යන්තර මුහුදු සීමාවේ දී ශ්‍රී ලංකා නාවික හමුදාව විසින් ඉන්දීය ධීවරයින්ට පහරදුන් බවට එල්ල වන චෝදනාව ශ්‍රී ලංකා නාවික හමුදාව ප්‍රතික්ෂේප කරයි. තමිල්නාඩුවේ රාමේෂ්වරන් මුහුදේ ධීවර කටයුතුවල නිරතව සිටි ඉන්දීය ධීවරයින් පිරිසකට ශ්‍රී ලංකා නාවික හමුදාව විසින් ප්‍රහාර එල්ල කර ඇති බවට ඉන්දීය මාධ්‍ය වාර්තා කර තිබුණි. ශ්‍රී ලංකා නාවික හමුදාවට අයත් යාත්‍රා 3 න් පැමිණි නිලධාරීන් පිරිසක් ඉන්දීය ධීවර යාත්‍රාවලට ප්‍රහාර එල්ල කර ඇති බව එම මාධ්‍ය වාර්තා කරනු ලැබීය. එම ප්‍රහාරවලින් ධීවරයින් 30 දෙනෙකු තුවාල ලබා ඇති බවත් නාවික හමුදා නිලධාරීන් විසින් ගල්වලින් පහරදීම හේතුවෙන් ධීවර යාත්‍රාවලට හානි සිදුවූ බවත් ඉන්දීය මාධ්‍ය වාර්තා කර තිබේ. මෙම සිද්ධිය සම්පූර්ණයෙන්ම ප්‍රතික්ෂේප කරන බව අදාළ සිද්ධිය සම්බන්ධයෙන් අද‍ දෙරණ නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතාගෙන් කළ විමසීමකදී ඒ මහතා සඳහන් කළේය. ඉන්දීය ධීවරයින්ට පහරදීමට නාවික හමුදාවට කිසිදු අවශ්‍යතාවක් නොමැති බවත් මීට ඉහතදීත් නාවික හමුදාව පහරදුන් බවට ඉන්දීය ධීවරයින් සිදුකළ චෝදනා අසත්‍ය බව ඔප්පු වූ බවත් ඔහු පෙන්වාදුන්නේය. කෙසේවෙතත් ඉන්දීය ධීවරයින් මෙරට මුහුදු සීමාවේ ධීවර කටයුතු සිදුකළහොත් ඔවුන් අත්අඩංගුවට ගෙන නීතිමය ක්‍රියාමාර්ග ගනු ලබන බව ද නාවික හමුදා මාධ්‍ය ප්‍රකාශක ‍කමාන්ඩර් කෝසල වර්ණකුලසූරිය මහතා ප්‍රකාශ කළේය.", "URL": "https://sinhala.adaderana.lk/news.php?nid=25359", "Category": null, "Parent URL": null}