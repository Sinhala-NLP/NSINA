{"Source": "Adaderana", "Timestamp": "September 18, 2018 06:30 am", "Headline": "ජීවිත රකින්න ගිය මෙහෙයුමක් අතරතුර වන අලි ප්‍රහාරයක් ", "News Content": "පුත්තලම කොට්ටුකච්චිය දංගහවල කන්දෙයාය ප්‍රදේශයේ වල් අලි පලවා හැරිමේ මෙහෙයුමක නිරතව සිටි සිවිල් ආරක්ෂකයින් පිරිසකට එල්ල වු වල් අලි පහර දිමකදි එක් සිවිල් ආරක්ෂකයකු මරණයට පත්ව තවත් අයකු බරපතළ තුවාල ලබා ඇති බව පුත්තලම මුලස්ථාන පොලීසිය පවසයි. මෙසේ මරණයට පත්ව ඇත්තේ කරුවලගස්වැව සිවිල් ආරක්ෂක බළකායට අනුයුක්තව සේවය කරමින් සිටි කරුවලගස්වැව මුණමල්ගස්වැව පදිංචිව සිටි විවාහකයකු වන 53 හැවිරිදි පි.එම් .නිමල් රංජීත් නැමති සිවිල් ආරක්ෂක භටයෙකි. වන අලියා පසු පස පැන්නීමෙන් බරපතළ තුවාල ලැබූ 31 හැවිරිදි අජීත් නිශාන්ත නැමති සිවිල් ආරක්ෂක භටයා මේ වන විට පුත්තලම මුලික රෝහලේ ප්‍රතිකාර ලබයි. කොට්ටුකච්චිය දංගහවල කන්දෙයාය ප්‍රදේශයේ වල් අලි පස් දෙනෙකුගෙන් සමන්විත රංචුවක් ගම්මානයේ කැළැ සහිත ඉඩමක සිටින බවට ගම් වාසින් වන ජීවි නිළධාරින්ට දැනුම් දිමේන් පසු පුත්තලම අලි පාලන එකකයේ වන සත්ව නියාමක ජේ.ඒ. ලලිත් මහතා සමඟ වන ජීවි නිළධාරින් සහ සිවිල් ආරක්ෂක නිළධාරින් සිව් දෙනෙකු ගම් වැදුන අලි පලවා හැරිමේ මෙහෙයුමට එක්ව සිටි බව වාර්තා වෙයි. මෙහිදි අද දෙරණට අදහස් දැක්වු වල් අලි පළවා හැරිමට වන ජීවි නිළධාරින් ට දැන්වු කන්දෙයාය පදිංචි දිස්නා රංජීනි මහත්මිය කියා සිටියේ, උදෑසන සිට අලි රංචුව ගම්මානය ආසන්න කැලෑවේ සිටි බවයි. වනජීවි නිලධාරීන්ට ඒ බව දැන් වු බවත්, ඊයේ(17) සවස නිලධාරීන් පැමිණ වන අලී පන්නා දැමීමට කටයුතු කරමින් සිටිය දී එක් අලියෙකු සිවිල් ආරක්ෂක භටයා පසුපස පන්නනවා දුටු බවත්, පසුව ඔහු බිම ඇඳ වැටීමෙන් අනතුරුව අලියා එක වැරම හොඬවැලෙන් සිවිල් ආරක්ෂක භටයාගේ ඇඟ තද කළ බවත් ඇය වැඩිදුරටත් පැවසීය. වන අලි ප්‍රහාරයෙන් බරපතළ ලෙස තුවාල සිදුව සිටි සිවිල් ආරක්ෂකයින් දෙදෙනා පුත්තලම රෝහලට ඇතුලත් කරන විටත් එක් අයකු මරණයට පත්ව සිටි බව පුත්තලම පොලීසිය පවසයි. ඡායාරූප - හිරාන් ප්‍රියංකර", "URL": "https://sinhala.adaderana.lk/news.php?nid=96249", "Category": null, "Parent URL": null}