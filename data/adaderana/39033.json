{"Source": "Adaderana", "Timestamp": "November 22, 2013 01:10 pm", "Headline": "ඉන්දීය මුදල් ඇමතිත් ලංකාවට උපදෙස් දෙයි", "News Content": "එල්.ටී.ටී.ඊයට එරෙහි යුද්ධයේදී සිදුවූ බව කියන මානව හිමිකම් උල්ලංඝණය වීම් ගැන එල්ල වන චෝදනා සම්බන්ධයෙන් විමර්ශනයක් සිදුකර ඊට සම්බන්ධ පුද්ගලයින්ට ශ්‍රී ලංකා රජය දඬුවම් කළ යුතු බව ඉන්දීය මුදල් ඇමති පී. චිදම්බරම් මහතා අවධාරණය කරයි. ශ්‍රී ලංකා රජය ඔවුන්ගේ ජනතාවට සිදුව ඇතැයි කියන මානව හිමිකම් උල්ලංඝණය වීම් සම්බන්ධයෙන් සොයා බලා අවශ්‍ය ක්‍රියා මාර්ග ගැනීමට වගකීමෙන් බැඳී සිටින බව හෙතෙම පෙන්වාදෙයි. දහසකට අධික පිරිසක් සහභාගි වූ දෙවැනි දකුණු ආසියානු ඩයස්පෝරා සමුළුව අමතමින් චිදම්බරම් මහතා ඊයේ මේ බව පවසා ඇතැයි විදෙස් මාධ්‍ය වාර්තාකරයි. සමුළුවට සහභාගි වූ නියෝජිතයෙකුගේ පැනයකට පිළිතුරු දෙමින් එහිදී ඉන්දීය මුදල් ඇමතිවරයා පවසා ඇත්තේ ශ්‍රී ලංකාවේ සුළුතරයක් වූ ද්‍රවිඩ ජනතාව පීඩාවට පත්ව ඇති බැවින් ආයෝජන සිදුකළ යුතු බවකි. පොදුරාජ්‍ය මණ්ඩලයීය සමුළුවට පැමිණි බ්‍රිතාන්‍ය අගමැති ඩේවිඩ් කැමරන් මහතා ශ්‍රී ලංකාවේ සිදුව ඇතැයි කියන මානව හිමිකම් උල්ලංඝණය වීම් ගැන විධිමත් පරීක්ෂණයක් ලබන වසරේ මාර්තු මාසයට පෙර නොපවත්වන්නේ නම් ජාත්‍යන්තර පරීක්ෂණයකට සහය දෙන බව ඉකුත්දා අවධාරණය කරන ලදී. එසේම කැනඩාව, මුරුසිය ද චොගම් සමුළුව මෙම කාරණය සම්බන්ධයෙන් වර්ජනය කළ අතර ඉන්දීය තමිල්නාඩු දේශපාලන පක්ෂවල බලපෑම් හමුවේ ඉන්දීය අගමැතිවරයාට ද එම සමුළුවට පැමිණීමට නොහැකි විය. මෙම වාතාවරණය යටතේ ශ්‍රී ලංකා රජය විශ්වාසනීය අයුරින් අදාළ ගැටලුව විසඳීමට මැදිහත් වී ඊට සම්බන්ධ පුද්ගලයින් නීතිය හමුවට පැමිණ විය යුතු බව ඉන්දීය මුදල් ඇමතිවරයා අවධාරණය කරයි.", "URL": "https://sinhala.adaderana.lk/news.php?nid=39033", "Category": null, "Parent URL": null}