{"Source": "Adaderana", "Timestamp": "November 11, 2010 01:06 pm", "Headline": "ජල ගැලීම් වලින් පවුල් 60, 000 ක් ආපදාවට පත්වෙයි ", "News Content": "කොළඹ හා තදාසන්න ප්‍රදේශවලට බලපා ඇති ජල ගැලීම් තත්ත්වය හේතුවෙන් පවුල් 60, 000 ක් පමණ ආපදාවට පත්ව ඇති බව ආපදා කළමනාකරණ අමාත්‍ය ඒ. එච්. එම් ෆවුසි මහතා පවසයි. කොළඹ ප්‍රදේශයේ පුද්ගලයින් 5500 ක්, මැද කොළඹ හා උතුරු කොළඹ ප්‍රදේශ වල පුද්ගලයින් 30, 000 ක්, බස්නාහිර හා නැගෙනහිර කොළඹ පුද්ගලයින් 5000 ක් හා ගම්පහ දිස්ත්‍රික්කයේ පුද්ගලයින් 2000 ක් පමණ අවතැන්ව සිටින බව අමාත්‍යවරයා සඳහන් කළේය. කොළඹ, කොළොන්නාව හා ගම්පහ ප්‍රදේශ වලට පවත්නා වර්ෂාව හේතුවෙන් වැඩි බලපෑම් එල්ල වී ඇති බව ආපදා කළමනාකරණ මධ්‍යස්ථානයේ අද(11) පැවති හදිසි මාධ්‍ය හමුවකදී ෆවුසි මහතා මෙම කරුණු අනාවරණය කළේය. අද පෙරවරුවෙහි කොළඹට මිලි මීටර් 490 ක වර්ෂාපතනයක් වාර්තා වී ඇති බව ද හෙතෙම පෙන්වාදුන්නේය. නමුත් මෙම ආපදා තත්ත්වය නිසා කිසිදු මරණයක් වාර්තා වී නොමැති බව ද අමාත්‍යවරයා කියා සිටියේය. කොළඹ දිස්ත්‍රික්කයේ ආපදාවට පත් ජනතාව වෙනුවෙන් සහන සැලසීමට රුපියල් මිලියන 10 ක මුදලක්ද, ගම්පහ හා කළුතර දිස්ත්‍රික්ක වල ජනතාවට සහන සැලසීමට රුපියල් මිලියන 05 බැගින් ද රජය ලබාදී ඇති බව ෆවුසි අමාත්‍යවරයා ප්‍රකාශ කළේය. එමෙන්ම සහය අවශ්‍ය නම් 0712736266 යන දුරකථන අංකයෙන් ආපදා කළමනාකරණ අමාත්‍යවරයා ද, 0777688690 අංකයෙන් නියෝජ්‍ය අමාත්‍යවරයාට ද, 0777811805 යන අංකයෙන් ආපදා කළමනාකරණ මෙහෙයුම් මධ්‍යස්ථානය ද අමතන ලෙස අමාත්‍යවරයා ජනතාව වෙත දැනුම්දෙයි.", "URL": "https://sinhala.adaderana.lk/news.php?nid=12077", "Category": null, "Parent URL": null}