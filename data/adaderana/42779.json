{"Source": "Adaderana", "Timestamp": "April 25, 2014 12:14 pm", "Headline": "මහා පරිමාණ කේරළ ගංජා ජාවාරමක් හෙළිවෙයි", "News Content": "මන්නාරම ප්‍රදේශයේ සිට මෙහෙයවනු ලැබු මහා පරිමාණ කේරළ ගංජා ජාවාරමක් පිළිබඳ පොලිස් විශේෂ කාර්යය බලකාය විසින් අනාවරණය කරගෙන තිබේ. රුපියල් කෝටි දෙකකට අධික වටිනාකමින් යුතු කේරළ ගංජා කිලෝග්‍රෑම් 153ක පමණ ප්‍රමාණයක් සමඟ මන්නාරම, තල්අඩි ප්‍රදේශයේ දී පුද්ගලයින් දෙදෙනෙකු අත්අඩංගුවට ගැනීමත් සමඟ මෙම තොරතුරු අනාවරණය වු බව පොලිස් විශේෂ කාර්යය බලකාය පවසයි. මන්නාරම ප්‍රදේශයේ ව්‍යාපාරිකයෙකු විසින් ඉන්දියාවේ සිට ගංජා ගෙන්වීම සිදුකරන අතර ඉන්පසු කොළඹ ප්‍රදේශයේ මහා පරිමාණ ජාවාරම්කරුවන් වෙත ගංජා බෙදාහැරීම සිදුකර ඇති බව අනාවරණය වී තිබේ. මන්නාරමේ සිට කොළඹට ලොරි රථ මගින් මාළු රැගෙන යන මුවාවෙන් මෙම කේරළ ගංජා ජාවාරම සිදුකර ඇති බව පොලිස් විශේෂ කාර්යය බලකාය පවසයි. ජාවාරම සම්බන්ධයෙන් අත්අඩංගුවට ගත් සැකකරුවන් දෙදෙනා මන්නාරම මහේස්ත්‍රාත් අධිකරණය වෙත ඉදිරිපත් කිරිමට නියමිත අතර ජාවාරම සම්බන්ධ සෙසු පුද්ගලයින් අත්අඩංගුවට ගැනීම සඳහා විමර්ශන සිදුකරන බව පොලිස් විශේෂ කාර්යය බලකාය සඳහන් කළේය.", "URL": "https://sinhala.adaderana.lk/news.php?nid=42779", "Category": null, "Parent URL": null}