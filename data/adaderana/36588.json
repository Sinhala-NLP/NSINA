{"Source": "Adaderana", "Timestamp": "August 13, 2013 07:20 am", "Headline": "ශ්‍රී ලංකාවේ ප්‍රජාතන්ත්‍රවාදය ප්‍රතිස්ථාපනය තාමත් ප්‍රමාදයි", "News Content": "ශ්‍රී ලංකාවේ සිදුවු බව කියන මානව හිමිකම් උල්ලංඝණය වීම් සම්බන්ධයෙන් ජාත්‍යන්තර විමර්ශනයක් සිදුකළ යුතු බව නෝර්වේජියානු හිටපු අමාත්‍ය එරික් සොල්හයිම් මහතා පවසයි. එවකට පැවති ශ්‍රි ලංකා රජය සහ එල්.ටි.ටි.ඊ. සංවිධානය අතර සාම සාකච්ඡා සඳහා විශේෂ නියෝජිතයෙකු ලෙස කටයුතු කළ ඔහු සාම සාකච්ඡාවල පහසුකම් සපයන්නා වශයෙන් ද ක්‍රියාකළේය. චීනයේ ෂිංහුවා පුවත් ආයතනය වෙත විද්‍යුත් තැපැල් පණිවිඩයක් යොමුකරමින් එරික් සොල්හයිම් මහතා පවසා ඇත්තේ මානුෂික මෙහෙයුම අවසන් කාලයේ සිදුවු බව කියන මානව හිමිකම් උල්ලංඝණය වීම් සම්බන්ධයෙන් සොයා බැලිය යුතු බවයි. මෙම මස තුළ ශ්‍රී ලංකාවේ සංචාරයක නිරත වීමට නියමිත එක්සත් ජාතීන්ගේ සංවිධානයේ මානව හිමිකම් කොමසාරිස් නවනීදන් පිල්ලෙයි විසින් ඒ සඳහා ශ්‍රී ලංකා රජයට ශක්තිමත් පණිවිඩයක් ලබාදිය යුතු බවද සොල්හයිම් මහතා පවසයි. යුද්ධය අවසන් වී වසර 4ක් ගත වී ඇති බැවින් ශ්‍රී ලංකාව තුළ ප්‍රජාතන්ත්‍රවාදය ප්‍රතිස්ථාපනය කිරීමට ප්‍රමාද වීම සම්බන්ධයෙන් නිදහසට කරුණු ඉදිරිපත් කළ නොහැකි බව ද ඔහු පෙන්වා දෙයි.", "URL": "https://sinhala.adaderana.lk/news.php?nid=36588", "Category": null, "Parent URL": null}