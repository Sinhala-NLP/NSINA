{"Source": "Adaderana", "Timestamp": "June 6, 2013 08:08 am", "Headline": "වරායේ ගින්න කඩාකප්පල්කාරී ක්‍රියාවක්ද?", "News Content": "කොළඹ වරායේ පසුගියදා ඇතිවූ ගිනි ගැනීමේ සිද්ධිය එම ගුදමේ තිබූ සී.සී.ටී.වී කැමරා 4 ක පමණක් සටහන් වී ඇති බව කොළඹ අපරාධ කොට්ඨාසය අධිකරණයට දැනුම් දී තිබේ. කොළඹ අතිරේක මහේස්ත්‍රාත් චන්දිම ලියනගේ මහතාට වාර්තාවක් ඉදිරිපත් කරමින් පොලිසිය දැනුම් දී ඇත්තේ අදාළ ගුදම තුළ සී.සී.ටී.වී කැමරා 32 ක් ඇතත් ගින්න සටහන්ව ඇත්තේ ඉන් 4 ක පමණක් බවයි. එම කැමරාවල ද දෝෂ හේතුවෙන් දර්ශන පැහැදිලිව නොතිබූ බව කොළඹ අපරාධ කොට්ඨාසය පෙන්වා දෙයි. පසුගිය 23 වැනි දින රාත්‍රී කොළඹ වරායේ ඇතිවු ගින්න සම්බන්ධයෙන් වරාය පොලිසිය විදුලි ඉංජිනේරුවරයාගෙන් සාක්ෂි සටහන් කරගෙන තිබේ. ගින්න ඇතිවූ වේලාව මධ්‍යම රාත්‍රි 12 . 36 බවට සඳහන් වුව ද විදුලි ඉංජිනේරුවරයා පවසා ඇත්තේ ගින්න අලුයම 1 . 02 ට ඇතිවූ බවයි. මෙය පිරිසකගේ හෝ තනි පුද්ගලයෙකුගේ කඩාකප්පල්කාරී ක්‍රියාවක් බවට අනුමාන කළ හැකි බව ද පොලිසිය අධිකරණයට දැනුම් දී තිබේ. මෙම ගින්න සම්බන්ධයෙන් වැඩිදුර විමර්ශන සිදුකර වාර්තාවක් ඉදිරිපත් කරන ලෙස කොළඹ අතිරේක මහේස්ත්‍රාත් චන්දිම ලියනගේ මහතා කොළඹ අපරාධ කොට්ඨාසයට දැනුම් දී ඇති බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=34671", "Category": null, "Parent URL": null}