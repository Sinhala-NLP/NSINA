{"Source": "Adaderana", "Timestamp": "September 19, 2010 02:12 pm", "Headline": "යුද අධිකරණය රූකඩ නාට්‍යයක්", "News Content": "සරත් ෆොන්සේකා මහතාට එරෙහි යුද අධිකරණය ක්‍රියාත්මක වන්නේ ලෝක සම්මත යුද අධිකරණයට පටහැනිව බව එම මහතාගේ බිරිඳ වන අනෝමා ෆොන්සේකා මහත්මිය පවසයි. යුද අධිකරණය රූකඩ නාට්‍යයක් පමණක් බවත්, එම රූකඩ වල නූල් පවතින්නේ එහි මුලසුන දරන්නන් අතෙහි බවත් ඇය කියා සිටියි. අද කොළඹ පැවති මාධ්‍ය හමුවකදී අදහස් දක්වමින් ඇය මේ බව සඳහන් කළාය. එමෙන්ම යුද අධිකරණය පිහිටුවා ඇත්තේ වෛරයක් මත බවටත් ඇය චෝදනා කරයි. යුද අධිකරණයේ විනිසුරුවරුන්ටත් එරෙහිව චෝදනා පවතින බව ෆොන්සේකා මහත්මිය පෙන්වාදෙයි‍. ඔවුන් සිය නිල ඇඳුම ආණ්ඩුවට පාවා දී රූකඩ නැටුමක නිරත වන බව ඇය අවධාරණය කරයි. එම විනිසුරුවරුන් මෙවැනි තීන්දු ලබා දී වතුර උගුරක් හෝ පානය කරන්නේ කෙසේදැයි යන ගැටලුව තමාට පවතින මුත්, ඔවුන් වෙත අනුකම්පා කරන බව එම මහත්මිය ප්‍රකාශ කළාය. ඔවුන්ට සිය පැවැත්ම වෙනුවෙන් කටයුතු කිරීමට සිදුව ඇති බවත් අනෝමා ෆොන්සේකා මහත්මිය පෙන්වා දුන්නාය.", "URL": "https://sinhala.adaderana.lk/news.php?nid=10962", "Category": null, "Parent URL": null}