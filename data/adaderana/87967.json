{"Source": "Adaderana", "Timestamp": "April 24, 2018 07:47 pm", "Headline": "උතුරේ වැව් 600 ක් ප්‍රතිසංස්කරණය කරයි", "News Content": "රජයේ වැව් ප්‍රතිසංස්කරණය කිරීමේ වැඩ සටහන යටතේ උතුරේ වැව් 600 ක් ප්‍රතිසංස්කරණය කෙරෙන අතර ඉන් කිළිනොච්චිය දිස්ත්‍රික්කයේ කුඩා වැව් 44 ක් ප්‍රතිසංස්කරණය කිරීම සඳහා තෝරාගෙන ඇතැයි කිළිනොච්චිය සහකාර වාරිමාර්ග ඉංජිනේරු එස්.ආයාස්කුනම් මහතා පවසයි. මේ තෝරාගෙන ඇති වැවු 44 සම්බන්ධයෙන් වාර්තා සකස් කිරීම මේ දිනවල සිදු කරගෙන යන බවත් එම තොරතුරු හා අවශ්‍ය ඇස්තමේන්තු ඉදිරිපත් කිරීමෙන් පසුව වැව් ප්‍රතිසංස්කරණය කිරීමට අව්ශ්‍ය මුදල් ප්‍රතිපාදන ලැබෙන බවත් සහකාර ඉංජිනේරුවරයා සඳහන් කළේය. මෙම වැව් 44 අතරින් වැව් 13 ක් කඩිනමින් ප්‍රතිසංස්කරණය කිරීමට අවශ්‍ය බව පවසන එම නිලධාරියා ඊට හේතූන් වන්නේ වසර ගණනාවකින් එම වැව් ප්‍රතිසංස්කරණය කොට නොමැති නිසා එම වැව්වල වැව් කණ්ඩි පවා සේදීගොස් තිබීම නිසා වර්ෂා කාලයේදී එම වැව් විනාශ වීමට ඉඩ ඇති නිසා බව ඒ මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=87967", "Category": null, "Parent URL": null}