{"Source": "Adaderana", "Timestamp": "August 20, 2019 06:45 pm", "Headline": "ඇමති පාඨලීගේ බලාපොරොත්තුව", "News Content": "පුළුල් සන්ධානයක් පිහිටුවා ඉදිරි ජනාධිපතිවරණයට මුහුණ දිය යුතු බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. එම අමාත්‍යංශයේදී අද(20) පෙරවරුවේ පැවැති මාධ්‍ය හමුවකට එක්වෙමින් අමාත්‍යවරයා මේ බව ප්‍රකාශ කළේය. මේ මස අග වීමට පෙර නව සන්ධානය පිහිටුවන බවත් පැවසු අමාත්‍යවරයා, එහි බලය බෙදා ගන්නා ආකාරය පිළිබඳ එක්සත් ජාතික පක්ෂය හා සෙසු පක්ෂය එකඟතාවයට පත්ව ඇතැයි ද පැවසීය. ඉදිරියේ දී ගන්නා තීරණය සම්බන්ධයෙන් මාධ්‍යවේදීන් විසින් අසන ලද පැනයට පිළිතුරු දෙමින් අමාත්‍යවරයා පවසා සිටියේ, එයට විධිමත් සැලසුමක් අවශ්‍ය බවත් එයට පුළුල් සන්ධානයක් අවශ්‍ය බවත් කියා සිටියේය. ජනාධිපති අපේක්ෂක්වයට එන්න බලාපොරොත්තුවක් නැති දැයි මාධ්‍යවේදීන් දිගින් දිගටම අසන ලද පැනයට පිළිතුරු දෙමින් අමාත්‍යවරයා සඳහන් කර සිටියේ, තමාගේ බලාපොරොත්තුව වන්නේ රජ පවුල්වලට අයත් නොවන ඉතුරු පිරිසට රාජ්‍ය පාලනය ලබා ගන්න අවශ්‍ය වැඩ පිළිවෙල සකස් කිරීම බවයි.", "URL": "https://sinhala.adaderana.lk/news.php?nid=117044", "Category": null, "Parent URL": null}