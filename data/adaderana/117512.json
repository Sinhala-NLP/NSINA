{"Source": "Adaderana", "Timestamp": "August 26, 2019 12:46 pm", "Headline": "අදත් එජාපෙ තීරණාත්මක සාකච්ඡාවක", "News Content": "එක්සත් ජාතික පෙරමුණ නියෝජනය කරන පක්ෂ නායකයින් අතර තවත් සාකච්ඡා වටයක් අද(26) පස්වරුවේ පැවැත්වීමට නියමිතව තිබේ. අමාත්‍ය මනෝ ගනේෂන් මහතා අද දෙරණට සඳහන් කළේ යෝජිත නව සන්ධානය සහ ජනාධිපති ධුර අපේක්ෂකත්වය සම්බන්ධයෙන් එක්සත් ජාතික පක්ෂයේ ස්ථාවරය පිළිබඳව එහිදී අවධානයට යොමු කරන බවයි. එක්සත් ජාතික පෙරමුණ විසින් ඉදිරි ජනාධිපතිවරණය ඉලක්ක කර පිහිටුවීමට අපේක්ෂිත නව සන්ධානය සහ එහි ජනාධිපති ධුර අපේක්ෂකයා සම්බන්ධයෙන් තීරණයක් ගැනීම සඳහා එම පෙරමුණේ පක්ෂ නායකයින් මීට පෙර රැස්වූ අවස්ථාවේදී අවසන් තීරණයක් ගැනීමට හැකි වූයේ නැහැ. එම පෙරමුණ නියෝජනය කරන ද්‍රවිඩ ප්‍රගතිශීලි සන්ධානයේ නායක අමාත්‍ය මනෝ ගනේෂන් මහතා සඳහන් කළේ ඒ අනූව අද පස්වරුවේ පක්ෂ නායකයින්ගේ සහභාගිත්වයෙන් තවත් සාකච්ඡා වටයක් පැවැත්වෙන බවයි. සෙසු හවුල්කාර පක්ෂ එක් මතයක සිටියද එක්සත් ජාතික පක්ෂයට තවමත් ජනාධිපති ධුර අපේක්ෂකත්වය සම්බන්ධයෙන් තීරණයකට පැමිණිය නොහැකි වීම ගැටලු සහගත බව අමාත්‍යවරයා පවසයි. මෙහිදී වැඩිදුරටත් අදහස් දැක්වු මනෝ ගනේෂන් මහතා මෙසේ පැවසීය. “මේ අවස්ථාවේදී එක්සත් ජාතික පෙරමුණ ප්‍රමුඛ ප්‍රජාතන්ත්‍රවාදී ජාතික පෙරමුණේ කොටස්කාර පක්ෂවල අපගේ ඉවසීම දැන් අවසන් වේගෙන එනවා. එක්සත් ජාතික පක්ෂය අභ්‍යන්තර ගැටලු අවසන් කරගෙන එක මතයක ඉඳගෙන අපේක්ෂකයා නම් කරගෙන අපිට දැනුම් දෙන්න බැරිනම්,අපි හදාගෙන යන සන්ධානයේ මහලේකම් ධුරය අපිට ලබාදෙන්න බැරිනම් පොරොන්දු වුණු විදිහට අපේ ඉවසීමේ අන්තයට යන්න වෙලා තිබෙනවා. අදත් පක්ෂ නායකයින් අතර සාකච්ඡාවක් පැවැත්වේවි.මේ අවස්ථාවේදී අපි කියන්න යන්නෙ මින්පසු අපිට කියන්න දෙයක් ඉතුරු වෙලා නැහැ. බෝලෙ දැන් සම්පූර්ණයෙන්ම තියෙන්නෙ එක්සත් ජාතික පක්ෂයේ පිට්ටනියෙ.“ මේ අතර එක්සත් ජාතික පක්ෂයේ ජනාධිපති ධුර අපේක්ෂකත්වය සම්බන්ධයෙන් පක්ෂයේ සභාපතිවරයා සහ උපනායකවරයා මෙලෙස අදහස් පල කළේය.", "URL": "https://sinhala.adaderana.lk/news.php?nid=117512", "Category": null, "Parent URL": null}