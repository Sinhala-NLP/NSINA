{"Source": "Adaderana", "Timestamp": "July 23, 2011 08:51 am", "Headline": "නෝර්වේහි වෙඩි තැබීමකින් 80 දෙනෙක් මරුට ", "News Content": "නෝර්වේ රාජ්‍යයේ උටෝයා නම් දූපතේ සිදුවූ වෙඩි තැබීමකින් 80 දෙනෙකු මරණයට පත්ව ඇති බව නෝර්වේජියානු පොලිසිය පවසයි. නෝ‍ර්වේ, ඔස්ලෝ නගරයේ සිදුවූ ඊයේ(22) බෝම්බ පිපිරීමෙන් පුද්ගලයින් 7 දෙනෙකු ජීවිතක්ෂයට පත්ව තිබේ. තවත් 90 දෙනෙකු පමණ තුවාල ලබා ඇති බව විදෙස් මාධ්‍ය වාර්තා කරයි. ඊයේ පස්වරුවේ ඔස්ලෝ නගර මධ්‍යයේ බෝම්බ පිපිරීම් 2ක් සිදුවිය. එක් පිපිරීමක් ඔස්ලෝහි අග්‍රාමාත්‍ය කාර්යාලය අසල සිදුවූ බව සඳහන් වූ අතර එහෙත් අග්‍රාමාත්‍යවරයාට කිසිදු අනතුරක් සිදුව නොමැති බව විදෙස් මාධ්‍ය පැවසීය. පිපිරීම් සම්බන්ධයෙන් තිස් දෙහැවිරිදි නෝර්වේජියානු ජාතිකයෙකු අත්අඩංගුවට ගෙන තිබේ. බෝම්බ පිපි‍රීමෙන් ඔස්ලෝ නගරයේ ගොඩනැගිලි බොහොමයකට දැඩි හානි සිදුව ඇති බව වාර්තා වේ.", "URL": "https://sinhala.adaderana.lk/news.php?nid=17576", "Category": null, "Parent URL": null}