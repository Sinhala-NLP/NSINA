{"Source": "Adaderana", "Timestamp": "December 26, 2012 08:35 am", "Headline": "සුනාමියට වසර 8යි", "News Content": "2004 දෙසැම්බර් 26 වැනිදා මෑත ඉතිහාසයේ මෙරට මුහුණදුන් විශාලතම ස්වභාවික ව්‍යවසනය වන සුනාමි ව්‍යවසනය සිදුවී අදට වසර 08ක් සම්පූර්ණ වේ. මීට වසර 08කට පෙර එනම් එහිදී තිස් දහසකට අධික පිරිසක් ජීවිතක්ෂයට පත්වූ අතර තවත් ලක්ෂ ගණනක පිරිසකට නිවාස අහිමි වූහ. ඉන්දුනීසියාවේ ජාවා සුමාත්‍රා දූපත් ආශ්‍රිතව මුහුදු පතුලේ ඇති වු භූ කම්පනයක ප්‍රතිඵලයක් ලෙස හටගත් සුනාමි රළ පහර නිසා ශ්‍රී ලංකාව ඇතුළු රටවල් රැසක පුද්ගලයින් ලක්ෂයකට අධික සංඛ්‍යාවක් ජීවිතක්ෂයට පත්වූහ. මේ අතර මෙම සිද්ධියත් සමග රජය විසින් සෑම වසරකම දෙසැම්බර් 26 වැනිදින ජාතික සුරක්ෂිත දිනය ප්‍රකාශයට පත් කර තිබේ. ආපදා තත්ත්වයන් පිළිබඳ ජනතාව අවදියෙන් තැබීම මෙම දිනයේ අරමුණ බව ආපදා කළමනාකරණ අමාත්‍ය මහින්ද අමරවීර මහතා පැවසුවේය. අද වන විටත් රට තුළ ආපදා තත්ත්වයක් පවතින බව මහින්ද අමරවීර අමාත්‍යවරයා කියා සිටියේය. එමගින් පීඩාවට පත්ව සිටින ජනතාවට සහන සැලසීම සඳහා අවශ්‍ය පියවර ගෙන ඇති බව අමාත්‍යවරයා පැවසුවේය.", "URL": "https://sinhala.adaderana.lk/news.php?nid=30250", "Category": null, "Parent URL": null}