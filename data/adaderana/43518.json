{"Source": "Adaderana", "Timestamp": "May 27, 2014 05:04 pm", "Headline": "අත්තිඩියේ කෝටි 50 ක කල්ඉකුත් වූ ඖෂධ ගබඩාවක් ", "News Content": "අත්තිඩිය ප්‍රදේශයේ මහාපරිමාණයෙන් පවත්වාගෙන ගිය ඖෂධ, විටමින් සහ රූපලාවන්‍ය නිෂ්පාදන සහිත ගබඩාවක් පාරිභෝගික අධිකාරිය විසින් වටලා තිබේ. එම වැටලීමේ දී වසර 04 කට අධික කාලයක් කල් ඉකුත්ව තිබු ඖෂධ සහ රූපලාවන්‍ය නිෂ්පාදන රැසක් සොයාගෙන ඇති අතර එහි වටිනාකම රුපියල් කෝටි 50 කට අධික බව සඳහන්ය. එමෙන්ම අදාළ ස්ථානයේ තිබී ක්‍රීඩකයින් කාය වර්ධනයට බහුල ලෙස භාවිත කරන අධි ප්‍රෝටීන් සහිත විටමින් ඇතුළත් ඖෂධ ඇසුරුම්පත් 15,000 ක් සොයාගත් බව පාරිභෝගික අධිකාරිය සඳහන් කළේය. අදාළ ඖෂධ ඇසුරුම්පත්වල පිටුපස සඳහන් කල් ඉකුත්වීමේ දිනය 2015 වර්ෂයේ කල් ඉකුත්වන පරිදි සකස් කර වෙළදපොළට බෙදා හැරීමට සුදානම් කර තිබු බවට ද පාරිභෝගික අධිකාරිය සිදුකළ පරීක්ෂණ වලදී තොරතුරු අනාවරණය වී ඇත.", "URL": "https://sinhala.adaderana.lk/news.php?nid=43518", "Category": null, "Parent URL": null}