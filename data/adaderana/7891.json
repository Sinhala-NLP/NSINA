{"Source": "Adaderana", "Timestamp": "April 20, 2010 07:55 am", "Headline": "කොරියාවෙන් නැවතත් රැකියා", "News Content": "මෙම වසරේ පළමු වරට ශ්‍රී ලංකාවට කොරියානු රැකියා විශාල සංඛ්‍යාවක් හිමි වී තිබේ. අප්‍රේල් 4 වන දින සිට කොරියානු රැකියා ගිවිසුම් අවස්ථා 700 ක් හිමි වී ඇති බව විදේශ සේවා නියුක්ති කාර්යාංශය පවසයි. පසුගිය ඔක්තෝබර් මාසයෙන් පසුව ලැබුණු පළමු කොරියානු රැකියා ගිවිසුම මෙය බව ඔවුන් පෙන්වාදෙයි. පසුගිය කාලය තුළ කොරියාවේ පැවති ආර්ථික අවපාතය හේතුවෙන් විදෙස් රටවලින් ශ්‍රමිකයින් ගෙන්වීම ඔවුන් තාවකාලිකව නතර කර තිබුණි. මේ වන විට නැවත කොරියාව විදේශ ශ්‍රමිකයන් ගෙන්වීම ආරම්භ කර ඇති අතර ඉදිරියේ දී තවත් රැකියා අවස්ථා මෙරටට හිමි වනු ඇති බව විදේශ සේවා නියක්ති කාර්යාංශය සඳහන් කරයි. ලැබී ඇති රැකියා ගිවිසුම් සඳහා 2008 වර්ෂයේ අප්‍රේල් සහ ඔක්තෝබර් හි පැවති කොරියානු භාෂා විභාගයෙන් සමත් වුවන් තෝරා ගැනීමට නියමිතය.", "URL": "https://sinhala.adaderana.lk/news.php?nid=7891", "Category": null, "Parent URL": null}