{"Source": "Adaderana", "Timestamp": "September 19, 2012 09:49 am", "Headline": "ජනපති අද ඉන්දියාවේ නිල සංචාරයක", "News Content": "ජනාධිපති මහින්ද රාජපක්ෂ මහතා නිල සංචාරයක් සඳහා අද (19) ඉන්දියාව බලා පිටත්ව යාමට නියමිතය. ජනපතිගේ ඉන්දීය සංචාරය අතරතුර දී එරට අගමැති ආචාර්ය මන්මොහන් සිං ඇතුළු රාජ්‍ය තාන්ත‍්‍රිකයින් පිරිසක් සමඟ ද්වි පාර්ශවික සාකච්ජා පැවැත්වීමට නියමිත බව රජයේ ප‍්‍රවෘත්ති දෙපාර්තමේන්තුව පවසයි. පසුගියදා තමිල්නාඩුවේ දී ශ‍්‍රී ලාංකික වන්දනාකරුවන් පිරිසක් ඉලක්ක කර ගනිමින් එල්ල වූ ප‍්‍රහාරය පිළිබඳව ද ජනාධිපති මහින්ද රාජපක්ෂ මහතා ඉන්දීය බලධාරීන් සමඟ සාකච්ජා පැවැත්වීමට නියමිතය. දෙරට අතර ද්වීපාර්ශවික සබඳතා තවදුරටත් ශක්තිමත් කර ගැනීම සම්බන්ධව මෙහිදී අවධානය යොමු වනු ඇති. ඉන්දියාවේ ඉදිකෙරෙන සාංචි ජාත්‍යන්තර බෞද්ධ විශ්ව විද්‍යාලයට මුල් ගල තැබීම ද එහිදී ජනාධිපතිවරයා අතින් සිදුකිරීමට නියමිතය. ජනාධිපති මහින්ද රාජපක්ෂ මහතාගේ ඉන්දීය සංචාරය වෙනුවෙන් නව දිල්ලි හා සාංචි යන ප‍්‍රදේශවල දැඩි ආරක්ෂක රැකවල් යොදා ඇති බව වාර්තා වේ.", "URL": "https://sinhala.adaderana.lk/news.php?nid=27543", "Category": null, "Parent URL": null}