{"Source": "Adaderana", "Timestamp": "November 5, 2011 04:46 pm", "Headline": "බාල පෙට්‍රල් ටෙන්ඩර් හරහා අලෙවිය අනුමත කරන්න බෑ", "News Content": "නිසි ප්‍රමිතියෙන් තොර බවට තහවුරු වූ පෙට්‍රල් තොග ටෙන්ඩර් හරහා අලෙවි කිරීම කිසිවිටෙකත් අනුමත කළ නොහැකි යැයි ඛණිජ තෙල් සංස්ථා ජාතික සේවක සංගමය පවසයි. අදාළ ප්‍රමිතියෙන් තොර පෙට්‍රල් තොග ඒවා ආනයනය කළ සමාගමටම ලබාදීමට බලධාරීන් කටයුතු කළ යුතු බව එම සංගමයේ සභාපති ආනන්ද පාලිත මහතා සඳහන් කළේය. සුළු ලාභයක් අරමුණු කරගනිමින් එම පෙට්‍රල් තොග මෙරට තුළ අලෙවි කිරීම මගින් යළි අර්බුදකාරී තත්ත්වයක් පැන නැගිය හැකි බව ඔහු පෙන්වාදෙයි. ඒවා ආනයනය කිරීමෙන් ඛණිජ තෙල් සංස්ථාවට සිදුවූ පාඩුව, අදාළ පෙට්‍රල් තොග ඒවා ආනයනය කළ ආයතනයෙන්ම පියවා ගැනීම වඩාත් සුදුසු බව ආනන්ද පාලිත මහතා පවසයි.", "URL": "https://sinhala.adaderana.lk/news.php?nid=19807", "Category": null, "Parent URL": null}