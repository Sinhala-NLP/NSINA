{"Source": "Adaderana", "Timestamp": "August 28, 2011 11:32 am", "Headline": "දෙහිවල හා පින්නවලට ගෙන යන කැමරාවලට මුදල් අයකිරීම නවතයි ", "News Content": "සැප්තැම්බර් මස පළමු වැනි දින සිට ක්‍රියාත්මක වන පරිදි දෙහිවල සත්වෝද්‍යානය සහ පින්නවල අලිඅනාථාගාරය නැරඹීමට පැමිණෙන ජනතාවගෙන් කැමරා සඳහා මුදල් අය නොකිරීමට රජය තීරණය කර තිබේ. මීට පෙර කැමරාවක් ගෙන යාම සඳහා රුපියල් 500 ක මුදලක් අය කළ බව ජාතික සත්වොද්‍යාන දෙපාර්තමේන්තුවේ අධ්‍යක්ෂ ජනරාල් භාෂ්වර සේනාංක ගුණරත්න මහතා ප්‍රකාශ කළේය. එහෙත් මේ වන විට ජංගම දුරකථනවල නවීන තාක්ෂණයෙන් යුත් කැමරා පවතින බැවින් කැමරා සඳහා වෙනම මුදලක් අය කිරීම සාධාරණ නොවන බව ඔහු සඳහන් කළේය. එම නිසා ආර්ථික සංවර්ධන අමාත්‍ය බැසිල් රාජපක්ෂ මහතාගේ උපදෙස් පරිදි සැප්තැම්බර් මස පළමු වැනි දින සිට අය කරනු ලබන්නේ ප්‍රවේශ පත්‍ර ගාස්තුව පමණක් බව භාෂ්වර ගුණරත්න මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=18359", "Category": null, "Parent URL": null}