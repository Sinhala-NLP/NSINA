{"Source": "Adaderana", "Timestamp": "May 1, 2011 08:20 am", "Headline": "කොළඹ ප්‍රධාන මාර්ග 4ක් වැසෙයි-ගමනාගමනයට බාධාවක් නෑ", "News Content": "මැයි පෙළපාලි සහ ආරක්ෂාව සඳහා අද දිනය පුරා විශේෂ ආරක්ෂක වැඩපිළිවෙලක් ක්‍රියාත්මක කර ඇති බව පොලිසිය පවසයි. 8000 ක පමණ පොලිස් නිලධාරීන් පිරිසක් සහ විශේෂ කාර්යය බලකායේ නිලධාරීන් එක්ව එම ආරක්ෂක වැඩපිළිවෙළ ක්‍රියාත්මක කරන බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා ප්‍රකාශ කළේය. මේ ‍අතර මැයි පෙළපාලි හේතුවෙන් අද දිනයේ කොළඹ නගරයේ ප්‍රධාන මාර්ග 4ක් වසා තැබීමට ද තීරණය කර ඇති බවද හෙතෙම සඳහන් කළේය. ඒ අනුව බේස්ලයින් මාවතේදෙමටගොඩ හන්දිය සිට බොරැල්ල දක්වාත්,කොළඹ නගර සභාව ඉදිරිපිට එෆ් ආර් සේනානායක මාවතත්,ග්‍රීන් පාර්ක් මාවතත්,හැව්ලොක්හි පාර්ක්රෝඩ් මාවතත් වසා දමා ති‍බේ. එසේම පෙළ පාලි පැවත්වෙන විට ඊට සමගාමීව යම් යම් මාවත් වසාදැමීම සිදුවිය හැකි වුවත් මහ ජනතාවගේ සාමාන්‍ය ගමනාගමන කටයුතු අඩාල නොවන පරිදි රථ වාහන පොලීසිය මගින් නිසි පියවර ගන්නා බවද පොලිස් අධිකාරි ප්‍රිශාන්ත ජයකොඩි මහතා පෙන්වා දුන්නේය. අද දිනයේ මැයි දින රැස්වීම් හා පෙළපාළි සඳහා කොළඹ නාගරයට පැමිණෙන ජනයාගෙන් කුණු කසළ දමා නගරය අපවිත්‍ර නොකරන ලෙසත්,‍පරිසරය ආරක්ෂා කරගැනීමට පොලීසියට සහය වන ලෙසත් ඉල්ලා සිටින බවද හෙතෙම වැඩිදුරටත් කියා‍ සිටියේය.", "URL": "https://sinhala.adaderana.lk/news.php?nid=15803", "Category": null, "Parent URL": null}