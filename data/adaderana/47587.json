{"Source": "Adaderana", "Timestamp": "November 25, 2014 11:06 am", "Headline": "තැපැල් ඡන්දය දෙසැ. 23 හා 24", "News Content": "ජනපතිවරණයේ තැපැල් ඡන්දය ලබන මස 23 හා 24 දිනවල පවත්වන බව මැතිවරණ කොමසාරිස් මහින්ද දේශප්‍රිය මහතා කියයි. මැතිවරණ මහලේකම් කාර්යාලයේදී දැන් පැවැත්වෙන මාධ්‍ය හමුවකදී ඔහු මේ බව කියා සිටියේය. ජනාධිපතිවරණයට අදාළ තැපැල් ඡන්ද අයඳුම්පත් බාර ගැනීම දෙසැම්බර් මස 04 වන දින දක්වා සිදුකෙරෙයි. එමෙන්ම 30 වනදා තැපැල් ඡන්දය සලකුණු කිරීමේ අමතර දිනයක් ලෙසට ද මැතිවරණ කොමසාරිස්වරයා විසින් ප්‍රකාශයට පත් කර ඇත. ජනාධිපතිවරණයට අදාළ නිල ඡන්ද දැන්වීම් පත්‍රිකා ලබන මස 20 වැනිදා තැපැල් දෙපාර්තමේන්තුව වෙත බාරදෙන බව මැතිවරණ කොමසාරිස් මහින්ද දේශප්‍රිය මහතා පැවසීය. එදින සිට නිල ඡන්ද දැන්වීම් පත්‍රිකා බෙදාහැරීම ආරම්භ කරන බව මැතිවරණ කොමසාරිස්වරයා සඳහන් කළේය. එමෙන්ම දෙසැම්බර් මස 28 වන ඉරිදා දින විශේෂ බෙදාහැරීමේ දිනයක් ලෙස නම් කර ඇති බව ද ඒ මහතා කියා සිටියේය. මේ අතර ජනාධිපතිවරණ දිනය තීරණය කරනු ලැබුවේ කිසිදු පුද්ගලයෙකුගේ අවශ්‍යතාව මත පදනම්ව නොවන බවද මැතිවරණ කොමසාරිස්වරයා එහිදී පැවසීය. මැතිවරණ දිනය පිළිබඳව විවිධ පුද්ගලයින් විවිධ මත පළ කළ ද එය පැවැත්වෙන දිනය මැතිවරණ කොමසාරිස්වරයා ලෙස තමන්ගේ තීරණයක් බව කොමසාරිස්වරයා කියා සිටියේය.", "URL": "https://sinhala.adaderana.lk/news.php?nid=47587", "Category": null, "Parent URL": null}