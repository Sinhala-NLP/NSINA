{"Source": "Adaderana", "Timestamp": "September 19, 2019 01:15 pm", "Headline": "ආබාධිත රණවිරුවන් 09 වැනි දිනටත් මහමඟ", "News Content": "විශ්‍රාම වැටුප ඇතුළු ඉල්ලීම් කිහිපයක් මුල් කරගනිමින් රණවිරු අයිතිවාසිකම් සුරැකීමේ ජාතික බලවේගය ආරම්භ කළ විරෝධතාව අද(19) 09වන දිනටත් පැවැත්වෙයි. අප වාර්තාකරු පැවසුවේ විරෝධතාව පැවැත්වෙන කොටුව දුම්රිය ස්ථානය ඉදිරිපිට පොලිස් ආරක්ෂාව යොදවා ඇති බවයි. රණවිරු අයිතිවාසිකම් සුරැකීමේ ජාතික බලවේගය කොටුව දුම්රිය ස්ථානය ඉදිරිපිටදී විරෝධතාවක් ආරම්භ කළේ පසුගිය 11 වනදායි. විරෝධතාවයේ නිරත ආබාධිත රණවිරුවන්ට රාජ්‍ය ආයතනවලට ඇතුළුවීම වළක්වාලමින් කොටුව මහේස්ත්‍රාත් අධිකරණ ඊයේ තහනම් නි‍යෝගයක් ද නිකුත් කළේය. මේ අතර විරෝධතාවයේ නිරත ආබාධිත රණවිරුවන් දෙදෙනෙකු මේ වනවිට පාර්ලිමේන්තු මන්ත්‍රී පූජ්‍ය අතුරලියේ රතන හිමියන්ගේ කැඳවීමකට අනුව පාර්ලිමේන්තු සංකීර්ණයට ගොස් තිබේ. අප වාර්තාකරු සඳහන් කළේ උන්වහන්සේ විසින් අදාළ ගැටලුව මුදල් අමාත්‍ය මංගල සමරවීර මහතා සමග සාකච්ඡා කිරීම සඳහා මෙලෙස මොවුන්ව කැඳවා ඇති බවයි. කෙසේ වෙතත් ඊයේ පැවති උද්ඝෝෂණයෙන් පසුව එම ස්ථානයට පාර්ලිමේන්තු මන්ත්‍රී පූජ්‍ය අතුරලියේ රතන හිමියන් වැඩම කළ අවස්ථාවේ උණුසුම් තත්ත්වයක් ද ඇති වුණි. ඊයේ රාත්‍රියේ විරෝධතාවයේ නිරත ආබාධිත රණවිරුවන්ට සෙත් පතා ආශිර්වාද පූජාවක් පැවැත්වු අතර එම ස්ථානයට එක්සත් ජනතා නිදහස් සන්ධාන පාර්ලිමේන්තු මන්ත්‍රී දිලුම් අමුණුගම මහතා ද පැමිණියේය මේ අතර දෙහිවල ජාතික සත්වෝද්‍යානයේ සේවකයින් ඊයේ දිනයේදී ආරම්භකළ වැඩවර්ජනය අද දෙවන දිනටත් ක්‍රියාත්මක වෙයි. ඔවුන් ඊයේ දිනයේදී සතුන්ට ආහාරපාන හා ඖෂධ ලබාදීමෙන්ද ඉවත්වූ නමුත් ඔවුන් අද දිනයේ ආහාරපාන හා ඖෂධ ලබාදීම සිදුකරන බව සඳහන්ය.", "URL": "https://sinhala.adaderana.lk/news.php?nid=119490", "Category": null, "Parent URL": null}