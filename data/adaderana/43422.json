{"Source": "Adaderana", "Timestamp": "May 23, 2014 05:09 pm", "Headline": "විග්නේෂ්වරන් බෑ කියයි!", "News Content": "නරේන්ද්‍ර මෝඩි මහතාගේ දිවුරුම්දීමේ උත්සවයට ශ්‍රී ලංකාවෙන් පිටත්වන දුත පිරිසට තමා සහභාගි නොවන බව උතුරු පළාත් මහ ඇමති සී.වී.විග්නේෂ්වරන් මහතා පවසයි. ඔහු පවසන්නේ අදාළ උත්සවය සඳහා සහභාගිවීමට තමා හට ආරාධනා කිරීම සම්බන්ධයෙන් ජනාධිපති මහින්ද රාජපක්ෂ මහතා වෙත ස්තූතිය පළ කරන බවයි. අදාළ ආරාධනය පිළිගැනීමට තරම් වාතාවරණයක් නොමැති බව විග්නේෂ්වරන් මහ ඇමතිවරයා විදේශ කටයුතු අමාත්‍ය මහාචාර්ය ජි.එල්.පීරිස් මහතා වෙත ලිපියක් යොමුකරමින් ප්‍රකාශ කර ඇත. දිවුරුම්දීමේ උත්සවයට තමා සහභාගි වුවහොත් උතුරු පළාත් සභාව සහ ශ්‍රී ලංකා ආණ්ඩුව අතර සුහදතාවක් පවතින බවට මතයක් නිරූපනය වනු ඇති බව විග්නේෂ්වරන් මහතා සිය ලිපිය මගින් ප්‍රකාශ කර තිබේ. තමා දැනටමත් නරේන්ද්‍ර මෝඩි මහතා හට ශ්‍රී ලංකා මහකොමසාරිස් කාර්යාලය හරහා තම සුබපැතුම් පළ කර ඇති බව උතුරු පළාත් මහ ඇමති සී.වී.විග්නේෂ්වරන් මහතා එමගින් සඳහන් කරයි.", "URL": "https://sinhala.adaderana.lk/news.php?nid=43422", "Category": null, "Parent URL": null}