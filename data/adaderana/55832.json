{"Source": "Adaderana", "Timestamp": "December 20, 2015 12:36 pm", "Headline": "දෙමළ ජනයාගේ  ගැටලු විසඳන්න කමිටුවක්! ", "News Content": "දෙමළ ජනතාවගේ ගැටලු වෙනුවෙන් පෙනී සිටීම සඳහා උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතාගේ ප්‍රධානත්වයෙන් යුත් නව කමිටුවක් පත් කරගෙන තිබේ. යාපනය පුස්තකාල ශ්‍රවනාගාරයේ දී ඊයේ පැවති සාකච්ඡාවකින් අනතුරුව එම කමිටුව පත් කළ බව ඊ.පි.ආර්.එල්.එෆ්. පක්ෂයේ නායක සුරේෂ් ප්‍රේමචන්ද්‍රන් මහතා පැවසුවේය.සමස්ත ලංකා දෙමළ කොංග්‍රසය, ඊ.පි.ආර්.එල්.එෆ්., ප්ලොට් සංවිධානය, ඉලංගෙයි තමිල් අරසුකච්චි යන පක්ෂවල නියෝජිතයින් පිරිසක් මෙම සාකච්ඡාව සඳහා සහභාගී වී ඇති බව සඳහන්ය. ඒ අනුව දෙමළ ජනතාවගේ ගැටලුවලට විසඳුම් ලබා ගැනීම හා බලපෑම් කිරීම සඳහා දෙමළ දේශපාලනඥයින් හරහා කටයුතු කිරීමට උපදේශක කමිටුවක් ලෙස මෙම නව කමිටුව ක්‍රියාකරනු ඇත.කමිටුවේ නායකත්වය වෙනුවෙන් උතුරු පළාත් ප්‍රධාන අමාත්‍ය සි.වි.විග්නේෂ්වරන් මහතා පත් කරගෙන ඇති අතර ඊ.පි.ආර්.එල්.එෆ්. පක්ෂ නායක සුරේෂ් ප්‍රේමචන්ද්‍ර මහතා සහ සමස්ත ලංකා දෙමළ කොංග්‍රසයේ නායක ගජේන්ද්‍ර කුමාර් පොන්නම්බලම් මහතා ද නායකත්ව මණ්ඩලය තුළ කටයුතු කරන බව සඳහන්ය. නව කමිටුව ලබන 27 වැනිදා යළි රැස්වීමට නියමිතව ඇති බවද වාර්තාවෙයි.", "URL": "https://sinhala.adaderana.lk/news.php?nid=55832", "Category": null, "Parent URL": null}