{"Source": "Adaderana", "Timestamp": "December 8, 2018 07:12 pm", "Headline": "මන්ත්‍රීවරුන්ට මිල ගණන් නියමවීම දේශපාලන අර්බුදයට හේතු වුණා", "News Content": "19 වැනි ව්‍යවස්ථාවේ අයහපත් පැත්තට වගකිව යුත්තේ හදිසියේ එය සම්මත කරගත් එක්සත් ජාතික පක්ෂ නායක රනිල් වික්‍රමසිංහ මහතා සහ ඔහුට සහය දුන් පිරිස බව ජනාධිපති මෛත්‍රීපාල සිරිසේන මහතා පවසයි. සති අන්ත ඉංග්‍රිසි පුවත්පතක වෙබ් අඩවියක් සමඟ සම්මුඛ සාකච්ඡාවකට එක්වෙමින් ජනාධිපති මෛත්‍රිපාල සිරිසේන මහතා මෙම අදහස් පළ කළේය. පාර්ලිමේන්තු මන්ත්‍රීවරුන්ට මිළ ගණන් නියමවීම පවතින දේශපාලන අර්බුදය දුරදිගයාමට හේතු වූ බව ජනාධිපති මෛත්‍රිපාල සිරිසේන මහතා එහදි පැවසීය. ජනාධිපතිවරයා පෙන්වාදෙන්නේ පාර්ලිමේන්තුවේ ඇතැම් මන්ත්‍රීවරුන්ට රුපියල් මිලියන 500ක් වැනි ඉහළ මිලක් නියම වී තිබූ බවයි. මෙහිදී ජනාධීපතිවරයා රනිල් වික්‍රමසිංහ මහතාගේ ක්‍රියා කලාපය සම්බන්ධයෙන් ද අදහස් පළ කළේය. වත්මන් දේශපාලන අර්බුදය සඳහා අධිකරණ ක්‍රියාමාර්ග නොගන්නේ නම් එය මේ වන විට විසදී අවසන් බව ද ජනාධිපති මෛත්‍රිපාල සිරිසේන මහතා මෙහිදී වැඩිදුරටත් අදහස් දක්වමින් පැවසීය. මේ එම අවස්ථාවේ දි ජනාධිපති මෛත්‍රිපාල සිරිසේන මහතා පල කළ අදහස් (\"මන්ත්‍රීවරුන්ට පාර්ලිමේන්තුවේ මිල ගණන් කැඳවීම් කලානේ.ටෙන්ඩර් දැම්මා වගේ තමයි වුණේ මං හිතන්නේ.මම පුද්ගලිකවම දන්නවා සමහර අය මිලියන 500 ඉල්ලුවා කියලා මට දැනගන්න තියෙනවා. සාමාන්‍යයෙන් මගේ දේශපාලන ජීවිතයේ මම ප්‍රාදේශීය සභා මන්ත්‍රීවරයෙකුටවත් රුපියලක්වත් දීලත් නෑ,දෙන්න කතා කරලත් නෑ,දෙන්නෙත් නෑ. මම හිතන්නේ මහින්ද රාජපක්ෂ මහත්මයාට 113 හදාගන්න බැරි වෙච්ච කාරණය වුණේ ඔය මිල ගණන් ඉහළ යාම. ඒ උඩ තමයි මේ විදියේ තත්ත්වයක්,මේ අවුලක් ඇති වුණේ. නැත්නම් මහින්ද රාජපක්ෂ මහත්මයාට 113 හදාගන්න තිබුණා නම් මේ මාස එකහමාරක් මේ ප්‍රශ්නේ මෙහෙම ඇදෙන්නෙත් නෑ, මෙහෙම දේශපාලන අර්බුදයකුත් නෑ. ශ්‍රේෂ්ඨාධිකරණයේ විභාග වන පාර්ලිමේන්තුව විසිරවීම පිළිබඳව එන නඩු තීන්දුවෙන් මේ නඩු ඔක්කොම ඉවර වෙනවා. මේ අර්බුදයත් ඉවර වෙනවා. ඡන්දෙකට යන්න පුළුවන් කියලා උසාවිය තීන්දු කළොත් ඡන්දයක්. ඔක්කොම ඡන්දයට යනවා මේ ප්‍රශ්නේ ඒත් ඉවරයි එහෙම නැත්නම් පාර්ලිමේන්තුව විසුරුවන්න බෑ කියලා උසාවියේ තීරණයක් ආවොත් එතකොට පාර්ලිමේන්තුවේ බහුතරයට ආණ්ඩුවක් කරන්න මම ඉඩ දෙන්න ඕන මම කැමති අගමැතිවරයෙක් පත් කරගෙන. රනිල් වික්‍රමසිංහ මහත්මයා හැර තව 224ක් ඉන්නවානේ. ඉතිං ඔය කියන දේශපාලන පක්ෂවලට වෙන එක්කෙනෙක්වත් නැද්ද? සාමාන්‍යයෙන් ගමේ කතාවක් තියෙනවානේ ඉගිලෙනකොටයි පාට පේනනේ කියලා.ඉතිං රනිල් වික්‍රමසිංහ මහත්මයාගේත් පාට පෙවුනේ ඉගිලෙනකොට තමයි. ඒ කියන්නේ බලය ලැබුණම. එයා කොච්චර ප්‍රජාතන්ත්‍රවාදය ගැන කතා කළත් අවුරුදු 25ක් තිස්සේ තමාගේ පක්ෂයට ප්‍රජාතන්ත්‍රවාදය නොදුන්න කෙනෙක් රනිල් වික්‍රමසිංහ මහත්මයා. මේ පහුගිය අවුරුදු තුනහමාරේ අගමැති විදියට විතරක් නෙමෙයි මගේ ජනාධිපති බලතලත් එයා පාවිච්චි කෙරුවා.කලගුණ සළකන්න මම ඒවා නොදැක්කා වගේ හිටියා එයා සමහර වෙලාවට ජනාධිපති විදියටත් නෙමෙයි මම ප්‍රාදේශීය සභා මන්ත්‍රීවරයෙක්ද කියලාවත් හිතන්නේ නැතුව තමයි එයා වැඩ කළේ. මහබැංකු මංකොල්ලය පිළිබඳව විශේෂ ජනාධිපති පරීක්ෂණ කොමිසන් සභාවේ කටයුතු කරපු විශේෂයෙන්ම පොලිස් දෙපාර්තමේන්තුවේ,අපරාධ පරීක්ෂණ දෙපාර්තමේන්තුවේ නිලධාරීන්ට විරුද්ධව ඒ පරීක්ෂණ කටයුතුවලින් රනිල් වික්‍රමසිංහ මහතාට අවහිරයක් සිද්ධ වුණා කියලා ඒ නිලධාරීන්ට විරුද්ධව පරීක්ෂණ කළා. ඒකෙන් හුඟක් පරීක්ෂණ කටයුතු අඩපන වුණා. ඒකාලේ කියපු විදියට මාවනේ අඩි 6ක් යටට යන්නේ.හැබැයි රනිල් වික්‍රමසිංහ මහත්මයා කටයුතු කරන විදියට මගේ රට,මගේ මාතෘ භූමිය තමයි කොහෙද කියලා හොයාගන්න බැරුව නැතුව යන්නේ. ඒක නිසා මට පුද්ගලිකව මගේ ජීවිතේ අඩි 6ක් යටට යනවාට වැඩිය භයානකයි මගේ මාතෘ භූමිය ලෝක සිතියමේ හොයාගන්න බැරි තැනකට සුන්න වෙලා යනවාට මම කැමති නෑ. ඔන්න ඕක තමයි වෙනස. පාර්ලිමේන්තුව විසිරවීමේ කටයුතුවලදී මේ 19වැනි සංශෝධනයෙන් ඇතිවෙලා තිබෙන අවහිරතා ඉතාම පැහැදිළිව මගේ නම් අදහස මෙවැනි දේශපාලන අර්බුදයක් ඇතිවුණහම අධිකරණයට යෑම සුදුසු වන්නේ නෑ කියන එකයි. දැන් මේ ප්‍රශ්නය අධිකරණයට ගියේ නැත්නම් මම දන්නවා මෙලහට ප්‍රශ්නේ විසඳිලා මේ ආණ්ඩුක්‍රම ව්‍යවස්ථාවේ 19වැනි සංශෝධනයේ යහපත් පැත්ත ඉතා හොඳයි වගේම අයහපත් පැත්තට වගකියන්න ඕන හදිසියට මේක සම්මත කරගත්ත රනිල් වික්‍රමසිංහ මහතා සහ ඔහුට සහයෝගය දුන්න අතලොස්සක් පිරිස. දැන් අගමැති කෙනෙක් නෑ, ඇමති මණ්ඩලයක් නෑ, ජනාධිපති තනියම රට ගෙනියනවා. හැබැයි දෙයියන්ගේ පිහිටෙන්, තෙරුවන් සරණින්, රට හොඳට යනවා. රටේ ගැටුමක් නෑ. කථානායකතුමාටයි මටයි දැන් පුළුවන්කම තිබුණා මේ ප්‍රශ්නය ඇතිවුණාට පස්සේ අවස්ථා කිහිපයක් අපි දෙන්නා එකට හමුවෙලා වාඩිවෙලා එතුමා මම ඉන්න තැනට පැමිණිලා මගේ ආරාධනයට, ඒ වගේම දුරකතනයෙන් මම හිතන්නේ අවස්ථා 15ක් 20ක් දැන් කතාකරලා තියෙනවා මේ සති 5හේ.එතුමාට සහ මට පුළුවන්කම ලැබුණා ඒදිනවල බොහෝ ගැටලු නාරාකරනය කරගන්න. කථානායකතුමත් මමත් වැඩකරන විදියට අනිත් පක්ෂ, විශේෂයෙන් එක්සත් ජාතික පක්ෂයේ නායකයා වැඩ කරනවානම් මේ ප්‍රශ්නය මෙච්චර දුරදිග යන්නේ නැතුව විසදන්න තිබුණා කියලා මම හිතනවා.\")", "URL": "https://sinhala.adaderana.lk/news.php?nid=100464", "Category": null, "Parent URL": null}