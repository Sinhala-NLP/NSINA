{"Source": "Adaderana", "Timestamp": "June 6, 2016 07:02 am", "Headline": "UPDATE: පිපුරුණු අවි ගබඩාවේ කඳවුර අවට කිලෝ මීටරයක් දුර ජනයාට යළි එන්න අවසරයි", "News Content": "අවිස්සාවේල්ල - කොස්ගම සාලාව යුධ හමුදා කඳවුරේ ඇති වූ ගින්න මේ වන විට පාලනය කර ඇති බව යුධ හමුදාව පවසයි.ඊයේ පස්වරු 05.30ට පමණ සාලාව යුධ හමුදා කඳවුරේ අවි ගබඩාවේ ගින්නක් හටගත් අතර එය පැය 03කට අධික කාලයක් පැවතිණි.කඳවුර තුළින් විශාල පිපිරිම් හඬවල් ඇසුණු බව ප්‍රදේශයේ ජනතාව අද දෙරණට කියා සිටි අතර අවි ආයුධවල කොටස් හමුදා කඳවුරෙන් පිටත ප්‍රදේශවලට පතිත වූ බව සදහන්ය.ඇතැම් කොටස් අවට නිවාසවලට වැටීමෙන් හා වැදීමෙන් එම නිවාසවලට ද හානි සිදු වී ඇති බව අද දෙරණ වාර්තාකරුවන් කියා සිටියි.මේ හේතුවෙන් සාලාව යුධ හමුදා කඳවුර අවට ප්‍රදේශයේ ජනතාව ඉවත් කිරිමට ද පොලිසිය පියවර ගනු ලැබූ අතර අද වන විට කඳවුරට කිලෝමීටරයක් දුරින් පදිංචිව සිටි ජනයාට තම නිවෙස්වලට ඒමට අවසර ලබාදී තිබේ.එසේ වුවද එම නිවෙස්වලට,ගෙමිදුල්වලට යම් යම් අවි ආයුධ කොටස් පතිතවී ඇත්නම් ඒවා ඇල්ලීමට තැත් කිරීමෙන් වැළකී ඒ පිළිබඳ 0113818609/2434251 යන දුරකථන අංකවලට දැනුම්දෙන ලෙස යුද හමුදාව විසින් ජනතාවගෙන් ඉල්ලීමක් කර තිබේ.කෙසේ වෙතත් අවි ආයුධ කොටස් පුපුරායාම හේතුවෙන් සහ ගින්න වර්ධනය වීම හේතුවෙන් අවිස්සාවේල්ල කොළඹ මාර්ගයේ රථ වාහන ධාවනය තාවකාලිකව නවතා දැමුණු අතර එය මේ වන විටත් ක්‍රියාත්මකය.ඒ අනුව අවිස්සාවේල්ල දෙස සිට පැමිණෙන රථ වාහන කොස්ගම දක්වාත් කොළඹ සිට පැමිණෙන රථ වාහන හංවැල්ල නගරය දක්වා පමණක් සීමා කිරිමට ආරක්ෂ අංශ පියවර ගනු ලැබ ඇත.මෙම තත්ත්වය හේතුවෙන් අවට ප්‍රදේශවලින් ඉවත් කෙරුණු ජනතාව මේ වන විටත් ප්‍රදේශයේ රෝහල් සහ වෙනත් ස්ථානවල රැදී සිටින බව අද දෙරණ වාර්තාකරුවන් සඳහන් කරයි.අදාළ ගින්න හේතුවෙන් එක් යුධ හමුදා සෙබලෙකු ජිවිතක්ෂයට පත්ව ඇති අතර තුවාල ලැබූ තවත් පුද්ගලයෙකු ප්‍රතිකාර සඳහා හෝමාගම රෝහලට ඇතුළත් කර ඇති බව වාර්තා වේ.කෙසේ වෙතත් තුවාලකරුගේ තත්ත්වය බරපතළ නොවන බව රෝහල් ආරංචි මාර්ග පවසයි.මේ අතර මේ දක්වාත් සාලාව හමුදා කඳවුරේ සේවයේ නිරතව සිටි සෙබළුන්ගේ සංඛ්‍යාව පිළිබඳ තොරතුරු අනාවරණය වී නැත.හමුදා කඳවුර තුළින් තවමත් පිපිරිම් ශබ්ද ඇසෙන බැවින් ඊට ළඟාවීම අපහසු බව වාර්තා වේ.කෙසේ වෙතත් ඊයේ රාත්‍රීයේම හමුදා සෙබළුන් කණ්ඩායමක් හමුදා කඳවුර තුළට ඇතුළු වුවද එහි කිසිදු පරික්ෂණ කටයුත්තක් සිදු කිරිමට හැකියාව නොපවතින බව යුධ හමුදාව පවසයි. ගින්න මැඩ පැවැත්විම සදහා නාවික හමුදාව මෙන්ම ගුවන් හමුදාවේද සහය හිමි විය.ගුවන් හමුදා මාධ්‍ය ප්‍රකාශක කපිතාන් චන්දිම අල්විස් මහතා සදහන් කළේ ගුවන් හමුදාවේ බී 200 ගුවන් යානයක් සමග සෙබලුන් කණ්ඩායක් කොස්ගම සාලාව ප්‍රදේශයේ නිරික්ෂණ කටයුතුලට යොමු කළ බවයි.එමෙන්ම ගින්න පාලනය කිරිම සදහා නාවික හමුදා ගිනි නිවිමේ රථ තුනක් ද එම ස්ථානයට යොමු කළ බව නාවික හමුදා මාධ්‍ය ප්‍රකාශක අක්‍රමි අලවි මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=60821", "Category": null, "Parent URL": null}