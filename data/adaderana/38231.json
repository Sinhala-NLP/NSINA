{"Source": "Adaderana", "Timestamp": "October 19, 2013 01:20 pm", "Headline": "මධ්‍යම විපක්ෂනායක ගැටලුව විසඳීමට විපක්ෂනායකවරයා මැදිහත්වෙයි", "News Content": "මධ්‍යම පළාත් සභාවේ විපක්ෂ නායකවරයා පත් කිරීම සම්බන්ධයෙන් ලබන සතිය තුළ විපක්ෂ නායකවරයා සමඟ සාකච්ජා කර තීරණයක් ගන්නා බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. මේ වන විට මධ්‍යම පළාත් සභාවේ විපක්ෂ නායකවරයා පත් කිරීම සම්බන්ධයෙන් ගැටලු සහගත තත්ත්වයක් මතුව තිබේ. මේ සම්බන්ධයෙන් මහනුවර ප්‍රදේශයේ දී මාධ්‍ය වෙත අදහස් දක්වමින් තිස්ස අත්තනායක මහලේකම්වරයා පැවසුවේ මධ්‍යම පළාත් සභාවේ විපක්ෂනායක තනතුර සඳහා ඉල්ලීම් කිහිපයක් ලැබී තිබූ බවයි. මධ්‍යම පළාත් සභාවේ හිටපු විපක්ෂනායකගෙන්, රංජිත් අලුවිහාරේ මහතාගෙන් එසේ ඉල්ලීම් ලැබී තිබූ බව හෙතෙම පැවසීය. ඒ අනූව පළාත් සභා මැතිවරණයේදී අපේක්ෂකයින් ලබා ගත් ඡන්ද සංඛ්‍යාව, ප්‍රතිශතය, දේශපාලන අත්දැකීම් යන කාරණා සැලකිල්ලට ගෙන පක්ෂ නායක රනිල් වික්‍රමසිංහ මහතා සමග සාකච්ඡා කර මෙම ප්‍රශ්නය විසඳන බව ඔහු කියා සිටියේය.", "URL": "https://sinhala.adaderana.lk/news.php?nid=38231", "Category": null, "Parent URL": null}