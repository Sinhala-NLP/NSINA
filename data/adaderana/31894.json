{"Source": "Adaderana", "Timestamp": "February 24, 2013 11:24 pm", "Headline": "නාවික සෙබළා දියේ ගිළී මරුට", "News Content": "ත්‍රීකුණාමලය, ආන්දන්කුලම වැවේ දිය නෑමට ගිය ස්වේච්ඡා විශේෂ ක්‍රමය යටතේ බඳවා ගනු ලැබු නාවිකයකු අද සවස (24) දියේ ගිළීමෙන් මියගොස් තිබේ. මෙසේ දියේ ගිළීමෙන් මියගොස් ඇත්තේ, ත්‍රීකුණාමලය නාවික හමුදා කඳවුරේ සේවය නියුතුව සිටි සුජිත් ජයමාන්න කුමාර නැමැති 27 හැවිරිදි විවාහක එක්දරු පියෙකු බව අප වාර්තාකරු පවසයි. මියගිය අය මහනුවර, මංගලගම, මුරුතලාව පදිංචි කරුවෙකි. අනතුරට ලක්වු අය තවත් මිතුරන් තිදෙනකු සමඟ දිය නෑමට ගොස් සිටියදී මෙසේ අනතුරට ලක්ව ඇති බව පොලීසිය පැවසු බව අප වාර්තාකරු කියයි. මෙම පිරිස එම අවස්ථාවේ, බීමතින් සිටින්නට ඇතැයි පොලීසිය සැක කරන බවද හෙතෙම පවසයි. නාවික හමුදාවේ කිමිදුම් කරුවන් විසින් දැඩි පරිශ්‍රමයක් දරා පැය කිහිපයකට පසු මළ සිරුර සොයාගෙන තිබේ. උප්පුවේලී පොලීසිය මේ සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=31894", "Category": null, "Parent URL": null}