{"Source": "Adaderana", "Timestamp": "May 18, 2018 11:05 am", "Headline": "අර්ජුන්ට හා කසුන් පලිසේනට ඇප ඉල්ලා ඉදිරිපත් කළ ප්‍රතිශෝධන පෙත්සම විභාගයට දින දෙයි", "News Content": "මහ බැංකු බැඳුම්කර සිද්ධිය සම්බන්ධයෙන් රිමාන්ඩ් බාරයට පත් කර සිටින පර්පෙචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් සහ එම සමාගමේ ප්‍රධාන විධායක කසුන් පලිසේන තමන්ට ඇප ලබාදෙන මෙන් ඉල්ලා ගොනු කර තිබෙන ප්‍රතිශෝධන පෙත්සම් මේ මස 25 වන දා විභාගයට ගැනීමට අභියාචනාධිකරණය නියම කර තිබේ. අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඬුල්ල හමුවේ පෙත්සම අද(18) කැඳවනු ලැබුවේය. ඒ අනුව පෙත්සම් පිළිබඳව වැඩිදුර විභාගය ලබන 25 වනදා අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල හමුවේ පැවැත්වීමට නියමිත අතර එදිනට නීතිපතිවරයා වෙනුවෙන් කරුණු දැක්වීමට නියමිතව තිබේ. අර්ජුන් ඇලෝසියස් සහ කසුන් පලිසේන අධිකරණය හමුවේ කියා සිටින්නේ මහ බැංකු බැඳුම්කර සිද්ධිය සම්බන්ධයෙන් පොදු දේපල පනත යටතේ තමන්ට ඇප ලබාදීම කොළඹ කොටුව මහේස්ත්‍රාත් අධිකරණය මඟින් ප්‍රතික්ෂේප කර ඇති බවයි. එහෙත් රහස් පොලිසිය විසින් තමන්ට එරෙහිව මහේස්ත්‍රාත් අධිකරණය හමුවේ ගොනු කර තිබෙන වාර්තාව තුළින් පොදු දේපල පනත යටතේ කිසිදු වරදක් අනාවරණය නොවන බව පෙන්වා දෙන පෙත්සම්කරුවන් තමන්ට ඇප ප්‍රතික්ෂේප කිරීමට මහේස්ත්‍රාත්වරිය ගත් තීරණය දෝෂ සහිත බව කියා සිටියේය. මහේස්ත්‍රාත්වරිය එම නියෝගය ප්‍රතිශෝධන කරන්නැයි ඉල්ලා කොළඹ මහාධිකරණය වෙත පෙත්සමක් ඉදිරිපත් කළ ද එම පෙත්සම මහාධිකරණය විභාගයට නොගෙන ප්‍රතික්ෂේප කළ බව පෙත්සම්කරුවන් අභියාචනාධිකරණය හමුවේ පවසයි. මේ හේතුවෙන් තමන්ට ඇප ලබාදීම ප්‍රතික්ෂේප කරමින් කොටුව මහේස්ත්‍රාත් අධිකරණය සහ කොළඹ මහාධිකරණය විසින් නිකුත් කර තිබෙන නියෝග ප්‍රතිශෝධනය කර තමන්ව ඇප මත මුදා හැරීමේ නියෝගයක් නිකුත් කරන මෙන් ද පෙත්සම්කරුවන් අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=89319", "Category": null, "Parent URL": null}