{"Source": "Adaderana", "Timestamp": "August 22, 2013 09:23 am", "Headline": "තැපැල් ඡන්ද පත්‍රිකා අද තැපැල් කාර්යාල වෙත භාරදෙයි", "News Content": "උතුරු , මධ්‍යම සහ වයඹ පළාත් සභා මැතිවරණයට අදාළ තැපැල් ඡන්ද පත්‍රිකා අද(22) දිනයේ තැපැල් කාර්යාල වෙත භාරදෙන බව මැතිවරණ මහලේකම් කාර්යාලය පවසයි. මෙවර තැපැල් ඡන්ද ප්‍රකාශ කිරීම සඳහා රාජ්‍ය සේවකයින් එක් ලක්ෂ එකොලොස් දහස් තුන්සිය අසූහත් දෙනෙකු සුදුසුකම් ලබා සිටියි. වැඩිම තැපැල් ඡන්දදායකයින් සංඛ්‍යාවක් වන 46 374 දෙනෙකු කුරුණෑගල දිස්ත්‍රික්කයෙන් සුදුසුකම් ලබා සිටින බව මැතිවරණ මහලේකම් කාර්යාලය සඳහන් කරයි. තැපැල් ඡන්ද ප්‍රකාශය කිරීම සැප්තැම්බර් මස 9 සහ 10 යන දෙදින සිදු කිරීමට නියමිතයි. මේ අතර ජාතික හැදුනුම්පත් නොමැති උතුරේ ඡන්දදායකයින්ට තාවකාලික හැදුනුම්පත් ලබා ගැනීම සඳහා ඉල්ලුම්පත්‍ර ඉදිරිපත් කිරීමට දී තිබූ කාලය තවත් දීර්ඝ කළ බව මැතිවරණ කොමසාරිස් මහින්ද දේශප්‍රිය මහතා පවසයි. සැප්තැම්බර් මස තුන්වැනි දින අදාළ ඉල්ලුම්පත් භාර ගැනීමේ අවසන් දිනය ලෙස දැනුම් දී තිබුණ ද එය ප්‍රමාණවත් නොවන බැවින් සැප්තැම්බර් මස 10 වන දක්වා දීර්ඝ කළ බව මහින්ද දේශප්‍රිය මහතා සඳහන් කරයි. උතුරු පළාතේ සංචාරයක නිරත වන මැතිවරණ කොමසාරිස්වරයා යාපනය දිස්ත්‍රික් ලේකම් කාර්යාලයේ පැවති සාකච්ඡාවකදී මෙම අදහස් පළ කර තිබේ. උතුරේ අවතැන් වූ ජනතාව වෙනුවෙන් ඡන්දය ප්‍රකාශ කිරීම සඳහා අවශ්‍ය ප්‍රවාහන පහසුකම් ලබාදීමට ද පියවර ගන්නා බවයි මැතිවරණ කොමසාරිස් මහින්ද දේශප්‍රිය මහතා සඳහන් කළේ.", "URL": "https://sinhala.adaderana.lk/news.php?nid=36814", "Category": null, "Parent URL": null}