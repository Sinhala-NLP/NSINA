{"Source": "Adaderana", "Timestamp": "August 27, 2012 02:39 pm", "Headline": "16 ට අඩු අයගේ විදෙස් ගමන් බලපත්‍ර සංශෝධනය කරයි", "News Content": "අවුරුදු 16 ට අඩු ශ්‍රී ලාංකික දරුවන් සඳහා වන විදේශ ගමන් බලපත්‍රවල වලංගු කාලය වසර 03 දක්වා සංශෝධනය කර තිබේ. සැප්තැම්බර් පළමු වැනිදා සිට නිකුත් කරන ගමන් බලපත්‍ර සඳහා මෙය ක්‍රියාත්මක වන බව ආගමන හා විගමන දෙපාර්තමේන්තුව සඳහන් කළේය. ඒ අනුව අදාළ ගමන් බලපත්‍ර සඳහා වන ගාස්තුව ද සංශෝධනය කර ඇත. සියලු රටවලට වන ගමන් බලපත්‍ර වෙනුවෙන් එක්දින සේවාව සඳහා රුපියල් 3500 ක් සහ සාමාන්‍ය සේවාව සඳහා රුපියල් 1500 ක මුදලක් අය කෙරෙයි. මැද පෙරදිග රටවල් සඳහා එක්දින සේවාව වෙනුවෙන් රුපියල් 1500 ක් සහ සාමාන්‍ය සේවාව වෙනුවෙන් රුපියල් 1000 ක මුදලක් අය කරන බව ආගමන හා විගමන දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=26929", "Category": null, "Parent URL": null}