{"Source": "Adaderana", "Timestamp": "March 3, 2014 11:57 am", "Headline": "බාලවයස්කාරියන් දෙදෙනෙකු කෙලෙසූ දෙදෙනෙක් දැලේ", "News Content": "බාල වයස්කාර දැරියන් දෙදෙනෙකුට ලිංගික අතවර කළ බව කියන පුද්ගලයින් දෙදෙනෙකු අත්අඩංගුවට ගෙන ඇති බව පොලීසිය පවසයි. මාදම්පේ සහ මුන්දලම යන පොලිස් ස්ථාන මගින් මොවුන් දෙදෙනා අත්අඩංගුවට ගෙන තිබේ. මාදම්පේ - ජයරත්නගම පදිංචිව සිටින වයස අවුරුදු 07 ක දැරියකට බරපතළ ලිංගික අපරාධයක් සිදු කළ බව කියන 74 හැවිරිදි අයෙකු මාදම්පේ පොලීසිය විසින් අත්අඩංගුවට ගෙන ඇති අතර සැකකරු අතවරයට ත්වූ ඇති දැරියගේ අසල්වැසියෙකි. මෙම දැරියගේ මව රැකියාවක් සඳහා විදේශ ගත වී ඇති බැවින් ඇය සහ ඇයගේ සහෝදරිය හැදී වැඩී ඇත්තේ තම මිත්තණිය බාරයේ බැව් කියැවෙයි. පසුගිය වසරේ සැප්තැම්බර් මස 13 වැනි දින මුලින්ම දැරිය සැකකරුගේ ග්‍රහණයට හසු වී ඇත. එදින සිට සැකකරු තමන්ට අතවර කළ බවත්, මේ බව කිසිවෙකු පවසා සිටියහොත් මරා දමන බවට ඔහු තමන්ට තර්ජනය කළ බවත් දැරිය පොලීසිය හමුවේ පවසා තිබේ. තම මිණිපිරිය පත්ව ඇති තත්ත්වය මිත්තණිය දැනගෙන ඒ බව මාදම්පේ පොලීසියට පැවසීමෙන් පසුව තමන් මෙතෙක් කාලයක් තමන් පත්වී තිබූ තත්ත්වය පිළිබඳ දැරිය සියලු විස්තර පොලීසිය හමුවේ පවසා ඇති බව අද දෙරණ වාර්තාකරු පවසයි. දැරිය විසින් කරන ලද ප්‍රකාශයට අනුව සැකකරු අත්අඩංගුවට ගත් බව පොලීසිය කියයි. මේ අතර වයස අවුරුදු 13 ක පාසල් සිසුවියක දුෂණය කළ බව කියන 26 හැවිරිදි අයෙකු අත්අඩංගුවට ගෙන ඇති බව මුන්දලම පොලීසිය පවසයි. අතවරයට පත්ව ඇත්තේ මහකුඹුක්කඩවල - ජයරාජපුර පදිංචිව සිටින දැරියක වන අතර සැකකරුද මහකුඹුක්කඩවල 5 කණුව පදිංචිකරුවෙකි. සැකකරු තම නිවසට නිතර යන එන බැවින් ඒ සම්බන්ධයෙන් තම දියණියගෙන් විමසීමට දැරියගේ මව්පියන් කටයුතු කර ඇත. එහිදී දැරිවිය පවසා ඇත්තේ සැකකරු හා තමන් අතර ප්‍රේම සම්බන්ධතාවයක් පවතින බවය. එසේම පසුගිය වසරේ අගෝස්තු මාසයේ දිනක මව්පියන් නිවසේ නොමැති අවස්ථාවක ඔහු තමන් සමග පළමු වරට අඹු - සැමි ඇසුරක් පැවැත්වූ බවත්, එදින සිට ඉඩ ලැබෙන අවස්ථා වලදී ඔහු තමන් සමග අඹු - සැමි ඇසුරක් පවත්වන බවත් දැරිය මව්පියන්ට පවසා ඇත. ඉන් පසුව තම දැරිවිය මුහුණ දී ඇති තත්ත්වය සම්බන්ධයෙන් මුන්දලම පොලීසිය වෙත ගොස් පැමිණිලි කිරීමට දැරියගේ මව්පියන් කටයුතු කර තිබේ. ඒ අනුව ක්‍රියාත්මක වී ඇති පොලීසිය සැකකරුව අත්අඩංගුවට ගෙන ඇත. අතවරයට පත්ව ඇති දැරියන් වෛද්‍ය පරීක්ෂණයක් සදහා රෝහල් ගත කර ඇත. සැකකරුවන් හලාවත සහ පුත්තලම දිසා අධිකරණ වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41499", "Category": null, "Parent URL": null}