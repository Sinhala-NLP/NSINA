{"Source": "Adaderana", "Timestamp": "November 26, 2011 02:08 pm", "Headline": "දෙසැම්බර් 31 ට පෙර දේශපාලන විසඳුමකට යෝජනාවලියක් අවශ්‍යයි", "News Content": "ජාතික ගැටලුවට කඩිනම් දේශපාලන විසඳුමක් ලබාදීමට රජය වහා කටයුතු කළ යුතු බව විපක්ෂ නායක රනිල් වික්‍රමසිංහ මහතා පවසයි. දෙසැම්බර් 31 වැනිදාට ප්‍රථම දේශපාලන විසඳුමක් සම්බන්ධයෙන් වන යෝජනාවලියක් රජය ඉදිරිපත් කළ යුතු බව විපක්ෂ නායකවරයා සඳහන් කළේය. කොළඹ දී අද(26) පැවති මාධ්‍ය හමුවකට සහභාගී වෙමින් විපක්ෂ නායක රනිල් වික්‍රමසිංහ මහතා මේ අදහස් පළ කළේය. ද්‍රවිඩ සන්ධානය සමග ද සාකච්ඡා කර අදාළ යෝජනාවලිය ඉදිරිපත් කරන ලෙස රජයට දැනුම් දී ඇති බව ද වික්‍රමසිංහ මහතා ප්‍රකාශ කළේය. මෙම ගැටලු සඳහා විසඳුමක් ආණ්ඩුව තුළින් සොයාගත නොහැකි බව පෙනීයන බව ද හෙතෙම කියා සිටියේය. යුක්තිය පසිඳලීමේ රාමුවෙන් ගමන් කළ හැකි මාර්ගයක් නොවන බවත් විපක්ෂනායකවරයා සඳහන් කළේය. සියලු අයිතිවාසිකම් ඉවත්කර සියලුදෙනා මෙම දූපත තුළ සිරකිරීමට හැකිවනු ඇතැයි ආණ්ඩුව සිතන බව ද එම මාධ්‍ය හමුවේ දී වැඩිදුරටත් අදහස් දැක්වූ වික්‍රමසිංහ මහතා අවධාරණය කළේය.", "URL": "https://sinhala.adaderana.lk/news.php?nid=20281", "Category": null, "Parent URL": null}