{"Source": "Adaderana", "Timestamp": "March 13, 2016 08:34 am", "Headline": "අස්ගිරි මහනාහිමිගේ ආදාහන පුජෝත්සවය අද", "News Content": "අපවත් වී වදාළ අස්ගිරි පාර්ශවයේ මහනායක රාජකීය පණ්ඩිත අතිපූජ්‍ය ගලගම ශ්‍රී අත්තදස්සී මහනාහිමියන්ගේ දේහය පිළිබඳ ආදාහන පුජෝත්සවය අද පැවැත්වෙයි.පූර්ණ රාජ්‍ය ගෞරව සහිතව මහනුවර පොලිස් ක්‍රිඩාංගණයේදී අද(13) පස්වරුවේ ආදාහන පූජෝත්සව කටයුතු සිදුකිරීමට නියමිතය.උන්වහන්සේගේ ශ්‍රී දේහය මේ වන විට මහජන ගෞරවය සඳහා අස්ගිරි මහා විහාරයේ පවර උපාලි අනුස්මරණ ශාලාවේ තැන්පත් කර තිබේ.මහජනතාවට අද දහවල් 12 දක්වා මහනාහිමියන්ගේ ශ්‍රී දේහයට අවසන් ගෞරව දැක්වීමේ අවස්ථාව හිමිවෙයි. පසුගිය 09 වැනිදා හදිසියේ රෝහල් ගත කිරීමෙන් අනතුරුව අතිපූජ්‍ය ගලගම ශ්‍රී අත්තදස්සී මහනාහිමියන් අපවත් වුණි.අපවත් වන විට 95 වන වියේ පසු වු උන්වහන්සේ අස්ගිරි පාර්ශවයේ 21 වන මහානායක ස්වාමීන් වහන්සේ ලෙස පසුගිය වසරේ මැයි මස 8 වන දින සිට කටයුතු කරනු ලැබීය.සිය ජීවිත කාලය තුළ සංඝ පීතෘවරයාණන් වහන්සේ කෙනෙකු වශයෙන් විවිධ තනතුරු හොබවා බුද්ධ ශාසනයේ චිරස්ථිතිය වෙනුවෙන් උන්වහන්සේ ඉටුකළ මෙහෙවර දෙස් විදෙස් සියළු ජනතාවගේ ගෞරවාදරයට පාත්‍ර වී තිබේ. දේහයට අවසන් ගෞරව දැක්වීම සඳහා පසුගිය දින කිහිපය තුළ අති විශාල පිරිසක් මහනුවරට පැමිණෙමින් සිටින බව එහි සිටින අද දෙරණ වාර්තාකරු පැවසුවේය. මේ අතර අද ජාතික ශෝක දිනයක් ලෙස රජය ප්‍රකාශයට පත් කර තිබේ.ඒ අනුව සියළු රාජ්‍ය ආයතනවල ජාතික කොඩිය අඩකුඹු කිරීමට කටයුතු කරන ලෙස රජය සියළු ආයතනවලින් ඉල්ලීමක් ද කර තිබේ.අද දිනයේ සුරාසල් වසා තබන ලෙසට ද රජය නියෝග කර තිබුණි.", "URL": "https://sinhala.adaderana.lk/news.php?nid=58151", "Category": null, "Parent URL": null}