{"Source": "Adaderana", "Timestamp": "February 25, 2018 10:53 pm", "Headline": "කැබිනට් සංශෝදනය ජනතාව නොමඟ යැවීමක්", "News Content": "මෙවර කැබිනට් සංශෝදනය සහ පළාත් පාලන මැතිවරණයෙන් පසු ඒකාබද්ධ විපක්ෂයේ මෙන්ම ආණ්ඩුවේ ක්‍රියාකලාපය මැරිගෝ රවුන්ඩ් එකක් වගේ යැයි සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කළේය. නව කැබිනට් සංශෝධනය පිළිබඳව මාධ්‍ය හමුවක් දඹුල්ලේදී පවත්වමින් නාමල් කරුණාරත්න මහතා මේ බව සඳහන් කළේය. පත් කර සිටින මෙම ඇමති මාරුව ඔලුගෙඩි මාරුවක් පමණක් බවත් ජනතාව නොමඟ යැවීමේ ක්‍රියාවලියක් සිදු කරමින් සිටින බව ද හෙතෙම සඳහන් කෙළේය. රටේ ආර්ථිකය කඩාවැටීම හමුවේ ජනතාව නොමග යැවීමේ ක්‍රියාවලියක් බව සඳහන් කරමින් සිටියේය. ඇමැතිවරුන් දිවුරුම් දීමෙන් පසුව පිළිගැනීමේ උත්සව ආරම්භ කරන බවත්, ඉන්පසුව අමාත්‍යාංශ සඳහා නිලධාරීන් පත් කිරීම පටන් ගැනීම ද .ඉන් අනතුරුව කාර්ය මණ්ඩල පත්කිරීම ද, ඉන්පසුව අමාත්‍යාංශයේ කිරිබත් බුක්ති විඳීමද ,ඉන් පසුව ප්‍රදේශයේ විහාරස්ථානවලට ගොස් පිරිත් නූල් ගැට ගැසීම් උත්සව. ඉන්පසු දළදා වහන්සේ වැඳ පුදා ගැනීම ඉන් අනතුරුව මහා නායක මහනාහිමිවරුන් බැහැදැකීමට ගමන් කිරීම හා අනෙකුත් පූජකතුමන්ලා බැහැදැකීමට ගමන් කිරීම, ඉන් පසු සිය අමාත්‍යාංශයට අයත් ආයතන වල සංචාරය කිරීම සිදු කරන බව හෙතෙම සඳහන් කළේ ය. ඉන්පසුව අමාත්‍යාංශයේ සැලසුම් සකස් කිරීම් ඊට අමතරව මාධ්‍ය හමු කිහිපයක් පැවැත්වීම රැස්වීම් කිහිපයක් පැවැත්වීම සිදු කිරීමෙන් අනතුරුව රටට වැඩ කිරීමට කාලයක් නොවන බව නාමල් කරුණාරත්න මහතා සඳහන් කළේය. ඒ වන විට වසර එකහමාරක් ගතව ජනාධිපතිවරණය පැමිණෙන බවත් පසුව මේ කාලය කාදැමීම නොහැකියාව නිසා කැබිනට් සංශෝධනයක් බව අවධාරණය කළේය.", "URL": "https://sinhala.adaderana.lk/news.php?nid=84828", "Category": null, "Parent URL": null}