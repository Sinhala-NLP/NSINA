{"Source": "Adaderana", "Timestamp": "February 16, 2016 06:06 pm", "Headline": "පාසල් පරිගණක විද්‍යාගාර කටයුතු අඩාල වෙලා", "News Content": "පාසල් ජාල අන්තර්ජාල වෙබ් අඩවි සේවාව දින කිහිපයක සිට ඇණහිට ඇති බැවින් පාසල් පරිගණක විද්‍යාගාරවල ඉගෙනුම් කටයුතු සම්පූර්ණයෙන් බිඳ වැටී ඇති බව ලංකා ගුරු සේවා සංගමය පවසයි.අධ්‍යාපන අමාත්‍යාංශය මොරටුව විශ්ව විද්‍යාලය සමග එක්ව පාසල් ජාල අන්තර්ජාල වෙබ් අඩවි සේවාව ක්‍රියාත්මක කරනු ලබයි. කෙසේවෙතත් අධ්‍යාපන අමාත්‍යාංශය මගින් පාසල් ජාල අන්තර්ජාල වෙබ් අඩවි සේවාවට අදාළ ගෙවීම් විධිමත්ව සිදුනොකිරීම හේතුවෙන් ශ්‍රී ලංකා ටෙලිකොම් සමාගම විසින් එම සේවාව අත්හිටුවා ඇති බව ලංකා ගුරු සේවා සංගමය පවසයි. මෙම විසන්ධි කිරීම් සම්බන්ධව අධ්‍යාපන අමාත්‍යාංශය පාසල් වෙත මෙතෙක් කිසිදු විධිමත් දැනුම්දීමක් සිදුකර නොමැති බව සඳහන්ය.ඒ හේතුවෙන් පාසල් ගුරුවරුන් තම පරිගණක සහ අදාළ උපාංගවල යම් දෝෂයක් නිසා මෙම තත්ත්වය උද්ගත වී ඇති බව සිතා එය නිවැරදි කිරීමට කටයුතු උත්සාහ කරමින් සිටින බව ලංකා ගුරු සේවා සංගමය පෙන්වාදෙයි. අදාළ පාසල් ජාල අන්තර්ජාල වෙබ් අඩවි සේවාව වහාම නැවත ලබාදීමට අවශ්‍ය පියවර කඩිනමින් ගන්නා ලෙස එම සංගමය ඉල්ලීමක් කරයි.", "URL": "https://sinhala.adaderana.lk/news.php?nid=57272", "Category": null, "Parent URL": null}