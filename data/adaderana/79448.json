{"Source": "Adaderana", "Timestamp": "November 2, 2017 02:31 pm", "Headline": "සාමකාමී ලෝකයක් ගොඩනගන හැටි ජනපති පහදයි", "News Content": "පවතින විවිධ අර්බුද සහ ගැටුම්කාරී තත්ත්වයන් අවම කරමින් සාමකාමී ලෝකයක් ගොඩනැගීමේ දී ආගමික දර්ශන තුළින් සිදු කෙරෙන මඟ පෙන්වීම ඉතා වැදගත් බව ජනාධිපති මෛත්‍රීපාල සිරිසේන මහතා සඳහන් කළේය. අද ලෝක බෞද්ධ සම්මේලනයේ හත්වන සමුළුවේ සමාරම්භක උත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව පැවසීය. බුදු දහමින් පෝෂණය වූ ඉතා දීර්ඝ ඉතිහාසයක් ඇති රටක් වන ශ්‍රී ලංකාවේ දී මෙවර මෙම බෞද්ධ සමුළුව උත්කර්ශවත් අන්දමින් පැවැත්වීමට ලැබීම පිළිබඳ සිය සතුට පළ කරන බව ද ජනාධිපතිවරයා එහිදී ප්‍රකාශ කර තිබේ. ජනාධිපතිවරයාගේ ආරාධනයෙන් මෙවර සමුළුව ශ්‍රී ලංකාවේදී පැවැත්වෙන අතර සාමාජික රටවල් 47ක ප්‍රධාන සංඝනායක හිමිවරු තුන් සිය නමක් ප්‍රමුඛ ගිහි පැවිදි නියෝජිතයින් රැසක් සමුළුව සඳහා සහභාගී වී සිටින බව ජනාධිපති මාධ්‍ය අංශය සඳහන් කෙළ්ය. අද පෙරවරුවේ අරලිය ගහ මන්දිරයේ දී ආරම්භ වූ මෙම සමුළුව ලබන 7 වන දින දක්වා පැවැත්වීමට නියමිතය.", "URL": "https://sinhala.adaderana.lk/news.php?nid=79448", "Category": null, "Parent URL": null}