{"Source": "Adaderana", "Timestamp": "March 4, 2012 03:15 pm", "Headline": "  මහමෝදර රෝහලේ  ළදරු ඒකකයෙන් තවත් මරණයක් ", "News Content": "ගාල්ල , මහමෝදර රෝහලේ විශේෂ ළදරු ඒකකයේ ප්‍රතිකාර ලබමින් සිටි තවත් ළදරුවෙකු ජීවිතක්ෂයට පත්ව තිබේ. එම රෝහලේ වැඩ බලන අධ්‍යක්ෂ වෛද්‍ය රුක්ෂාන් බෙල්ලන මහතා කියා සිටියේ ඊයේ රාත්‍රියේ එම දරුවා මිය ගිය බවයි. දින කිහිපයක සිට අසාධ්‍ය තත්ත්වයෙන් පසු වීම හේතුවෙන් අදාළ දරුවා ඊයේ මිය ගියත් මේ වන විට විශේෂ ළදරු ඒකකය තුළ දැඩි සෞඛ්‍ය ආරක්ෂණ වැඩපිළිවෙලක් ක්‍රියාවට නංවා ඇති බව ඔහු පෙන්වා දෙයි. පසුගිය මාසයක කාලය තුළ ගාල්ල , මහමෝදර ළදරු ඒකකය තුල දරුවන් 6 දෙනෙකු ජීවිතක්ෂයට පත්ව තිබුණු බවට වාර්තා විය. මේ සම්බන්ධයෙන් පුළුල් පරීක්ෂණයක් ආරම්භ කළ අතර එහි දී අනාවරණය වී තිබුණේ කිසියම් විෂබීජයක් ළදරු ඒකකයට ඇතුළුවී තිබීම මෙම මරණ වලට හේතු වූ බවටයි. කෙසේ වෙතත් මේ වන විට ළදරු ඒකකය ජීවානුහරණය කර දැඩි සෞඛ්‍ය පිළිවෙත් අනුගමනය කරමින් සිටින බව එම රෝහලේ වැඩ බලන අධ්‍යක්ෂ වෛද්‍ය රුක්ෂාන් බෙල්ලන මහතා අද දෙරණට ප්‍රකාශ කළේය.", "URL": "https://sinhala.adaderana.lk/news.php?nid=22575", "Category": null, "Parent URL": null}