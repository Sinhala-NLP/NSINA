{"Source": "Adaderana", "Timestamp": "January 27, 2012 01:20 pm", "Headline": "දැයට කිරුළ හා සංවර්ධනය වෙනුවෙන් මිලියන 21 ,000 ක් වැයවෙයි", "News Content": "දැයට කිරුළ ප්‍රදර්ශනය සහ ඊට සමගාමීව සිදුකෙරෙන සංවර්ධන කටයුතු වෙනුවෙන් රුපියල් මිලියන 21,000 ට ආසන්න මුදලක් වැය වී තිබෙන බව රාජ්‍ය පරිපාලන හා ස්වදේශ කටයුතු අමාත්‍ය ඩබ්ලිව්.ඩී.‍ජේ. සෙනෙවිරත්න මහතා පවසයි. දැයට කිරුළ ප්‍රදර්ශනය හේතුවෙන් අනුරාධපුර දිස්ත්‍රික්කයේ යටිතල පහසුකම් සංවර්ධනය ඉතා වේගවත්ව සිදුවන බව අද(27) පෙරවරුවේ පැවති මාධ්‍ය හමුවක දී අමාත්‍යවරයා සඳහන් කළේය. 2011 වසරේ සිට සියලුම වියදම් ලෙස රුපියල් මිලියන 17, 156 ක්, පාසල් පරිගණක විද්‍යාගාර 100 ක් ඉදිකිරීම සඳහා රුපියල් මිලියන 1000 ක්, ජල සම්පාදන ව්‍යාපෘති සඳහා මිලියන 830 ක්, කලා හා රංග ශාලාවන්, විල්පත්තු ජාතික වනෝද්‍යානය සංවර්ධනය කිරීම, දුෂ්කර ප්‍රදේශවල ආගමික සිද්ධස්ථාන ප්‍රතිසංස්කරණය කිරීම, පළාත් සභා ගොඩනැගිල්ල හා පුහුණු මධ්‍යස්ථානය ඉදිකිරීම යන කටයුතු සඳහා රුපියල් මිලියන 3800 ක් වැය වී ඇති බවත් හෙතෙම එහිදී පෙන්වා දුන්නේය. මේ අතර මෙවර නිදහස් දින සැමරුම වෙනුවෙන් රාජ්‍ය ආයතනවල ජාතික ධජය එසවීම අනිවාර්යය කර තිබේ. ඊට අදාළ චක්‍රලේඛය නිකුත් කිරීමට ද පියවර ගෙන ඇති බව රාජ්‍ය පරිපාලන හා ‍ස්වදේශ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=21687", "Category": null, "Parent URL": null}