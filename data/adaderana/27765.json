{"Source": "Adaderana", "Timestamp": "September 26, 2012 02:14 pm", "Headline": "ගැබ්ගෙල පිළිකා හඳුනාගන්න පර්යේෂණ ඒකක 2 ක්", "News Content": "ගැබ්ගෙල පිළිකා හඳුනාගැනීමට කොලොපොස්කොපි පර්යේෂණ ඒකක දෙකක් ස්ථාපිත කිරීමට සෞඛ්‍ය අමාත්‍යාංශය පියවර ගෙන තිබේ. ඉන් එක් ඒකකයක් අද (26) පෙරවරුවේ නාරාහේන්පිට පිළිකා කලින් හඳුනාගැනීමේ මධ්‍යස්ථානයේ දී විවෘත වූ අතර යාපනය මහරෝහලට අනුබද්ධිතව ස්ථාපිත කර ඇති අනෙක් ඒකකය ලබන 28 වැනිදා විවෘත කිරීමට නියමිතය. මෙම පර්යේෂණ ඒකකයන් හිදී විනාඩි 20 වැනි කෙටි කාලයක දී ගැබ්ගෙළ පිළිකාවන් පිළිබඳ පරීක්ෂා කරගැනීමේ හැකියාව පවතින බව සෞඛ්‍ය අමාත්‍යාංශය සඳහන් කළේය. ගැබ්ගෙල පිළිකා මෙරට කාන්තාවන් අතර දෙවැනි තැනට බහුලවම වාර්තා වන පිළිකා වර්ගය වන අතර මෙම පිළිකාවලට ලක්වීමෙන් මෙරට දින 03 කට කාන්තාවන් දෙදෙනෙකු පමණ ජීවිතක්ෂයට පත්වන බව සෞඛ්‍ය අමාත්‍යාංශය පෙන්වාදෙයි. අවුරුදු 40 ට වැඩි විවාහක කාන්තාවන් ගැබ්ගෙල පිළිකාවන් සඳහා වැඩි වශයෙන් ගොදුරු වන බව එම අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=27765", "Category": null, "Parent URL": null}