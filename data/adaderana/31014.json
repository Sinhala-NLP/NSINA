{"Source": "Adaderana", "Timestamp": "January 24, 2013 08:13 am", "Headline": " උගත් පාඩමේ හමුදාව සම්බන්ධ නිර්දේශ වාර්තාව ආරක්ෂක ලේකම්ට දෙන්න සූදානම්", "News Content": "උගත් පාඩම් හා ප්‍රතිසන්ධාන කොමිසම් වාර්තාවේ ඇතුළත් ශ්‍රී ලංකා යුධ හමුදාව සම්බන්ධයෙන් වූ නිර්දේශයන්ක්‍රියාත්මක කිරීමට අදාළ වාර්තාව රාජ්‍ය ආරක්ෂක හා නාගරික සංවර්ධන අමාත්‍යංශ ලේකම් ගෝඨාභය රාජපක්ෂ මහතාට භාරදීමට නියමිතව තිබේ. යුධ හමුදාපති ලුතිනන් ජනරාල් ජගත් ජයසූරිය මහතා සඳහන් කළේ අද දිනයේ එම වාර්තාව ගෝඨාභය රාජපක්ෂ මහතාට භාරදෙන බවයි. යුධ හමුදා මූලස්තානයේ ඊයේ පස්වරුවේ පැවති මාධ්‍ය හමුවකට එක්වෙමින් යුධ හමුදාපතිවරයා මෙම අදහස් පළ කළේය. යුධ ගැටුම් පැවති කාල සමයේදී සිවිල් වැසියන් මරණයට පත්වීම සහ තුවාල ලැබීම ආදිය සම්බන්ධයෙන් වන වාර්තාව ද ඉදිරි දින කිහිපය ඇතුළත දී නිකුත් කිරීමට සූදානම් බව ද ජගත් ජයසූරිය මහතා පැවසුවේය. මේ අතර පශ්චාත් යුධ සමයේ ශ්‍රී ලංකාවට ඇති අභියෝග හා කළාපීය ස්ථාවරත්වය තේමා කොට ගත් මෙවර ආරක්ෂක සමුළුව සැප්තැම්බර් මස 3 න් වන දින සිට 5 වන දින දක්වා කොළඹදී පැවැත්වීමට කටයුතු යොදා තිබේ.", "URL": "https://sinhala.adaderana.lk/news.php?nid=31014", "Category": null, "Parent URL": null}