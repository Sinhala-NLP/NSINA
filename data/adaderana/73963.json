{"Source": "Adaderana", "Timestamp": "June 6, 2017 02:52 pm", "Headline": "වෙඩි තැබූ බව කියූ සැකකරු වෙඩි තබා නෑ", "News Content": "පලෙයි පොලිස් වසමේ ඒ - 09 මාර්ගයේ රාජකාරියේ යෙදී සිටි පොලිස් නිලධාරීන්ට හා පොලිස් රේඩියෝ කාර් රථයකට වෙඩි තැබීමේ සිද්ධියට අත්අඩංගුවට ගත් සැකකරු ඊට කිසිදු සම්බන්ධයක් නොමැති බවට තොරතුරු අනාවරණය වී ඇති බව පොලිස් මූලස්ථානය පවසයි. පසුගිය මස 19 වනදා මෙම වෙඩි තැබීමේ සිද්ධිය සිදුවූ අතර ඒ සම්බන්ධයෙන් ත්‍රස්තවාදී විමර්ශන කොට්ඨාසය පරීක්ෂණ ආරම්භ කළේය. ඒ අනුව එක් සැකකරුවෙකු අත්අඩංගුවට ගත් අතර ඔහු යාපනය, කොකුවිල් ප්‍රදේශයේ පදිංචි කිරුබානන්දන් මූර්ති විජයගනේෂ නොහොත් සෝලන් නැමැති පුද්ගලයෙකු බව පොලීසිය සඳහන් කළේය. සැකකරු සම්බන්ධයෙන් ත්‍රස්ත විමර්ශන කොට්ඨාශය වැඩිදුරටත් විමර්ශන සිදුකළ අතර මොහු එල්.ටී.ටී.ඊ. සාමාජිකයෙකු වශයෙන් කටයුතු කල පුද්ගලයෙකු බවත් පසුව යුධ හමුදාව මඟින් පුනරුත්ථාපනය කර සමාජ ගත කළ අයෙකු බවටත් තොරතුරු අනාවරණය වී තිබේ. කෙසේ වෙතත් ඔහු මේ වන විට රියදුරන් පුහුණු කිරීමේ ආයතනයක අතරමැදියෙකු ලෙස කටයුතු කරන බවත් පොලීසිය සඳහන් කළේය. එහෙත් මෙම සැකකරු මෙම වෙඩි තැබීමේ සිද්ධියට කිසිදු සම්බන්ධයක් නොමැති බවට සිදුකළ විමර්ශනවලදී අනාවරණය වී තිබේ. ඒ අනුව සැකකරු කිලිනොච්චිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර ඇති බව පොලීස් මූලස්ථානය පවසයි.", "URL": "https://sinhala.adaderana.lk/news.php?nid=73963", "Category": null, "Parent URL": null}