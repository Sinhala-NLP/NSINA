{"Source": "Adaderana", "Timestamp": "May 25, 2014 09:10 am", "Headline": "මෝඩිගේ දිවුරුමට දිල්ලියේ ආරක්ෂාව තර කෙරේ", "News Content": "හෙට(26) පැවැත්වෙන ඉන්දීය අග්‍රාමාත්‍යවරයා දිවුරුම්දීමේ උත්සවයට සහභාගී වන රාජ්‍ය නායකයින් වෙනුවෙන් විශේෂ ආරක්ෂක වැඩපිළිවෙළක් ක්‍රියාත්මක කිරීමට තීරණය කර තිබේ. ජනාධිපති මහින්ද රාජපක්ෂ මහතා සහ ඇෆ්ගනිස්ථාන ජනාධිපති හමීඩ් කර්සායි මෙන්ම පාකිස්ථාන අග්‍රාමාත්‍ය නවාස් ෂරීෆ් යන මහත්වරුන්ට විශේෂ ආරක්ෂක විධිවිධාන සලසා ඇති බවයි ඉන්දීය මාධ්‍ය වාර්තා කර ඇත. දිවුරුම්දීමේ අවස්ථාව සඳහා සාර්ක් රටවල් රැසක රාජ්‍ය නායකයින්, විදේශීය රාජ්‍ය තාන්ත්‍රිකයින් ඇතුළු 3000ක පමණ පිරිසකට ආරාධනා කර තිබේ. දිල්ලි නගරය ආශ්‍රිතව ආරක්ෂාව සඳහා අමතර පොලිස් සහ හමුදා භටයින් 6000ක් පමණ යොදවා ඇති අතර හෙට දිනයේ ජනාධිපති නිල නිවස වන රාෂ්ඨපති භවන් ආශ්‍රිතව සෑම මීටර් 20ක් තුළම පොලිස් නිලධාරියෙකු බැවින් රැඳවීමට ද තීරණය කර ඇති බව වාර්තා වෙයි. ශ්‍රී ලංකාව, නේපාලය, පකිස්ථානය, බංග්ලාදේශය ඇතුළු රටවල් අටක ආරක්ෂකයින්ගේ සහය ද මේ සඳහා ලබාගෙන තිබේ. රාෂ්ඨපති භවන් ආශ්‍රිතව ගුවන් කලාපය තුළ ද විශේෂ ආරක්ෂක වැඩපිළිවෙළක් ක්‍රියාත්මක කර ඇති අතර පොලිස් සුනඛයින්, බෝම්බ නිශ්ක්‍රීය අංශය සහ බුද්ධි නිලධාරින් දැනටමත් මෙහෙයුම් ආරම්භ කර තිබේ. මේ අතර ජනාධිපති මහින්ද රාජපක්ෂ මහතා ඇතුළු දූත පිරිස හෙට ඉන්දියාව බලා පිටත්ව යාමට නියමිතය.", "URL": "https://sinhala.adaderana.lk/news.php?nid=43447", "Category": null, "Parent URL": null}