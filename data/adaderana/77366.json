{"Source": "Adaderana", "Timestamp": "September 10, 2017 01:52 pm", "Headline": "ෆොන්සේකාට හෙන ගහන්න ඕනි-ජනක කට අරී", "News Content": "හිටපු යුද හමුදාපති සරත් ෆොන්සේකා මහතාට හෙනයක් සාදා ගැසිය යුතු බව හිටපු අමාත්‍ය, මාතලේ දිස්ත්‍රික් පාර්ලිමේන්තු මන්ත්‍රී ජනක බණ්ඩාර තෙන්නකෝන් මහතා පවසයි.අද (10) දඹුල්ලේ සිය නිවසේ විශේෂ මාධ්‍ය සාකච්ඡාවක් කැඳවමින් ඔහු මේ බව ප්‍රකාශ කළේය.අමාත්‍ය සරත් ෆොන්සේකා මහතා හිටපු යුද හමුදාපතිවරයා ගැන කළ කථාව ඉතාමත් පහත් කතාවක් බවත්, ඔහු මෙම ප්‍රකාශය කළේ උතුරේ මහ ඇමතිවරයාගේ අවශ්‍යතාවයට බවත් ඔහු සඳහන් කළේය.මෙවැනි පවුකාර පුද්ගලයෙක් ඉපදීම පිළිබඳව තමන් විශාල වශයෙන් කණගාටුවට පත්ව තිබෙන බවද ඔහු සඳහන් කළේය. එමෙන්ම තමන්ගේ ජනතාව ඔහුට හෙන ගහපන් යැයි තමන් සමඟ ප්‍රකාශ කරන බවද ඔහු සඳහන් කළේය. එසේ හෙන නොගහන්නේනම් තමා සිටින්නේ හෙනයක් සාදා හෝ ගැසිය යුතු ස්ථාවරයේ බව ඒ මහතා කියා සිටියේය.මෙම මාධ්‍ය හමුවේ දී ලලිත් වීරතුංග හා අනූෂ පැල්පිට මහත්වරුන්ගේ නඩු තීන්දුව පිළිබඳව ජනක බණ්ඩාර මහතාගේ මතය ප්‍රකාශ කළ අතර එහිදී ඔහු කියා සිටියේ මේ රටේ සියලුම නිලධාරීන් එකා වගේ එක් වී සිටින බවත්, රාජකාරි කිරීම සඳහා ඔවුන් තුළ එම බිය පවතින බවයි.මේ ආකාරයෙන් දඩුවමකට යටත් වූ ඉතිහාසයේ පලවෙනි ජනාධිපති ලේකම් ඔහු බවද සඳහන් කළේය ඒ මහතා එය මහ පොළොව නුහුළන අපරාධයක් බව ද සඳහන් කළේය.ඔවුන්ගේ දඩ මුදලක් ගෙවීම සඳහා තමන් ද සිය පාක්ෂිකයන් සමඟ මුදල් එකතු කිරීමේ වැඩපිළිවෙළක් ක්‍රියාත්මක කර තිබෙන බවද සඳහන් කළේය.ඉදිරි පළාත් පාලන මැතිවරණය පිළිබඳව ද තෙන්නකෝන් මන්ත්‍රීවරයා අදහස් ප්‍රකාශ කළේය.එමෙන්ම එහිදී තවදුරටත් ඔහු එහිදී කියා සිටියේ මැතිවරණයේදී පවතින ආණ්ඩුවට විරුද්ධව ක්‍රියාකරන බවයි.", "URL": "https://sinhala.adaderana.lk/news.php?nid=77366", "Category": null, "Parent URL": null}