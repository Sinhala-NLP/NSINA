{"Source": "Adaderana", "Timestamp": "December 14, 2016 03:26 pm", "Headline": "තාජුඩීන්ගේ වාහනය පිටුපසින් ගිය වාහනයක් ගැන පරීක්ෂණ", "News Content": "වසීම් තාජුඩීන් ඝාතනය සම්බන්ධයෙන් අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා තවදුරටත් රක්ෂිත බන්ධනාගාර ගත කර තිබේ.අදාළ නඩුව අද කැඳවු අවස්ථාවේ කොළඹ මහේස්ත්‍රාත් අධිකරණය එම සැකකරුවන් තවදුරටත් රක්ෂිත බන්ධනාගාර ගත කිරීමට නියෝග කළ බව අද දෙරණ අධිකරණ වාර්තාකරු සඳහන් කළේය.අපරාධ පරීක්ෂණ දෙපාර්තමේන්තුව අධිකරණයට වාර්තාවක් ඉදිරිපත් කරමින් කියා සිටියේ තාජුඩීන්ගේ ඝාතනය සිදුවු දින ඔහුගේ මෝටර් රථය පිටුපසින් ගමන් කළ තවත් වාහනයක් පිළිබඳ තොරතුරු ලැබී ඇති බවයි.එම වාහනය පිළිබඳ වැඩිදුර පරීක්ෂණ සිදුකරන බව ද අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.එමෙන්ම සිද්ධිය වූ අවස්ථාවේ ජනාධිපති ලේකම් කාර්යාලයෙන් නිකුත් වු දුරකථන ඇමතුම් පිළිබඳව ද තවදුරටත් පරීක්ෂණ සිදුකෙරෙන බව අපරාධ පරීක්ෂණ දෙපාර්තමේන්තුව පවසා තිබේ.ඉදිරිපත් වු කරුණු සලකා බැලු කොළඹ මහේස්ත්‍රාත් අධිකරණය හිටපු නියෝජ්‍ය පොලිස්පතිවරයා සහ නාරාහේන්පිට පොලීසියේ හිටපු ස්ථානාධිපතිවරයා ලබන 26 වැනිදා දක්වා රක්ෂිත බන්ධනාගාර ගත කිරීමට නියෝග කර ඇත.", "URL": "https://sinhala.adaderana.lk/news.php?nid=67030", "Category": null, "Parent URL": null}