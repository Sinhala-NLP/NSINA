{"Source": "Adaderana", "Timestamp": "February 3, 2018 07:08 am", "Headline": "ගුවන් සේවා ගැන සොයන ජනපති කොමිසම පත් කිරීමේ ගැසට් පත්‍රය නිකුත් වෙයි", "News Content": "ශ්‍රී ලංකන් එයාර් ලයින්ස් සමාගම, සීමා සහිත ශ්‍රී ලංකන් කේටරිං සමාගම සහ සීමා සහිත මහින් ලංකා පෞද්ගලික ගුවන් සමාගම සම්බන්ධයෙන් සිදුව ඇති අක්‍රමිකතා පිළිබඳව සොයාබැලීම සඳහා ජනාධිපති මෛත්‍රීපාල සිරිසේන මහතා විසින් විශේෂිත කොමිසමක් පත් කර තිබේ. ඊට අදාළ ගැසට් නිවේදනයට ජනාධිපති මෛත්‍රීපාල සිරිසේන මහතා විසින් අත්සන් කළ බව ජනාධිපති මාධ්‍ය අංශය සඳහන් කළේය. 2006 ජනවාරි මස පළමුවනදා සිට මෙම වසරේ ජනවාරි 31 දක්වා වූ කාලපරිච්ඡේදය තුළ අදාළ සමාගම් සම්බන්ධයෙන් සිදුව ඇති අක්‍රමිකතා පිළිබඳව සොයාබැලීම සඳහා මෙම ජනාධිපති කොමිසම පත් කර තිබේ. අදාළ කොමිසමේ සාමාජිකයින් ලෙස විශ්‍රාමලත් ශ්‍රේෂ්ඨාධිකරණ විනිසුරු අනිල් ගුණරත්න, අභියාචනාධිකරණ විනිසුරු ගාමිණී රෝහන් අමරසේකර, විශ්‍රාමලත් මහාධිකරණ විනිසුරු පියසේන රණසිංහ, විශ්‍රාමලත් නියෝජ්‍ය විඝණකාධිපති ඇන්තනී හැරල්ඩ්, ශ්‍රී ලංකා ගිණුම් හා විඝනණ සමීක්ෂණ මණ්ඩලයේ අධ්‍යක්ෂ වසන්තා ජයසීලී කපුගම යන මහත්ම මහත්මීන් අදාල කොමිසමේ සාමාජිකයින් ලෙස පත් කර ඇති බව සඳහන්ය. මේ අතර ශ්‍රී ලන්කන් එයාර් ලයින් සහ මිහින් ලංකා සමාගම් වල අක්‍රමිකතා සොයාබැලීමේ විශේෂ ජනාධිපති කොමිසමට අදාළ ගැසට් නිවේදනය රජයේ මුද්‍රණාලය වෙත ලැබී ඇති මුද්‍රණාලයාධිපතිනිය පැවසීය. අද උදෑසන අදාළ ගැසට් නිවේදනය ප්‍රකාශයට පත් කිරීමට හැකි වනු ඇති බව රජයේ මුද්‍රණාලයාධිපතිනිය සඳහන් කළේය.", "URL": "https://sinhala.adaderana.lk/news.php?nid=83920", "Category": null, "Parent URL": null}