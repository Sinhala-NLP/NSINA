{"Source": "Adaderana", "Timestamp": "October 23, 2017 10:05 pm", "Headline": " බෞද්ධ පුනරුද අරමුදල-මූල්‍ය පරිත්‍යාග බාරදීම ජනපති ප්‍රධානත්වයෙන් ", "News Content": "දුරබැහැර ප්‍රදේශවල අඩු පහසුකම් සහිත විහාරස්ථානවල සංවර්ධනය වෙනුවෙන් පිහිටුවා ඇති “බෞද්ධ පුනරුද අරමුදල“ සඳහා මූල්‍ය පරිත්‍යාග බාරදීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදු කර තිබේ. ස්වාමීන් වහන්සේ, රාජ්‍ය සහ රාජ්‍ය නොවන සංවිධාන ඇතුළු ආයතන කිහිපයක් විසින් සිදු කරන ලද මූල්‍ය පරිත්‍යාග නිල වශයෙන් ජනාධිපතිවරයා වෙත බාරදීම අද සිදු වූ බව ජනාධිපති මාධ්‍ය අංශය සඳහන් කළේය. එම අවස්ථාවට එක්වෙමින් ජනාධිපති මෛත්‍රීපාල සිරිසේන මහතා ප්‍රකාශ කළේ උතුරු නැගෙනහිර ඇතුළු දිවයිනේ දුර බැහැර ප්‍රදේශවල පිහිටි අඩු පහසුකම් සහිත බෞද්ධ සිද්ධස්ථානවල සංවර්ධනය වෙනුවෙන් විධිමත් අයුරින් මෙම අරමුදල් යෙදවීම සිදුවන බවයි. මහා භාණ්ඩාගාරයේ අරමුදල් මත නඩත්තු නොවෙමින් විවිධ පරිත්‍යාගශීලීන්ගේ දායකත්වයෙන් බෞද්ධ පුනරුද අරමුදල පෝෂණයවිම විශේෂත්වයක් වන බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=79053", "Category": null, "Parent URL": null}