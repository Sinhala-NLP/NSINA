{"Source": "Adaderana", "Timestamp": "May 4, 2016 01:23 pm", "Headline": "  එහෙම ආරක්ෂාවක් චන්ද්‍රිකාට - අනුරුද්ධ රත්වත්තේට දුන්නාද?", "News Content": "මහින්ද රාජපක්ෂ හිටපු ජනපතිගේ ආරක්ෂාවට ලබාදී තිබූ ඇතැම් හමුදා සාමාජිකයින් විශේෂ පුහුණුවක් ලැබූ අය නොව, ඔවුන් වෙනත් සබඳතා නිසා ඒ මහතා ළඟ සිටි අය බව සමාජ සවිබල ගැන්වීම් හා සුභසාධන ඇමති එස්.බී දිසානායක මහතා පවසයි.මහින්ද රාජපක්ෂ මහතාට මෙන්ම ගෝඨාභය රාජපක්ෂ මහතාට ද විශේෂ ආරක්ෂාවක් ලබාදී ඇති බවද, එහෙත් හිටපු ජනපතිනි චන්ද්‍රිකා බණ්ඩාරනායකට මෙන්ම හිටපු ඇමතිවරයෙකු වූ ජෙනරාල් අනුරුද්ධ රත්වත්තේ මහතාට ද ත්‍රස්තවාදී තර්ජන තිබියදී මෙතරම් හමුදා ආරක්ෂාවක් දුන්නේදැයි ඒ මහතා ප්‍රශ්න කරයි.කොළඹදී අද පෙරවරුවේ පැවැති මාධ්‍ය හමුවකදී අමාත්‍යවරයා මේ බව කියා සිටියේ හිටපු ජනපතිගේ හමුදා ආරක්ෂාව ඉවත් කිරීම ගැන මතුව ඇති කතා බහ ගැන අදහස් දක්වමිනි.මේ අතර පාර්ලිමේන්තුවේ ඊයේ ඇති වූ සිද්ධිය ගැනද අදහස් දක්වමින් ඉතිහාසයේ මෙවැන්නක් සිදුව නැතැයි අමාත්‍යවරයා ප්‍රකාශ කළේය.කෙසේ වුවද ජාතික හෙළ උරුමයේ මන්ත්‍රී හිමිනමක‍ට පාර්ලිමේන්තුවේදී සිදුවූ පහරදීමක් ගැන මාධ්‍යවේදියෙකු ප්‍රශ්නයක් මතුකළ අවස්ථාවේ එස්.බී දිසානායක ඇමතිවරයාට ඊට නිසි පිළිතුරක් දීමට නොහැකිවිය.එම සිද්ධියට ශ්‍රීලනිප මන්ත්‍රීවරයෙකු සම්බන්ධ නම් ගන්නා ක්‍රියාමාර්ගය කුමක්දැයි ඇසූවිට ඇමතිවරයා පැවසුවේ කවරෙකු හෝ සම්බන්ධ නම් ඔහු සම්බන්ධයෙන් ක්‍රියාමාර්ග ගන්නා බවයි.එම මාධ්‍ය හමුවට එක්වූ බස්නාහිර මහඇමති ඉසුර දේවප්‍රිය මහතා, කිරුළපන රැළියට සිටි සෙනඟට වඩා සෙනඟක් තමන් මහරගමින් ගාල්ලට ගෙන ගිය බව කීවේය.ශ්‍රීලනිපයේ නායකයින් දෙදෙනෙකු සිටිය නොහැකි බවත්, දැන් ඇත්තේ මෛත්‍රිපාල සිරිසේන ජනපතිගේ නායකත්වය බවත්, පැවසූ ඒ මහතා ඔහු යටතේ පක්ෂය ගොඩනැඟීමට සියලුදෙනා එක්විය යුතු බවද හෙතෙම පෙන්වාදුන්නේය.ජනපතිගේ නායකත්වය යටතේ රණවිරුවන් මානව හිමිකම් උගුලෙන් ගලවා ගත් බවත්, ඉන් කියැවෙන්නේ ජනපති අමෙරිකන් ගැත්තෙකු නොවන බවත් යැයි ද ඒ මහතා පැවසීය.මේ අතර උතුරේ සම්මත කරගත් ෆෙඩරල් යෝජනාවට එරෙහිව බස්නාහිර පළාත් සභාවේද ඊයේ යෝජනාවක් සම්මත කර ගත් බවද ඒ මහතා වැඩිදුරටත් කීවේය.", "URL": "https://sinhala.adaderana.lk/news.php?nid=59800", "Category": null, "Parent URL": null}