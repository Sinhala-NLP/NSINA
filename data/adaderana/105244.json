{"Source": "Adaderana", "Timestamp": "March 1, 2019 09:11 am", "Headline": "ඔසාමාගේ පුතා ගැන තොරතුරු හෙළි කරන්නේකුට ඩොලර් මිලියනයක්", "News Content": "අල්කයිඩා ත්‍රාස්ත සංවිධානයේ හිටපු නායක ඔසාමා බින් ලාඩන්ගේ පුත් හම්සා බින් ලාඩන් පිළිබඳ තොරතුරු ලබාදෙන්නෙකු හට අමෙරිකානු ඩොලර් මිලියනයක මුදලක් ලබාදීමට අමෙරිකාව තීරණය කර තිබේ. අමෙරිකානු රාජ්‍ය දෙපාර්තමේන්තුව පෙන්වා දෙන්නේ ඉස්ලාමීය සටන්කාමී ත්‍රාස්ත කණ්ඩායමේ නායකයා ලෙස හම්සා බින් ලාඩන් කටයුතු කරන බවයි. සිය පියා ඝාතනය කිරීමට පළිගැනීමක් වශයෙන් අමෙරිකාවට සහ ඊට සහය දැක්වු පාර්ශව වෙත ප්‍රහාර එල්ල කිරීමට 30 හැවිරිදි හම්සා බින් ලාඩන් සිය අනුගාමිකයින්ට ඇමතුම් සහ වීඩියෝ පණිවුඩ නිකුත් කර ඇති බව ද අමෙරිකාව පවසයි. අමෙරිකාව විසින් 2011 වසරේදි අල්කයිඩා හිටපු නායක ඔසාමා බින් ලාඩන් ඝාතනය කරනු ලැබුවේය.", "URL": "https://sinhala.adaderana.lk/news.php?nid=105244", "Category": null, "Parent URL": null}