{"Source": "Adaderana", "Timestamp": "March 25, 2013 10:30 am", "Headline": "කැලණි ගඟට අපද්‍රව්‍ය දැම්මොත් බලාගෙනයි!", "News Content": "කැලණි ගඟේ ජලයට රසායනික අපද්‍රව්‍ය සහ වෙනත් අපද්‍රව්‍ය මුදා හැරීම සම්බන්ධයෙන් නිසි ක්‍රියාමාර්ග ගන්නා බව ජාතික ජල සම්පාදන හා ජලාපවාහන මණ්ඩලයේ සභාපති කරුණාරත්න හෙට්ටිආරච්චි මහතා පවසයි. දිගින් දිගටම කැලණි ගඟේ ජලයට මුදා හරින විවිධ අපද්‍රව්‍ය දැනට දීර්ඝ කාලයක් පුරාවට සාකච්ඡාවට ලක්වන මාතෘකාවක් බවට පත්ව ඇති අතර මේ වනවිට ගැටලු රැසකට මුහුණ පෑමට සිදුවී ඇති බව ජාතික ජල සම්පාදන හා ජලාපවහන මණ්ඩලය සඳහන් කළේය. පසුගියදා සිදුකළ සමීක්ෂණයක දී මෙම ජලයේ අපද්‍රව්‍ය විශාල වශයෙන් පවතින බවට නැවත වරක් තහවුරු වී තිබේ. මේ සම්බන්ධයෙන් අවධානය යොමු කළ ජාතික ජල සම්පාදන හා ජලාපවහන මණ්ඩලය මේ වන විටත් මෙම කාරණය ගැන අදාළ බලධාරීන් සමග සාකච්ඡා කර ඇති බව සඳහන්ය. මේ සම්බන්ධයෙන් ඉදිරියේ දී නිසි ක්‍රියාමාර්ග ගන්නා බව එම මණ්ඩලය පවසයි. කැලණි ගඟේ ජලයට අපද්‍රව්‍ය මුදා හරින ආයතන කිහිපයක් පිළිබඳව මධ්‍යම පරිසර අධිකාරියට පැමිණිලි කර ඇති බව ජාතික ජල සම්පාදන හා ජලාපවාහන මණ්ඩලයේ සභාපති කරුණාරත්න හෙට්ටිආරච්චි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32717", "Category": null, "Parent URL": null}