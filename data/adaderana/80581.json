{"Source": "Adaderana", "Timestamp": "November 26, 2017 05:20 pm", "Headline": "කම්කරු ජාතික සංගමයේ නව සභාපති ලෙස පලනි තිගාම්බරම් තේරී පත්වෙයි ", "News Content": "කම්කරු ජාතික සංගමයේ සභාපති ලෙස අමාත්‍ය පලනි තිගාම්බරම් මහතා නැවත තේරී පත්වි තිබේ. අමාත්‍ය පලනි තිගාම්බරම් මහතා නායකත්වය දරණ කම්කරු ජාතික සංගමයේ 15 වැනි සංවත්සරය හැටන් ඩී කේ ඩබ්ලිව් ශාලාවේදී අද (26) පැවැත්වූ අතර එහිදී නව නිලධාරී මණ්ඩලයක් පත්කරගනු ලැබිණි. ඒ අනුව කම්කරු ජාතික සංගමයේ සභාපති ධුරය සඳහා හිටපු සභාපති අමාත්‍ය පලිනි තිගාම්බරම් මහතා ඒකමතිකව නැවත තේරී පත් විණි. තමා තවදුරටත් වැවිලි ප්‍රජාවගේ ජීවන තත්ත්වය ඉහල නැංවීම සඳහා කැපවී කටයුතු සිදුකරන බව මෙහිදී අදහස් දැක්වූ ජාතික කම්කරු සංගමයේ නායක අමාත්‍ය පලනි තිගාම්බරම් මහතා කියා සිටියේය. තම සංගමයේ තනතුරුවලට පත්වූ සෙසු අයද සිය ජනතාවගේ උන්නතිය උදෙසා කැපවිය යුතු බව අමාත්‍යවරයා මෙහිදී අවධාරණය කර සිටියේය.", "URL": "https://sinhala.adaderana.lk/news.php?nid=80581", "Category": null, "Parent URL": null}