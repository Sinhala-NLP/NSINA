{"Source": "Adaderana", "Timestamp": "March 7, 2019 03:01 pm", "Headline": "වැවට පනින්න ගිය බස් රථය අනූනවයෙන් බේරෙයි", "News Content": "හලාවත සිට කුරුණෑගල මාර්ගයේ මුන්නේෂ්වරම වැවට පුද්ගලික බස් රථයක් පෙරළී නොගොස් අනූනවයෙන් බේරී ඇත. අද(07) උදෑසන මෙම බස් රථය හලාවත සිට කුරුණෑගල දක්වා ගමන් කරමින් තිබිය දී අනතුරට ලක්ව තිබේ. ධාවනය වෙමින් තිබූ බස් රථය එක් වරම මාර්ගයෙන් ඉවතට ඇදී ගොස් මුන්නේෂ්වරම වැවට පෙරළී යාමට ගියත් වැව අද්දර ඇති ගසක් නිසා විශාල අනතුරක් වැළකී ගොස් ඇත. යම් ආකාරයකට බස් රථය වැවට පෙරළී ගියේ නම් එහි ගමන් කළ මගීන් අනතුරට පත්වී විශාල විනාශයක් සිදුවීමට ඉඩ තිබූ බව පොලීසිය කියයි. අනතුරට පත්ව තිබූ බස් රථය ගොඩට ගැනීම සඳහා දොඹකර දෙකක් භාවිතා කිරීමට පොලීසියට සිදු විය. මෙම හේතුව නිසා හලාවත - කුරුණෑගල මාර්ගයේ ගමනා ගමන කටයුතු විනාඩි 30 ක පමණ කාලයක් ඇණ හිටියේය. අනතුරට පත්ව ඇති බස් රථයේ රියදුරුව හලාවත පොලීසියේ රථ වාහන අංශය විසින් අත්අඩංගුවට ගෙන වෛද්යය පරීක්ෂණයක් සදහා හලාවත මහා රෝහලට ඇතුළත් කර ඇත. හලාවත පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=105655", "Category": null, "Parent URL": null}