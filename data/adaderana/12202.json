{"Source": "Adaderana", "Timestamp": "November 16, 2010 10:42 pm", "Headline": "සුදු කොඩියට අදාළව ශවේන්ද්‍රගේ සාක්ෂි අවසන්", "News Content": "සුදු කොඩි ප්‍රකාශය සම්බන්ධයෙන් හිටපු යුද හමුදාපති සරත් ‍ෆොන්සේකා මහතාට එරෙහිව පවරා ඇති නඩු‍වට අදාළව මේජර් ජෙනරාල් ශවේන්ද්‍ර සිල්වා මහතාගෙන් සාක්ෂි විමසීම අදින් අවසන් කර තිබේ. දීපාලී විජේසුන්දර මහත්මිය ප්‍රමුඛ ත්‍රිපුද්ගල මහාධිකරණ විනිසුරු මඩුල්ල හමුවේ අදාළ නඩුව අද විභාගයට ගත් අවස්ථාවේ තෙවැනි සාක්ෂිකරු ලෙස නම් කර ඇති මේජර් ජෙනරාල් ශවේන්ද්‍ර සිල්වා අද දිනයේත් සාක්ෂි ලබා දීම සිදුකරන ලදී. රජයේ නියෝජ්‍ය සොලිස්ටර් ජනරාල් වසන්ත නවරත්න බණ්ඩාර මහතා විසින් විමසන ලද ප්‍රශ්න වලට පිළිතුරු ලබාදෙමින් 2009-12-13 වන දින සන්ඩේ ලීඩර් පුවත්පතේ සඳහන් වූ ආකාරයට හිටපු එල්.ටී.ටී.ඊ නායකයින් වන නඩේසන්,රමේෂ්,පුලිදේවන් යන අය සුදු කොඩි ඔසවාගෙන නොපැමිණි බව මේජර් ජෙනරාල් ශවේන්ද්‍ර සිල්වා මහතා කියා සිටියේය. මෙම පිරිස යුද්ධයෙන් අත්පත් කරගත් අවසාන බිම්තීරුවේදී යුද්ධයෙන් මියැදී සිටි බව ද,බාර වීමට පැමිණි කිසිවෙකුටත් වෙඩි තැබීමක් සිදුනොකළ බවද හෙතෙම සඳහන් කළේය. කෙසේ වුවද මේජර් ජෙනරාල් ශවේන්ද්‍ර සිල්වා මහතාගෙන් සාක්ෂි විමසීම අදින් අවසන් කළ අතර මෙම නඩුව යළි 18 වෙනි දිනට කල් තබන ලද බවත්,එදිනට ජිනීවා හි ශ්‍රී ලංකා නියෝජිත ශෙනුකා සෙනෙවිරත්න ගෙන් සාක්ෂි විමසීම සිදුකරන බවද අධිකරණය විසින් දැනුම් දී තිබේ.", "URL": "https://sinhala.adaderana.lk/news.php?nid=12202", "Category": null, "Parent URL": null}