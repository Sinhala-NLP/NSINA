{"Source": "Adaderana", "Timestamp": "May 6, 2019 07:08 pm", "Headline": "ප්‍රහාරවලට හේතුව ශක්තිමත් ආණ්ඩුවක් නොමැති වීමයි", "News Content": "ශ්‍රී ලංකාව තුළ ශක්තිමත් ආණ්ඩුවක් නොමැති වීම හේතුවෙන් පාස්කු ඉරු දින සිදු වූ ත්‍රස්ත ප්‍රහාරය සිදු වූ බව ශ්‍රී ලංකා පොදුජන පෙරමුණේ සභාපති මහාචාර්ය ජී.එල් පීරීස් මහතා පවසයි. අද(06) කොළඹ පැවකි මාධ්‍යහමුවකට එක්වෙමින් ඒ මහතා වැඩි දුරටත් සඳහන් කළේ මෙම සිදු වීම වාර්තා වීමෙන් අනතුරුවත් ආණ්ඩුව ඡන්ද ලබා ගැනීමේ අරමුණින් පමණක් කටයුතු කර ඇති බවයි. එහිදී වැඩිදුරටත් අදහස් දැක්වූ මහාචාර්ය ජී.එල් පීරීස් මහතා මේ බව පැවසීය. මනුෂ්‍ය ජිවිත 280ට වැඩි ප්‍රමාණයක් හානිවී මේ වන විට ජනතාව බියෙන් කල් ගෙවන තත්ත්වයක් ඇති වෙලා. සංචාරක කර්මාන්තය සම්පූර්ණයෙන් බිදවැටිලා. ආයෝජන එනවා වෙනුවට තිබෙන ආයෝජනත් රටෙන් පලා යනවා.සිල්ලර වෙලදාම කඩා වැටිලා මුදුල් සංසරණයක් සිද්ධවෙන්නේ නැහැ. අපි රෝග නිධානය සොයා ගෙනයි මේ තත්ත්වයට ප්‍රතිකාර කළ යුතු වෙන්නේ. මේ ඛේදවාචකයට මුලික හේතුව විදියට අපි දකින්නේ රජය චේතනාන්විතව බුද්ධි අංශ බිද දැමීමයි. බුද්ධි අංශ නිලධාරීන් 40ට වඩා සිරභාරයට දමලා. ඒ පවුල්වල අය උසාවි ගානේ රස්තියාදුවුනා. මොවුන් ත්‍රස්තවාදය අවසන් කරන්න විශාල කාර්යභාරයක් ඉටු කරපු අය. එල්. ටි.ටී. ඊ ත්‍රස්තවාදියෙක්ට පලා යන අවස්ථාවේ වෙඩි තැබුවා කියලා වන්දි ගෙවන්නත් සිදුවුනා. වන්දි මුදල ගෙවාගන්න බැරිව සිටිය ඒ නිලධාරියා වෙනුවෙන් අපේ පක්ෂය උදව් කළා. තවත් බුද්ධි අංශ නිලධාරියෙක් ඇප ලබාගන්න බැරිව මාසෙන් මාසෙ බන්ධනාගාරගත කළා. අවසානයේ චිත්ත පීඩාවෙන් ඔහුගේ නැන්දම්මා සියදිවි නසාගත්තා. මේ බුද්ධි අංශ සංහිදියාවට බාධාවක්, හිසරදයක් කියලා මතයක් ගොඩ නැගිලා තිබුණා. මේ රජය බලයට ගේන්න මුල් වුනු දේශීය විදේශිය බලවේග විසින් මේ මතය ගොඩැනැගුවා. ඒ වගේම අඩුවෙන් වැඩකරන එක ඇගට ගුණයි. ධෛර්යමත්ව ඔවුන්ගේ කාර්යභාරය ඉටු කිරීමෙන් ප්‍රශ්න ඇති වෙන්න පුලුවන් කියන දේ බුද්ධි අංශවලට දුන්නා. ඒ නිසයි මේ ඛේදවාචකය වුනේ. දැන් කතා කරලා වැඩක් නැහැ. බුද්ධි අංශවලට ප්‍රසංසා කරලා වැඩක් නැහැ. දැන්වත් මේ අයව නිදහස් කරන්න කියලා අපි ජනාධිපතිවරයාගෙන් ඉල්ලා සිටිනවා. මේ අයගෙන් අති බහුතරය සිරගත කලේ දේශපාලන හේතු නිසා. සාක්ෂි ඇති පිරිස් ඉන්නවා නම් රදවා ගැනීම සම්න්ධයෙන් ප්‍රශ්නයක් නැහැ. ඩයස්පෝරාව, ජනිවා මානව හිමිකම් කවුන්සිලය, දෙමළ සන්ධානය තෘප්තියට පත්කරන්න ගත්ත ක්‍රියාමාර්ගයක් මිස මේ පුද්ගලයින්ට එරෙහිව සාක්ෂි තිබිලා ඒ සාක්ෂි උසාවියට ඉදිරිපත් කරලා ඒ අය වරදකරුවෝ කියලා ඔප්පුවීම නිසා නෙවෙයි මේ අය අත්අඩංගුවට පත්වුනේ. දැන්වත් නිදහස් කරන්න. ඒ පුද්ගලයින් දිරිමත් කළ යුතුයි.", "URL": "https://sinhala.adaderana.lk/news.php?nid=109396", "Category": null, "Parent URL": null}