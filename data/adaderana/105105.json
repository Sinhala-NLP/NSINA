{"Source": "Adaderana", "Timestamp": "February 27, 2019 06:39 am", "Headline": "අලින්ට වෙන හිරි හැර ගැන විදෙස් සංචාරකයින්ගෙන් චෝදනා", "News Content": "වන සංරක්ෂණ දෙපාර්තමේන්තුවට අයත් හබරණ හුරුළු රක්ෂිතයේ පිහිටා ඇති වන අලින් සංචාරකයන්ට පෙන්වන හුරුළු උද්‍යානය තුළ වන අලින්ට හිරිහැර වන ආකාරයෙන් අලි පෙන්වන ජීප් රථ හිමියන් ක්‍රියාකරන බව දෙස් විදෙස් සංචාරකයෝ චෝදනා කරති. විදේශීය සංචාරකයන් නිරන්තරයෙන් මෙම සෆාරි ජීප් රථ රියදුරන් පිළිබඳව හබරණ වන සංරක්ෂණ නිලධාරී කාර්යාලයට පැමිණිලි කර තිබෙන බවත් ඇතැම් සංචාරකයන් පිනවීම සඳහා ඉතා අමානුශික ආකාරයෙන් වන සතුන්ට හිරිහැර සිදු කරන බවත් විදේශීය සංචාරකයෝ කියති. පසුගිය 26 වන දින පස්වරුවේ විදේශීය සංචාරක යුවලක් වෙනත් සෆාරි ජීප් රථයක සිට එවැනි දර්ශනයක් රූගත කොට ප්‍රදේශයේ මාධ්‍යවේදීන් සොයාගෙන පැමිණ ඒවා ලබා දී කියා සිටියේ මේ පිළිබඳව රටේ බලධාරීන්ගේ අවධානය යොමු කරවන ලෙසද තමන්ට මේ පිළිබඳව හඬක් නැගීමට ලංකාවේ රැඳී සිටීමට කාලයක් නොමැති නිසා මෙම ඡායාරූප වීඩියෝ පට වහාම බලධාරීන්ට යොමුකරන ලෙස විදේශීය සංචාරකයින් ජනමාධ්‍ය මඟින් ඉල්ලීමක් කල බවයි. විදේශීය යුවල විසින් ලබාදුන් රූපරාමු පෙළ පරීක්ෂාකිරීමේදී අදාල රියදුරු විදේශීය සංචාරකයන් කණ්ඩායමක් තම රථය තුළ දමාගෙන වන අලින් තිදෙනකු සිටින ස්ථානයක සංචාරකයන් පිනවීම සඳහා තම රථයේ දොර විවෘත කොට වන අලින් ගේ ආසන්නයට ගොස් විවිධ ක්‍රියාකාරකම් වල නිරත වන අයුරු දැක ගැනීමට හැකියාව ලැබිණි. කුඩා පැටවෙකු සමඟ සිටි ඇතින්නියක් මෙම ජීප් රථයට පහරදීමට උත්සාහ කරන ආකාරයත් නැවතත් මෙම ජීප් රථය එම වන අලින්ව සිටින ප්‍රදේශයට ජීප් රථය පිටුපසට ගෙන වන අලින් ආසන්නයට ගොස් ඔවුන්ව කුපිත කිරීමට උත්සාහ දරන ආකාරය දර්ශනය විය. හබරණ අඩවි වන නිලධාරී ප්‍රියන්ත හක්මන මහතාගෙන් අප මේ පිළිබඳව විමසීමේ දී කියා සිටියේ කිසිදු ආකාරයකින් වන සතුන්ට හානියක් වන ආකාරයට සෆාරි ජීප් රථ පැදවිය නොහැකි බවය. එවැනි පැමිණිලි ලැබී ඇති ජීප් රථ හතළිහක් පමණ මේ වන විටත් තම උද්‍යානයට ඇතුළු වීමට නොහැකි වන පරිදි තහනම් කොට තිබෙන බව හෙතෙම සඳහන් කළේ ය. ප්‍රමාණවත් සේවකයන් නොමැතිවීම හේතුවෙන් ඇතැම් ජිප් රථ හිමියන් මේ ආයාකාරයෙන් කටයුතු කරන බවද කෙසේවෙතත් මෙම ජීප් රථය පිළිබඳව ද තමා සොයා බලා නීතිය ක්‍රියාත්මක කිරීමට පසුබට නොවන බව සඳහන් කළේය.", "URL": "https://sinhala.adaderana.lk/news.php?nid=105105", "Category": null, "Parent URL": null}