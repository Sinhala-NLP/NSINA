{"Source": "Adaderana", "Timestamp": "August 7, 2018 01:36 pm", "Headline": "අනූ නවයෙන් බේරුණ ජීවිත - CCTVදර්ශන සහිතයි", "News Content": "කැප්පෙට්ටිපොළ නගරයේ ශ්‍රී ලංගම ඩිපෝව ඉදිරිපිට දී අද(07) පෙරවරුවේ සිදුවු රිය අනතුරකින් ත්‍රී රෝද රථයකට හා ජීප් රථයකට හානි සිදුව තිබේ. කැප්පෙටිපොළ ශ්‍රී ලංගම ඩිපෝවේ සේවයේ නියුතු සේවකයෙක් වැලිමඩ දෙස සිට පැමිණ ශ්‍රී ලංගම ඩිපෝවට සිය ත්‍රී රෝද රථය හැරවීමේ දී නුවරඑළිය දෙස සිට වැලිමඩ දෙසට පැමිණි ජීප් රථයක ගැටීමෙන් මෙම අනතුර සිදුව තිබේ. ජීප් රථයේ ගැටුණු ත්‍රී රෝද රථය මාර්ගය අසලට විසි වී පෙරළී ගොස් ඇති අතර ඒ ආසන්නයේ වු බස් නැවතුමේ වු මගී කාන්තාවන් දෙදෙනෙක් එම ස්ථානයෙන් දිව යෑම නිසා අනූ නවයෙන් බේරී ඇත. ජීප් රථයේ ගමන් කර ඇත්තේ හෝමාගම ප්‍රදේශයේ වෛද්‍යවරියක වන අතර, එම රථය පදවා ඇත්තේ ඇගේ පුතා විසිනි. මෙම අනතුරින් කිසිවෙකුටත් තුවාල සිදුවී නොමැත. සිදුවීම සම්බන්ධයෙන් වැලිමඩ පොලීසිය වැඩිදුර පරීක්ෂණ සිදු කරනු ලබයි. අනතුර සිදුවන ආකාරය අසල පිහිටි වෙළඳසැලක සී.සී.ටීවි කැමරාවක පටිගත වී තිබුණි.", "URL": "https://sinhala.adaderana.lk/news.php?nid=93987", "Category": null, "Parent URL": null}