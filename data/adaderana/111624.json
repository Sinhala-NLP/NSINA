{"Source": "Adaderana", "Timestamp": "June 9, 2019 03:19 pm", "Headline": "මැතිවරණයට එන පුද්ගලයා වැදගත් නෑ - වැඩපිළිවෙලයි වැදගත්", "News Content": "රට ගොඩනැගීම සඳහා වැඩ පිළිවෙලක් ඉදිරිපත් කරන නායකයෙකුට සහය පළ කිරීමට ශ්‍රී ලංකා නිදහස් පක්ෂය කටයුතු කරන බව එක්සත් ජනතා නිදහස් සන්ධාන මහලේකම් මහින්ද අමරවීර මහතා පවසයි. පුද්ගල චරිත වටා නොව කිසියම් වැඩපිළිවෙලක් වටා එක්විය යුතු බව හම්බන්තොට ප්‍රදේශයේ පැවති ජනහමුවක දී මහින්ද අමරවීර මහතා ප්‍රකාශ කළේය. \"දැන් රටේ දේශපාලනය උඩු යටිකුරු වෙනවා. කාටවත් කියන්න බෑ මොකක්ද වෙන්නේ කියලා. 21 වනදා වෙනකල් මෛත්‍රීපාල සිරිසේන ජනාධිපතිවරයා තමයි ජනප්‍රියම නායකයා. එල්ලුම් ගහ ක්‍රියාත්මක කරන්න යෝජනා කරපු වෙලාවෙත් ප්‍රසාදය ලැබුණා. 21 වැනිදා බෝම්බ පිපිරුණාම එතුමාට බනින්න පටන් ගත්තා. අද කිසිදු පක්ෂයකින් ජනාධිපති අපේක්ෂකයෙක් ඉදිරිපත්වෙලා නෑ. මම නම් හිතන්නේ පුද්ගලයෝ වැදගත් නෑ ඊළඟ මැතිවරණයට වැදගත් වෙන්නේ වැඩපිළිවෙල. රට ගොඩගන්න ඉදිරිපත් වෙන නායකයා කවුද? ශ්‍රී.ල.නි.පය කල්පනා කරන්නේ ඊළඟට මේ රට ගොඩගන්න වැඩපිළිවෙලක් ඉදිරිපත් කරන නායකයා කවුද කියලා. අන්න ඒ නායකයත් එක්ක තමයි අපි යන්න ඕනෙ.\" ඒ මහතා වැඩිදුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=111624", "Category": null, "Parent URL": null}