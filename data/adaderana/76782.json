{"Source": "Adaderana", "Timestamp": "August 28, 2017 08:30 am", "Headline": "කතරගම බස්නායක නිළමේ අද බුද්ධ ශාසන අමාත්‍යාංශයට ", "News Content": "ඓතිහාසික රුහුණු කතරගම මහා දේවාලයේ බස්නායක නිළමේවරයා සහ කපු මහත්වරුන් අද(28) දිනයේ බුද්ධ ශාසන අමාත්‍යාංශය වෙත කැඳවා තිබේ. රුහුණු කතරගම ප්‍රධාන දේවාලයේ යතුර ලබාදීම බස්නායක නිලමේවරයා ප්‍රතික්ෂේප කිරීමත් සමඟ බස්නායක නිලමේවරයා සහ කපු මහත්වරුන් අතර පසුගිය 22 වනදා අර්බුදයක් මතු විය. මේ හේතුවෙන් අළුයම ප්‍රධාන පුජාව ද නොපවැත් වුණු අතර පසුව එය උදැසන 08.00 පමණ සිදු කළේය. කෙසේ වෙතත් ගම්වාසීන් හා පොලීසිය මැදිහත් වී ප්‍රධාන දේවාලයේ යතුර කපු මහත්වරන් වෙත බාර දීමෙන් අනතුරුව දේවාලයේ තේවා කටයුතු ආරම්භ විය. මෙම සිද්ධිය සම්බන්ධයෙන් කඩිනමින් විමර්ශනයක් පවත්වන ලෙස බුද්ධ ශාසන අමාත්‍යාංශ ලේකම්වරයා බෞද්ධ කටයුතු කොමසාරිස්වරයා වෙත දැනුම් දී තිබුණි. ඒ අනුව එදින පස්වරුවේ සහකාර බෞද්ධ කටයුතු කොමසාරිස්වරයා කතරගම දේවලය වෙත ගොස් අර්බුදය ඇති වූ පාර්ශවයන් සමඟ සාකච්ඡා කර තිබේ. ඒ අනුව මේ සම්බන්ධයෙන් සකස් කළ වාර්තාව පසුගිය 25 වනදා බෞද්ධ කටයුතු කොමසාරිස් නිමල් කොටවිලගෙදර මහතාට ලබාදී ඇත. අදාළ වාර්තාව අනුව ඒ පිළිබඳ විමර්ශනය කිරිම සඳහා කතරගම බස්නායක නිලමේවරයා සහ කපු මහත්වරුන් අද දිනයේ අමාත්‍යාංශය වෙත කැඳවා තිබේ.", "URL": "https://sinhala.adaderana.lk/news.php?nid=76782", "Category": null, "Parent URL": null}