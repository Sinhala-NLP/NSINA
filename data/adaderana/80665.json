{"Source": "Adaderana", "Timestamp": "November 28, 2017 11:27 am", "Headline": " බස් එක හප්පලා 13කට තුවාල කරලා රියදුරයි කොන් දොස්තරයි පැනලා ගිහින් ", "News Content": "තිස්ස ,මාතර ප්‍රධාන මාර්ගයේ කතරගම සිට කොළඹ දක්වා ධාවනය වෙමින් තිබු පුද්ගලික මඟී ප්‍රවාහන බස්රථයක් තංගල්ල - යායවත්ත ප්‍රදේශයේ දී ගසක ගැටීමෙන් සිදු වූ රිය අනතුරකින් පුද්ගලයින් 13 දෙනෙකු තුවාල ලබා තංගල්ල රෝහලට ඇතුළත් කර තිබේ. අද(28) අළුයම 4 ට පමණ මෙම අනතුර සිදුවී ඇති අතර වර්ෂාව නිසා මාර්ගය ලිස්සන සුලු වීමත්, අධික වේගයත් නිසා රියදුරාට වේගය පාලනය කරගැනීමට නොහැකිවීමත් මෙම අනතුරට හේතුව වන්නට ඇති බවට පොලීසිය සැක කරනු ලබයි. අනතුරින් තුවාල ලැබූ පිරිමි පුද්ගලයින් 12 හා එක් කාන්තාවක වන අතර තුවාල ලැබූ පිරිමි අය අතර විදේශිකයෙකුද සිටින බව පොලීසිය පවසයි. තංගල්ල රෝහලට ඇතුළත් කළ පුද්ගලයින් 13 දෙනා අතුරින් මේ වනවිට පුද්ගලයින් 04 දෙනෙකු ප්‍රතිකාර ලබා පිටව ගොස් ඇති බවත්, කිසිවෙකුගේ තත්ත්වය බරපතළ නොවන බවත් තංගල්ල රෝහලේ වෛද්‍ය අධිකාරී චමින්ද ජයසේකර මහතා කියා සිටියේය. රිය අනතුරින් පසුව බස් රථයේ රියදුරා සහ කොන්දොස්තරවරයා පළා ගොස් ඇති අතර ඔවුන් අත්අඩංගුවට ගැනීම සඳහා තංගල්ල පොලීසිය පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=80665", "Category": null, "Parent URL": null}