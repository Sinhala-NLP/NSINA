{"Source": "Adaderana", "Timestamp": "May 23, 2012 12:40 pm", "Headline": "කටාර් සංචාරය නිමි - ජනපති  යළි දිවයිනට ", "News Content": "කටාර් රාජ්‍යයේ නිල සංචාරයක නිරත වූ ජනාධිපති මහින්ද රාජපක්ෂ මහතා අද (23) උදෑසන යළි දිවයිනට පැමිණ තිබේ. දෝහා ආර්ථික සම්මේලනයේ විශේෂ ආරාධිතයෙකු ලෙස සහභාගීවීමට ජනාධිපතිවරයා කටාර් රාජ්‍යය බලා පිටත්ව ගියේ එරට එමීර්වරයා වන ෂෙයික් හමාඩ් බින් කලීෆා අල්තානි මහතාගේ ආරාධනයකට අනුවය. දෝහා ආර්ථික සම්මේලනයේ 12 වන සැසිවාරය අමතමින් ජනාධිපතිවරයා විසින් එහිදී විශේෂ දේශනයක් ද සිදුකළේය. වසර තිහක් පුරා ත්‍රස්තවාදී තර්ජනයට මුහුණ දී සිටි ශ්‍රී ලංකාව නැවතත් කලාපයේ වැදගත් ආර්ථික හා වාණිජ මධ්‍යස්ථානයක් ලෙස සිය ස්ථානය අත්පත් කරගනිමින් සිටින බව එහිදී ජනාධිපතිවරයා පෙන්වා දී ඇත. සම්මේලනයෙන් අනතුරුව ජනාධිපතිවරයා කටාර් එමීර් ෂෙයික් හමාඩ් බින් කලීෆා අල්තානි, එර‍ට අග්‍රාමාත්‍ය හමාඩ් බින් ජාසිම් බින් ජාබර් අල්තානි යන මහත්වරුන් හමුවිය. ජනාධිපතිවරයාගේ කටාර් සංචාරය තම රටට විශාල ගෞරවයක් බව එහිදී අදහස් දැක්වූ කටාර් එමීර්වරයා ප්‍රකාශ කර ඇත. ත්‍රස්තවාදයෙන් පීඩාවට ලක්ව දැඩි පසුබෑමට ලක්ව සිටි ශ්‍රී ලංකාව, ත්‍රස්තවාදය පරාජය කිරීමෙන් පසු ඉතා වේගයෙන් කලාපයේ ඉහළ ස්ථානයකට රැගෙන ඒමට හැකිවූයේ ජනාධිපති මහින්ද රාජපක්ෂ මහතාගේ දක්ෂ නායකත්වය හේතුවෙන් බව කටාර් එමීර්වරයා එහිදී සඳහන් කර තිබේ. මීට අමතරව ජනාධිපති මහින්ද රාජපක්ෂ මහතා කටාර් හි සිටින ශ්‍රී ලාංකිකයින් ද මුණගැසී ඔවුන්ගේ සුවදුක් විමසූ බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=24462", "Category": null, "Parent URL": null}