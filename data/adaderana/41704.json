{"Source": "Adaderana", "Timestamp": "March 11, 2014 10:56 am", "Headline": "එල්.ටී.ටී.ඊ. හිතවාදීහු ජිනීවා හි විරෝධතා දක්වති", "News Content": "එල්.ටී.ටී.ඊ. හිතවාදීන් 4000ක පමණ පිරිසක් ශ්‍රී ලංකාවට එරෙහිව ජීනිවාහිදී විරෝධතාවක නිරතව තිබේ. එක්සත් ජාතීන්ගේ යුරෝපානු මූලස්ථානය ඉදිරිපිට මෙම විරෝධතාව පවත්වා ඇති බව විදෙස් මාධ්‍ය වාර්තා කළේය. යුරෝපය පුරා සිටින එල්.ටී.ටී.ඊ. හිතවාදීන් මෙම විරෝධතාවට සහභාගී වී ඇති බව සඳහන්ය. ශ්‍රී ලංකාවේ යුධමය වාතාවරණය පැවති සමයේ සිදුවු සිදුවීම් සම්බන්ධයෙන් ජාත්‍යන්තර පරීක්ෂණයක් සිදුකළ යුතු බවට අමෙරිකාව ඇතුළු රටවල් විසින් මානව හිමිකම් කවුන්සිලයට ඉදිරිපත් කර ඇති යෝජනාවට සහය පළ කිරීමේ අරමුණින් ඔවුන් මෙම විරෝධතාව ක්‍රියාත්මක කර ඇත. විරෝධතාකරුවන් ජිනීවා හි, එක්සත් ජාතීන්ගේ යුරෝපානු මුලස්ථානය ඉදිරිපිට කලහකාරී ලෙස හැසිරීම හේතුවෙන් ඒ ආශ්‍රිතව දැඩි ආරක්ෂාවක් යෙදවීමට ද එරට පොලීසිය පියවර ගත් බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=41704", "Category": null, "Parent URL": null}