{"Source": "Adaderana", "Timestamp": "May 29, 2019 10:00 pm", "Headline": "ශ්‍රිපාදයෙන් ඩෙංගු කිටයන් හමුවෙයි", "News Content": "නල්ලතන්නිය-ශ්‍රීපාද මාර්ගයේ 29 දින ලබාගත් මඳුරු කීට සාම්පල් 198න් සාම්පල් 08ක ස්ථීර වශයෙන් ඊඩිස් ඇල්බෆික්ටස් ඩෙංගු මඳුරු කීටයන් සිටින බවට මූලික පරීක්ෂණවලදී හඳුනාගෙන තිබේ. අදාළ ප්‍රදේශයේන ඊඩිස් ඇල්බෆික්ටස් ඩෙංගු මඳුරු කීටයන් සිටින බවට මූලික පරීක්ෂණ වලදී හඳුනාගෙන බව නුවරඑළිය දිස්ත්‍රික් වසංගත රෝග විශේෂඥ, වෛද්‍ය සමුද්‍රිකා පෙරේරා හා මධ්‍යම පළාත් මැලේරියා මර්ධන නිලධාරි එච්.එම්.ෆයිසාල් යන මහත්ම මහත්මීන් විසින් අවධාරණය කර සිටියහ. නල්ලතන්නිය-ශ්‍රීපාද මාර්ගයේදී ප්ලාස්ටික් බෝතල්, පොලිතීන් ඇතුලු දිරා නොයන ඝණ අපද්‍රව්‍ය ඉවත් කිරීමේ ශ්‍රමදානයක් ඉකුත් 25 දා ගඟුලතැන්න ප්‍රදේශයේදී ඊඩිස් ඇල්බෆික්ටස් නැමති ඩෙංගු වාහක මඳුරුවන් සිටින බවට හඳුනා ගැනීමෙන් අනතුරුව මෙම පරීක්ෂණ කටයුතු නුවරඑළිය දිස්ත්‍රික් සෞඛ්‍ය සේවා අධ්‍යක්ෂ වෛද්‍ය සේනක තලගල මහතාගේ උපදෙස් මත ආරම්භ කෙරිණි. නල්ලතන්නිය නගරය හා නිවාස, මරේ තේ වතුයායේ නල්ලතන්නිය උඩ කොටසේ නිවාස, නල්ලතන්නිය-ශ්‍රීපාද මාර්ගයේ නල්ලතන්නියේ සිට ගඟුලතැන්න දක්වා කළ ස්ථාන පරීක්ෂණයකින් අනතුරුව ලබා ගනු ලැබූ මඳුරු කීට සාම්පල් 198 ක කළ පරීක්ෂණයේදී මෙකී තොරතුරු අනාවරණය කර ගැනීමට හැකි වූ බව මෙම පරීක්ෂණ සඳහා සහභාගී වූ නුවරඑළිය දිස්ත්‍රික් කීට විද්‍යාඥ අසංකා දිලානි මහත්මිය සඳහන් කළේය. මෙම පරික්ෂණ චාරිකාවේදී ඩෙංගු මඳුරු කීටයන් බෝ නොවන ආකාරයට මර්ධන කටයුතු සිදු කරන ආකාරය, දිරා නොයන ඝණ අප ද්‍රව්‍ය ඇතුළු කැළි කසළ ක්‍රමවත්ව බැහැර කරන ලෙසත්, පරිසරය පිරිසිදුව තබා ගන්නා ලෙසත් අවශ්‍ය උපදෙස් අදාළ නිවාස හිමියන්, වතු කම්කරුවන් ඇතුළු පදිංචිකරුවන් වෙත ලබා දුන් බව මෙහි සම්බන්ධීකරණ කටයුතු මෙහෙයවනු ලැබූ නුවරඑළිය දිස්ත්‍රික් පරිපාලන මහජන සෞඛ්‍ය පරීක්ෂක ගාමිණී පෙරේරා මහතා පැවසීය. මෙම අවස්ථාවට නුවරඑළිය දිස්ත්‍රික් වසංගත රෝග වෙදඥ වෛද්‍ය සමුද්‍රිකා පෙරේරා, මධ්‍යම පළාත් මැලේරියා මර්ධන නිලධාරි එච්.එම්.ෆයිසාල්, නුවරඑළිය දිස්ත්‍රික් කීට විද්‍යාඥ අසංකා දිලානි, මහනුවර දිස්ත්‍රික් කීට විද්‍යාඥ ටිලාන් ප්‍රනාන්දු, මස්කෙළිය පරිපාලන මහජන සෞඛ්‍ය පරීක්ෂක බී.ඒ. බාස්කරන්, නල්ලතන්නිය මහජන සෞඛ්‍ය පරීක්ෂක එච්.එස්.ගෝදාපතිරණ මැලේරියා මර්ධන මහජන සෞඛ්‍ය පරීක්ෂක එස්. එච්.එම්. මෆාස්, මහනුවර, හා නව තිස්පනේ මහජන සෞඛ්‍ය කේෂත්‍ර නිලදාරීන්, ඩෙංගු මර්ධන කාර්ය සහයකයින්, කිට විද්‍ය සහකාරවරුන් ඇතුලු පිරිසක් සහභාගී වූහ.", "URL": "https://sinhala.adaderana.lk/news.php?nid=110946", "Category": null, "Parent URL": null}