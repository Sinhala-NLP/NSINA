{"Source": "Adaderana", "Timestamp": "April 9, 2010 04:35 am", "Headline": "නාවලපිටියේ මහ ඡන්දය දිග්ගැසෙයි", "News Content": "මහනුවර දිස්ත්‍රීක්කයේ නාවලපිටිය මැතිවරණ බල ප්‍රදේශයේ ඡන්ද මධ්‍යස්ථාන කිහිපයක ඡන්දය ශුන්‍ය කළ බවත්,එකී ඡන්දය වෙනත් දිනයක පැවැත්වීමට තීරණය කර ඇති බවත් මැතිවරණ මහ ලේකම් කාර්යාලය සඳහන් කරයි. ‍ සහකාර මැතිවරණ කොමසාරිස් මහින්ද දේශප්‍රිය මහතා කියා සිටියේ එකී ඡන්ද මධ්‍යස්ථාන සංඛ්‍යාව මෙන්ම යළි මැතිවරණය යළි පවත්වන්නේද නැද්ද යන්න ආදිය සම්බන්ධයෙන් නිල වශයෙන් අද උදෑසන දී මැතිවරණ කොමසාරිස්වරයා විසින් නිල වශයෙන් දැනුම් දීමට නියමිත බවය. නාවලපිටිය ඡන්ද බල ප්‍රදේශයේ ඡන්ද මධ්‍යස්ථාන 16 ක එක්සත් ජාතික පක්ෂයේ සහ ජනතා විමුක්ති පෙරමුණේ ඡන්ද පොළ නියෝජිතයින් පළවා හැරිය බවට පොලීසියට පැමිණිලි කළ බව එ.ජා.ප නියෝජ්‍ය නායක කරූ ජයසූරිය මහතා ඊයේ දිනයේ කියා සිටියේය. ඒ අනුව එකී ඡන්ද මධ්‍යස්ථාන 16 තුළ ඡන්දය ශුන්‍ය කරන ලෙස මැතිවරණ කොමසාරිස්වරයාගෙන් ඉල්ලා සිටි බව ද හෙතෙම අද දෙරණට කියා තිබිණි. කෙසේ වෙතත් ඡන්ද මධ්‍යස්ථාන කිහිපයක වල ඡන්ද පොළ නියෝජිතයින් පළවා හැර මැතිවරණ අක්‍රමිකතා සිදු කළ බවට චෝදනා එල්ල විණි. මීට අමතරව ත්‍රීකුණාලමලය දිස්ත්‍රීක්කයේ ද ඡන්ද මධ්‍යස්ථානයක ඡන්දය ශුන්‍ය කිරීමට පියවර ගෙන ඇති බව ද වාර්තා වේ.", "URL": "https://sinhala.adaderana.lk/news.php?nid=7737", "Category": null, "Parent URL": null}