{"Source": "Adaderana", "Timestamp": "August 15, 2013 12:58 pm", "Headline": "මැඩ්‍රාස් කැෆේ  චිත්‍රපටයට එරෙහිව පෙත්සමක්", "News Content": "සුපිරි බොලිවුඩ් නළු ජෝන් ඒබ්‍රහම් ප්‍රධාන චරිතය නිරෑපණය කරන මැඩ්‍රාස් කැෆේ චිත්‍රපටය ප්‍රදර්ශනය කිරීම තහනම් කරන ලෙස ඉල්ලමින් ඉන්දීය මහාධිකරණයක් වෙත පෙත්සමක් ඉදිරිපත්කර තිබේ. අද(15) දිනයේ මෙම පෙත්සම ඉදිරිපත් කර ඇති බව ඉන්දීය මාධ්‍ය වාර්තා කරයි. අදාළ චිත්‍රපටය මගින් දේශපාලන අභිමතාර්තයන් ඉටුකර ගැනීමක් සිදුවන බව පෙත්සම්කරු සඳහන් කර ඇත. එමෙන්ම චිත්‍රපටය සඳහා ශ්‍රී ලංකා රජය අනුග්‍රහය දක්වා ඇති අතර යුද සමයේ ශ්‍රී ලංකා රජයට විවිධ පාර්ශවයන්ගෙන් එල්ල චෝදනාවලින් මිදීමට මෙම චිත්‍රපටය යොදා ගෙන ඇති බව පෙත්සමෙන් සඳහන් කර තිබේ. එළඹෙන නොවැම්බර් මසයේදී ශ්‍රී ලංකාවේ පැවැත්වෙන පොදු රාජ්‍යය මණ්ඩලයීය රාජ්‍ය නායක සමුළුව ඉලක්ක කර ගනිමින් ශ්‍රී ලංකා රජය මෙම චිත්‍රපටයට අනුග්‍රහය දක්වා ඇති බව පෙත්සමේ සඳහන්ව ඇති බව ඉන්දීය මාධ්‍ය වාර්තා කරයි. අදාළ චිත්‍රපටය ප්‍රදර්ශනය වීමෙන් දෙමළ ජනතාවට දැඩි අසාධාරණයක් සිදුවන බව පෙත්සම්කරු වැඩිදුරටත් සඳහන් කර ඇත. කෙසේ වෙතත් මැඩ්‍රාස් කැෆේ චිත්‍රපටයට ශ්‍රී ලංකා රජය විසින් අනුග්‍රහය දක්වා ඇති බවට පළ වන වාර්තා ප්‍රතික්ෂේප කරන බව ජෝන් ඒබ්‍රහම් පසුගියදා ප්‍රකාශ කර තිබුණි. මැඩ්‍රාස් කැෆේ චිත්‍රපටය එළඹෙන 23 වැනිදා සිට ලොවපුරා ප්‍රදර්ශනය වීමට නියමිතයි.", "URL": "https://sinhala.adaderana.lk/news.php?nid=36644", "Category": null, "Parent URL": null}