{"Source": "Adaderana", "Timestamp": "June 27, 2017 12:05 pm", "Headline": "ප්‍රචණ්ඩකාරීව හැසිරී මහජන දේපළවලට හානි කරන්න එපා ", "News Content": "නීති විරෝධිව, ප්‍රචණ්ඩකාරීව හා මහජන දේපලයන්ට හානිවන ආකාරයෙන් හැසිරීමෙන් වළකින ලෙස එක්සත් ශිෂ්‍ය පෙරමුණ විශ්වවිද්‍යාල ශිෂ්‍යයන්ගෙන් ඉල්ලීමක් කරයි. අද(27) උදෑසන පැවති එම පෙරමුණේ මාධ්‍ය හමුවට එක් වෙමින් එහි මාධ්‍ය ප්‍රකාශක චිරන්තක පලුගස්වැව මහතා මෙම අදහස් පළ කළේය. අන්තර් විශ්වවිද්‍යාල ශිෂ්‍ය සංගමය සහ අනෙකුත් දේශපාලන සංවිධාන සිසුන් කුපිත කරවමින් මහජන දේපළවලට හානි සිදු කිරීම නීති විරෝධි බව ඔහු වැඩි දුරටත් පැවසීය. පසුගිය දා සෞඛ්‍ය අමාත්‍යාංශයේ දී ඇති වු සිදු වීමත්, රටපුරා ඇති කරමින් පවතින කලබලකාරී තත්ත්වයන් පිටුපස සිටින අන්තගාමී දේශපාලන කල්ලිවල නායකයින් තම දරුවන් හා පවුල්වල සමාජිකයින් පෞද්ගලික විශ්වවිද්‍යාලවලට යවමින් රාජ්‍ය විශ්වවිද්‍යාලවල දරුවන් තම පටු දේශපාලන අරමුණු වෙනුවෙන් කුපිත කරමින් සිටින බවද පලුගස්වැව මහතා මෙහිදී කියා සිටියේය. මෙම තත්ත්වය තුළ කුමන දේශපාලන මතවාදයන් දැරුවත් ප්‍රචණ්ඩකාරී හැසිරීම්වලින් වැළකී සාකච්ඡා මට්ටමින් එම ගැටළු විසඳා ගන්නා ලෙස ද එක්සත් ශිෂ්‍ය පෙරමුණ සිසුන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=74610", "Category": null, "Parent URL": null}