{"Source": "Adaderana", "Timestamp": "June 12, 2014 10:31 am", "Headline": "මඟුලක් කතා කරන්න යද්දී හෙනහුරෙක් පහත්වෙයි", "News Content": "තම පුතුට සහකාරියක් කැඳවාගෙන ඒමට පෙර ඒ සම්බන්ධයෙන් කතා බහ කිරීම සඳහා ස්වාමි පුරුෂයා සමග යතුරු පැදියකින් යමින් සිටි කාන්තාවකගේ රන් දම්වැලක් කොල්ල කා පලාගිය සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව සාලියවැව පොලීසිය කියයි. සිද්ධියට මුහුණ දී ඇත්තේ රාජාංගනය, යාය 06, වරාවැව පදිංචිකාරියක වන ලේල්වල ගමගේ නන්දාවතී (අවු:50) නම්වූ කාන්තාවකි. පසුගිය 11 වැනිදා සාලියවැව පොලිස් වසමේ නීලබැම්ම - කොහොඹ ගස් හන්දිය ප්‍රදේශයේදී මෙම කොල්ලය සිදුවී ඇත. තම පුතාගේ විවාහය සම්බන්ධයෙන් කතාබහ කර ගැනීම සඳහා ලේලියගේ නිවසට තම පුරුෂයා සමග යතුරු පැදියකින් ගමන් කරමින් සිටින විට පිටුපසින් පැමිණි යතුරු පැදියක සිටි අයෙකු කොල්ලය සිදු කර පලාගිය බව සිද්ධියට මුහුණ දුන් කාන්තාව විසින් පොලීසියට කර ඇති පැමිණිල්ලේ සඳහන්ව ඇත. කොල්ල කන ලද රන් දම්වැලේ වටිනාකම රුපියල් 90,000 ක් බවද පැමිණිලිකාරිය පොලීසිය හමුවේ පවසා තිබේ. කොල්ලකරුවන් කවුරුන්ද යන්න පැමිණිලිකාරිය හඳුනාගෙන නැති බව පොලීසිය කියයි. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43912", "Category": null, "Parent URL": null}