{"Source": "Adaderana", "Timestamp": "December 4, 2015 11:09 am", "Headline": "ගොවීන්ට තාක්ෂණික දැනුම හා වෙනත් සහය දෙනවා ", "News Content": "සෑම කෘෂි ඉඩමකින්ම උපරිම ප්‍රයෝජන ගැනීම ගොවියාගේ වගකීම බව ප්‍රාථමික කර්මාන්ත අමාත්‍ය දයා ගමගේ මහතා පවසයි.දෙහිඅත්තකණ්ඩිය ගොවිජන සේවා මධ්‍යස්ථානය අතින් ජනතා අයිතියට පත් කරමින් හෙතෙම මේ බව පැවසීය.එහිදි අමාත්‍ය දයා ගමගේ මහතා කියා සිටියේ මේ වන විට වගා කරමින් සිටින සෑම ඉඩමක්ම උපරිම ප්‍රයෝජනය ලබා ගැනීම දක්වා සංවර්ධනය කිරීම ගොවියාගේ වගකීම බවයි. ඒ වෙනුවෙන් අවශ්‍ය තාක්ෂණික දැනුම හා වෙනත් සහයන් ලබා දීමට රජය කටයුතු කරන බව ද හෙතෙම කියා සිටියේය.ඉදිරියේ දී නිර්මාණය කිරීමට අපේක්ෂිත කෘෂිකාර්මික අධිකලාප සඳහා ආදර්ශ ගොවි ජනපද ලෙස දෙහිඅත්තකණ්ඩිය වැනි ප්‍රදේශ සංවර්ධනය විය යුතු බව ද මෙහිදී දයා ගමගේ මහතා පැවසීය.වියට්නාමය හා තායිලන්තය වැනි රටවල් මේ වන විට සරු කුඹුරු හෙක්ටයාරයකින් වී කිලෝ අටදහසක් පමණ උපයන බව වාර්තා වන නමුත්, ශ්‍රී ලංකාවේ මේ වන විටත් අස්වනු ලෙස නෙළා ගනු ලබන්නේ වී කිලෝ 4,500ක් පමණ බවත්, එම ප්‍රමාණය හෙක්ටයාරයකට වී කිලෝ හයදහස හෝ හය දහස් පන්සියය දක්වා ඉහළ නැංවීම පහසුවෙන්ම කළ හැකි බවත්, හෙතෙම කීවේය.", "URL": "https://sinhala.adaderana.lk/news.php?nid=55508", "Category": null, "Parent URL": null}