{"Source": "Adaderana", "Timestamp": "November 17, 2015 03:04 pm", "Headline": "යහපත් රටක් ගොඩනැඟීමට සහයෝගය ලබා දෙන්න", "News Content": "ජාතිවාදය නැති, ආගම් භේදය නැති ශ්‍රී ලංකාවක් බිහි කිරීම සඳහා රට හැර ගිය බොහෝ පිරිසක් දැන් එක්ව සිටින බවත්, එසේම ලොව පුරා සිටින විවිධ ජාතීන්ට අප ශ්‍රී ලාංකිකයන් යැයි දැන් අභීතව හඬ නැගීමට වරම් ලැබී ඇති බවත්, අගමැති රනිල් වික්‍රමසිංහ මහතා පවසයි.අග්‍රාමාත්‍ය රනිල් වික්‍රමසිංහ මහතා මේ බව කියා සිටියේ අරලියගහ මන්දිරයේදී අද පෙරවරුවේ සංවිධානය කර තිබූ ද්විත්ව පුරවැසි සහතික ප්‍රධානෝත්සවයට එක්වෙමිනි.එහිදී දී අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේද පැවසීය.ජනවාරි 8 වැනි දා මෙරට ජනතාව යහපාලනය ස්ථාපිත කිරීම සඳහා මෛත්‍රීපාල සිරිසේන ජනාධිපතිතුමාට ජන වරමක් ලබා දුන්නා. එම වරම ලබා ගෙන අප යහපාලනය ස්ථාපිත කිරීමට මූලික අඩිතාලම දමමින් සිටිය දී පාර්ලිමේන්තු මැතිවරණය ද පැවැත්වුණා. එම පාර්ලිමේන්තු මැතිවරණයේ ප්‍රතිඵල අනුව ජාතික ආණ්ඩුවක් පිහිටුවීමට අපට හැකි වුණා. එමගින් මුළු පාර්ලිමේන්තුවම එකතු කිරීමට හැකියාව ලැබුණා. ජිනීවාහි එක්සත් ජාතීන්ගේ මානව හිමිකම් කොමිෂන් සභාවේ අනුමැතිය ද අපගේ යහපාලනයට ලැබී තිබෙනවා. අප සමග ඉදිරි ගමන යන්නට මෙරට වැසියන් පමණක් නොව, ශ්‍රී ලංකාවෙන් පිටත සිටින ලාංකිකයන් ද එකඟතාවය පළ කර තිබෙනවා. දින 100 වැඩසටහනේ දී ජෝන් අමරතුංග ඇමැතිතුමා යටතේ අප ද්විත්ව පුරවැසිභාවය ප්‍රදානය කිරීමේ කටයුත්ත ආරම්භ කළා. ජාතික රජය යටතේ අප ද්විත්ව පුරවැසිභාවය ප්‍රදානය කරන්නේ පළමු වතාවටයි. එස්.බී. නාවින්න ඇමැතිතුමා යටතේ එය ප්‍රදානය කෙරෙනවා. නාවින්න ඇමැතිතුමා මේ සඳහා විශාල උනන්දුවක් දක්වා තිබෙනවා. මේ රටේ පුරවැසියන් ලියාපදිංචි කිරීම සඳහා තොරතුරු තාක්‍ෂණ මාධ්‍ය යොදා ගත හැකියි. බොහෝ දෙනෙකු ශ්‍රී ලංකාව අතහැර ගියේ දේශපාලන හේතූන් මතයි. ජාති භේදය නිසා ද බොහෝ අය ශ්‍රී ලංකාව අතහැර ගියා. 1983 ඇති වූ කෝලාහලවලින් පසුව බොහෝ දෙමළ ජනතාව රට අතහැර ගියා. එම නිසා අප රටට වැදගත් පුරවැසියන් පිරිසක් අහිමි වුණා. එමෙන්ම විවිධ දේශපාලන හේතු නිසා සිංහල පුරවැසියන් බොහොමයක් වෙනත් රටවලට සංක්‍රමණය වුණා. ආගමික භේද නිසා මුස්ලිම් ජනතාව විදේශගත වුණා. මේ රටේ ජනතාවට හොඳ ආර්ථිකයක්, රැකියා, අධ්‍යාපනය ලබා දීමට ඉහත යුගවල දී නොහැකි වූ නිසා තවත් පිරිසක් රට හැර ගියා. එලෙස රට හැර ගිය සියලූ දෙනාම අද නැවත එකතු වී සිටිනවා. ඒ අලූත් ශ්‍රී ලංකාවක් බිහි කිරීම සඳහායි. ජාතිවාදය නැති ශ්‍රී ලංකාවක් බිහි කිරීම සඳහායි. ආගම් භේදය නැති ශ්‍රී ලංකාවක් බිහි කිරීම සඳහායි. ලොව පුරා විසිරී සිටින විවිධ ජාතීන්ට අප ශ්‍රී ලාංකිකයන් යැයි අභීතව හඬ නැගීමට වරම් ලැබී තිබෙනවා. අපේ ක්‍රිකට් කණ්ඩායම එංගලන්තය, ඕස්ට්‍රේලියාව මෙන්ම ඕනෑම රටකට යනවා නම් එම රටවල සිටින ශ්‍රී ලාංකික ජනතාව අපගේ ධජය යටතට එක් ‍ෙරාක් වී අප ශ්‍රී ලාංකිකයන් යැයි ප්‍රකාශ කරනවා. ඒ ආඩම්බරකම එම ජනතාවගේ සිත්වල නොමැකෙන ලෙස සටහන් වී තිබෙනවා. ලොව පුරා විසිරී සිටින සියලූම දෙනාට යළිත් ශ්‍රී ලංකාවට පැමිණෙන්නැයි අප ආරාධනා කරනවා. ජනාධිපති මෛත්‍රීපාල සිරිසේන මහතාගේ නායකත්වය යටතේ මේ ගෙන යන ව්‍යාපාරයට සැමගේ සහයෝගය අවශ්‍යයි. අප මේ රට ගොඩනංවමු. අප මේ රට ඉදිරියට ගෙන යමු. ශ්‍රී ලංකාවේ ජාතික සංහිඳියාව ස්ථාපිත කොට යහපත් රටක් ගොඩනැංවීමට අප දරණ වෑයමට සහයෝගය ලබා දෙන්නැයි ද්විත්ව පුරවැසිභාවය ලබාගත් සියලූම පුරවැසියන්ගෙන් ඉල්ලා සිටිනවා. ඒ ඒ රටවල තිබෙන ප්‍රශ්න නිසා සමහරුන්ට ද්විත්ව පුරවැසි බව ලබා ගැනීමට නොහැකි වී තිබෙනවා. ඔවුන්ගෙන් ද අපේ වෑයමට සහයෝගය ලබා දෙන්නැයි ඉල්ලා සිටිනවා. එහිදී අදහස් දැක්වූ අභ්‍යන්තර කටයුතු, වයඹසංවර්ධන හා සංස්කෘතික කටයුතු අමාත්‍ය එස්.බී. නාවින්න මහතා. යම් යම් හේතූන් නිසා අපේ රට හැර ගිය පිරිසක් සිටිනවා. ඒ අයට නැවත රටට ඒමට නොහැකි තත්ත්වයක් තිබුණා. නමුත් අපේ ජනාධිපතිතුමන් සහ අගමැතිතුමන් ඒ ගැන සලකා බලා නැවත ද්විත්ව පුරවැසිභාවය ලබා දෙන්නැයි අපට උපදෙස් ලබා දුන්නා. මීට පෙර අවස්ථා දෙකක දී මෙම අමාත්‍යාංශය බාරව සිටි ජෝන් අමරතුංග මහතා ද්විත්ව පුරවැසිභාවය ලබා දුන්නා. අද අප මෙතැන සිටින 2000ක් සඳහා ද්විත්ව පුරවැසිභාවය ලබා දෙනවා. තවත් විශාල පිරිසක් මේ සඳහා ඉල්ලූම් කර තිබෙනවා. මේ ආණ්ඩුව පත් වූ පසුව රටේ පවතින යහපත් වාතාවරණය නිසා මෙසේ ඉල්ලීම් සිදු කරනවා. ඒ අයටත් ද්විත්ව පුරවැසිභාවය ලබා දෙන්න අප බලාපොරොත්තු වනවා. ඔවුන් සියලූ දෙනා ද අපේ රටේ ආර්ථිකයට ශක්තියක් වේවි කියා අපි සිතනවා. එහිදී අදහස් දැක්වූ ආගමන විගමන පාලක එම්.එන්. රණසිංහ මහතා. 1987 වසරේ සිට විශාල පිරිසකට ද්විත්ව පුරවැසිභාවය ලබා දී තිබෙනවා. ඒ අය ශ්‍රී ලංකාවේ ආර්ථිකයට විශාල ශක්තියක් සැපයුවා. නව ආණ්ඩුව පත් වූ පසු නැවතත් ද්විත්ව පුරවැසිභාවය ලබා දෙන්න කටයුතු කළේ එම නිසයි. ඒ අනුව පසුගිය මාර්තු මාසයේ සිට අපි අවස්ථා තුනක දී ද්විත්ව පුරවැසිභාවය ලබා දුන්නා. ඒ සියලූ දේ කළේ විශේෂ කමිටුවක් මගින් හොදින් කරුණු අධ්‍යයනය කළ නීත්‍යානුකූල ක්‍රමවේදයක් යටතේයි. මෙම උත්සවය සඳහා විදේශ කටයුතු අමාත්‍ය මංගල සමරවීර, වරාය හා නාවික කටයුතු අමාත්‍ය අර්ජුන රණතුංග, පුනරුත්තාපන, බන්ධනාගාර ප්‍රතිසංස්කරණ හා හින්දු ආගමික කටයුතු අමාත්‍ය ඩී.එම්. ස්වාමිනාදන් යන මහත්වරු ද සහභාගි වූහ.", "URL": "https://sinhala.adaderana.lk/news.php?nid=55150", "Category": null, "Parent URL": null}