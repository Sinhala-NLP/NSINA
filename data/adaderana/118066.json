{"Source": "Adaderana", "Timestamp": "September 2, 2019 12:49 pm", "Headline": "යාපනයේ ඉඩම් හිමිව තිබු පිරිසට සුබ ආරංචියක්", "News Content": "ජනාධිපති මෛත්‍රීපාල සිරිසේන මහතාගේ කඩිනම් වැඩපිළිවෙල යටතේ, යාපනය දිස්ත්‍රික්කයේ මේ වන විට ආරක්ෂක හමුදා සහ පොලීසිය විසින් භාවිතා කරන රජයේ සහ පෞද්ගලික ඉඩම් හඳුනාගෙන එම අයිතිකරුවන්ට භාර දීමට උතුරු පළාත් ආණ්ඩුකාර ආචාර්ය සුරේන් රාඝවන් මහතා උපදෙස් ලබා දී ඇත. එබැවින් යාපනය දිස්ත්‍රික්කයේ ත්‍රිවිධ හමුදාව සහ පොලීසිය විසින් දැනට අත්පත් කරගෙන සිටින පෞද්ගලික ඉඩම් පිළිබඳ තොරතුරු ලබා දෙන ලෙස ඉඩම් හිමියන්ට දැනුම් දෙනු ලැබේ. ඒ අනුව හිමිකම් සහිත අයිතිකරුවන් හඳුනාගෙන එම ඉඩම් ඔවුන්ට භාර දීමට ඉක්මණින් පියවර ගනු ලැබේ. ඉඩම් හිමිකරුවන්ට ඔවුන්ගේ ඉඩම් ලබා ගැනීම සඳහා තමා සතුව පවතින සාක්ෂි හෝ පැහැදිලි කිරීමක් සහිතව විශේෂයෙන් සකස් කරන ලද අයදුම්පත සම්පූර්ණ කර ඉඩම් ලේඛනවල පිටපතක් සමඟ ආණ්ඩුකාර ලේකම් කාර්යාලය, පරණ උද්‍යානය, චුන්දිකුලි, යාපනය වෙත සැප්තැම්බර් 09 වන දිනට පෙර ඉදිරිපත් කරන ලෙස අයදුම්කරුවන්ගෙන් ඉල්ලා සිටී. අයදුම් පත්‍රය ආණ්ඩුකාරවර ලේකම් කාර්යාලය, යාපනය දිස්ත්‍රික් ලේකම් කාර්යාලය, ප්‍රාදේශීය ලේකම් කාර්යාලය සහ උතුරු පළාත් සභා වෙබ් අඩවියෙන් (https://np.gov.lk/)ලබා ගත හැකිය.", "URL": "https://sinhala.adaderana.lk/news.php?nid=118066", "Category": null, "Parent URL": null}