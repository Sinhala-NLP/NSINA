{"Source": "Adaderana", "Timestamp": "August 7, 2013 08:34 am", "Headline": "වැඩි මිලට ඖෂධ ලබාදෙන්න ගිහින් මාට්ටු", "News Content": "සෞඛ්‍ය අමාත්‍යංශය සඳහා වෙළදපොළේ පවතින මිලට වඩා වැඩි මිලකට ඖෂධ තොගයක් මිලදී ගැනීමට ඉදිරිපත් කර තිබූ ටෙන්ඩර් පත්‍රයක් පිළිබඳව තොරතුරු අනාවරණය වී තිබේ. සෞඛ්‍ය අමාත්‍යංශයේ ප්‍රකාශකයෙකු සඳහන් කළේ ඩයිසිපෑම් නැමැති නිදි පෙති මිලියනයක් මිලදී ගැනීම සඳහා අදාළ ටෙන්ඩරය ඉදිරිපත් කර තිබූ බවයි. එම ඖෂධයේ එක් පෙත්තක් රාජ්‍ය ඖෂධ නීතිගත සංස්ථාව අලෙවි කරනු ලබන්නේ ශත 17ක මිලකට වුවත් ටෙන්ඩර් පත්‍රයේ අදාළ ඖෂධ පෙත්තක් මිලදීගැනීම සදහා රුපියල් 08යි ශත 70ක මිලක් සටහන් කර තිබේ. අදාළ ටෙන්ඩරය සෞඛ්‍ය සේවා අධ්‍යක්ෂ ජෙනරාල්වරයාගේ අනුමැතියට යොමුකළ අවස්ථාවේ මෙම තොතුරු අනාවරණය වී ඇති අතර වහාම එම ටෙන්ඩරය ප්‍රතික්ෂේප කිරීමට අධ්‍යක්ෂ ජනරාල්වරයා කටයුතු කර ඇති බව වාර්තා වෙයි. මෙම ඖෂධ තොගය මිලදීගැනීම තුළින් සෞඛ්‍ය අමාත්‍යංශයට සිදුවීමට ගිය රුපියල් ලක්ෂ ගණනක පාඩුව පිළිබඳව සෞඛ්‍ය අමාත්‍ය මෛත්‍රීපාල සිරිසේන මහතා ද දැනුවත් කර තිබේ. ඒ අනුව අදාළ ටෙන්ඩරය සඳහා තාක්ෂණික කමිටුව කුමණ පදනමක් මත අනුමැතිය ලබා දුන්නේ ද යන්න පිළිබඳ නිදහසට කරුණු විමසන ලෙස සෞඛ්‍ය අමාත්‍ය මෛත්‍රීපාල සිරිසේන මහතා උපදෙස් ලබා දී ඇති බව සෞඛ්‍ය අමාත්‍යංශය සදහන් කළේය.", "URL": "https://sinhala.adaderana.lk/news.php?nid=36441", "Category": null, "Parent URL": null}