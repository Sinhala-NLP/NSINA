{"Source": "Adaderana", "Timestamp": "May 21, 2015 11:00 am", "Headline": "හරීන්ට මහ ඇමති පුටුවේ වැඩ කරන්න අවුලක් නෑ ", "News Content": "ඌව පළාත් මහ ඇමැති ලෙස හරීන් ප්‍රනාන්දු මහතා එම තනතුරේ කටයුතු කිරීම වළක්වමින් අතුරු තහනම් නියෝගයක් නිකුත් කිරීම අභියාචානාධිකරණය විසින් අද ප්‍රතික්ෂේප කර තිබේ.එහි හිටපු මහ ඇමැති ශෂීන්ද්‍ර රාජපක්ෂ මහතා තනතුරෙන් ඉවත් කර හරීන් ප්‍රනාන්දු මහතා පත් කිරීම අභියෝගයකට ලක් කරමින් සන්ධානයේ මහලේකම් සුසිල් ප්‍රේම් ජයන්ත මහතා ඇතුළු ඌව පළාත් සභාවේ මන්ත්‍රීන් පිරිසක් අභියාචනාධිකරණයට පෙත්සමක් ගොනු කර තිබුණි.එම පෙත්සම්වලට අදාළ මූලික විභාගයක් කිරීමෙන් පසුව එය ලබන ජූනි මස 15දා විභාගයට ගැනීමටත් එදිනට පෙර විරෝධතා ඉදිරිපත් කරන ලෙසත් අභියාචනාධිකරණයේ සභාපති විනිසුරු විජිත් මලල්ගොඩ මහතා දැනුම්දුන් බව අද දෙරණ වාර්තාකරු පැවසීය.ඒ අනූව ‍පෙත්සම් පිළිබඳ වැඩිදුර විභාගය ජූනී මස 15 වැනිදා විභාගයට ගැනීමට නියමිතය.මේ අතර තමන්ට හිමි හිඟ වැටුප් ලබාදෙන ලෙස ඉල්ලා යුද්ධයෙන් ආබාධිත වු සෙබළුන් පිරිසක් ගොනු කරන ලද පෙත්සම විභාගයට ගැනීමට ද අභියාචනාධිකරණය දින නියම කර තිබේ.ඒ අනූව අදාළ පෙත්සම ලබන සැප්තැම්බර් මස 28 වැනිදා විභාගයට ගන්නා බව අභියාචානාධිකරණය දැනුම්දුන් බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=51480", "Category": null, "Parent URL": null}