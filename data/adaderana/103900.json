{"Source": "Adaderana", "Timestamp": "February 8, 2019 12:09 pm", "Headline": "ජනාධිපති පරීක්ෂණ කොමිසන් සභාවේ කාලය යළිත් දිගු වෙයි", "News Content": "ශ්‍රී ලන්කන් හා මිහින්ලංකා ගුවන් සමාගම්වල සිදුවූ බව කියන අක්‍රමිකතා පිළිබඳ සොයාබැලීම සඳහා පත්කළ ජනාධිපති පරීක්ෂණ කොමිසන් සභාවේ කාලය යළිත් දීර්ඝ කිරීමට ජනාධිපති මෛත්‍රීපාල සිරිසේන මහතා පියවර ගෙන තිබේ. කොමිසමේ කාලය ලබන මැයි මස 30 වැනිදා දක්වා දීර්ඝ කිරීමට ජනාධිපතිවරයා පියවර ගෙන ඇති අතර ඊට අදාළ අතිවිශේෂ ගැසට් පත්‍රය ඊයේ(07) දිනයේ නිකුත් කර ඇති බව වාර්තා වෙයි. 2006 වසරේ ජනවාරි මස 01 වැනිදා සිට 2018 වසරේ ජනවාරි මස 31 වැනිදා දක්වා වූ කාල සීමාව තුළ ශ්‍රී ලන්කන් ගුවන් සමාගම, ශ්‍රී ලන්කන් කේටරින් සමාගම සහ මිහින් ලංකා පුද්ගලික සමාගම යන ආයතනවල සිදුවූ බව කියන අක්‍රමිකතා පිළිබඳ සොයාබැලීම සඳහා ජනාධිපතිවරයා විසින් 2018 වසරේ ජනවාරි මස 31 වැනි දින මෙම කොමිසම පත් කරනු ලැබීය. මාස 06ක් දක්වා බලපැවැත්වෙන පරිදි පත් කළ කොමිසමේ නිල කාලය පසුගිය වසරේ ජූලි මස 31 වැනිදා අවසන් වීමට නියමිතව තිබුණ ද අතිවිශේෂ ගැසට් පත්‍රයක් මගින් එහි කාලය මාස 05කින් දිර්ඝ කිරීමට ජනාධිපතිවරයා පියවර ගෙන තිබුණි. දෙවන වරටත් මාස එක හමාරකින් එහි කාලය දීර්ඝ කිරිම හේතුවෙන් ලබන 15 වැනිදා කොමිසමේ කාලය අවසන් වීමට නියමිතව තිබුණි. කෙසේවෙතත් කොමිසමේ විමර්ශන කටයුතුවල වර්තමාන තත්ත්වය සැලකිල්ලට ගනිමින් තවදුරටත් එහි කාලය දීර්ඝ කිරීමට ජනාධිපති මෛත්‍රීපාල සිරිසේන මහතා පියවර ගෙන තිබේ.", "URL": "https://sinhala.adaderana.lk/news.php?nid=103900", "Category": null, "Parent URL": null}