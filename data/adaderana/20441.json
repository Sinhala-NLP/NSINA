{"Source": "Adaderana", "Timestamp": "December 3, 2011 09:03 pm", "Headline": "නත්තල් සමයේ කිසිදු රාජ්‍ය උත්සවයකට සහභාගි වන්නේ නෑ", "News Content": "මෙවර නත්තල් උත්සව සමයේ දී පැවැත්වෙන කිසිදු රාජ්‍ය උත්සවයකට හෝ කිසිදු රාජ්‍ය සංස්ථා වැඩසටහනකට තමන් සහභාගි නොවන බව කොළඹ අගරදගුරු අතිඋතුම් කාදිනල් මැල්කම් රංජිත් හිමිපාණන් පවසයි. ‍ මතභේදයට ලක්වූ මොරටුව, රාවතාවත්ත ළමා නිවාසය සම්බන්ධයෙන් සාධාරණයක් ඉටුකරන තුරු තමන් මෙම තීරණය ක්‍රියාත්මක කරන බව කාදිනල්තුමන් සඳහන් කරයි. ‍ අද(03) කොළඹ පැවති මාධ්‍ය හමුවකදී අදහස් දක්වමින් මැල්කම් රංජිත් හිමිපාණන් මේ බව සඳහන් කළේය. ‍ ගබ්සා කිරීම තහනම් නිසා යම්කිසි හේතූන් නිසා තමන් බලාපොරොත්තු නොවන ආකාරයේ ගැබ්ගැනීමක් සිදුවුණොත් එවැනි අයට සහයවීම පොදු සමාජයේ වගකීමක් විය යුතු බව එම හිමිපාණන් පෙන්වාදුන්නේය. ‍ මෙම දරුවන් බිහිවූ පසු ඔවුන් නිසියාකාරව හදාවඩා ගැනීමට කටයුතු කිරීම ද මනුෂ්‍ය සමාජයේ වගකීමක් බව ද එහිදී හිමිපාණන් ප්‍රකාශ කළේය. ‍ තෙරේසා මව්තුමිය විසින් පිහිටුවන ලද මිෂනරීස් ඔෆ් චැරිටි නම් මෙම සංවිධානය ලොව පුරා මෙවැනි සුවිශාල සේවාවක් ඉටුකරන බව එම සේවාවම මෙම ළමා නිවාසය තුළ දකින්නට ලැබුණු බවත් මැල්කම් රංජිත් හිමිපාණන් වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=20441", "Category": null, "Parent URL": null}