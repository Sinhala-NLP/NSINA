{"Source": "Adaderana", "Timestamp": "April 10, 2012 01:09 pm", "Headline": "ප්‍රේමකුමාර් නිදහස් කළේ අතුරුදහන්වීම ගැන ප්‍රසිද්ධ කළ නිසයි ", "News Content": "ප්‍රේමකුමාර් ගුණරත්නම් අතුරුදහන්වීම හා නැවත හමුවීමේ සිද්ධිය තුළ ශ්‍රී ලංකාවේ දේශපාලනයේ අනන්‍යතාවය පිළිබිඹු කරන වෙනත් අතුරුදහන්වීමේ සිද්ධීන්වල සමාන ලක්ෂණ පෙන්නුම් කරන බව යුද ගැටුම් පැවති සමයේ ශ්‍රී ලංකාවේ එක්සත් ජාතීන්ගේ මාධ්‍ය ප්‍රකාශක ලෙස කටයුතු කළ ගෝර්ඩ්න් වයිස් මහතා පවසයි. එසේ සිදුවූ බොහෝ පුද්ගල අතුරුදහන්වීම් පිළිබඳව කිසිදු තොරතුරක් අනාවරණය නොවූ බව ද ඔහු සඳහන් කරයි. එල්.ටී.ටී.ඊ සංවිධානය සමග පැවති සිවිල් යුද ගැටුම් අවසන්වීමෙන් පසු මෙවැනි අතුරුදහන්වීම් අවම වනු ඇතැයි ජනතාව සිතුවද එම තත්ත්වය කිසිසේත්ම අඩු වී නොමැති බවත්, එම අතුරුදහන්වීම්වල වැඩිවීමක් දක්නට ලැබෙන බවත් ඒ මහතා පෙන්වාදෙයි. ප්‍රේමකුමාර් ගුණරත්නම් වෙත නිදහස ලබාදී ඇත්තේ ඔහුගේ පවුලේ සාමාජිකයින් විසින් අදාළ අතුරුදහන්වීම පිළිබඳව ප්‍රසිද්ධියට පත්කිරීම නිසා බව ද ගෝර්ඩ්න් වයිස් මහතා පවසයි. ශ්‍රී ලංකා රජයෙහි ජනප්‍රියත්වය තවදුරටත් පැවතිය ද පෙරටුගාමී සමාජවාදී පක්ෂය වැනි පක්ෂ බිහිවීම තුළින් අතෘප්තිය වර්ධනය වන බව පෙනීයන බව ද හෙතෙම ප්‍රකාශ කරයි.", "URL": "https://sinhala.adaderana.lk/news.php?nid=23415", "Category": null, "Parent URL": null}