{"Source": "Adaderana", "Timestamp": "August 3, 2019 01:28 pm", "Headline": "එජාපය තුළ අභ්‍යන්තර ප්‍රජාතන්ත්‍රවාදයක් නෑ-ඉරාන්", "News Content": "එක්සත් ජාතික පක්ෂය තුළ අභ්‍යන්තර ප්‍රජාතන්ත්‍රවාදයක් නොමැති බව මුදල් රාජ්‍ය අමාත්‍ය ඉරාන් වික්‍රමරත්න මහතා පවසයි. මුදල් අමාත්‍යාංශයේ ඊයේ පස්වරුවේ පැවති ප්‍රවෘත්ති සාකච්ඡාවකදී ඔහු මේ බව සඳහන් කළේය. ශ්‍රී ලංකාවේ දේශපාලන පක්ෂ ගත් විට ඒ තුළ ඇති ප්‍රජාතන්ත්‍රවාදය ඉතාම හීන බවත් එක්සත් ජාතික පක්ෂය තුළ ද අභ්‍යන්තර ප්‍රජාතන්ත්‍රවාදයක් නොමැති බවත් ඔහු ප්‍රකාශ කළේය. මේ හේතුවෙන් නවීන ලෝකයට ගැළපෙන, ජනතා සිතුම් පැතුම් නියෝජනය වන ප්‍රජාතන්ත්‍රවාදී ව්‍යවස්ථාවක් සැකසිය යුතු බව ඔහු පෙන්වා දෙයි. රනිල් වික්‍රමසංහ මහතාගෙන් පසුව තවත් නායකයෙකුට මෙම ව්‍යවස්ථාව භාර දිය නොහැකි බවත් ව්‍යවස්ථාව ප්‍රජාතන්ත්‍රවාදීකරණය කළ යුතු බවත් වික්‍රමරත්න මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=115641", "Category": null, "Parent URL": null}