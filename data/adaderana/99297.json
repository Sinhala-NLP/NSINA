{"Source": "Adaderana", "Timestamp": "November 16, 2018 11:00 am", "Headline": "බ්‍රෙක්සිට් සැලසුමේ ලේකම් ඉල්ලා අස්වෙයි ", "News Content": "යුරෝපා සංගමයෙන් බ්‍රිතාන්‍යයේ ඉවත්වීමේ වැඩපිළිවෙලින් ලේකම්වරයා ඉල්ලා අස්වී තිබේ. බ්‍රෙක්සිට් වැඩපිළිවෙල පිළිබඳ ඇති වූ නව එකඟතාවට එරෙහිව ඔහු මෙම පියවර ගෙන ඇති බවද සඳහන් වෙයි. බ්‍රිතාන්‍ය යුරෝපා සංගමයෙන් ඉවත්වීම හෙවත් බ්‍රෙක්සිට් ක්‍රියාවලිය සඳහා වන සැලසුමේ ලේකම් ලෙසින් කටයුතු කළ ඩොමිනික් රාබ් මෙසේ සිය ධූරයෙන් ඉල්ලා අස් වී තිබේ. මාස කිහිපයක් පැවති සාකච්ඡාවලින් අනතුරුව එක්සත් රාජධානියේ සහ යුරෝපා සංගමයේ බලධාරීන් ඒ සම්බන්ධව එකඟතාවකට පැමිණ දින දෙකකට පසුව ඔහු එම තීරණයට එළඹුණි. මේ අතර අදාළ ගිවිසුම් කෙටුම්පතට අගමැතිනි තෙරේසා මේ ගේ ජ්‍යෙෂ්ඨ කැබිනට් මණ්ඩලයේ සහය හිමිවුණ ද ඊට මේ වනවිට බොහෝ දෙනෙකුගේ විවේචන එල්ල වෙමින් පවතියි. බ්‍රිතාන්‍ය යුරෝපා සංමයෙන් වෙන් වීමේ ජනමත විචාරණය මීට වසර දෙකකට පෙරාතුව පැවැති අතර එහිදී බ්‍රිතාන්‍ය වෙන්විය යුතු බවට ජනමතයක් පළවුණි. ඉවත්වීමේ හෙවත් බ්‍රෙක්සිට් වැඩපිළිවෙල ආරම්භ වූයේ ඉන් අනතුරුව නමුත් අද වනවිට පවතින රජය ජනතාවගේ අපේක්ෂාවන්ට පටහැනිව ක්‍රියා කරන බව එරට ඇතැම් දේශපාලනඥයින් පවසා සිටියි. මේ අතර අදාළ ගිවිසුම් ප්‍රතිපත්ති ජනතාවට ලබාදුන් ප්‍රතිඥාවන්ට සම්පූර්ණයෙන් ම පටහැනි බව ඩොමිනික් රාබ් සිය ඉල්ලා අස්වීමේ ලිපියෙන් අග්‍රාමාත්‍යවරිය හට දැනුම් දී ඇති බව සඳහන් වෙයි. කෙසේ වෙතත් කැබිනට් මණ්ඩලයේ ජ්‍යෙෂ්ඨ අමාත්‍යවරයෙකුගේ මෙම ඉල්ලා අස්වීම එක්සත් රාජධානිය තුළ උග්‍ර දේශපාලන අර්බුදයක මුලාරම්භය විය හැකි බවත් එය අගමැතිනි තෙරේසා මේ ගේ තනතුර කෙරෙහි ඍජුවම බලපානු ඇති බවත් දේශපාලන විචාරකයින් පෙන්වා දෙයි. යුරෝපා සංගමය තුළ එක්සත් රාජධානියේ අනාගතය සම්බන්ධව යළිත් අවිනිශ්චිත තත්තවයක් මතුව පවතින අතර ඒ හේතුවෙන් නැවතත් ජනමත විචාරණයකට යොමුවිය යුතු බවට ඉල්ලීම්ද ඉදිරිපත් වෙයි. මේ අතර උද්ගතව පවතින තත්ත්වය හමුවේ තවත් දේශපාලනඥයින් කිහිප දෙනෙකුද අගමැතිනි තෙරේසා මේ ගේ කැබිනට් මණ්ඩලයෙන් ඉල්ලා අස්වීමට කටයුතු කර ඇත.", "URL": "https://sinhala.adaderana.lk/news.php?nid=99297", "Category": null, "Parent URL": null}