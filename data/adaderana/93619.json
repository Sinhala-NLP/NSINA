{"Source": "Adaderana", "Timestamp": "August 1, 2018 01:33 pm", "Headline": "දෙමාපියන් වෙනුවෙන් ජීවිතය කැප කළ පුතුට අස්වැසිල්ලක් වු මිනිසුන්", "News Content": "ගාල්ල කුරුඳුගහහැතැක්ම ප්‍රදේශයේ ජීවත් වන පාසල් දරුවෙකු සිය පාසල් ගමනද නවතා එක්තැන් වූ මව්පියන් රැකබලා ගැනීම පිළිබඳ පුවතක් අද දෙරණ පළමු වරට ඉකුත් 25 වැනිදා වාර්තා කළේය. ඒ අනුව අද දෙරණ පුවත මල්ඵල ගන්වමින් එම අසරණ පවුලට උදව් උපකාර කිරීම සඳහා මේවන විටත් පරිත්‍යාගශීලින් විශාල පිරිසක් ඉදිරිපත් වි සිටියි. ඇල්පිටිය, කුරුඳුගහහැතැක්ම ප්‍රදේශයේ කුඩා නිවසක මෙලෙස එක්තැන්ව සිටින්නේ තවමත් පාසල් වියේ පසුවන දරුවන් තිදෙනෙකුගේ මවක් සහ පියෙක්. මෙම පවුලේ එකම අදායම් මාර්ගය වී තිබුනේ දොඩම් යුෂ අළෙවි කිරීමේ සුළු ව්‍යාපාරයක්. ඉකුත් මාර්තු මස 7 වැනිදා මෙම යුවළ තම ව්‍යාපාරයට අවශ්‍ය ද්‍රව්‍ය ලබා ගැනීම සඳහා අම්බලන්ගොඩ නගරයට යාමේදි ඔවුන් ගමන් කළ යතුරු පැදිය අනතුරකට ලක් වෙයි. අනතුරින් මෙම පියාගේ සුසුම්නාවට හානි වී ඇති අතර ඔහුගේ බිරිඳගේ පාදයක් බිඳී ගොස් තිබුණි. අනතුරින් පසු ආබාධිත තත්ත්වයට පත් මෙම යුවල රැකබලා ගැනීමට සිදුව ඇත්තේ වයස අවුරුදු 14ක් වූ ඔවුන්ගේ වැඩිමහල් පුත්‍රයාටයි. ඒ හේතුවෙන් ඔහුගේ පාසල් ගමනද මේ වන අඩාල වී තිබේ. මේ පිළිබඳ අද දෙරණ ඉකුත් 25 වැනිදා රටට අනාවරණ කිරීමෙන් පසු ඔවුන්ට ආධාර උපකාර කිරීම සඳහා මෙරට පරිත්‍යාගශීලින් විශාල පිරිසක් කටයුතු කර තිබිණි. ඒ අනුව අමරපුර චූලගන්ති නිකායේ අනුනායක පූජ්‍ය බලපිටියේ අමරානන්ද හිමියන් මෙම පවුල වාසය කරන නිවසට වැඩම කර ඔවුන්ගේ සුවදුක් විමසා මොවුන්ට නිවසක් තනා දිමට පොරොන්දු වි තිබුණි. එමෙන්ම දකුණු පළාත් සභා මන්ත්‍රි සංජීව කරුණාතිලක මහතා ද මොවුන්ගේ නිවසට අවශ්‍ය ආහාර පාන මෙන්ම දරුවන්ගේ අධ්‍යාපන කටයුතු පිළිබඳ වගකීම් දැරීමට තරම් පරිත්‍යාගශිලි වි තිබේ.", "URL": "https://sinhala.adaderana.lk/news.php?nid=93619", "Category": null, "Parent URL": null}