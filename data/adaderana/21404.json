{"Source": "Adaderana", "Timestamp": "January 15, 2012 09:01 pm", "Headline": "ක්‍රිකට් කණ්ඩායමේ අසමගිය ගැන අවධානය යොමුවිය යුතුයි", "News Content": "ශ‍්‍රී ලංකා ක‍්‍රිකට් කණ්ඩායමේ අසමගියක් ඇත්නම් ඒ ගැන බලධාරීන්ගේ කඩිනම් අවධානය යොමු විය යුතු බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. ශ‍්‍රී ලංකා ක‍්‍රිකට් කණ්ඩායම දිගින් දිගටම ලබන පරාජයන්ට හේතුව කණ්ඩායමේ ඇති වී තිබෙන අසමගිය බවත් සමගියෙන් බැඳුණු කැපවීමෙන් අනූන ක‍්‍රීඩා කණ්ඩායමකට ලෝකයේ අභිබවාලීය හැකි තරගකාරි ප‍්‍රතිවාදියෙක් නැතුවා සේම කැපවීමෙන් තොර අසමගියෙන් පිරුණු බල සම්පන්න ක‍්‍රීඩා කණ්ඩායමකට වුවත් ලබාගත හැකි ජයග‍්‍රහණයක් නොමැති බවත් අමාත්‍යවරයා කියා සිටියි. අමාත්‍යවරයා මෙම අදහස් පළ කරනු ලැබුවේ සීතාවක ප‍්‍රාදේශීය සභා ශ‍්‍රවණාගාරයේදී අද (15) දින අවිස්සාවෙල්ල ක‍්‍රීඩා සමාජ 20 ට ක‍්‍රීඩා උපකරණ බෙදාදීමේ උත්සවයට සහභාගි වෙමිනි. විමල් වීරවංශ අමාත්‍යවරයාගේ විමධ්‍යගත ප‍්‍රතිපාදන වලින් එක් ක‍්‍රීඩා සමාජයකට රු.10,000 ක් පමණ වටිනා ක‍්‍රීඩා උපකරණ ප‍්‍රදානය කෙරිණි. එහිදී වැඩි දුරටත් අදහස් දක්වමින් අමාත්‍යවරයා මෙසේද සඳහන් කළේය. \"අපේ රටේ සෑම ක්ෂේත‍්‍රයකම පිබිදීමක් සිදුවෙමින් පවතින යුගයක අද අපි ඉනනේ. ක‍්‍රීඩාව තුළින්ද මේ පිබිදීම ඉතාම වැදගත්. විදේශ රාජතාන්ත‍්‍රික දූත සේවාවන්ට කරන්න බැරි මට්ටමේ රාජතාන්ත‍්‍රික දූත සේවාවක් අපේ ඇතැම් ක්‍රීඩකයින්ට කරන්න පුළුවන්. සමහර රටවල් අපේ රට ගැන දැන ගන්නේ අපේ ක‍්‍රිඩකයින්ගේ නමින්. බොහෝ ක්ෂේත‍්‍රවලින් ලෝකය ජයගන්න අපට බැරි වුණත් ක‍්‍රීඩාව, සිනමාව වැනි ක්ෂේත‍්‍රවල අපේ දරුවන් ලෝකයේ බලසම්පන්න රටවල් සමග තරග කරලා ජයග‍්‍රහණ රැගෙන ඇවිත් තියෙනවා. එක අතකින් ක‍්‍රීඩාව කියන්නේ නිරෝගී සෞඛ්‍ය සම්පන්න දරු පරපුරක් හොඳ පෞරෂත්වයකින් යුත්ත දරු පරපුරක් නිර්මාණය කරන්න අවශ්‍ය කරන දැවන්ත සාධකයක් සේම අපේ රට පිළිබඳව ලෝකයට යහපත් පණිවිඩයක් රැගෙන යාමේ හැකියාව උදාකර දෙන මාධ්‍යයක් වශයෙනුත් අපිට සලකන්න පුළුවන්. ශ‍්‍රී ලංකා ක‍්‍රිකට් කණ්ඩායම දිගින් දිගිටම ලබන පරාජයන්ට හේතුව අසමගිය බව විවිධ ආරංචි මාර්ග වලින් පෙනි ගියත් අපේ රට වෙනුවෙන්, අපේ මව්බිම වෙනුවෙන් ක‍්‍රිඩා කරනවානම් කිසිම භේදයක් අපිට තියෙන්න විදිහක් නෑ. මොන භේද තිබුණත් රටට කිර්තිය හා ජයග‍්‍රණ ගෙන ඒමේ සිහිනය ඇරෙන්න අපිට වෙන සිහින තිබිය යුතු නෑ. ශ‍්‍රී ලංකා ක‍්‍රිකට් කණ්ඩායමේ බිඳ වැටීමට හේතුව අසමගිය නිම් සමගිය ඇති කිරිමට නිර්භීත පියවර ගැනීම බලධාරීන්ගේ වගකීමක්. ඒ වගකීම ඉටු කිරීම ඔවුන්ගේ යුතුකමක්. අපේ රට ලෝකයට අරගෙන යන්න තිබෙන ප‍්‍රධාන මාධ්‍ය තමයි ක‍්‍රිකට් ක‍්‍රීඩාව එය රැක ගනීමට බලධාරීන් මැදිහත් විය යුතුයි. සාමයේ ප‍්‍රතිලාභ ලබමින් විවිධ ක්ෂේත‍්‍රවල වර්ධනයක් ඇතිකරගෙන තිබෙනවා සේම ක‍්‍රීඩාවේද වර්ධනයක් ඇති කිරීමට අතිගරු ජනාධිපතිතුමා පියවර ගනිමිනුයි ඉන්නේ. පොදු රාජ්‍ය මණ්ඩලීය ක‍්‍රීඩා උළෙල ශ‍්‍රී ලංකාවේ පවත්වන්න අතිගරු ජනාධිපතිතුමන් විශාල උත්සහයක නිරත වුණේ මේ දරු දැරියන් අන්තර් ජාතික මට්ටමේ ක‍්‍රිඩකයන් බවට පත් කිරීමටයි. අද අන්තර් ජාතික මට්ටමේ ක‍්‍රිඩාංගණ සෑම පළාතකම ඉදිවෙමින් පවතිනවා. එදා බස්නාහිර පළාතට පමණක් සීමා වෙලා තිබුණු ක‍්‍රිඩාංගණ අද ලංකාවේ සෑම ප‍්‍රදේශයකම ක‍්‍රීඩා ඇමතිවරයාගේ ප‍්‍රධානත්වයෙන් ඉදිවෙනවා. මේ සියල්ල සිදුකරන්නේ ඔබේ ජයග‍්‍රහණවලට අත දෙන්නයි. ඔබේ කැපවීම, හැකියාවන් තුළින් ලෝකය ජයගැනීමට තමයි මේ සියල්ල අද රජයෙන් ඉටු කරන්නේ. කැපවීමෙන් අරමුණ දිහා බලාගෙන ඔබට ලෝකය ජයග‍්‍රහණය කරන්න හැකියාව උදාවීම සිහිනයක් වන්නේ නෑ” යනුවෙන්ද විමල් වීරවංශ අමාත්‍යවරයා පැවසීය.", "URL": "https://sinhala.adaderana.lk/news.php?nid=21404", "Category": null, "Parent URL": null}