{"Source": "Adaderana", "Timestamp": "August 30, 2012 10:47 pm", "Headline": "වතුරට මුවාවී මනාපය ඉල්ලන උත්සාහයක්", "News Content": "ජල සම්පාදන හා ජලාප‍්‍රවාහන අමාත්‍යාංශය මෙහෙයවීමෙන් මැතිවරණ ප‍්‍රචාරක රැස්වීමක් පැවැත්වීමට කටයුතු යොදා ඇති බව මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලය පවසයි. එහි ප්‍රධාන විධායක ආචාර්ය උදිත ගුණසේකර මහතාගේ අත්සනින් යුතුව සහකාර මැතිවරණ කොමසාරිස්වරයාට හා මැතිවරණ කොමසාරිස් මහින්ද දේශප්‍රිය මහතාට යොමු කළ ලිපියක මේ බව දැක්වෙයි. එහි මෙසේද සඳහන්ය. කලවාන මැතිවරණ බලප‍්‍රදේශයේ කලවාන නගරයේ දී ජල සම්පාදන හා ජලාප‍්‍රවාහන අමාත්‍ය දිනේෂ් ගුණවර්ධන මැතිතුමාගේ සහ සබරගමුව පළාත් සභා එක්සත් ජනතා නිදහස් සංධාන අපේක්ෂක චමින්ද ඉන්ද‍්‍රපි‍්‍රය මහතා සහ කස්තුරි ආරචිචි මහතාගේ සහභාගිත්වයෙන් ජල පාරිභෝගිකයන් කැඳවා පවත්වනු ලබන මැතිවරණ ප‍්‍රචාරක රැස්වීමක් 2012. 09. 01 දින ප. ව. 4.00ට කලවාන රුවන් හෝටලයේ දී පැවැත්වීමට කටයුතු යොදා ඇති බවට පැමිණිල්ලක් මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලයට ලැබී ඇත. ජලසම්පාදන හා ජලාප‍්‍රවාහන අමාත්‍යාංශයට අදාළ ජල පාරිභෝගිකයන් සම්බන්ධ කරුණක් උපයෝගී කරගනිමින් පවත්වනු ලබන එවැනි රැස්වීම් මගින් මහජන මතයට අනිසි බලපෑම් සිදුකරනු ලැබේ. එසේම අදාළ රැස්වීම ජලසම්පාදන අමාත්‍යවරයා ජලපාරිභෝගිකයන් හා එක් පක්ෂයක මැතිවරණ අපේක්ෂකයන් සම්බන්ධ කරගනිමින් සිදුකරනු ලබන්නක් බැවින් නීතිවිරෝධී ප‍්‍රචාරක රැස්වීමකි.", "URL": "https://sinhala.adaderana.lk/news.php?nid=27013", "Category": null, "Parent URL": null}