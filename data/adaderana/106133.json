{"Source": "Adaderana", "Timestamp": "March 15, 2019 07:05 pm", "Headline": " නවසීලන්තයේ දේවස්ථාන 2ක වෙඩි තැබීම් 2ක්-49ක් මරුට", "News Content": "ක්‍රයිස්චර්ච් හී ඉස්ලාම් දේවස්ථාන දෙකක සිදුවු වෙඩි තැබීමේ සිද්ධි දෙකකින් අද පුද්ගලයන් 49 දෙනකු ජීවිතක්ෂයට පත්වුණි. වෙඩිතැබීම වන අවස්ථාව වන විට, එරට සංචාරයක නිරත බංග්ලාදේශ ක්‍රිකට් පිලේ ක්‍රීඩකයන්ද එම දේවස්ථානයක් අසල සිට ඇති නමුත් ඔවුන් සියලුදෙනා නිරුපද්‍රිතව බේරී තිබේ. නවසීලන්තයේ, ක්‍රයිස්චර්ච් නුවර පිහිටි දේවස්ථාන දෙකකට අද(15) දහවල් සාහසික වෙඩිතැබීම් දෙකක් සිදුවුණි. ඒ අල්නූර් දේවස්ථානයට සහ ලින්වුඩ් දේවස්ථානයටයි. එක් පුද්ගලයකු අල්නූර් දේවස්ථාන පරිශ්‍රයට කඩාවැදී එහි රැදි සිටි බැතිමතුන් වෙත සාහසික අයුරින් වෙඩි තබා තිබූ අතර ප්‍රහාරකයා ඔහුගේ හිසෙහි රඳවා තිබු කැමරාවක් මගින් එම වෙඩි තැබිම සිදුකරන ආකාරය ෆේස්බුක් සමාජ මාධ්‍ය හරහා සජිවිවි විකාශය කර තිබුණි. ප්‍රහාරකයා වෙඩි වැදී මිය ගිය පුද්ගලයන්ගේ මළ සිරුරු වලටද නැවත නැවත වෙඩි තබන අයුරු ඔහුගේ කැමාරවේ සටහන්ව තිබුණි. වෙඩි තැබිම සිදුවන අවස්ථාවේදී එම දේවස්ථානය ආසන්නයේ බංග්ලාදේශ කණ්ඩායමද රැදි සිටි ඇති අතර නවසීලන්ත ආරක්ෂක අංශ ඔවුන් නිරුපද්‍රිතව බේරාගැනීමට සමත්ව තිබේ. එරට ආරක්ෂක අංශ එම මොහොතේම, දේවස්ථානයට වෙඩිතැබිම සිදුකර පලාගිය ඝාතකයා පසුපස හඹාගොස් අත්අඩංගුවට ගැනීමට සමත්ව තිබුණි. මෙලෙස ප්‍රහාරය සම්බන්ධයේන අත්අඩංගුවට ගෙන ඇත්තේ 28 හැවිරිදි අන්තවාදී අදහස් දරන ඕස්ට්‍රෙලියානු ජාතිකයෙකි. ලින්වුඩ් හී දේවස්ථානය ඉලක්ක කරමින් වෙඩිප්‍රහාර එල්ල වූයේ ක්‍රයිස්චර්ච් හි අල්නූර් ඉස්ලාම් දේවස්ථානයේ සිදු වූ වෙඩිතැබීමෙන් මිනිත්තු කිහිපයකට පසුවයි. මෙම වෙඩිතැබීම සම්බන්ධයේන පුද්ගලයකු සහ කාන්තාවක පොලිස් අත්අඩංගුවට ගෙන තිබේ මෙම වෙඩිතැබීම් දෙකින් පුද්ගලයන් 49 දෙනකු ජීවිතක්ෂයට පත්ව ඇති බව විදෙස් මාධ්‍ය වාර්තා කරයි. ක්‍රයිස්චර්ච් නගරයේ සිදුවු මෙම ප්‍රහාර දෙකත් සමග එම නගරයේ පාසල් සහ මංමාවත් රැසක් තාවකාලිකව වසා දැමුණි. මේ අතර එළඹෙන සෙනසුරාදා ක්‍රයිස්ට්චර්ච්හි ආරම්භ වීමට නියමිතව තිබූ බංග්ලාදේශ- නවසීලන්ත ටෙස්ට් තරගයද අවලංගු කිරිමට එරට බලධාරීන් කටයුතු කර තිබේ. සිද්ධියෙන් පසු බංග්ලාදේශක ක්‍රීඩක ටමීම් ඉක්බාල් ට්විටර් පණිවුඩයකින් දන්වා සිටියේ, \"වෙඩි තැබීම් සිදුවන අතරතුර කණ්ඩායමේ සියලු දෙනා ආරක්ෂා වූ\" බවයි. ප්‍රහාරය සිදුකරනු ලැබු පුද්ගලයින් තිදෙනෙකු මේ වන විට ආරක්ෂක අංශ අත්අඩංගුවට පත්ව ඇති අතර බෝම්බ කිහිපයක්ද පොලිසිය භාරයට ගෙන තිබේ. නවසීලන්තය මෙවැනි සිද්ධීන් සම්බන්ධයෙන් ඉතා සංවේදී රටක් වන අතර මීට පෙර 1987 වසරේදී ශ්‍රී ලංකාවේ කොළඹදී බෝම්බ පිපිරීමක් සිදු වුණු අවස්ථාවේ නවසීලන්ත ක්‍රිකට් කණ්ඩායමම පැවැත්වීමට නියමිතව තිබූ ටෙස්ට් තරග දෙකක් අවලංගු කරමින් තරගාවලිය අතරතුරදී දිවයිනෙන් පිටව ගියේය. එසේම 1992 වසරේදී නැවතත් නවසීලන්ත ක්‍රිකට් පිල මෙරට සංචාරයකට පැමිණ සිටින අවස්ථාවේ කොළඹ බෝම්බ පිපිරීමක් සිදු වූ අතර එම අවස්ථාවේදීද ක්‍රීඩකයන් පිරිසක් මෙරට ක්‍රීඩා කිරීම ප්‍රතික්ෂේප කරමින් අතරමඟදී සිය රට බලා ගියේය.", "URL": "https://sinhala.adaderana.lk/news.php?nid=106133", "Category": null, "Parent URL": null}