{"Source": "Adaderana", "Timestamp": "May 11, 2016 08:20 pm", "Headline": "ගාමිණී සෙනරත්ගේ රියදුරු රහස් වමාරයි-මහින්ද සූදානම් අපි සූදානම් නෑ", "News Content": "හිටපු ජනාධිපති මහින්ද රාජපක්ෂ මහතාගේ කාර්ය මණ්ඩල ප්‍රධානි ලෙස කටයුතු කළ ගාමිණී සෙනරත් මහතාගේ රියදුරුගේ ප්‍රකාශ අනුව වංචා දූෂණ රැසක් අනාවරණය වී ඇති බව රජයේ කැබිනට් ප්‍රකාශක,අමාත්‍ය රාජිත සේනාරත්න මහතා පවසයි.ගාමිණී සෙනරත් මහතාගේ ඔහුගේ රියදුරු මගින් ජනවාරි මස 07 වන දින පමණක් රු.කෝටි 1260ක මුදලක් ලබාගෙන ඇති බව දැනට හෙළිදරව් වී ඇතැයි අමාත්‍යවරයා කියා සිටියේ අද(11)කැබිනට් තීරණ දැනුම්දීමේ මාධ්‍ය හමුවට එක්වෙමිනි.මෙම මුදල් රොස්මීඩ් පෙදෙස්වල නිවසේදී ගාමිණී සෙනරත් මහතාට ලබාදුන් බවත්,ඒ මහතා එම මුදල් රැගෙන නිවසේ ඉහළ මාලයට ගිය බවත්, එතැන් පසු එකී මුදල් වලට සිදුවූයේ කුමක්දැයි තමන් නොදන්නා බවත් රියදුරු අනාවරණය කර ඇතැයි සේනාරත්න මහතා අවධාරණය කළේය.එසේම අතරමගදී එම මුදල්වලින් කෝටියක මුදලක් තමා සාක්කුවට දාගත් බවද ඔහු පිළිගන්නා බව අමාත්‍යවරයා පෙන්වා දුන්නේය.එසේම තමන් ඇතුළු පිරිස් ඝාතනය කිරීමට එකල සිදුකළ කුමන්ත්‍රණ පිළිබඳවද මෙම රියදුරු විසින් කරුණු අනාවරණය කර ඇති බවත්,ජනාධිපතිවරයාගේ ජීවිතයට පවා තර්ජන පවත්නා බවත් ඔහු කියා සිටියේය.මේවා පිළිබඳ තාමත් නිසි පරීක්ෂණයක් සිදුවී නැති බවත්,නව පොලිස්පතිවරයා පත්වූ වහාම එෆ්.සී.අයි.ඩී වැනි ආයතන ශක්තිමත් කරන බව කියා සිටියේද ඒ නිසා බවත් රාජිත සේනාරත්න මහතා සඳහන් කළේය.රාජපක්ෂ පාලන යුගයේ පිටරටට ගිය සල්ලි ප්‍රමාණය පමණක් ඩොලර් බිලියන 20ක් බවත්, ලංකාවේ පවත්නා මුදල් කොපමණදැයි ඒ අනුව සිතාගත හැකි බවත්,ඒ නිසාම නාමල් ගන්නවා,බැසිල් ගන්නවා,මං ගන්නවා කිය කිය හිටපු ජනාධිපතිවරයා තැන තැන කිය කියා යන බවත්,සැබවින්ම ඔවුන් සූදානම්ව සිටියත්,ඔවුන් අත්අඩංගුවට ගැනීමට තම ආණ්ඩුවේ උදවිය සූදානම් නැති බවත් සේනාරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=60069", "Category": null, "Parent URL": null}