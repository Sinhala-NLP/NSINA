{"Source": "Adaderana", "Timestamp": "March 6, 2017 06:55 am", "Headline": " ජනපති ඉන්දුනීසියාව බලා පිටත්වෙයි", "News Content": "ඉන්දියානු සාගර කලාපීය රටවල රාජ්‍ය නායකයින්ගේ සමුළුවට සහභාගීවීම සඳහා ජනාධිපති මෛත්‍රීපාල සිරිසේන මහතා ඇතුළු දූත පිරිස ඉන්දුනීසියාව බලා පිටත්ව ගොස් තිබේ. අද (06) උදෑසන 07.30ට ශ්‍රී ලන්කන් ගුවන් සේවයට අයත් යු.එල් 363 දරණ ගුවන් යානයෙන් ජනාධිපතිවරයා ඇතුළු දුත පිරිස ඉන්දුනීසියාව බලා පිටත්ව ගිය බව ගුවන් තොටුපොළ වාර්තාකරු සඳහන් කළේය. ඉන්දියානු සාගර කලාපීය රටවල රාජ්‍ය නායකයින්ගේ සමුළුව හෙවත් අයි.ඕ.ආර්.ඒ. හි 20 වන සංවත්සරය සමරමින් මෙම රාජ්‍ය නායක සමුළුව හෙට(07) දිනයේ ආරම්භ වීමට නියමිතය. ඉන්දියානු සාගර කලාපයේ ආර්ථික සහයෝගීතාව සඳහා පහසුකම් සලසාදීම මෙන්ම එය ප්‍රවර්ධනය කිරීම අරමුණු කොටගත් කලාපීය සංවිධානයක් ලෙස අයි.ඕ.ආර්.ඒ.සංවිධානය සලකනු ලබයි. වර්තමානය වන විට රටවල් 21ක් මෙම සමුළුවේ සාමාජිකත්වය දරන බව වාර්තා වේ. මෙම සංචාරය තුළ දී ශ්‍රී ලංකාව සහ ඉන්දුනීසියාව අතර අවබෝධතා ගිවිසුම් දෙකකට ද අත්සන් කිරීමට ද නියමිත බව වාර්තා වේ. විදේශ කටයුතු අමාත්‍ය මංගල සමරවීර මහතා ද මෙම සමුළුවට සමගාමීව පැවැත්වෙන අමාත්‍ය මණ්ඩල සමුළුව සඳහා සහභාගී වීමට ඉන්දුනීසියාව බලා පිටත්ව යන බව සඳහන්ය.", "URL": "https://sinhala.adaderana.lk/news.php?nid=70473", "Category": null, "Parent URL": null}