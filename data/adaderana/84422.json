{"Source": "Adaderana", "Timestamp": "February 16, 2018 05:01 pm", "Headline": "මට ඉවත් වෙන්න කිසිම හේතුවක් නෑ-අගමැතිගෙන් විශේෂ ප්‍රකාශයක්", "News Content": "ව්‍යවස්ථානුකූලව තමා තවදුරටත් ධූරයේ කටයුතු කරන බව අග්‍රාමාත්‍ය රනිල් වික්‍රමසිංහ මහතා විශේෂ ප්‍රකාශයක් කරමින් පවසයි. අද(16) පස්වරුවේ අරලියගහ මන්දිරයේ දී මාධ්‍යවේදීන් හමුවී වර්තමාන දේශපාලන තත්ත්වය ගැන අදහස් දක්වමින් අග්‍රාමාත්‍යවරයා මේ කියා සිටියේය. පවතින නීතිරීතිවලට අනුව අග්‍රාමාත්‍යධූරයෙන් ඉවත් වීමට කිසිදු හේතුවක් ඇතැයි තමා නොසිතන බව ද රනිල් වික්‍රමසිංහ මහතා මෙහිදී සඳහන් කළේය. සභාග රජයක් තුළ ගැටීම් ඇති වීම සාමාන්‍ය දෙයක් බවත්, එවැනි තත්ත්වයක් පවත්වා ගැනීම ලෙහෙසි පහසු කාර්යයක් නොවන බවත් අගමැතිවරයා මෙහිදී වැඩිදුරටත් පැවසීය. මේ අතර පළාත් පාලන ඡන්දයේ ප්‍රතිඵල තමා පිළිගන්නා බවත් එය ආණ්ඩුවේ ඉන්න පක්ෂයන්ගේ පසුබෑමක් බවත් පැවසු අගමැතිවරයා රටේ ආර්ථිකය, ස්වභාවික හේතුමත කඩා වැටීම මෙම ප්‍රතිඵලයන්ට මුලික හේතුවක් වන බව ද සඳහන් කළේය. 2015 ජනවාරි මාසයේ ලබා දුන් ඇතැම් පොරොන්දු ඉටු කිරීමට නොහැකි වු බවත් ඒ තුළින් ඡන්ද දායකයින් අනතුරු අඟවා ඇති බව ද අගමැතිවරයා පැවසීය.", "URL": "https://sinhala.adaderana.lk/news.php?nid=84422", "Category": null, "Parent URL": null}