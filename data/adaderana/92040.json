{"Source": "Adaderana", "Timestamp": "July 5, 2018 01:45 pm", "Headline": "මාමාත් එක්ක පෙරපාසැල් ගිය සිව් හැවිරිදි දරුවා ටිපර් රථයේ ගැටී මරුට", "News Content": "කුලියාපිටිය - මාදම්පේ මාර්ගයේ කච්චේරිය මංසන්ධියේ සිදුවූ රිය අනතුරකින් සිව් හැවිරිදි පිරිමි දරුවෙක් මිය ගොස් ඇති බව අද දෙරණ වාර්තාකරු පවසයි. මෙලෙස මියගොස් ඇත්තේ කුලියාපිටිය, වල්ලම ප්‍රදේශයේ පදිංචි H.M මෙත්විරු ගුණවර්ධන නැමති කුඩා දරුවෙකි. ඊයේ(04) උදෑසන 8.30 මාදම්පේ ප්‍රදේශයේ සිට කුලියාපිටිය දෙසට යතුරුපැදියකින් සිය ඥාතියෙකු සමඟ පෙරපාසල් ගමන් කරමින් සිටියදී අතුරු මාර්ගයකින් ප්‍රධාන මාර්ගයට හැරවූ ලොරි රථයක ගැටීමෙන් මෙම අනතුර සිදුව ඇති බව අප වාර්තාකරු සඳහන් කළේය. මෙම අනතුරෙන් අදාළ දරුවා එම ස්ථානයේදීම මිය ගොස් ඇති අතර මාමා බරපතළ තුවාල ලබා කුලියාපිටිය මූලික රෝහල වෙත ඇතුළත් කර තිබේ. සිද්ධිය සම්බන්ධයෙන් ලොරි රථයේ රියදුරු අත්අඩංගුවට ගත් අතර අද(05) අධිකරණයට ඉදිරිපත් කිරීමෙන් අනතුරුව ඇප මත මුදාහැරුණු බව පොලීසිය පවසයි. සිද්ධිය සම්බන්ධයෙන් කුලියාපිටිය පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=92040", "Category": null, "Parent URL": null}