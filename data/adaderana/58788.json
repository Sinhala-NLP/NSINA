{"Source": "Adaderana", "Timestamp": "March 31, 2016 01:27 pm", "Headline": "ගිනි අවි සහ උණ්ඩ සමඟ 1ක් කහදූවේදී කොටු", "News Content": "නීති විරෝධී ගිනි අවි සහ උණ්ඩ සමඟ පුද්ගලයෙකු ඇල්පිටිය කහදූව ප්‍රදේශයේ දී අත්අඩංගුවට ගෙන තිබේ.ඇල්පිටිය කොට්ඨාශ දූෂණ මර්දන අංශයේ නිලධාරීන් විසින් සැක කටයුතු මෝටර් රථයක් නවතා පරීක්ෂා කළ අවස්ථාවේ ගිනි අවියක් සහ උණ්ඩ සමඟ සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. අදාළ මෝටර් රථය තුළ තිබී ටී - 56 ගිනි අවියක් සහ එම උණ්ඩ 29ක් සොයාගෙන තිබේ.සැකකරුගෙන් සිදුකළ ප්‍රශ්න කිරීම්වල දී අනාවරණය වු තොරතුරු මත පිටිගල ප්‍රදේශයේ නිවසක් තුළ තිබී මයික්‍රෝ වර්ගයේ පිස්තෝලයක් සහ එම උණ්ඩ 8ක් සහිත පතරොම් ගැබ් එකක් සොයාගෙන ඇති බව සඳහන්ය.මේ සම්බන්ධයෙන් ඇල්පිටිය කොට්ඨාශ දූෂණ මර්දන අංශය වැඩිදුර විමර්ශන සිදුකර ඇති බව පොලිස් මාධ්‍ය ප්‍රකාශක කාර්යාලය පැවසුවේය.", "URL": "https://sinhala.adaderana.lk/news.php?nid=58788", "Category": null, "Parent URL": null}