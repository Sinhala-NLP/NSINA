{"Source": "Adaderana", "Timestamp": "October 24, 2018 08:24 pm", "Headline": "අඟුණුකොළපැලැස්සේ සිටි රැඳවියන් 8කට ස්ථාන මාරුවක්", "News Content": "බන්ධනාගාරයෙන් පොලිස් විශේෂකාර්ය බළකා නිලධාරින් ඉවත්කරන ලෙස ඉල්ලා අඟුනුකොළපැලැස්ස බන්ධනාගාරයේ රැඳවියන් විසින් සිදුකල විරෝධතාවය මෙහෙයවූ රැඳවියන් 08 දෙනෙකු වෙනත් බන්ධනගරයන් වෙත මාරුකර යවා තිබේ. අදාළ රැඳවියන් අද(24) සවස අඟුනුකොලපැලැස්ස බන්ධනාගාරයෙන් ඉවත්කර වෙනත් බන්ධනගරයන් වෙත මාරුකර යවා ඇති බව අද දෙරණ වාර්තාකරු පවසයි. මෙම විරෝධතාවයෙන් අනතුරුව සිදුකරන ලද පරීක්ෂණයකදී එම සිරකරුවන් 08 දෙනා විසින් තමන් කළ වරද පිළිගෙන තමන්ව වෙනත් බන්ධනාගාරයක් වෙත මාරු කරන ලෙස කරන ලද ඉල්ලීමට අනුව අඟුනුකොලපැලැස්ස බන්ධනාගාරයේ පාලන අධිකාරිය විසින් මෙසේ ඔවුන් අද සවස වෙනත් බන්ධනාගාර වෙත මාරු කර ඇති බව වාර්තා වෙයි. මෙසේ මාරු කරන ලද සිරකරුවන් අතර ජුලම්පිටියේ අමරේ, අබේනායක, තංගල්ලේ මහේෂ්, ඇතුළු පිරිසක් සිටින අතර ඔවුන් කළුතර, කුරුවිට, ගාල්ල, මාතර, මොනරාගල යන බන්ධනාගාර වෙත මාරු කර තිබේ. එමෙන්ම මෙසේ මාරු කරන ලද සියලු සැකකරුවන් හෙරොයින් හා මනුෂ්‍ය ඝාතන සම්බන්ධයෙන් වරද කරුවන්ද වූ අය වේ. එමෙන්ම බන්ධනාගාරයෙන් පොලිස් විශේෂකාර්ය බළකා නිලධාරින් ඉවත්කරන ලෙස ඉල්ලා මෙන්ම එය සිදු නොකළ නිසා බන්ධනාගාර අධිකාරිවරයා ද ඉවත්කරන ලෙස ද තමන් ඇතුළු සිරකරුවන් මෙසේ විරෝධතාවය දැක්වූ බව සිදුකරන ලද පරීක්ෂණයේදී අදාළ රැඳවියන් ප්‍රකාශ කර තිබේ. ඒ අනුව අඟුනුකොලපැලැස්ස බන්ධනාගාරයේ හිටපු බන්ධනාගාර අධිකරිවරයම එහි යළි සේවයට යොදවා තිබේ. එමෙන්ම පසුගිය 22 දා ධර්ම තිලක කුමාර නමැති බන්ධනාගාර නිලධාරියෙකු විසින් බන්ධනාගාරයේ ආරක්ෂක කුටියේ දොර කඩා දමමින් බලහත්කාරයෙන් ඇතුළු බවට තුෂාර අබේනායක නැමති රඳවියෙකු හට විරුද්ධව අගුනුකොල පැලැස්ස පොලීසියේ පැමිණිල්ලක්ද දම ඇති බව අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=98171", "Category": null, "Parent URL": null}