{"Source": "Adaderana", "Timestamp": "June 17, 2016 03:28 pm", "Headline": "පොසොන් සමරන්න අනුරපුරය සූදානම්!", "News Content": "අනුරාධපුරයේ පැවැත්වෙන පොසොන් උත්සවය වෙනුවෙන් විශේෂ ආරක්ෂක වැඩපිළිවෙළක් ක්‍රියාත්මක කිරීමට පියවර ගෙන ඇති බව පොලිස් මූලස්ථානය පවසයි.ලබන 19 වන දින සිට අනුරාධපුරය අටමස්ථානය, මිහින්තලය සහ තන්තිරිමලේ යන ප්‍රදේශ කේන්ද්‍ර කර ගනිමින් පොසොන් උත්සවය පැවැත්වීමට කටයුතු යොදා ඇති බව සඳහන්ය.ඒ අනුව එම උත්සවය සදහා ආරක්ෂක සහ රථ වාහන සැළසුමක් ක්‍රියාත්මක කර ඇති අතර ඒ සඳහා පොලිස් නිලධාරීන් 3000කට අධික පිරිසක් යොදවා ඇති බව පොලිස් මූලස්ථානය පවසයි.මත්ද්‍රව්‍ය වැටලීම් සඳහා පුහුණුව ලත් සුනඛයින් ද යොදවා ඇති අතර මත්ද්‍රව්‍ය නිවාරණ ස්වෙච්ඡා සංවිධානවල සහය ද ඒ සඳහා ලබා ගන්නා බව පොලීසිය පවසයි.පරිසරය සුරැකීම සඳහා ප්‍රදේශයේ සිවිල් ආරක්ෂක කමිටු සාමාජිකයින් සම්බන්ධ කර ගනිමින් සෑම කලාපයකම පරිසර ආරක්ෂණ කටයුතු ක්‍රියාත්මක කිරීමට ද සැළසුම් කර ඇති බව පොලිස් මූලස්ථානය පොන්වා දෙයි.මේ අතර පොසොන් උත්සවය වෙනුවෙන් අනුරාධපුර ප්‍රදේශයට පැමිණෙන බැතිමතුන් ජලාශ භාවිතා කිරීමේදී සිදු විය හැකි අනතුරු අවම කිරීම සඳහා පොලිස් ජීවිතාරක්ෂක නිලධාරීන් 250කට අධික පිරිසක් සහ ස්වෙච්ඡා ජීවිතාරක්ෂකයින් ප්‍රධාන වැව් ආශ්‍රිතව රාජකාරියේ යෙදවීමට පියවර ගෙන ඇති බව පොලිස් මූලස්ථානය නිවේදනය කරයි.", "URL": "https://sinhala.adaderana.lk/news.php?nid=61199", "Category": null, "Parent URL": null}