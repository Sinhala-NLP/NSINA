{"Source": "Adaderana", "Timestamp": "June 6, 2010 02:26 pm", "Headline": "යාත්‍රාවක් නෞකාවක ගැටී එක් අයෙක් මියයයි", "News Content": "ගාල්ල, රත්ගම ප්‍රදේශයෙන් ධීවර කටයුතු සඳහා ගිය යාත්‍රාවක් අනතුරට පත්වීමෙන් එහි ගමන් ගත් පුද්ගලයෙකු දියේ ගිලී ජීවිතක්ෂයට පත්ව තිබේ. අදාළ යාත්‍රාව, නෞකාවක ගැටීමෙන් මෙම අනතුර සිදුව ඇති බව නාවික හමුදාව පැවසුවේය. අනතුරට පත් යාත්‍රාවේ ගමන් ගත් තවත් පුද්ග‍ලයින් දෙදෙනකු ඒ අසලින් ගමන් කරමින් තිබූ ධීවර යාත්‍රාවක සිටි පිරිසක් විසින් බේරාගෙන තිබේ. බේරාගත් පුද්ගලයින් දෙදෙනා සහ අනතුරට පත් ධීවර යාත්‍රාව නාවික හමුදාවේ සහය ඇතිව මේ වන විට ගොඩබිමට රැගෙන එමින් සිටින බව ගාල්ල නාවික හමුදා මූලස්ථානයේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=8845", "Category": null, "Parent URL": null}