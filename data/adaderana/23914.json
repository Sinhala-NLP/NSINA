{"Source": "Adaderana", "Timestamp": "April 30, 2012 01:01 pm", "Headline": "ඉඩමක් ඕනෙ නම් සිඟමන් යදින්න හකීම් සූදානම්", "News Content": "දඹුල්ල පූජා නගර භූමිය තුළ ඉදිකර ඇති බව කියන ඉස්ලාම් ආගමික ස්ථානය සඳහා රජයෙන් විකල්ප ඉඩමක් කිසිසේත් අවශ්‍ය නොවන බව ශ්‍රී ලංකා මුස්ලිම් කොංග්‍රසයේ නායක, අමාත්‍ය රවුෆ් හකීම් මහතා පවසයි. අදාළ ගැටලුවට රජය මගින් විසඳුමක් ලබාදිය යුතු බව අද‍(30) කොළඹ පැවති මාධ්‍ය හමුවක දී ඔහු කියා සිටියේය. 1963 සිට අදාළ ඉස්ලාම් සිද්ධස්ථාන එම ස්ථානයේ පැවති බව සියලුදෙනාම පිළිගන්නා බව අමාත්‍යවරයා එහිදී පෙන්වාදුන්නේය. ඉන්පසුව ඒ පිළිබඳව අනවශ්‍ය ආරවුලක් ඇතිකර බලහත්කාරයෙන් එම සිද්ධස්ථානය ඉවත්කිරීමට තැත්කිරීම තුළ මෙම තත්ත්වය ව්‍යාකූල වූ ගැටලුවක් බවට පත්ව ඇති බව ද හෙතෙම සඳහන් කළේය. එමනිසා කිසිසේත්ම විකල්ප ඉඩමක් බලාපොරොත්තු නොවන බවත්, ඉඩමක් අවශ්‍ය නම් සිඟමන් යැද හෝ ඒ සඳහා අවශ්‍ය ඉඩම් සොයාගත හැකි ආත්ම ශක්තිය පවතින බව රවුෆ් හකීම් මහතා ප්‍රකාශ කළේය. එමනිසා එම සිද්ධස්ථානය කුමන ආකාරයකින් හෝ බලහත්කාරයෙන් ඉවත්කිරීමට කටයුතු කළහොත් ඒ සඳහා රජයෙන් විකල්ප ඉඩමක් බලාපොරොත්තු නොවන බව ද ඒ මහතා අවධාරණය කළේය.", "URL": "https://sinhala.adaderana.lk/news.php?nid=23914", "Category": null, "Parent URL": null}