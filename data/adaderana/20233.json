{"Source": "Adaderana", "Timestamp": "November 24, 2011 02:01 pm", "Headline": "බුෂ් සහ බ්ලේයාර් යුද අපරාධකරුවන් බවට නාමමාත්‍රික අධිකරණයකින් තීන්දුවක් ", "News Content": "හිටපු අමෙරිකානු ජනාධිපති ජෝර්ජ් ඩබ්.බුෂ් සහ හිටපු බ්‍රිතාන්‍ය අග්‍රාමාත්‍ය ටොනී බ්ලෙයාර් යන මහත්වරුන් ඉරාක යුද සමයේ සාමයට එරෙහි යුද අපරාධ චෝදනාවන්ට වැරදිකරුවන් බවට මලයාසියානු නාමමාත්‍රික අධිකරණයක් විසින් ප්‍රකාශයට පත්කොට තිබේ. මලයාසියානු ෆෙඩරල් අධිකරණයේ විශ්‍රාමලත් ජ්‍යෙෂ්ඨ විනිසුරුවරයෙකු වූ අබ්දුල් කාදර් සුලෙයිමාන් ඇතුළු සත් සාමාජික විනිසුරු මඩුල්ලක් විසින් පැය 4 ක කාලයක් තිස්සේ කරුණු විමසීමෙන් අනතුරුව ඒකමතිකව මෙම නඩු තීන්දුව ප්‍රකාශයට පත් කළ බව (PTI)පුවත් සේවය උපුටා දක්වයි. මොවුන් ජාත්‍යන්තර නීතිය හා ගිවිසුම් උල්ලංඝණය කරමින් ජනතාව මුලා කරමින් යුද්ධයක් සඳහා මුලපුරා ඇති බවත්, 2003 දී ඉරාකයට ප්‍රහාර එල්ල කරමින් ඇති කළ යුද්ධයේදී යුද අපරාධ සිදුකර ඇති බවටත් තීන්දුව ප්‍රකාශයට පත්කරමින් අබ්දුල් කාදර් සුලෙයිමාන් විනිසුරුවරයා පවසා ඇත. කෙසේ වෙතත් මෙම අධිකරණ ක්‍රියාවලියම ව්‍යාජ හා නාමමාත්‍රික බව විදෙස් මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=20233", "Category": null, "Parent URL": null}