{"Source": "Adaderana", "Timestamp": "June 7, 2012 03:29 pm", "Headline": "එජනිස මන්ත්‍රී ඇතුළු සෙබළුන් තිදෙනා යළි රිමාන්ඩ්", "News Content": "ආණමඩුවේ කෝටිපති ව්‍යාපාරිකයෙකු ඝාතනය කළ බවට චෝදනා ලබා අත්අඩංගුවට ගනු ලැබූ බස්නාහිර පළාත් සභාවේ එක්සත් ජනතා නිදහස් සන්ධාන මන්ත්‍රී තුෂාර පෙරේරා මහතා ඇතුළු සැකකාර හමුදා සෙබළුන් තිදෙනා ලබන 21 වන දින දක්වා රක්ෂිත බන්ධනාගාරගත කරන ලෙස ආණමඩුව දිසා විනිසුරු හේශාන්ත ද මෙල් මහතා විසින් නියෝග කර තිබේ. අද(07) සැකකාර මන්ත්‍රීවරයා අධිකරණය හමුවට පමුණුවන ලද අවස්ථාවේ දී දිසා විනිසුරුවරයා මෙම නියෝගය ලබා දී ඇත. 2010 වසරේ දෙසැම්බර් මස 10 වන දින ආණමඩුව-සංගට්ටිකුලම ප්‍රදේශයේ දී ස්ටැන්ලි ජෝශප් නමැති ව්‍යාපාරිකයා, යුද හමුදා ඇඳුමට සමාන ඇඳුම් ඇඳගෙන පැමිණි පිරිසක් විසින් ටී.56 වර්ගයේ ගිනි අවියකින් වෙඩිතැබීමෙන් ජීවිතක්ෂයට පත්විය. මේ පිළිබඳ විමර්ශන කටයුතු සිදුකළ අපරාධ පරීක්ෂණ දෙපාර්තමේන්තුව විසින් යුද හමුදා සෙබළුන් තිදෙනකු අත්අඩංගුවට ගෙන ප්‍රශ්න කිරීමේදී තමන්ට මෙම ව්‍යාපාරිකයා ඝාතනය කිරීමේ ‍කොන්ත්‍රාත්තුව භාරදෙනු ලැබුවේ තුෂාර පෙරේරා නමැති මෙම මන්ත්‍රීවරයා බව ප්‍රකාශ කර තිබේ. කෝටිපති ව්‍යාපාරිකයා ඝාතනය කරනු ලැබුවේ රු.ලක්ෂ 10 ක කොන්ත්‍රාත්තුවකට බවද සැකකාර සෙබළුන් තිදෙනා පිළිගෙන තිබිණි. ඒ අනුව පරීක්ෂණ සිදුකළ පොලීසිය විසින් මැයි 22 වන දින බස්නාහිර පළාත් සභා මන්ත්‍රී තුෂාර පෙරේරා නමැති අය අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=24837", "Category": null, "Parent URL": null}