{"Source": "Adaderana", "Timestamp": "January 18, 2018 10:56 am", "Headline": "පුනරීන් රජයේ පාසල විවෘත කරන්න - පුනරීන් වැසියෝ ඉල්ලති ", "News Content": "යුද්ධය අවසන් වී වසර අටකටත් වඩා ගත වී ඇතත් කිළිනොච්චිය දිස්ත්‍රික්කයේ පුනරීන් රජයේ පාසල යළි විවෘත කිරීමට උතුරේ අධ්‍යාපන බලධාරීන් අපොහොසත් වීම නිසා පළාතේ සිසුන් 1200 ක් පමණ දඩි දුෂ්කරතාවයකට මුහුණ පා සිටිති. ඔවුන් උතුරු පළාත් ප්‍රධාන අමාත්‍යවරයා වෙත ලිපියක් යවමින් ඉල්ලීමක් කොට අත්තේ මේ වසර තුලදී හෝ කිළිනොච්චිය පුනරීන් රජයේ පාසල ප්‍රතිසංස්කරණය කොට 2019 වසරේදී හෝ තම ගම්මානවල ළමයින්ගේ අධ්‍යාපනය වෙනුවෙන් ලබා දෙන ලෙසයි. පුනරීන් රජයේ පාසල වටා ගම්මන හතක් පිහිටා ඇති අතර ඉන් ගම්මාන හතරක පවුල් 175 කට වඩා වැඩි පිරිසක් ජීවත් වන බව පෙන්වා දෙන පුනරීන් ගම්මානයේ වැසියෝ තම ගම් පළාත්වලින් සිසුන් 1200 ක් පමණ කිළිනොච්චිය ඇතුළු දුර බහැර පළාත්වල පිහිටි පාසල් වෙත යනු ලබන්නේ පුනරීන් රජයේ පාසල මෙතෙක් විවෘත නොවීම නිසා බවද කියා සිටිති. යුද්ධය හේතුවෙන් විනාශ වී ගොස් ඇති පුනරීන් රජයේ පාසලේ ගොඩනැගිලි කීපය ප්‍රතිසංස්කරණය කොට එය ගම්වැසියන්ගේ දරුවන්ගේ අධ්‍යාපනය වෙනුවෙන් ලබා දෙන මෙන් පුනරීන් වැසියෝ උතුරු පළාත් ප්‍රධාන අමාත්‍යවරයාගෙන් ඉල්ලා ඇත.", "URL": "https://sinhala.adaderana.lk/news.php?nid=83158", "Category": null, "Parent URL": null}