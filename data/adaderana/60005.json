{"Source": "Adaderana", "Timestamp": "May 10, 2016 01:17 pm", "Headline": " වැඩිවුණු වැට් ගෙවන්න ජනතාව බැඳී නෑ", "News Content": "පාර්ලිමේන්තුවේ අනුමැතිය නොලබා කළ වැඩිවුණු වැට් බද්ද ගෙවීමට ජනතාව බැඳී නොමැති බව හිටපු විදේශ අමාත්‍ය,මහාචාර්ය ජී.එල් පීරිස් මහතා පවසයි.වැට් බද්ද ස්ථාපිත කර ඇත්තේ 2001 වසරේ පාර්ලිමේන්තු පනතකින් බවත්,රටේ මුදල් අයිතිය පවත්නේ පාර්ලිමේන්තුවට බවත්,ඒ නිසාම වැට් බද්ද සංශෝධනය වන්නේනම් පාර්ලිමේන්තු අනුමැතිය ලැබිය යුතු බවත් ඔහු සඳහන් කළේය.එහෙත් 11%ක් ව පැවති වැට් බද්ද මෙවර 15%ක් දක්වා වැඩි කරනු ලැබුවේ පාර්ලිමේන්තු අනුමැතියකින් තොරව බැවින් එය ගෙවීමට ජනතාව බැඳී නොමැති බව හෙතෙම කියා සිටියේ අද(10)කොළඹ පැවති ඒකාබද්ධ විපක්ෂයේ මාධ්‍ය හමුවකදීය.වත්මන් ආණ්ඩුවට රටේ ආර්ථිකය හා මූල්‍ය ප්‍රතිපත්තිය පිළිබඳ නිසි කළමනාකරණයක් නොමැති බවත්,ජනපති-අගමැති-මුදල් ඇමති යන අය කියන කතා එකිනෙකට පරස්පර බවත් පීරිස් මහතා සඳහන් කළේය.ලැබෙන ණය,ගෙවන ණය ආදිය සම්බන්ධයෙන්ද විවිධ කතා කියන බැවිනුත්,මුදල් අමාත්‍යවරයාගේ ප්‍රකාශ කෙරෙහි විශ්වාසය තැබිය නොහැකි බැවිනුත් ණය ප්‍රමාණය කොපමණද?,කොපමණ ප්‍රමාණයක් ගෙවා ඇතිද?,තවත් කොපමණ ප්‍රමාණයක් ගෙවීමට ඇතිද?යන්න පිළිබඳ හෙළිදරව් කරන ලෙස දන්වා භාණ්ඩාගාර ලේකම්ට ලිපියක් යොමුකර ඇති බවද ඔහු සිහිපත් කළේය.තමන් විදේශ ඇමති ලෙස කටයුතු කරන කාලයේ ජී.එස්.පී ප්ලස් සහනය ලබාගැනීමට යුරෝපා සංගමය විසින් ලබාදී තිබුණේ කොන්දේසි 11 ක් පමණක් බවත්,වත්මන්හි එම කොන්දේසි සංඛ්‍යාව 58ක් දක්වා ඉහළගොස් ඇති බවත් පීරිස් මහතා පෙන්වාදුන්නේය.එකල එම කොන්දේසි 11 පිළිබඳ කැබිනට් මණ්ඩලයට කරුණු ඉදිරිපත් කළවිට එම කොන්දේසි රටේ අභ්‍යන්තර ප්‍රශ්නවලට කරනු ලබන ඇඟිලිගැසීම් හේතුවෙන් කැබිනට් අනුමැතිය නොලැබුණු බවත්,තම රජය එවක කටයුතු කරනු ලැබුවේ ඒ ආකාරයට විනිවිදභාවයෙන් යුතුව බවත් ඔහු අවධාරණය කළේය.", "URL": "https://sinhala.adaderana.lk/news.php?nid=60005", "Category": null, "Parent URL": null}