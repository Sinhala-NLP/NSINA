{"Source": "Adaderana", "Timestamp": "December 17, 2015 12:21 pm", "Headline": "දණ්ඩ නීති සංග්‍රහයේ සංශෝධන ජනවාරී 08 ගෙනෙන්නේ නෑ", "News Content": "දණ්ඩ නීති සංග්‍රහයට ගෙන ඒමට යෝජිත සංශෝධන ජනවාරි 08 වනදා නොගෙනෙන බව සභානායක ලක්ෂ්මන් කිරිඇල්ල මහතා පවසයි.අයවැය කාරක සභා අවස්ථා විවාදයේ 13 වන දිනය වන අද පැවැති විවාදය අතරතුරදී හෙතෙම මේ බව පැවසූ බව අප වාර්තාකරු කියයි.සංචාරක සංවර්ධන හා ක්‍රිස්තියානි ආගමික කටයුතු ඇතුළු අමාත්‍යංශ 09ක වැය ශීර්ෂ අද විවාදයට ගැනෙයි.දණ්ඩනීති සංග්‍රගය සහ අපරධ නඩු විධිවිධාන සංග්‍රහය සංශෝධනය සඳහා ඉදිරිපත් කළ සංශෝධන පනත් කෙටුම්පත 8 වැනිදා පාර්ලිමේන්තුවට ඉදිරිපත් නොකරන බවත්, ඒ සම්බන්ධයෙන් ඉදිරියේ දී තීරණයක් ගන්නා බවත්, එහිදී සභානායක අමාත්‍ය ලක්ෂ්මන් කිරිඇල්ල මහතා පවසා තිබේ.ඔහු මේ බව ප්‍රකාශ කර ඇත්තේ පාර්ලිමේන්තු මන්ත්‍රී දිනේෂ් ගුණවර්ධන මහතා මතුකළ ප්‍රශ්නයකට පිළිතුරු ලබාදෙමිනි. එහිදී පර්ලිමේන්තු මන්ත්‍රී දිනේෂ් ගුණවර්ධන මහතා විමසා ඇත්තේ දණ්ඩනීති සංග්‍රගය සංශෝධනය කිරීමට සහ අපරාධ නඩු විධිවිධාන සංග්‍රහය සංශෝධනය කිරීමට නීති වගන්ති ගණනාවක් අලුතින් ගෙනඒමට ඉදිරිපත් කළ පනත සම්බන්ධයෙන් මේ වනවිට විරුද්ධ පක්ෂයේ මන්ත්‍රීවරු, සිවිල් සංවිධාන එය ඉල්ලා අස්කරගන්නා ලෙසට රජයෙන් ඉල්ලා ඇති බවයි.ඒ අනූව එය ඉල්ලා අස්කරගන්නවාදැයි මන්ත්‍රීවරයා විමසා තිබේ.ඊට පිළිතුරු දුන් සභානායක අමාත්‍ය ලක්ෂ්මන් කිරිඇල්ල මහතා පැවසුවේ එම පනත් කෙටුම්පත ලබන 8දා පාර්ලිමේන්තුවට ඉදිරිපත් කරන්නේ නැති බවයි.ඒ සම්බන්ධයෙන් ඉදිරියේ දී තීරණයක් ගන්නවා යැයිද හෙතෙම පවසා ඇත.", "URL": "https://sinhala.adaderana.lk/news.php?nid=55779", "Category": null, "Parent URL": null}