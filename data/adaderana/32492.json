{"Source": "Adaderana", "Timestamp": "March 17, 2013 11:14 am", "Headline": "කරුණානිධිගේ අනතුරු ඇඟවීම ඵලදරයි- මිතුරාට මෙදාපාරත් සතුරු වන බව ඉන්දියාව ඉඟිකරයි", "News Content": "ඩී.එම්.කේ. පක්ෂයේ නායක එම්. කරුණානිධි ඉන්දීය මධ්‍යම රජයට අනතුරු ඇඟවීමක් කර පැය 24ක් ගතවීමටත් මත්තෙන් ශ්‍රී ලංකාවට එරෙහිව එක්සත් ජාතීන්ගේ මානව හිමිකම් කවුන්සිලයට ඉදිරිපත් වී ඇති යෝජනාවට ඉන්දියාව සහය දක්වනු ඇති බවට ඉඟි පළ වී තිබේ. අමෙරිකාව විසින් ඉදිරිපත් කර ඇති අදාළ යෝජනාවට ඉන්දීයාව සහය දැක්විය යුතු බවට ඊයේ දිනයේ දී ඉන්දීය මුදල් අමාත්‍ය පී.චිදම්බරම් මහතා පවසා ඇති බව ඉන්දීය මාධ්‍ය වාර්තාකරයි. අමෙරිකාව විසින් ගෙන එන යෝජනාවලියට ශ්‍රී ලංකාවේ යුද අපරාධ සම්බන්ධයෙන් ජාත්‍යන්තර ස්වාධීන පරීක්ෂණයක් පැවැත්විය යුතු බවට තවත් යෝජනාවක් එහි ඇතුළත් කළ යුතු බව කරුණානිධි අවධාරණය කර ඇත. එකී යෝජනාව අමෙරිකානු යෝජනාවලියට ඇතුළත් කිරීමට ඉන්දීය රජය වහා පියවර ගත යුතු බව කරුණානිධි එසේ අවධාරණය කර තිබු අතර එය නොකළහොත් ඩි.එම්.කේ.පක්ෂයේ අමාත්‍යවරුන් කැබිනට් මණ්ඩලයෙන් ඉවත් වන බවට ඔහු අනතුරු ඇඟවීමක් ද කරන ලදී. ඉන් අනතුරුව ඉන්දීය මුදල් අමාත්‍යවරයා මෙම ප්‍රකාශය කර ඇති බව ඉන්දීය මාධ්‍ය පෙන්වාදෙයි. තමිල්නාඩුවේ ශිව ගංගා ප්‍රදේශයේ පැවති රැළියකට එක්වෙමින් ඉන්දීය මුදල් අමාත්‍ය පී.චිදම්බරම් මහතා පවසා ඇත්තේ ශ්‍රී ලංකාව සම්බන්ධයෙන් ජාත්‍යන්තරය සිදුකිරීමට සූදානම් වන සොයා බැලීම්වලට ඉන්දියාව සහය දැක්විය යුතු බවයි. 2012 වසරේ ද ශ්‍රි ලංකාවට එරෙහිව අමෙරිකාව විසින් ගෙන ආ යෝජනාවට ඉන්දියාව සහය පළ කරන ලදී.", "URL": "https://sinhala.adaderana.lk/news.php?nid=32492", "Category": null, "Parent URL": null}