{"Source": "Adaderana", "Timestamp": "January 19, 2011 11:38 am", "Headline": "උගත් පාඩම් කොමිසමට සැලකිරීම් සාක්ෂි 31 දා දක්වා පමණයි", "News Content": "මෙම මස 31 වැනි දිනෙන් පසු සැලකිරීම් සම්බන්ධ සාක්ෂි සටහන් කරගැනීම අවසන් කරන බව උගත් පාඩම් හා ප්‍රතිසංධාන කොමිසම පවසයි. එහි සභාපති සී.ආර්. ද සිල්වා මහතා කියා සිටියේ එසේ වුව ද සිදුවූ හානි පිළිබඳ තක්සේරු කිරීම ඇතුළු අත්‍යවශ්‍ය සාක්ෂි සඳහා පමණක් ඉදිරියේ දී ඉඩ ලබාදෙන බවයි. මේ මස අවසන් සතියේ දී අනුරාධපුර දිස්ත්‍රික්කයේ ජනතාවගෙන් සාක්ෂි සටහන් කරගැනීම සිදුකිරීමට කොමිසම තීරණය කර තිබේ. අම්පාර දිස්ත්‍රික්කයේ සාක්ෂි සටහන් කරගැනීම අයහපත් කාලගුණ තත්ත්වය හේතුවෙන් තවදුරටත් කල් දැමුණු බව සී.ආර් ද සිල්වා මහතා ප්‍රකාශ කළේය. මැයි මාසය පමණ වන විට කොමිසම් සභාවේ අවසන් වාර්තාව ඉදිරිපත් කිරීමට ද නියමිතව තිබේ. මේ අතර කොමිසමේ පළමු අතුරු වාර්තාවට අනුව ඉදිරිපත් කළ යෝජනාව මගින් නීතිපතිවරයා විසින් කමිටුවක් පත් කර තිබේ. නියෝජ්‍ය සොලිසිටර් ‍ජනරාල් ෂවීන්ද්‍ර ප්‍රනාන්දු මහතාගේ ප්‍රධානත්වයෙන් පත් කර ඇති මෙම කමිටුවට රජයේ ජ්‍යෙෂ්ඨ නීතීඥවරුන් තිදෙනෙකු ඇතුළත්ය. කඳවුරුවල වෙසෙන පුද්ගලයින් ලබාදුන් සාක්ෂි විශ්ලේෂණය කර ඔවුන් තවදුරටත් රඳවා තබා ගත යුතු ද නැද්ද යන්න පිළිබඳ සොයාබැලීම මෙම කමිටුවේ අරමුණය. අදාළ කමිටුව කඳවුරුවලට ගොස් මේ පිළිබඳ විමර්ශනය කිරීම අද(19) ආරම්භ කිරීමට නියමිත බව ද වාර්තා වේ.", "URL": "https://sinhala.adaderana.lk/news.php?nid=13598", "Category": null, "Parent URL": null}