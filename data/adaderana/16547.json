{"Source": "Adaderana", "Timestamp": "June 4, 2011 02:19 pm", "Headline": "අධ්‍යාපන පරිපාලන විභාගයට ආ ගුරුවරුන්ට ගැටලු රැසක්", "News Content": "අද(04) පැවති අධ්‍යාපන පරිපාලන සේවා තරග විභාගයට මුහුණදීමේදී ගුරුවරුන්ට දුෂ්කරතා රැසකට මුහුණදීමට සිදුවූ ඇති බව ලංකා ගුරු සංගමය පවසයි. අදාළ විභාගය සඳහා අයදුම්කරුවන් 42, 000 ක් පමණ ඉදිරිපත්ව සිටි බවත්, එම සියලුම අයදුම්කරුවන් සඳහා විභාගය කොළඹ දිස්ත්‍රික්කය තුළ පමණක් පැවැත්වීමට තීරණය කිරීම නිසා දුර බැහැර පළාත්වලින් විභාගයට පෙනීසිටින ගුරුවරුන් මහත් දුෂ්කරතාවයට පත්වූ බව එම සංගමයේ ප්‍රධාන ලේකම් ජෝශප් ස්ටාර්ලිං මහතා සඳහන් කරයි. කොළඹ පමණක් විභාගය පැවැත්වීම නිසා විභාග ගාස්තු වශයෙන් රුපියල් 1000 ක් වැනි ඉහළ මුදලක්ද ගෙවා, නවාතැන් පහසුකම් සපයාගැනීම වැනි තවත් ගැටලුවලට මුහුණදීමට ගුරුවරුන්ට සිදුවූ බව ඒ මහතා පෙන්වාදෙයි. විභාගය පැවති ඇතැම් පාසල්වලට ඇතුළුවීම සඳහා අවසර ලබාදී ඇත්තේ පෙරවරු 8 .30 න් පසුව බවත්, පාසල්වල වැසිකිලි පවා වසා දමා තිබූ බැවින් දැඩි දුෂ්කරතාවයන්ට මුහුණදීමට සිදුවූ බවටත් ඔහු චෝදනා කරයි. ප්‍රාදේශීය වශයෙන් අදාළ විභාගය පවත්වන ලෙස ඉල්ලීම් ඉදිරිපත්ව තිබුණද, ඒ පිළිබඳව සැලකිලිමත් නොවීම නිසා මෙවැනි ගැටලුකාරී තත්ත්වයක් උද්ගත වූ බව ස්ටර්ලිං මහතා පෙන්වාදෙයි.", "URL": "https://sinhala.adaderana.lk/news.php?nid=16547", "Category": null, "Parent URL": null}