{"Source": "Adaderana", "Timestamp": "June 20, 2018 02:00 pm", "Headline": "අඩි 100  පාර නිසා නිවාස හා දේපළ අහිමි වූවන් පාරට බසී", "News Content": "සූරියවැව සිට හම්බන්තොට දක්වා අඩි 100 මාර්ගය මංතීරු 4කට පුළුල් කිරීමේදී නිවාස හා දේපළ අහිමි වූවන් අද(20) සූරියවැව ප්‍රාදේශීය ලේකම් කාර්යාලය ඉදිරිපිට විරෝධතාවක නිරත වී ඇති බව අද දෙරණ වාර්තාකරු පැවසීය. ඒ අහිමි වූ නිවාස හා දේපළ වෙනුවෙන් හිමිවිය යුතු වන්දි මුදල් මෙතෙක් නොලැබීමට එරෙහිවයි. සූරියවැව සිට හම්බන්තොට දක්වා අඩි 100 මාර්ගය මංතීරු 4කට පුළුල් කිරීමේදී ඒ අසළ ජීවත් වූ පවුල් 468කට පමණ නිවාස හා දේපළ අහිමි වූ අතර ඔවුන්ගෙන් පවුල් 300කට අධික පිරිසකට මෙතෙක් නිසි වන්දි මුදලක් ලැබී නොමැති බව විරෝධතා කරුවන් පවසයි. එම පිරිස අද උදෑසන සූරියවැව හම්බන්තොට ප්‍රධාන මාර්ගය සූරියවැව ප්‍රාදේශීය ලේකම් කාර්යාලය ඉදිරිපිටින් අවහිර කරමින් විරෝධතාවක නිරත විය. පැය 2කට අධික කාලයක් පැවති මෙම විරෝධතාවය හේතුවෙන් මාර්ගයේ වාහන ධාවනයටද දැඩි බලපෑමක් එල්ල වු බව අප වාර්තාකරු සඳහන් කළේය. මෙම විරෝධතාවයට පොලිසිය මැදිහත් වීමත් සමඟ නොසන්සුන්තාවක් හට ගත්තේය. කෙසේ වෙතත් විරෝධතාකරුවන්ගෙන් 5 දෙනෙකු මේවනවිට ප්‍රාදේශීය ලේකම්වරයා සමඟ සාකච්ඡාවක නිරත වු අතර සෙසු විරෝධතාකරුවන් සූරියවැව ප්‍රාදේශීය ලේකම් කාර්යාලය ඉදිරිපිට විරෝධතාවයේ නිරත විය. මෙම සාකච්ඡාවෙන් නිසි පිළිතුරක් නොලැබුව හෙයින් අද සවවස වන විට අඛන්ඩ උපවාසයක නියලෙන බව විරෝධතා කරුවන් පැවසීය.", "URL": "https://sinhala.adaderana.lk/news.php?nid=91194", "Category": null, "Parent URL": null}