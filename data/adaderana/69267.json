{"Source": "Adaderana", "Timestamp": "February 7, 2017 03:27 pm", "Headline": "  මැලේරියා මඩින්න විශේෂ වැඩසටහනක් ", "News Content": "මැලේරියා රෝගය පැතිර යාම වැළැක්වීම සඳහා මන්නාරම සහ කච්චතිව් දූපත ආශ්‍රිතව විශේෂ වැඩසටහන් ක්‍රියාත්මක කරන ලෙස සෞඛ්‍ය අමාත්‍ය රාජිත සේනාරත්න මහතා නිලධාරීන්ට උපදෙස් ලබා දී තිබේ.මන්නාරම - පේසාලේ ප්‍රදේශයෙන් නව මැලේරියා මදුරුවෙකු සොයාගැනීමත් සමඟ අමාත්‍යවරයා මෙම පියවර ගෙන ඇති බව සෞඛ්‍ය අමාත්‍යාංශය සඳහන් කළේය.විශේෂයෙන් කච්චතිව් දූපතේ එළඹෙන සතියේ ආරම්භ කෙරෙන මංගල්‍යය සඳහා පැමිණෙන බැතිමතුන් මැලේරියා රෝගයෙන් ආරක්ෂා කරගැනීමට විධිමත් වැඩපිළිවෙළක් යොදන ලෙස අමාත්‍යවරයා මැලේරියා මර්දන ව්‍යාපාරයට උපදෙස් ලබා දී ඇති බව සඳහන්ය.මේ අතර පේසාලේ ප්‍රදේශයෙන් හමුවු නව මැලේරියා මදුරුවා විනාශ කිරීම සඳහා වැඩසටහන් රැසක් ක්‍රියාත්මක කර ඇති බව සෞඛ්‍ය අමාත්‍යාංශය පවසයි.කෙසේවෙතත් මන්නාරම දිස්ත්‍රික්කයේ සෙසු ප්‍රදේශවලින් එවැනි මදුරුවන් හමුවී නොමැති බව සෞඛ්‍ය අමාත්‍යාංශය සඳහන් කළේය.දිවයිනේ ප්‍රදේශ කිහිපයකින් මැලේරියා රෝගීන් නව දෙනෙකු වාර්තා වී ඇති බව ද සඳහන්ය.", "URL": "https://sinhala.adaderana.lk/news.php?nid=69267", "Category": null, "Parent URL": null}