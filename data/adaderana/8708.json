{"Source": "Adaderana", "Timestamp": "May 30, 2010 03:00 pm", "Headline": "සුනාමි හානි වෙනුවෙන් මඩකළපුවට ලක්ෂ 70 ක්", "News Content": "මඩකළපුව, පෙරියකල්ලාරු ප්‍රදේශයේ සුනාමි ව්‍යසනයෙන් හානි සිදුවූ නිවාස වෙනුවෙන් රුපියල් ලක්ෂ 70 ක මූල්‍යාධාර ලබාදීම අද සිදුකෙ‍රුණි. පෞද්ගලික ආයතනයක මැදිහත්වීමෙන් නිවාස අහිමි වූ පවුල් 283 කට මෙලෙස මූල්‍යාධාර ලබාදී ඇති බව සඳහන් වේ. ඒ අනුව එක් පවුලක් සඳහා රුපියල් 25,000 ක මුදලක් ලබාදී තිබේ. මේ අතර සුනාමි ව්‍යසනය සහ යුද්ධ‍ය හේතුවෙන් අවතැන් වී යළි පදිංචි වූ කාත්තන්කුඩි කර්බලා ගම්මානයේ ජනතාව වෙනුවෙන් රුපියල් කෝටි 7 ක වියදමින් ඉදිකළ නිවාස ව්‍යාපෘතිය ඊයේ ජනතා අයිතියට පත් කරන ලදී. එම ව්‍යාපෘතියට නිවාස 52ක් ඇතුළත් විය. එසේම ආරියම්පදි මහා විද්‍යාලයේ දී අද පොලිස් ජංගම සේවාවක් සංවිධාන කර තිබුණු අතර ආරක්ෂක අමාත්‍යාංශයේ අනුග්‍රහයෙන් පොලිස් දෙපාර්තමේන්තුව විසින් සංවිධානය කළ මෙම ජංගම සේවාව මගින් බලපත්‍ර, හැඳුනුම්පත්, උපත් සහ මරණ සහතික නිකුත් කිරීම ඇතුළු මහජන සේවාවන් රැසක් ක්‍රියාත්මක කෙරුණි. කාත්තන්කුඩි, මඩකළපුව සහ ආරියම්පදි යන ප්‍රාදේශීය ලේකම් කොට්ඨාශවල ජනතාවට මෙමගින් සහන සැලසෙන බව වාර්තා වේ.", "URL": "https://sinhala.adaderana.lk/news.php?nid=8708", "Category": null, "Parent URL": null}