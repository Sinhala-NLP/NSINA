{"Source": "Adaderana", "Timestamp": "October 10, 2010 04:41 pm", "Headline": "ජෝර්දානයේ ශ්‍රී ලාංකික ගැටුම උග්‍රවෙයි-පොලීසියෙන් කඳුළු ගෑස්", "News Content": "ජෝර්දානයේ කර්මාන්තශාලාවක ශ්‍රී ලාංකිකයින් පිරිසක් විසින් ඇති කර තිබුණු නොසන්සුන් කාරී තත්ත්වය සමනය කරන්නට එරට පොලීසිය විසින් කඳුළු ගෑස් ප්‍රහාරයක් එල්ල කර ඇති බව විදේශ සේවා නියුක්ති කාර්යාංශය සඳහන් කරයි. ශ්‍රී ලාංකිකයින් 3000 ක් පමණ සේවය කරන මෙම කර්මාන්ත ශාලාවේ ආරම්භ කර තිබූ වැඩ වර්ජනය නතර කර තිබුණද අද දහවල් යළිත් නොසන්සුන්කාරී තත්ත්වයක් වර්ධනය වී තිබේ. මොවුන් සේවය කළ කම්හලේ ඉන්දුනීසියානු ජාතිකයින් පිරිසක් අතර ඇති වූ ගැටුමකින් අනතුරුව ගැටුමට අදාළ සේවකයින් පිරිස මාරුකර යවන ලෙස ඉල්ලා මෙම ශ්‍රී ලාංකිකයින් පිරිස වැඩවර්ජනයක නිරත වී සිටි බවත්,පසුව වර්ජකයින්ගේ ඉල්ලීම බලධාරීන් විසින් ඉටුකරන්නට කටයුතු යෙදූ බැවින් වර්ජනය නතර කර තිබුණු බව විදේශ සේවා නියුක්ති කාර්යංශයේ සභාපති කිංස්ලි රණවක මහතා සඳහන් කරයි. පසුව අද(10)දිනයේ මෙම කර්මාන්ත ශාලාවේම සුපර්වයිසර් කෙනෙකු ලෙස සේවය කරන අනිල් නැමත්තෙකු මාරු කර යවන ලෙස ඉල්ලා යළිත් වැඩවර්ජනය කරමින් උද්ඝෝෂණයක නිරත වී ඇතැයි විදේශ සේවා නියුක්ති කාර්යාංශය පෙන්වාදෙයි. උද්ඝෝෂකයින්ගේ එකී ඉල්ලීමටද කන්දෙමින් කර්මාන්ත ශාලාවේ බලධාරීන් විසින් අදාළ අනිල් නැමැත්තා වෙනත් ස්ථානයකට මාරුකර යවා ඇතත් පසුව එකී මාරුවද ප්‍රමාණවත් නොවන බවත්,ඔහු වහා යළි ශ්‍රී ලංකාවට යැවිය යුතු බවත් පවසමින් උද්ඝෝෂකයින් සිය උද්ඝෝෂණය අඛණ්ඩව පවත්වාගෙන ගොස් ඇතැයි සඳහන් වේ. එකී අවස්ථාවේ කර්මාන්ත ශාලාවේ සේවකයින් අතර දිගින් දිගටම නොසන්සුන් කාරී තත්ත්වයක් උද්ගතව ඇති බැවින් තත්ත්වය සමථයකට පත්කරන්නට පොලීසිය කැඳවීමට කර්මාන්ත බලධාරීන්ට සිදුව ඇති බවත්,පොලීසිය විසින් මේ වන විට පිරිස් පළවාහරින්නට කටයුතු යොදා ඇති බවත් විදේශ සේවා නියුක්ති කාර්යාංශයේ සභාපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11405", "Category": null, "Parent URL": null}