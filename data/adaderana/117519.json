{"Source": "Adaderana", "Timestamp": "August 26, 2019 01:07 pm", "Headline": "හංවැල්ල ද්විත්ව ඝාතනය සිදු වු තැන ටී 56 පතොරම් කොපු 10ක් ", "News Content": "හංවැල්ල ප්‍රදේශයේ නිවසකට සම්පූර්ණයෙන් මුහුණු ආවරණය කරගෙන පැමිණි පුද්ගලයින් දෙදෙනෙකු විසින් එම නිවසේ සිටි පුද්ගලයින් දෙදෙනෙකු වෙඩි තබා ඝාතනය කර තිබේ. මෙලෙස ඝාතනයට ලක්ව ඇත්තේ 43 හැවිරිදි පස් ව්‍යාපාරිකයෙකු සහ ඔහුගේ රියදුරු ලෙස කටයුතු කළ 22 හැවිරිදි පුද්ගලයෙක්. සම්පූර්ණයෙන් මුහුණු ආවරණය වන හිස් වැසුම් පැළඳ ගිනි අවි සහිතව යතුරු පැදියකින් පැමිණි පුද්ගලයින් දෙදෙනෙකු ඊයේ රාත්‍රි 9.30ට පමණ හංවැල්ල, පහත්ගම ප්‍රදේශයේ නිවසකට ඇතුළු වී තිබේ. ඒ අවස්ථාවේ ගෘහ මූලිකයා නිවසේ නොසිටි නිසා ඔහුව නිවසට ගෙන්වා ගන්නා ලෙසට ඔවුන් විසින් නිවැසියන්ව බිය ගන්වා තිබුණි. ඒ අනූව දුරකථන ඇමතුමක් ලබා දීමෙන් ටික වේලාවකින් ගෘහ මූලිකයා සිය රියදුරු සමඟ යතුරු පැදියෙන් නිවසට පැමිණෙනවාත් සමඟම මුහුණු ආවරණය කරගෙන සිටි පුද්ගලයින් දෙදෙනා විසින් වෙඩි තබා යතුරු පැදියෙන්ම පලා ගිය බවයි නිවැසියන් පවසයි. ගෘහ මූලිකයා වන 43 හැවිරිදි සුමේධ ප්‍රේමලාල් නම් ව්‍යාපාරිකයාගේ හිසට සහ ඔහුගේ රියදුරු ලෙස කටයුතු කළ 22 හැවිරිදි රවිඳු ලක්ෂාන්ගේ උදරයට මෙන්ම හිසට වෙඩි වැදීමෙන් බරපතළ තුවාල සිදුව තිබුණි. සිද්ධිය පිළිබඳව ලැබුණු පැමිණිල්ල අනූව මිරිහාන අපරාධ ස්ථාන පරීක්ෂක නිලධාරීන් හා හංවැල්ල පොලිසියේ නිලධාරීන් වහාම එම ස්ථානයට පැමිණ වෙඩි වැදී සිටි පුද්ගලයින් දෙදෙනා අවිස්සාවේල්ල රෝහලට ඇතුළත් කිරීමට පියවර ගත්තේය. ඔවුන් ඒ වන විටත් මිය ගොස් සිටි බවයි පොලිසිය පැවසුවේ. දේහ පිළිබඳ පශ්චාත් මරණ පරීක්ෂණය අද(26) සිදුකිරීමට නියමිතයි. මේ අතර වෙඩි තැබීම සිදුවූ ස්ථානයේ තිබී ටී 56 වර්ගයේ පතොරම් කොපු 10ක් සහ මිලි මීටර් 9 වර්ගයේ පතොරම් කොපුවක් සොයා ගෙන තිබේ. කවුරුන් විසින් කුමන හේතුවක් මත මෙම ඝාතන සිදුකළේද යන්න මෙතෙක් අනාවරණ කරගෙන නැහැ.", "URL": "https://sinhala.adaderana.lk/news.php?nid=117519", "Category": null, "Parent URL": null}