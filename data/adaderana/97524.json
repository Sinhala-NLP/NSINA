{"Source": "Adaderana", "Timestamp": "October 11, 2018 12:49 pm", "Headline": "අධිකරණයට වුණ අපහාසය ගැන කරුණු දක්වන්න වෛද්‍ය සභාවට නියෝගයක්", "News Content": "මාලඹේ සයිටම් පෞද්ගලික වෛද්‍ය විද්‍යාලයේ වෛද්‍ය උපාධිධාරිනියක ලියාපදිංචි කරන මෙන් දුන් අධිකරණ නියෝගයක් ක්‍රියාත්මක නොකිරීමෙන් අධිකරණයට අපහාසයක් සිදු කර ඇතැයි චෝදනා කරමින් ගොනුකර ඇති පෙත්සම සම්බන්ධයෙන් නොවැම්බර් මස 16 වනදා අධිකරණය හමුවේ කරුණු දක්වන ලෙස අභියාචනාධිකරණය ශ්‍රී ලංකා වෛද්‍ය සභාවට නියම කළේය. මාලබේ සයිටම් පෞද්ගලික වෛද්‍ය විද්‍යාලයේ වෛද්‍ය උපාධිධාරිනියක වන දිල්මි සූරියආරච්චි විසින් ඉදිරිපත් කළ පෙත්සමක් සලකා බැලීමෙන් පසුව අභියාචනාධිකරණ සභාපති විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඩුල්ල එම නියෝගය ලබා දී ඇත. පෙත්සම්කාරිය කියා සිටින්නේ සයිටම් ආයතනයේ වෛද්‍ය උපාධිය ලබාගෙන සිටින තමන්ව ලියාපදිංචි කිරීම ප්‍රතික්ෂේප කිරීමට එරෙහිව ගොනු කළ පෙත්සමක් විභාග කළ අභියාචනාධිකරණය තමන්ව ලියාපදිංචි කරන ලෙස ඉකුත් වසරේ ජනවාරි මස තිස් වනදා ශ්‍රී ලංකා වෛද්‍ය සභාව වෙත නියෝගයක් නිකුත් කළ බවයි. එම නියෝගය ඉකුත්දා ශ්‍රේෂ්ඨාධිකරණය මඟින් ද තහවුරු කල බව පෙත්සම්කාර සිසුවිය කියාසිටියේය. ඒ අනුව තමන්ව ලියාපදිංචි කරන මෙන් නිකුත් කර ඇති අධිකරණ නියෝග ක්‍රියාත්මක නොකිරීම තුළින් ශ්‍රී ලංකා වෛද්‍ය සභාව අධිකරණයට අපහාසයක් සිදු කර ඇති බවට චෝදනා කරමින් අදාළ උපාධිධාරී සිසුවිය විසින් අභියාචනාධිකරණයට මෙම පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=97524", "Category": null, "Parent URL": null}